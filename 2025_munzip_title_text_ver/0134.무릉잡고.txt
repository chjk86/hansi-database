<title>毗盧峯賦 幷序</title>,<text>庚戌之歲。六月之日。周子西巡遊于白沙之汀。登毗盧以駐節。雄風颯以四至。雲幕張于八極。炎歊變爲凄涼。氷雪生乎几席。欣然一笑。岸幘縱目。鉅浸稽天以無涯。大翼摶霄以弗息。靈鼇戴山而抃舞。紫鳳凌波而鼓瑟。一葉兮孤帆。兩兩兮白鷗。王喬控鶴以願交。應眞躡虛以請遊。蓋將超鴻蒙。友希夷。與太初而爲隣。餐至和而忘飢。客有飮酒樂甚。扣槃而言曰。木華之賦。語水而遺山。孫綽之詞。工山而捨水。今玆峯也。兼山海之絶勝。隔塵凡於尺咫。安得起赤壁之傑筆。爲白沙而永侈。周子於是斂衽危坐。哂而不答。又有客揚眉席次。吐氣虹射。乃起而颺言曰。至至太極。其無極兮。二五互根。肫肫不窮。照以日月。動以雷風。積流成海。積塵成山。萬物群群。充牣兩間。太虛寥廓。寂然鑑空。夫孰往而不來。孰有始而無終。苟一毫之有私。若浮雲之蔽空。惟坎卑之洪量。與艮止之峻德。諒仁智之所寓。匪尋常之可測。雖相如子雲而難賦。豈子瞻之所能揚擴者乎。矧淸風與明月。何獨取用於聲色。吾寧聲臭之兩忘。順上玄之妙則。遂歌曰。白沙汀兮毗盧峯。水如天兮沙如雪。挹尼岱之縹氣。通閩廣之潮汐。浩浩兮余懷。尋孔顏之所樂。於是扣槃。客避席改容曰。若子之言。賦是勝者。其惟無極翁乎。乃續而爲之歌曰。白鳥之白。異於白沙。白沙之白。異於白波。天爲蓋兮地爲輿。敬內直兮義外方。光風兮霽月。酌元氣於一觴。余猶不應。援琴徐彈。衆山峨峨。碧海漫漫。</text>
<title>愚溪賦</title>,<text>灌水之陽。有溪東流。淸瑩透徹。戛金鏘璆。南涯靑草。柳侯古基。名之曰愚。使我含悲。昔子厚之居此兮。日臨水而倘佯。萬里思鄕之念兮。十暑憂世之腸。鬱胸襟之錮結兮。望天北而摧傷。詠八愚而自戲兮。聊一洩乎煩冤。馳玉佩之工詞兮。放瓊琚之雄文。柳憑溪以消憂兮。溪得柳以流芬。名雖云辱。其實且榮。聞波聲之嗚咽兮。若有言之訴情。曰我流之如線兮。邈天涯之潺湲。逖矣闕里。未遇如斯之歎。阻於箕山。猶免洗耳之垢。經千古而朝宗兮。顧素性之自守。何斯人之遠謫兮。反辱余以愚名。借余言以作對兮。世孰知其非誠。余旣濯其阿附之顏兮。又旣洗其躁進之慾。彼之省咎念愆兮。皆吾澡雪之力。不然當時之有道能文者。莫韓愈若也。豈曰在臺省時已能如司馬。刺史亦自不斥也云爾哉。忘我大德。嘲我小失。林慙百年。澗愧不歇。雖然秦始封松。不奪凌霜之節。子厚愚余。寧染暴日之潔。忽雲開而霞擧兮。空靑山之寂寂。余於是濯纓以爲之歌曰。學鉅齒者。宜名曰惡。不負芥者。宜名曰弱。名而戾實。孰曰非誣。不舍晝夜。溪也不愚。</text>
<title>竹溪辭三章</title>,<text>竹溪在東。小白在西。公之廟兮在其間。白雲滿洞兮前路迷。溪有魚兮山有柏。是公舊遊兮胡不歸。歸兮歸兮毋使我悲。</text>
<title>竹溪辭三章 其二</title>,<text>小白在西。竹溪在東。山有雲兮水有月。古今兮是同。公之來兮駕玉虯。或驂以紫鸞。酌我醴兮侑我誠。庶我歆兮盡爾歡。</text>
<title>竹溪辭三章 其三</title>,<text>公昔未生兮斯文晦。大倫墮地兮雲煙昏。自公一出兮洗三韓。白日靑天兮吾道尊。有廟枚枚兮公像在中。竹溪彌淸兮小白彌崇。</text>
<title>小白十二章章四句 豐基鄕校歌謠</title>,<text>小白之山。揷于晴旻。公德嵬嵬。大邦是臣。</text>
<title>小白十二章章四句 豐基鄕校歌謠 其二</title>,<text>是臣伊何。柔惠且純。如龜如龍。如鳳如麟。</text>
<title>小白十二章章四句 豐基鄕校歌謠 其三</title>,<text>維麟之出。乃爲聖人。趾不踐生。其心孔仁。</text>
<title>小白十二章章四句 豐基鄕校歌謠 其四</title>,<text>河之奔矣。砥不淪兮。雪之饕矣。松獨春兮。</text>
<title>小白十二章章四句 豐基鄕校歌謠 其五</title>,<text>載蓬載瀛。乃仙乃神。爲喉爲衡。是允是均。</text>
<title>小白十二章章四句 豐基鄕校歌謠 其六</title>,<text>載試京兆。俗恥其嚚。其政肅肅。其容誾誾。</text>
<title>小白十二章章四句 豐基鄕校歌謠 其七</title>,<text>王曰咨汝。往撫我辰。維辰之域。南極海濱。</text>
<title>小白十二章章四句 豐基鄕校歌謠 其八</title>,<text>公轅是南。我忘其貧。婦子嬉嬉。靡有厥顰。</text>
<title>小白十二章章四句 豐基鄕校歌謠 其九</title>,<text>我有其染。公實新之。我有其醨。公實醇之。</text>
<title>小白十二章章四句 豐基鄕校歌謠 其十</title>,<text>勿謂我憃。公誨諄諄。勿謂我顑。公乳津津。</text>
<title>小白十二章章四句 豐基鄕校歌謠 其十一</title>,<text>亹亹我公。誕敷五倫。無緩爾學。恐負爾巾。</text>
<title>小白十二章章四句 豐基鄕校歌謠 其十二</title>,<text>爾巾在頭。炙公是親。胡不相勉。各敬爾身。</text>
<title>謝奉李處士 玠</title>,<text>戴星出入。昔聞巫馬。厥有子賤。堂琴不下。父事五人。友十一人。及師五賢。邑始回春。公實我師。吾敢友之。日聞善言。爲官何有。敬誦規書。掛于座右。凜然開悟。如墻得牖。庶幾服膺。爲終身守。勿謂逆耳。繼以苦口。乞雨無壁。洗心則香。側身自訟。默告彼蒼。</text>
<title>南征 庚辰</title>,<text>正德十五載。重陽越三日。周子將南征。早辭幼淸室。主人呼取扇。書贈古詩律。蒼茫執兩手。黯然情何極。漆邸別權鄭。衆語紛囂劇。策馬出都門。擡眸天地窄。溫溫許槐塢。其人質如玉。戰藝蹶霜蹄。同逐南飛鵠。伯氏送我歸。連鑣到江濆。淸新二崔子。俊逸兩王孫。爲餞陽川行。上船開金尊。丹楓影蘸水。白日光閟雲。湖山千里外。晩景何佳哉。乘醉各爲詩。文字飜風雷。小婢引嵇琴。聲聲惱離懷。滿坐皆淹泣。酸淚落江水。有慶扶我舞。浪叟題我手。停槳不忍發。曜靈遯濛汜。沙汀走馬蹄。嗚咽迨數里。暮投良才驛。夜炊何辛艱。山雨襲燈暗。野風透枕寒。同眠者誰子。姓李名希顏。昧爽登前途。宿霧濕征衣。揮涕歷宣陵。松柏鬱含悲。回首長安城。遙憐白岳峯。丈夫未三十。屈志奚忡忡。鞭過板橋院。行旅何其稠。言念舊主人。悵然生遐愁。託號避危機。其愚不可及。凜然髮豎竹。淸風千古揖。朝抹樂生館。東樓快登立。雲橫南嶺白。霧出北林靑。大野闊而平。足以暢幽情。西來黑馬郞。永嘉金勤而。磁之喜舊識。余亦樂新知。長嘯秋風裏。論懷信馬歸。野翁治廢橋。田婦拾枯箕。臨溪別彥愚。踰嶺抵柳谷。索寞靑松下。蕭森一茅屋。黃昏叩柴扉。老嫗迎展席。旁舍頗淳厖。淸酒亦不惜。滿酌沃煩腸。聊以慰飢渴。夜深出門外。月高秋天闊。大醉倚箱寢。村鷄催曉發。夙行星尙在。十里天未白。新霜皓於雪。土脈凍欲縮。兩袖若懷氷。四體遍生粟。間關到陽智。始得見初旭。朅來左贊郵。空館幽更寂。壁上題名人。半是靑雲客。握米買新芻。及午方得食。羸馬懶不前。鞍上睡正熟。日暮分行村。彫零不堪宿。西風竹山東。駐馬別金君。人間數日程。離合何紛紜。弊縣倚蒼松。古塔森如植。甚矣作俑人。千秋罪安贖。下馬入西軒。倦鳥南山夕。參天鴨脚樹。落葉沒階石。怡然就其下。浩浩論今昔。山鳩宿高梢。矯飛鬪寒枝。好月從東來。微風拂地吹。興闌咬菜根。皎皎君子思。夜讀岳王傳。隕淚弔英魂。曉發山路黑。雲林不得分。行行強着鞭。迢迢前路邈。平原半蕪沒。人煙渺蕭索。逶迤無極北。曲逕名九折。一家食馬槽。數椽依山結。乞鼎供朝飧。酸寒不堪說。主翁蹇一足。主婦盲一目。天地獨不仁。生涯何痛哭。飮馬石院水。落日太初野。喟然望東南。鳥嶺在眼下。偃蹇舒兩翼。長喙仰啄天。張拱鎭南北。得名豈偶然。叱御病瘡馬。夜久渡㺚川。燈明葉盡村。人臥水落磯。傍岸覓主家。疏雨半掩扉。爇薪照寂寥。捲簾聽遠溪。耿耿不成寐。玉盤頹山西。呼童理行裝。驅馬凌晨霜。白露從天泫。寒雲出岫長。高吟懸寺下。石徑繞山膝。仰看欲落石。俯臨無底窟。水淨天疑落。楓深山欲燃。歇蹄水回店。暫倚北窓眠。村俗喜過客。賣薪各資業。見之若舊識。慇懃以相接。縱轡覽山勢。忽過臺巖松。澄湍洗翠影。古石生淸風。往時慕齋人。刮皮書其名。字畫已無考。空瞻石髮生。行至安富驛。山飆吹正急。蕭蕭木葉下。戰慄難呼吸。驟雨鞭黑雲。頃刻寒裘濕。荷蓑靑泥路。蜂附上山脊。千峯暗松檜。萬壑喧霹靂。乾坤忽鴻濛。宇宙未開闢。惝怳叩松扃。嶺西第一家。獰風掀四壁。雨脚注如麻。殷殷群軸奔。潰潰一元瘥。默禱亦無應。疇能殪風伯。引席蔽罅隙。悄肅空蹙額。宵深稍戢威。客懷何漫漫。雲臥病骨冷。偶夢終南山。兄持一尺書。敎我言諄諄。覺來馬齕菽。抆淚沾衣巾。撥火已寒灰。敲石烹曉粥。啓戶見天地。厥初正馮翼。俄坼混沌竅。萬物漸昭晳。搔首望漢水。千里渺相隔。浩然越嶺來。翠霧更霏霏。仰面睋冢頂。遙看振鬣騅。壯哉造化兒。伎倆何雄奇。襞積峭神骨。噴洩宣陰機。眼前千萬狀。變幻書難之。有巖開翠屛。鐵面三百尺。上有千歲松。枯枝風淅瀝。人言海東靑。集此方刷翮。有湫殷晴雷。陰崖灑玉屑。股栗不敢狎。五內寒凝雪。世傳龍騰出。劈石深坼裂。下憩縣南村。十室皆板壁。雲山匝萬重。人寰別區域。鞠躬趙珩閭。孝魂應不滅。經過串岬棧。緬懷麗祖烈。英雄安在哉。秋水鴨頭潔。幽谷日云夕。三復直卿詞。人生眞寄爾。知命古來稀。夢罷東樓月。曉踏唐橋沙。千年古戰場。何處埋干戈。侵羅固不道。坑卒亦非仁。古寧佳麗地。孤山柏自春。溪岳鍾靈異。人物多賢臣。眼豁尙州界。昔者沙伐國。村巷民風淳。蠶農田野沃。薄晩飮叔藝。倒載長川暮。假寐古縣下。月明思親苦。淸曉踰竹峴。直呼子弘門。璀璨庭前菊。對我如相欣。引酒勸我輩。牽挽不得辭。赳赳三武夫。共有熊豹姿。北來亦同席。醉語雜談諧。燈下膝相促。未眠聽鷄喈。朋戲連五馬。驅逐善山街。朝食鳳溪村。恭問吉再居。野氓自頑冥。不知古注書。金烏一片石。卓爾撑居諸。夜宿若木縣。午渡茂溪津。天低公嶺北。日射桑山根。開襟仰風樓。家山尙杳冥。紅樹映官路。黃花滿幽庭。公廨寂於寺。宿客頗閒靜。夜半騎月行。瞥眼過昌境。今年旱魃虐。廣野鮮所收。蒼生獨何罪。天意諒難求。擧頭見武陵。遙岑入雙眸。含笑歷桂城。踊躍越靈邑。油油買浦水。喜色亦可挹。故鄕情可懷。去國疚聖達。況我千里回。寒門倚白髮。篙工報家信。北堂叢百憂。郵吏進紅柿。欲呑不下喉。揮手謝諸友。孤鞭狂騁馬。入門拜于庭。感淚先盈把。大哉天地間。人生如稊米。超然靈萬物。最貴爲男子。窮當竭吾力。達宜盡吾事。家國固一道。忠孝非二戶。伊顏倘可師。靑紫何足取。無心慕肉食。采藿充腸肚。</text>
<title>與望之曉聽喧禽有感</title>,<text>我屋竹林下。晨坐偕望之。宿鳥曉相喧。弄舌無停時。喟然謂望之。囂囂者何爲。太極生萬物。爾生苦卑微。聒亂豈有他。稻粱要自肥。忽逢五陵子。彈射乃分宜。鳳凰千載鳴。虞庭一來儀。吁嗟彼有喙。稀聞誠可悲。</text>
<title>和前韻。贈曹國老。彥卿○以喧禽一章示國老。國老卽和示余。於是有所感矣。又次而贈之。</title>,<text>兄詩駕子美。弟性喜退之。貞雅鮮合俗。放曠亦乖時。人生水中木。縱橫任所爲。高者不自高。微者不自微。瘦者不自瘦。肥者不自肥。貴賤總由命。得失無不宜。窮可以閒居。達可以羽儀。兄乎當有日。毋爲兒女悲。</text>
<title>盥戒</title>,<text>洗肌去身垢。洗心治道源。身垢猶可說。道源不宜渾。世人悅於外。而忘其內尊。朱粉塗糞壤。厥臭寧復論。誰知洗心者。掩鼻過其門。</text>
<title>梳戒</title>,<text>不梳則髮亂。不操則心奔。髮亂猶可道。心奔不可言。耳爲五音聾。目爲五色昏。生稱荒淫人。死作寂寞魂。與其髮之治。吾寧心之存。</text>
<title>長安奴</title>,<text>長安誰家子。賣奴不念先。奴拜辭舊主。痛哭出門前。借問哭何苦。請以陳其緣。僕本某家奴。厥祖某公賢。勤邦儉于家。勳德鐘鼎鐫。榮華冠一代。弊裘三十年。奴有無齒母。舊事今尙傳。後孫席其業。高枕惟意便。謂言田舍翁。寂寞就華巓。人生能幾何。何用枉焦湔。但當事華奢。富貴不有天。華構連棟宇。鬱鬱起靑煙。絲竹奏鏗轟。朱粉羅嬋姸。招邀衆年少。一日費萬錢。猶嫌不自快。鷹犬出遊畋。鞍馬映市井。僕從何喧闐。矜誇萬人中。顧眄如飛仙。爲樂能幾何。歲月疾於川。一朝舊資盡。侈心尙未悛。乃取衆奴血。以供綺羅筵。奴僕日以散。堂下春草芊。前年賣其馬。去年賣其田。今年賣及奴。涕泣送庭邊。痛哭爲舊主。奴身不足憐。況將舊奴手。復執新主鞭。予聞長太息。涕與泗交漣。呼奴聽我語。莫道舊主愆。不然賤隷中。亦有仁人焉。古來皆如此。豈獨一家然。成湯敬日躋。大禹勤胝腁。貴爲天子尊。富有四海全。傳至桀與紂。荒淫事流連。祖宗豈不顯。門地孰比肩。以彼天下大。奉此一身專。天下不得當。一朝瑤臺顚。奴乎莫嗚咽。爲爾綴新篇。</text>
<title>酬宋眉叟 麟壽號圭庵</title>,<text>明月皎如鏡。衆星燦如珠。滄海以爲杯。泰山以爲銖。萬古在方寸。浩歌非狂夫。誰知袖裏筆。已誅千載諛。</text>
<title>巧笑女必淫</title>,<text>巧笑女必淫。不笑果如貞。褒妲不好笑。一笑殷周傾。阿諛士必奸。不諛果如誠。安石喜執拗。畢竟亡汴京。擇女固不易。擇士良獨難。差毫謬千里。萬古涕汍瀾。我願擇女者。取心當棄色。我願擇士者。捨才而取德。君不見孔明擇配阿丞女。生子生孫皆烈臣。又不見周公勸王用常人。緜緜瓜瓞八百春。</text>
<title>剝啄歌</title>,<text>剝啄復剝啄。剝啄我門誰。高歌酸以哀。未問先涕洟。急謂童子曰。彼歌者何爲。童言白頭翁。行乞且啼飢。啼之人不省。故爲長歌悲。此輩滿城中。丈人何怪之。余聞益怛中。自起迎翁入。短褐不掩脛。懸鶉風露濕。其容何黲黑。所存骨與皮。杖頭一瓠掛。腰下一橐垂。長跪泣且言。俺年今八旬。少年筋骨健。十口仰此身。邇來老耗甚。一軀不自貲。今年更凶歉。擧家相流離。壯者各爲口。奚暇念翁衰。老翁死不得。日夜長噓嘻。行乞非不恥。一死誠難而。家家叩其門。千呼不一答。蹙口強爲歌。故令主人出。十門一出見。但稱老可仁。徒言亦無益。自飢寧救人。昨日乃如此。今日復如斯。日日苦爲歌。聲盡還酸嘶。嘶之亦不得。且將斃於道。軀命正如絲。一絶當待昊。喟然謂老翁。毋使我斷魂。我且爲爾說。爾姑聽我言。吾君如文王。施惠先無告。宵旰未敢遑。德與天同造。豈知輦轂下。有民如汝窮。吾將擧爾狀。直啓明光宮。至尊應益恤。群公應益忠。救爾必有道。活爾必有術。詎可使爾輩。枉塡於溝壑。且收汝之淚。好去莫深傷。盂酒慰其渴。升米給其囊。老翁向天祝。嗚咽出門閾。默然別老翁。獨坐久歎息。眼前尙如此。萬里安忍說。聊於聖明朝。爲此賈生哭。</text>
<title>送望之南行。使呼韻賦之。</title>,<text>送君歸故鄕。我獨留漢陽。臨分各黯然。爲擧三兩觴。秋風斗凄涼。遊子薄衣裳。千樹葉爭飛。滿路黃菊香。揚鞭出鳥道。捫斗心蒼茫。長劍埋豐城。紫虹橫天光。莫將卞和淚。往洒老萊堂。君親事如一。別意東流長。未遂蓴鱸興。懷祿空彷徨。</text>
<title>石上松 階石上。有一箇松長。不滿三寸而蔥蘢可愛。故感而賦之。</title>,<text>石上生孤松。雪中三寸碧。門前五丈柳。霜後已失綠。試問君子人。二者將安擇。何須辨長短。且可取其節。</text>
<title>擬古二首贈友人</title>,<text>佳人髮如鑑。一曲傾城市。無媒魏闕深。脩竹倚憔悴。猶懷漆室憂。不願瓊樓媚。可憐絶代色。歲暮空遐棄。</text>
<title>擬古二首贈友人 其二</title>,<text>龍門九級崖。下澄百丈湫。群魚養鬐鬣。登者爲龍遊。雖有頷下珠。頗無霖雨謀。苟能相天澤。晩登亦何羞。</text>
<title>次樊川韻寄從弟子翰 世鸞</title>,<text>碧水逝悠悠。白毛生種種。竊廩竟何補。思親祇勞夢。平居意或安。對食心常動。</text>
<title>夜讀書用山谷韻</title>,<text>湖堂夜讀書。讀書有何好。秉燭照萬古。姸醜端可考。但使一心正。誰敎事丹竈。窓明晴月出。風寂浮雲掃。</text>
<title>長懷二首呈忍齋</title>,<text>秋風滿湖林。幽期坐超忽。何人夜不寐。嘯倚南榮月。分羽欲飛集。川路不可越。</text>
<title>長懷二首呈忍齋 其二</title>,<text>世路劇多端。悲歡寧更陳。半歲不起人。八年重到身。何時一尊酒。共分東湖春。</text>
<title>疊前韻</title>,<text>一葉下空庭。玆歲亦云忽。凄凄江上風。皎皎天中月。聲色本同期。肝膽非楚越。</text>
<title>疊前韻 其二</title>,<text>古琴自淸越。古意難重陳。紫鸞雲外響。白鷺水邊身。幽蘭正猗猗。遠憶一室春。</text>
<title>詠史 二十首</title>,<text>太極生兩儀。淸滓自沈升。當其未判時。寂寂一氣凝。逖矣攝提歲。三皇相繼興。邃古化淳厖。欲稽嗟無徵。</text>
<title>詠史 二十首 其二</title>,<text>陳山連曲阜。萬古有餘靑。造書代繩政。楺木爲春耕。聖人意何勤。敎民各生生。大哉仁如天。萬世同仰成。</text>
<title>詠史 二十首 其三</title>,<text>諸侯相侵伐。姜德亦衰矣。軒轅用干戈。阪泉征戰始。銅額竟就禽。律呂盈人耳。猗歟文明祖。占斗作甲子。</text>
<title>詠史 二十首 其四</title>,<text>放勳御茅棟。欽明養其眞。一朝擧天下。授之耕田人。黎民不知德。廣運齊天神。巢由何似者。掛瓢箕山春。</text>
<title>詠史 二十首 其五</title>,<text>重瞳盡孝悌。嚚傲不格姦。勞拂固天意。四海望一鰥。受命歌南風。巍巍治莫攀。五絃久寂寞。雲暗蒼梧山。</text>
<title>詠史 二十首 其六</title>,<text>洪水昔滔天。微禹民其魚。一身盡勤儉。九土各安居。祇承精一傳。泣罪屢下車。謳歌不之益。傳子豈私歟。</text>
<title>詠史 二十首 其七</title>,<text>湯網解三面。天下歸一仁。求師得元聖。奉天誅罪人。寧甘受慙德。以救塗炭民。誰知揖遜意。乃在征戰春。</text>
<title>詠史 二十首 其八</title>,<text>西伯善養老。視民如恐傷。緝煕敬五止。日昃食不遑。一家元氣積。八百周道昌。鳳鳥去不返。岐山空蒼蒼。</text>
<title>詠史 二十首 其九</title>,<text>秦法如牛毛。漢祖約三章。天意已有屬。沐猴徒猖狂。五載帝業成。兩京傳祚長。規模何其遠。禮樂獨未遑。</text>
<title>詠史 二十首 其十</title>,<text>秦王龍鳳姿。十八擧義兵。武功削群僭。文德致太平。爲治豈不美。於道昧惟精。閨門德可慙。垂統何如情。</text>
<title>詠史 二十首 其十一</title>,<text>五季壞亂極。夾馬一營香。一朝被黃袍。兩曜生瑞光。捷書憫鋒鏑。用法思虞唐。禪未得舜禹。仁不愧皇王。</text>
<title>詠史 二十首 其十二</title>,<text>周公朝百辟。於背負六尺。管蔡竟流言。未免東山役。天風偃嘉禾。爲啓金縢策。禮樂炳宇宙。于今沐遺澤。</text>
<title>詠史 二十首 其十三</title>,<text>元氣會尼丘。圬頂生知者。相君歷九州。匪兕亦曠野。擧世莫我知。聖情不敢舍。恭惟繼開功。豈在堯舜下。</text>
<title>詠史 二十首 其十四</title>,<text>顏生躬四勿。終日坐如愚。行止在霽潦。用舍何與吾。可憐爲邦問。志欲回唐虞。難將萬乘貴。易此一簞娛。</text>
<title>詠史 二十首 其十五</title>,<text>曾子日三省。早年悟一貫。暗室十手指。獨居敢自謾。戰戰復兢兢。易簀心不亂。吾道得其傳。日月中天爛。</text>
<title>詠史 二十首 其十六</title>,<text>大道出於天。誰能究終始。聲臭本來無。鳶魚尙可指。聖人治天下。篤恭而已矣。心法傳有書。實賴子思子。</text>
<title>詠史 二十首 其十七</title>,<text>孟氏生戰國。秋天泰山峙。人皆貴縱橫。獨陳仁義美。浩然立天地。循道不枉己。發憤拒楊墨。功侔抑洪水。</text>
<title>詠史 二十首 其十八</title>,<text>一千四百載。天下無眞儒。大路久榛荒。衆岐皆異趨。珍重濂溪子。獨詣尋正塗。一言開群矇。遺我太極圖。</text>
<title>詠史 二十首 其十九</title>,<text>斯文幸未喪。河南兩程出。那知百世下。一蹴入孔室。發揮表六經。僶勉箴四勿。窮源遡洙泗。神功光删述。</text>
<title>詠史 二十首 其二十</title>,<text>紫陽集大成。卓繼鄒魯人。造化在胸中。陰陽隨屈伸。一筆正乾坤。千秋衮鉞新。毫釐盡昭晳。萬僞皆趨眞。</text>
<title>董仲舒</title>,<text>孟氏失其傳。六經又遭燔。傷哉江都生。發憤仰孔門。爲學恐未及。奚暇窺中園。三策瑞漢家。萬古王道存。</text>
<title>嚴子陵</title>,<text>擧世逐炎熱。譬如蛾撲燈。獨有羊裘子。軒如九霄鵬。加足劉天子。客星光夜騰。一絲扶漢鼎。千載孰爭能。</text>
<title>陶淵明</title>,<text>陶令侃之孫。日月照其心。屹然立砥柱。滔天波浪淫。歲晩撫孤松。後凋契已深。九原不可作。高風百世欽。</text>
<title>西湖篇 幷序○戊子</title>,<text>良友固難逢。良辰未易遇。西湖天下勝。促棹欣相赴。風伯助光怪。三老戒遲暮。波濤卷飛雪。島嶼斂輕霧。捲篷縱遠目。萬狀爭應募。高岸多畫棟。守者半老嫗。丹靑尙未漫。木拱主人墓。如何百年內。枉謀千歲住。古琴發幽韻。健帆追駿騖。秋雲結薄陰。翳翳如有妒。同來申氏子。便腹五經庫。早喜子長遊。頗能揚雄賦。歷落不得志。虛負濟世具。談鋒似轉雷。往往綴佳句。羽斝任相酬。罰籌寧用數。醉興杳無際。筆下奔驟雨。崇崇白嶽城。鬱鬱南山樹。佳氣晩蔥蘢。絶頂曾杖屨。萬屋龍山股。鱗鱗結構互。大倉溢陳紅。經邦用有度。陶瓦各有所。王政靡不寓。烏檣森似竹。百賈於焉聚。行行觀覽富。庶毉煙霞痼。西岑餞金烏。東嶺邀玉兔。霜飆斗凄其。碧宇湛淸露。芒鞋上岑頭。十步煩九顧。蒼蒼西海口。水天相呑吐。落霞弄暝色。歸烏猶反哺。故國渺千里。獨軫懷英慕。何時着萊衣。兒啼上堂仆。定省旣云曠。遊說計亦誤。劃然發長嘯。聲散楊花渡。緬懷投金人。千秋仰淸素。高情炳日星。聞者改頑汚。俯瞰馮夷宮。怒浪喧可怖。楓林錦新展。沙岸雪初鋪。苦被景物留。未忍遽回步。蓬萊在何許。兩腋欲生羽。哀哉夸奪子。是樂終難諭。寧知此乾坤。納納寬且裕。黃昏風勢顚。凜然不可駐。攀緣滑瀡下。慘若別朋故。黑暗天無月。龍公壯威怒。輕舠舞狂瀾。篙師還失措。將依蘆岸宿。纜絶何其屢。蒼黃轉漂簸。左右皆驚懼。一死固有命。萬事信天付。噭嘈合衆力。商舶僅能附。船大正如室。斷帶點燈炷。托眠眞偶耳。孤夢隨玉輅。起視夜何其。月色姸且嫮。長空絶纖礙。風定寒猶沍。擧杯酌明月。痛飮淸肺腑。水國總無波。一葉端可泝。隔林聞洞簫。哀怨向誰訴。戛然橫江鶴。勸我遊玄圃。悠悠身後名。兀兀酒中趣。高官未易得。鼻吸三斗醋。市肆詎可入。俛出群兒胯。丈夫空濩落。反類魏王瓠。豈如西湖上。忘機狎鷗鷺。</text>
<title>沃原縣次李使相 龜齡 韻 己丑○相公將向楓岳。自杆城抵高城。歷覽景物。甚樂之。爲賦長篇。謹卽和奉。是日所見奇巖異石。眞奇奇怪怪。有不得以言語形容者。</title>,<text>相公富文章。巨浪駕天騖。相公廣道德。六合入高趣。一讀相公詩。怳然如夢寤。秋風卷靑昊。萬里霽雲霧。海上多奇峯。日向屛中度。處處訪仙區。縱靶鳴沙路。山形若相迎。石勢若相遇。或卓若參確。或穎若賜悟。獨立似無依。竝肩若有故。或走之如去。或止之如顧。欲擎日天遠。如望夫歲暮。揖之若相好。倍之若相惡。仰若子弟跪。俯若父兄喩。或鳥立喙啄。或牛飮角露。或如兒童戲。或如婦女妒。蹲者如伏豕。竦者如驚兔。水若鏡始磨。林若錦新繡。桑海幾變復。屋籌不可數。天公呈奇巧。鬼物煩呵護。人生有尊酒。秉燭可繼晷。不願萬戶封。但願槽床注。不願黃金積。但願朱顏駐。明朝上楓嶽。碧雲濕芒屨。手把北斗柄。永盪塵襟汚。</text>
<title>贈祖安上人</title>,<text>柔兆涒灘歲。四月廿九日。雨霽海印寺。雲銷衆峭出。拉汝躋冢頂。同汝倚遼廓。群山眼底皺。萬仞懸雙屩。岸巾九萬風。騰身欲跨鶴。半生誤六塵。夙願今始適。吾輕四海儒。爾實彌天釋。永結謝支盟。贈詩聊一拍。</text>
<title>西田醉次韓昌黎韻 是日乃三月初一日。監種早租于野。</title>,<text>萬古來我後。萬古在我前。茫茫六合內。此身居其間。不是蠶作繭。胡爲愁自纏。春風騎馬出。物意亦迎歡。雲幕臨西疇。詩狂兼酒顚。由來賢達者。處世乖方圓。寧能與兒輩。競辯秋毫端。海上蟠桃樹。結子三千年。我欲食其實。高棲方丈巓。乘鸞戲十洲。涇渭何須分。薄俗喜弄手。雨雲隨覆翻。</text>
<title>朴淵</title>,<text>朝發靈通寺。午臨朴淵水。崎嶇歷險艱。石路四十里。上潭釜底深。中有奇巖起。愯然不可窺。攀緣下雲裏。下潭是姑母。飛瀑懸晴空。恍若垂銀河。掣電何其雄。壯哉造化兒。伎倆開神功。還疑龍擘出。萬古遺靑壁。洒然却忘返。獨坐松下石。酌酒侑靑山。題詩心更閒。倘有赤松子。欲見氷雪顏。安能跨鶴去。往來蓬瀛間。</text>
<title>天磨山</title>,<text>天磨隣聖居。高撑兩屼峍。勢若鳳龍舞。遠望疑畫出。試窺朴淵瀑。仍宿觀音窟。行行躋冢頂。夙願今始畢。煙霞生兩袖。塵累已相失。安得凌靑冥。千春擎白日。</text>
<title>奉呈宋圭庵謫軒</title>,<text>今日又送夏。明日還迓秋。秋夜不易晨。秋蟲解攪愁。寒暑理固然。祝公休淚流。相思不相見。心折長回頭。</text>
<title>與東老共次杜工部韻</title>,<text>煙霞入蕭寺。矯首珠林境。靑熒佛燈光。縱橫月塔影。上方鐘磬淸。風雪三更冷。蒲團寢不安。連夜違晨省。</text>
<title>偶吟</title>,<text>蘇秦眞騃奴。六印乃生驕。顏淵稱亞聖。陋巷樂一瓢。哀哉小人腹。豈識君子豪。</text>
<title>樓巖朝發。錄奉洪魯齋。兼示中原鄭牧使從周。</title>,<text>我身區中留。我意在九州。昨日逢洪仙。邀賞中原樓。淸風似故人。五月炎氣收。原仲入幕臥。孝善明箕疇。同筵又仲擧。曾有此會不。月岳萬仞峙。獺川天地流。回薄宇宙心。一杯銷百憂。醉來宿江上。舟去頻回頭。</text>
<title>夜歷神勒寺。宿迎賓館。次陳簡齋南山韻。</title>,<text>君子不可及。謹獨爲近之。誰能立天地。爲我張是維。不願盜跖飽。但願顏生飢。一言思無邪。可蔽三百詩。擧世事疾行。何人貴重遲。早知千里謬。厥初起毫釐。大路本坦蕩。捷徑多險巇。所以聖傳聖。必戒人心危。</text>
<title>動察吟</title>,<text>察之復察之。動處須加察。屋漏事所爲。衆中情所發。纔差汝獨知。愼物更萌作。作歌聊自警。服膺要無斁。</text>
<title>靜養吟</title>,<text>養之復養之。靜時須養哉。齊山濯可哀。宋苗揠堪咍。惺惺保固有。暫離便寇來。寂感致中和。聖孫爲繼開。</text>
<title>奉送鄭公仁甫出按嶺南</title>,<text>鄭公口銜圖。碧天下一鶴。元氣會方寸。南溟看如勺。冥心萬物表。浩然獨守約。金璞不留礦。機雲西入洛。題詩蔑曹謝。草賦輕雄綽。子龍都是膽。季路無宿諾。多士盈周庭。諸公爭薦鶚。白日登紫殿。靑雲恒繞脚。飮酒百榼空。文章映館閣。戴角獬有神。儀羽鸞不攫。帷幄久啓沃。喉舌惟允恪。仁能遠庖廚。義實傾葵藿。孤忠徹金石。妙割無盤錯。按海潮不波。巡湖俗自瀹。何況京兆治。皆云如鼓籥。歷試卿月皎。曾鎖北門鑰。濟輿惠不疑。置驛推亦樂。蔽芾四路棠。爭詠無角雀。歸朝方特進。補衮協矩彠。每於經席上。開陳達民瘼。煌煌中宗業。宇宙再恢拓。憂勤四十年。至治煥丹雘。公參實錄局。揮涕謹筆削。任重遂摠兵。謂言仍高爵。去年射的玄。擧國困木酪。漂戶幸免魚。饕胥猶白着。可憐億萬命。同將轉溝壑。二聖見萬里。哀痛泣老弱。下書敦九牧。減膳撤韶濩。恭惟堯湯心。伊皐在傍度。使者若星散。回啓聽愈愕。莩屍滿四境。嗚呼勤廟略。顧瞻舊羅界。壤鉅災最虐。朝廷重方伯。惟簡非外薄。今公又按節。語飢淚先落。回首廿載前。風流入嶺幕。樓臺多傑句。醉墨尙龍躍。父老喜相告。其蘇可勿藥。攬之孟博轡。循以仲尼鐸。農桑急先務。孝悌非外鑠。何勞運諸掌。只在四端擴。和風被草木。約束驅鮫鰐。漢廣女無游。鵲巢鳩有託。文敎振一方。異論闢宜廓。庶見辰韓民。鼓腹歌耕鑿。鏡開竹溪奩。蓮聳金烏萼。孤雲已乘雲。達可不可作。遺俗尙醇厖。其人宛如昨。望日觀魚臺。尋仙武陵約。山碑與海碣。餘事暗手摸。歸來備顧問。異書應滿橐。嗟我類汚渠。望洋徒向若。藝林及侍席。試院叨善謔。高唱元淳文。共醉鸕鶿杓。歲月逝如水。令人別懷惡。昔者丹丘峽。舟中欣一博。公猶髮如漆。我卽長卿皬。萍逢旋相失。幾朝思寂寞。那知金闕下。靑眼再刮膜。聚散固有使。浮木無定泊。黯然綴離詞。才躓奈思涸。獨念大江南。二頃田負郭。靑靑江上松。伏臘隔澆酌。人方食木皮。未免群刀斫。兄亡婦守廟。生理轉蕭索。白頭鳳凰池。攬鏡顏何怍。親舊日凋謝。譬如霜隕蘀。徘徊感殊恩。豈異蠶自縛。爲學憫鹵莽。於道昧糟粕。日月照萬象。猶懷助螢爝。明堂議棟樑。樗櫟愧櫨欂。臨事常兢兢。披心空諤諤。無能耗國廩。不如躬錢鎛。壓洛結茅舍。淸風滿葦箔。循湖拾笭箵。鼈蛤當脾臄。瓦尊㪺白醪。野老相酬酢。忘形鷗鷺群。或與鵝鸛噱。煕煕太平日。瀟洒送廣莫。矯首焉能果。夜夢搴阰葯。呑聲洒慕淚。省墓趁秋穫。</text>
<title>蓮臺寺次李白送崔氏遊天竺寺韻 甲辰四月十二日</title>,<text>太山不可挾。北海誠難越。萬事正如此。頭上跳日月。幽谷蘭猗猗。無人香不歇。蕭艾雜佩幃。千古淚飜渤。</text>
<title>次李白送揚山人歸天台韻 二首</title>,<text>昨夜宣城村。夢登山怳惚。曉發夫浦雨。暮宿蓮臺月。千巖聳花萼。萬壑爭流越。笛聲徹廣寒。詩興催先發。</text>
<title>次李白送揚山人歸天台韻 二首 其二</title>,<text>浩浩憑蒼虛。擧杯南斗邊。阿咸含雅量。三子才卓然。一笑雲霧上。如登碧海船。不待李太白。語語皆生煙。</text>
<title>又次李白韻</title>,<text>四面垂靑天。中間聳玉峯。寒影散平川。到處涵芙蓉。不盡燈懸月。無絃琴在松。餘人兒戲耳。願追登岱蹤。</text>
<title>偶吟</title>,<text>杜鵑夜來哭。黃鶯朝來歌。哭者訴何怨。歌者歡何多。居僧百不聞。跏趺獨如聾。我謂鵑鶯僧。得失將誰從。題詩一拍手。門前千疊峯。</text>
<title>古佛</title>,<text>古佛坐寒殿。欲笑還欲言。屈指算何事。於世誰讐恩。無生本無心。有身寧有魂。自從大道晦。氓俗爭相奔。智者尙云溺。憃愚何足論。一嘲作俑人。留警玆山門。</text>
<title>眞佛菴</title>,<text>朝發蓮臺來。迤東到眞佛。眞佛無居僧。小窓通白日。屋後壁千仞。屋前臨絶壑。飛瀑瀉百尺。倒掛匹練白。小阮強題名。板上記年月。昌黎入嵩山。晦翁遊南岳。此事豈不古。所愧吾非德。當午始出門。前峯吹鐵篴。</text>
<title>文殊寺次朱晦庵韻</title>,<text>我詩愧甫白。於賦非玉差。空懷萬里志。雙鬢雪絲垂。甘心夜獨宿。望絶高丘妃。矯首空宇內。星月爲珠璣。飄飄躡蒼雲。欲結喬松知。振衣千仞峯。衆皺看高低。仙人白𪚥公。爲我回春姿。善言三山勝。王母遙相思。十洲復十洲。此景未足奇。喟然發浩歎。汝言非吾隨。擧杯酌我酒。揮毫題我詩。赤足踏飛瀑。正是鶯歌時。</text>
<title>文殊寺次朱晦庵韻 其2</title>,<text>山中多芝蘭。國香擁鼻觀。峭壁拔雲外。飛瀑瀉銀漢。橫煙隔大野。如海不見畔。鐵笛裂蒼崖。餘音連復斷。登臺憶孤雲。爾生令我嘆。倘非擧觥船。愁結若爲泮。宇宙無窮期。日月昏復朝。但當保一心。何用十萬貫。</text>
<title>滿月寺次晦庵韻 十五日</title>,<text>萬疊紫霄頂。三層金塔峯。仰看月皎皎。俯視雲重重。珠林在半空。梵宇隣桂宮。有客詠朱詩。惝怳聞大鏞。浩氣塞六合。呼進琉璃鐘。蓬山是何許。我腋生淸風。</text>
<title>登淸涼頂 二首</title>,<text>我登淸涼頂。兩手擎靑天。白日正臨頭。銀漢流耳邊。俯視大瀛海。有懷何綿綿。更思駕黃鶴。遊向三山顚。</text>
<title>登淸涼頂 二首 其二</title>,<text>奇峯生奇雲。巉絶半聳骨。飛步上上頂。開懷抱明月。一笑嚥瓊液。五內金沙發。群仙不遐棄。我欲老蓬闕。</text>
<title>金生窟</title>,<text>月白紫霄頂。桂影散千巖。禪宮逼銀漢。玉露滴霞衫。靈籟發陰壑。天風舞檜杉。皎皎一生思。無由起塵凡。重來聽飛瀑。從我有阿咸。</text>
<title>石崙寺次李白紫極宮感秋韻</title>,<text>石崙三夜雨。秋聲紫極竹。玉芝不見種。玉井聊可掬。流年入手蓍。古來歎非獨。君看黃太史。欲共蘇李宿。行止諒有命。潦霽何用卜。蘧知是我師。庶幾未遠復。世情變鶉蛙。萬事掌飜覆。何如歸賦去。故國稻應熟。</text>
<title>西湖舟中醉次李白日出入行 長短句</title>,<text>日入西海隈。復從東溟來。來往無停期。催督光景何爲哉。我欲騰身上九昊。手捧日輪爲徘徊。計大由來未易遂。引頸但望蒼蒼天。萬古悠矣。一理渾然。陰慘陽和。百代倏如東逝波。蝸角俯仰。揖遜干戈。鸞鳳之少。烏鳶之多。舟中痛飮復狂歌。風流李白眞吾科。</text>
<title>風詠樓上金相公 克成</title>,<text>商邑翼翼控南衝。三山環拱蟠蛟龍。天開地闢何壯哉。翰蔽屛障爲藩雄。風淳民物接煕雍。野沃桑柘迷西東。千年城郭但遺塊。沙伐古塚雲溟濛。高樓偃蹇揷半空。六月几榻生涼風。牧隱之記陶隱詩。擴前未發陽村翁。伊今布政寔召公。六十七州春融融。乾坤到處堪風詠。氣像遠追勳華同。武陵枯鱗勢最窮。一轉亦入滄溟中。君看洛水書應出。聖主垂衣景福宮。</text>
<title>奉送金陵李使君之任</title>,<text>淸平山高靑未了。衮衮東國生公侯。使君雅量世無雙。忠孝舊業傳箕裘。直爲慈親奉檄喜。寧以大惠施一州。朝廷誰不惜其去。至誠如此終難留。微官自古有民社。妙割本來無鷄牛。行行莫遣五馬遲。撫摩毉我蒼生疣。今年大旱八道飢。聖主獨弛金陵憂。聖主獨弛金陵憂。</text>
<title>登濟川亭醉歌</title>,<text>四山如立錦繡屛。一江如醱葡萄酒。危樓高架軼雲雨。粉楣迥掛南北斗。試躡層梯望八荒。戃怳羽翮生兩肘。初疑海上駕六鼇。風伯前導飛廉後。又疑乘槎泝銀漢。咫尺廣寒呼羿婦。岳陽黃鶴不敢作輿臺。偉觀皆云冠九有。隨夷見此應益淸。跖蹻登玆且易守。吾聞三韓本是神仙境。蓬萊在左兮方丈在右。此非瀛洲必丹丘。乾淸坤淨無纖垢。白日寶蓋來靑冥。仙官濟濟駿奔走。水晶之盞黃金盤。麟脯玉醞醉黃耇。咸韶迭奏馮夷宮。紫鳳飛舞赤虯吼。月中老兔擣靈藥。辛勤萬古守寒臼。是夕作團三百片。題封請爲東君壽。東君開緘啓玉齒。分與百萬億黔首。亦有玉皇之使者。飆車往往邀王母。榜曰朝鮮第一景。壯哉筆法眞蚪蚪。隨風咳唾盡明珠。圭璧滿閣同不朽。眼中田海變朝暮。宇宙此亭應獨久。蟠桃一摘三千齡。何處小兒來窺牖。飮酣狂歌撫瑤瑟。波間白鷗乃我友。</text>
<title>夜讀高麗史有感</title>,<text>秋露滿庭秋月明。幽人夜讀高麗史。空階百蟲亦多情。向我爭鳴悲不已。憶昔王氏初立國。操鷄搏鴨談笑爾。繁華文物五百年。歌臺舞榭連雲起。天府名墟那可恃。大器終爲有道徙。朴淵怒瀑喧日夜。何曾一洒顯陵恥。</text>
<title>登頭毛浦後峯</title>,<text>壯哉何年潭底龍。摶沙戲作湖上峯。湖上之峯白勝雪。寒影半落東湖水。三年讀書坐其下。懶未一躋心常恥。嗟余學問豈異斯。不日高者必日卑。今朝決策始携筇。步步群山爭逞容。十步九顧上絶頂。開襟始盪天下胸。北望覆鼎何崔嵬。蒼穹束出金芙蓉。龍飛鳳舞幾千里。吐瑞釀靈萃王國。南瞻漢水橫玉帶。落日風帆多如織。黿鼉蛟龍與魚鼈。百族涵泳深不測。萬古華陽富佳氣。百餘年來開紫極。碧瓦參差簇靑煙。蓬萊殿上五雲色。雲中美人眉八彩。天老掌圖兮風后侍側。煕煕萬物登春臺。天爲降祥地輸福。我生何幸太平辰。獨立一嘯振巖谷。</text>
<title>烏竹杖贈申幼淸次杜工部韻</title>,<text>我有一雙江上竹。遠寄故人南山足。千年淚痕染蒼玉。風磨露洗消未得。嗟余自少忘檢束。一見血點三嘆息。夏日猶憐把霜莖。閒階獨愛錚然聲。丈夫將有萬里征。何用鬱鬱長安城。珍重送君良有以。高步物外誰能爭。重爲告曰杖兮杖兮。天地鍾汝最純剛。往哉西土。左右南陽之臥龍。松亭梅塢正相宜。何必噓雲噴雨變化於蓬萊峯。噫蕭艾滿野兮榝棘盈室。歲晩山逕捨爾誰從。</text>
<title>憫災</title>,<text>三月四月天降旱。種不入土千里赤。六月七月天降蝗。處處黥陣吻爲戟。八月諸郡天降霜。猶聞一夜摧百穀。苗而不秀秀不實。農夫扼腕田婦哭。十月八日雷豗豗。十有一日雷又作。連年飢饉仍疫癘。今年災戾最凶虐。陰陽失序未暇恤。哀此瘨寡塡溝壑。蠢蠢下土黑頭臣。刳心訴天天不諾。中宵起坐涕汍瀾。然膏且稽千古史。由來天心愛仁君。湯未免旱堯遭水。楚君所以解祝天。無災猶恐天忘己。前聖何嘗不遇災。弭災之道斯爲貴。吾王卽阼二十年。一心事天亙兢畏。嚴親在上怒未已。聖子怨慕何由慰。下敎罪己如窮人。避殿撤樂減珍味。夔夔齊栗祇載見。天庶允若還昧昧。殷宗修德祥桑枯。宋景三言熒惑退。天人應答若影響。獨於今日胡不悔。謂天無知四時行。謂天有知何茫茫。竊懷漆室嫠婦憂。作詩遠繼雲漢章。</text>
<title>苦寒行</title>,<text>長安酷寒古無比。閉門不掃門前雪。冽風北來撼南山。半夜飜憂斗柄折。鷄犬凍死惜不得。兒童競號肌膚裂。嗟爾兒童莫怨咨。四序相代各有節。欲將大裘覆天下。嗚呼此計余亦拙。君不見東家暖寒會。美人醉舞裙似血。</text>
<title>醉歌次勸學韻。贈別裴任赴鄕試。</title>,<text>茫茫宇宙浩無極。渺渺此身滄海粟。俯仰參三幸不愧。淸風北窓臥矮屋。久笑華歆之窺冕。肯學刖足而獻玉。門前綠水流泠泠。樓外靑山環簇簇。有酒痛飮不願醒。無酒取書還自讀。</text>
<title>解愁歌</title>,<text>男兒四十頭雪白。燈前獨坐愁如山。呼童高歌欲解愁。愁山屼峍何由删。更遣胡歌動寥廓。但令愁起如波瀾。聞說澆愁莫如酒。痛飮試濯胸中酸。一杯愁益怒。二杯愁益頑。三杯四杯愁作陣。五杯六杯愁陸梁。七杯八杯愁城潰。九杯十杯擒愁王。歡伯將軍凱歌還。腹裏乾坤入醉鄕。欲喚劉伶頌酒德。糖粃眞堪鑄虞唐。</text>
<title>知足寺 在天磨山</title>,<text>去夜月飮五冠山。人間萬憂消如雪。今宵雲臥天磨頂。回頭却憶靈通月。骨冷魂淸夢不成。隔窓況復聞鵑聲。明朝澄霽試登眺。眼底正看群岑平。吹笙擬躡鳳翎去。要遣織女指歸路。會把靈丹獻明主。然後掛冠扶桑樹。</text>
<title>贈六全上人</title>,<text>天磨萬古靑未了。幾年夢想空回首。今春始佩耤田印。獨喜玆山落我手。瘦馬西指坡州道。眼驚衆峭如畫出。橫飛直欲凌絶頂。愧無列子御風術。十步九望到分司。相親已識眞面目。竊念聖主孝如禹。祭享最重粢盛穀。判農特命白髮臣。遊賞必須耕種畢。霖雨流膏播告訖。振衣豈待諧朋匹。使喚天和指路僧。縱靶直抵花潭歇。有僧追至名六全。澄眸藍碧眉如雪。謂僧汝家本宗空。號宜萬空胡六全。曰眼耳鼻舌身意。未有不全能空焉。欣然携入靈通寺。飄飄杖錫氣彌天。斜陽共讀大覺碑。明月對酌毗盧堂。儒談釋語雜今古。終宵枕流西樓房。渠凌絶險我由麓。分溪半日會朴淵。朴淵飛瀑天下奇。白虹欲升銀河懸。蒼崖滑仄愯難窺。鞭龍遺跡何茫然。黃昏上宿觀音窟。月窓又同聞杜鵑。朝過馬潭垂天紳。瀑亞朴淵亦絶奇。潭上諸峯如控揖。狎坐瀑石氷生肌。夜令僮僕揷花導。角者笳者爭高吹。泉皆石底洞皆玉。靑林處處堪吟詩。山雲陰陰雨欲墜。催行默禱誰得知。崎嶇時見樹橫徑。低仰挽摟多艱危。纔投知足雨如麻。衆衲爭怪衣免霑。正直開雲縱未能。嶽靈亦解迂儒心。寺門高標赤城霞。滿壑白雲迷咫尺。翌晩澄霽諧夙願。捫躋絶巘窮襞積。指點賴汝分諸州。鵬翻鼇動西海闊。眼中衆山皺豆登。欲駕黃鶴臨蓬闕。共看落日迫濛氾。一笑下寺又迎月。月下鵑啼隔窓樹。燈前坐睨五峯骨。題詩紀行殊草草。臨別渠情堪啓發。渠亦洒以甘露言。淸涼令我潤肌髮。</text>
<title>唐虞歌 幷序</title>,<text>我欲爲君歌唐虞。茅茨士階春煕煕。都兪吁咈光四表。庭有指佞誰敢欺。我欲爲君歌叔季。瑤臺象筯臨酒池。飛廉日富箕子奴。麥漸七廟膚敏移。一儉自足裕後昆。一奢能令家國危。興亡萬古揭明鑑。請君爲我歌此詩。</text>
<title>敬送朴六峯 祐 出尹全州 公字昌邦。訥齋祥之弟也。</title>,<text>三韓昔日瓜分疆。茫漫湖海惟馬方。扶輿獨鍾瑞石岡。美材不但生枏樟。公家伯仲雙鳳凰。口銜瑞圖身五章。連翩作我中興祥。和鳴一擧千仞翔。儀于阿閣峙朝陽。草木亦被昭回光。鞭笞荀楊駕屈莊。排刮耳曇尊尼昌。捕龍掣鯨赤手揚。搥樓倒洲勢莫當。塤篪一世掃粃糠。扶搖有時摶穹蒼。淸風九萬吹茫茫。俯視壤蟲生哀傷。天遣二難高頡頑。萬象不得逃毫芒。訥仙已乘白雲鄕。遺篇萬丈光焰長。六峯擧德力尙強。每入天闕補舜裳。人言六峯太古腸。古道却與今時妨。我謂六峯百和湯。一洗熱惱回淸涼。人言六峯如松篁。嚴冬挺立凌雪霜。我謂六峯如棟樑。能爲宇宙扶綱常。六峯作尹近梓桑。人言可擬晝錦堂。六峯得府菟裘傍。自言不歸田園荒。我愛莫助心如狂。唯有兩眼淚滂滂。方今聖治邁夏商。昧昧思切番番良。我願留公白玉堂。不願乘鶴公向楊。我願臥公千尺床。日與衆人沐菲芳。我欲濟川公爲航。我欲和羹公先嘗。我今作詩歌周行。欲語不得如吃羌。庶見召命自天閶。公乎莫遣五馬忙。</text>
<title>政院諸公。旣蒙賜豹皮寢席。使世鵬。次壁上賜杯舊韻。揭其左。珠玉在側。益可愧也。</title>,<text>蒼蒼華嶽擎層穹。佳氣團聳如矯龍。千年聖人坐法宮。穆穆堯眉兼舜瞳。經帷日開五雲重。召對乙夜寒正隆。大裘一念蓋四封。豹薦先貺中心鍾。講官齊拜荷陶鎔。領歸蓮燭森晴虹。獺氄鹿鞹重緣工。光彩炳蔚文錦同。初驚不敢坐其中。乍臥滿身和氣濃。聖恩盎毛春融融。每窺一斑慙愚蒙。請祝聖壽齊華嵩。仁覆萬物天無功。玆席雖敝煖豈終。恩波鳳池流不窮。</text>
<title>銅駝歎</title>,<text>有魏忠臣賈梁道。萬古抱冤成濟戈。英靈訴天殺子元。禍漦又降公閭家。牝鷄晨雊啓明隕。天子食糜聞官蛙。宮門頌美日千萬。何人血泣悲銅駝。此物骯髒閱百變。朝嬴暮劉哀怨多。天荒地老銷不得。騰身直欲沈洛波。已見九廟飛灰塵。嗚呼奈汝荊棘何。</text>
<title>遊山</title>,<text>舊聞讀書如遊山。始信遊山如讀書。遊山不記亦無益。讀書不思終何居。詩書性情有活潑。巖壑煙雲常吸噓。山須登頂方稱豪。學不求聖寧非疏。躋扳莫厭百千勞。成功一也豈欺余。</text>
<title>次汾上醉時歌韻。敬謝靈芝大仙侍史。</title>,<text>四年回首望天末。淸涼雲外亂筍碧。今年倚杖硯滴峯。一嘯始知天地豁。三杯飛下揭淸涼。又宿龍山松桂密。僧亡寺古塔半摧。崔詵斷碑吁亦錯。靈芝大仙是木公。視岱如毫海如勺。羽蓋飆輪許相尋。虔迎偕我斫桂客。亦有琴高騎鯉來。巉巖氣岸同坦率。麟脯霞醞瑞日長。長歌短笛壺天闊。隣呼南極老人星。觴政公乘猶浮白。蓬山墨丈如可到。弱水淸淺非難涉。堪嗟旋入塵籠中。未參勝會汾上泊。昨者金華遇初平。自說靈區共瑤席。風流句漏任調元。豪氣九萬摶羊角。聾巖簟石仙遨同。氷夷起舞鵾絃急。局邊豈無爛柯兒。不信人間光景促。仙女哦詩愜宮商。仙童解楫工前却。源花杳杳出洞來。飛絮雪落侑仙酢。大仙時作鸞鳳吟。衆仙和之蒼壁裂。仙乎仙乎氣成霞。崖杉岸柳森幢節。瓊詞一一發金聲。欲效何異寒蟬咽。我願日躡靑鶴翎。往拜木公無相別。陋哉金母何足揖。夢遊彼汾長勞憶。</text>
<title>次汾上醉時歌韻。敬謝靈芝大仙侍史。 附李聾巖醉時歌本韻</title>,<text>時維淸和四月末。聾巖臺上松陰碧。洛城遊子來故鄕。故鄕泉石雙眸豁。宣城太守來相訪。鵷班舊侶情懷密。相逢欣喜開酒尊。酒旨肴佳杯盤錯。聾巖主老邀共參。傴僂出拜同杯勺。留家小阮隨杖屨。均是情親無雜客。杯行數巡棋數局。簡淡之會貴眞率。日暮不步乘小艇。風來四野江天闊。楊花作雪飛灑空。或浮江面疑練白。船行水落愁石出。沿洄扶曳始利涉。隨意中流或遡流。靑山影裏無依泊。江心廣石名是簟。不煩肆筵而設席。舍舟移登重設酌。環坐四隅如堂角。興酣巵酒各不辭。酒盡廚奴招呼急。尊前爛熳或自歌。侁侁屢舞誰勸促。誰是地主誰爲民。區區禮數都抛却。或壻扶翁相對舞。或婢擧觴同酬酢。乘歡更上水中船。船上歌聲猶激裂。呼兒更勸唱詩歌。詩是爲歌愈淸節。滿坐齊唱男女聲。綠樹蟬吟群蜂咽。情懷無盡日已盡。抵岸下船相拜別。提毫記玆醉時事。以備他日閒餘憶。</text>
<title>小白山阻雨。次韓昌黎謁衡岳詩韻。</title>,<text>衡岳昔謁昌黎公。小白我又來山中。龍飛鳳舞四千里。橫截南北何其雄。初來爲窮竹溪源。流水有窮源不窮。石崙西臺一振衣。開襟浩浩來天風。驂虯直欲遍十洲。廣寒咫尺眞堪通。三韓方丈聞天下。此山亦自跨蒼空。松鳴媧皇五十絃。幽竇古樂聲融融。梯空謾擬上上頭。阻雨五日留梵宮。狐鳴鼯嘯虎豹吼。層崖七月楓已紅。陰雲晦冥鬱不撥。時有漏日臨余衷。嗟余默禱禱已久。盍歸吾黨多直躬。回天不回天何心。天乎無奈與人同。由來萬事有命焉。誰將溫飽憂始終。孔作春秋孟能拒。平生自許治水功。丈夫事業固如此。肯學雲月光朦朧。明朝待霽躋冢頂。手援旭日昇天東。</text>
<title>姸姸一片月 三首○庚辰十月初六日。夜入巴山。見落月。有感而歌。</title>,<text>姸姸一片月。西去復東來。美人兮美人。一去何時回。</text>
<title>姸姸一片月 三首○庚辰十月初六日。夜入巴山。見落月。有感而歌。 其二</title>,<text>姸姸一片月。西隱復東明。美人兮美人。一隱何當生。</text>
<title>姸姸一片月 三首○庚辰十月初六日。夜入巴山。見落月。有感而歌。 其三</title>,<text>姸姸一片月。千古照人情。美人兮美人。胡使我涕零。</text>
<title>溪邊卽事</title>,<text>下馬碧溪邊。坐茅以爲氈。松聲鏗滿壑。古瑟本無絃。</text>
<title>書堂五絶次東坡韻</title>,<text>日費大倉粟。於國竟何益。床頭一炷香。乃我平生識。</text>
<title>書堂五絶次東坡韻 其二</title>,<text>寂寞守破硯。亦可以自娛。平生萬里心。何只作腐儒。</text>
<title>書堂五絶次東坡韻 其三</title>,<text>誰能開此堂。眞爲奪地祕。金屋請自隗。人傑愧徐稚。</text>
<title>書堂五絶次東坡韻 其四</title>,<text>至明不自明。至潔不自潔。君看大江水。浩浩沈素月。</text>
<title>書堂五絶次東坡韻 其五</title>,<text>白鷺坐忘機。客帆何處歸。樓前多絶景。合我屢低眉。</text>
<title>酬圭庵韻</title>,<text>故人銀漢邊。簷下白雲宿。錦繡償菅蘧。知君富篋櫝。</text>
<title>鄭仁補將訪余。先遺以書。走筆報之。</title>,<text>睡餘驚剝啄。羲黑落寒床。掃榻邀高蓋。淸風已滿窓。</text>
<title>登觀音院</title>,<text>鳥嶺群山祖。龍湫衆壑源。憑高心萬里。一嘯豁層雲。</text>
<title>友人以詩留別。次其韻酬之二首。</title>,<text>松醪催晩興。江雨送新涼。搖落騷人怨。幽蘭九畹香。</text>
<title>友人以詩留別。次其韻酬之二首。 其二</title>,<text>一千里外客。三十年間非。白雪滿雙鬢。孤帆何日歸。</text>
<title>送李仲一</title>,<text>沽來西市酒。酌之南海螺。秋風千里別。細雨意如何。</text>
<title>武陵橋 二首</title>,<text>行渡武陵橋。吾骨已欲仙。卸馬橋頭亭。坐臨白石川。</text>
<title>武陵橋 二首 其二</title>,<text>酌我大螺酒。勸爾倻山英。倻山不解語。向我如有情。</text>
<title>題從弟子翰茅亭</title>,<text>桑麻梅雨足。宇宙草亭深。極目看雲態。支頤萬竹陰。</text>
<title>溪上口占 西行時</title>,<text>溪頭臨水坐。悵望故人來。日斜人不到。深樹杜鵑哀。</text>
<title>示東老</title>,<text>一炷孤燈話。三杯萬古心。相傳無限意。只有紫瓊琴。</text>
<title>次東老韻</title>,<text>園搖淇隩月。門瀉剡溪春。丹崖橫作障。白鷺是佳賓。</text>
<title>舟次李鶴皐舊墅 二首○故贊成李公長坤。流寓于此。○辛丑六月日</title>,<text>古墻猶護宅。江月幾回明。聞笛空沾臆。停舟不忍行。</text>
<title>舟次李鶴皐舊墅 二首○故贊成李公長坤。流寓于此。○辛丑六月日 其二</title>,<text>南溟襟抱闊。北斗姓名高。沈痛騎鯨後。方蒙返爵褒。</text>
<title>入忠州界 二十四日</title>,<text>欲訪金生刹。仍懷于勒仙。淸江流不盡。風月故依然。</text>
<title>題大平寺 在金山。爲人所侵。僧亡已數年。其人亦以事被謫故云。</title>,<text>遠客入祇園。居僧無一存。唯餘寒殿佛。笑指碧空雲。</text>
<title>敬酬玉堂亞仙柳叔春。寄墨竹。</title>,<text>未臘春風至。書來自洛中。如逢天上面。長對壁間叢。</text>
<title>次黃仲擧 俊良 韻</title>,<text>客宦關情少。鄕山入夢多。重陽君不到。誰與對黃花。</text>
<title>九月十三日夜。與晦叔同坐南軒。晦叔乘吾眠逸去。獨坐耿耿。朝以二絶。投晦叔求敎。繼之以酒。</title>,<text>愛月仍携友。眠來客亦歸。中宵鄕夢罷。坐到曉星稀。</text>
<title>贈汝忠</title>,<text>內明見己過。外明見人過。爲仁與不仁。當觀於二者。</text>
<title>贈別呂文瑞 應龜</title>,<text>歲暮何所見。惟憐雪裏松。丹心無貳色。長帶四時容。</text>
<title>見賢</title>,<text>見賢常若渴。聞惡獨如聾。恩怨無虛報。人生處處逢。</text>
<title>天定</title>,<text>萬事已天定。浮生空自忙。隨時能順命。爲樂到羲皇。</text>
<title>早識</title>,<text>早識戲無益。方知勤有功。言人須隱惡。噴血口先紅。</text>
<title>旣失仲擧四韻長律。姑題二十字以謝之。</title>,<text>官軒枕碧溪。孤鳳棲溪竹。愛爾口銜圖。回頭每忘肉。</text>
<title>舟中別大成</title>,<text>久客寧親意。他鄕別友情。江流千里永。離緖兩頭生。</text>
<title>滿月菴 在淸涼山</title>,<text>我似雲中鶴。飄然碧嶺遊。猶思三島月。矯首望丹丘。</text>
<title>示東溪 二首○六絶</title>,<text>海上家家有竹。人中處處無君。燈前雜話今古。筆底驚奔雨雲。</text>
<title>示東溪 二首○六絶 其二</title>,<text>靑春已非舊歲。白髮猶喜新年。商量此生樂地。不如大醉閒眠。</text>
<title>蟾江</title>,<text>宰郡多慙佩印。憂君空夢牽裾。投林却羨還鳥。畏網頻看竄魚。</text>
<title>寄仁伯兄</title>,<text>幽穴沈沈毋抱殤。乾坤有盡此冤長。餘航山上月如劍。夜夜令人空斷腸。</text>
<title>月下對酌</title>,<text>兩人對坐酌孤月。影入胸中月在天。終宵酌月月應盡。然後與君相枕眠。</text>
<title>題許槐塢壁</title>,<text>靑龍山下年將暮。獅子巖頭月上時。讀罷程書猶發興。石溪深處濯纓歸。</text>
<title>燈下有感</title>,<text>年來懶讀學逾貧。屈指閒經二十春。若使孤燈能解語。懸知呼我下愚人。</text>
<title>書堂卽事 二首</title>,<text>古人今人若流水。千古萬古無限情。一唱一和復一笑。窓前但聞幽禽聲。</text>
<title>書堂卽事 二首 其二</title>,<text>爲愛秋山戶不扃。多情幽鳥語丁寧。可憐萬木皆搖落。獨有貞松不改靑。</text>
<title>鷄林懷古次黃留守韻 三首</title>,<text>赫居墳上幾回春。鮑石亭前麥穗新。莫遣佳兒吹玉笛。怨聲愁殺太平人。</text>
<title>鷄林懷古次黃留守韻 三首 其二</title>,<text>鳥啼花落寂寥春。古國千年事事新。唯有唐時靈妙寺。依然古佛是羅人。</text>
<title>鷄林懷古次黃留守韻 三首 其三</title>,<text>黃葉鷄林不復春。檻前靑草幾番新。憑君莫道當年事。落日啼鴉撩亂人。</text>
<title>寄書堂洪道原 敍疇</title>,<text>肅辭天闕渡江濱。寂歷無眠古驛燈。臣子一身南北意。東湖懷抱又難勝。</text>
<title>泛舟東湖 幷序</title>,<text>千載詩豪赤壁仙。吾曹此日繼登船。風流何必較前後。逝者如斯月滿天。</text>
<title>良才驛次呈道原</title>,<text>一雙仙鶴下秋湖。慰我孤翔向海隅。靑眼高歌微意在。明時誰肯憶蓴鱸。</text>
<title>途中口占</title>,<text>孤燈耿耿不成寐。臣子一身南北愁。旅酒斟來耳猶熱。滿天霜月大江流。</text>
<title>奉送洪知事 彥弼 赴京</title>,<text>祥如鸞鳳瑞如麟。北斗以東公一人。行過鵠鴨觀周盛。返魯當看禮樂新。</text>
<title>謝靈山倅金君惠魚</title>,<text>一生長愧曾參養。千載幸逢鮑叔知。自是仁人推老老。頻看鶴髮喜浮眉。</text>
<title>晩泊獺川</title>,<text>群山疊疊亂雲浮。客子中流第一秋。欲喚于仙無處所。琴臺萬古說忠州。</text>
<title>七月之望。與張漢輔，洪復明等。對酌虛白堂之下。明月滿空。殆不可狀。夜分乃還。次李容齋韻。</title>,<text>萬里天無一點陰。月光如晝夜還深。如何丙戌新秋望。撩起蘇仙壬戌心。</text>
<title>七月之望。與張漢輔，洪復明等。對酌虛白堂之下。明月滿空。殆不可狀。夜分乃還。次李容齋韻。 其二</title>,<text>梅壇對月酌淸尊。虛白堂公第一孫。天意正憐賢者後。懸知餘慶在高門。</text>
<title>寄宋守初 純</title>,<text>北鴻南渡落寒聲。楚客偏驚白髮生。爲報玉堂今宋玉。登山臨水若爲情。</text>
<title>沈宜仲， 思順 宋守初，許南仲。磁 春夏番。洪道原，宋眉叟。與我秋冬番。守初寄書。有君等獨享秋興之語。故戲贈。</title>,<text>夭桃郁李公全享。我輩每臨松菊秋。萬事不須論早晩。貞操端向歲寒求。</text>
<title>守初以書抵我曰。桃李松菊之吟。近於分善惡。是自許太厚。待人太薄。後何以面目於左右。是日聞守初拜正言。復步前韻呈賀。</title>,<text>桃李前吟聊戲耳。眷書還喜挾霜秋。從今且聽朝陽鳳。松菊寒盟肯外求。</text>
<title>遷居</title>,<text>僑居五載十三遷。客寓無常主亦然。萬事百年要順守。東西南北莫非天。</text>
<title>出書堂。道中口號。</title>,<text>強將衰面立芳洲。萬疊靑山倒碧流。爲謝東湖舊風月。今年渾似去年秋。</text>
<title>偶占</title>,<text>簾外疏螢暗度樓。夜深風露滿衣裘。明朝紫蟹盈江下。準擬携叉上小舟。</text>
<title>次辛崙韻</title>,<text>面面楓岑遶碧湖。誰敎濃綠就新圖。此身如在丹靑裏。雅興長隨白鳥娛。</text>
<title>四月十二日。渡漢南行。</title>,<text>長天漢水一般蒼。日暮登舟興渺茫。在闕每懷踰嶺路。渡江還自戀明光。</text>
<title>金氏草屋</title>,<text>夫歿舅亡奈若何。奉姑晨夕淚雙沱。三椽白屋共姜宅。千載誰傳孝婦家。</text>
<title>憶舊遊二絶。奉寄國老兄讀書靑龍寺。兼示山中諸友。且希和示。</title>,<text>墨寺之東巖下水。定應依舊繞亭流。潺湲不舍猶朝海。鹵莽無成我白頭。</text>
<title>憶舊遊二絶。奉寄國老兄讀書靑龍寺。兼示山中諸友。且希和示。 其二</title>,<text>曾於寺後賞花開。石上孤松手自栽。煩子爲培霜雪榦。他年應有鳳凰來。</text>
<title>書堂卽事</title>,<text>寂歷書堂絶一塵。五年來往二毛新。登樓獨愛西溪水。環佩鏘鳴似故人。</text>
<title>次木溪竹軒韻 戊子九月二十三日夜。張曦明叔。訪余。共衾于長安僑第。開燈軟話。語及姜木溪。張誦木溪竹軒絶句。眞天下英才也。張苦督余和之。辭不得。效嚬云。</title>,<text>晴日琅玕半畝陰。最憐霜後翠森森。聞風詎獨毉人俗。結子還應鳳下吟。</text>
<title>池上偶吟 與子剛同賦</title>,<text>爲愛閒池淨且姸。藉茅終日坐池邊。誰知丈尺方塘裏。涵得靑丘萬里天。</text>
<title>讀李林甫傳</title>,<text>逢迎天子口流蜜。當日君王謂盡誠。便誘諫官同仗馬。養成多亂誤蒼生。</text>
<title>送友人下第南還</title>,<text>三刖君歸落木秋。一壺來送漢江頭。贈行莫恨無佳語。爲學須師不捨流。</text>
<title>病來十日不擧酒二首。次山谷韻。</title>,<text>病來十日不擧酒。靑鏡空驚白髮生。破除萬憂無過此。兒童已報甕頭淸。</text>
<title>病來十日不擧酒二首。次山谷韻。 其二</title>,<text>病來十日不擧酒。滿籬黃菊野興生。雖無折送袁家紫。且可細酌郞官淸。</text>
<title>仙遊潭次安文貞公韻 己丑關東行時</title>,<text>仙去潭空紫翠濃。來遊恨不與仙逢。可憐唯有潭心月。萬古依然氷雪容。</text>
<title>永郞湖次安文貞公韻</title>,<text>曲渚回汀瑤草多。古亭埋沒水生波。仙人一去無消息。雲裏空聞欸乃歌。</text>
<title>沃原縣次板上韻</title>,<text>古縣寥寥白日閑。幽禽爭噪竹林間。門前碧玉一條水。檻外千層錦繡山。</text>
<title>三日浦次前賢韻 二首</title>,<text>天開湖上小蓬瀛。六六奇峯錦作屛。石帶丹書人不返。笛聲哀怨雁號汀。</text>
<title>三日浦次前賢韻 二首 其二</title>,<text>露洗秋天水國晴。平湖十里鏡光淸。聖恩若許全湖賜。肯把風流讓四明。</text>
<title>正陽寺 夜宿正陽寺。覺來明月滿窓。不覺獨步而出露坐。良久。李使相與僧處寬繼至。信煕，智峯兩師亦出。食頃。始撞三更點矣。</title>,<text>壯志每思跨鶴背。此生初得盪塵胸。月明萬壑三更夜。獨立金剛第一峯。</text>
<title>酬趙重叔 鈞</title>,<text>相思不見又逢春。却愛淸詩似玉人。欲報瓊瑤慙木李。雪中回首想風神。</text>
<title>題萬景臺新亭 亭只二間而窓臨大海。正月二十四日。自杆城歷憩。有出塵之想。</title>,<text>萬里乾坤入小窓。窓前巨浸恣舂撞。榴皮題壁多奇字。誰信回仙過此邦。</text>
<title>金化次板上韻 二首</title>,<text>民耕磽土無恒產。溪繞荒城不盡聲。落日憑軒歸思苦。五雲深處是周京。</text>
<title>金化次板上韻 二首 其二</title>,<text>雪殘春嶺參差樹。雨過煙村寂寞家。荒歲民貧官亦乏。夕陽松檻水聲多。</text>
<title>登奉天臺</title>,<text>奉天臺上曉開襟。獨倚層空望日吟。萬岫沈雲成大海。箇中方丈露高簪。</text>
<title>途中口占 三首</title>,<text>天風萬里洗煩襟。白石淸泉出洞深。每厭俗人還向俗。愛山耽水亦何心。</text>
<title>途中口占 三首 其二</title>,<text>緩馬溪邊得得行。行吟盡日聽溪聲。溪聲自入新詩句。詩句非關待我成。</text>
<title>途中口占 三首 其三</title>,<text>出洞猶知雲滿衣。行吟句句帶芳菲。愛山却遣歸鞭緩。不覺前村已夕暉。</text>
<title>竹竹</title>,<text>星移物改舊耶州。竹竹忠名宇宙留。當日奴顏曾犬彘。綱常萬古陜江流。</text>
<title>贈僧</title>,<text>紅流洞裏初相見。雙韻堂中便乞詩。碧嶺揷空雲滿壑。以師所有還贈師。</text>
<title>送姪愊及裴任上鷲峯寺。讀書。</title>,<text>登山莫厭上山勞。登去登登眼益高。須學當年登岱頂。眼中天下小秋毫。</text>
<title>次鄭湖陰 士龍 韻。贈天玉師。二首</title>,<text>蘇門永隔紫鸞聲。置驛文章四海驚。誰信山僧不貪寶。二公佳句勝珠纓。</text>
<title>次鄭湖陰 士龍 韻。贈天玉師。二首 其二</title>,<text>物外獨憐靑眼舊。世間何限白頭新。自言懷璧爲身累。猶袖湖陰絶代珍。</text>
<title>宿碧蹄驛</title>,<text>空館無人月滿窓。窓前獨臥夢南江。南江路入桃源洞。洞裏花開酒滿缸。</text>
<title>次贈安上舍世弘</title>,<text>客宦偏驚物候新。滿城桃李摠生神。感君慰寄園梅什。憐我猶爲陟屺人。</text>
<title>謝蘇叔卿</title>,<text>縹緲蓬萊第一人。風流爲我唱陽春。應憐白髮狂依舊。寫出丹心語自眞。</text>
<title>醉登虛白亭。洪而興呼韻走筆。</title>,<text>枝間晴鳥哢淸幽。物外遊人百不求。萬事豈如拚一醉。由來富貴片雲浮。</text>
<title>花潭訪隱者不遇 徐處士敬德卜居潭上</title>,<text>巖上花開潭底明。紅雲深處濯塵纓。莫言隱者不相見。隱者心如潭水淸。</text>
<title>鄭圃隱</title>,<text>古都文物摠成塵。五百年間少可人。日月爭光惟圃隱。若生殷際四三仁。</text>
<title>朴淵</title>,<text>橫空翠壁三千丈。倒瀉銀潢掣電來。萬古朴淵無傑作。何方喚起謫仙才。</text>
<title>兜率菴</title>,<text>觀音窟上朝飛舃。兜率菴中夜點燈。萬壑白雲迷去路。嗒然相對雪眉僧。</text>
<title>四月十二日渡洛河津</title>,<text>咿戛薰風江上櫓。淸狂四海酒中仙。飄飄便欲騎鯨去。極目三山浩渺邊。</text>
<title>題李可沽 琠 書齋</title>,<text>靑山繞舍水循除。書院端如白鹿廬。爲道諸生須着力。功崇只在惜居諸。</text>
<title>中秋玩月</title>,<text>中秋霽月輾高天。影入寒潭愈洒然。欲識孤輪無彼我。萬川何處不成圓。</text>
<title>費工</title>,<text>四方八面多頭緖。俗學紛紛昧所修。堪笑費工皮殼上。幾人能向一中求。</text>
<title>昌原校生歌謠</title>,<text>斯羅舊業本農桑。誰遣諸州置貨場。小市兒童莫言利。我公治道本皇王。</text>
<title>次鷄林懷古韻</title>,<text>國破偕亡王謝家。千年玉笛怨冞多。五陵霸氣寒如水。獨上星臺望物華。</text>
<title>晉州東山里溪上。與生員姜應瑞，姜公著對酌。時姜晉川宅。梨花滿園。二姜索我一絶。因號唐人詩韻。卽應聲而賦。座中皆悽惻久之。溪卽木溪也。</title>,<text>溪邊卸馬日初斜。一望東皐舊相家。惆悵詩魂招不得。滿園堆雪只梨花。</text>
<title>奉呈圭庵謫軒</title>,<text>天敎道屈要才振。人就身閒自業專。已覺君詩方杜駕。閉門應復草楊玄。</text>
<title>謝安注書挺然。送園中水茄。次其韻。</title>,<text>尊賢愧未繼庖餐。還有仙茄送滿盤。一嚼水膚吟玉什。肯將輕比故侯看。</text>
<title>謝東溪惠茄。若不送佳句。則所求大明誌。終不送與矣。</title>,<text>同望北極在天涯。一笑林亭意若何。不惜園茄慳七字。架書無日到君家。</text>
<title>次酬東溪 四首</title>,<text>何人才德似君優。鸞立高梧鶴峙洲。嚼得好詩皆雋永。鹿胸松耳合含羞。</text>
<title>次酬東溪 四首 其二</title>,<text>醇醪喜接玉東西。忘却高樓月已低。若使謫仙今可作。風流應復有新題。</text>
<title>次酬東溪 四首 其三</title>,<text>製錦多慙學未優。夢魂長繞白鷗洲。丹楓黃葉秋將晩。紫蟹白魚皆可羞。</text>
<title>次酬東溪 四首 其四</title>,<text>塵埃不忍學伊優。笙鶴長懷戲十洲。喜與安期逢海上。滿盤梨棗進仙羞。</text>
<title>次東老謝臘前二日送酒韻</title>,<text>丈人心似溪中月。幽夢宵宵共水禽。應笑使君空送酒。終年不一掉山陰。</text>
<title>次東老除夜吟</title>,<text>爆竹驅儺處處然。羨他兒輩喜無眠。萊衣舞罷悲曾棗。寥落今宵盡一年。</text>
<title>正月初二日夜話。次東老韻。戊戌</title>,<text>浣溪桐竹慣杯盤。秉燭今宵又煖寒。吟梅我愧非何遜。豪氣君應壓謝安。</text>
<title>簡呈東溪 六首○十二日</title>,<text>思君不見憶君梅。獨坐燈前強倒杯。剡上風光今正好。月明虛負訪仙回。</text>
<title>簡呈東溪 六首○十二日 其二</title>,<text>鼎鼎流光去不回。獨憐明月上樓臺。平生不淺元規興。賸得驂鸞竝海來。</text>
<title>簡呈東溪 六首○十二日 其三</title>,<text>雲洗長空萬里淸。溪梅得月影縱橫。玉堂詞客天涯夢。桂色增添白髮明。</text>
<title>簡呈東溪 六首○十二日 其四</title>,<text>溪翁醉後筆如飛。佳句襄陽未信奇。堪笑昆山老居士。靜時如偶動如癡。</text>
<title>簡呈東溪 六首○十二日 其五</title>,<text>痛飮劉伶是我師。得何爲喜失何悲。二豪甘與螟蛉比。獨哂羊公峴上碑。</text>
<title>簡呈東溪 六首○十二日 其六</title>,<text>柳嫩梅香處處春。風來月到惱騷人。琅然獨把瑤琴去。忘却天涯白髮身。</text>
<title>次酬東老 二首</title>,<text>春來亦未發南枝。索價溪翁放故遲。新句正催晴日暖。竹間應已解香顋。</text>
<title>次酬東老 二首 其二</title>,<text>淸香今歲先東閣。瘦影還應壓草堂。脈脈政要東老賞。飛飛肯點壽陽糚。</text>
<title>次東老送鹽償詩韻 四首</title>,<text>東家詞法兼奇正。老守登陴但請成。海上安期親見得。劉郞徒苦挹金莖。</text>
<title>次東老送鹽償詩韻 四首 其二</title>,<text>欹枕呂翁忘寵辱。鳴琴昭代有虧成。風流若問東溪勝。一樹梅花竹萬莖。</text>
<title>次東老送鹽償詩韻 四首 其三</title>,<text>溪翁心與水同淸。萬樹梅花翦水成。緘送新詩香字字。能敎玄我白髭莖。</text>
<title>次東老送鹽償詩韻 四首 其四</title>,<text>溪梅未發官梅發。官句欲成溪句成。搏戰徒令風月苦。吾鬚能有幾殘莖。</text>
<title>二月六日。與姜翰林大臨。泛舟前溪。溪翁畏寒不出。題送一絶。仍步其韻。</title>,<text>扁舟直下若耶溪。不記稽山日已西。乘興戴門回棹去。風流王子孰高低。</text>
<title>奉呈東溪 三首</title>,<text>東風瀲瀲郞官淸。夢覺庭前春草生。酌酒題詩殊不淺。泛槎日欲耶溪行。</text>
<title>奉呈東溪 三首 其二</title>,<text>浣溪春水鴨頭淸。蒼壁白雲朝暮生。自是東溪詩料富。征徭莫厭羽書行。</text>
<title>奉呈東溪 三首 其三</title>,<text>三春二月最和淸。梅柳江城淑景生。方丈正應瑤草長。明朝我欲躡雲行。</text>
<title>學射示東溪</title>,<text>白首學弓吁亦晩。靑燈敲博獨如神。夕陽橫箭誇豪氣。堪笑東溪托病人。</text>
<title>有感得三字</title>,<text>萬古吾師是指南。曲肱蔬水味猶甘。邇來世事歸狙芋。喜怒紛紛在四三。</text>
<title>奉送湖南方伯任士經</title>,<text>湖南赤子方塡壑。專一寧嫌遣重臣。早識明公歸拜相。此行奚止活千人。</text>
<title>幷灘 龍津入驪江合流故云○辛丑六月十九日</title>,<text>峽內雲迷咫尺天。客情寥落掩篷眠。篙工喚報幷灘霽。古寺樓臺日脚邊。</text>
<title>望龍門山 二首○二十日</title>,<text>須將榮願付苓通。此去吾甘飯二紅。四十七年方有悟。蒙莊解道是環中。</text>
<title>望龍門山 二首○二十日 其二</title>,<text>伎倆何時效結融。山河萬古偉神功。翹頭漫有蓬萊興。破浪要乘萬里風。</text>
<title>興原倉</title>,<text>巉巖絶壁捍江東。萬古原川會此中。廟略開倉如禹貢。從玆達漢一帆風。</text>
<title>茅灘</title>,<text>百丈咿啞響戛空。下灘誰識上灘功。由來世事皆如此。一笑斜陽萬頃紅。</text>
<title>龜城八絶</title>,<text>威鳳曾棲枳棘鄕。至今傳說羽毛祥。靑丘諸郡無窮樹。唯有南亭入史香。</text>
<title>龜城八絶 其二</title>,<text>三山爽氣集孤城。六月紅亭氷雪生。要擇亭中第一勝。芙蓉池上活溪聲。</text>
<title>龜城八絶 其三</title>,<text>蟠屈天涯鎭小城。含雲半腹轉多情。千里田家憂赤地。片時行雨慰蒼生。</text>
<title>龜城八絶 其四</title>,<text>磨刀斷指血霑裾。格昊毉親達玉除。多少路傍卿相里。行人獨式漢文閭。</text>
<title>龜城八絶 其五</title>,<text>二江合勢瀉天來。橫障狂瀾有石臺。風景恰如新釀出。醉人何必酒尊開。</text>
<title>龜城八絶 其六</title>,<text>洛浦朝紅漾畫簷。靈峯晩翠入疏簾。若敎買畫樓中勝。萬斛黃金價亦廉。</text>
<title>龜城八絶 其七</title>,<text>苔蝕石麟提學墓。露垂秋草侍中園。村翁傳說昔年事。笑指碧空生滅雲。</text>
<title>龜城八絶 其八</title>,<text>武陵積翠連方丈。山下桃林是我家。句引世人尋洞路。年年三月泛溪花。</text>
<title>路中口占</title>,<text>匹馬前頭物物春。連城野草細於塵。省耕老子頭如雪。還怪街頭拍笑人。</text>
<title>贈朴閑驥 二首</title>,<text>相從廬墓又京國。不遠荒城却許尋。三月正憐垂橐去。山前會遇老嫗針。</text>
<title>贈朴閑驥 二首 其二</title>,<text>萬仞伽倻南斗傍。碧溪深洞是君家。白頭欲入雲中老。應有香芝燁燁多。</text>
<title>偶吟</title>,<text>歐公四十已稱翁。況我年蓍在手中。傭食一官慙似蠹。白頭雙臉幾回紅。</text>
<title>雨中無聊。書懷示吾黨。</title>,<text>萬里吾江此發源。三年嶺下夢脩門。蕭然却似新塗令。日日題詩集碧雲。</text>
<title>洛東亭次謹翁韻 庚寅八月。余以獻納。被罷南來。始登此亭。聞黃鳥。有黃鳥休誇舌。淸霜已迫林之句。今癸卯二月。承差司貢擧。自豐基抵仁同。路出于此。重登有感云。</title>,<text>十四年前兩鬢靑。洛東亭子郭煕屛。重來兩鬢渾如雪。黃鳥無聲又倚亭。</text>
<title>二月二十日登望湖樓 丁酉秋。司貢擧于此。今春。又叨是差。望見金烏雪岫。有感。錄呈金和直主人希敎。</title>,<text>司擧曾叨丁酉秋。七年重忝倚湖樓。南州二月無留雪。唯有金烏與我頭。</text>
<title>金烏山 自壽同將渡漆津。望金烏山山影。橫截洛水。口占一絶。</title>,<text>金烏秀色柱蒼穹。影入洛江江水東。早認孱顏是標碣。令人長憶注書風。</text>
<title>東都</title>,<text>葉脫鷄林落照明。誰家玉笛兩三聲。千年羅綺浮雲盡。萬古名高百結生。</text>
<title>次酬黃生員 彬</title>,<text>去年浮石共淸遊。仍賞君家滿院秋。爲問中和堂下水。源頭何日暫停流。</text>
<title>途中口占 二首</title>,<text>獨憐楓葉勝於花。影入秋溪似斷霞。佳節重陽容易近。溪邊酌酒醉如何。</text>
<title>途中口占 二首 其二</title>,<text>楓樹似霞天似水。綿花如雪稻如雲。秋風無限江湖興。蟹有霜臍鼈有裙。</text>
<title>呈李承旨子淨</title>,<text>宦情老去灰全冷。野味閒來蔗漸佳。夢化白鷗飛海曲。相思丹鳳隔天街。</text>
<title>白雲洞。贈朴正字承任。</title>,<text>昨日雲埋千萬岡。今朝霽旭輾高蒼。溪山亦似求佳句。盡態儒仙擧酒傍。</text>
<title>上李參判聾巖令公南行</title>,<text>橫分辰馬竹爲疆。萬壑楓光政醉霜。早識蒲輪還度嶺。九重明主未曾忘。</text>
<title>題裴太沖壁</title>,<text>靑山不俗撑天立。脩竹無塵滿院涼。中有故人如病鶴。我來終日坐虛堂。</text>
<title>次玄風北樓韻</title>,<text>洛水苞山一縣開。韶光三月上晴臺。仙城不愧名玄圃。應有仙人夜半來。</text>
<title>次孝靈縣韻</title>,<text>角干舊廟在孤城。白竹淸風畫裏生。每入赤羅先豎髮。千秋能起幾人情。</text>
<title>贈趙士敬 穆</title>,<text>公平廣大開心地。檢束恭安有樂天。相贈百年唯八字。白頭無及愧茫然。</text>
<title>贈黃士謙</title>,<text>吾聞萬善敬中生。不善皆從不敬萌。贈子百年唯一字。須知千駟本來輕。</text>
<title>樓巖朝發。錄奉洪魯齋。兼示鄭牧使從周。</title>,<text>夜到江村醉不知。醒來猶記餞行時。乘舟欲去回頭望。千尺江深李白詩。</text>
<title>次寒碧樓韻</title>,<text>登樓遠客非仙羽。滴翠寒江不雨煙。自是有人心似水。淸風萬古語猶傳。</text>
<title>次從周韻</title>,<text>逢君細細倒觥船。渺渺美人天一邊。滿目湖山無盡興。乾坤過鳥古今賢。</text>
<title>廣津次徐四佳韻 效四句全對格</title>,<text>夢繞五年天北極。田蕪數頃洛南家。城中八日紅塵陌。雨外孤帆白鳥波。</text>
<title>次權一齋韻 效起聯平仄對格</title>,<text>廣陵渡古蒼煙積。箭串郊平綠草多。牽泝孤舟滿江雨。葦間何處送漁歌。</text>
<title>次金克己晩望韻 效起聯協韻對格</title>,<text>江雲漠漠散成叢。峽雨霏霏落竟空。獨臥篷窓看玉字。分明身在畫圖中。</text>
<title>次朱文節韻 效起聯疊字對格</title>,<text>雨中放筆渾驚雨。煙裏題詩便帶煙。滿巷霏霏煙雨集。憑君莫向世人傳。</text>
<title>登降城</title>,<text>天生神武一戎衣。三國山河入指揮。故壘至今雲五色。雄風千載想旌旗。</text>
<title>南軒偶吟</title>,<text>新晴竹影金搖砌。舊雨苔痕錦遍庭。矮閣寥寥淸似水。燒沈盡日讀羲經。</text>
<title>癸卯正月十五日。與阿博讀語。至人不知而不慍。不亦君子乎。而晦庵輯釋。又曲盡世情。演其義。題得二絶。以示博。且用自勵。</title>,<text>待我平平我何慍。被人輕了便難甘。莫敎裏面些回動。些動知渠未偉男。</text>
<title>癸卯正月十五日。與阿博讀語。至人不知而不慍。不亦君子乎。而晦庵輯釋。又曲盡世情。演其義。題得二絶。以示博。且用自勵。 其二</title>,<text>俗學紛紛誰爲己。人如不識或生嗔。自家喫飯當知飽。旣飽何須問外人。</text>
<title>讀叔孫通傳</title>,<text>茫茫大道寓殘經。萬古同天是性情。堪笑當年綿蕝禮。誰憐虛老魯諸生。</text>
<title>示方忠信 幷序</title>,<text>跫喜還逢野鶴形。廣陵絃遠淚交零。服膺猶記師心戒。頭白無多愧此生。</text>
<title>贈尹生</title>,<text>尹生六歲誦中庸。可畏令慙白髮翁。謹獨早尋精一地。莫將文字費虛工。</text>
<title>喜雨寄黃仲擧</title>,<text>好雨流膏澤萬生。田家處處報懽聲。此間須有黃仙句。莫惜揮毫掣海鯨。</text>
<title>龍泉寺謁高麗太祖畫像</title>,<text>一入祇園謁晬容。肅瞻天表想神功。能敎麻地開王闕。堪哂悲歌舞大風。</text>
<title>與李喜直。歷見白雲洞書院。投宿草菴寺。次鄭湖陰壁間韻。癸卯六月十六日</title>,<text>千巖萬壑壯禪門。白日神仙儻此存。忽誦三韓方丈句。回頭西極想崑崙。</text>
<title>孤松</title>,<text>三尺孤松不改心。風霜幾許向來侵。白頭謾有相扶意。一對眞堪慰古今。</text>
<title>國望峯 小白山</title>,<text>國望峯頭望京國。長安不見見龍門。龍門西畔五雲起。白髮孤臣雙淚痕。</text>
<title>紫蓋峯</title>,<text>峯頭生樹盡靑楓。七月來看楓半紅。直到深秋如紫蓋。我來揮筆綵雲中。</text>
<title>上元峯</title>,<text>上元寺後上元峯。小白諸峯此卽宗。莫道今來未登眺。深秋一上盪吾胸。</text>
<title>次雙翠軒金叔藝韻。贈普印上人。號玄凝</title>,<text>雨後石崙開曉窓。白雲處處連還斷。攬之題作贈僧詩。他日薔薇誰露盥。</text>
<title>贈煕上人</title>,<text>洗鉢東溟看出日。點燈西岳聽飛泉。去來無迹一雲片。聲色如今兩忘筌。</text>
<title>次金叔藝韻。贈靈源上人。</title>,<text>靈河我識來天上。斷港憐渠錯認源。未解觀瀾寧用灌。竹巖微意在名軒。</text>
<title>浮石寺 四首</title>,<text>聚遠樓頭綃幕寬。我來秋日凭闌干。居僧指點分諸國。笑道人間行路難。</text>
<title>浮石寺 四首 其二</title>,<text>蒼蒼元氣積東南。二白雄峯結構參。散走股肢紛衆峭。全輸寒色義相庵。</text>
<title>浮石寺 四首 其三</title>,<text>義相庵外月如海。宿客無眠心磊磊。李白小兒解問之。擧酒欲呼今安在。</text>
<title>浮石寺 四首 其四</title>,<text>山樓攬擷群山翠。一宿樓中夢亦靑。朝暮雄觀兼夜景。新詩滿袖動精靈。</text>
<title>次壁上湖陰韻。贈泉上人。</title>,<text>偶過蕭寺倚高樓。霽月涼風第一秋。却和湖陰題贈汝。莫將躓語掛楣鉤。</text>
<title>浴椒井 同浴者十八人。廝賤之屬。紛不可數。有感於屈指之說。</title>,<text>共尋椒井要身毉。南北東西摠不期。誰把身心分小大。欲毉心病在尋師。</text>
<title>淸涼山路中口占 五首○甲辰四月十一日</title>,<text>訪山臨水一蹊脩。乍雨乍晴懷轉悠。煙鎖淸涼多少寺。風斜夫浦兩三鷗。</text>
<title>淸涼山路中口占 五首○甲辰四月十一日 其二</title>,<text>一入華陽洞裏天。桃花杳杳出幽川。神仙窟宅元非遠。莫向世人容易傳。</text>
<title>淸涼山路中口占 五首○甲辰四月十一日 其三</title>,<text>滿袖天風得得來。亂山前路霧雲開。看棋玉洞柯應爛。欲喚孤雲竝馬回。</text>
<title>淸涼山路中口占 五首○甲辰四月十一日 其四</title>,<text>雨餘飛瀑洒寒矼。一望霞標已建幢。杉檜解回琴點瑟。文章笑陸海潘江。</text>
<title>淸涼山路中口占 五首○甲辰四月十一日 其五</title>,<text>宣城東路亂山深。一掬聰明試往尋。致遠金生兒大小。三杯欲學祝融吟。</text>
<title>卓立峯</title>,<text>石峯千仞聳虛空。卓立堂堂正士同。衆岳辰韓無此比。依然曾見畫圖中。</text>
<title>到蓮臺寺</title>,<text>好事行雲捲復舒。登臨迢遞躡蒼虛。天風忽送西山雨。半濕征衫到佛居。</text>
<title>致遠臺</title>,<text>金塔峯前致遠臺。遙看十一寺門開。高低翠壁斜陽裏。誰倩龍眠圖畫回。</text>
<title>致遠臺 其二</title>,<text>松齋詩裏安中寺。霧衲僧迎致遠臺。悵望龍山人不見。蕭條空復洒襟回。</text>
<title>無名臺 十三日</title>,<text>安中寺左淸涼右。中有石臺天爲開。千載無名君勿怪。他年喚作景遊臺。</text>
<title>安中寺次李松齋韻</title>,<text>洪黃李老俱仙去。惆悵何時鶴返遼。五十九年如昨日。一吟瓊句鬢蕭蕭。</text>
<title>克一庵風穴 二首</title>,<text>玉笛誰敎奏步虛。凌虛欲訪廣寒居。廣寒咫尺非難到。先向天心絆日車。</text>
<title>克一庵風穴 二首 其二</title>,<text>風穴吹簫聲更雄。高飛直徹廣寒宮。天香飄落群仙舞。欲駕鸞凰向月中。</text>
<title>聰明水</title>,<text>千仞峯頭水生泐。色如明鑑味如氷。白頭始得聰明飮。試讀羲經倘可能。</text>
<title>大乘庵</title>,<text>大乘庵前天欲暝。金生寺上月如盤。飛筇強就文殊飯。谷應山鳴鐵笛寒。</text>
<title>宿文殊寺</title>,<text>文殊半夜滿窓月。枕下泠泠飛瀑聲。萬壑風光此攬擷。令人愈發巢雲情。</text>
<title>聞嘯鳥戲吟</title>,<text>昔日風流阮步兵。猖狂以嘯鳴平生。分明醉魄化爲鳥。尙學蘇門半嶺聲。</text>
<title>感崔孤雲</title>,<text>西行不遇復東行。竟餓空山恨孰平。武烈陵中金盌出。伽倻嶺上月輪明。</text>
<title>感金生</title>,<text>金生窟裏憶金生。萬壑千峯尙有情。神筆早能移衆峭。吾家帖裏見分明。</text>
<title>普賢庵前臺</title>,<text>六六奇峯三百臺。臺頭處處踏蒼苔。天風吹送東溟月。杜宇聲中又一杯。</text>
<title>次松齋重遊淸涼山韻</title>,<text>仙山曾探謫仙人。人去不歸山獨春。山入好詩人更重。見山如見是人身。</text>
<title>硯滴峯</title>,<text>硯滴峯頭一倚筇。欲揮卓筆臥書空。飄飄兩袖天風滿。却憶三杯下祝融。</text>
<title>次李景浩韻。贈說師。</title>,<text>中書佳句半生聞。得爾驚看幼婦文。吾學白頭唯五止。綿蠻黃鳥誦詩云。</text>
<title>次前韻贈淡師</title>,<text>兩耳全聾喚不聞。聯珠滿袖縉紳文。加冠已晩潸吾淚。一首新詩繼李云。</text>
<title>又次贈志雄師</title>,<text>憐渠欲贈憶前聞。獨有昌黎送暢文。更把虛靈添一轉。吾言非妄晦翁云。</text>
<title>贈誾師 二首</title>,<text>一躡蒼雲倚寶林。慣聞飛瀑洗塵心。同渠五宿山頭月。回首他年一戀深。</text>
<title>贈誾師 二首 其二</title>,<text>空外淸涼十二峯。高低寒色聳芙蓉。峯名一洗僧家陋。向我諸峯似改容。</text>
<title>金塔峯</title>,<text>世外煙霞別有天。山中草木盡疑仙。三層金塔峯如畫。獨有中層五寺懸。</text>
<title>致遠臺</title>,<text>衆峯爭露金生法。孤月猶懸致遠心。三宿山中人不見。千秋臺上獨霑襟。</text>
<title>蓮臺小樓 十七日</title>,<text>淸涼山寺遍題名。詩就煙雲句句生。臨去更敎吹玉笛。攢峯皆帶惜離情。</text>
<title>次景浩韻。贈允師。</title>,<text>雪溪學士神仙骨。擧翮雲霄杳一鴻。出袖驪珠眞奪目。賡哦秖愧甲鱗同。</text>
<title>三角墓</title>,<text>當年三角是牛妖。一瘞蹊邊歲月遙。誰借輪回誣百世。死生常理似昏朝。</text>
<title>次酬大成</title>,<text>遊遍仙山碧嶺來。憐君山下久徘徊。桂影今宵十分白。相逢莫道日西頹。</text>
<title>次湖陰韻。贈山人了玄。</title>,<text>禪心淸淨似秋潭。鰈域山川早慣諳。不用西游五天竺。已多東里片時參。</text>
<title>聾巖公嘲我未遊淸涼。步韻回謝。二首</title>,<text>春花秋葉詎能堅。歲月如流不我延。堪笑汾川眞弱水。未窺淸岳又冬天。</text>
<title>聾巖公嘲我未遊淸涼。步韻回謝。二首 其二</title>,<text>世間萬事磨兜堅。每嚼新詩勝玉延。頻拜木公良可樂。一年三得入壺天。</text>
<title>聾巖公嘲我未遊淸涼。步韻回謝。二首 附聾巖韻</title>,<text>歷向淸涼約旣堅。米鹽多苦久遷延。庭前落葉蕭蕭響。時候將遒小雪天。</text>
<title>天崩杞國 二首○十一月</title>,<text>天崩杞國哀何補。淚決長河凍亦流。永夜無眠搔白首。此生無復拜前旒。</text>
<title>天崩杞國 二首○十一月 其二</title>,<text>天崩杞國若爲情。泣盡孤臣欲喪明。回首太平年四十。春風桃李滿王城。</text>
<title>拳服吟</title>,<text>宵宵拳服詩三字。日日圭吟禮首章。須愼樞機善居室。塔然猶可動玄黃。</text>
<title>讀易 三首○乙巳九月十一日。與仲擧同宿。</title>,<text>俯仰欣然信畫開。發揮三聖亦玄哉。照該物理明如鏡。誰得安排犯手來。</text>
<title>讀易 三首○乙巳九月十一日。與仲擧同宿。 其二</title>,<text>闡幽微顯天人際。彰往知來俯仰間。辨物正言辭又斷。須將先後一般看。</text>
<title>讀易 三首○乙巳九月十一日。與仲擧同宿。 其三</title>,<text>旨遠辭文是自然。曲中肆隱妙塵篇。稱名小取類爲大。決貳分明寶鑑懸。</text>
<title>燈前有感</title>,<text>欲半未半秋夜永。似愁無愁讀易時。回頭忽憶昔年事。五十一翁知昨非。</text>
<title>寓思亭 幷序</title>,<text>龍縣之東柳谷原。金家內外七塋存。小亭應寓無涯思。莫遣萊衣有淚痕。</text>
<title>奉送任武伯相公出按嶺南 十絶○丁未</title>,<text>辰韓舊界七十州。洛水中分向海流。三世棠陰看鳳峙。茫漫千里溢懽謳。</text>
<title>奉送任武伯相公出按嶺南 十絶○丁未 其二</title>,<text>公家淸德恐人知。攬轡南行戒暮遲。聞說去年秋不斂。田家父子哭相離。</text>
<title>奉送任武伯相公出按嶺南 十絶○丁未 其三</title>,<text>淵源須泝舊興州。嶽色溪聲宿水樓。一倚鳶魚飛躍地。作人應不讓西周。</text>
<title>奉送任武伯相公出按嶺南 十絶○丁未 其四</title>,<text>風傳萬古注書淸。鳳水何曾改舊聲。一片金烏是標碣。獨撑南極似相迎。</text>
<title>奉送任武伯相公出按嶺南 十絶○丁未 其五</title>,<text>烏川忠孝發天眞。五百年來只一人。白日爭光心不死。式閭應復作新民。</text>
<title>奉送任武伯相公出按嶺南 十絶○丁未 其六</title>,<text>鷄林訪古一千年。人傑爭傳致遠賢。堪笑上書黃葉後。片心爲月照蚊川。</text>
<title>奉送任武伯相公出按嶺南 十絶○丁未 其七</title>,<text>頭流萬仞柱穹蒼。半腹含元草木香。攬卷煙霞歸潤筆。晉陽江閣正相望。</text>
<title>奉送任武伯相公出按嶺南 十絶○丁未 其八</title>,<text>映湖樓下水如天。樓上麗王大字懸。當日扈臣能作讚。式微應愧格君賢。</text>
<title>奉送任武伯相公出按嶺南 十絶○丁未 其九</title>,<text>海雲臺上望扶桑。碧海茫茫紫鳳翔。聖恩直與東溟闊。重譯年年到貢航。</text>
<title>奉送任武伯相公出按嶺南 十絶○丁未 其十</title>,<text>螺靑七點燕回春。練白三叉雨洗塵。半夜瓊樓明月滿。孤舟須喚抱琴人。</text>
<title>始盥</title>,<text>持身莫忘臨淵戒。接物須如始盥時。五十三年初度日。思親無限淚交頤。</text>
<title>題注書廳畫屛</title>,<text>蕭然臥作葦間翁。野鴨相親白鷺公。遙憶洛江蘆荻月。如天碧水繞家東。</text>
<title>送堂僚王正字特拜鏡城判官之任 二首</title>,<text>紫電淸霜開武庫。黃雲白雪去揮鞭。籌邊幾處登樓望。遠俗爭看玉署仙。</text>
<title>送堂僚王正字特拜鏡城判官之任 二首 其二</title>,<text>五十衰翁兩鬢銀。玉堂同被見天眞。霜蹄萬里從今展。訪我何年洛水濱。</text>
<title>種瓜</title>,<text>種瓜得瓜豆得豆。命實由我非由天。一萬八千九百日。難追已往勉來年。</text>
<title>譽吾</title>,<text>譽吾吾賊毀吾師。戒得須知血氣衰。唯有無名身可保。名如不避悔何爲。</text>
<title>河海</title>,<text>量如河海容人好。若被人容便可輕。萬事從寬方厚福。百年多慾只勞生。</text>
<title>題拱北樓 文化</title>,<text>雨餘群物各煕煕。花冶紅顏柳展眉。獨憶春風程伯子。一團和氣似當時。</text>
<title>題拱北樓 文化 其二</title>,<text>小閣春深庶事煕。白頭終日獨嚬眉。誰人會得香山老。樓凭欄干北面時。</text>
<title>次宋守初韻</title>,<text>仙潭曾是九龍開。萬古銀虹倒飮來。神物定應蟠黑處。行霖白日起風雷。</text>
<title>平山蔥秀山臨溪</title>,<text>蔥秀山爲錦繡山。翠屛巒作紫屛巒。行人今古如流水。幾箇名垂宇宙間。</text>
<title>贈權鮐壽 是時余在新溪。權生在平山。</title>,<text>一年海上思鄕客。五夜山中聽杜鵑。昨日開緘見君札。誰知一字直千錢。</text>
<title>寄金彥之</title>,<text>燕子樓前百歲梅。夢中猶嗅暗香來。殷勤爲報春消息。幾向西風望我廻。</text>
<title>題新曆寄白雲洞諸彥</title>,<text>凡三百五十五日。願日存心書院中。邪說譊譊何足道。春風獨立是英雄。</text>
<title>寄李景浩</title>,<text>天外淸涼不改靑。退溪依舊瀉淸泠。白頭病濕心如火。回首長思借鶴翎。</text>
<title>奉送閔承旨德輔年兄以千秋使如京 五首</title>,<text>霽月今宵滿玉堂。車輪百轉攪離腸。憑君莫遠八千路。問禮歸來佐聖王。</text>
<title>奉送閔承旨德輔年兄以千秋使如京 五首 其二</title>,<text>天挺仙標映搢紳。客槎應見動星辰。誰知萬里三韓使。德行科中第二人。</text>
<title>奉送閔承旨德輔年兄以千秋使如京 五首 其三</title>,<text>開京宮址草全蕪。王儉城頭片月孤。幾處登臨弔亡國。五雲西望是皇都。</text>
<title>奉送閔承旨德輔年兄以千秋使如京 五首 其四</title>,<text>皇都文物二百年。萬國煕煕大平天。接武夔龍金闕下。燕臺誰數樂生賢。</text>
<title>奉送閔承旨德輔年兄以千秋使如京 五首 其五</title>,<text>隋兵盡化薩江魚。唐帝空勞野鶴車。誰似大明無內外。衆星爭拱北辰居。</text>
<title>十月初七日。上御慶會樓下。親試武科。入侍有感。丙戌歲九月十七日。中廟於樓下。重試武科。臣以說經入侍。</title>,<text>二十年前忝玉堂。曾於樓下侍先王。重來頭白陪新服。稽首無言淚滿裳。</text>
<title>次竹院樓韻</title>,<text>憶共吾兄上此樓。今來不覺淚橫流。前溪後嶺依然在。獨對阿咸恨未休。</text>
<title>謝堂僚夢錫學士分衣香兼呈子溫僚侍</title>,<text>無分蘭臭北南山。玉署分香未肯慳。滿意薰風來萬里。渾身馥郁可開顏。</text>
<title>問竹巖</title>,<text>杜門公有忠恭疾。請見何人是祿眞。早識狂言愈龍齒。怕公因爲聖王陳。</text>
<title>次酬艮齋崔演之 演○四首</title>,<text>雲銷萬里天如洗。月白三更人未眠。咫尺眞仙傳玉字。金閨獨坐思悠然。</text>
<title>次酬艮齋崔演之 演○四首 其二</title>,<text>白髮孜孜愧九思。好官何物使人縻。秋風故國千山外。濡滯無能贊緝煕。</text>
<title>次酬艮齋崔演之 演○四首 其三</title>,<text>赤葉黃花處處同。新詩如畫句渾工。衰翁早把降幡豎。百谷唯知向海東。</text>
<title>次酬艮齋崔演之 演○四首 其四</title>,<text>浩浩東原江漢思。中心許國百憂縻。已看功業凌煙煥。健筆猶歌萬事煕。</text>
<title>玉堂送黃泰叔出宰安岳</title>,<text>白髮分携白玉堂。當楹搖綠只叢篁。老胥戒語君須記。莫向尊前喜擧觴。</text>
<title>寄石川 二絶</title>,<text>黃紙紅旗兒女慶。靑天白日丈夫心。世間無數塵埃客。誰識湖翁雪月襟。</text>
<title>寄石川 二絶 其二</title>,<text>千頃咸懷君子量。一生艮背至人心。靑陽逼歲纔三日。欲學春風老點襟。</text>
<title>病中偶吟</title>,<text>久被杯蛇誤。孤吟鬢欲星。紙窓紅日出。茶鼎白雲生。裹布猶憂國。呑蔬却念氓。故人千里遠。何以細論情。</text>
<title>次止亭韻送曹司甕正致虞歸養</title>,<text>回首白雲下。秋風促淚行。晩林烏願切。明代聖恩長。象笏還靑瑣。斑衣向故鄕。皆言古遺孝。六十慕高堂。</text>
<title>次宋圭庵韻</title>,<text>樓前秋已暮。江上月初沈。幽響此溪水。遠籟何處林。南人空有意。北雁獨知心。故國扁舟月。蓴鱸會往尋。</text>
<title>初冬次杜陵韻</title>,<text>江畔霜風早。門前落葉深。賓鴻沒遠嶺。寒月上東林。有愧致君術。空爲遊子吟。枯桐三尺短。獨解一般心。</text>
<title>暴雨次洪道原韻</title>,<text>海風吹合沓。山雨勢縱橫。龍向雲中鬪。瓢從馬上傾。田家摧溽暑。江閣報新晴。坐覺石溪水。奏添琴筑聲。</text>
<title>中和進農書</title>,<text>萬事農爲本。群黎食乃天。書因時節獻。謨自昔臣傳。早識木依土。須知魚活川。請看無逸訓。稼穡最居先。</text>
<title>暮坐江樓。次友人韻。</title>,<text>落日江邊路。人如蟻往還。群烏爭一樹。獨鶴下高山。月出灘聲近。煙沈暝色殘。白雲飄嶺外。回首暗傷肝。</text>
<title>答從弟子翰鄕書</title>,<text>迢遞山南路。蒼茫白雪深。里閭長聘夢。尺牘遠傳心。臣子當忠孝。君親自古今。崢嶸南北意。見月共霑襟。</text>
<title>舟中偶吟</title>,<text>水國秋濤漲。諸山宿霿開。客登高岸望。帆自故鄕來。日月心猶壯。文章愧不才。燕王眞好士。郭隈上金臺。</text>
<title>秋雨次道原韻</title>,<text>江雲馳極浦。山雨襲高樓。漠漠島前樹。冥冥波上鷗。凄淸驚歲晩。點滴惱鄕愁。何日歸田去。披蓑上釣舟。</text>
<title>夜雨與道原仲望同賦</title>,<text>江漢高秋夜。寒更坐到深。蕭蕭窓外雨。耿耿燭前心。許國竟何效。思親空復吟。平生三二友。猶喜遇知音。</text>
<title>次圭庵韻 二首</title>,<text>一掌弄雲雨。百年幾友親。松貞寒不改。蘭臭久彌新。附驥寧勞遠。依麻要直身。莫辭頻唾玉。送慰草玄人。</text>
<title>次圭庵韻 二首 其二</title>,<text>伐木猶傳雅。嚶禽解自親。世情隨日變。交道與時新。我欲一言請。君方三省身。平生斷金契。喜托鐵心人。</text>
<title>再次圭庵韻</title>,<text>許國緣明主。思家爲老親。論交不如舊。博學貴知新。檻外三更月。尊前一病身。古琴彈更淡。難與語今人。</text>
<title>奉謝朴舍人彥胄 紹號冶川○昨過飮友家。方醉時。上公軒。頗發狂言。及還始倒載。醒來耿耿。不覺悚歎。想蒙公厚恕而已被傍人之笑。乃何。錄呈一律。一粲幸甚。</title>,<text>漢北斗移柄。江南梅放葩。時淸堪許國。親老倍思家。入市頻傳虎。含杯屢惑蛇。憑君倒方寸。衰鬢減生華。</text>
<title>發砥平宿洪川 己丑四月二十七日</title>,<text>辭京已三日。問俗轉悽然。耕野少收穀。墾山多火田。溪邊頻卸馬。峽裏慣聞鵑。景物同巴漢。吟哦愧昔賢。</text>
<title>發洪川宿麟蹄次成相公韻 二十八日</title>,<text>竟日穿雲峽。居民無十家。冤深蜀帝魄。落盡海棠花。山勢北來壯。水聲西去多。官軒閒似寺。語燕受風斜。</text>
<title>李使相設宴洛山寺之林亭。以餞僕歸覲。五月七日</title>,<text>相國東巡海。高林駐彩旌。文章輝草木。歌鼓舞鯤鯨。入幕慙今夕。登門愧古英。風流傾峴首。誰肯效霑纓。</text>
<title>羽溪縣次板上韻 二首</title>,<text>魏闕歸心切。鄕關去路迢。鏡開寒磵水。虹偃夕陽橋。海縣蓬瀛近。楓巒歲月遙。山中多藥草。早晩採仙苗。</text>
<title>羽溪縣次板上韻 二首 其二</title>,<text>秋山環古縣。日暮倚篁林。綠水一條玉。黃花萬片金。天高南斗迥。地盡北溟深。夜久愁如雨。寒螿處處吟。</text>
<title>重陽前一日。陪德水李公。登洛山寺。次前賢韻。</title>,<text>萬里門前海。千重寺後峯。已無靑鳥下。空有白雲封。老衲聊相對。觀音豈易逢。如能徵幻說。木偶是眞容。</text>
<title>楸池嶺次李使相韻</title>,<text>嶺束靑天外。登攀白霧間。東溟輸醉眼。北斗近吟鞍。葉盡山容瘦。風高雁影寒。層空聊一嘯。宇宙意茫漫。</text>
<title>次蒼峯驛韻</title>,<text>古驛集寒氣。遙天生薄陰。望雲千里眼。許國百年心。野外行人少。山中積雪深。前溪吹畫角。還愧霸橋吟。</text>
<title>次洪川客館韻</title>,<text>白水爲襟帶。靑山是比隣。官如武陵郡。人似葛天民。橋鶴空傳說。潭龍未可親。猶堪賦招隱。叢桂望中新。</text>
<title>春川途中</title>,<text>此身常道路。來往鬢星星。古驛人煙少。春川雪水晴。停雲千里望。愛日一寸情。未決歸田計。區區爲聖明。</text>
<title>奉謝湖西李使相</title>,<text>湖椽西南換。承書驗路言。天敎重得御。日望復登門。把盞蒙深酌。題詩許細論。東關長入夢。咫尺過中原。</text>
<title>疊前韻奉呈李使相</title>,<text>寸步還違拜。眞堪以命言。事情有相遠。喜恨或同門。眷遇惟知感。風流豈復論。歸來陪玉節。到處說中原。</text>
<title>閒居卽事</title>,<text>雨後無人到。庭前滿地苔。題詩靑柿葉。酌酒白沙杯。園竹千竿秀。天風萬里來。鳥還雲度嶠。獨坐興悠哉。</text>
<title>寄開城經歷安太虛</title>,<text>寂歷分司館。離群正索居。河山悲古國。霰雪暗寒虛。愛日心徒苦。憂天鬢已疏。高空歸雁叫。不見達鄕書。</text>
<title>田廨偶吟 二首</title>,<text>丁酉新正月。分司到籍田。種松當檻外。看馬坐窓前。老去官無興。愁來酒有權。歸心應化蝶。故國夢翩翩。</text>
<title>田廨偶吟 二首 其二</title>,<text>雲埋王建國。雪暗定方祠。霸氣灰曾冷。窮兵德亦衰。山川無改色。鴉鵲有餘悲。惆悵松京路。何人詠黍離。</text>
<title>觀音窟</title>,<text>諸峯如競秀。寒色欲磨蒼。寺接天河迥。窓通月桂香。孤燈臨海小。幽磬出山長。最愛西房夜。鵑啼北斗傍。</text>
<title>白川寺</title>,<text>一入祇園路。珠林別貯春。寺開羅濟日。橋渡古今人。塔影團山翠。川聲洗俗因。煙霞迷洞府。空憶臥龍辰。</text>
<title>四月十九日。鎖齋槐院。中夜。對月有感。錄呈東崖。兼示十省堂。戊戌○自去年冬。至今夏不雨。二十一日。上將親禱。宗廟命百官。入淸齋。</title>,<text>一旱連三序。驚聞萬井枯。風驕雲不定。林悴鳥相呼。共詠周宣魃。誰爲鄭俠圖。中宵流涕泗。好月有知無。</text>
<title>又疊前韻</title>,<text>憂杞頭渾白。沾床眼欲枯。滿天蟾影皎。終夜蜀魂呼。不謂中興日。長披雲漢圖。平生獻芹意。到此未能無。</text>
<title>送洪參議明仲 春卿號石壁 赴京 五月初五日。在獻陵。奠祀錄寄。</title>,<text>冠笏辭東日。文章動北辰。樂天天子聖。事大大王仁。際會千年運。驅馳六尺身。路人無具眼。誰識是祥麟。</text>
<title>夜泊驪口</title>,<text>收帆泊驪口。夜景似楓橋。寺近鐘聲徹。江寒斗影搖。丹心懸魏闕。白髮掉蘭橈。自笑饒新詠。聊將寄舊僚。</text>
<title>泉浦</title>,<text>孤帆殘照外。三伏亂山前。度寺巖雲倦。藏村浦樹圓。生涯慙白鳥。時事買黃鞭。謾佩腰間印。長懷洛上田。</text>
<title>山北夜泊</title>,<text>客纜行行遠。羈愁日日加。峽開南斗近。波亂北風多。京國歸心絶。鄕關入夢賖。長吟聊寄興。不是惱詩魔。</text>
<title>漁村晩泊</title>,<text>維梢亂峯下。晩飯傍漁家。飮犢臨磯石。蒸麻掘岸沙。稻粱艱活計。煙雨足生涯。落日移孤棹。高林已滿鴉。</text>
<title>奉酬蔡判書紹權</title>,<text>天上曾喉舌。人間久索居。淸風孤榻淨。霽月入窓虛。好把金杯酒。流觀玉字書。時應尋舊釣。某水有嘉魚。</text>
<title>聞慶開鏡院樓</title>,<text>橫槎亂碧流。野色屬高樓。嶺黑催詩雨。江寒滿袖秋。汲淸炊玉稻。收網膾銀鯈。暫醉方歸去。玆行亦勝遊。</text>
<title>次黃正字仲擧韻</title>,<text>官軒寂如水。有客是仙人。味薦牛心炙。香分鴨脚仁。新詩姸就畫。老臉醉回春。終日相酬處。都忘簿裏身。</text>
<title>梨湖次仲擧韻</title>,<text>孤舟風借便。五月候如秋。神勒千年寺。淸心萬景樓。灘聲朝海急。雲氣向陵浮。日下魂飛越。無心作勝遊。</text>
<title>黃江次阿怡韻 二十三日。自忠州到黃江驛。棧路沈三丈。入不得通。聞境中漁艇。亦皆爲大水漂去。悶默留宿。夜聞有船自京來者。喜甚云。</title>,<text>古驛夜將半。靑山何處鐘。棧沈愁雨積。舟到喜人通。老病身千里。鄕關意萬重。垂綸東海在。不必嘆途窮。</text>
<title>贈呂文瑞</title>,<text>七情初未發。一理具吾襟。廣大乾坤在。高明日月臨。毫釐猶鮮擧。聲臭妙難尋。愼守如甁口。常常喚此心。</text>
<title>丁未元日。與堂僚六人。四殿問安後。霑醉宮醞。口占一律。乞和諸僚侍。</title>,<text>三元瑞旭晴。四殿問千齡。今日西淸客。前宵北斗星。紫霞醺骨醉。黃橘入懷馨。願忝長生契。年年賀大庭。</text>
<title>又疊前韻酬洪明仲 二首</title>,<text>參議文名大。登蓮幸一齡。朝吟賓出日。夜坐在分星。瑤草堂階茁。祥雲繞殿馨。多慙隨彩鳳。亦得集虞庭。</text>
<title>又疊前韻酬洪明仲 二首 其二</title>,<text>殘生煩屈指。五十又三齡。謾忝金閨彥。羞參柱史星。煕煕春日永。細細篆煙馨。賴得仙兄什。長吟坐掖庭。</text>
<title>奉送金司成彥琚出牧尙州。次風詠樓舊韻。</title>,<text>樓高沙伐國。人臥政神明。城郭丁禽集。池塘謝草生。身如沂水浴。心與太虛淸。日閱東南客。規規幾役名。</text>
<title>送李壯元光寶出牧光州 二首</title>,<text>光邑湖南鉅。民今溝壑塡。丹墀麟角挺。白日鳳毛鮮。暫借鳴琴手。姑爲臥閤賢。天心春草見。爲我遠廚煙。</text>
<title>送李壯元光寶出牧光州 二首 其二</title>,<text>昔者吾先舅。乘危宰邑雄。設庠尊孔子。興學似文翁。權姓兒童敬。生祠畫像工。遙煩下車日。一酹訪遺風。</text>
<title>送宋汝溫相公出尹平壤</title>,<text>白日辭深殿。秋風攬轡初。山河檀主舊。井畝太師餘。重鎖西門鑰。應多北闕書。徵黃知自陜。暫往莫躕躇。</text>
<title>奉送崔演之相公以冬至使如京</title>,<text>萬國同朝至。孤槎又向燕。風流眞耐久。明白是神仙。專對詩三百。行吟路八千。皇都增紙價。處處有新篇。</text>
<title>次湖陰韻敬呈陽山大丈金上舍</title>,<text>纔入陽山路。已遺塵世喧。行聯山簡馬。坐與德公言。雨洗岳身淨。風高雲葉翻。白頭思習隱。未忍負君恩。</text>
<title>甘露寺 二首</title>,<text>甘露舊聞寺。新登多景樓。好山臨水斷。高閣與雲浮。眼豁窮千界。身縻着一區。泠風如可馭。宇宙遍吾遊。</text>
<title>甘露寺 二首 其二</title>,<text>雁塔前朝寺。西樓縱目初。雲山連朔漠。潮汐接靑徐。古柏撑天竦。危窓納月虛。浩然遺世慮。一興入鳶魚。</text>
<title>宿安國寺</title>,<text>一入招提境。諸峯正夕陽。白雲橫不度。黃鳥語猶翔。老病思鄕淚。恩榮戀闕腸。蒲團聊假寐。終夜愧甘棠。</text>
<title>次安岳二樂樓韻</title>,<text>千年喬木郡。百尺馭風樓。沃野局平迥。好山鼇戴浮。星辰尊北極。雨露洽西州。六月中天爽。還嫌卜夜遊。</text>
<title>登南山慰宴南敬差可封 二首○在海州</title>,<text>舊聞龍首勝。今日始擡眸。島嶼分諸邑。城池壯一州。奇觀風送雨。歸思雁嗷秋。獨有難詩處。孤帆別浦舟。</text>
<title>登南山慰宴南敬差可封 二首○在海州 其二</title>,<text>西極逢深友。南山豁遠眸。乾坤眞絶景。嶽海是仙州。夷去三千歲。鯤摶九萬秋。天敎酬重客。霽興屬金舟。</text>
<title>弘濟院橋。別許副使汝珍。伯琦號浩齋 金正郞原仲。同呈。</title>,<text>薊路八千遙。初過第一橋。兩京猶照月。獨鶴正橫遼。古廟尋周器。明庭聽舜韶。歸來富新什。莫遣二毛凋。</text>
<title>送李僉知大立 弘榦 以冬至使如京 二首</title>,<text>使慣詩三百。秋高路四千。鴨河朝海急。遼月向人圓。漢闕衣冠盛。周庭禮樂全。聞韶自忘味。何必問聃仙。</text>
<title>送李僉知大立 弘榦 以冬至使如京 二首 其二</title>,<text>未能郊外送。誰識病中情。猥辱空牋索。難詩萬里行。風霜雙鬢改。忠信寸心榮。好去賀天子。歸來佐聖明。</text>
<title>題壬午四蓮兄同桂會飮契軸 金英世，李致蔡無逸，崔水淸。吾壬午同榜生員也。</title>,<text>同桂復同蓮。風流有四仙。湖山最佳處。文酒偶開筵。眼豁靑天迥。心開白日懸。畫圖觀氣槩。善守後孫賢。</text>
<title>寄天嶺徐太守養靜</title>,<text>萬疊頭流郡。千年學士名。煙霞當路起。雪月滿樓明。梅發斯羅種。琴鳴單父淸。靑鸞如可跨。吾欲訪仙城。</text>
<title>省先松于嶺之漆原。歸路邂逅。申注書仲溫。同登太平院樓。小酌口占。</title>,<text>客路竹山縣。逢君登院樓。沙川縈一野。石佛笑千秋。却喜銀臺會。如遺世界遊。京山看漸近。日下五雲浮。</text>
<title>淸涼寺 甲辰四月十二日</title>,<text>欲問淸涼勝。天開寶塔形。城霞標白晝。巖溜瀉靑冥。危磴僧行慣。高松鶴夢醒。孤雲嘉遯古。一酹慰英靈。</text>
<title>山行</title>,<text>煙霞幾重障。寺寺儘淸幽。未及尋春約。猶多得月遊。怪禽啼白晝。瑤草滿仙丘。欲畫無窮景。難招顧虎頭。</text>
<title>文殊寺次朱晦庵後洞山口韻 十四日</title>,<text>寺古僧還少。鳥啼山更深。晴雲生瀑壁。馴鹿愛松陰。一笛巖邊飮。三更月下吟。飄然如羽化。塵世亦何心。</text>
<title>擎日峯次晦庵韻</title>,<text>欲訪金生窟。先登擎日岑。聳霄巉骨卓。賓旭積誠深。一笛三天上。孤筇萬里心。他年阮孚屐。準擬再來尋。</text>
<title>紫霄峯次晦庵韻</title>,<text>空外紫霄出。峯前碧峭稠。寺高能近月。松老不知秋。便欲乘風去。還疑駕鶴遊。何須登岱頂。一覽散遐愁。</text>
<title>滿月菴</title>,<text>一入仙山裏。行吟蘿薜情。溜從巖頂落。雲傍屐頭生。瑤草能薰徑。閒禽自報名。僧房無數景。仍値月輪明。</text>
<title>白雲菴 十六日</title>,<text>仙峯名十二。絶景似天台。溜落金生窟。苔封致遠臺。白雲隨日出。黃鶴幾時回。獨有中天月。無心照去來。</text>
<title>次金叔藝韻。贈靈源上人。</title>,<text>竹老神仙表。溫溫氷玉顏。槎移河漢上。名在斗牛間。桑海北東水。雪峯千萬山。今朝送支遁。安石喜應彎。</text>
<title>浮石寺</title>,<text>浮石千年寺。平臨鶴駕山。樓居雲雨上。鐘動斗牛間。刳木分河迥。開巖種玉閒。非關貪佛宿。瀟洒却忘還。</text>
<title>椒井</title>,<text>萬疊榮岑裏。千年石泐陰。龍噓珠箇箇。奩冷鏡沈沈。異味和椒釅。神功瀹病深。緬懷嘗百草。到處驗天心。</text>
<title>固城上兵使諸公</title>,<text>瘦馬鷄林駕洛來。鐵城天暮氣佳哉。高樓衆樂絃如雨。滿坐群雄劍吼雷。納納乾坤收醉眼。茫茫山海吸殘杯。盛筵奚啻滕王閣。自愧曾無霞鶩才。</text>
<title>次孫校理韻。贈子美。</title>,<text>悠悠作別十年前。此日重逢豈偶然。雪岫四環遙積玉。茶鐺三沸暗浮煙。眼中佳景同王屋。醉裏風情壓謫仙。萬里雲程君有意。衰遲我欲老耕田。</text>
<title>次降仙樓韻。奉寄金使君公叔。</title>,<text>日日江樓酌舜泉。仙峯十二媚樓前。入窓爽氣廣寒逼。一派靈源銀漢連。鶻嶺橫雲閒出岫。蟹原遊鹿慣號天。使君未躡王喬舃。回望雙鳧只黯然。</text>
<title>巨濟海上和柳伯應韻</title>,<text>請停鳴櫓痛吾生。此日胡爲有此行。天大不容方寸恨。海深難洗百年情。風驅帆腹船彌疾。雲盡天心月更淸。今日始能乘巨浪。堪咍宗愨慕虛名。</text>
<title>病中次酬士則</title>,<text>索寞街西卜夏居。門前肥馬肯躕躇。雨餘庭樹鳥來往。天晩後山雲卷舒。病裏獨吟中散句。愁邊猶喜右軍書。頹然晝寢人誰喚。煩子頻來警宰予。</text>
<title>次洪道原重到書堂韻</title>,<text>舊迹依然是夢中。金堂還喜玉醪濃。高談不數人間語。此會何如海上逢。江似西施猶夙態。山如君子豈先容。重來刮目詞壇將。一戰堪摧百萬鋒。</text>
<title>曉詠</title>,<text>鷄催殘夜月初沈。隱几忘言兀似瘖。善惡幾頭知舜跖。暗明分處見陽陰。牛羊驅去山從茂。澗谷朝來海就深。一笑燈前如有得。爲君聊奏紫瓊琴。</text>
<title>偶吟</title>,<text>孤村何處曉鷄鳴。驚起排窓萬里情。碧海渺茫紅日出。鄕關迢遞白雲橫。年光逐水堂堂逝。霜髮欺人續續生。自笑空將蚯蚓筆。朝朝對案作蠅聲。</text>
<title>餞臘</title>,<text>紫雲常對白雲浮。餞臘江頭歲已遒。半夜闢窓月寂寂。孤燈掩卷山幽幽。乾坤萬代髮將白。臣子一身恩未酬。盥手燒香坐到曉。參橫鷄叫風鳴樓。</text>
<title>奉寄蔡使君</title>,<text>丹陽距國一千里。鸞鳳胡爲枳棘居。望日峯前曾望日。觀魚臺上慣觀魚。至今膾炙韓山賦。從古風煙稼老墟。聞道明珠還合浦。向東長嘆意何如。</text>
<title>有懷宋眉叟</title>,<text>登眺書樓我兩人。三年共食漢江鱗。四山暮色秋依舊。千里朋情恨尙新。紫醞滿㪺靑玉盞。黃花亂揷白綸巾。雲生遠巚添愁思。醉後衰顏自在春。</text>
<title>岳王廟</title>,<text>數間茅屋祭王靈。萬古王心日月爭。故域山河麾策定。中原父老戴香迎。九天不救孤臣死。二帝猶巡五國城。莫道兩凶工織錦。高宗自有衛君情。</text>
<title>曉坐次堂僚韻</title>,<text>江上村鷄報五更。窓前兀坐老丘明。高樓月落寒砧急。極浦風生旅雁鳴。白髮不衰千里志。靑燈孤照百年情。雕氷費巧成何事。準擬援琴和六莖。</text>
<title>至後謝地主黃守送靑魚廿尾</title>,<text>洛陽五遇一陽生。白雪關山故國情。溫枕獨慙黃孝子。下帷長作漢諸生。忽驚千里南鱗至。不覺三年病眼明。況道仁波漸我老。每承家札涕先零。</text>
<title>偶吟</title>,<text>門前積雪深三尺。十日閉門人未來。流景一年今夜盡。故園千里幾時廻。親逢堯舜誠爲幸。竊比夔龍愧不才。身病祇從漫刺字。家貧唯有井生苔。</text>
<title>奉寄許南仲</title>,<text>雨洗秋天氣正淸。獨憑危檻思縱橫。一千里外白雲去。三十年來華髮生。爲學自知於道愧。浮名何用以文鳴。滿江風浪愁如許。永夜懷人達五更。</text>
<title>平湖秋月</title>,<text>漠漠瑤空萬里秋。氷輪高湧玉岑頭。九天桂露和香滴。一派靈源倒漢流。冷影半鋪白練淨。孤光細蕩黃金浮。興來短棹携琴去。勝事依然駕鶴遊。</text>
<title>蘇堤春曉</title>,<text>曉望蘇堤三十里。參差萬柳綠初匀。湖光淡淡新開畫。野色蒼蒼遍入春。鴉舅啼來抽早稻。燕兒飛去動香塵。携壺便欲尋花往。一喚坡仙儻有神。</text>
<title>斷橋殘雪</title>,<text>湖邊束出玉峯寒。山下危橋雪半殘。洗鉢高僧乘月渡。尋梅道士躡雲還。分明活畫斜陽外。彷彿橫虯曉霧端。不用騎驢頻向此。吟成一句鬢毛斑。</text>
<title>麴院風荷</title>,<text>麴院沈沈絶點埃。芙蓉萬柄爲誰栽。幢幢翠蓋風前擧。爍爍紅糚月下來。十里香雲濃不撥。一軒佳興浩相催。更思玉井峯頭去。手摘靑蓮泛水廻。</text>
<title>花港觀魚</title>,<text>春深港口百花紅。遲日觀魚卷短篷。沙暖波香風自止。群游族戲樂應同。相知濠上辭何誕。一躍淵中妙不窮。悟到本無聲臭處。方看喫緊有神功。</text>
<title>兩峯揷雲</title>,<text>雙岫爭雄特地豪。何年雲裏揷高標。得非有意藏湖面。應是多情捧斗杓。雨後秋容披錦繡。月中山色遍瓊瑤。遙憐泉石多幽趣。便欲歸田老牧樵。</text>
<title>秋江泛舟。次崔盎齋韻。</title>,<text>斗覺秋光雨後凄。停舟送客惜分携。一江水遶孤村去。四面天垂大野低。自笑此身如寄贅。還誇萬事已忘蹄。故園忽憶千竿竹。晩色今應向檻齊。</text>
<title>次仲望韻</title>,<text>蕭蕭亂葉下寒皐。萬事悠悠首一搔。玉宇冷深珠露滴。綠煙銷盡桂輪高。悽悽訴怨三更笛。瀲瀲鎔金十里濤。擊楫長歌仍痛飮。風流李白較雄豪。</text>
<title>湖上次唐詩韻。示道原。</title>,<text>五年湖上與君同。君是脩麻我短蓬。白髮漸生愁病後。紅顏凋盡往來中。長江噓氣晴還霧。高閣先秋曉亦風。慷慨強將詩詠物。一杯相屬意無窮。</text>
<title>送李翰林曬史星州</title>,<text>星山遙在白雲傍。倦客思親幾陟岡。鳥道縈紆千轉盡。洛江演漾一支長。深秋鬢髮緣愁白。故國霜梨入夢香。送子鄕關倍惆悵。漢川斜日強傾觴。</text>
<title>湖齋偶吟</title>,<text>盡日湖齋客不來。小窓危坐意悠哉。爭枝暮雀群相噪。帶雪寒梅獨未開。伏櫪空懷千里志。摶風敢擬九霄才。撫琴激烈歌猶壯。老去澆憂有酒杯。</text>
<title>立春後一日偶吟</title>,<text>獨憐千里未歸人。歲律前宵已立春。氷合一江銀蕩漾。雪埋群岫玉嶙峋。文章小技寧須學。富貴危機祇自塵。萬古吾師趙閱道。焚香日日事心神。</text>
<title>次杆城詠月樓韻 己丑</title>,<text>孤城枕海窈而幽。客路穿雲險以脩。天霽好風來萬里。夜深明月滿高樓。羲之俯仰情堪敍。點也豪狂詠未休。笙鶴何須方外去。此邦終古說仙州。</text>
<title>陪李使相將。入洛山寺。復覽萬景臺。五月初六日</title>,<text>旗旐翩翩鼓角鳴。仙區草木動光榮。何年蒼石千尋聳。竝海高臺一掌平。西北亂峯攢劍戟。東南灝氣接蓬瀛。登臨浩嘯乾坤內。日暮鯨濤萬古情。</text>
<title>陪李使相。夜登竹西樓玩月。次安先生 省 韻。</title>,<text>淸宵邀月上西樓。爽氣渾如落木秋。萬竅夜深笙韻發。一溪波淨練光流。踞床不淺庾公興。作賦難禁王粲愁。瓊佩霞裾思駕鶴。數聲浩嘯起眠鷗。</text>
<title>陪使相。泛舟樓下。幷序</title>,<text>賢宰風流關尹公。嘉賓復有謫仙翁。沿崖列耀千銀燭。倒水翻驚萬玉虹。天上樓臺燦星斗。江邊鼓角舞魚龍。綵舟陪泛窮淸賞。桑海堪咍一瞬空。</text>
<title>襄陽邀仙樓。次使相韻。二首○府使金公協建樓。使相名之。</title>,<text>百里絃歌宰府賢。客來能値建樓年。九天星斗低簷戶。三島雲煙集几筵。一水白拖銀帶永。千峯翠戴玉簪姸。峴山萬古風流地。纔躡丹梯骨已仙。</text>
<title>襄陽邀仙樓。次使相韻。二首○府使金公協建樓。使相名之。 其二</title>,<text>天作仙皐太古前。高樓登眺自今年。岳連朔漠夏猶雪。江接滄溟晴亦煙。心共葵傾依白日。眼隨雲去極南天。飄飄獨立人間外。還把金杯酌舜泉。</text>
<title>安養寺次使相韻</title>,<text>一入金剛躡祕蹤。僧壇雲坐聽昏鐘。秋深錦繡三千洞。月白瓊瑤八萬峯。半夜玉簫吹落桂。中天圭露冷侵胸。明朝試上毗盧頂。應有仙翁解吐蜂。</text>
<title>次平昌縣板上韻。呈德水李相公。</title>,<text>山簇江回護邑居。秋風倦客黑甜餘。千年絶壁雲煙古。萬里歸心日月除。閱武已敎齊隊伍。右文還與講詩書。龍鍾入幕慙非分。坐覺明公信及魚。</text>
<title>再次平昌韻</title>,<text>西騁東馳靡有居。蓬顚白盡往來餘。流光鼎鼎誰將挽。豪氣堂堂老未除。無由報國慙傳食。豈不懷歸畏簡書。願借天風摶九萬。圖南虛擬北溟魚。</text>
<title>重到邀仙樓 幷序</title>,<text>悵望高樓興若何。闌干十二月如波。歌聲纍纍珠連貫。笳響紛紛梅落花。幾日叨陪天上客。今宵未免井中蛙。傍人莫訝非仙骨。早晩銀河一泛槎。</text>
<title>與金彥之 奇南 夜坐書懷</title>,<text>蕭然一室共披襟。耿耿無眠夜向深。白雪已飄今日髮。靑燈空照昔年心。文章小技何須學。富貴危機不必淫。最是親朋相對處。消憂只有紫瓊琴。</text>
<title>登大關嶺</title>,<text>連空黛色截雄哉。嶺上何年鳥道開。萬壑懸流喧白日。千峯襞石老蒼苔。攀雲正似梯天去。俯海還如駕鶴來。吹徹玉簫憑汗漫。回頭塵土轉生哀。</text>
<title>月夜泛舟洪川南溪</title>,<text>一上仙舟興不窮。蘭槳直泝玉流中。沿崖十里千尋壁。匝岸三行萬樹松。皓浩月星臨盞斝。鏗轟歌鼓舞魚龍。靈源咫尺通銀漢。欲取支機訪卜翁。</text>
<title>次春川板上韻</title>,<text>故國森森碧桂幽。高樓一上作遨遊。千年喬木誰知歲。五月淸風爽欲秋。丹鳳不歸山寂寂。白雲如昨水悠悠。此邦宜著神仙地。倦客胡然歎滯留。</text>
<title>次東川韻</title>,<text>東來入幕一年餘。幾夜魂飛繞玉除。只許丹心昭後世。敢同紅袖泣前魚。長懷廓落空舒嘯。短髮飄蕭不滿梳。萬古英雄均是夢。誰分蝶栩與周蘧。</text>
<title>大霧踰召公臺嶺 黃翼成公駐節之地</title>,<text>昌穿昏霧越陵岡。竟晝胡然閟日光。漠漠豈能分咫尺。霏霏只覺重衣裳。初疑大地沈成海。還訝頑尤戰拒黃。願借天風吹六合。莫敎纖翳點晴蒼。</text>
<title>竹西樓次淸卿韻</title>,<text>休言陸速與荀遲。地角相逢喜雜悲。老怯正堪三舍避。神明驚見九攻奇。登樓敢擬王能賦。臨事猶多管受知。夢罷己看東海日。片心灰死坐支頤。</text>
<title>舟中醉題淸卿扇面</title>,<text>隨意名區作勝遊。飄飄江上泛仙舟。一支翠水來銀漢。萬點靑山拱玉樓。柳渚篁巒供醉興。鳳笙龍管動離愁。送君日下思無限。每憶丹墀涕泗流。</text>
<title>越松亭次前賢韻</title>,<text>官馬經年按嶺東。今朝始得訪亭松。當時仙躅追何及。從古鯨濤怒自舂。風急笙鐘酣白日。雨餘鱗甲動蒼龍。坐來漸覺寒毛骨。晩翠誰憐鬱鬱容。</text>
<title>寒松亭後峯。與宋江陵， 懲 崔進士 益齡 飮敍。</title>,<text>十里寒松奏玉笙。沙堤處處錦棠明。東南海闊濤聲殷。西北山蟠黛色橫。天下壯觀無此比。人間爲樂有玆行。扶搖直欲摶風去。仙竈空餘萬古情。</text>
<title>叢石亭次韻</title>,<text>東遊始得盪塵胸。快覽叢臺衆玉峯。迭用詩篇輸海岳。爭催歌管舞魚龍。逍遙欲出乾坤外。汗漫將摶九萬風。須向蒼崖記今夕。從前探歷幾英雄。</text>
<title>登海雲臺 二首</title>,<text>白髮遊觀誰比倫。今朝正値獨通神。雲消碧落天恢幕。海闊平臺地設茵。萬柏凝糚何用妓。千松弄瑟解娛人。自多孤酌無兒輩。倘遇崔仙與我親。</text>
<title>登海雲臺 二首 其二</title>,<text>臺下無涯是大洋。儒仙一去鶴茫茫。摶搖九萬欲生羽。滌蕩古今呼滿觴。目極片雲看馬島。心飛何處是扶桑。玆遊奇絶平生冠。滿袖天風醉不妨。</text>
<title>舟中偶吟</title>,<text>無盡亭前朝鼓枻。仁同縣下晩維船。鼇峯聳出秋天外。洛水橫流夕照邊。幾處漁村姸似畫。南來逐客浩如仙。寧親已喜家山近。憂國空敎淚滿氈。</text>
<title>月光寺次陶隱韻</title>,<text>寺廢猶傳太子名。爲尋遺跡暫停行。于今兩塔能迎客。終古雙溪不改聲。崔子仙風乘鶴去。陶公佳句製霞成。黍離耶國哀何限。麥秀祇園亦惱情。</text>
<title>灌圃公宰陜川。爲我備祖墓。奠物極精。以詩謝之。</title>,<text>滿目先丘碧樹春。斜陽展拜淚盈巾。茵開幕設輝山谷。果潔醪香格鬼神。榮到九泉應結草。光生三族共知恩。他年定憶今年事。只愧無辭謝至仁。</text>
<title>開京懷古</title>,<text>一怒回軍威化時。天心獨有聖人知。男山甲第無殘瓦。松嶽高臺有廢基。從古幾回殷鑑戒。祇今空詠黍離詩。秋風落日西行路。立馬搔頭倍愴思。</text>
<title>寄黃州牧使許公南仲</title>,<text>西遊千里又西望。此距黃州隔幾山。萬事吾今飄白髮。百年公亦損朱顏。良宵槐塢池邊飮。勝日武陵亭上彎。回首少時行樂處。黯然無語涕空潸。</text>
<title>蘇叔卿以金湜蟠松詩。爲己作。遺我求和。走筆報之。</title>,<text>密葉疏枝自作林。閒庭瀟洒散晴陰。雪霜冬日無難色。桃李春風不改心。古曲肯煩公瑾顧。寒姿長對子瞻吟。會看鱗甲三千尺。變化雲雷起陸沈。</text>
<title>東軒偶吟</title>,<text>春夢連宵趨北闕。客情終夕在南關。望雲枉下千行淚。撤屋能看三角山。暖日不消頭上雪。醇醪猶艶鏡中顏。莫言田畯無聊甚。黃卷昔賢相對閒。</text>
<title>靈通寺</title>,<text>來遊寶地對珠林。衆峭緣空谷易陰。花泛龍溪知世隔。苔生雁塔覺年深。陽村佳句流傳古。左相淸篇膾炙今。排盡入窓風滿袖。樓中晩靄碧沈沈。</text>
<title>渡洛河津 二首</title>,<text>夕照蒼茫掛水樓。知津寧復問前頭。潮生潮落何時已。人去人來幾日休。草綠客情壺串野。風肥帆腹洛河舟。戛然飛去玄裳鶴。却憶蘇仙赤壁秋。</text>
<title>渡洛河津 二首 其二</title>,<text>佩印西田鬢似銀。今朝又渡洛河津。迎風弄影鳥矜舌。避網竄身魚愛鱗。放曠誰憐方外客。因緣自有葦間人。滄波無限浮溟興。嘯倚舵樓岸葛巾。</text>
<title>送洪參議明仲赴京 五月初五日。在獻陵。奠祀錄寄。</title>,<text>銜命多君出紫闈。西行何日入天扉。箕田舊井空遺畫。遼柱仙禽幾度歸。白玉京中韶樂動。黃金臺上霱雲飛。誰知有客心三代。獨爲斯文豎赤旂。</text>
<title>賀洪道原蒙賜還</title>,<text>萬事向來同竊鐵。惟君最久澤邊吟。天涯幾瀉孤臣淚。日下長懸孝子心。鷄宿忽臨南漢動。聖恩奚啻北溟深。亦聞圭老來朝夕。鼎坐何時討舊襟。</text>
<title>發豆毛浦宿奉恩寺 辛丑季夏十七日</title>,<text>晩雨涼生兩岸蘆。孤舟行載五車書。懷章此去天應爾。倚市由來繡不如。楮島靑煙橫渚密。奉恩寒磬出林疏。維梢夜入祇園宿。夢罷堯眉動木魚。</text>
<title>渡迷津午泊 十九日</title>,<text>回頭京口亂峯遮。去去憂君敢憶家。欲入鷗群成海社。却慙蜂隊趁山衙。虛舟雨裏橫煙步。遠水潮來抹岸沙。豐邑迢迢何日到。危樓應望北辰賖。</text>
<title>梨浦晩泊</title>,<text>離離彼黍瀼西東。江上家家詠雨濛。早旱幾回勤聖禱。晩苗猶可冀田功。煙霞甓寺斜陽掛。松柏英陵瑞氣籠。白首望京勞頸脰。今年作賦又留窮。</text>
<title>驪江早發 二十一日</title>,<text>淡淡驪江鏡面空。葦間眠鷺似漁翁。愁衝毒霧朝連醉。喜綴新詩老更窮。景物娛心同洛下。山河擧目異吳中。開襟濯熱忘三伏。賴有東南萬里風。</text>
<title>神勒寺書贈住持僧雪雲 二首○二十二日</title>,<text>甓寺東臺倚雨餘。滄江萬景屬祇墟。高僧寂滅空遺塔。明月流光自滿瀦。留記牧陶名未了。捨施金趙道何如。石鐘經閣寒煙簇。等愧千秋太史書。</text>
<title>神勒寺書贈住持僧雪雲 二首○二十二日 其二</title>,<text>未駕西行柱史車。懷章東出泝江初。樓頭浩嘯心猶壯。塔上高吟氣不除。有美湖山天地內。無邊風月古今餘。當時二李揮毫處。却澁荒詩爲爾書。</text>
<title>慶原倉 倉在嘉興驛東。輸納慶尙，忠淸二路稅米。○廿五日</title>,<text>嘉興峽水通京口。兩路輸租積米多。江上庫開三百架。沙頭戶列四千家。檣烏北浦日如織。篙眼南崖蜂幾窠。王政自然邦用足。理財曾不算商車。</text>
<title>樓巖夜泊</title>,<text>門前江水海茫茫。舶戶何曾解築場。龍瀨月明生寺廢。犬山煙積勒臺荒。淄澠無辨川空逝。圖學猶傳道未亡。欲訪任村應有井。當年夢母是空桑。</text>
<title>彈琴臺 二十六日</title>,<text>一上荒臺萬古悲。汀蘭岸芷綠離離。未聞絃柱彈淸夜。唯見峨洋繞故基。月滿正堪騎鶴到。日斜猶自惜舟移。莫言訪戴無溪雪。細雨微風興不衰。</text>
<title>琴休浦</title>,<text>路入中原天宇寬。亂峯披絮逞奇觀。憂時未獻三千牘。出峽空驚百八盤。月落灘頭移短棹。琴休浦口望長安。何人筆似黃員外。一倒三江硯滴乾。</text>
<title>次龜城東軒韻 二首</title>,<text>到鄕還訝爛柯人。灑淚先松二十春。黃鶴不歸流皓月。碧雲如掃絶纖塵。梅花笛裏風吹落。桂子天中露裛新。獨憶吾師遲去國。常生敎老亦通神。</text>
<title>次龜城東軒韻 二首 其二</title>,<text>陰雲解駁日光流。酌酒南溟地一頭。北學文章慙准海。南來豪氣遍登樓。孤城父老皆乘鶴。喬木風霜幾換秋。賣盡金龜須痛飮。高名誰似二疏留。</text>
<title>酬張都事</title>,<text>高門前日荷勤私。醉飽歸來慰渴飢。推枕曉鷄驚異夢。出城雲衲報新詩。長吟馬上淸風足。敬玩山中赤日遲。十襲誓將藏琬琰。持酬却愧一羊皮。</text>
<title>三足堂</title>,<text>山嫌水去千重護。水亦憐山百折回。小屋正當佳處住。主人長愛獨吟來。深秋列岫金屛展。旭日淸潭玉鑑開。天下雲門須第一。倻山於此合輿臺。</text>
<title>次雙碧樓韻</title>,<text>脩竹寒潭碧半邊。高樓留詠古今賢。乍憑朱檻身疑羽。未服丹砂骨已仙。好語黃鸝高岸柳。閒飛白鷺暯江天。登臨謾有先憂志。一去非無負郭田。</text>
<title>伽倻卽事</title>,<text>爲躡煙霞理屐來。楓崖九月正佳哉。含悽半日哀莊寺。洒淚千秋致遠臺。萬事無心寧喜芋。百年有酒卽銜杯。濯纓終老紅流洞。泚筆慙非鮑謝才。</text>
<title>十月。都事領列邑。餞方伯宋相公 純 于尙州。酒半。方伯袖出四韻詩。屬余和之。</title>,<text>登瀛幾侍幄中仙。惜送還追召伯賢。十里雲煙凝管籥。入窓風景勝蓬員。山河陶牧留題地。民物唐虞共樂天。要識相公流澤永。憑君看取洛東川。</text>
<title>寅賓院樓示黃仲擧</title>,<text>卸馬炎程滿院秋。偸閒半日似仙遊。風來南極薰平野。雨過西山媚小樓。百舌流鶯啼晩樹。一肱歸夢落漁舟。桃花源上荒三逕。問汝何爲久滯留。</text>
<title>寄朴國耳 國耳與崔益齡。有相和之什。</title>,<text>瓠姓仙翁我乙同。天涯病鶴想摧容。新詩句句驚人足。舊意時時入夢濃。千里照臨唯海月。九霄摶擧正春風。朋情獨有沙梁識。一畝宮前水拍空。</text>
<title>江上步酬趙鎭 鎭乃吾同年趙平山台叟之子。贈我以七言律。步其韻答之。</title>,<text>趙子飄飄氣挾仙。攬收風景滿虛船。乍逢江上心疑夢。纔說川中肺欲燃。驪口煙消開寶鏡。龍門雲盡聳靑蓮。未伸絮酒平生恨。永負幽明愧爾先。</text>
<title>到樂生驛。寄學僚。兼示兩齋學生。</title>,<text>驅車萬里邈前程。師席還叨一月經。老物腹便頭已白。諸英腰折面爲赬。行違篤敬慙州里。恩許輕論荷聖明。自是望雲歸事急。那堪戀闕涕沾纓。</text>
<title>淸心樓次稼亭韻</title>,<text>維梢官步躡雲端。萬里淸風拂我顏。驪口練光通漢水。龍門黛色接蓬山。夕陽孤鷺橫煙外。古寺疏鐘落枕間。自是英雄吟未了。江樓物象不曾閒。</text>
<title>禹灣望李二相別墅。次杜工部韻。</title>,<text>靑靑垂柳李公門。萬里長江尙遶村。花落花開空歲月。煙收煙鎖幾朝昏。夢中猶記英雄面。澤畔難招屈宋魂。悵望荒園頻洒淚。回頭湖海憶曾論。</text>
<title>又次淸心樓韻</title>,<text>白髮孤懷緖萬端。偶於樓上暫開顏。排空濁浪同河水。入夢行雲似楚山。無用浮名千載後。不如高臥百年間。蒼煙萬里鷗波闊。回首終南愧爾閒。</text>
<title>問天</title>,<text>萬古悠悠欲問天。淳風不復五三間。椔公僅保鴟鴞日。圩客空流七十年。未怪臧倉讒孟氏。深非蘇軾嫉伊川。無孫更有韓忠獻。一戲侏儒九廟顚。</text>
<title>次慶延樓韻</title>,<text>萬古中原第一區。層樓百尺壓城隅。一支江拭淸心鏡。四面山圍宴坐圖。風動沼荷琴鯉躍。月明庭樹杜鵑呼。無人解指沙餐里。回首琴臺碧草蕪。</text>
<title>與黃正字仲擧，南生員雲叟。瑞龍 會宿郡齋。次挹翠軒韻。</title>,<text>燈前商略古兼今。兩眼淫淫淚不禁。老去生懽唯賴酒。病來憂道若爲心。孤臣白髮千莖短。聖主洪恩四海深。得友良宵須達曙。題詩看劍又燒沈。</text>
<title>酬徐進士 九江</title>,<text>向來孟氏已知天。世事如雲又似煙。病酒三年猶把盞。爲官一邑愧烹鮮。龜峯山接崑崙遠。竹澗流通渤海漣。下榻欣逢徐孺子。堪羞躓句別樽邊。</text>
<title>次嶺南樓韻。送安使君太古之任密陽。</title>,<text>南樓風景冠南天。銀漢橫流繞檻前。三島雲霞來脚底。九霄星斗近頭邊。無私潤物千林雨。有象豐年萬戶煙。歸去田園纔咫尺。何時一醉使君筵。</text>
<title>送沈監司出按嶺南</title>,<text>樓臺處處似楊州。晉矗凝南較孰優。烏嶽擎寒天地柱。竹溪源遠古今流。風悲羅國新禾黍。月白孤雲舊壑丘。發政應先恤無告。鴒原遙減一分愁。</text>
<title>己酉六月。乞差望祭獻官。拜靖陵。甲辰十一月。臣在豐基。聞鼎湖之慟。越明年乙巳四月。以天使製述官。承召北來。五月初二日。由漢江直抵陵所。哭拜洞門。乞宿村舍。然後入京。今始拜陵。參奉李鯤成修實從之。</title>,<text>蔥蔥佳氣鎖橋山。肅謁園陵霧靄間。稽首依俙瞻亹穆。摧心寂寞瀉潺湲。露濡碧草衣渾濕。鵑哭深林葉自斑。回首太平年四十。微臣幾日近天顏。</text>
<title>山行馬上口占</title>,<text>涵碧堂前葉如雨。陽山寺後雲似詩。孤村漏旭多情照。醉面雄風滿意吹。處處有溪堪卜築。區區何者謾悲絲。白頭興與煙霞會。駐馬長吟有所思。</text>
<title>松禾途中</title>,<text>西來夜夜夢天顏。病肺經冬又據鞍。誰謂無牙能獄訟。惟應多露是防閑。春寒近夏纔生草。霧塞連辰不辨山。白髮吾猶未曾驗。留題欲作史書看。</text>
<title>次信川東軒韻</title>,<text>日麗風和事事遲。東窓睡覺偶吟時。三朝綠草已連野。四月開花初滿枝。白髮不妨春去緩。新詩還笑老來奇。故園桃李應如舊。海上佳山正類龜。</text>
<title>毗盧峯</title>,<text>毗盧峯上一開筵。左右諸賢筆似椽。衆峭攢靑輸几次。八溟驅白到樽前。天高地下飛鳶外。古往今來落照邊。大醉更敎吹玉笛。邑人應喚是神仙。</text>
<title>次海州芙蓉堂韻 二首</title>,<text>海龍何代鑿玆塘。半夜雲開煥畫堂。柳葉成陰鶯亂語。蓮花未吐閣凝香。人間自別神仙宅。壁上爭輝錦繡腸。更有首陽添爽氣。千秋疑入伯夷鄕。</text>
<title>次海州芙蓉堂韻 二首 其二</title>,<text>架空飛棟跨寒塘。翠蓋凝糚擁一堂。海雨細連山雨細。紅蓮香雜白蓮香。兩年原隰雙蓬鬢。萬里心懷一鐵腸。終日凭欄如病鶴。半憂明主半思鄕。</text>
<title>次遂安拱翠亭韻</title>,<text>入峽眞遭擁掩慳。遂安亭子喜翔鸞。鴨頭水染來雙澗。猩血楓酣浸四山。子美形容臨暮壑。樂天心事凭東欄。月明便有南樓興。細酌還疑出世間。</text>
<title>谷山東軒</title>,<text>仙谷仙山邑俗淳。仙詩滿壁摠非陳。鬢如霜雪監司老。心似鳲鳩太守均。三柏蟠空常有籟。一庭間訟自無塵。可憐當日韓山子。應復留題畏後人。</text>
<title>新溪</title>,<text>爲被霜林鴨脚牽。良宵扶杖興陶然。層層未辨千尋壁。衮衮唯聞一貫川。古木竦枝撑半月。纖雲消綴露全天。一般深味無人會。欲喚堯夫仔細傳。</text>
<title>弘濟院奉送羅同知丕承相公。以謝恩使如京。</title>,<text>自笑浮生白髮垂。獨憐傾蓋荷深知。千山雲外相思日。萬里橋頭欲別時。幾聽嚶禽歌勝友。忽臨流水得明師。行尋柱史觀欹器。揮策何須惜此離。</text>
<title>敬送廣山李祭酒重吉相公。以謝恩副使如京。</title>,<text>廣陵忠孝是靑氈。祭酒明誠聖學傳。萬里腰懸吳札劍。三杯手握繞朝鞭。鴨江日暖魚跳水。遼野風微鶴唳天。相送自憐蛙在井。回頭一憶五雲邊。</text>
<title>敬送李子淨相公出按關東</title>,<text>早識儒宗愷悌胸。東諮應爲活疲癃。浮天瀛海古今水。積玉金剛千萬峯。白日龍奩開鏡浦。良宵寶瑟起寒松。行吟隨處饒詩料。莫惜新篇月一封。</text>
<title>玉堂送黃海監司李公景明 瀣 之任</title>,<text>關西赤子一飢深。聞說家家癘疫侵。共道往欽由岳擧。須知惟簡在王心。隔年戀闕丹霄迥。隨處摩民白日臨。一盞賀公能擧德。淸風獨愧穆如吟。</text>
<title>映湖樓</title>,<text>登眺高樓物色多。前人備述又何加。轟天簫鼓三千指。撲地閭閻一萬家。遠客襟懷空白首。窮秋節序屬黃花。懸知翠水連銀漢。直泝應看犯斗槎。</text>
<title>步湖陰韻。敬呈慶原先生。三首</title>,<text>小堂正向雙墳跂。行路惟應說望思。不盡遙天風自至。無窮落日樹含悲。羹墻術省常如在。魚筍追勤也未遲。欲和湖陰歌孝則。恐揮皐淚洒新詩。</text>
<title>步湖陰韻。敬呈慶原先生。三首 其二</title>,<text>翁翁滿瓮愜幽期。細酌猶嫌歸去遲。花柳風煙方媚日。溪山雪月正佳時。三杯何必兒曹共。獨樂應須聖者知。在世囂囂還出世。醉鄕無際亦堪怡。</text>
<title>步湖陰韻。敬呈慶原先生。三首 其三</title>,<text>水亭雲氣四時飛。野色渾如畫筆揮。草綠長洲晴可踏。涼生脩竹暑堪圍。蘆花明月橫煙艇。篛笠寒蓑傍雪磯。欲識主人無盡藏。登臨萬象屬孤扉。</text>
<title>風詠亭用圭庵韻</title>,<text>可行行又可休休。得未爲欣失豈愁。白日煙霞生瑞石。靑春鷗鷺樂平洲。浴歸詠處風先至。醉欲眠時客不留。坐想湖山無盡藏。幾人佳句動千秋。</text>
<title>酬申駱峯 光漢</title>,<text>春風滿座一生欽。墜緖茫茫許遠尋。文藻早能追祖學。經綸今復贊王心。惟應登岱知天大。自笑持杯測海深。白首西行解忘味。新詩入袖發韶音。</text>
<title>宿小白山草菴寺。登石崙寺。僧智粹者袖出其四韻詩爲贄。乞言步其韻酬贈。癸卯六月二十九日</title>,<text>郡樓三載望崢嶸。試躡煙霞慰暮齡。山立佛身淸淨色。溪翻僧偈廣長聲。臥隣河漢星疑動。心洗塵埃語自淸。莫說相酬是求益。浮生隨處有人情。</text>
<title>召憩亭書示同行 甲辰四月初十日。遊淸涼山時。</title>,<text>四年爲邑鬢如絲。幾叱官驂此路馳。綠樹尙生三憩戀。晴川頻起一竿思。悠悠今古若流水。納納乾坤無盡時。我輩何人扶世道。始終唯一是男兒。</text>
<title>劍閣十韻</title>,<text>地拱巴西險。天開蜀北門。雄盤當井絡。崔崒壯坤跟。未見金牛迹。空聞血宇冤。縈紆千轉棧。寂寞五丁魂。一卒當關怒。三軍棄甲奔。漢王仍創業。唐帝再投轅。壘帶姜籌畫。崖留葛斧痕。英雄爭虎視。盜賊幾蜂屯。日月紛興廢。山河謾吐呑。忠臣愁疊嶂。傑句映乾坤。</text>
<title>送嶺南方伯丁樞卿 應斗</title>,<text>鷄林天一表。地理控南隈。鳥道三千轉。巴江百八廻。靈仙多窟宅。山海幾樓臺。分按傾新寵。離筵憶舊陪。黑頭神骨聳。蓬鬢雪毛催。昔侍金閨講。同携鳳沼杯。交親惟一諾。勳業煥三台。召伯甘棠蔽。皐陶邁德栽。知公應大做。朝夕望調梅。</text>
<title>次叢石亭韻</title>,<text>東溟萬古四仙峯。纔躡丹崖興已濃。海闊天空石矗矗。鶴飛仙去雲重重。條條誰遣削蒼壁。一一玆遊眞赤松。員嶠此間知不遠。佺期何處倘相逢。霓旌羽蓋嘆無及。龍管鳳笙行亦從。痛飮狂歌撫宇宙。明朝回首成陳蹤。</text>
<title>輓亡師裴進士 瑾</title>,<text>免獸深知罔極仁。恩均生我報無因。病中和淚題哀輓。築室爲喪愧古人。</text>
<title>輓亡師裴進士 瑾 其二</title>,<text>古貌古心孟貞曜。酸寒四敎鬢毛斑。蓋棺天地定無愧。銘石誰爲韓斗山。</text>
<title>輓亡師裴進士 瑾 其三</title>,<text>人謂先生東野窮。千篇無賴一瓢空。傳家餘慶看雙璧。天道如今視孟通。</text>
<title>輓洪明仲</title>,<text>痛哭洪明仲。而亡毀棘生。姓名懸北斗。文藻邁西京。不大當時用。空餘百世情。承家三虎在。我淚謾河傾。</text>
<title>存養賦</title>,<text>戴玄規之高蓋兮。履黃矩之博輿。謇余生之獨直兮。配二儀而中居。究降衷之孔均兮。謂聖賢之可能。然此心之不存兮。孰至道之或凝。矧天理之最奧兮。在吾人之闡微。所貴擴於發端兮。矢須臾之莫違。廓太公以有定兮。藹萬善之自足。惟能存而能養兮。迺順應以無怍。夫固極天以罔墜兮。豈彼豐而此嗇。盍內直以外攘兮。全厥初之所得。噫心官之司性兮。若北辰之樞于天。苟一刻之無主兮。乃衆賊之伺便。試觀厥謬之千里兮。初起差於抄忽。世皆養小而遺大兮。各蠅營於口腹。紛亡心而追鷄兮。羌捨梧而培棘。戕已甚於溪柳兮。牧又濯於山木。萌固劫於十寒兮。長何助於一揠。勳華儼而欽欽兮。湯禹承而允執。昌發反而祚隆兮。誦賴叔以困復。赫帝王之異號兮。同存養之極功。逮姬衰而皇悶兮。降圩頂於龜蒙。詔我曰操存兮。的我曰中庸。開群矇於千億兮。揭白日於大空。旣有此回悟而參唯兮。孫又謹獨以得宗。化雖愧於雍煕兮。烈益尊於繼開。俄大道之茅塞兮。楊墨恣其淫回。聖母三遷以敎兒兮。挺命世之英才。曰存心而養性兮。入孔室而發揮。喚赤幟而建標兮。道至今猶生輝。陋漢唐諸儒之說夢兮。孰踐履其依俙。淪於空寂者。謂不可存吾之心。陷於虛無者。謂須先敗我之欽。又有鄙於此者。異哉訓詁之穿鑿而詞章之雕刻也。收鮑魚以盈肆兮。謂芝蘭不可服。夫旣自昧於成己兮。又何有於成物。偉河南之兄弟兮。獨發憤於千四百年。弘存養之大義兮。表曾思之遺篇。伊靜養而動察兮。考亭又擴其未發。闢四世之誣惑兮。功邁禹而有赫。邈余觀妙於寂感兮。惕日新於謹獨。投一寸之東阿兮。救萬里之黃河。倘惠山之有渝兮。要十筧而靡他。重曰。率初賦兮顧明命。存吾敬兮養以正。克四非兮擴四端。泯聲臭兮弄我丸。藹方寸兮虛而靈。合大和兮保利貞。積旣久兮妙凝精。藏於密兮發乃榮。獲是養兮存之力。葉則萬兮根惟一。約于禮兮察必誠。生能順兮歿亦寧。</text>
<title>首陽山賦</title>,<text>三山稱神於區外兮。五嶽秩宗於域中。夫何首陽之聳翠兮。擅宇宙之淸風。試余飛尻輪兮。躡二子之幽躅。對太華以雙峙兮。趾黃河之盪激。邈高標之雄跨兮。羌衆峭之撑碧。春風入谷。馥薇初茁。鳥哢悲歌。澗戛哀筑。白日寂寂。伊人如昨。朱夏蔭蔭。黃公囀木。叢桂摎枝。奔流轉石。至人不歸。白雲滿壑。秋雨旣霽。乾容載肅。溪月夜白。嶺旭朝紅。昭乎千載。如見其忠。玄冬已閉。崖窾雪積。萬木俱腓。松柏挺立。凜然百代。若揖其節。四時遊想。使我欽欽。夫惟淸聖。天錫厥心。毫輕讓國。岱重全倫。一脫弊屣。天下歸仁。當商室之如燬兮。獨垂綸於北海之濱。就乃父之善養兮。胡厥子之秉鉞。考雖不慈。兒寧作殃。苟臣之戾。何有君綱。顧齕姜之昧義兮。又況泰閎與散南。抗我兩手。叩彼之驂。獨立一言。伸萬世君。地爲愈卑。天賴益尊。爰采薇矣。玆首之岑。有口不食姬粟兮。況受其金。一餓空山。萬古義烈。重曰。岐山草木。皆有慙德。首巓雲煙。獨無愧色。彼行其權。此秉其常。天地有窮。未沫其香。</text>
<title>鴻門賦</title>,<text>鮑乘輅狐夜哭。回首芒碭雲五色。皇監觀而假手兮。蓋將紹伊祁之峻德。忽斷蛇以入關兮。洗虐焰以立約。彼何人兮擣扤。謂天命之力攫。屠函谷以席卷兮。期搏季於一擊。幸賴圯上之善謀兮。講好會於鴻門。三千其士。百萬其軍。衆樂搥雷。長戟彗雲。樽中四海。俎上秦鹿。兩雄一筵。信手酬酢。拔山蓋世。爾武絶倫。旋乾轉坤。我智如神。重瞳閃爍。隆準銷魂。叱咜秋厲。唯諾春溫。主客醉酣。虎踞龍伏。示玉玦兮太急。舞霜刃兮太迫。或市恩以掩翼兮。或仗義以引危。惟簡在帝之心兮。夫何嗾譙之支離。固衆目之昧天兮。怪子房之告急。豈神謀之不及兮。抑注金以內惑。倏眞人之擧臂兮。托杯勺以致辭。餌餓喙以得脫兮。非人力之所爲。不然則項氏之殘賊兮。視其君曾不如老畜。豈於沛也。獨有君人不殺之度也。甚矣居巢之老兵兮。撞玉斗兮誰怒。以白璧之一雙兮。易炎祚之四百。後千載而歷玆兮。益有感乎仁者之無敵也。</text>
<title>白雲洞。次朱文公白鹿洞賦。</title>,<text>肅承恩于玉階兮。宰興州之舊疆。念孩愛而長敬兮。孰云初賦之無良。咨晦軒之故里兮。悶䆉稏於硯塘。泝竹溪而窮源兮。仰小白之嵬岡。猗若人之純美兮。揭日月於洪荒。謇禮朱而望孔兮。顝食菲而飮芳。納藏獲以衛道兮。勤一心於我庠。顧余學之杯潦兮。夙有志於望洋。惕鷄鳴以孜孜兮。法健行於天運。諒盈科而後進兮。夫固原泉之混混。苟得依乎中庸兮。亦甘心於行遯。跂前修而僶勉兮。慨無及於答問。矧克配於宣尼兮。與群弟而同進。惟聖朝之致享兮。逮州縣而無倦。夫何里社之闕祀兮。俾遺恧於來孫。年二百又四十兮。怳親承其緖論。訪宿水之古寺兮。認當年之讀書。白雲橫而如昨兮。至人夐其楷模。步廢礎而延佇兮。招巷老以是諏。晴峯軒眉而獻狀兮。幽澗舍瑟而爭趨。喜立廟之得地兮。樂書院之繼圖。彼章甫之波從兮。沛如水之決渠。思不奪乎農時兮。懼日月之其除。想白鹿之經營兮。心萬古而一符。改洞號曰白雲兮。矢我事之或集。儼廟貌之煥赫兮。又遺像之迎入。溪有毛兮。山有柏兮。庶籩豆之可給。結幽蘭以欽欽兮。悵絶緖之誰緝。闢堂壇以藏書兮。冀有補於講習。水洸洸其不舍兮。山巚巚其卓立。豈柯則之在遠兮。惟一德焉允執。譬淸潭之印月兮。又孰可以手拾。亂曰。晦翁晦軒。貫一璆兮。洞入白雲。剔繁樛兮。廟可薦荔。堂可游兮。山高水長。偕止流兮。以俟來哲。復何憂兮。惟飽與安。匪所求兮。</text>
<title>釣臺賦 口占</title>,<text>訪子陵於七瀨兮。聊延佇乎石矼。山謖謖以起予兮。波亦迎我而舂撞。一絲而扶漢九鼎兮。吾固知雲臺釣臺之難雙。夫惟先生之有力兮。尹之任可以獨扛。顧帝德之非湯兮。安得挽回古道之淳厖。一笑煙波。三代其腔。寧堅節於漁釣兮。涇渭不可以同缸。客星已動於天上兮。癡相猶問其爲邦。還把舊竿。臨水何愯。疊穎獻喜。懽瀨瀧瀧。淸風宇宙。獨豎標幢。榮華暫時事兮。知先生者。前有箕山之許。後有鹿門之龐。歌曰。富之山兮桐之江。煙冥冥兮鎖篷窓。一揖荒臺。我心卽降。</text>
<title>何必曰利賦</title>,<text>周之衰。爭者七。角以力。惡乎一。梁招賢。惟利曰。孟敬王。仁義說。彼何必。此爲切。如交征。國乃滅。自無敵。人可伐。吾仁施。天下悅。我義行。四海服。姬由豐。湯起亳。其誰禦。若河決。指諸掌。昭厥福。反謂闊。而聽藐。痼于利。大梁覆。孔罕言。源是塞。不有君子。孰知其酷。猗歟聖規。萬世之惕。</text>
<title>鳳羽十章章四句 醴泉鄕校歌謠</title>,<text>鳳飛有羽。其羽祥兮。自天銜瑞圖。鳴我岡兮。</text>
<title>鳳羽十章章四句 醴泉鄕校歌謠 其二</title>,<text>鳳飛有毛。其毛禎兮。自天銜瑞圖。儀我庭兮。</text>
<title>鳳羽十章章四句 醴泉鄕校歌謠 其三</title>,<text>鳳飛有聲。其鳴喤喤。自天銜瑞圖。集我堂兮。</text>
<title>鳳羽十章章四句 醴泉鄕校歌謠 其四</title>,<text>堂有玉矣。臺有柏矣。允矣君子。如圭如璧。</text>
<title>鳳羽十章章四句 醴泉鄕校歌謠 其五</title>,<text>承其綸矣。維其貞矣。執其衡矣。維其平矣。</text>
<title>鳳羽十章章四句 醴泉鄕校歌謠 其六</title>,<text>試之湖城。莞其琴兮。詢于畿甸。洪鐘其音。</text>
<title>鳳羽十章章四句 醴泉鄕校歌謠 其七</title>,<text>鷄立之南。辰韓舊域。維洛中注。海爲極兮。</text>
<title>鳳羽十章章四句 醴泉鄕校歌謠 其八</title>,<text>海之深矣。聖恩之汪。江之永矣。公澤之洋。</text>
<title>鳳羽十章章四句 醴泉鄕校歌謠 其九</title>,<text>勉勉我公。維其仁矣。維我有師。我王有臣。</text>
<title>鳳羽十章章四句 醴泉鄕校歌謠 其十</title>,<text>我王有臣。維我有師。樂只君子。維其時矣。</text>
<title>義田</title>,<text>一人之身。分爲弟兄。譬如一身。十指是生。衆指相軋。痛在一心。伊子胥訟。親豈安襟。生割五內。歿泣三泉。藹藹四端。無間愚賢。嗟嗟是輩。胡不顧思。謂泰山輕。所爭者錙。猗歟秦氏。曰晟其名。初無學問。天錫至誠。能以禮讓。情見于辭。太守淚落。群季含悲。憫其義窮。官給以田。天助神騭。有慶綿綿。種之以德。其收必豐。豎一片石。銘萬古風。</text>
<title>次石川四言韻</title>,<text>髮本有垢。貴在日沐。巾本有纓。貴在日濯。日日新之。我亦何憂。聽松有人。請與子共遊。</text>
<title>雙鵲</title>,<text>有菀者林。雙鵲朝驚。四方上下。扣翼哀鳴。余怪其故。呼婢問之。婢曰小奴。攫其一雛。余駭且怒。掩卷太息。奴曰彼雛。繫在土屋。余喜欲放。出門孤立。雙鵲來前。以喙啄木。聲貌孔苦。愴我耳目。余取其子。解其纏徽。兩手高捧。坐于故枝。雙鵲亂啼。遶樹而飛。余於是。喟然嘆曰。初之哀鳴。固訴余也。後之亂啼。豈謝我耶。世無冶長。誰知汝意。鳥乎鳥乎。余亦喪子。彼造物者。不可以訢兮。抱深冤而長嘻。</text>
<title>送李存吾之長沙</title>,<text>蒼蒼鵠嶺松。千歲經風霜。泠泠朴淵水。綠淨曝秋陽。山河五百年。正氣鍾鐵腸。翩如丹穴鳳。口血鳴高岡。哀聲撼九天。老梟驚下床。獰雲翳乾顏。深閟白日光。之子遠行邁。淫潦恐霑裳。遙遙路一千。驢背載綱常。今日憩何郵。明日宿何鄕。善人國之紀。一去脈必傷。衰淚非私墮。蒼生今失望。藝祖福未艾。社稷豈宜亡。老賊死有日。聖主年尙強。毋傷漢誼鵩。休賦楚原章。天若造國家。夫子還廟堂。</text>
<title>雪中寄裴太沖</title>,<text>去年訪吾旅。今年訪吾村。年年君訪我。我獨未訪君。有病卽苦痛。無病長紛紜。弄我者何物。不得窮其源。前者偶仍事。驅馳東北犇。盤回數千里。三度經君門。君門不可入。我懷空如焚。君看武陵雪。遙連鷲山雲。江水隔其間。日夜常沄沄。欲知相思處。請君臨江濆。</text>
<title>董子下帷</title>,<text>白日暗尼丘。六籍又灰飛。哀哀馬上翁。安事書與詩。卓爾董夫子。默坐爲垂洟。辛勤討聖經。三年長下帷。分陰尙可惜。奚暇園中窺。孜孜孔顏志。悶悶虞夏思。發憤輒忘食。恐失如有追。學旣博而約。業造精且微。灼見出於天。判然知所歸。正誼不謀利。明道寧論私。一言尊周公。萬古夷吾卑。三策竟矛盾。茂陵眞外施。秖令吾道壽。不容亦何悲。衛霍貴一代。未免千載譏。伊人老江都。到今稱不衰。持此豈易彼。必有能辨之。</text>
<title>偶吟</title>,<text>早年學長劍。壯氣衝靑冥。區區七尺軀。亘懷萬里情。誓將霜雪刃。爲君除棘荊。北繫酪漿酋。東滅斑衣生。大揚一斗膽。盡忠事聖明。遂令百萬人。鼓腹歌太平。衅干藏虎皮。千載無戰征。然後歸田園。還驅吾牛耕。不爲赤松遊。不爲塵網縈。悠然畢生涯。不釣萬世名。</text>
<title>燈前感懷</title>,<text>聖主撫三韓。大東仁化覃。至治妙坱圠。直與天地參。我生亦何爲。得此恩波涵。文字日披尋。閉門思耽耽。浩浩興無際。東西與北南。長嘯憶萬古。幾箇能是男。驅馳萬里途。安可以停驂。丈夫百年志。豈但慕纓簪。達士所趨義。宵人惟利貪。度量隔天壤。何以同年談。君子毋自欺。蓋棺亦無慙。</text>
<title>長安一片月</title>,<text>長安一片月。徘徊於牛斗。夜深虛閣迫。獨坐哦詩叟。開燈吐虹蜺。筆底龍蛇走。何人持酒來。柴扉月下扣。浩浩百念空。萬事安可苟。終知物外遊。無譽亦無咎。月中倘有仙。我欲一揮手。狂當吸南溟。何止呑八九。</text>
<title>失題</title>,<text>八月十四日。曉起搔短髮。水師欲餞我。我行不早發。東軒設小酌。陸海珍滿盤。榮慰非不至。煩抱誰能刪。悄悄忽忘答。熱淚時橫潸。伯胤眞可人。頗解余之傷。借我飛靑驄。據鞍生輝光。高絶嶺云險。歷越追雷忙。是日朴栗浦。亦同吾而行。靑林解鞍話。碧澗聽寒聲。悠悠古今意。磊落天地情。馬上一相笑。揖別相忡忡。彼行向其浦。我行向山庭。山庭舊識僧。迎我相欣之。摘菜飯更香。亦足充吾飢。開燈佛閣虛。泚墨題新詩。</text>
<title>送尹內翰曝史于星州</title>,<text>侃侃尹太史。滿袖華蓋香。螭頭運彩筆。天地爲輝煌。萬古東方乘。三年曝秋陽。宮中一客星。此夕指南方。鳥嶺千嵒秀。龍湫一派長。棧險猶懷麗。橋殘尙憫唐。行過沙伐國。歷弔甘文王。鳳溪水空咽。倻山雲自蒼。遙望百雉中。高閣聳秋光。寶書披一一。聖謨怳洋洋。奸諛誅白骨。潛德闡幽芳。山河敷雨露。日月肅風霜。採風作家史。得句富錦囊。神馬登方丈。飆車訪扶桑。回首武陵縣。桃源是桑鄕。晝遊還可樂。謁墓涕應滂。傳呼天上郞。觀者定如墻。請看雙亭洞。接屋竹林莊。倚門雙白髮。便是我爺孃。爲報兒不恙。聖恩浩無疆。</text>
<title>送戴嬀大歸于陳</title>,<text>黃河夜決堤。旭日波中淪。我欲伐淇竹。梯空訴蒼旻。彼蒼不可訴。我罪難重陳。可憐楚丘樹。靑靑爲誰春。差池玄燕羽。交飛如慰人。嗟我永負子。子寧負余身。呑聲送之子。血泣空沾巾。望望曲阜路。誰令膏爾輪。早知塞淵心。亦有先君神。相離莫相哀。有死當相親。</text>
<title>送四皓還商山</title>,<text>四仙騎四鶴。高翔白雲山。四鶴與四仙。皎潔同其閒。白雲有去來。先生無往還。紫芝滿澗阿。夢不入秦關。忽聞漢道盛。白日下人寰。儲皇生羽翰。天子爲回顏。淸風巢許上。功與伊周班。欲留補衮闕。恐爲白雲訕。還騎四鶴去。商岫渺如鬟。白雲喜相迎。蒼生其奈艱。嗟我有兩手。冥冥不可攀。他時憶四仙。空望白雲間。</text>
<title>和陶淵明雜詩</title>,<text>堯舜陟方死。周孔松下塵。茫茫大瀛海。寄此稊米身。聖賢不可追。經史聊相親。不才慙明代。無德愧四隣。時斟一尊酒。嘯詠大平晨。淸風竹樓上。我亦羲皇人。</text>
<title>丹穴雛。送蔡壯元。幷序</title>,<text>嗟爾丹穴雛。彩翮何時長。遙遙覽德輝。經年止舜庠。衆鳥懷好音。日夜參翺翔。天寒竹實稀。有母不得將。惄然戀故巢。引吭凌風霜。衆鳥爭啾啾。請留王者祥。留之不可得。吐血成圭璋。去去銜圖來。大鳴時俗康。</text>
<title>送公佐下第南行。兼勉從弟子翰。</title>,<text>嗟君有遠志。抱才不得伸。歷落向南天。我懷寧有濱。漢之柳弄色。嶺之花笑春。瘦馬一千里。行行屛裏人。望雲尙慰思。高堂況寧親。臨池膾金鯽。滿盤銀絲新。父母載怡悅。兄曰余季純。中天地而立。此樂誰爲倫。人生不滿百。事業當及辰。大者爲一世。小者爲一身。其間秀出者。爲萬世生民。所學有深淺。天賦寧富貧。三者君請擇。暴棄卽不仁。斑馬雄猶健。孟韓浩以醇。文章是大路。勇往毋逡巡。子翰暗於大。此意君須陳。</text>
<title>與宋眉叟共次東坡韻</title>,<text>蒼茫大地闊。群山鬪龍蛇。銀河天上來。仙洞何年呀。已入蓬萊境。何須博望槎。近江白練直。遙岑翠髻斜。蟾宮在咫尺。玉兔未應遐。何方借靈藥。一壽億萬家。</text>
<title>送元壽甫以質正如京</title>,<text>元候十載前。長嘯臨南溟。歸來富文學。一劍動精靈。楚穎物無隔。虞鳳潤王庭。明主重事大。銜命朝天廷。萬里燕雲路。三韓一使星。鵠鴨看一眼。遼鶴亦應聽。季札入衰周。其樂尙復聆。何況聖天子。至治四海馨。禮備樂亦全。文物邁六經。柱下有其人。爲我問丁寧。東還奏玉陛。金石亦可銘。莫言關山遠。四牡正駉駉。</text>
<title>送許磁之以咨文點馬之西京</title>,<text>湯湯浿江水。萬古其色澄。王儉降戊辰。文獻已無徵。可憐殷太師。寂寞有古陵。當時八條敎。遺俗到今稱。如何四十代。有孫竟無能。燕馬夜飮江。舊業如破㽅。阿瞞亦何爲。再傳禍相仍。聞道朝天石。東明自此升。麒麟雖有迹。怪語固難憑。可笑蓋蘇文。積惡不自懲。孤城抗萬乘。促滅反驕矜。顚覆其宗社。糜爛其黎蒸。此地入新羅。飜爲麗所乘。麗王惑異端。履霜昧堅氷。五色一孔餠。四條白麻繩。誰撰白頭文。恨不折右肱。大憝雖得討。厥穢已難勝。王氏自太祖。垂統尊華楞。果然五百業。零落一妖僧。彼蒼者同覆。一視誰愛憎。爲善與爲惡。自廢亦自興。吾王諒天縱。聖德同日昇。玄化妙坱圠。庶績今其凝。一心事皇帝。畏天常兢兢。正朝與聖節。此禮自有恒。其他慶弔使。首尾亦相承。槐院治文書。細字中藏稜。自非筆入神。其任不敢應。落落孔巖後。眼如九秋鷹。入城突未黔。再縱關西鞃。多材自勞苦。退之豈虛稱。前行歷兩京。統軍亭上登。長嘯向西北。斗間靑虹騰。歸來捲萬狀。磊落服其膺。心懷闊江海。意氣壯飄凌。飮酣吐珠璣。一筆盡溪藤。今晨又登程。所得應日增。平生經濟學。十年對一燈。事業許夔稷。淵源擬顏曾。寧穿劉叉屐。肯擔虞卿簦。賦蔑嵇中散。詩輕王右丞。靑熒芙蓉劍。豈獨剸彪𩦶。彩鳳下丹霄。本意爲仁烝。弘者固難毅。毅者固難弘。而子有二難。豁達無溝塍。冥觀洞古今。一嘗辨淄澠。懸知辨興亡。新什題縑繒。他時獻玉陛。竝許藏金縢。往歲籋雲鱗。嶺外聊避矰。潛珍九淵下。何者能加罾。我生在海陬。二十無友朋。逢君托懷抱。快如附驥蠅。花山錦繡紅。石池明鏡澂。君唱我爲和。我言君爲譍。怡怡對一床。寒暑幾相曾。常懷芹曝志。共憂杞天崩。幸忝壬午科。頗自愧先陞。前春君繼登。名望屹千層。我實井底蛙。君如天上鵬。所見有小大。何異楚與滕。君文日以肆。晴晝雷䡌䡌。我學日以卑。佔畢事秋𧕄。安得乘飛車。橫跨衆崚嶒。鵠嶺弔孤松。浿江采紫菱。歸見市上兒。不啻群飛薨。臨分重黯然。搔首雙鬅鬙。西方常早寒。風雪互轢輘。絶景雖可翫。高樓不宜凭。嚴程計日月。勿待屢環絚。況學寇萊公。嘔啞費束綾。</text>
<title>對江</title>,<text>朝吾對江吟。暮吾對江食。朝朝與暮暮。長對澄江色。對江亦何好。好在人不識。默會活潑妙。因究混涵德。觀水固有術。一本浩無極。夫子亟稱水。其取門人惑。軻也本知言。解道流不息。寒暑相往來。日月互盈昃。天行如可息。四序錯其職。氣稟有所拘。物欲有所賊。人道如可息。山徑終茅塞。所以古之人。至誠竭其力。堯舜非至誠。無以撫中國。周孔非至誠。無以造聖域。君看江水流滔滔。萬古未嘗停一刻。若停一刻波瀾枯。魚鼈陸死誠可惻。斂袵拜江眞吾師。題詩請爲天下則。</text>
<title>次宋眉叟次東坡次韋蘇州韻</title>,<text>夜寂月滿湖。高樓三兩客。玄鶴掠檻櫺。白雲生砌石。笑把水精杯。便道瑤池夕。捨瑟興悠然。門前無俗迹。</text>
<title>讀東坡詩。與眉叟同賦。</title>,<text>大雅一寥落。乾坤久昧沒。西京綴五字。譬如學語齕。漂流逮魏晉。委靡亦可咄。淵明詩中天。自然萬卉發。子美詩中聖。叩其端而竭。太白詩中仙。飄飄謝銜橜。退之詩中海。大風駕溟渤。東野詩中山。千嵒競硉矹。樂天詩中路。萬里無臲卼。柳州剛而健。去肉只留骨。樊川崛以奇。大洋豎孤碣。吾觀八子詩。萬古信超越。然而嘗擬議。其名猶可揭。及讀子瞻詩。愯難窺其閥。白路騁逸驥。韓海馳大筏。槌碎東野山。簸弄太白月。嘯傲元亮天。因入拾遺闕。子厚牧之輩。駭汗堪結襪。當時歐陽子。詩壘亦突兀。一見避一頭。終爲迫逐歿。黃陳望倒影。走僵徒病暍。搏虎誠已難。捕龍嗟手滑。萬變難名言。到此吾欲訥。</text>
<title>閒居。用東坡韻。</title>,<text>虛室寂生白。其嚴十手指。誰知毫釐差。謬已至千里。夫道一以貫。吾聞諸夫子。後世眩精粗。學術仍表裏。萬古守此性。只有門前水。吁嗟百世下。罕言仁義美。</text>
<title>次報眉叟 二首</title>,<text>今來八句詩。貫四十箇珠。投之暗夜中。足以分錙銖。至哉君子贈。一一起懶夫。以此還望君。吾言豈諂諛。</text>
<title>次報眉叟 二首 其二</title>,<text>虛靈應物地。不昧有明珠。一墜濁水中。低昂暗錙銖。須知天所與。一而已矣夫。君子與小人。正直與奸諛。</text>
<title>十四日。肅拜辭闕下。朴子雲筆二柄。柳士仁筆一柄爲贐。宋眉叟以詩爲贐。到良才驛。次酬。</title>,<text>納納乾坤內。悠悠去來今。東望極扶桑。西眺窮鄧林。人生一稊米。萬類本同衾。如何千億載。乃此少知音。嗟我固多幸。得與君共吟。一入芝蘭室。長許醇醪斟。寂寞對一床。萬古會兩心。步月或詠懷。登樓時攄襟。君文日大肆。溟波洶以淫。潮勢自舂撞。麾之不可禁。疲薾亦何爲。衰病亦難任。憂患慣一年。兩鬢霜華侵。闌干淚未乾。羲和走駸駸。一點古驛燈。臣子意交深。故人贈遠行。異乎珠與金。驅馳萬里途。當勉君子箴。</text>
<title>旣酬金都事叔藝。復走筆求和。</title>,<text>七月十四夕。長空雲似掃。獨憐十日雨。洗出萬里昊。玉兔俄騰精。入戶孤光早。孤光何似者。使我心酷好。奮袂起徘徊。磊落平生抱。忽憶王子猷。孤舟訪安道。長安百萬家。方寸向誰倒。嗟君鸞鳳姿。維德是斧藻。神入右軍筆。腹儲子安稿。僑居暫卜隣。不食亦爲飽。夜久步敲門。入門月浩浩。迎携但一笑。地坐惟心討。啗我麒麟脯。薰我芝蘭草。飮之以醇醪。遺之以至寶。歸來大醉臥。不記日杲杲。</text>
<title>送金進士應明南行。使呼韻賦之。</title>,<text>濟川當用楫。理病當用藥。大翮因風奮。神劍無人躍。棐翁七尺身。早負經濟略。文章自卓越。道德久開鑰。乾坤入橐橐。屈伸如臂脚。由來天下士。厥志初落落。雄筆駕斑馬。風雨來受約。沛然會決河。誰能竟爲澤。況今運千一。聖主撫東洛。日月再昭晢。天地再開坼。翩翩五彩羽。巢向軒轅閣。雲漢之爲章。鳶魚妙化作。萬生舞恩波。君胡獨惕若。去非愛山野。留非戀官爵。進退綽綽爾。萬里無束縛。腹中五車書。行載一頭駱。揚鞭出鳥道。欲喚孤雲魄。雅興南海闊。高義秋天廓。臨流膾銀絲。入園泛金萼。柹栗紛可拾。芝蘭應滿壑。白雲鎖松林。何處尋孤鶴。</text>
<title>八月十三日夜。步月訪宋正言。翌日。以同心之言。其臭如蘭。爲韻賦之。效山谷</title>,<text>秋雲捲萬里。月色天下同。褰衣步中庭。若挾舞雩風。忽念宋拾遺。一嘯萬古空。夜久叩其門。相看意已通。碧天本無塵。明月如有心。寥哉千載下。試聞白雪音。調高和者寡。但抱無絃琴。小兒唐李白。大兒晉陶潛。吾師欲東浮。李耳又西之。於道有精粗。其志同傷悲。我輩獨何事。生逢堯舜時。共收渭川釣。誰採商山芝。君子腰束韋。常恨不得言。得言又有待。多被旁人論。獨有宋廣平。鐵膽照乾坤。從今玉殿下。日醉白獸樽。玉露湛晴空。金風斗凄其。百蟲夜相號。不平者何爲。長安穀翔貴。萬口同啼飢。秋斂尙如此。春來良可悲。志士急流芳。宵人慕遺臭。經營兩幾何。瞥眼古今宙。大賢所憂異。只爲天下瘦。可憐孟氏子。三宿而出晝。蒼生望謝安。謝安當何如。顏回問爲邦。夫子意有餘。不遇亦遑遑。遇肯姑徐徐。丈夫百年內。所以惜居諸。斯人早種德。猗猗九畹蘭。我生若蝴蝶。尋香數往還。吾聞周道盛。鳳鳥鳴岐山。赤驥日飛步。跛牂安可攀。</text>
<title>次子瞻和子由論書。寄李子淨。幷序</title>,<text>善書莫逾君。拙書誰似我。守拙雖云惡。好善斯亦可。君書誠國寶。粹美無玷橢。祥風朝翺翔。遊雲暮裊娜。力若盪舟奡。堅如守壁頗。長戟森植陛。快劍初發裹。萬變隨手生。精妙貫幺麽。石經早傳世。已重平生荷。談笑降鍾王。不勞聊城笴。一字價無敵。百金何足夥。文章又日斜。多才自不惰。憐我愛書癖。灑翰頻起跛。蟻蛭各誇雄。崇華拔嵬峨。萬事例貴古。俗計由來左。</text>
<title>送友人下第南行</title>,<text>萬鍾何加焉。富貴如浮雲。由來賢哲士。心上涇渭分。固知野鶴姿。一望超鷄群。安能久貧賤。白髮守典墳。吾相如皐夔。吾君邁舜文。去去早歸來。爲我揚淸芬。</text>
<title>書堂有感</title>,<text>湖山矗白雪。湖水環靑玉。瀟灑山水間。勅賜讀書屋。此地非人寰。此景天下獨。霽月滿高樓。光風動階竹。琴彈千古意。窓開萬里目。呼取水精杯。泛以黃金菊。我輩且非鼠。豈但耗彼倉中穀。聖恩重於山深於水。寸心唯有秋陽曝。</text>
<title>漢渡次山谷韻。送崔施之南覲。</title>,<text>四海崔學士。風儀魁且偉。長不滿八尺。腸撑千卷史。發憤追聖哲。勇往不知己。玉堂有此人。獨爲邦家喜。昨宵夢倚門。晝錦向鄕里。天生丈夫身。忠孝雙全美。由來居近密。豈但利筆紙。余猶深淵臨。君實薄氷履。一杯湖上別。兩心淡於水。可憐世間交。滔滔餘與耳。</text>
<title>朝起偶吟。次晁無咎韻。</title>,<text>熒熒靑燈輝。悠悠冬夜永。床頭一炷薰。心上千慮靜。肺渴欲汲泉。綆短深古井。誰言顏氏樂。不及終生請。優游以卒歲。於計亦云幸。假寐夢姬公。霽旭出東嶺。</text>
<title>以山谷蛟龍得雲雨。鵰鶚在秋天之句。分韻寄隣哉。</title>,<text>栗亭有佳士。醉墨騰黑蛟。窮居南海濱。明月爲神交。一飮百榼空。養眞臥衡茅。猶勤三釜供。恨無粘日膠。得之若固有。不得不熱中。文章自娛戲。爲藝抗屠龍。開罇竹林下。吐嘯成長虹。考槃有此人。誰歌桂樹叢。功名夢裏蝶。夢覺竟何得。伊人酒中仙。風雅繼三百。長歌北山裂。洗硯南溟黑。放浪形骸外。笑殺悲絲墨。富貴不可恃。起滅南山雲。誰知大梁人。耕種信陵墳。平生毋自欺。足以裕後昆。古來賢達士。何必勒殊勳。烹茶漲谷雲。醡酒排簷雨。寂寞黃卷中。常與聖賢語。吾黨有李白。軒軒若霞擧。塵纓儻可拂。海上共搖艣。白日中天明。魑魅不得妖。阿閣集鸞鳳。未見鴟與梟。君筆力挾山。北海猶可超。何年蓬萊宮。獻賦子美鵰。我非孔文擧。何由薦一鶚。三年不竽食。未逃齊南郭。君文天下奇。不類爐頭作。合置玉堂上。安能久淪落。世人弄一掌。雲雨苦多態。落穽又下石。管鮑今安在。皮裏有春秋。何用觸邪豸。他年買浦水。乃我七里瀨。吾聞希有鳥。一鳴三千秋。亦有黃河水。汪洋萬古流。何傷斥鷃笑。有本斯爲優。所以簞食樂。睥睨萬戶侯。白頭邊孝先。竊廩腹便便。挼來世間事。度以心中銓。愁如作繭蠶。吐絲還自纏。懷人不相見。悵望東南天。</text>
<title>池上吟。次友人韻。</title>,<text>金風鏖盛暑。日夕池上行。水色淡如油。坐愛徹心淸。海月來照之。一鏡正空明。兩岸石髮香。夜深寒靄生。對此樂亦在。何用事浮名。</text>
<title>龜山</title>,<text>龜山多秀色。奄魯空結陰。緬懷短椔公。玆地封子禽。父文而兄武。姪王恩不任。何曾有驕吝。吐握道彌欽。聖敎垂宇宙。光明如日臨。傷哉政下逮。三家恣朋淫。乳臭輕柳下。雍徹高堂深。西郊麟折趾。仲尼泣霑襟。誰開季孫腹。暫爲顏回心。</text>
<title>扉琴</title>,<text>長安老嫗家。兩板古桐扉。一板弊爲薪。一板存無幾。嶧陽幾百年。石上飽風霜。飄零入紅塵。歲月如電忙。過門日千萬。無人暫回頭。知音獨明月。夜夜照孤愁。誰謂博物子。一見涕滂滂。被以紫絲絃。歸之白玉堂。一彈挽三代。再彈回虞唐。三彈卽太古。浩浩旁無疆。物生固在天。物遇良有時。願言薦郊廟。坐使威鳳儀。</text>
<title>水精杯</title>,<text>千年白水精。團結如明月。炯炯絶代寶。獻不待三刖。謂水不可流。謂玉若無形。持以翳兩眼。毫髮分丁寧。良工一運巧。刳中作酒杯。豈啻瑚璉貴。不足語金罍。皆言此物貴。王府同關石。先王寵詞臣。九天下榮錫。當時諸彥士。感激涕交顋。裹以綠文錦。盛以黃金臺。由來淸不泹。況是虛能受。各願德其物。永世思勿負。鼎湖龍去遠。喬山鎖煙霧。吾道中淪喪。玆器亦不遇。白日再開霽。文明煥如昨。書閣映東湖。中使時駕鶴。紫醞忽滿㪺。未醉先飽德。咫尺望霸陵。擧杯重惻惻。</text>
<title>小池。次友人韻。</title>,<text>小池如明鏡。湛湛不受埃。夫何方寸內。萬里天恢恢。幽人愛淸姿。逸懷誠難裁。携藜下書樓。躡屐池邊來。源泉激激鳴。詩興爲相催。淸風動碧鱗。明月照蒼苔。寂寂心似水。夜深便忘回。誰能知此味。永與子徘徊。</text>
<title>送子弘下第南行。使呼韻賦之。</title>,<text>尊公四海士。宇宙名不磨。看君想儀刑。才力聳山河。我生百年內。取友非不多。未見靑靑松。半是夭夭花。援琴北窓下。對月久咄嗟。晩結歲寒盟。獨憐爾蹉跎。秋風千里別。葉脫奈如何。</text>
<title>湖上夜詠</title>,<text>四山動暝色。紅日下海口。靑天墜長江。手可拾星斗。好月從東來。照我罇中酒。萬頃瑠璃窟。白露滴瀏瀏。肝膽盡氷雪。飄然馭氣母。汗漫若遺世。欲喚喬松友。</text>
<title>奉次李相思家步月淸宵立分韻</title>,<text>騏驥日千里。跛鼈安得追。鯤鵬搏九霄。微鳩何所思。嶷嶷隴西公。一身任安危。東巡布聖化。顚沛期扶持。固知社稷臣。自有帝王師。</text>
<title>奉次李相思家步月淸宵立分韻 其二</title>,<text>山甫出東藩。其德先柔嘉。宣風似周召。博物邁僑華。日邊應有制。閣下已生麻。遑遑事驅馳。反類魯東家。孤忠天所察。大言豈是誇。</text>
<title>奉次李相思家步月淸宵立分韻 其三</title>,<text>亹亹容齋老。調元降雨露。兩虎與三鳳。天倫誰最怒。棠陰展西東。聖上忘煩顧。春秋易代序。公猶戒遲暮。白日照赤心。懸懸憂國步。</text>
<title>奉次李相思家步月淸宵立分韻 其四</title>,<text>明公命世才。片心如日月。肯數荊山人。一玉三見刖。風雲際亨會。姓名兒童識。繡衣耀一方。令德宜百祿。儒林仰楨榦。餘子空碌碌。</text>
<title>奉次李相思家步月淸宵立分韻 其五</title>,<text>玉節竝海巡。萬里波瀾淸。赤手掣鯨魚。錫我以瓊英。再拜十襲藏。珍重古今情。却恐六丁取。中夜雷電驚。譬如撞鉅鐘。天敎鳴太平。</text>
<title>奉次李相思家步月淸宵立分韻 其六</title>,<text>周穆一陟方。千載無奔宵。濮上多淫哇。大音何寥寥。罷牛與瓦缶。驂廟之是繳。所以避世者。山中遺一瓢。三復相公詩。掩卷令人愮。</text>
<title>奉次李相思家步月淸宵立分韻 其七</title>,<text>積雪沒腰脚。請效程門立。而我亦何幸。遠來陪講榻。不敢和高詞。且臚平生臆。公心如秋空。胸羅二十八。坐看回春風。雕鎪盡百物。</text>
<title>奉贈古寧鄭使君 元弼</title>,<text>使君貌如鶴。吏隱棲路塵。高情薄雲漢。到此難爲賓。文詞與墨妙。三者俱入神。敢道吾生晩。居今見古人。</text>
<title>伽倻頂上井</title>,<text>古井綠無苔。湛然波不起。誰言萬仞岡。戴此淸泠水。先酌侑山祇。禮古誠亦旨。一歃令神醒。再歃沈痾已。三歃通仙靈。欲躡王喬履。我欲挹此水。酌彼夸奪子。庶回小人腹。以爲賢者恥。回首叫孤雲。曜靈迫濛汜。</text>
<title>武陵洞小樓。次裴任韻。</title>,<text>君詩如丹霞。片片散成綺。我詞摭陳語。未免還衣被。老壯力不敵。連兵猶未解。願君勿誇雄。所貴直在此。</text>
<title>余罷官南來。已兩月。門設雀羅。寂歷無與晤語。一日。釋者玉寶，玉鍊，智川，惠旭四上人同來相訪。各持軸求言。余病不執筆。久矣。不得爲別什以贈。合成一篇。以答勤意。使姪怡分書四通而歸之。</title>,<text>寶師名玉寶。所寶在圓寂。鍊師名玉鍊。鍊亦不在玉。川師心如川。智流恒不息。旭師能普照。便如海上旭。四師同祖佛。靈源俱淡泊。我欲冠爾顚。嗟嗟非爾學。爾欲聽爾語。就我無奈惑。率然成小詩。分贈情亦篤。他年再相訪。以此爲面目。</text>
<title>五月二十九日。坐官廳。極炎鬱。衙罷。見任潤德， 恒 侃于 博 古衙東軒。晩涼始生。怡然有得。使任呼韻。執筆書之。</title>,<text>仲夏月又遒。餘日只有一。盾炎酷如炊。坐甑不可逸。心神倦欲委。四體還股栗。火雲屯成圍。煩鬱轉敲密。小吏雁鶩行。流汗當午日。太守厭升斗。簿書計初畢。衙罷如脫靴。欣然訪書室。爽氣逼拄笏。西岑看崷崒。好風又從南。蒼狗紛見霱。顏生請四勿。展禽宜三黜。人生各有守。進退誰得失。呼兒且呼酒。不詩卽有律。富貴空中花。愚者或自必。曲肱樂亦優。所以貴儒術。千駟竟無稱。一瓢名不卒。安得河漢水。濯我錦萬匹。書之古今懷。合禿千兔筆。秋風賦歸去。永矢老蓬蓽。</text>
<title>與李公毅。同登齊雲樓。大醉。使呼韻賦之。</title>,<text>衙罷若脫靴。乘風飛上樓。故人李謫仙。許我携手遊。海雲挾腥雨。溽暑摧不留。狂歌試痛飮。白鳥起前洲。開燈且盡歡。莫問歲月遒。醉筆怒吼雷。揮寫良有由。曲肱吾亦樂。富貴如雲浮。</text>
<title>伽倻山</title>,<text>東國多仙山。伽倻固無雙。試入海印寺。手排碧雲窓。千峯疑畫出。萬壑響淙淙。我欲弄玉簫。碧海爲酒缸。携手崔孤雲。共吐平生腔。空懷焉能果。淚瀉如長江。</text>
<title>上禪</title>,<text>上禪年八十。碧眼似秋溪。自說百無知。萬事迷東西。十二入招提。十三薙顚毛。廿二遊諸山。行脚不知勞。掛錫毋後松。次參曹溪師。師名是法崇。於拂遍能知。其學有體用。靈知與空寂。獲受靈知宗。爲妙卽太極。太極發於用。無極乃其根。太極可以語。無極難形言。平生做工夫。安閒此爲樂。又聞惠梅師。說道白雲岳。問法亦無他。頂禮師如一。遂入頭流山。一寒居佛日。東遊歷佛國。超躡淸涼刹。洗衲五臺瀑。觀心楓嶺月。踏盡衆峭後。香山久面壁。一來此山中。三十又三年。掃除世間事。念佛以守禪。言厖而學幻。坐睨堪潸然。記此豈爲詩。欲曉愚者傳。</text>
<title>海印寺。贈金韓二君。</title>,<text>我生久羈馵。紅塵渾白頭。向在丙申歲。濯纓此溪流。邇來幾夢想。今玆續舊遊。楓林然萬壑。擺我區中愁。富貴於世間。豈啻行雲浮。愚夫昧形役。勞生春復秋。誰能謝朝簪。結茅山阿幽。故人金與韓。骨格眞仙儔。早慕孤雲遊。托契依林丘。風情付物外。意氣遊十洲。邀我七星石。此計良有由。酌酒侑我醉。狂興浩不收。萬事信蕉鹿。何物非謬悠。我欲入江海。散髮友群鷗。懸符就城市。恐爲靑山羞。永與二君約。斯言非外求。聊爲桃李贈。莫惜金玉投。</text>
<title>鳴巖 在月灘。得巖字。因與仲擧，阿怡。同賦以字次。</title>,<text>少時下月灘。不解賦鳴巖。白頭始問名。令人愧阿咸。我欲妙萬物。陸海和淡鹹。誰能效愚公。移山窮至諴。玆巖在江心。萬古蒼苔緘。屹然柱頹波。所貴寧有瑊。霏霏噴爽氣。半腹煙雲函。恨爾不在山。白日蔭檜杉。胡不去巫峽。執女手摻摻。不然靑兗間。可助岱嵒嵒。胡爲挺此江。反類屈遭讒。波底多險石。索食江神饞。昂頭向碧天。美爾能脫銜。我欲補天缺。須先斸爾巉。騰身奮兩臂。一擧掃星攙。歸來過江水。天風吹滿衫。氷夷亦相賀。爲我舞裳縿。然後水中石。一一盡除芟。永使江流順。片心天實監。雖收汝殘片。足爲世礪礛。肯效市上兒。得失悲荊凡。一杯戲作詩。中江聊擧帆。</text>
<title>夜歷神勒寺。宿迎賓館。次陳簡齋南山韻。</title>,<text>我愛邵堯夫。卒歲無皺眉。非無桃花源。淸泚濯吾肌。尙夢終南靑。不忍便長辭。西來泊驪口。萬象攢吟髭。甓寺暝鐘徹。寒山寧擅奇。中宵耿不寐。宇宙入支頤。茫然遺蹄筌。何異迷具茨。一宿迎賓館。永洗人間悲。</text>
<title>仙人巖</title>,<text>碧江行欲直。好山橫護之。晴沙白於鷗。不動鷗誰知。仙巖故效奇。入江迎我宜。萬象各有態。如索老翁詩。老翁愧才盡。白髮千丈垂。不有江夏筆。定被江神欺。小姪散咳唾。珠璣隨風吹。玆行未寥落。千載亦一時。回首夸奪子。爾生令人悲。一笑煙波間。喬松當有期。</text>
<title>寄琴進士大任</title>,<text>世人求神仙。不海必於山。吾謂眞神仙。乃在城市間。一塵不起念。白日居常閒。君看琴大任。獨有氷雪顏。淸風生滿榻。土階蒼苔斑。商聲出金石。門外靑山環。蕭然脫區內。悶我如籠鷴。相逢屬之酒。痛飮無流潺。流鶯語空亂。有戶扉常關。相思不可見。海月頻回彎。冷冷白雲溪。赤足要臨灣。此約久成虛。此情何時刪。</text>
<title>南溪送客</title>,<text>嘉靖甲辰歲。韶華三月天。送客出南溪。長風動淸漣。臨流鏡非鏡。望遠煙非煙。萬柳嫩黃金。嚲弄細似綿。百草競生意。天翁鞭孰先。鳥飛茂林得。牛放大平眠。博厚踏此地。高明戴彼玄。人生萬古內。俯來還仰前。醉歌何浩浩。一笑興無邊。</text>
<title>贈陸淸上人</title>,<text>雨霽坐衙軒。嘯傲對新竹。忽聞山僧來。進之令吐臆。云自鶴駕來。巢雲最上嶽。龕名是滿月。丈室月滿白。結夏絶粒居。自許彌天釋。起憶小白友。翩然一振錫。行過太守門。且爲一言乞。我謂爾名何。僧言曰陸淸。其意淨陸根。乃可以淸名。借問淨得否。欲淨時未能。陸識旣空後。淨界身可陵。顧名實有愧。聊爲行脚僧。我謂僧來前。勿復咨虛說。吾道若大路。坦然無邪曲。五倫之所於。群聖之所率。上棟而下宇。絲身而穀腹。不待入深山。平地有至樂。甚矣佛者祖。其髮不足擢。紛紛誣愚騃。萬古同受惑。畢竟就灰寂。爾罪誰得贖。韓公送文暢。其旨最醇實。爾欲從吾師。誦此最爲急。亦曰虛而靈。萬應隨事活。擴前聖未發。晦翁功卓越。宂中贈躓語。所契在深密。去去復爲人。莫尋鶴山窟。</text>
<title>雙淸堂。次坡仙韻。甲辰四月初九日。遊淸涼山時。</title>,<text>萬物天地內。擾擾各殊形。今年始讀易。乃知求同聲。誰能倚市門。學爲狗蠅營。我欲登淸涼。下看老人星。傾河作春酒。一醉雙臉頳。姮娥向我笑。吳剛欽風稜。泰山一圭土。未足稱崢嶸。披心達九閽。玉皇應大驚。區區夸奪子。嚇鼠誇相勝。何如遊物外。獨立是豪英。</text>
<title>克一菴風穴</title>,<text>孤雲未仙也。千載稱其賢。我輩亦免俗。擧世誰知仙。俯視三山塊。浩嘯淸涼顚。何勞拜木公。留詩動萬年。</text>
<title>夢想菴。次太白韻。十五日</title>,<text>仙山超泬寥。如遊上九霄。何異天台路。飄飄渡石橋。忽憶羨門子。三山儻一招。</text>
<title>蓮花峯</title>,<text>四月蓮花峯。分明似芙蓉。天風吹不動。海月照還丰。我本愛蓮者。霞外倚孤筇。越女豈敢採。萬古君子容。</text>
<title>光風臺</title>,<text>石崙寺西角。有石天作臺。日月光先照。淸風萬里來。名之曰光風。一笑雲霧開。我欲樽南海。北斗以爲杯。一洗萬古胸。醉臥何快哉。</text>
<title>鳳頭巖</title>,<text>白鳳下九天。何代集玆山。千年化爲石。羽毛散人間。依然欲擧頭。頭重莓苔斑。噴雲注時雨。幾慰蒼生瘝。遲爾一擧翼。吾驂遊入寰。</text>
<title>贈醫師金遂良</title>,<text>玄天父萬物。生意何肫肫。茫漫大腔內。於牣都是仁。泛愛均衆蠢。矧玆吾靈人。癢痾在麽子。憫視惟健親。皇矣亦何言。惻隱心誠純。帝炎古聖君。默契良有神。恭惟愛物心。如得承諄諄。百草試一嘗。妙用齊甘辛。良藥活四海。而無夭瘥民。遂令億兆黔。同謠壽域春。世遠術亦訛。群方充棟塵。紛紛冒衣食。內鐵多表銀。妄投詎已病。嗚呼幾誤身。聞君有神方。和扁何足倫。視疾諒透垣。欲諱難逃眞。冥心事鍼石。妙劑匪襲因。談笑去癭癧。奚翅屈指伸。骨疽與內癰。沈痼瘳千呻。諸公競作歌。滿櫝珠璣新。早知錐脫穎。經幄爭薦陳。勅使誨群毉。吃吃徒勞唇。由來不能喩。何異老斲輪。官微身似鷦。道貴心如麟。高名滿宇內。薄祿難救貧。嗟余學毉國。有淚空沾巾。</text>
<title>送趙參判伯高以聖節使如京</title>,<text>麟之生。問生何遲遲。生草不曾踐。生蟲安履爲。有角亦不觸。我知祥無疑。雖無豺虎疾。恐被狐貍欺。遲遲莫云晩。生必應聖時。</text>
<title>送趙參判伯高以聖節使如京 其二</title>,<text>鳳于飛。初下朝陽儀。和聲吐宇宙。百鳥爭相追。早知覽德輝。五羽光陸離。銜圖向日邊。天子當大奇。好去王者瑞。爲陳淸風詩。</text>
<title>七月初三日記事</title>,<text>漢城府參軍。姓名金德龍。來傳堂上意。請達明主宮。去夜四更初。石隕白嶽峯。廣如屋三間。三分雷殷空。深恐驚大內。聲聞于都中。偶墜積雨餘。何必問伯宗。一奏二聖驚。命省史宦同。小石豈無補。一一警堯衷。微臣髮如雪。會見民時雍。</text>
<title>用雲岡韻。贈申濆。</title>,<text>雲岡天下士。雍容動中禮。新詩播宇內。萬古眞一洗。吳華薛張王。繼作皆出倫。況我蘇鄭申。文章妙入神。爲爾各有贈。異光發小冊。男兒若虛過。於生竟無益。不知亦何慍。自有諸公詩。餘金靑未了。江水浩無涯。茅茨只容膝。有堂何用巋。寂寂學鍾王。還吟陶柳詞。</text>
<title>題安岳友蓮堂</title>,<text>快雨鏖煩歊。霽空銷群陰。愛月坐虛閣。不記良夜深。光風泛荷葉。國香通幽襟。寂感妙無邊。浩浩君子心。所樂有存焉。濂翁眞知音。友之一張琴。聊作友蓮吟。</text>
<title>商山次別黃仲擧</title>,<text>老懷如老蠶。逢君吐緖深。朱絃不必奏。自解峨洋心。離腸澁氷泉。嗚咽難成吟。長安相憶日。回首阻千岑。</text>
<title>負帝入海圖</title>,<text>大洋茫茫山一點。山前一葉龍舟孤。孼虜鼓吻期一呑。胡戈百萬環海隅。背負黃袍溺者誰。大宋忠臣陸秀夫。目擊靑史尙隕血。何人更敎寫爲圖。當年夫子蓋世豪。隻手直欲崑崙扶。勤王十載抆冤淚。朝衣濕盡雙眸枯。只將華夏載一舸。凜凜大義驚八區。偸生只爲一塊肉。有膝忍顏讐庭趨。倉黃海門樵汲絶。晝戰夜守恒執殳。吁嗟天意不助順。乾坤盡屬胡羯奴。寧懷天子入碧波。不忍靑衣迎醜胡。精忠下徹淸泠宮。哀怨上逗靑雲衢。結爲山岳鳴爲雷。烈烈正氣無時無。</text>
<title>河梁泣別圖</title>,<text>陰雲漠漠白日寒。霜風拂草黃埃飛。一人手握漢帝節。一人身著戎王衣。臨別荒郊血相視。天地改色山河悲。分明知是蘇與李。萬古一欽還一譏。龍眠作圖豈無意。子長宮死眛其非。</text>
<title>送种放還山</title>,<text>种侯大名天地間。四海翹首望鳳鸞。一朝幅巾入帝城。風儀簡重超莘磻。崇政殿上達民瘼。至尊含笑群卿嘆。如何此日不肯住。掉頭更向終南山。知君富貴視犧牛。泉石煙霞盟益頑。三間草屋碧溪傍。入夢柹栗紅爛斑。飄然幽興逸襟靈。還著荷裳佩椒蘭。皎皎白駒誰得縶。冥冥勁翮飛雲端。愧余未解飡玉法。靑衫走肉塵埃間。秋風西路晩菊香。一杯相別唱陽關。山中不可久淹留。衮職有闕蒼生艱。</text>
<title>弘文館古風</title>,<text>玉堂岧嶢丹庭西。朱欄影落恩波裏。班行淸切重文雅。選簡濟濟皆拔萃。經帷日承三接寵。講劘道學陳仁義。唐虞典謨討精一。三代禮樂究終始。郁郁斯文誠在玆。固知館額非虛美。殷勤寄語館中人。不負國家委任意。攻文解讀固爲陋。致君堯舜方可貴。</text>
<title>望之欲訪李正卿。余使望之坐。語正卿草堂佳致。走筆以寄正卿。</title>,<text>吾聞。三韓之北契丹南。萬古鬱律長白山。龍飛鳳舞東南來。佳氣盡向華嶽盤。華嶽右臂仁王峯。峯前碧溪蒼松間。千年謫仙覷天祕。鑿開靑嶂構其端。洞壑窈窕而瀟灑。滿園筠桂雜以蘭。誰信城市有大隱。碧玉壺中自安閒。古今上下與四方。千里萬里方寸寬。興來健倒金屈巵。氷崖雪積春入顏。百年知己一張琴。掃榻孤坐門常關。丈夫樂地有如此。何必區區慕大官。試問天下脅肩人。處士草堂安不安。</text>
<title>奉送閔監司耆叟 壽千 赴江原道</title>,<text>三韓以來萬萬古。天生大聖治東方。當年西伯不足多。日昃而食猶未遑。明公早負經濟才。所學之富兮吾不知其幾千萬倉。涵泳道德。散爲文章。翩如彩鳳自九霄銜圖下。爲王者祥。朝趨金華省。暮入白玉堂。直言壽國脈。雄筆潤邦光。一生恥論秦漢後。上討五帝與三王。曾司喉舌宣絲綸。群卿歎服兮儒林仰望。關東地磽耕者鮮。樂歲苦稀田野荒。何況今年喪方伯。猿猱舞手兮狐貍騰驤。我后東顧正如傷。不惜大惠專一疆。爰命我公往欽哉。金章映日兮玉節輝煌。公今攬轡向關外。和如春風兮威如秋霜。大兒周君奭。小兒漢范滂。磊磊事業軒天地。俯仰古今獨翺翔。老兔有三窟。失據應彷徨。吾聞東界之海浩無涯。怾怛之山磨穹蒼。公氣凜如山崔嵬。公量闊於海汪洋。詢咨有暇山海間。收得萬篇饒錦囊。願公先除蟊賊輩。勿使民病入膏肓。願公先禁逐末徒。盡令民俗趨耕桑。願公當先重學校。由來多士興序庠。梅有標兮雀無角。再見蔽芾之甘棠。願公拾取扶桑如瓮繭。歸來補我舜衣裳。</text>
<title>河不出圖歎</title>,<text>河之水兮空沄沄。圖不出兮日已暮。日已暮兮可奈何。庖羲遠兮不相遇。有眼不見文明祥。吾道已矣天不顧。遑遑歷騁七十國。嗚呼此計無乃誤。文王旣歿文在玆。周公爲鬼誰與晤。</text>
<title>八陣圖</title>,<text>一德鳴條有莘老。六韜牧野磻溪夫。誰言萬古夔江上。復有孔明八陣圖。孔明矯矯人中龍。德行眞箇伊呂徒。躬耕南陽詠梁甫。囂囂獨樂回唐虞。中山大耳眞帝胄。視曹如鬼孫如狐。草廬三顧禮已勤。飜然爲起陳訏謨。堪嗟未梟漸臺凶。先王弓劍遺鼎湖。只許孤臣寄大事。鬱鬱不忍安一堣。出師兩表貫日月。平沙磧壘還縈紆。風羲妙契將無同。經緯神籌奇正俱。仲達但畏奇才者。桓溫安知陣勢乎。千年峽濤轉不得。石可轉兮江亦枯。若使當年騁公志。功業豈啻墟魏吳。舊物未復星已隕。天荒運去非由吾。堂堂大義凜若生。嗚呼餘子皆欺孤。</text>
<title>偃月堂</title>,<text>靑天有月來幾時。何人偃月名其堂。堂中所思亦何事。㗳然隱几對月光。明月高高在九天。流光皎皎昭肺腸。不愧于月況畏天。鬼蜮一笑人被殃。廣平已逝曲江去。皇家一朝殺三王。當時言路立仗馬。宮中指鹿唯十郞。楊花撩亂四海搖。小堂作祟幾亡唐。君不見周叔輔幼主。伊衡事成湯。思兼納溝夜繼日。千古萬古同流芳。</text>
<title>鵠嶺歌。送尹經歷赴松都。</title>,<text>鵠嶺峨峨松尙靑。名墟王氣安在哉。自從禹鼎遷郟鄏。獨有山石空崔嵬。麗王宮殿黍離離。何況王孫歌舞臺。憶昔三韓一塗炭。麗祖起除蒼生災。操鷄搏鴨談笑耳。旋乾轉坤何雄才。雍容垂統鑄太平。靑丘萬里笙歌開。在後孱孫不嗣德。儉德墮地侈心來。貪聲狎佞斲國脈。雕墻峻宇窮民財。男山甲第若鱗錯。幾人爲直幾邪回。五百年來若瓦解。顯陵冤氣行晴雷。延福巖前春水腥。滿月臺下秋蟲哀。送君古都歌孔悲。慷慨淚滴鵝黃杯。專君一城誰不惜。天意猶矜舊俗頹。革去汚染在此行。莫遣君馬多徘徊。</text>
<title>贈眉叟</title>,<text>三韓五百王者作。文敎遠邇仁波洽。宋君才調亦應生。眼底乾坤猶是狹。筆力不獨扛九鼎。詞源早能傾三峽。百年許身豈偶然。一心憂國長恰恰。發憤積學惄如飢。光陰幾回惜羊胛。一朝聲譽徹九重。弱冠桂枝頭上揷。自此文章日以肆。騁怪馳奇皆有法。翩如鸞鳳止朝陽。瑣瑣餘子同鵝鴨。凜如干將射牛斗。霜刃映日新開匣。溫如美玉一片潤。勇如鐵騎三萬甲。又如溟鵬摶九萬。扶搖忽借風一箑。又如長鯨在碧海。萬里波濤一口歃。又如蛟龍始奮澤。又如虎豹初出柙。三年濡墨香案前。朝爲百疏暮千箚。東坡山谷不足駕。子厚退之猶可壓。從來華國斯文柄。畢竟天與其人擪。黃金屋裏賜讀書。白晝開卷門長牐。胸中文字富千萬。往往緖餘振余乏。嗟君所得有如此。顧我區區何所挾。自愧無能食國惠。應被傍人笑呀呷。天涯負郭二頃田。早晩茠刺躬畚鍤。</text>
<title>書堂有感</title>,<text>日落東湖暝煙沈。我興南望愁衆岑。思親憫兄恨崢嶸。無從熱淚橫淫淫。門前江水千萬斛。豈能澆我方寸心。火急呼兒謀酒來。松醪滿瓮可以斟。廣寒仙子早着鞭。氷輪忽湧滄溟深。香霧霏霏入樓寒。玉杯炯炯涵桂林。痛飮狂歌起徘徊。淸風萬里來濯襟。天幕高張江練淨。幽人何處彈瑤琴。俄頃頑雲妬佳輝。雖欲麾之不可禁。安得束此萬丈箒。騰身掃盡長天陰。姮娥玉兔當大悅。爭以靈藥效其忱。半獻金闕半萱堂。北極南極長如今。</text>
<title>怾怛山姑射子戲贈辛崙</title>,<text>搏桑右界靑未了。萬古獨稱怾怛山。一萬八千蓮花峯。別有天地非人間。其中焯灼姑射子。爲我一笑開朱顏。珠簾玉案翡翠屛。仙宮洞房本不關。我欲一躡鳳凰翎。月下琅然聽佩環。爲報市上王方平。碧玉壺中今尙閒。一念且復三千齡。豈宜遠避群仙訕。</text>
<title>寄贈友人</title>,<text>新羅萬古形勝地。實維我國之南紀。紛紛瓜割摠歸一。霧列雄州七十二。地廣民稠浩簿牒。觀風治劇須得使。專宣方伯亦云重。佐幕得俊誠不易。拔公散騎付明選。名高斗北誰敢擬。幾年遊宦遠膝下。滿把當歸歸未遂。他人謂屈公失喜。所喜只在慈闈邇。歸去山南又湖南。榮養到此知無愧。皇華駐處觀者密。爭道舊日香案吏。今之方面古大雅。筆法文章眞拔萃。君歸定應成兩美。嶺外好管澄淸志。驅馳原濕問疾苦。民戴二天無怨詈。孰云南方號難治。政簡且覺還無事。更値秋期入湖嶠。丹崖瑤草撩客思。頭流正露眞面目。天王傑卓橫紫翠。矗石奇絶天所假。糚點秋來極嫵媚。快馬輕衫遊兩間。遣興寧廢一小技。驪珠滿目綴新篇。散落南中泣魑魅。詩鞍到處似賈胡。紀行亦賦南征紀。歸來胸次雲夢寬。老夫應當一頭避。從君執鞭亦無嘆。安得兩腋生羽翅。賴有南鴻飛不斷。請君頻繫尺素寄。</text>
<title>送友人效山谷</title>,<text>送君以懷英之雲。慰君以子猷之竹。酌君以杜康之酒。泛君以淵明之菊。雲搖搖兮子起孝。竹靑靑兮人不俗。酒臨別兮解離愁。菊冒霜兮含晩馥。秋風千里幾駐馬。回首一憶南山屋。</text>
<title>奉送尹承旨以管押使如京</title>,<text>文孝德業草木知。惜哉九原不可作。明公胸中幾萬里。泰山一毫海一勺。少小已有乃翁風。昂昂獨立鷄群鶴。平步靑雲入翰苑。未死奸諛皆奪魄。登臺秋霜夏隕庭。上坡春風冬吹閣。或侍掖下掌絲綸。或按海隅驅蛟鰐。蔚然但望虎鳳躍。游刃到處無盤錯。奉使天子須哲人。乃命我公管騮駱。十月九日向燕薊。遼左早寒風雪虐。鴨綠江闊氷龍鱗。丁威柱下凍死雀。間關往還路八千。惟公視之跬步若。吾聞昔日觀周者。孔先問禮札問樂。後來使者何足數。當時上國猶糟粕。文明萬古復幽都。白日匀天奏韶濩。都兪揖遜藹一堂。夔龍元凱相酬酢。公行所得不可量。仰追孔札應無怍。禮爲身幹敬是基。請贐二字無乃約。願公東歸正雅頌。潤色我邦施丹雘。</text>
<title>湖上醉歌。次放翁韻。</title>,<text>頭毛浦口把酒船。高歌待月心茫然。初如明鏡湧綠煙。轉疑玉盤飛靑天。人間百慮盡棄捐。何處鐵笛驚龍眠。玄裳孤鶴來翩翩。戛然呼我瀛洲仙。留我朱顏三萬年。俯視六合生哀憐。扈從玉皇翠水邊。一摘瑤池十丈蓮。</text>
<title>雜詠。次東坡韻。</title>,<text>深屋無人香縷細。白日寂寂門常閉。床頭橫置一張琴。風淸北窓涼生袂。興來開尊輒自酌。城市獨饒山林計。日展黃卷對古人。抵老此樂爲可繼。塵埃幾人病夏畦。一生脅肩霜滿髻。安得騰身九萬里。渺渺俯視人間世。</text>
<title>又次前韻</title>,<text>秋毫爲大太山細。開者未開閉不閉。天公正如小兒戲。萬事飜覆風前袂。愚者勞生百年內。枉生千謀與萬計。我願尊中酒不空。門前佳客來相繼。放浪形骸宇宙間。脫帽不記露衰髻。地輿天蓋且未辨。醉裏那復知有世。</text>
<title>征夫嘆</title>,<text>黑雲壓天白日晦。北風欲吹陰山倒。漢兵銜枚赴靈壁。渡河三軍一夜老。腰下白劍凍將折。鐵衣冷深氷生抱。千年戰場浩無垠。舊骨成沙新骨槁。去歲萬夫陷祁連。今歲何處塗肝腦。主將貪功喜生釁。年年出師楡關道。敗書不報捷書奏。士卒悶默空心擣。九重天子豈不聖。萬里冤魂那得保。不願沒爲虜中人。秖願歸爲漢家草。將軍未封戰無已。仰面長嘯崩蒼昊。</text>
<title>贈懷正上人。次孫道源韻。</title>,<text>雷師早發普提期。一缾來掛蒼檜枝。憫看世人愁自纏。無異老蠶工吐絲。何年得詩孫興公。玄辯如雲眼藍碧。師乎莫誇氣彌天。我亦狂吟四海客。</text>
<title>訪靑谷寺。都會諸生。次壁上牧隱韻。走筆留贈。</title>,<text>碧雲羅寺訪諸生。入門高壁滿斜陽。風流留詠李穎叔。鳥沒山空溪筑長。當時賓主轉雷處。晴日筆底風雨涼。流年一百七十四。白頭老我來傾觴。擧頸相望歎如昨。居僧一莞眉宇黃。蒲團假寐省晨鐘。照佛靑熒傳燈光。回薄萬古不盈掬。一穟又燒沈水香。</text>
<title>驪興朝發。次簡齋陳留韻。</title>,<text>迎賓朝旭滿窓扉。三嚥下樓行恐遲。煙波浩渺齊棹去。早於昨日乘船時。中流回首望英陵。蔥蔥鬱鬱雲氣奇。孤臣有淚一洒襟。靑山無語還惜離。梨湖老魂不得招。筆力當年山可移。龍門勢大欲浮天。穎叔傑句今誰追。一江光景慣沿泝。瞪目此翁還不癡。阿咸把管我云云。題步簡齋飜成詩。乾坤萬古流不舍。再拜此江眞吾師。</text>
<title>戲寄吳仁遠</title>,<text>去年貧猶可說。民喫橡實與松皮。今年貧不可說。吾叔自食來尋期。白雲洞裏雲常滿。雲消月出光轉奇。高歌竹溪濯纓歸。一般此味人鮮知。情親不敢不告也。曲肱樂亦在於斯。</text>
<title>春郊偶吟</title>,<text>野靑知麥長。天碧覺雲消。淑氣融如許。魚潛鳥自高。</text>
<title>偶吟</title>,<text>海日侵窓赤。山風擊榻淸。一天雲斂碧。春草滿庭靑。</text>
<title>竹洞曉詠</title>,<text>夢覺風生竹。窓虛月滿衣。高吟仍起坐。蜀魄叫桐枝。</text>
<title>寄眉叟 公以不貪爲寶。於詩亦未免矣。聊報二十字。以激新語之敎。</title>,<text>明月滿湖樓。虛窓人獨宿。夜探潭底珠。奪盡驪龍櫝。</text>
<title>在東湖書堂。寄關西柳評事六絶。</title>,<text>湖水日西流。懷人歎不已。君臨西海頭。應見東湖水。</text>
<title>在東湖書堂。寄關西柳評事六絶。 其二</title>,<text>潭裏有雙魚。欲傳尺素書。見余愈入深。我意當何如。</text>
<title>在東湖書堂。寄關西柳評事六絶。 其三</title>,<text>北雁帶邊聲。南窓中夜起。不傳縶足書。悵望空千里。</text>
<title>在東湖書堂。寄關西柳評事六絶。 其四</title>,<text>夢君在我傍。覺數關山路。悄悄夜還風。蕭蕭晴亦雨。</text>
<title>在東湖書堂。寄關西柳評事六絶。 其五</title>,<text>腰鳴三尺劍。腹有五車書。定遠早投筆。英風吹起予。</text>
<title>在東湖書堂。寄關西柳評事六絶。 其六</title>,<text>忠臣不忘親。孝子還憂國。知爾長勞心。願君愼飮食。</text>
<title>江樓夜坐</title>,<text>東峯月欲吐。西浦寒煙多。知有南州客。舟人解楚歌。</text>
<title>江上三絶</title>,<text>野曠天垂碧。樓高水送涼。幽人琴始弄。明月又窺床。</text>
<title>江上三絶 其二</title>,<text>月臨秋漢淨。風入碧梧鳴。夜久獨憑檻。而無人世情。</text>
<title>江上三絶 其三</title>,<text>月落曉雲生。漁歌聞一聲。欲尋繫舟處。還訝猜塵纓。</text>
<title>讀大學有感</title>,<text>人心如皎月。物欲若埃塵。最愛明明德。須知日日新。</text>
<title>幽谷驛樓。次壁上韻。</title>,<text>家國路之半。思親亦戀君。憑欄天欲暮。南北此心分。</text>
<title>東亭。醉別朴國楨二首。</title>,<text>舁疾東亭晩。離君恨若何。片心千萬緖。一緖不曾邪。</text>
<title>東亭。醉別朴國楨二首。 其二</title>,<text>玆亭凡幾送。古往又今來。海渴山平後。更携何處杯。</text>
<title>敬送遂初學士兼帶執義向安邊</title>,<text>白日中天明。吾王見萬里。贐行不愧貧。一貫聞夫子。</text>
<title>贈曹伸</title>,<text>幽入秋毫內。時出六合外。於遊恐未盡。願承高人誨。</text>
<title>江樓三絶</title>,<text>日日登江樓。俯見江水流。流水本無息。吾道亦悠悠。</text>
<title>江樓三絶 其二</title>,<text>極目望南天。天遠山嶙峋。白雲日暮起。其下有吾親。</text>
<title>江樓三絶 其三</title>,<text>豈不戀吾親。其奈明主恩。寄書南飛雁。落日空沾巾。</text>
<title>送韓命昌</title>,<text>志士如無己。高山亦可移。臨分一言贈。情重酒千巵。</text>
<title>題毛良驛樓</title>,<text>登樓弔亡國。高枕睡初成。綠樹淸風足。黃公喚一聲。</text>
<title>吟風瀨</title>,<text>底石噓雲寂。浮花出洞深。臨流聊洗耳。勝事自供吟。</text>
<title>泚筆巖</title>,<text>撑天須聳骨。送雨轉生涼。休說頑冥甚。陰功協彼蒼。</text>
<title>詠松</title>,<text>奉天臺石上。三尺一株松。獨立飽風雪。知渠萬木宗。</text>
<title>別申元祿</title>,<text>爲學師源水。論交取兕觥。相規唯十字。庶悉百年情。</text>
<title>醉中口呼。示東老二首。</title>,<text>風敲響淇竹。秋老裂安榴。汲澗甘烹粥。題詩筆不留。</text>
<title>醉中口呼。示東老二首。 其二</title>,<text>我是浮休子。君應謫仙人。相看兩不厭。一心唯二身。</text>
<title>又示東老</title>,<text>客裏身南北。尊前興古今。逢君一夜話。倒盡百年襟。</text>
<title>主敬吟</title>,<text>恭敬如形影。表恭由內敬。書紳貴子張。參倚方言行。</text>
<title>楡川驛。醉呈宣慰使羅丕承。</title>,<text>落日楡川驛。秋風萬里情。平生無盡意。流水不停行。</text>
<title>新校明倫堂。與河生對酌。</title>,<text>雨過豐基郡。雲埋鶴駕山。千年名敎地。一盞亦開顏。</text>
<title>題朴正郞子龍宅 二首</title>,<text>一來叨玉局。嬴得客中閒。懶闢窓三板。應嫌看後山。</text>
<title>題朴正郞子龍宅 二首 其二</title>,<text>小樓天遠大。高臥一何閒。狂客醉歸去。月輪初吐山。</text>
<title>山海亭。贈曹揵楗仲。植</title>,<text>幽屋靑山下。三江入海門。無窮看動處。獨識靜爲尊。</text>
<title>寄淸道安太古</title>,<text>一望蒼然色。雲門太古顏。休言人不見。猶得見玆山。</text>
<title>醉醒亭</title>,<text>亭以醉醒名。誰知君子情。古今雲變態。天地一江淸。</text>
<title>三足堂</title>,<text>堂胡三足名。不答有餘情。山色擎天卓。江流貫地淸。</text>
<title>偶吟</title>,<text>風暄昌樂驛。花滿大平村。太守狂如點。鳴琴送嶺雲。</text>
<title>寡言</title>,<text>寡言愈寡欲。緩急觀其神。責己薄責人。感應知其眞。</text>
<title>聞惡</title>,<text>聞惡當內省。見賢須思齊。有爲亦若是。在己匪他傒。</text>
<title>次呈黃諫議敬甫 五首○惠什五絶。雋永邁古。盥手薔薇露。展詠圭復。令人洒然披霧。嘗怪古人稱薔薇者。皆形容其紅紫。獨吾海邦所見。無非黃色。豈非君家花耶。兼致微意。詞極陋拙。正可發一笑。</title>,<text>晶光初曝日。異馥合通天。難和陽春曲。呼兒覓酒錢。</text>
<title>次呈黃諫議敬甫 五首○惠什五絶。雋永邁古。盥手薔薇露。展詠圭復。令人洒然披霧。嘗怪古人稱薔薇者。皆形容其紅紫。獨吾海邦所見。無非黃色。豈非君家花耶。兼致微意。詞極陋拙。正可發一笑。 其二</title>,<text>月出黃雲低。風來麝萬萼。遙知有謫仙。半夜騎黃鶴。</text>
<title>次呈黃諫議敬甫 五首○惠什五絶。雋永邁古。盥手薔薇露。展詠圭復。令人洒然披霧。嘗怪古人稱薔薇者。皆形容其紅紫。獨吾海邦所見。無非黃色。豈非君家花耶。兼致微意。詞極陋拙。正可發一笑。 其三</title>,<text>猩血人爭歌。黃裳吾獨喜。無風亦自香。所貴固如是。</text>
<title>次呈黃諫議敬甫 五首○惠什五絶。雋永邁古。盥手薔薇露。展詠圭復。令人洒然披霧。嘗怪古人稱薔薇者。皆形容其紅紫。獨吾海邦所見。無非黃色。豈非君家花耶。兼致微意。詞極陋拙。正可發一笑。 其四</title>,<text>色正思無邪。香繁德不爽。縱然兄視梅。語品百花上。</text>
<title>次呈黃諫議敬甫 五首○惠什五絶。雋永邁古。盥手薔薇露。展詠圭復。令人洒然披霧。嘗怪古人稱薔薇者。皆形容其紅紫。獨吾海邦所見。無非黃色。豈非君家花耶。兼致微意。詞極陋拙。正可發一笑。 其五</title>,<text>桃李徒矜色。芝蘭讓不芳。君家花有此。勿復擬黃楊。</text>
<title>偶吟</title>,<text>世俗尊金帶。吾人有玉髥。浮生知足貴。夜夜夢茅簷。</text>
<title>次贈柳提學叔春</title>,<text>東閣寒暄意。金閨夙夜心。傳書喜歸雁。見月又孤吟。</text>
<title>贈裵侃 二首</title>,<text>詩蔽無邪思。學言毋自欺。片心如霽月。百世可爲師。</text>
<title>贈裵侃 二首 其二</title>,<text>須視言如堇。當知不苟賢。爲仁曰敬謹。二字汝忘旃。</text>
<title>龍宮別權鮐壽</title>,<text>一身天地內。渺渺小秋毫。學得吾爲大。男兒到處豪。</text>
<title>醴泉。送博還鄕。寄示子翰二首。</title>,<text>醴泉追送汝。汝去我猶留。戀豆非羈馵。歸心洛水流。</text>
<title>醴泉。送博還鄕。寄示子翰二首。 其二</title>,<text>微官解縛人。行止不由身。夜夢于山柏。朝離淚滿巾。</text>
<title>景濂亭</title>,<text>山立祇祇色。溪行亹亹聲。幽人心有會。夜半倚孤亭。</text>
<title>與益也。閏五月二十四日夜。對坐豐城衙軒。適大雨。悄然感舊。仍詠窓外三更雨。燈前萬里心之句。各以五字。分韻賦之。余得窓外三更雨五首。甲辰</title>,<text>半夜孤燈客。荒城冷雨窓。魂飛南國梓。有淚獨飜江。</text>
<title>與益也。閏五月二十四日夜。對坐豐城衙軒。適大雨。悄然感舊。仍詠窓外三更雨。燈前萬里心之句。各以五字。分韻賦之。余得窓外三更雨五首。甲辰 其二</title>,<text>爾有九苞姿。螟蛉余愧誨。優游孔室中。莫厭孫山外。</text>
<title>與益也。閏五月二十四日夜。對坐豐城衙軒。適大雨。悄然感舊。仍詠窓外三更雨。燈前萬里心之句。各以五字。分韻賦之。余得窓外三更雨五首。甲辰 其三</title>,<text>人生有良貴。天地幷爲三。珍重聖孫敎。至誠是指南。</text>
<title>與益也。閏五月二十四日夜。對坐豐城衙軒。適大雨。悄然感舊。仍詠窓外三更雨。燈前萬里心之句。各以五字。分韻賦之。余得窓外三更雨五首。甲辰 其四</title>,<text>莎鷄初振羽。凍雨襲寒更。歲運如流水。迢迢今古情。</text>
<title>與益也。閏五月二十四日夜。對坐豐城衙軒。適大雨。悄然感舊。仍詠窓外三更雨。燈前萬里心之句。各以五字。分韻賦之。余得窓外三更雨五首。甲辰 其五</title>,<text>膝上百年桐。悠悠含太古。一彈孤鳳吟。燈下淚如雨。</text>
<title>孤山寺 寺在禮安。癸卯冬。方伯在安東。令先往鞫囚。欲往淸涼山。聞使行徑至。宿此而歸。</title>,<text>一宿孤山寺。祇園桂檜蒼。淸涼雲未躡。心地已淸涼。</text>
<title>白雪峯</title>,<text>欲到白雲寺。先尋白雪峯。巉岩擎白日。常有白雲封。</text>
<title>霽月臺</title>,<text>白雲寺門外。平石半天開。客到滿臺月。因呼霽月臺。</text>
<title>新院途中。衝霧有感。二首</title>,<text>丙午年良月。初旬路廣州。午時猶霧暗。立馬一搔頭。</text>
<title>新院途中。衝霧有感。二首 其二</title>,<text>霧暗日無輝。天寒吾有歸。不分人十步。猶望國沾衣。</text>
<title>陽智縣。寄李喜益。</title>,<text>郭外遠相送。連宵相憶情。南天看漸近。欲作老人星。</text>
<title>銀臺。戲示同僚。</title>,<text>玉署髥如玉。銀臺鬢似銀。何年上黃閣。黃髮亦紛紛。</text>
<title>題扇面自箴</title>,<text>擧德師山甫。能恭友机生。獨行無愧影。方得踐吾形。</text>
<title>示黃仲擧</title>,<text>日臨兼照月。魚躍又飛鳶。男子平生事。要求學聖賢。</text>
<title>次梨湖韻。贈玄師。</title>,<text>巢松露鶴頻警。作繭桑蠶自纏。已把片心寂滅。更將何物相傳。</text>
<title>次申淸仲韻</title>,<text>洞徹靈臺本不昏。有時煙起自成雲。靑天露盡風吹後。一月臨空照萬紛。</text>
<title>次魚無迹韻</title>,<text>折松樊圃竹爲扉。石逕苔深馬迹稀。一樹好花猶悔植。山蜂擾亂咽香歸。</text>
<title>寄崔直長沼先</title>,<text>奉分江上來千里。嶺路丹楓幾憶君。孤夢每勞華岳下。此身猶臥月明村。</text>
<title>景釀臺。次李希中韻。二首</title>,<text>一角巾頭萬里天。蒼崖對立二騷仙。長歌自發千年興。水底魚龍亦破眠。</text>
<title>景釀臺。次李希中韻。二首 其二</title>,<text>衆鳥高飛破暝煙。長江一帶暮天邊。銀杯共對金絲膾。醉裏風情倒謫仙。</text>
<title>棲白月山南白寺。燈下有感。</title>,<text>滿盞膏油太半然。懸知夜入四更邊。欲將達曙窮今古。爲夢高堂掩卷眠。</text>
<title>棲南磊寺。寄許槐塢。</title>,<text>便腹禪宮懶讀書。開窓日日望君居。靑驄不出門前路。病眼臨風有刺如。</text>
<title>棲餘航山義林寺</title>,<text>采蕨手邊晨靄綠。翦芹刀末石泉明。歸來茶罷松窓下。明月一庭山鳥聲。</text>
<title>寄希中西行</title>,<text>關山千里馬蹄強。白雪乾坤浩肺腸。景釀臺前一勺水。東流不盡我懷長。</text>
<title>次熹庵韻。贈槐塢。四首</title>,<text>千里行舟返故基。二年南地送花時。夢魂不渡驪江水。林下何曾聽是非。</text>
<title>次熹庵韻。贈槐塢。四首 其二</title>,<text>八十投竿尙未遲。男兒行道豈無時。長安舊識皆肥馬。獨釣寒江帶雨歸。</text>
<title>次熹庵韻。贈槐塢。四首 其三</title>,<text>納納乾坤白鷺身。逍遙江海養天眞。平生不入樊籠裏。笑殺西州鸚鵡馴。</text>
<title>次熹庵韻。贈槐塢。四首 其四</title>,<text>靑龍爽氣入懷濃。白月山光照海隅。淸夜與君談罷後。十年鄙吝一時無。</text>
<title>在院中有感</title>,<text>故園南望隔千山。天末白雲揮淚看。若使羽毛生兩腋。此時飛去拜慈顏。</text>
<title>偶吟</title>,<text>匍匐猶期途萬里。前脩邈矣恐難追。生平但得依歸處。不用車騎眩婦兒。</text>
<title>自問</title>,<text>思親日日望南天。天盡雲低淚涌泉。不是功名能縶足。問渠何事苦留連。</text>
<title>醉睡南床。姜仲思自山來喚。驚覺臥吟。</title>,<text>不勝紅塵迷兩眼。每多夫子讀伽藍。頹然晝寢君休喚。猶倚孤眠夢嶺南。</text>
<title>行過峽中。思兄痛哭口占。</title>,<text>山翠霏霏雲羃羃。林蟬嘒嘒水潺潺。此生無復成三樂。痛哭吾行宇宙間。</text>
<title>偶吟</title>,<text>日暮開窓獨振衣。雲從何處蔽天飛。誰知一理昭融裏。便有無窮變化機。</text>
<title>聞鷄有感。得發字。</title>,<text>孜孜爲善舜吾師。一嘯開窓江滿月。笑殺當年起舞人。區區血氣空疽發。</text>
<title>聞雁有感</title>,<text>閉戶一生仁義學。遠遊端擬致明王。如何夜夜南飛雁。每引羈思向故鄕。</text>
<title>望雲</title>,<text>緊緊風聲作意秋。經年遊子思悠悠。白雲片片天南極。何片正當萱屋頭。</text>
<title>夜吟示眉叟 三首</title>,<text>燈下論文欲二更。無端疏雪打窓聲。如何江上南飛雁。又起遊人萬里情。</text>
<title>夜吟示眉叟 三首 其二</title>,<text>萬恨年來自飽更。聊因世外聽江聲。靑燈不是無心者。照得吾曹一笑情。</text>
<title>夜吟示眉叟 三首 其三</title>,<text>此坐要須達五更。君詩擲地盡金聲。千年樹穴探環是。寫出當時宋玉情。</text>
<title>蕭何</title>,<text>諸將紛紛盡狗功。當時發縱一蕭公。如何捨典收秦律。謾使劉家雜霸風。</text>
<title>書匡仲竹屛</title>,<text>抱節長身直以端。此君眞壓大夫官。誰知耿介磯頭立。終作周家濟世竿。</text>
<title>淸夜書懷</title>,<text>月明霜重綾衾冷。淸夜漫漫夢不成。料得乾坤今古遠。一生爲善可長鳴。</text>
<title>酬魚舍人 泳濬</title>,<text>進亦多憂退亦憂。出非爲顯隱非幽。吾君明聖天應祚。夫子寧留水國秋。</text>
<title>途中卽事</title>,<text>冬雨連旬路變溪。凍僮朝涉向天啼。却言夏旱民無粒。欲問天心不可梯。</text>
<title>贈假注書</title>,<text>天上仙居十二樓。殷勤寄藥舊同裯。從今田海看朝暮。未老當添十屋籌。</text>
<title>登讀書堂樓</title>,<text>吹竽兩載慣登樓。湖上今朝又一秋。自是予心多間斷。開眸愈愧俯長流。</text>
<title>金叔藝以三絶見寄。次報。</title>,<text>懶向時人覓賞音。釣魚還笑大鉤任。高詞一唱能深省。誰習齊咻笑越吟。</text>
<title>金叔藝以三絶見寄。次報。 其二</title>,<text>月下尋君亦已遲。逢場那記桂花移。碧天如許浮雲盡。到此相看兩不疑。</text>
<title>金叔藝以三絶見寄。次報。 其三</title>,<text>南國雲山萬疊遮。思親見月意偏多。淸光發處天機靜。爲君何惜奏洋峨。</text>
<title>次東坡韻 四首</title>,<text>半歲東湖隔玉淸。眼中群木盡飄零。芒鞋踏遍蒼崖石。何日絲絇侍禁庭。</text>
<title>次東坡韻 四首 其二</title>,<text>聖情宵旰軫飢寒。天愛吾君警旱乾。聞道西郊親省斂。還嗟未着扈臣冠。</text>
<title>次東坡韻 四首 其三</title>,<text>終日支頤嗒忘言。山禽欺我啄寒軒。平生望道長如渴。萬里江猶一口呑。</text>
<title>次東坡韻 四首 其四</title>,<text>悠悠萬古樓前水。匪懈朝宗夙夜心。已許東湖爲益友。尋師欲到北溟深。</text>
<title>送尹伯和隨親如京 二首</title>,<text>隨親萬里渡遼江。男子一身忠孝雙。莫用文章動中國。須將禮義重東邦。</text>
<title>送尹伯和隨親如京 二首 其二</title>,<text>松都箕國兩丘看。西入中原萬里關。應是鳳雛隨鳳去。自天銜得瑞圖還。</text>
<title>月下携壺。餞全文卿如京。醉書便面爲別。</title>,<text>一壺來餞月明中。月色遙應萬里同。西望知君長嘯處。晴虹夜夜斗星東。</text>
<title>謝子淨惠炬于家</title>,<text>寒家炊玉桂爲㸑。晏食何嘗食有魚。多謝故人銀燭惠。小奴來報黑甜餘。</text>
<title>讀汲黯傳</title>,<text>簪纓濟濟漢西京。社稷貞臣一汲生。却願拾遺留不得。可憐天子慕虛名。</text>
<title>書堂卽事</title>,<text>寂歷空齋白日靜。窓前多事珍禽鳴。幽人對坐忘言久。一笑猶傳萬古情。</text>
<title>次前韻書懷。示洪道原。</title>,<text>我如小器長憂溢。君似洪鐘會大鳴。休怪他山共崑玉。百年猶有切瑳情。</text>
<title>至後。以新曆寄宗兄。</title>,<text>故園南望雪岑稠。立送行人凍淚流。曆至定應先告廟。聖恩如海報無由。</text>
<title>以新曆寄從弟。有感。</title>,<text>客中偏感一陽生。千里看雲憶弟情。三載于今鶺鴒怨。夢魂長繞惠連行。</text>
<title>雪後。訪鄭彥毅百行。階前雪竹一䕺。凝碧可愛。遂吟三絶。其一贈彥毅。其二醉戲彥毅。其三百行求詩而應賦。皆用首韻。</title>,<text>彥毅堂前雪滿階。春心獨在孤叢竹。客來莫道味無珍。須信此君佳勝肉。</text>
<title>雪後。訪鄭彥毅百行。階前雪竹一䕺。凝碧可愛。遂吟三絶。其一贈彥毅。其二醉戲彥毅。其三百行求詩而應賦。皆用首韻。 其二</title>,<text>孤竹人中之鄭君。鄭君雪裏之孤竹。客來跨鶴向楊州。堪笑朱門餘酒肉。</text>
<title>雪後。訪鄭彥毅百行。階前雪竹一䕺。凝碧可愛。遂吟三絶。其一贈彥毅。其二醉戲彥毅。其三百行求詩而應賦。皆用首韻。 其三</title>,<text>百行枉求七字詩。題詩羞殺雪中竹。欲知百行百年懷。愛竹無心慕食肉。</text>
<title>酬公叔</title>,<text>醉裏偏驚玉字詩。醒來又得玉人詞。君家新醡排檐雨。我就寧嫌拍手兒。</text>
<title>寄許南仲草堂</title>,<text>瀟洒東崖一草堂。冬如春暖夏猶涼。主人高臥閒無事。俯挹長安萬戶祥。</text>
<title>江上聞笛。次友人韻。</title>,<text>月滿長天萬里秋。江雲銷盡水空流。一聲鐵笛來何處。木葉先零白鷺洲。</text>
<title>書堂卽事 二首</title>,<text>滿腹幽懷不可刪。憑欄終日看靑山。靑山向我如相慰。故吐閒雲敎我閒。</text>
<title>書堂卽事 二首 其二</title>,<text>風驅細雨漁村暗。雲霽遙岑落照明。悟到龍眠難畫處。倚欄高詠有餘情。</text>
<title>舟中。次盎齋韻。九首</title>,<text>滿江風露正凄淸。三十華顚雪萬莖。催老非關作詩苦。閑然如霧未全晴。</text>
<title>舟中。次盎齋韻。九首 其二</title>,<text>西海連天深復深。孤舟獨去要窮尋。蒼溟若許斟吾斝。滿目佳肴是衆岑。</text>
<title>舟中。次盎齋韻。九首 其三</title>,<text>落日篷窓手自開。山懷水興浩相催。誰知一葉扁舟上。收載人間萬景來。</text>
<title>舟中。次盎齋韻。九首 其四</title>,<text>竝岸漁家問幾村。村村應是吸靈源。頻呼三老催飛棹。便欲乘風出海門。</text>
<title>舟中。次盎齋韻。九首 其五</title>,<text>南山紫翠鎖寒松。欲賦崧高愧闒茸。萬古王城襟漢水。遙瞻佳氣自重重。</text>
<title>舟中。次盎齋韻。九首 其六</title>,<text>雨洗長空玉宇晴。江餘殘照錦紋生。張帆直下楊花渡。試上蠶頭待月明。</text>
<title>舟中。次盎齋韻。九首 其七</title>,<text>十里平湖淨曳紈。始尋滄海學觀瀾。偶然料得堯夫興。月上天心桂露團。</text>
<title>舟中。次盎齋韻。九首 其八</title>,<text>天爲吾幕水爲氈。月滿孤舟無限邊。何事玉人吹鐵笛。桂香飄落酒尊前。</text>
<title>舟中。次盎齋韻。九首 其九</title>,<text>一派天河接大洋。乘槎直欲訪扶桑。扶桑西岸多仙窟。玉洞桃林是我鄕。</text>
<title>讀韓休傳</title>,<text>韓休爲相明皇瘦。韓休罷相明皇肥。一人肥來萬方瘠。兩京索莫胡塵飛。</text>
<title>觀捕蟹</title>,<text>日曝東江徹底寒。秋深郭索下長灘。輕舠漁子持叉網。一引波間輒一歡。</text>
<title>讀顏眞卿傳</title>,<text>唐家濟濟幾豪英。正笏盈朝義氣生。堪笑薊門波潰日。屹然砥柱一眞卿。</text>
<title>萬景臺。次李公 達衷 韻。</title>,<text>老鼇擎出海頭臺。一上飄如駕鶴來。欲向東溟酌元氣。天敎北斗作吾杯。</text>
<title>烈山縣。次鄭公 樞 韻。</title>,<text>碧海觀瀾慕子長。高堂扇枕愧黃香。那堪戀闕重惆悵。北望千山正夕陽。</text>
<title>明波驛。次鄭公韻。</title>,<text>晩雨纖纖不滿空。鷗飛兩兩夕陽中。郵亭五月海棠盡。倦客歡迎舶䑲風。</text>
<title>寧越。次板上韻。醉贈魚淸源。泳津</title>,<text>郡在煙霞玉洞中。至今民俗有淳風。人間事事隨雲變。江上靑山萬古同。</text>
<title>三陟浦亭。奉次德水李相韻。</title>,<text>漁戶蕭條枕海家。門前猶見水無涯。艱哀滿目誠難忍。官府催魚愼莫苛。</text>
<title>商山途中有感</title>,<text>緬懷沙伐吾宗國。百代墳塋何處尋。山川如舊人非是。立馬悲吟涕滿襟。</text>
<title>次襄陽南軒韻</title>,<text>孤燈細雨淚潺湲。戀主思親入夢難。白髮已慙忠孝事。望窮南北眼空寒。</text>
<title>毛良驛。次趙相 浚 韻。</title>,<text>羅廢于今六百秋。靑山依舊拱孤樓。當時遺跡憑誰問。獨立蒼茫意轉悠。</text>
<title>題淸河臨溟閣</title>,<text>奇觀萬里登高閣。倦客三年賦遠遊。若倒東溟㪺北斗。樓中風景可相酬。</text>
<title>次灌圃丈人韻</title>,<text>樓前風浪海光怪。樓後雲煙山吸噓。引臂欲擎東日出。危欄正近玉皇居。</text>
<title>過天吼山</title>,<text>一望襄州天吼峯。驚看萬疊鐵芙蓉。穿雲欲訪金剛窟。應有仙人玉雪容。</text>
<title>舟中聞鶯</title>,<text>八月黃鶯囀暮林。綿蠻巧舌似春音。舟中行客空三歎。獨倚烏檣作楚吟。</text>
<title>過中原。呈牧伯。</title>,<text>經過華館投寒驛。千里寧親一步要。小子何嘗忘杜母。割鷄當日政垂髫。</text>
<title>將抵耶山上灌老</title>,<text>萬古耶岑未了靑。孤雲何處訪丁寧。叨恩不惜山行費。乞句須敎慰嶽靈。</text>
<title>登馬峴。始望耶山。</title>,<text>訪山尋水策蹇驢。始望耶顏轉起予。漸入仙關如噉蔗。應知疊穎競迎車。</text>
<title>題詩石。次孤雲韻。</title>,<text>激激淸泉疊疊巒。由來此地是仙間。孤雲一去無尋處。只有浮花流出山。</text>
<title>道中卽事</title>,<text>看山聽水口吟詠。信馬雲中得得來。心上已無塵一點。回頭人世便生哀。</text>
<title>贈竹軒上人</title>,<text>躡雲共上倻山頂。指點群岑蟻垤看。儒釋他年功就後。莫敎收效愧玆山。</text>
<title>贈玄曦上人</title>,<text>看山共爾圓音閣。雨裏千峯活畫新。籠取壯觀題贈爾。他時憶我費哦呻。</text>
<title>途中口占 六首</title>,<text>下馬溪邊日欲西。纖鱗一一數鯈魚。哀憐不忍垂吾釣。坐石還堪讀我書。</text>
<title>途中口占 六首 其二</title>,<text>荒村茅屋兩三家。寂寞矮簷映落霞。林下誰知棲隱者。耦耕爲樂奈渠何。</text>
<title>途中口占 六首 其三</title>,<text>頭戴玄天足履黃。男兒意氣要雄長。哦詩奉贈吾宗姪。每惜居諸望立揚。</text>
<title>途中口占 六首 其四</title>,<text>白髮溪翁耨石田。黎肌日午汗如泉。秋來輸租身應餓。却願生逢大有年。</text>
<title>途中口占 六首 其五</title>,<text>落日溪邊生晩涼。黃雲滿野麥傳香。春來南郡多流殍。餠餌今應萬口嘗。</text>
<title>途中口占 六首 其六</title>,<text>尋水披蓑暫卸鞍。題詩酌酒興將闌。携家會入鹿門去。爲學休言祿可干。</text>
<title>途中口占 六首 其七</title>,<text>入山三日慣看山。滿袖山雲得意還。歸臥竹窓無一事。詠山應復與君閒。</text>
<title>途中口占 六首 其八</title>,<text>仙澗泠泠入耳淸。客行終日洗塵情。他年若躡孤雲迹。我輩風流也不輕。</text>
<title>途中口占 六首 其九</title>,<text>十年瘦馬厭西東。幾日溪山憶剡中。遊遍耶山還出洞。此身輕似御泠風。</text>
<title>途中口占 六首 其十</title>,<text>馱着蹇驢索句時。白雲橫度碧山遲。山中倘得參寥輩。結友吾寧效謝支。</text>
<title>途中口占 六首 其十一</title>,<text>山中春草綠芊芊。遠憶崔侯便黯然。獨悶高丘無美女。若人來隱肯貪仙。</text>
<title>途中口占 六首 其十二</title>,<text>一入珠林三日留。雲山爲我露頭頭。今朝始出紅流洞。忘却人間萬事浮。</text>
<title>途中口占 六首 其十三</title>,<text>寒溪奏筑斷還連。病客行吟出洞天。何處喚來摩詰手。寫吾覓句過溪邊。</text>
<title>途中口占 六首 其十四</title>,<text>山拱天垂四面靑。誰敎濃綠畫新屛。騷人一望難禁興。駐馬孤村茂樹亭。</text>
<title>途中口占 六首 其十五</title>,<text>細塍如綺稻抽針。幽興西疇亦可尋。鋤莠莫辭歸帶月。農家風味此時深。</text>
<title>途中口占 六首 其十六</title>,<text>爲題風景強濡毫。狂語年來不厭高。囊裏盡收耶岳去。風流如我亦仙豪。</text>
<title>南皐錄。呈地主可栗。南皐乃別墅</title>,<text>南皐晩興屬淸流。秋省叨陪太守遊。一曲菟裘吾獨樂。百年公復作遨頭。</text>
<title>臨津渡</title>,<text>扁舟橫割碧羅波。酌酒題詩客興多。逝者如斯何足喟。英雄萬古目禽過。</text>
<title>訪松京。行過千壽院。次昔賢韻。</title>,<text>北來山勢鳳龍飛。飛到松京駐不歸。五百年來佳氣歇。名園峻闕掃雲非。</text>
<title>松都星入洞。逢淨僧玄俊，信明等。留題爲別。</title>,<text>荒田萬落公侯宅。螭陛千區殿閣基。滿目松都無限恨。題詩付汝水雲師。</text>
<title>次贈安上舍世弘</title>,<text>多才溫故又知新。爾室何慙格鬼神。慷慨賈生長太息。作詩還慰草玄人。</text>
<title>寄蘇叔卿</title>,<text>晴簾鳥哢寂無人。手掃花壇滿意春。靜裏不知雙鬢雪。一杯時復見天眞。</text>
<title>醉登虛白亭。洪而興呼韻。走筆。</title>,<text>一上春風虛白亭。長安花柳看丁寧。昔仙乘鶴今安在。獨立松根意渺冥。</text>
<title>醉登虛白亭。洪而興呼韻。走筆。 其二</title>,<text>無限春風無限懷。醉生狂興句還佳。偶然來立紅塵外。俯視人間十二街。</text>
<title>寄友生</title>,<text>春雲漠漠雨緜緜。花柳滿城鳶戾天。寂歷旅懷誰與遣。淸風獨倚北窓眠。</text>
<title>三月三日。渡洛河。</title>,<text>三春三渡過玆河。野杏笑迎山鳥歌。試問江魚知我不。中流鼓枻意如何。</text>
<title>普賢峯</title>,<text>幾回西望鐵芙蓉。始躡蒼巖最上峯。滿袖天風吾欲去。三山何處有喬松。</text>
<title>奉次金慕齋韻。贈煕上人。三首</title>,<text>詩到梨湖老琢磨。淸新月桂讓仙花。異香忽發彌天袖。欲擬才慙楚玉差。</text>
<title>奉次金慕齋韻。贈煕上人。三首 其二</title>,<text>師心如井不如泉。早入靑山已白顚。萬事笑看驪口水。閑波怒浪摠茫然。</text>
<title>奉次金慕齋韻。贈煕上人。三首 其三</title>,<text>昔年遺迹已爲陳。重到珠林白髮新。靑眼却將羹飯慰。高談一夜見情眞。</text>
<title>次安注書挺然謝中秋日送餉有感韻</title>,<text>綠髮南來作楚囚。轉頭一十六中秋。多情獨有晴空月。同照長安與海丘。</text>
<title>敬奉東老</title>,<text>夜寂江淸酒戶寬。一間茅屋膝猶安。欲知東老平生志。只種窓前竹數竿。</text>
<title>與東溪公。泛小舟于前溪。醉和。</title>,<text>一半靑蘋半白沙。小舠侵亂劈寒波。輞川赤壁無輕重。蘇軾王維孰與多。</text>
<title>挺然送盆菊。兼寄二絶。步其韻以謝之。</title>,<text>綠葉黃花菊作林。添敎綠竹影交侵。滿盆戴送東籬色。淨洗昆州太守襟。</text>
<title>挺然送盆菊。兼寄二絶。步其韻以謝之。 其二</title>,<text>愚溪早識君如柳。送菊應敎我似陶。氣味古今寧有異。還憐斗米折衰腰。</text>
<title>臘月廿二夜。訪東溪翁。翁瑟余歌。見月乃罷。</title>,<text>舊曲君應傳漠北。燈前一奏淚霑巾。裁心揭作天中月。千里猶期照美人。</text>
<title>次東老韻</title>,<text>河訓長髥三尺剩。東溪斗酒百篇能。景遊大醉方歸去。倒馱不知山月昇。</text>
<title>次東老次汝溫使相南海韻</title>,<text>煙霞瓊島異人間。疑是六鼇頭戴山。明月樓中聞玉笛。此身端欲馭風還。</text>
<title>奉呈東溪 二首</title>,<text>誰家飛笛使人悲。看月應將怨未歸。潺湲海上孤臣淚。幾夜窓前濕盡衣。</text>
<title>奉呈東溪 二首 其二</title>,<text>一聲春雁夜何之。驚起寒窓獨詠而。流落十年雙鬢白。吾衰無復夢皐伊。</text>
<title>又次顋字韻。折送東軒梅枝。</title>,<text>奇香滿意去年枝。莫訝天葩開已遲。移植廣寒仙桂側。玉皇應亦眷氷顋。</text>
<title>奉次魚灌圃臨浣亭韻 五首</title>,<text>風景由來以主增。人言馨德似雲蒸。昆亭又說臨淸浣。六月煩襟爽欲氷。</text>
<title>奉次魚灌圃臨浣亭韻 五首 其二</title>,<text>灌公十日九臨浣。正似蘇公泛穎朝。二老風流寧彼此。波瀾兩地本通潮。</text>
<title>奉次魚灌圃臨浣亭韻 五首 其三</title>,<text>鼇山爽氣夏如秋。公餌以詩筆作鉤。崒嵂休言方丈大。尼丘岱嶽肯爭頭。</text>
<title>奉次魚灌圃臨浣亭韻 五首 其四</title>,<text>太守心淸似浣流。開軒臨水興油油。隨風咳唾珠盈案。他日亭名擅海頭。</text>
<title>奉次魚灌圃臨浣亭韻 五首 其五</title>,<text>謫仙爲郡多佳句。韋在蘇州謝在宣。妙割鷄牛元不擇。茫茫碧海足漁田。</text>
<title>寄子翰 二首</title>,<text>江上別懷何可言。苞山雨館思彌紛。欲從鴻鵠齊飛去。病眼難堪望白雲。</text>
<title>寄子翰 二首 其二</title>,<text>隔夜相思似隔年。知君憶我亦應然。最憐窓外梅花樹。雨淚今應傒我旋。</text>
<title>詠學</title>,<text>學能爲己方成物。老佛王蘇敎獨非。多少路頭纔錯步。長安在雍却吳歸。</text>
<title>次燕都懷古韻</title>,<text>鴉噪燕墟政黍離。風悲易水欲斜暉。尊賢一誤黃金築。萬古人間正士稀。</text>
<title>鳳鳴樓</title>,<text>飛鳳山前鳴鳳樓。樓中宿客夢淸幽。地靈人傑姜河鄭。名與南江萬古流。</text>
<title>偶吟</title>,<text>淘潠消融覺日閒。白頭爲事尙睎顏。寸膠試救黃河濁。十筧方能洗惠山。</text>
<title>金鼇山</title>,<text>鼇山束出鐵芙蓉。上有羲和馭六龍。欲上絶峯擎白日。梯空無術愁塡胸。</text>
<title>飜歌</title>,<text>飛瀑東窓喧白日。西窓意夜小溪鳴。枕聲洗耳誰牛飮。癡許徒然汚穎淸。</text>
<title>飜歌 其二</title>,<text>三呼江水聽吾辭。世上人心汝獨知。使爾有言應始畏。何人爲肯照須眉。</text>
<title>武陵淸夜</title>,<text>三更古塞昇孤月。萬里晴空絶點煙。誰信幽人淸夜興。居然已在邵翁前。</text>
<title>漫興</title>,<text>出岫由由雲得興。歸林綽綽鳥餘閒。幽人獨立忘機久。不覺氷輪湧海山。</text>
<title>稚松</title>,<text>手種稚松八九株。辛勤護養戒樵夫。他年黛色三千尺。幾箇明堂可得扶。</text>
<title>次湖陰韻。贈天玉師。三首</title>,<text>萬壑千峯一錫飛。幾臨懸瀑浣霞衣。應緣一念生三宿。却似耽仙化鶴歸。</text>
<title>次湖陰韻。贈天玉師。三首 其二</title>,<text>白首襄州孟浩然。孤舟蒻笠暮江天。欲參雪竇漕溪寺。肯學愚蠶老自纏。</text>
<title>次湖陰韻。贈天玉師。三首 其三</title>,<text>弱齡曾寓遠公家。四海彌天各負誇。只有虛靈酬萬事。枉勤空寂竟何加。</text>
<title>偶吟</title>,<text>文書滿案眞黃嬭。事業無成已白頭。宣父當年猶擊磬。休言揭厲是良謀。</text>
<title>敬呈朴六峯。仰希斤敎。三首</title>,<text>四海文章推伯訥。人間難弟六峯仙。向來誤價叨孫顧。抵老多慙戀豆眠。</text>
<title>敬呈朴六峯。仰希斤敎。三首 其二</title>,<text>綠苔新翦江娥髻。紫錦初分海若衣。勝絶便驚南國味。香甘誰數北山薇。</text>
<title>敬呈朴六峯。仰希斤敎。三首 其三</title>,<text>剝來猶自吐醒煙。嚼得糝羹生酒顚。欲向滄洲拾笭箵。若論風味二鼇前。</text>
<title>再次前韻。敬謝六峯和敎。</title>,<text>從來大隱隱城市。餐柏巢雲未是仙。問禮如今須柱史。淸風日日北窓眠。</text>
<title>再次前韻。敬謝六峯和敎。 其二</title>,<text>春盡城中花亂飛。忽思江上製荷衣。却將桃李先瓊玖。風雅深慙杜紫薇。</text>
<title>再次前韻。敬謝六峯和敎。 其三</title>,<text>京國鶯花萬井煙。寂寥爲客已華顚。困眠時夢鑾坡事。依舊雙趨玉陛前。</text>
<title>都堂祈雨</title>,<text>君王憫雨邁成湯。三日都堂爇紫香。香聞九天天不應。小臣唯有淚滂滂。</text>
<title>五月十四日。與怡，博。同登新家小樓。</title>,<text>攤飯橫眠午正濃。市聲鏖枕蝶還空。誰知幺箇南窓裏。獨坐開襟萬里風。</text>
<title>偶吟。呈六峯。</title>,<text>涼生北牖臥于于。滿腹詩書摠闊迂。出晝却憐三宿意。休言江海一竿無。</text>
<title>月溪</title>,<text>北席何曾暫假溫。東舟直欲訪桑暾。行雲舞石日將暮。回首長安空斷魂。</text>
<title>月溪 其二</title>,<text>百丈牽船泝瀨行。水村山驛數前程。秖今已是機心斷。爲報江鷗莫我驚。</text>
<title>禹灣</title>,<text>抽天亂岫管毫尖。拖地寒江玉帶纖。九十九灘多少險。一聽于命夢猶恬。</text>
<title>斜灘</title>,<text>謫來猶似鼠偸囷。飽喫官飧度亂峋。一葉泝江三百里。西風不到庾公塵。</text>
<title>江遷灘</title>,<text>雉岳行雲送雨賖。交飛雙燕受風斜。篙工報道前灘惡。夜泊漁村何處家。</text>
<title>苦由灘</title>,<text>削石江心江路夷。江流會有穩平時。世情却險江心石。只見巉巖不見陂。</text>
<title>次權生韻</title>,<text>賜也能言玉石瑳。言詩此後更無多。天敎好雨留佳客。匪雨其如欲去何。</text>
<title>次安員外公信韻</title>,<text>松柏蕭蕭拱漆原。三年賦未就歸園。莫言皐淚同吾滴。獨羨君家長枕存。</text>
<title>贈白雲洞院長金仲文</title>,<text>天人二爵孰增榮。萬古浮名役一生。珍重紫陽能指掌。晦軒先我得深情。</text>
<title>謝李廣文惠蓴</title>,<text>味寄江東滿一樽。纔開高興在吳門。秋風湖海孤帆擧。到處相思獨有君。</text>
<title>白雲洞偶吟</title>,<text>六士五童二老翁。千巖萬壑一樽同。浴沂落日忘歸客。欲去未去曾點風。</text>
<title>寄文命凱</title>,<text>雪後諸峯矗玉奇。玉人何處玉書披。溪堂咫尺眞難致。誰畫回頭悵望時。</text>
<title>用前韻。寄院中諸彥。三首</title>,<text>禹範羲圖翫耦奇。韓公堪哂不停披。謝塘春草空回夢。第一須看雲起時。</text>
<title>用前韻。寄院中諸彥。三首 其二</title>,<text>柏岳竹溪天下奇。白雲日日捲還披。最憐諸彥臨溪坐。每到東峯月出時。</text>
<title>用前韻。寄院中諸彥。三首 其三</title>,<text>入院有朋才盡奇。水循山繞樂襟披。何人能似東溪勇。萬古源源無歇時。</text>
<title>開寧東院。醉題二絶。贈主人閔德翁。</title>,<text>甘文故國新秋雨。白髮豐基太守行。珍重東樓雙榼酒。百年靑眼使君情。</text>
<title>開寧東院。醉題二絶。贈主人閔德翁。 其二</title>,<text>院樓煙雨炊香稻。却向扶桑畫裏行。詞客解吟于老暴。靑山萬古尙含情。</text>
<title>呈李參判聾巖公還鄕 二首</title>,<text>南來逸翮恰如鷹。耿耿丹心萬古燈。供帳須知勝楊尹。離時語語使人興。</text>
<title>呈李參判聾巖公還鄕 二首 其二</title>,<text>九十灘頭百丈牽。秋風豈擬季鷹船。五雲千里幾回望。行到竹嶺方浩然。</text>
<title>敬次府伯金公 光轍 韻。題琴軒。</title>,<text>悄悄春寒結薄陰。正憐孤翠護筠林。白頭顧曲叨東閤。懷月仍聽閱道琴。</text>
<title>寄贈友人題扇面</title>,<text>一陣南風送故人。獨憐憔悴未歸身。秋來欲擧江帆去。他日須尋碧海濱。</text>
<title>次大丘東軒韻。呈李主人。</title>,<text>四佳篇裏慣丘城。初到琴樓有舊情。正値中秋十分月。題詩非爲萬年名。</text>
<title>次黃仲擧韻</title>,<text>便便空大孝先腹。哆口猶能說二程。有人若問平生得。兩鬢銀絲一萬莖。</text>
<title>聽裴侃誦春望賦</title>,<text>侃也呶呶誦春賦。聽之如見李春卿。早識文章眞小技。崔家門外送浮生。</text>
<title>數星</title>,<text>臥數天心百萬星。星中唯斗最含靈。人生羞與衆星比。吸盡壚頭雙白甁。</text>
<title>大醉</title>,<text>大醉揮毫似有神。佯狂時復擬仙人。如何嶺外生花眼。夜夜長勞望北辰。</text>
<title>四仙峯 幷序</title>,<text>初平本是金華客。許邁風流未偶然。懷月周生還會此。由來李白謫中仙。</text>
<title>過孔岩秣西芝驛</title>,<text>窮源入自楡川驛。三足堂中別儲春。雲棧還從孔岩出。西芝不見采芝人。</text>
<title>途中口占 五首</title>,<text>漠漠秋雲結不飛。任他行潦點征衣。無端一笛抽愁緖。却向山陽洒淚歸。</text>
<title>途中口占 五首 其二</title>,<text>靑山遊遍暫軒眉。却渡溪橋有所思。摠爲美人西北望。休言玩物浪吟詩。</text>
<title>途中口占 五首 其三</title>,<text>題詩何敢使人興。獨愛前山紫翠凝。天外頭流猶未陟。明年與爾躡雲昇。</text>
<title>途中口占 五首 其四</title>,<text>九月西風透骨涼。稻香如餌擁襟香。行行漸覺奚囊富。莫厭前途萬里長。</text>
<title>途中口占 五首 其五</title>,<text>鞠躬旌柱映閭紅。萬古綱常白日中。誰信當年庭下吏。能敎宇宙起仁風。</text>
<title>次酬成生員子深</title>,<text>詩似淸風襲夏堂。人如孤柏傲冬霜。相逢繼燭君休怪。彌孔忘年史亦光。</text>
<title>寄李進士 稧 讀書小白山草菴寺</title>,<text>尋幽每恨負崖楓。短髮蕭蕭簿牒中。回首玉人留讀處。朝朝紫氣自漫空。</text>
<title>上鄭判尹。次關東日錄金思齋相公跋韻。</title>,<text>一部關吟樂不淫。百年四海遇知音。未曾三五門前步。誰信東溟萬里深。</text>
<title>登平恩驛樓</title>,<text>溪上山光屬一樓。客中登眺喚生愁。南塋北闕同千里。欲賦秋風不自由。</text>
<title>竹嶺西望</title>,<text>竹嶺平臺望五雲。關山迢遞隔脩門。臨行洒淚西原草。和雨遙應達漢源。</text>
<title>二皓臺 幷序</title>,<text>兩峽中開一水來。上連銀漢翠如苔。風亭石柱灘頭壟。從此名傳二皓臺。</text>
<title>雨後。南軒看筍。</title>,<text>雨後龍孫半脫衣。淸風滿意發揮歸。更邀明月來相照。誰羨人間有肉肥。</text>
<title>偶吟</title>,<text>燈前獨吟淚汪然。世絶鍾期欲斷絃。垂釣豈無南海水。低徊恐負帝堯天。</text>
<title>夜投靈山。題贈主人。是日同來者。尹兄畇及鸞弟與怡，博二子。</title>,<text>無爺帶得堂親弟。念母還携表從兄。扶醉渡江兼二姪。溷廚須憫老夫行。</text>
<title>放吟</title>,<text>三仙拾盡驪江勝。夜宿迎賓下廣陵。他日分留應怨少。一頭須放使人興。</text>
<title>敬次姜文景韻</title>,<text>晉陽夫婦兩神人。上相題詩語帶春。須識孝門餘慶遠。桂林今見一枝新。</text>
<title>景濂亭</title>,<text>八月溪堂夜氣寒。中庭俯仰二儀寬。若無太極乾坤息。誰似堯夫解弄丸。</text>
<title>景濂亭 其二</title>,<text>磨崖題刻白雲名。白日白雲生白石。太守頻來愛白雲。白頭如雪眼藍碧。</text>
<title>贈閔克一</title>,<text>省三勿四要惟一。掘井收功貴及泉。善養自然成大浩。昭昭多合便成天。</text>
<title>中庸 嘉靖乙巳八月二十八日夜。與南瑞龍雲叟。同宿溪堂。讀中庸。其稱君子者三十有四。皆喫緊令人猛省也。感嘆吟一絶。使雲叟書之。</title>,<text>溪堂中夜閱中庸。愼獨收功可篤恭。三十四回君子贊。分明親見聖孫胸。</text>
<title>陰陽 二絶</title>,<text>管轄誰推兩箇輪。潛驅萬化久惟新。早知開闔無先後。賴有玄翁剖一均。</text>
<title>陰陽 二絶 其二</title>,<text>兩片磨中一箇心。無窮推轉去來今。生生成性眞能事。欲躡天根未易尋。</text>
<title>寄裴太沖</title>,<text>一訪癯仙竹院中。留詩半日坐淸風。停雲終歲空回首。應閱前題憶此翁。</text>
<title>暴顋。次諸生韻。</title>,<text>暴顋揚鬣向天門。噓氣空成萬里雲。變化行霖眞一瞥。應慙蜥蜴有龍文。</text>
<title>贈殘疾人池萬同免役 二絶○幷序</title>,<text>役爾深傷五指無。誰敎聖治愧唐虞。除名官案橫衰淚。君相應先悶匹夫。</text>
<title>贈殘疾人池萬同免役 二絶○幷序 其二</title>,<text>免爾求酬我本無。誰知汝腹有唐虞。一心賢院令余愧。千載眞堪起鄙夫。</text>
<title>齊雲樓晩霽。次私淑齋韻。</title>,<text>登樓欲霽倚蒼空。浩浩如憑九萬風。三十六峯雲變態。詩翁畫老兩難功。</text>
<title>次李聾巖汾川八詠</title>,<text>天上聲名溢海隅。人間福德似公無。歸來却對明農壁。始覺南行是畫圖。</text>
<title>次李聾巖汾川八詠 其二</title>,<text>扁舟誰事五湖遊。日日灘頭俯澱流。垂釣也存貪餌戒。此間公獨有丹丘。</text>
<title>次李聾巖汾川八詠 其三</title>,<text>巖下靈源玉帶圍。黃花九九正佳時。村翁挈榼爭相賀。健舞公今已拂衣。</text>
<title>次李聾巖汾川八詠 其四</title>,<text>太白春波醅漲川。南郊勝日釋氷連。杻弓爭射白雲動。鼓報人人賀大年。</text>
<title>次李聾巖汾川八詠 其五</title>,<text>興來孤往訪禪居。雙屐雲生勝有餘。正癖好山尋便數。空門未必愈公閭。</text>
<title>次李聾巖汾川八詠 其六</title>,<text>夢踏瓊瑤十二街。夜來春雪沒空階。燒沈三復鴉鳴什。奪眼明珠不敢揩。</text>
<title>次李聾巖汾川八詠 其七</title>,<text>飢鷹側目身不肥。野雉畏鷹彎環飛。一奮雙拳洒毛血。錦翎良久方雲披。</text>
<title>次李聾巖汾川八詠 其八</title>,<text>入園莫問種梨年。邁種須知厚德先。已見仙根蟠大地。三偸雨露尙依然。</text>
<title>示諸生</title>,<text>萬物承時欲發榮。春風吹動亦多情。孔門無惰三千子。獨愛如愚陋巷生。</text>
<title>贈山人祖煕</title>,<text>足遍靑丘千萬峯。茫茫碧眼八紘通。一來小白聽飛瀑。習氣時時畫草蟲。</text>
<title>題同年李後竹脚几</title>,<text>頭流頂上老筠根。化作龍鱗臥石門。誰遣君家支几脚。輪囷猶帶舊山痕。</text>
<title>贈山人雲遍</title>,<text>白雲片片生東皐。却向雲師繞白毫。師足如雲區內遍。片心雲與孰居高。</text>
<title>夫浦村口占 甲辰</title>,<text>夫浦仙村特地幽。門前碧水泛花流。歸時更擬登漁艇。好在煙波兩兩鷗。</text>
<title>路中口占 七首</title>,<text>勃姑爭喚報新晴。綠樹語鶯三兩聲。喜見山英開岫幌。行吟句句使人驚。</text>
<title>路中口占 七首 其二</title>,<text>薄雲舒卷逐溪風。潭影沈沈漾碧空。遊遍好山吟已盡。歸來欲臥海湖中。</text>
<title>路中口占 七首 其三</title>,<text>朝來幾度亂淸溪。寂歷孤村似瀼西。匹馬前頭饒物色。新詩無數醉還迷。</text>
<title>路中口占 七首 其四</title>,<text>一犁甘雨活群枯。聞說堯廚有萐蒲。一飯山行渾聖德。摧頹鶴影莫言孤。</text>
<title>路中口占 七首 其五</title>,<text>石逕縈紆繞翠峯。澄潭無底有眠龍。眠龍但保神珠一。不比騷人萬斛容。</text>
<title>路中口占 七首 其六</title>,<text>自多諸子遠相追。步步詩成興亦宜。細雨政佳山盡態。郵兒扣馬故遲遲。</text>
<title>路中口占 七首 其七</title>,<text>百代英雄一鳥飛。鳥邊山色欲擎暉。先吾探歷知多少。獨有沙梁大筆揮。</text>
<title>致遠臺。喜仁遠至。</title>,<text>致遠臺中一聲笛。蓮臺寺後千疊峯。他年幾憶相逢處。夢繞臺頭雙老松。</text>
<title>次仁遠韻</title>,<text>石逕何人瘦馬來。雲關岫幌洞然開。風流仙骨逢吾叔。劉阮眞堪供一咍。</text>
<title>致遠菴</title>,<text>致遠菴前皆揷花。揷花爭舞又爭歌。莫言白髮花羞上。簪上白頭花轉華。</text>
<title>贈聾僧信淡</title>,<text>碧眼聾僧乞我毉。渠家面壁聽何爲。莫毉身病毉心病。心病毉時聽亦宜。</text>
<title>宣城守任調元送酒寄詩。步其韻謝之。</title>,<text>明月千峯度二宵。枕邊飛瀑興彌饒。何煩更問人間曆。一勺流霞萬念消。</text>
<title>義相窟</title>,<text>蓮花峯下義相窟。絶粒僧今十二年。苦做妄勤終逆理。自燒難逭罪通天。</text>
<title>贈志雄師</title>,<text>雨中初見蓮臺寺。月下同聞滿月鵑。一簫飛下淸涼去。十二峯頭捲碧煙。</text>
<title>白雲臺</title>,<text>潭底神龍戴石臺。掌平應爲寺門開。衝波萬劫知難動。却向雲中一笑廻。</text>
<title>石廩峯 有似門者。類衡山之石廩。故名之。</title>,<text>紫蓋峯西石廩峯。白頭來躡倚孤筇。還如韓子衡山兆。快覩靑天萬里容。</text>
<title>敬送李剛而 楨 之任一善</title>,<text>淸風佔畢遨頭後。白日金烏卓爾邊。無限送君爲府意。明年擬受洛西廛。</text>
<title>洞門磐石上。與縣監趙良弼 應世 對酌。良弼令小童磨墨。所坐石索詩。戲題。</title>,<text>使君許我大磐石。要我泚川題好詩。我且夜携磐石去。使君他日悔何追。</text>
<title>次金竹巖韻。贈尙空師。</title>,<text>求詩何異強求名。我道從來貴踐形。年近手蓍迷所止。汝生還愧止隅鶯。</text>
<title>加恩邀月堂口占</title>,<text>風吹海月懸天去。日射山溪絡地來。一倚層空無限景。留題須待謫仙才。</text>
<title>題悟眞居士小牋</title>,<text>悟眞菴主早悟眞。愧余虛爲白頭人。拂衣歸去來高枕。會與眞翁卜一隣。</text>
<title>題銀臺蘭竹畫屛 其一幅貌得蒼崖。崖上一竹。崖下有蘭。乃題崖面。</title>,<text>幽谷猗蘭宣父德。淸風孤竹伯夷心。忘形相對無聲臭。二益令人每起欽。</text>
<title>送堂僚王正字特拜鏡城判官之任</title>,<text>君家田舅大將軍。廉勇威名草木聞。諸宰薦賢應有擬。圖書滿腹臂猶猿。</text>
<title>謝靈山倅許伯煥寄扇</title>,<text>春後自無南去雁。暑來先受故人風。洛川正繞先丘外。每憶同盟白鷺公。</text>
<title>誠吟</title>,<text>自然眞實卽無妄。直事心神爲不欺。二者猶堪看等級。何人着力去毛皮。</text>
<title>謝丹城都縣宰鉉輔</title>,<text>丹溪綠竹輕千戶。巧匠裁成十扇寒。封到淸風開滿室。洒然令我欲生翰。</text>
<title>謝丹城都縣宰鉉輔 其二</title>,<text>丹溪之水出頭流。丙穴嘉魚冠列州。包送知君有深意。南歸我欲坐磯頭。</text>
<title>謝丹城都縣宰鉉輔 其三</title>,<text>丹溪賢宰送溪牋。束筍滿箱心緖綿。從此秋空多北雁。緘書一一寄南天。</text>
<title>載寧道中。望見九月山。</title>,<text>橫截奇奇壯海關。飛來萬里舞雲端。西行白首堪乘興。八月還瞻九月山。</text>
<title>奉別鄭監司</title>,<text>雨中獨記離君日。病裏難追渡漢車。會見召棠無翦拜。登樓應復吐天葩。</text>
<title>聞元炳叔，李彥愼，沈希安三學士先遊天磨。走書約會于朴淵。二首</title>,<text>天磨醉葉映秋空。三謫仙才李白同。疾足已全收物色。肯分留與白頭翁。</text>
<title>聞元炳叔，李彥愼，沈希安三學士先遊天磨。走書約會于朴淵。二首 其二</title>,<text>一派銀潢瀉碧空。廬山難與朴淵同。明朝宋玉飆車至。誰喚三仙共此翁。</text>
<title>次崔文憲公賓字韻。留題首陽書院。</title>,<text>閒居靜愛生瑤草。步出常祇見大賓。直待霽天升海月。男兒方作浩然人。</text>
<title>寄金彥之</title>,<text>燕子樓前百歲梅。夢中猶嗅暗香來。殷勤爲報春消息。幾向西風望我廻。</text>
<title>贈安上舍秀臣</title>,<text>積卑似地能成厚。行健如天可語誠。要盡世間男子事。須於心上不營生。</text>
<title>謝秦廣文送林禽</title>,<text>楊梅元非德祖果。孔雀豈是融家禽。一噉來禽如嚼雪。氷盤靑李讓應深。</text>
<title>寄首陽書院諸生</title>,<text>文憲祠前一院淸。光風滿室霽月明。西池澡瀹東臺詠。到此誰分舜我情。</text>
<title>善山謝良弼</title>,<text>陽山一會眞天幸。絶勝加恩亦異區。一出人間經二夜。滿懷磅礴尙仙丘。</text>
<title>次湖陰韻。贈敬天上人。五首。</title>,<text>禪心皎潔雪崖梅。萬洗妙香飛瀑來。又向金剛知有意。正陽明月立東臺。</text>
<title>次湖陰韻。贈敬天上人。五首。 其二</title>,<text>片雲出岫似相催。行度長安欲作堆。玉署皤翁聊莞爾。詩成一點不生埃。</text>
<title>次湖陰韻。贈敬天上人。五首。 其三</title>,<text>人於天地貴能參。誰遣渠曹入石龕。欲把虛靈歸寂滅。不知吾道有綱三。</text>
<title>次湖陰韻。贈敬天上人。五首。 其四</title>,<text>曾讀僧房警木魚。白頭猶作蠹於書。逢渠如坐雲門寺。九折危途愧叱車。</text>
<title>次湖陰韻。贈敬天上人。五首。 其五</title>,<text>我家萬竹武陵村。夢憶源頭一瓦盆。但得山中他日面。休言石上舊精魂。</text>
<title>玉堂。敬呈許院相南仲。</title>,<text>白玉堂中白髮翁。鬢鬚如雪眼花紅。回頭忽憶少年事。院相槐亭歌舞同。</text>
<title>復疊</title>,<text>五十年顏醜作翁。三千丈髮白飄公。夢歸夜夜未歸去。喜見朝朝日上東。</text>
<title>有感</title>,<text>顯晦同情是禹顏。史蘧須把一般看。勸君試擷香蘭嗅。臭味無分南北山。</text>
<title>昌原鄕校。呈巡相權公。幷致語。</title>,<text>公家忠孝是靑氈。紫綬金章七百年。按節晝遊榮養日。一心長繞五雲邊。</text>
<title>昌原鄕校。呈巡相權公。幷致語。 其二</title>,<text>公辭北闕按南州。聖主遙分宵旰憂。朱轓到處棠陰靜。洛水飜爲汝漢流。</text>
<title>昌原鄕校。呈巡相權公。幷致語。 其三</title>,<text>嶺路茫漫七十州。洛江洋溢聖恩流。我公學似陽村老。木鐸天敎振海陬。</text>
<title>昌原鄕校。呈巡相權公。幷致語。 其四</title>,<text>玉節煌煌耀一方。仁風習習發甘棠。先施無告孤鰥舞。白日爭先覩鳳凰。</text>
<title>昌原鄕校。呈巡相權公。幷致語。 其五</title>,<text>誰人能誦伐柯章。取則如公是卓黃。聞說壽同爲縣日。政淸如水視如傷。</text>
<title>昌原鄕校。呈巡相權公。幷致語。 其六</title>,<text>文淸文正與文忠。衮衮眞儒東魯風。王化又隨鈴板布。一區陶鑄太和平。</text>
<title>雨後。出門偶吟。</title>,<text>曳履山苔滑。送僧林路明。水流逢石咽。雲出逐風行。雨後花添色。煙中竹欲萌。今昏應好月。那得一杯傾。</text>
<title>盆城途中</title>,<text>金寧佳麗地。天晩雨初晴。岳霧隨風斂。江氷逐水征。春光浮野麥。淑氣入林坰。折柳鞭駘馬。踟躕不肯行。</text>
<title>和酬許槐塢</title>,<text>僧來展書讀。不覺淚霑巾。君兒纔五歲。吾子未七旬。延吳雖勉勵。慈母實酸辛。却將壽夭事。蒼茫問大匀。</text>
<title>病中。寄許磁之。</title>,<text>秋病春將到。閒中覺日長。門衰宗子喪。家禍室人亡。開卷難成讀。多愁轉欲狂。跫音眞可喜。頗怪草玄揚。</text>
<title>次宋眉叟韻</title>,<text>晩景紛千狀。堪嗟造物工。日沈群岫暮。煙鎖一江濃。空切懷英望。難乘御寇風。悠悠今古意。一笑與君同。</text>
<title>夢哭兄柩</title>,<text>夢哭吾兄柩。覺來道路賖。乾坤愁入骨。三十鬢生華。水落灘聲遠。月高桐影斜。悠悠天九萬。一問擬乘槎。</text>
<title>漢都</title>,<text>漢都天作府。於赫大王荒。絶險同函谷。繁華勝洛陽。繩繩傳聖哲。濟濟出忠良。萬世垂無極。誰言八百長。</text>
<title>與兩黃學士。飮酒江樓。</title>,<text>漢家一江夏。殊未有人才。揮筆斜陽退。高吟大霧開。乾坤撞玉磬。宇宙動晴雷。一笑世間外。堪誇塵土哀。</text>
<title>呈洪宋兩公</title>,<text>行到樂生驛。已離華岳峯。魏闕憐漸遠。家山尙萬重。如何湖上客。又惱此時胸。還喜樓前水。雙魚與海通。</text>
<title>肅辭北闕。將覲南萱。陽智道中遇雨。</title>,<text>秋雨連山細。金風駕水來。楓光然不濕。雲影畫初開。菊浥猶添色。泥深屢蹶駘。君親今兩隔。南北思悠哉。</text>
<title>失題</title>,<text>四峽楓如錦。一溪水似油。開篇蒼石上。㸑飯白沙頭。捕得魚蝦少。烹來興味幽。此間饒至樂。難與換公侯。</text>
<title>夜坐</title>,<text>蓬萊千戶夜。玉洞五雲邊。月白鶴無睡。江寒龍未眠。焚香銷世慮。開卷對前賢。還喜松醪熟。呼傾藥玉船。</text>
<title>雪後夜坐。次李牧隱韻。</title>,<text>聖恩隨日重。愚慮逐宵加。南去每懷闕。北歸還憶家。憂天生白髮。望越暗玄花。雪霽寒猶逼。移爐自捧茶。</text>
<title>讀高麗史有感</title>,<text>夜讀前朝史。燈前一涕洟。夭桃風暖媚。貞柏歲寒知。自古親賢起。由來近佞隳。孱孫終不悟。鵠邑黍離離。</text>
<title>書懷。示友人。</title>,<text>離親千里外。許國五雲中。髮短霜猶逼。心端石可通。大江連海闊。朝日射窓紅。發憤追前哲。撚髭氣自雄。</text>
<title>初二日。肅拜。暮投書堂。眉叟先一日到堂。倚樓以待。坐頃遺一律以示。和呈。</title>,<text>共爲方丈選。玆遇亦云奇。入室君猶敏。升堂我獨遲。白雲隨健筆。長漢潤新詩。更說前程遠。驅車萬里期。</text>
<title>書堂洞口遇雨。馳避江村小樓。</title>,<text>山前逢驟雨。谷口濕行裝。走馬投漁店。登樓爽熱腸。雲奔埋遠樹。帆疾背斜陽。應被潭龍戲。催詩何太忙。</text>
<title>送李注書覲親于溫陽溫井</title>,<text>三聖曾巡地。多君此日行。祥雲應未歇。靈井尙含禎。仙鶴從天降。萊衣闔境榮。秋風臨水送。偏起故園情。</text>
<title>東山携妓圖</title>,<text>謝傅本風流。東山恣意遊。高情未易說。携妓非閒謀。一答蒼生望。終貽白首憂。區區空折屐。何獨忘中州。</text>
<title>落葉</title>,<text>蕭蕭千樹葉。片片落何爲。歷亂欺寒日。徘徊戀故枝。閨中征婦怨。江畔楚臣悲。聚散態無定。多慙松柏姿。</text>
<title>曉坐</title>,<text>老去偏輕睡。宵長也足愁。村遙寒犬吠。月白大江流。故國無來雁。書堂又送秋。聞鷄心萬里。臨路肯停輈。</text>
<title>和道原嘆大寒韻</title>,<text>北風猛如羽。叱咜拔山吹。凍折藏魚石。驚飜睡鶴枝。看書燈影暗。引爵酒權遲。獨憶楡關卒。傳更盡裂肌。</text>
<title>題曹司甕正 致虞 歸養詩軸</title>,<text>南陔蘭入思。魏闕夢猶香。屢免東京邴。爭傳北史倉。狄雲行漸近。魯日退彌光。歸覲調甘後。還應戀未央。</text>
<title>次贈金仲擧 沖 兼示國老</title>,<text>簷雨蕭蕭下。客懷耿耿長。是非悟歸去。淸濁詠滄浪。巖霧侵寒席。山風透弱墻。二三吾益友。遠軌各相蘉。</text>
<title>敬送崔施之出宰沔川 先王之幸松京也。解錦袍衣君。君必有王龜齡民事堂之戀。仍憶玉堂舊事。泫然稿奉。</title>,<text>錦袍崔學士。去國黯然時。當路孰相悶。向風吾淚垂。高天應有意。照日本無私。民事龜齡賦。行行有所思。</text>
<title>奉和子剛夜坐韻</title>,<text>哦詩孤燭下。湖閣夜將分。北雁依沙宿。南歌隔岸聞。八窓侵爽氣。萬里絶纖雲。欲遂蓴鱸志。難爲鳥獸群。</text>
<title>次子剛三更韻</title>,<text>三更燈一盞。方寸向君傾。萬古去來世。百年談笑情。樓高斗柄近。節逼蟲吟爭。騷客已多感。暗泉猶筑聲。</text>
<title>西澗奉次子剛韻</title>,<text>古澗出山骨。鏗鏘觸石鳴。枕流心自適。洗耳骨彌淸。朝宗多水性。晝夜起予情。四載吾師是。空慙不舍聲。</text>
<title>友人將入城。作詩留之。</title>,<text>萬里秋江上。高樓酒半醺。片帆歸極浦。朝日漏層雲。吾嘗慙郢質。君自運風斤。臨流胡不樂。入市謾紛紛。</text>
<title>舟中偶吟 二首</title>,<text>漢上孤帆疾。漁村日出時。衆山遙拱髻。閒靄近披帷。客興三杯酒。行裝一卷詩。鄕關千里外。渺渺白雲飛。</text>
<title>舟中偶吟 二首 其二</title>,<text>天外三峯出。山前一水流。功名雲起滅。得失鳥沈浮。落日孤村樹。淸風七月秋。與君相對話。情緖轉悠悠。</text>
<title>早起。次友人韻。</title>,<text>湖上晨推枕。愁中強討詩。細泉喧暗竇。落月在高枝。故國千山迥。新秋一雁遲。如何參也願。六載爲忠移。</text>
<title>江樓偶吟</title>,<text>危閣壓江天。孤洲集客船。晴川看洗馬。晩樹亂鳴蟬。明日孟秋盡。此樓諸景全。君恩猶未報。白髮已飄然。</text>
<title>病暑。登玉堂小樓。次友人韻。</title>,<text>人間聊避暑。天上暫憑樓。目極三韓界。涼生七月秋。嘗羹思穎孝。借箸愧張籌。偏起江南興。萋萋鸚鵡洲。</text>
<title>好雨知時節。次容齋韻。</title>,<text>好雨知時節。休言此雨遲。稻香凝滿野。麥浪漲連陂。聖主憂勤甚。天工報答隨。田翁相戒語。秋斂莫違期。</text>
<title>贈張明叔 曦</title>,<text>少小山中寺。高棲讀史時。松溪同弄月。雁塔共哦詩。千里孤燈影。一床十載思。相逢喜不寐。明日又相離。</text>
<title>新涼</title>,<text>律變新涼至。風淸溽暑殘。星依銀渚冷。露滴玉盤團。紈扇稍衰寵。葛衣初覺寒。沈吟看斗柄。夜久獨憑欄。</text>
<title>送崔正字榮覲外王母于聞韶 二首</title>,<text>尊公百世士。今子又儒仙。月桂九天折。秋風孤鶴翩。聊爲莊舃詠。請贈繞朝鞭。莫遣驅車緩。外家久設筵。</text>
<title>送崔正字榮覲外王母于聞韶 二首 其二</title>,<text>渺渺蒼波上。迢迢故國雲。行人不可送。落葉況堪聞。本是悲秋客。還爲臨水分。秖將雙榼酒。強勸晝遊君。</text>
<title>別閔佐郞希仲 濟仁 于文義。行次玉川。寄之。</title>,<text>文縣凌晨發。午前到玉川。峽行雲滿袖。江霽日臨船。南北萱蓂迥。往來歲月遷。客中離故舊。回首轉茫然。</text>
<title>夜坐憶道原</title>,<text>架上書千卷。燈前酒一罇。古琴聊獨撫。新句與誰言。水落灘聲近。天高斗柄尊。思君仍不寐。此夜正銷魂。</text>
<title>次圭庵韻 二首</title>,<text>大樹何曾撼。他山要得親。鯤鵬摶海壯。將市發硎新。擲地金聲韻。當朝玉立身。余生慙郢質。君是運斤人。</text>
<title>次圭庵韻 二首 其二</title>,<text>多病誰相問。琴書獨可親。丹心依舊在。白髮逐朝新。迢遞荒三徑。支離笑一身。自憐濡滯意。不敢語于人。</text>
<title>夜夢亡兄。因憶故鄕。書示阿怡。戊子十二月初八日。</title>,<text>王城距鄕國。二十六郵亭。歷歷路邊堠。哀哀原上鴒。片心終始壯。雙鬢往來零。憂世無毫補。遠遊愧鯉庭。</text>
<title>拜工部員外郞 二十二日</title>,<text>白髮驚春候。虛名忝水曺。飾躬亘戰戰。開卷亦囂囂。試把龍香撥。閑撚鳳尾槽。聖恩如可。報南釣欲連鼇。</text>
<title>寒溪洞</title>,<text>纔入寒溪洞。已無鄕井心。玉峯千疊秀。仙府萬重深。訪寺聽僧偈。隔林聞鶴音。煙霞滿歸路。霏翠濕征襟。</text>
<title>立巖</title>,<text>卓爾聳危骨。巉巉撑碧空。噴雲無日歇。吐雨有神功。準擬補天缺。爲能拔地雄。誰將移爾去。柱彼頹波中。</text>
<title>雙巖</title>,<text>兩巖各千仞。一逕通中間。盜竇黝難測。老蛟眠更閒。穿雲病骨濕。歷險衰毛斑。悵望迷南北。君親戀一般。</text>
<title>自原州陪德水李相。還向嶺東。題新林驛柱。</title>,<text>今朝又揮策。歸路碧岑稠。楓葉燃秋壑。霜風集驛樓。往來無日歇。迎送幾時休。悶默悲郵卒。題詩記遠遊。</text>
<title>和川曉發</title>,<text>和川催曉發。獐項始天明。刮目雲山色。開聾澗水聲。已敎塵惱淨。無自妄心生。歸路杉松合。霞標是赤城。</text>
<title>次蒼峯驛韻</title>,<text>石路苦多雪。幽都猶積陰。峽擎西去日。松老歲寒心。念念主恩重。行行鄕思深。獨憑孤館裏。宇宙一長吟。</text>
<title>奉次李相。次杜甫久客韻。</title>,<text>雲水千年地。春風萬里情。毿毿松雪落。得得浦鷗輕。日下丹心切。天涯白髮生。遙憐淸洛上。門外釣舟橫。</text>
<title>奉次李相。次杜甫山館韻。</title>,<text>千山猶積雪。一氣暗銷寒。夜雨聞簷滴。春風入筆端。蒼茫懷北闕。寂寞倚東欄。爲起蘇煢獨。高情似謝安。</text>
<title>奉次李相。次韓翊秋夜韻。</title>,<text>霜風欺短髮。病眼眩空華。雲外三更雁。燈前萬里家。無眠還獨嘯。有酒且須賖。醉裏題詩句。醒看滿紙鴉。</text>
<title>橫城路上</title>,<text>二月橫城路。三竿旭日昇。春山猶積雪。野水已無氷。地麗人應傑。風淳俗自稱。使君今姓鄭。惠政洽黎蒸。</text>
<title>洪川路上</title>,<text>一入洪川境。穿雲石棧危。好山迎亦喜。流水送還隨。長谷無耕地。黎民每阻飢。使君有黃霸。聞說保如兒。</text>
<title>三月十九日。家君命除姊服。悲嘆而作。庚寅。</title>,<text>七年劉枕淚。哭姊又沾巾。孔拱猶師右。由除更悼神。李鬚那復爇。庾饌已空陳。却憶脩之飽。如今愧薄恩。</text>
<title>題盈德樓船。次諸賢韻。二首。</title>,<text>畫船載官酒。直泝訪茅君。賢主言游政。嘉賓宋玉文。天晴海湧日。洞寂石生雲。欲去還濡滯。揮戈莫使曛。</text>
<title>題盈德樓船。次諸賢韻。二首。 其二</title>,<text>海邊成邂逅。江上更携君。綵鷁輝仙筆。蒼崖剝蘚文。叉魚纖切縷。醉辯壯霏雲。此會良非偶。相期飮到曛。</text>
<title>寒松亭。次前賢韻。</title>,<text>十里寒松合。蒼雲鎖海門。鶴歸仙不返。亭廢竈猶存。奏笛東溟闊。饒愁北嶺昏。沈吟詩未就。盡日坐虯根。</text>
<title>訪士休題壁。次李白送張翰韻。</title>,<text>隱士高棲地。淸風掃榻時。客來苔徑細。日永竹陰遲。幽鳥眞堪友。浮名不可期。榴皮題壁去。他日肯相思。</text>
<title>醉贈趙子文</title>,<text>他鄕逢舊友。今日得嘉賓。把酒情何極。論文語益親。黃鶯啼柳幕。碧岫映綸巾。共約尋幽去。淸平訪異人。</text>
<title>憩無極驛。聞黃鸝有感。</title>,<text>寂歷郵亭古。蕭騷草樹深。孤雲閒出岫。倦客促歸心。黃鳥休誇舌。淸霜已迫林。無端悲世道。撫卷涕淫淫。</text>
<title>訪松堂</title>,<text>夜泊松堂下。朝來謁主人。高風曾避世。雅想早超塵。深樹鳴黃鳥。空齋岸白綸。眞堪床下拜。道與德公倫。</text>
<title>舟中偶吟</title>,<text>落日倻山影。橫沈洛水波。嘉魚潛丙穴。白鳥聚寒沙。黃帽須勤棹。明朝可達家。已無圭組念。終欲老煙霞。</text>
<title>題信連師詩軸</title>,<text>暫謝紅塵世。來參白業禪。寒泉無歇夜。古塔不知年。却笑陶元亮。偏憐老目連。明朝出山去。回首便茫然。</text>
<title>坡州道中</title>,<text>匹馬坡州路。單僮病不行。陰崖松帶雪。陽岸柳搖晴。謾有擎天志。虛懷愛日誠。離親還去國。誰識此時情。</text>
<title>夜坐有感</title>,<text>老佩西田印。誰憐白雪腔。寥寥憑短几。耿耿對寒釭。戀闕愁如雨。思親淚似江。忽聞南雁過。夜半起開窓。</text>
<title>田廨偶吟</title>,<text>昔日林廉輩。經營廣土田。應謀傳萬世。豈識有今年。狗苟眞堪笑。蠅貪亦可憐。奸邪魂若在。庶幾愧重泉。</text>
<title>高陽道中歇溪上</title>,<text>忽臨溪岸坐。驚照老衰顏。幾渡一支水。猶盱三角山。孤村花爛熳。百舌語間關。浩嘯春風裏。狂懷點也班。</text>
<title>知足庵</title>,<text>來登知足寺。俯視松都城。謾發三山興。流觀萬物情。黃精隨處茁。白髮逐時生。仰羨遙空鳥。橫飛羽翮輕。</text>
<title>雪中同安挺然。遊棲鳳寺。</title>,<text>鈴閣偸閒出。東溪訪戴安。雪嬌橋渡孟。蹊險寺投韓。照佛傳燈古。穿林落磬寒。中宵推枕起。霽月滿欄干。</text>
<title>次東老詠揷甁梅枝韻。卽折送梅枝也。</title>,<text>孤芳聊折贈。聞揷小蜍甁。氣洩三春早。花先百卉榮。任他桃李忌。耐得雪氷生。可是車根在。猶期和鼎羹。</text>
<title>醉呈東溪</title>,<text>浩浩復陶陶。偸閒始陟皐。霜寒月倍素。水落樓彌高。醉把人間酒。狂思海上桃。君詩堪泣鬼。往往壓風騷。</text>
<title>武陵縣</title>,<text>十室武陵縣。孤城障裏開。花猶泛源去。人似避秦來。雲碧長春寺。天高景釀臺。世間無此境。唯有說蓬萊。</text>
<title>送地主李彥愼</title>,<text>隕結將何報。深恩似海波。由來傳市虎。獨不惑杯蛇。白日忠堪仗。嚴冬役可嗟。哀中還惜別。老淚正飜河。</text>
<title>渡露梁。訪許南仲別墅。</title>,<text>煕煕出崇禮。浩浩倚江潯。尺咫蓬山近。逶迤銀漢深。鳧飛尙書舃。風入玉娥琴。一局來叨後。爛柯歸去心。</text>
<title>謝嚴 啓昭 和敎</title>,<text>詞源天水大。坐覺蜀山枯。吾道懲羹噎。斯文振臂呼。寵紆三釜粟。心在五湖圖。賴得故人句。新愁一半無。</text>
<title>疊前韻。敬謝朴六峯和敎。</title>,<text>詞源江海大。餘潤及溪枯。同調時相憫。論文每許呼。丹心齊北拱。白髮愧南圖。賴有依歸者。爲隣百恨無。</text>
<title>送洪明仲赴京 四首</title>,<text>高義兼忠孝。何曾出入違。還携吳札劍。暫輟老萊衣。遼野䨪蒸暑。燕橋月霽輝。朝天仍問禮。吾道竟東歸。</text>
<title>送洪明仲赴京 四首 其二</title>,<text>來典獻陵祀。遠違于野情。白頭相識盡。靑眼幾人明。西路四千迥。東雲朝暮生。何時一杯酒。披豁兩心傾。</text>
<title>送洪明仲赴京 四首 其三</title>,<text>昔年東入幕。君筆序吾遊。一見波瀾壯。常疑雷電收。新詩寧計拙。遠別只舒愁。對月中原夜。須憐回白頭。</text>
<title>送洪明仲赴京 四首 其四</title>,<text>聖節膺今命。玆行愜舊期。鴨江朝海急。遼鳥度天遲。萬國同庭日。孤臣戀主時。歸來多所得。補衮捨君誰。</text>
<title>送李牧使 若氷 出宰公州</title>,<text>一見嗟何晩。深知是謫仙。長安羈宦日。大旱送君年。峴路蒼雲畔。江樓白鳥邊。隨車應霈雨。躍馬莫留連。</text>
<title>廣陵渡阻風</title>,<text>日斜廣陵渡。風急浪花寒。吾道元非兕。玆行逆上灘。浦鷗驚縮首。雲鶻喜揚翰。舟楫須常戒。瞿塘豈獨難。</text>
<title>宿貯月臺</title>,<text>繫纜攀危檻。臨風喚望舒。江回銀漢白。簷近廣寒虛。五蓋皆氷釋。三彭自掃除。要須心貯月。何必致贏餘。</text>
<title>月溪</title>,<text>兩岸峽擎日。中間江瀉天。冽風來虎穴。腥霧起龍淵。篷牖客僧定。壁蹊人蟻旋。吾行已三宿。今日興悠然。</text>
<title>行次英陵</title>,<text>惟天生大聖。玆俗上春臺。禮樂光虞際。刑名洗漢回。寶弓臨水棄。虛殿向雲開。流澤君如問。驪江卽一杯。</text>
<title>苦由灘</title>,<text>江源東出月。澱色瀉如琚。舟楫灘巖熟。萍蓬日月除。晴光飛白鷺。閒影落蒼虛。浩笑篷窓底。誰知我與魚。</text>
<title>自中原向黃江驛。畏炎晩酷。不可當道。傍遇寒澗有感。</title>,<text>幽澗迎炎逕。言功可僕更。漾虛涵玉色。鏗石發匀聲。忽得淸煩胃。眞堪慰遠程。飜疑隱君子。如別故人行。</text>
<title>醉題南雲叟窓板 二首</title>,<text>南君天下士。長嘯在山林。生子五龍矯。有朋三盞深。日舒禽得意。溪暖柳生心。乾坤無限大。一壑可開襟。</text>
<title>醉題南雲叟窓板 二首 其二</title>,<text>一逕穿雲入。隆中訪臥龍。井甘脩綆汲。坡暖果林叢。壺裏紅塵隔。人間白髮公。三杯能大醉。留贈鹿皮翁。</text>
<title>次權生韻 二首</title>,<text>爲官已四春。傭食愧臨民。一片丹心舊。千莖白髮新。側身勤聖主。守土恥孤臣。滿意朝來雨。堪歌萬井人。</text>
<title>次權生韻 二首 其二</title>,<text>共許平生抱。相逢未是早。聞言便自多。如食方能飽。丘垤我山羞。江河君海造。玆詩各勿忘。所貴唯心倒。</text>
<title>次安員外公信韻</title>,<text>環軒皆綠竹。烏几洒然憑。風至佩聲細。月明金影層。隕霜溫似玉。當暑凜如氷。凡卉看無數。此君可以興。</text>
<title>榮川路中偶吟</title>,<text>孤村亂峯下。行客雨中歸。園種苽三蔓。窓開板兩扉。老翁憂漏屋。童子戲泥衣。暫飯來椒井。前簷已夕暉。</text>
<title>送朴翰林承任</title>,<text>南來南斗避。北去北辰輝。天上眞仙客。人間擅錦機。白頭慙躓語。靑眼挽華衣。江渭從玆別。相望幾日歸。</text>
<title>舟中敬呈子由相公</title>,<text>翠派通銀漢。樓船下渺茫。風流傾四郡。紅粉擁三行。密雪千峯暗。微風一水香。湖山無盡藏。輝映相公章。</text>
<title>路中偶吟</title>,<text>連鏕將抵福。肩聳雪峯層。愛日當心曝。長川合野氷。郵橋龍玉偃。村逕線銀縢。物色供詩料。吟哦愧未曾。</text>
<title>讀孟子有感</title>,<text>吾道周流後。天乎又捨鄒。相逢皆尹士。到處是淳于。已遠唐虞世。寧尋萬告徒。平生私淑意。孝悌是嘉謨。</text>
<title>奉贈稚川戒酒</title>,<text>無監持酒令。有客興先酣。去使初筵亂。能敎不醉慙。一言吾欲盡。百拜子何堪。良藥要須苦。論交戒蜜甘。</text>
<title>有感</title>,<text>未免慢於人。敢云能敬親。雌雄烏羽混。榮辱鶴毛新。薄俗多先長。堅氷已至隣。蓬山在何許。翹首一沾巾。</text>
<title>尙州</title>,<text>沙伐吾宗國。山河擅上流。行吟白頭日。滿目大平秋。野熟黃雲遍。城雄古木稠。誰家弄長笛。一拍起離愁。</text>
<title>安谷驛</title>,<text>每過安谷驛。幾汲驛前流。來去頭渾雪。敲推歲又秋。官人嗔馬病。郵吏怨賓稠。暫憩燈前路。悠悠今古愁。</text>
<title>金烏山</title>,<text>乍見金烏面。如逢吉注書。靑天看卓立。白日曝幽居。獨鳥欲何往。淸風吹起予。雲松巢可卜。玆地結茅廬。</text>
<title>伽川午憩</title>,<text>星州催早發。飛閣望南亭。狐峴羊腸曲。耶川鴨首靑。傍林炊汲玉。枕石夢通靈。暫飯題詩去。都忘兩鬢星。</text>
<title>伽川途中 四首</title>,<text>不見李陶隱。回頭止止堂。星山靑未了。伽水逝還長。試問薰天貴。誰流異代芳。魯鄒猶道路。萬古涕汪汪。</text>
<title>伽川途中 四首 其二</title>,<text>遊山如噉蔗。漸入境多佳。地拱千重嶂。天開萬里懷。楓酣雲覆錦。龕迥石標階。李郭難描處。新詩妙不乖。</text>
<title>伽川途中 四首 其三</title>,<text>朝醉星州酒。暮穿伽嶺雲。楓高天襯赤。松老鶴離群。陶隱空留詠。文昌未有墳。永懷鳴百世。餘子謾紛紛。</text>
<title>伽川途中 四首 其四</title>,<text>伽嶺秋將晩。高林錦作帷。年今蓍入手。志古涕橫頤。白髮幽禽怪。丹心落日知。孤雲如可作。吾欲細論詩。</text>
<title>伽倻山</title>,<text>自北來何遠。迤東勢最奇。去天無咫尺。拔地未支離。暮影遙橫洛。危峯欲拄曦。振衣曾冢頂。咋指笑韓悲。</text>
<title>次聞慶樓韻。送李監司 淸 還京。</title>,<text>高樓動仙樂。天上使星回。主屹山圍畫。龍湫水染苔。召棠隨處蔽。顏雨逐車來。枉被吹噓力。還慙錦誤裁。</text>
<title>早發基州。行過榮川。望龜臺有感。</title>,<text>捺已多佳士。羅王獨迎姝。詩書今至魯。民物舊開吳。天下龜臺有。人間李白無。誰爲外孫句。一嘯是仙區。</text>
<title>登平恩驛樓</title>,<text>三山皆畫錦。一水面如姝。鞍馬長吟越。蓴鱸正憶吳。古郵樓可倚。新句畫堪無。暫醉生狂興。猶思歷八區。</text>
<title>榮川途中</title>,<text>短髮學秋葉。飄疏不滿梳。倦行天地內。長嘯古今餘。老馬空知路。閒鷗欲侮予。平恩樓又倚。吾道竟何如。</text>
<title>福州偶吟</title>,<text>安奇驛門外。紅樹盡情秋。日曝三旌石。龍跳百尺樓。才從江令躓。老怯牧之遊。獨坐聞龍笛。長吟萬里愁。</text>
<title>瓮泉驛樓獨酌</title>,<text>日暮瓮泉驛。蕭蕭木落秋。天恢包萬國。溪細繞孤樓。自笑鄒人闊。猶爲太史遊。百年歌轉苦。一盞可澆愁。</text>
<title>平恩驛樓</title>,<text>晩飯平恩館。斜陽滿一樓。溪流金不定。山色錦能周。闕入三年夢。時餘十日秋。到頭饒景物。綴拾恐難收。</text>
<title>題贈軍威主人</title>,<text>軍威又朝發。惜別主人顏。鄕壟將歸省。湖髥已未攀。泥融愁赤埴。雲盡喜靑山。萬物皆春色。孤臣涕獨潸。</text>
<title>八莒次林大樹韻</title>,<text>人生羞富跖。所以樂貧黔。自笑氷懷冷。誰爲炙手炎。庭空鼯舞穴。雲翳嶽埋尖。遠憶將軍樹。空憐海上潛。</text>
<title>次贈曹伯元</title>,<text>梅仙早乘鶴。吾見適庵人。文酒我何與。風流君有眞。乍合生平幸。飜離別恨新。明朝應隔嶺。回首轉傷神。</text>
<title>次酬曹伯元 五首</title>,<text>先府開衙地。重來有鳥丁。主人雙鬢白。行子兩眸靑。閣滿西山爽。樽㪺北斗星。狂歌須達曙。莫說是華亭。</text>
<title>次酬曹伯元 五首 其二</title>,<text>聖樂來朋遠。詩歌伐木丁。逢君孤月白。擧酒亂山靑。往事如飛鳥。流年易改星。人生要各勉。誰效泣新亭。</text>
<title>次酬曹伯元 五首 其三</title>,<text>危樓隣月殿。吳桂怳丁丁。切切朋情白。恢恢綃幕靑。一心開水鏡。萬事愼秤星。歸去田園在。南皐一草亭。</text>
<title>次酬曹伯元 五首 其四</title>,<text>梅溪家小阮。仙骨石兼丁。匹馬看山遍。題詩滿卷靑。龍蛇驅綵筆。風雨霽文星。又送湖西去。孤吟倚幾亭。</text>
<title>次酬曹伯元 五首 其五</title>,<text>地節梅經雨。天時斗指丁。鬢添三暑白。樓擁四山靑。留客長投轄。爲官愧列星。勸君須痛飮。天地大郵亭。</text>
<title>壬寅大飢。將移粟于義興。歷宿聞韶。到雲山驛。邑主鄭彥龍。責我早發。</title>,<text>年侵憂如醉。身勞病轉成。聞韶新興動。鄭驛舊情生。霜草如經火。昏埃不肯晴。正緣民事急。休怪曉頭行。</text>
<title>偶吟</title>,<text>孤城依嶺底。虛室足雲煙。去國猶千里。歸心負五年。風來敲玉柱。月到勸觥船。獨有君親淚。無從落短篇。</text>
<title>舟次興元倉。次鄭湖陰南江韻。</title>,<text>五年瞻北極。一葉泝西江。遠水朝支百。孤臣雪鬢雙。危巖拳獨鷺。落日照虛窓。洒淚橋山草。玆心庶見降。</text>
<title>仙人巖</title>,<text>舟行似騎馬。夾櫓爭鞭能。漸喜京山近。深悲靖廟昇。薰風新化遍。落日老懷增。江水無終極。碧峯空外層。</text>
<title>拜陵 自漢江直抵山陵。但外臣無拜陵之例。故望拜洞門。益爲摧慟。夜乞山外村店。假寐而歸。</title>,<text>五月初三日。由舟向靖陵。歷都思跣足。望域涕垂膺。天地孤臣拜。雲霞萬木蒸。夜依山下宿。龍衮夢何能。</text>
<title>楊根江上。見王孫別墅。</title>,<text>萬里淸江上。孤村小洞深。牛黃分圃草。鷄白混沙禽。風月千帆過。煙波一室臨。紅塵頭似雪。誰識主人心。</text>
<title>梨湖喜晴</title>,<text>悠悠向鄕國。稍稍遠京華。賓旭開淫雨。排空壯濁波。舟行詩勝畫。卯飮臉生霞。今夜淸心月。應邀賞桂花。</text>
<title>漢上送宗姪怡錦還</title>,<text>愛爾不能別。遠來江上樓。長河無限水。此日難澆愁。應異高堂夢。幾崇先祖丘。聖明方側席。鄕國莫淹留。</text>
<title>李剛而將南覲。以短律爲贈。步其韻送之。</title>,<text>明珠驚滿眼。向夜夢先奇。歸袂誰能挽。登堂已卜期。橘紅應動興。松拱獨添思。白首猶羈馵。深悲昧昨非。</text>
<title>呈黃仲擧</title>,<text>故國每勞夢。今秋猶未歸。壯懷張夜滿。衰鬢掠朝稀。霜重園摧木。風喧晝掩扉。洗心唯有易。往往見天機。</text>
<title>次咸昌廣遠樓韻。別黃仲擧。錄呈辛榦父主人。</title>,<text>倦客行吟慣。玆樓又縱探。川原襟地曠。宇宙眼花毿。病後思鄕苦。離邊得酒酣。憑虛仍矯首。何許有山三。</text>
<title>新反次趙松齋韻。留別李仲一。</title>,<text>二十四年別。遙望似越秦。乍逢靑眼舊。相對白毛新。有約溪禽識。無塵洞俗淳。他時湖海上。共作釣魚人。</text>
<title>敬呈權景信相公</title>,<text>一宿城山寺。恭同太乙仙。絳河流咫尺。塵界隔三千。霞醴月中酌。玉簫天外傳。敲棊仍半日。應有爛柯旋。</text>
<title>峯名</title>,<text>仙嶽三山近。乾坤未了靑。峯名如有待。溪偈自無停。行到世間外。坐捫天上星。廣寒眞咫尺。早晩訪丁寧。</text>
<title>滿月菴</title>,<text>淸涼十九寺。寺寺門前臺。明月照空滿。孤雲遊不回。泉聲唐日柳。山色宋朝梅。狂欲樽南海。須㪺北斗杯。</text>
<title>椒井 二首</title>,<text>靈井涵椒洌。何徒外垢蠲。無邪生浩氣。有本達源泉。任可居伊首。淸宜竝伯肩。眞堪稱水聖。一浴萬痾痊。</text>
<title>椒井 二首 其二</title>,<text>椒洌靑山井。尋來白髮人。潛身逃大暑。浴德發孤春。孔學欣時習。湯盤貴日新。同行誰起我。吳叔切磋親。</text>
<title>聞慶次板上韻。錄奉趙使君。</title>,<text>鳥關難蜀道。玆縣卽喉之。屹立山爲卓。爭流水學卑。官勞多迓轍。民餒鮮携匙。寄語門前客。行行愼歷危。</text>
<title>洞門磐石上。與縣監趙良弼，進士金鍊卿 粹 與其子進士慶雲阿博對酌。醉呈良弼。</title>,<text>洞門磐石大。坐可百餘人。天許我爲席。雨邀君洗塵。波聲如有喜。山色似開嚬。泚筆狂題興。何須泣鬼神。</text>
<title>次湖陰韻。敬呈陽山大丈金上舍。</title>,<text>溪山眞得主。行客偶尋奇。不問甄萱井。先探致遠碑。逍遙思羽化。局束愧塵羈。未拜藜床去。重來更有期。</text>
<title>仙遊洞</title>,<text>一入仙遊洞。吾生愧未仙。潭澄堪印月。山立欲擎天。泉石眞成痼。膏肓未易痊。煙霞滿雙袖。安得筆如椽。</text>
<title>次元日宮醞韻。酬堂僚。五首。</title>,<text>長懷空自笑。短髮又添齡。白日尋蓬島。春天覩景星。柳柔金正裊。梅綻雪初馨。直待上元月。相携步禁庭。</text>
<title>次元日宮醞韻。酬堂僚。五首。 其二</title>,<text>三杯澆舊抱。十日謝新齡。握髮從添雪。權心恐謬星。詩書難緖續。宇宙幾名馨。獨有洪鐘響。雷鳴奏廣庭。</text>
<title>次元日宮醞韻。酬堂僚。五首。 其三</title>,<text>嘉靖三千國。朝鮮億萬齡。森嚴開八陣。寂寞耿孤星。屢把降旛豎。深知綵筆馨。看君多得意。白日到胥庭。</text>
<title>次元日宮醞韻。酬堂僚。五首。 其四</title>,<text>未效涓埃補。空催犬馬齡。眞嫌虛夜月。須共對春星。鳶戾乾坤迥。風暄草木馨。猶思挑一戰。大醉臥前庭。</text>
<title>次元日宮醞韻。酬堂僚。五首。 其五</title>,<text>老鶴空飄髮。神龜願比齡。文詞還夢錦。朋舊罕晨星。節序春風動。堪輿聖德馨。惟君眞石友。同得侍珠庭。</text>
<title>敬呈浩原令公以冬至使赴京</title>,<text>萬里三韓使。僑華博物才。輪從靑海轉。槎泊絳河回。明月令威柱。雄風郭隈臺。不知登眺處。幾憶井蛙哀。</text>
<title>送李持平子潤以書狀如京</title>,<text>三韓鐵面士。萬里向周庭。許國片心赤。揮鞭雙鬢靑。鴨江元學海。遼鶴自吟丁。天闕聞韶夜。遙應動客星。</text>
<title>黃海道金僉使龜新亭寄題</title>,<text>聞說新亭小。能收納納天。引渠分碧澗。爲沼種紅蓮。幽鳥似相樂。好山爭獻姸。將軍眞雅量。風月自無邊。</text>
<title>敬呈鄭湖陰求敎 二首</title>,<text>相公湖海情。高枕臥宜城。一答蒼生望。長寒白鳥盟。晉江晴月滿。巴岫暮雲生。應有扁舟興。其如負聖明。</text>
<title>敬呈鄭湖陰求敎 二首 其二</title>,<text>新珠聯四十。箇箇重連城。辱報叨如響。榮知荷主盟。梧霖鏖暑退。客興與秋生。誰信金閨夢。宵宵繞四明。</text>
<title>松禾東軒韻</title>,<text>筦爾笑孤城。春風露冕情。庖廚憐物遠。絃誦愛人平。柳嫩金浮岸。松涼翠撲楹。天心何處見。靑草滿庭生。</text>
<title>題載寧東軒</title>,<text>花開春已去。風峭夏猶來。可畏維多露。應須詠標梅。朋高松一老。樂在酒三杯。獨厭聽群雀。誰敎孤鳳回。</text>
<title>舟中別縯上人</title>,<text>甘露千年寺。禪窓一宿行。磬從天外落。楂入斗間橫。應同桑下戀。乍別客中情。他年如憶我。洗鉢有南溟。</text>
<title>發安國寺。將抵黃州口占。</title>,<text>飽喫瑞州飯。又巡黃野行。稻田僧衲錯。潭水女銅明。遠岫雲衣出。孤村麥浪生。薰風吹萬里。攬轡有餘情。</text>
<title>平山夜雨。次壁上韻。</title>,<text>客毛明似雪。秋雨亂如麻。推枕惟憂國。揮鞭肯憶家。天威違未咫。海路問還賖。不寐聞鷄叫。孤燈自吐華。</text>
<title>江陰縣宴八老人朴允成等。年九十 次壁上韻。</title>,<text>始入江陰縣。行吟度幾山。朱陳村井古。虞芮野田閑。庭樹垂仙顆。官軒隔世寰。開筵仍養老。問俗却忘還。</text>
<title>白川偶吟</title>,<text>白州頭白盡。邑號正宜賓。欲布文王化。飜慙召伯巡。秋天褰碧幕。朝日湧紅輪。到處如纔盥。應須學自新。</text>
<title>聚遠樓。次夏鳳祥韻。</title>,<text>十日愁離闕。三山喜入樓。乾坤包萬象。湖海屬孤舟。賓雁猶知節。農夫已失秋。自慙分陜老。何以敎西陬。</text>
<title>延安錄奉鄭使君德老 幷後序</title>,<text>已到延山府。長吟湖海間。天高秋欲半。野曠歲猶艱。二聖恩無際。孤臣夢未閒。厭遮還伐樹。終日望京山。</text>
<title>萬里亭。送李應明朝至。兼呈權書狀大手。亭距廣州八里許。舊無名。某始名之曰萬里亭。書之紙。揭雙松間。相視一笑。</title>,<text>飛峯臨大野。萬里送君行。衆峭擎天競。長川學海平。更催金縷調。無限角弓誠。蜀相名橋日。應先會此情。</text>
<title>次瑞興東軒韻</title>,<text>舊說慈悲界。初來到瑞興。千林渾落葉。九月欲生氷。涕泣思君父。懷歸畏友朋。攀緣愁後嶺。從善正如登。</text>
<title>敬呈縣宰伯一年兄 縣下路左。碧溪靑壁極佳。少時。與吾同年金彥弼隣哉。登蓮南來。卸馬于此。時方春暮。躑躅正紅千層。擧酒侑山而飮。隣哉作長篇。有擧酒勸春山。景遊亦不俗之句。是翁有道骨已作仙。今復過此。適値吾兄爲邑。愴然有山陽聞笛之感。書懷錄奉。</title>,<text>龍仁縣門外。翠壁路邊溪。春至蒸花爛。秋來錦樹齊。少年勸酒處。今日使人悽。三復栗仙句。新詩泚淚題。</text>
<title>寄祭故馬</title>,<text>霜風古寧路。憶渠吾淚垂。壬辰南去日。辛丑北歸時。毛骨豈殊矣。德良難忘之。粥芻遙送慰。惆悵一吟詩。</text>
<title>白雲臺。次虛庵韻。</title>,<text>謾說丹丘勝。誰知有玉丘。天靑恢八宇。雲白閱千秋。護洞龍挐足。擎曦鳳擧頭。神仙如未妄。應向此間留。</text>
<title>白雲臺。次金上舍慶雲韻。</title>,<text>平生誇道骨。偶爾入山中。海送千年月。崖留一樹楓。仙翁思駕鶴。釋子解談空。大醉方歸去。雲臺萬國東。</text>
<title>贈別崔副正文源 二首</title>,<text>戀闕七年夢。朝王千里心。由來葵藿向。進遣雪霜侵。雨暗鄕山遠。天寒旅雁吟。孤臣憂國淚。獨有聖明臨。</text>
<title>贈別崔副正文源 二首 其二</title>,<text>季冬愁積雨。喜見故人來。乍別眞堪惜。含懷不盡開。蒼生思爾乳。吾道與誰培。草草還家客。郵童未可咍。</text>
<title>送宋守初以奏請使如京</title>,<text>豈不惜離別。其如王事何。惟誠天可動。爲贐我無他。大暑鴨江渡。淸風孤竹過。知君能叫闔。東海溢恩波。</text>
<title>望日峯。上金相國。克成 相公命題。</title>,<text>故國蕭蕭落葉紛。危峯一上看朝暾。日華金動映天表。潮響雷轟割地根。相國胸寬呑海岳。書生眼大小乾坤。若敎兩腋生風翮。汗漫猶騰方丈雲。</text>
<title>次柳方善韻</title>,<text>邇來三月臥僧房。俗業漸消道業長。雲盡月華宜竹屋。雨收苔色近藜床。孤鵑哭血千林赤。隻麝經山百草香。勝事自知空一笑。閒吟更上最高岡。</text>
<title>和酬李繼祖</title>,<text>世道茫茫瘠大公。人皆予聖孰雌雄。觀君氣槩風雲外。愧我疏慵天地中。淵淨主津心自息。月明麻骨眼遐通。男兒到處尋顏樂。何恨垣墻沒憲蓬。</text>
<title>詠雪次友人韻</title>,<text>雲意頑冥故壓天。回頭千岫已馮顚。光搖大宇鴻濛內。冷襲騷人寂寞邊。桂摧月宮飄屑遠。龍爭銀漢散鱗傳。漸看曠野淸如紙。擧筆堪題瑞雪篇。</text>
<title>陪家君。會吳宜寧 碩福 于天鷄寺。</title>,<text>蕭寺眞通小有天。高筵父老兩鄕仙。矮松有意支欹塔。古佛無言閱幾年。起壽誰能辭屢舞。乘酣時復促繁絃。吳公八十多佳句。勝事何勞以畫傳。</text>
<title>次任士則見寄韻 二首</title>,<text>從來傑筆有神靈。獨掃千軍在妙齡。東海卽今觀大釣。高堂應昔夢天鈴。論懷且可到三夜。飮酒猶思傾入溟。月下狂歌堪一笑。乾坤兩葉水中萍。</text>
<title>次任士則見寄韻 二首 其二</title>,<text>作和於世早知名。遵聖高才刃發硎。文章已能麾赤幟。詩壇更擬築長城。相逢竊喜承三益。不見幾虛過一生。從此卜隣王翰宅。宵宵對酌月輪明。</text>
<title>崔貳相故宅。與毅翁把酒敍懷。</title>,<text>高人白晝自關戶。狂士雨中來扣門。滿地碧苔猶可見。隨風紅葉不堪聞。如何當日扶搖敎。只作今朝寂寞冤。未忍爲君題一句。羊曇遺恨更紛紛。</text>
<title>新霜</title>,<text>碧天涼冷夜何其。皎皎新霜著瓦奇。寒氣挾鋒侵敗絮。淡光糚粉迓初曦。難堪衰鬢添秋色。獨愛孤松擅令姿。試問豐山何處是。九鍾雲外一聲遲。</text>
<title>明妃出塞圖</title>,<text>百兩氈車指北行。胡沙獵獵暗秦京。可憐碧落一眉月。獨照紅顏萬里情。寧將靑塚傳千載。肯以黃金累一生。依然猶抱琵琶泣。此日無聲勝有聲。</text>
<title>夜雨詠懷 是夕。眉叟以覲親入城。獨守書堂。已不堪寂寥。夜半聞雨。悄悄無眠。始覺窓外三更雨。燈前萬里心之句。爲古今絶唱。時甲申十月二十六日也。</title>,<text>爲忠遠宦慙爲孝。白雪峯前欲白頭。其奈百年曾閔志。枉消千古益皐謀。如何冷雨三更夜。又作寒燈萬里愁。泚筆欲題無限意。開窓一笑大江流。</text>
<title>病中次酬士則</title>,<text>淸貧到骨病還饒。一夕愁吟復一朝。秖是少年身不護。謾將今日候違調。開書欲報空含意。報筆多言恐自囂。旅館雪深誰問疾。每吟佳句慰岑寥。</text>
<title>次眉叟重到書堂韻</title>,<text>再入壺中友太初。飄飄身世若憑虛。猶欽宋玉文章富。自愧安仁鬢髮疏。萬古吟邊猶樂地。一心閒處是安居。乘槎便欲窮源去。矻矻何勞獵蠹書。</text>
<title>黃金臺</title>,<text>燕主惟思得駿才。黃金不惜築高臺。先從隗始人應笑。竟使毅來業自恢。七十齊城如破竹。當時卽墨亦寒灰。後王不肯前王構。賢去邦衰萬古哀。</text>
<title>冬雨</title>,<text>仲冬淫雨水滔滔。千里泥行若陷壕。今歲凶荒何足道。明年牟麥亦難毛。唯憂節序陰陽錯。那計關山跋涉勞。行路共咨春夏旱。暍猶無飮內如熬。</text>
<title>出覲于外。再閱月。得還書堂。喜與堂僚相對。仍拈韻。</title>,<text>窮陰欲雪意微茫。漢水氷堅玉帶長。涉節相思空兩地。連宵還喜對孤床。天寒海月猶開鏡。歲晩山泉尙奏商。一詠君詞三斂袵。隨風欬唾盡成璋。</text>
<title>雪霽登樓</title>,<text>雪晴衰日暖如春。登眺高樓一病身。楮子島前迷蜃市。狎鷗亭下凍龍鱗。寒厖吠巷應猜客。餓鳥號林故近人。乘興不辭賢聖飮。詩成愧未泣江神。</text>
<title>夜坐詠懷</title>,<text>終夜無眠涕自滂。丹心耿耿北辰傍。南和竊恐傷財賄。西戒要須在橐囊。癘札豈皆關命數。旱乾應爲警堯湯。攀龍附鳳慙無效。棄墓離親枉斷腸。</text>
<title>送友人</title>,<text>翰苑先生爲幕客。螭頭擲筆壯威稜。忠懸天日嶺消雪。勇襲王庭河不氷。仁義元戎今德水。賢良通判又江陵。遙憐一鎭會三傑。坐想長城高百層。</text>
<title>送友人 其二</title>,<text>將軍舊是丹霄鳳。從事新除紫殿麟。聞說虎雛養吾闥。早知狼子亦天民。須宣聖化洽戎落。合冶野心同我仁。千里關山儻相念。寄書要趁雁來春。</text>
<title>書堂夕興</title>,<text>湖上年年正値秋。滿江新漲淡如油。長風送客添帆腹。好月迎人上樹頭。黃稻漸肥鷄鶩喜。碧梧長老鳳凰愁。樵歌載路牛羊下。落照依依沒遠洲。</text>
<title>觀漁</title>,<text>積雨初晴水半陵。碧潭如洗息纖繒。游鱗觸網爭跳玉。傖叟馳舟極效能。細硏雪肌銀縷落。爛烹珠眼齒津增。江湖雋味吾粗了。莫向紅塵俗子矜。</text>
<title>次懷麓堂應制啓沃詩 五首</title>,<text>邈矣乾元覆迄今。天心曾不遠人心。至聰寂寂自民聽。大視昭昭惟日臨。威降須知仁愛至。德修還見福祥深。敬天一什基周命。請作吾王第一箴。</text>
<title>次懷麓堂應制啓沃詩 五首 其二</title>,<text>於皇聖祖創新都。遺訓分明似典謨。自是艱難開大業。爲能制作盡宏圖。無愆何必新更化。不忘要尊舊軌模。欲法先王成憲在。愼終惟願亦如初。</text>
<title>次懷麓堂應制啓沃詩 五首 其三</title>,<text>天行常健迭陰陽。大易因論君子箴。無逸固爲王者事。不遑當見聖人心。咸和恐失如傷視。盤樂寧耽悅耳音。宵旰于今勤雨露。群生函活自林林。</text>
<title>次懷麓堂應制啓沃詩 五首 其四</title>,<text>百代隆衰燭照如。由來經史道之輿。早知治國齊家法。不出正心誠意書。事有萬機勞聖體。日維三御講唐虞。緝煕久已超西伯。復聞淵源及正儲。</text>
<title>次懷麓堂應制啓沃詩 五首 其五</title>,<text>直臣危懇豈私謀。滄海就深由細流。堯舜到今猶說聖。蒭蕘當日亦陳猷。狂言不罪昌言進。衰世猶監盛世求。大知古來先好問。取人爲善善全收。</text>
<title>次東坡韻</title>,<text>秋風憭栗正愁人。萬壑蒼髥欲動鱗。水似流璃千頃淨。山如錦繡一屛新。悲吟宋玉臨流賦。喚取陶潛漉酒巾。痛飮不妨濡首醉。東籬可愛菊花春。</text>
<title>次道原韻</title>,<text>佳節年年一度回。三秋光景夢中催。風高北渚紅衣盡。霜重東籬紫艶開。虛閣君能抽玉句。扁舟我欲膾銀鰓。重陽距此纔三日。預醉罇前泛菊杯。</text>
<title>花園</title>,<text>花笑荒園水自嗔。歌傳玉樹慘亡陳。狡童妄意欺天子。上帝潛心屬聖人。最愛周王能秉鉞。獨容殷紂不焚身。安邦都統還危國。八角殿基薺麥春。</text>
<title>七夕雨</title>,<text>天上銀河一派深。兩涯牛女隔年心。仙官董役靈烏集。碧落橫橋帝子臨。機斷龍梭雲杳杳。風催鳳蓋夜沈沈。相看玉淚還成雨。人世虛穿乞巧針。</text>
<title>晩坐</title>,<text>白雲千里思悠悠。回首湖山滿目秋。日落村嫗爭汲井。天寒漁父正垂鉤。新詩適意寧論律。薄酒孤斟且解愁。聞說故園香橘熟。歸心猶自逐南舟。</text>
<title>文昭殿親享</title>,<text>閟宮正在寢宮東。大孝由來報禮崇。半夜肅雍陳簠簋。八音諧合動昭融。一人稽首千官侍。五聖回車萬福同。湖上小臣遙作頌。深衷無愧魯商中。</text>
<title>漢渡。送鄭晉牧還任。</title>,<text>收載秋光一葦中。濟川亭下泛沖瀜。長江浩渺連溟闊。落日蒼茫掛岫紅。佇望南雲勞我思。行辭北闕慘君容。三杯短笛沙頭別。臣子情懷兩不窮。</text>
<title>感興</title>,<text>世事悠悠雲聚散。得何爲喜失何悲。洛中甲第連空壯。嵩下寒碑戴雪欹。千駟不如書一字。萬金那似酒三巵。滿江風月東樓夜。獨立長吟邵子詩。</text>
<title>寄金隣哉</title>,<text>隔窓風雪夜無眠。獨憶襄陽孟浩然。隱酒仙人多放曠。爲貧仕者尙留連。武陵山下長春寺。致遠臺前滿月船。短棹芒鞋頻入夢。携君採釣是何年。</text>
<title>寄金進士益惇卜居。次鄭金二公韻。</title>,<text>萬里淸江到海窮。高人卜築臥隆中。閒宵杯酒千村雨。勝日詩書一枕風。都渚暮帆撑雁疾。松庵曉鼓出林雄。鷲峯雪後凝川月。早晩携竿訪釣翁。</text>
<title>次赤壁懷古韻</title>,<text>漢家舊壤若瓜分。帝胄當年始敗勳。曹操眼中無建業。孫權幕下有周君。千秋折戟沈銷鐵。百代焚魂怒作雲。惆悵蘇仙今駕鶴。徘徊瘦馬已西曛。</text>
<title>對雪</title>,<text>雪勢顚狂襲暮扉。冷光先透讀書幃。紛紛本是無情落。密密還如作意飛。鄒國獨知爲性說。曹人空自比麻衣。但將美酒澆詩肺。何用蹇驢馱着歸。</text>
<title>寄友人</title>,<text>坐憶天涯吾益友。蕭條今作廣文貧。胸中意氣猶三代。頭上儒冠誤一身。霧隱豈終韜異彩。泥蟠有日奮雄鱗。武陵自古多忠信。可敎莫誣無是人。</text>
<title>養菊</title>,<text>養得庭前菊數叢。待看金蕊吐霜風。幽標浥浥天初曉。淡影幢幢日正中。千載添齡甘谷右。百年知己友人同。晴窓相對無邪思。獨憶柴桑靖節公。</text>
<title>答奇南兄簡</title>,<text>千里觀兄病裏書。開緘不覺淚如渠。去春駕洛違相見。此日長安每起予。困弄詩翁誰作祟。備嘗遊宦獨懷鋤。何時對酒論今古。白髮蕭蕭已滿梳。</text>
<title>種桐孫</title>,<text>三寸靑桐種玉堂。從今雨露帶天香。高枝會可擎星月。直榦應爲集鳳凰。留與周邦作喬木。也登殷廟奏淸商。題詩豈是誇佳句。識此他年王者祥。</text>
<title>送友人如京</title>,<text>九天銜命苞山鳳。整翮西飛指薊河。問麟平壤江聲小。訪鶴華亭月色多。禮樂遠觀天子國。文章歸潤小中華。臨離萬里意無極。欲引斗魁㪺海波。</text>
<title>雨中卽事。次仲望韻。</title>,<text>江閣秋襟鬱未開。玉壺沽酒幾時來。閒庭桐葉追風急。遠浦漁帆逐雨回。野鵲冷依衰柳濕。賓鴻響徹碧雲哀。誰人先會天工意。似向吾曹好句催。</text>
<title>夜坐。次仲望韻。</title>,<text>行藏由命詎由謀。半夜支頤萬里愁。一雨使人偏惻惻。百蟲何事又啾啾。眼中白髮空千丈。夢裏靑年過卅秋。點檢古今眠不得。時看皓月漏雲頭。</text>
<title>中秋月下泛舟。次挹翠軒韻。二首。</title>,<text>蘭槳緩緩莫催回。天上今宵一鏡開。萬里金風吹露冷。誰家玉笛隔林哀。良辰樂事還相竝。酒興詩狂浩不裁。況復二仙文藻妙。頻聞筆下吼晴雷。</text>
<title>中秋月下泛舟。次挹翠軒韻。二首。 其二</title>,<text>落日蒼茫掛遠岑。多情素月復吾尋。盤肴盡處山宜割。樽酒傾來海可斟。光景猶憐一味足。衰遲莫道二毛侵。數聲鐵笛馮夷舞。萬里風雲入壯吟。</text>
<title>秋興。次杜工部韻。</title>,<text>中秋待月漢江頭。一片孤光萬里秋。浩浩巧催詩酒戰。明明照破古今愁。堪誇蘇子仙遺世。肯學庭堅夢作鷗。夜久何人吹鐵笛。桂香飄散白蘋洲。</text>
<title>夜坐有感</title>,<text>夜雨蕭騷攪客愁。點燈危坐冷侵裘。一生多病還開卷。萬事無心已白頭。孤夢幾尋靑瑣闥。此身猶臥漢江樓。深慙未有涓埃報。素食書堂又送秋。</text>
<title>送李翰林曬史星州 六首</title>,<text>妙齡珥筆右螭傍。籍甚皆言鳳下岡。立典早能兼五志。高才奚啻合三長。雲間駕鶴秋空遠。嶺外曝書下國香。收拾州箴與野諺。風流幾處擧瓊觴。</text>
<title>送李翰林曬史星州 六首 其二</title>,<text>翰林朝出五雲傍。遠向倻山萬仞岡。異境舊聞員嶠接。飛車休說道途長。釣賢堂上秋天迥。泚筆巖邊晩菊香。定與群仙遊玉局。莫飜王母九霞觴。</text>
<title>送李翰林曬史星州 六首 其三</title>,<text>一點伽倻南斗傍。孤雲曾躡最高岡。幽棲本擬陶彭澤。探歷元非馬子長。月滿書巖蒼檜古。苔深棋閣碧雲香。至今聞說儒仙在。君去應同九醞觴。</text>
<title>送李翰林曬史星州 六首 其四</title>,<text>丹丘休覓九洲傍。萬古京山有斷岡。危構架空河漢逼。高欄掛斗海天長。蒼峯翠嶂層層出。晩稻黃花處處香。絶景南亭甲南國。登臨莫惜醉壺觴。</text>
<title>送李翰林曬史星州 六首 其五</title>,<text>伽倻峯下碧溪傍。地勢依俙華子岡。陶隱宅前山色古。善源堂外水聲長。行穿翠霧衣裳冷。步踏幽花屐屧香。知有紫雲陪好客。每逢佳處穩飛觴。</text>
<title>送李翰林曬史星州 六首 其六</title>,<text>星府之東洛浦傍。遙看鬱鬱萬松岡。一封馬鬣哲人閉。千古黃壚大夜長。鄧子無兒添寂寞。伯仁居服尙靈香。煩君須致生蒭奠。此老平生嗜酒觴。</text>
<title>書堂偶吟</title>,<text>樓前漢水日浮浮。樓上孤吟萬古愁。霜葉滿階空院靜。賓鴻叫月碧天悠。丹心耿耿百年事。白髮蕭蕭雙鬢秋。多病所祈惟貰酒。行裝却乏鷫鸘裘。</text>
<title>登南山觀德卽事</title>,<text>登臨此會興如何。萬古南山景物多。擾擾紅塵看蟻隊。鱗鱗翠瓦幾蜂窠。夕陽破的白雲動。高岸吹笙蒼壁罅。回首漢江橫玉帶。紫煙深處是王家。</text>
<title>落木</title>,<text>霜風窣窣動高樓。萬木蕭蕭各怨秋。索索隔窓聞夜雨。紛紛撲檻攪鄕愁。安仁鬢髮千莖雪。宋玉庭除萬斛憂。極目變衰搖落盡。登山那復俯江流。</text>
<title>浣花醉歸圖</title>,<text>萬里孤臣老劍村。百花潭水抱荒園。田翁溪友競邀飮。稚子老妻相候門。落日蹇驢方倒馱。回頭故國正銷魂。一生忠憤太生瘦。醉面依然帶淚痕。</text>
<title>送姜都事赴湖西幕下</title>,<text>郞星此夕指湖西。幕客如君孰與齊。好趁棠陰巡一路。懸知仁聞洽群黎。琴臺煙月留仙躅。錦水風雲入健題。獨有我曹相送地。華衣光佩惜分携。</text>
<title>夜坐</title>,<text>四壁圖書一炷香。幢幢燈影夜分央。一千里外辭家客。三十年來兩鬢霜。金屋謬恩慙久忝。玉階淸夢戀還長。讀書本欲陳仁義。寧止區區爲口忙。</text>
<title>次萬景臺韻 二首</title>,<text>四仙乘鶴上靑霄。千古遺蹤正寂寥。鯨海就坤弘亦壯。石臺昂昊毅無嬌。奇觀萬變心先會。豪氣平生老不消。徙倚寒松吐長嘯。遙看北斗動靈杓。</text>
<title>次萬景臺韻 二首 其二</title>,<text>萬景東來取不禁。孤臺盡日費閒吟。長鯨噴海晴還雨。大翼垂天晝亦陰。浩浩風雲紛變化。悠悠宇宙一披襟。浮名直欲窮三島。未擲朝簪愧到今。</text>
<title>竹西樓。次鄭公 樞 韻。</title>,<text>一倚危欄俯碧流。怳然身入五城樓。尋仙不必三山去。看竹要須十日留。弔古城邊悲老鶴。忘機水上狎輕鷗。只慙未有驚人語。空似杜陵在劍州。</text>
<title>西軒。次申公 光漢 四時詞。</title>,<text>軒前百物雨餘鮮。日暖風香欲午天。遠岫雪消添谷水。孤村花發少炊煙。官如仙府心無累。景似桃源地自偏。倚檻何人會春意。浴沂曾點興悠然。</text>
<title>西軒。次申公 光漢 四時詞。 其二</title>,<text>日永濃陰轉綠槐。深深畫棟影徘徊。西溪仙浪泛花去。北嶺雄風送雨來。鄕夢忽驚黃鳥罷。酒罇聊對綠筠開。朱欄六月長凄凜。誰信人間似煎煨。</text>
<title>西軒。次申公 光漢 四時詞。 其三</title>,<text>葛夜峯前赤壁頭。秋來伏檻大生愁。頭陁黛色玉屛列。太白靈源瓜蔓流。風急天高潮響近。沙明水碧雁行稠。中宵對月聞龍笛。應有仙人此地留。</text>
<title>西軒。次申公 光漢 四時詞。 其四</title>,<text>歲暮關東客未還。嶺雲連海雪漫漫。飢烏落雁詩中料。古寺荒村畫裏看。柏頂風微仙鶴睡。潭心波冷玉龍寒。幽軒絶景無人會。最在孤舟一釣竿。</text>
<title>林亭夜飮。次李相韻。</title>,<text>秋早關東一雁飛。天涯病客冷侵衣。九重霈澤愧無報。千里倚閭猶未歸。鐵笛悲涼山石裂。纖歌嘐亮海雲遲。吾人詞賦慙書記。相國風流古亦稀。</text>
<title>川上次李相韻 二首</title>,<text>峴首千年富物華。謫仙詩句邁陰何。海掀大地東南壯。山蔽長安西北多。落日益知離恨苦。入宵還忘去途賖。江頭秉燭要須飮。萬古英雄一鳥過。</text>
<title>川上次李相韻 二首 其二</title>,<text>湛湛秋波似錦紋。江頭車騎散如雲。百壺淸酒鸕鶿杓。三隊佳人翡翠裙。緩帶羊公眞蓋世。狂言徐邈愧張軍。笙歌雷動魚龍舞。秉燭忘歸夜欲分。</text>
<title>奉別李相還京</title>,<text>三韓文物際昌辰。挺出如公瑞世麟。暫撤司喉天上客。來蘇塡壑海濱民。分憂宵旰忠懸日。潤色江山筆有神。此去定應調鼎鼐。霜顚幕客枉沾巾。</text>
<title>三陟浦亭。奉次德水李相韻。</title>,<text>旗纛于于竝海來。戍樓登眺轉雄哉。入壺仙境千年勝。蹴地銀濤萬里堆。便欲扶搖搏汗漫。堪哀決起搶蒿萊。孤城鼓角轟天動。撫劍狂歌一笑開。</text>
<title>旣和相公韻。又製一篇呈之。</title>,<text>西去朝天萬里廻。未曾黔突又東來。恩波早與溟瀾闊。勇氣兼收嶺霧開。今日得爲元禮御。明朝陪上召公臺。澄淸孟博眞兒戲。欲賦甘棠愧不才。</text>
<title>酒泉縣。次板上韻。</title>,<text>酒星何代隕玆山。化石酒槽流不慳。饕吏欲移帝爲怒。疾雷下取江空彎。綵棚列岸楓巒矗。活畫當軒渚鶴閒。未擲朝簪來隱此。徒令兩鬢索詩斑。</text>
<title>氷渡昭陽江</title>,<text>東馳無日不諮詢。雪擁長程馬蹶頻。江合銀橋迎使節。山披玉帽待騷人。長林大野千年地。去國離親一葉身。準擬明春重到此。春州風景最宜春。</text>
<title>奉酬使相 三首</title>,<text>心似浮雲得得閒。東西南北豈曾關。未成報國空衰鬢。漫事隨行亦厚顏。晩托大賢眞自幸。早知高昊不容攀。如何中夜無端起。獨向燈前涕泗潸。</text>
<title>奉酬使相 三首 其二</title>,<text>區區彈鋏哂馮驩。自許平生宇宙肝。要得時和須道泰。如求利涉在航安。唯公獨急持盈戒。擧世誰知守勝難。入幕兩年叨異遇。遠辭偏覺瘦欒欒。</text>
<title>奉酬使相 三首 其三</title>,<text>榮辱何須枉慼歡。髀消聊復據征鞍。共言天下孟門險。誰信人間平地難。未報絲毫慙夙計。徒令溫飽戴巍冠。百年生死眞堪托。獨有明公鐵作肝。</text>
<title>方浴高城溫井。楡岾玉濂師。詩以相問。和其韻報之。</title>,<text>除痾謾學浴靈泉。一讀師詩病已痊。每憶高禪安白足。自慙塵世守靑氈。風酣杉桂三千洞。月滿金剛八萬巓。入定有時還出定。聽經仙鹿肯趑𧾍。</text>
<title>漢江舟中。次道原韻留別。</title>,<text>嶺海相思隔一年。那堪此別又茫然。山開野闊孤帆影。雨細風斜衆鷺邊。常恐寸雲欺白日。敢將奇命怨蒼天。悠悠宇宙無窮裏。自許微衷照後前。</text>
<title>登洛東觀水亭。次十玩堂韻。</title>,<text>畫梁高架泬寥天。倦客攀梯眼豁然。石壁不移今古浪。煙津幾渡往來賢。群蟬爭噪高林晩。獨鶴孤飛碧岫前。醉和滄浪漁父曲。傍人喚我地行仙。</text>
<title>坡州溪岸歇馬</title>,<text>卸馬溪邊俯碧流。白雲回望思悠悠。初期是月當歸覲。豈料于今尙遠遊。水似佳姬風拂面。山如老我雪蒙頭。殘生所仰惟君母。暗祝春天億萬秋。</text>
<title>失題</title>,<text>遼右風霜怕早寒。鴨江西望路茫漫。籠中過鳥光陰疾。水上浮萍會合難。嘯詠客情能撥悶。驅馳王事敢懷安。君恩粗報方歸去。不願人間第一官。</text>
<title>次朴訥齋 祥 韻。贈上人。二首。</title>,<text>厚祿前頭肯發饞。得便遊歷似超銜。扁舟幾度訪神勒。瘦馬今能到檜巖。師已西來安掛錫。吾將南去理歸帆。世人要識彌天釋。袖裏諸篇摠脫凡。</text>
<title>次朴訥齋 祥 韻。贈上人。二首。 其二</title>,<text>一入祇園儘絶奇。令人已到却嫌遲。傳衣法似梁磨可。留詠才如楚玉差。老檜蒼蒼陰輦路。閒雲白白出苔碑。高僧未免三生習。定裏飜然索我詩。</text>
<title>敬呈東老乞敎</title>,<text>去春躡屐天磨頂。此日南登棲鳳山。齊魯長風曾滿袖。蓬瀛異境又開顏。有心已是無心久。在世還如出世間。包括若敎聲臭盡。臨溟猶可一杯看。</text>
<title>次東溪次湖陰次白香山韻</title>,<text>西飛烏翼願長黏。禊節狂歌頍帽簷。浣水鑑空明白髮。昆山苔染混靑衫。魚知日暖爭跳玉。風送花香不礙簾。誰似湖仙參造化。新詩句句競毫纖。</text>
<title>送襄州老妾</title>,<text>魂銷心折淚交頤。始見寧知此別離。慈病四年長侍藥。嚴憂三歲不窺私。羈留致汝靑春怨。老醜慙吾白髮垂。好去寧親歸美土。緣如未盡後生期。</text>
<title>送李牧使 若氷 出宰公州</title>,<text>送君何日與翺翔。寂寞空看我佩光。毉俗良方須孝悌。阜民要道在耕桑。武城鷄割言生刃。單父琴鳴宓子堂。暫爲名州活溝壑。賜書非久且徵黃。</text>
<title>嘉興灘</title>,<text>江雨涳濛送舸遙。南風又欲導余軺。驚人未覓杜陵語。乘興猶爲楊尹搖。汲女浴淵同鴨戲。漁兒操艇弄橈驕。滄波獨立空搔首。潦倒霜毛只自饒。</text>
<title>月灘塔</title>,<text>塔影亭亭落照中。妄緣虛做萬年功。經過今古無窮變。迎送西南幾箇雄。衆岳獻晴雲鬢亂。一江含媚膩波洪。黃昏巢鷺避鸇立。挾子冥冥飛向東。</text>
<title>奉酬蔡判書 紹權</title>,<text>八斗文章應聚奎。碧虛飛步肯緣梯。爲卿積思同周繼。匪兕行歌異孔棲。陋巷簞瓢顏氏樂。大平風月習池迷。令人每盥薔薇露。摠爲新詩勝白圭。</text>
<title>敬次安東府伯金光轍韻。題琴軒。</title>,<text>我公游刃古無多。治號神君未是誇。江左三州人頌德。湖西幾處樹封嘉。弟兄政已騰丹扆。廊廟才堪燕白華。濡穎大書還有竢。二難元不數陳家。</text>
<title>奉別鄭士沖歸覲于漢都</title>,<text>憐君於學早存心。獨抱遺經究古今。善養已應生浩氣。遠違聊復動歸吟。自強難與玄天竝。有赫常欽上帝臨。廣大須恢方寸地。光明莫遣一埃侵。</text>
<title>奉次金府伯樓艦韻</title>,<text>叨登樓艦擧觥船。相國新詞句句圓。衮衮一而江貫地。嵬嵬高矣峽擎天。人間玉府今初到。海上蓬丘世妄傳。落落要須抱明月。飄飄何必挾飛仙。</text>
<title>舟中敬呈子由相公</title>,<text>泛泛蘭舟一葉輕。悠悠湖海古今情。長橋未雨龍猶臥。好月無心鏡亦明。勝日奇遊眞絶景。他鄕此會聚浮萍。請看天上星文動。莫怕江鼉報五更。</text>
<title>自淸河將抵盈德。竝海而東。至長原卸憩。題詩小石。納之巖隙。長原。海上迤原之最長者。癸卯三月二十九日。</title>,<text>東路曾過廿四秋。重來此日雪渾頭。妖雲纔淨天如洗。巨浪長掀地欲浮。六月風搏九萬里。一杯氷泮古今愁。磨崖爲硯溟爲泚。小石題詩意悠悠。</text>
<title>次忠州牧使安伯琛保閑齋韻 二首</title>,<text>使君名與斗山齊。茅棟何爲不厭低。日曝講帷冬燠燠。風生琪樹夏凄凄。奧閑恰卜千年地。榮辱都忘萬事蹄。政簡西川皆五袴。煕煕高臥聽禽啼。</text>
<title>次忠州牧使安伯琛保閑齋韻 二首 其二</title>,<text>九淵誰得審鯢桓。萬物齋中隱几看。咄咄寧書人事怪。閑閑獨樂我心寬。老菟負子尋何步。馴翟將雛入藥欄。遙想一琴橫弄後。許題新句慰吾酸。</text>
<title>看鏡</title>,<text>自笑都忘萬里圖。時時攬鏡照眉鬚。蒼顏白髮疑非我。狂態迂姿正是吾。攘臂莫爲馮婦勇。飮瓢須學子回愚。世間那得龍眠手。野服黃冠寫爾軀。</text>
<title>酬徐進士九江</title>,<text>自笑皚鬚映碧天。醉來往往筆生煙。敢言北闕經叨幄。每夢南江柳貫鮮。談說詞峯知嵂嵂。淵源學海正漣漣。春風無限相離意。一許須期霽月邊。</text>
<title>次酬李修撰洪男</title>,<text>迂病於今百未諳。四年山郡飮泉甘。古方無效三抛藥。新證多乖七不堪。西嶺雲容千古態。南溪天影四時涵。何人念我如仙李。欲趁圓蟾做劇談。</text>
<title>南川舟中。醉次安注書韻。癸卯春。與朴密陽世煦仲溫，安注書珽挺然。會宿于茶田寺。晩泛南川。順流而下。安淸道宙太古，崔固城渙文源。亦來會。列炬匝岸。妓樂爭奏。極懽而罷。是年。仲溫重修嶺南。又作樓船。制度甚妙。</title>,<text>畫艦遙看玉府居。中流泛泛興紛如。聲高龍笛驚瑤兔。影亂虹燈竄穴魚。酒綠深深須盡醉。身輕浩浩欲憑虛。湖山潤色逢賢主。却有周南太史書。</text>
<title>題贈軍威主人</title>,<text>自笑身衰學未遒。如耕不辨是橫由。問津頭白成何事。憂杞心丹昧獨修。孤竹淡疏還有節。雜花濃艶合含羞。明朝又向靑泥去。旅況中宵似綴旒。</text>
<title>次秋月軒韻</title>,<text>閣影潭潭漾沼涵。主人喜客眼如藍。乾坤萬變尊惟一。風月雙淸夜欲三。淚盡君親心耿耿。魂迷南北鬢毿毿。百年已半成何事。俯仰惟思不大慙。</text>
<title>淸心樓。次稼亭韻。二首。</title>,<text>萬象紛紛集筆端。前賢於此幾怡顏。奩開風定一江水。屛展雨餘千點山。何用神仙求海上。早知員嶠在人間。夜深明月樓中宿。夢作沙鷗世外閒。</text>
<title>淸心樓。次稼亭韻。二首。 其二</title>,<text>北來南去摠無端。五月高樓怯病顏。白日長流天地水。浮雲萬變古今山。煙沈獨鶴拳沙際。月出漁翁唱葦間。自笑空懷江海興。未能忘食若爲閒。</text>
<title>舟中錄奉鄭從周</title>,<text>飄飄身世愧沙鷗。北去南來只謬悠。不斷一旬巫峽雨。長牽千里楚江舟。衰翁畏濕猶思酒。健僕阻飢亦抱愁。唯幸故人爲地主。望恩回首少舒憂。</text>
<title>次忠州西樓韻</title>,<text>一望北辰坐待晨。危樓正與斗牛隣。文章強首遺風遠。山水中原霽景新。翠稼黃牛生樂業。靑天白日化明倫。獺川玄味無人辨。晝夜朝宗向廣津。</text>
<title>疊前韻。謝從周。</title>,<text>老翁頭白白於鷗。靑鳥銜書雨裏悠。南北東西四方水。古今天地一扁舟。長吟佳句自生興。滿酌淸樽安在愁。利涉漫漫渾厚賜。登樓公復有先憂。</text>
<title>再疊前韻。酬從周。</title>,<text>琴浦夕陽橫白鷗。犬門山外碧波悠。泝江十日困於水。入府三杯如在舟。朋友親情成一笑。君臣地隔動千愁。九天珠玉隨風散。一曲陽春洗百憂。</text>
<title>峽雨</title>,<text>峽雨冥冥不肯晴。黃江驛上又舟行。水源太白連銀漢。山接終南拱玉京。綠樹嬌鶯有何喜。寒沙獨鷺似含情。瞿塘象馬元非險。誰信崎嶇平地生。</text>
<title>峽路</title>,<text>峽路無泥江水濁。白雲捲盡靑山明。厭蓑細雨身渾濕。怯馬危坑髮益星。老木倚巖含萬歲。新鶯矯翼自千聲。日斜始厲黃楊坂。欲問天公厄閏情。</text>
<title>院樓</title>,<text>十三日發漢陽京。又十三辰到此城。嶺馬江舟同苦雨。水村山驛幾關情。與君從此百年內。應想如今五月行。一霎聊登腰院避。靑林當午杜鵑鳴。</text>
<title>送丁參知樞卿如京</title>,<text>忠孝三韓說姓丁。傳家只寶一氈靑。九苞瑞羽儀阿閣。萬里仙槎動客星。摠爲王忱如旭日。堪誇帝澤似東溟。滿懷圖範歸應早。禮樂吾傒正魯庭。</text>
<title>贈別黃仲擧 二首</title>,<text>自笑平生講帝王。誰憐霧雨濕銀章。詩成不必絃歌被。心正要爭日月光。鼎鼎流年難縶馭。紛紛俗學昧提綱。汝南喜得逢顏子。應有天孫織錦裳。</text>
<title>贈別黃仲擧 二首 其二</title>,<text>綠髮西行求霸王。贈言匪異只尋章。河衝砥柱山難動。雲淨瑤空月有光。古道無多唯五止。今人不信是三綱。平生最服開宗義。聞說扶余淚滿裳。</text>
<title>別李同年子剛 公毅 于基川。子剛。出宿昌樂。步吾韻贈之。又次其韻以贐。甲辰五月</title>,<text>嗟君五十未賓王。一曲陽春妙別章。竹嶺今朝愁霧暗。齊雲昨夜喜蟾光。乍逢乍別應緣數。一往一來誰會綱。宇宙無窮男子事。黯然孤坐淚霑裳。</text>
<title>白頭吟</title>,<text>蒼蒼松桂鬢星星。獨抱遺經慰暮齡。雲點太陽還掩面。鑑明些影詎逃形。雨餘生草春無惰。源遠流泉夜不停。細究危微頻起感。題詩座右擬盤銘。</text>
<title>次酬湖陰 三首</title>,<text>樂世何人效目蒿。踏靑聊復共登高。孔巖雅量呑三島。東里文章禿萬毫。幾切補匡趨北闕。時維祓禊憶南舠。遙知詩老春同調。入域于今望冶陶。</text>
<title>次酬湖陰 三首 其二</title>,<text>芳辰隨處踏靑蒿。獨有陽春一曲高。萬物得時煕舜日。五雲生筆邇堯毫。若謀濟海須殷楫。休說遊湖有野舠。未賦歸來頭似雪。淹留長愧覺今陶。</text>
<title>次酬湖陰 三首 其三</title>,<text>郡閣庭蕪仲蔚蒿。白頭常對白山高。早知命駕輕千里。未有爲官補一毫。春夢每尋靑瑣闥。淸遊虛負碧波舠。誰人東去如張子。不待秋風興已陶。</text>
<title>夫浦次前韻</title>,<text>江邊細柳嚲金絲。江上遊人信馬馳。疊穎競抽山面目。寒波一洗客心思。雲歸鳥倦齊飛處。月白魚跳獨亂時。乘興渺然莎岸臥。休敎醉曲播群兒。</text>
<title>登淸涼山</title>,<text>十二蓮峯一望驚。蒼蒼空外競崢嶸。中天秀氣何曾餒。白日煙光未會晴。精祐早知申甫出。淸涼甘與釋仙行。纔登絶頂逢羊角。浩嘯猶懷九萬情。</text>
<title>望鳳巖醉題</title>,<text>祥鳳西岐曾噦噦。東來落羽集玆山。昂頭噴雨經千歲。擧翮何時遍入寰。半日相看吟石上。片心無復落人間。叢條疊穎休猜我。早晩投簪辦大閑。</text>
<title>寄李寶城圖南 大鵬○次郡樓金公克己韻。</title>,<text>海城何處謫仙閒。獨望雙鳧傒爾還。樓近九霄瞻日下。地連三島異人間。已聞言偃絃歌政。莫遣安仁鬢髮斑。碧玉壺中如作客。不辭佳致共君看。</text>
<title>送李學士夢錫以質正如京</title>,<text>千秋使去任兵部。從事雲霄李謫仙。銜命孤忠懸曝日。沿途萬象屬吟鞭。國欽孤竹風遺聖。臺陋黃金士未賢。柱下有人須問禮。東歸一一達經筵。</text>
<title>送韓監司士仰 㞳 出按湖南</title>,<text>馬韓風壤跨耽羅。天上今朝發使槎。久掌絲綸惟聖簡。試蘇惸獨以仁摩。節巡月嶽山增重。旗捲蠻雲海不波。茹吐須知山甫德。淸風愧乏穆如歌。</text>
<title>送沈監司出按嶺南 二首</title>,<text>片玉崑山第一人。十年飛到鳳池身。早知觀海難爲水。猶喜成山不厭塵。幾入金鑾聯佩笏。共來銀省掌絲綸。翺翔公去吾誰與。獨賀啼飢嶺海民。</text>
<title>送沈監司出按嶺南 二首 其二</title>,<text>嶺海茫漫七十州。公今出按是仙區。雲霄鳳下爭先覩。原隰車馳肯後諏。羅地靑山皆北向。洛江春水自南流。棠陰棣萼輝前後。佳句應題處處樓。</text>
<title>送堂僚王正字特拜鏡城判官之任</title>,<text>判官新拔玉堂英。自有胸中萬里城。苗裔高麗看異骨。風流阮瑀擅雄名。北門鎖後狼煙絶。南雁歸時塞雪晴。天上召書應早下。虜人聞說一韓驚。</text>
<title>送李仲嘉出牧忠州</title>,<text>深衷正合侍珠旒。此別那堪又作州。新見諸童迎竹馬。曾留傑句映江樓。沙飧井上寒山出。于勒臺邊老木愁。遙憶達溪流日夜。古來知味一騎牛。</text>
<title>新溪途中</title>,<text>西川長詠杜鵑詩。竟夜開窓聽子規。老去晝昏雙眼暗。病來心痛一身危。花姸十日難容久。松閱千年不可期。洛上田園蕪已盡。每朝憑軾愧群兒。</text>
<title>新溪東軒韻</title>,<text>重到眞忘百慮牽。小軒危坐正陶然。雙參鴨脚太初樹。一本石頭長瀉川。鳥哢花開世外日。鷄鳴犬吠壺中天。魂淸信宿是仙界。風景桃源非妄傳。</text>
<title>毗盧峯</title>,<text>解馭飄飄御寇風。一生遊賞遍西東。鼇頭更望三千界。羊角堪搏九萬空。衰客鬢渾沙鳥白。少娥裙詑海棠紅。乾坤自有難磨興。浩笑三山不必通。</text>
<title>次權書狀韻</title>,<text>危峯展席半空中。雙蓋松迎萬里風。一日情生深似海。千年事往杳如鴻。黃江水染娥裙綠。棘堞楓燃客紱紅。早識玆亭名萬古。衰翁自笑鬢邊蓬。</text>
<title>谷山東樓。次牧隱韻。</title>,<text>錦繡秋山似越中。登樓爽氣廣寒通。飜雲覆雨看時變。明月淸風到處同。故國無書千岫阻。新醅入手萬憂空。何人養浩如鄒叟。遏欲坊城擬禹功。</text>
<title>敬次松月相公韻。贈煕峻上人。</title>,<text>哀渠不忍便麾之。妄願他生未息機。我道君親爲最大。禪家鳥獸乃相依。冥心寂滅終何益。回首綱倫庶自知。好向永嘉寧父母。碧松應偃舊園枝。</text>
<title>酬任士則</title>,<text>客臥三旬病。詩來百惠覃。夜吟妖鬼泣。晝詠慶雲曇。正派連洙泗。醇風掃釋聃。松間騰逸鶴。海上舞童男。梅雪無邪艶。蘭春有國馣。楚珩初出櫝。燕匕始呈函。猗彼捕龍句。投玆捫蝨菴。經時忘肉味。當日發心惔。弱拒空張臂。強懷已自憨。文章推短李。氣力讓髥參。幾服馬君實。長欽殷仲堪。論交君子淡。不許小人甘。數曲燈前飮。孤尊月下談。淸眞賓杜二。寒寠主陳三。日月逢何晩。心肝照不慙。澗溪惟淺狹。河海自包含。珠入龍宮取。鬚尋虎穴探。懸知忠出孝。奚啻綠生藍。積累千尋岳。澄源萬丈潭。乾坤應獨悟。酬酢更相酣。邈矣追前躅。高名北斗南。</text>
<title>雲臺十韻</title>,<text>五臣煕舜業。十亂啓周家。謨典勳空著。畫圖寵未加。永平褒烈遠。建武效忠多。金閣凌蒼昊。繡窓襯赤霞。元謀爲上列。宣力亦從差。模寫窮精巧。威儀絶類瑕。光榮昭日月。終始指山河。赫赫群功顯。煌煌火德賖。高皇稱豁達。蕭相竟蹉跎。東漢於斯盛。遺冤薏苡車。</text>
<title>讀書堂。寓懷十韻。</title>,<text>聖主崇文敎。金堂俯大湖。囂紛超市井。淸絶迥蓬壺。玉斝來天府。香醪降御廚。風流無盡藏。光景不時需。實是神仙窟。無非佺偓徒。不才還作忝。異賜恐爲孤。臨食都忘肉。爲匀要積銖。文章麾魏晉。仁義述唐虞。安得南箕簸。飜持北斗㪺。大平千萬載。坐見漢江枯。</text>
<title>東湖別羅生明源 瀷 六韻</title>,<text>淑 吾益友。賢季又丰容。詠句月臨海。彈琴風入松。淸新秋水鶴。俊逸碧雲峯。漢渡袖初挽。書樓情更濃。聊成終夜話。便倒百年胸。知爾有仙骨。重期湖上逢。</text>
<title>七里灘十韻</title>,<text>富山連百粤。桐水入三吳。野廟雲煙古。灣磯歲月逾。高風不可企。落日空長吁。故友作天子。伊人甘匹夫。垂竿徵物色。橫足驗星符。竊笑鄧馮輩。遠追箕穎徒。神龍終晦迹。罷馬競騰衢。漢閣新圖煥。釣臺明月孤。誰言九鼎重。竟賴一絲扶。節義凜千載。灘聲起懦汚。</text>
<title>次東坡釋囚紀行詩五十韻。敬呈宋眉叟。幷序。</title>,<text>戊臥閤如匏繫。孤吟似楚囚。偶承方伯命。便擬子長遊。未係蒼生望。猶爲杞國憂。回頭睋智異。高躅想崔侯。栗峴踰斜日。郵亭俯小流。蕭條鹽戶少。遼廓海鳶浮。河浦潮初退。鼇岑翠欲收。飮騅良浦驛。暫飯露梁樓。波妥舟孤亂。山昏吏競咻。棧危馬蹄澁。林密宇聲幽。寇昔屠南日。民流寄北州。觀音一捷後。功德萬年留。聞道沈沙戟。時呈舊戰洲。炬投南海縣。角裂石城頭。夜起看蘇島。朝思引犗鉤。留題唯晉老。佳句壓曹劉。有將忽循撫。臨瀛召敵讐。匿名臚怨苦。積毀崇山丘。朽索眞難馭。揮鞭要戒騶。同行我師在。殷鑑汝忘不。地理多雄特。天工妙琢鎪。山稠虎隱霧。水淨龍棲湫。聖治如風動。荒陲絶狗偸。三山應不遠。二鎭勢相侔。竝海菑田側。緣崖石路脩。岳尊知有主。雲斂若褰旒。澗竇爭喧筑。杉松解奏篌。飄颻思駕鳳。偃蹇欲驂虯。城峴餘殘壘。尙州待碧眸。喜携吳李手。醉劇玻瓈舟。百雉鎭成瓮。四圍湯作溝。忽聞錦嶺勝。憶躡金剛秋。淸曉月凄冷。滿山風颯飀。前登多武卒。不見有文彪。欲擧眞人臂。難乘列子輈。虹門神迹怪。龍窟諺傳悠。望海天浮水。悲塵鶴視蝣。楓臺題雁塔。玉井望仙鞦。侑酒謝靈賜。食苹聽鹿呦。紅雲遙覆島。白日怳遊緱。登岱仲尼小。躋衡韓愈愁。惷愚何足數。聖哲亦攀摟。歸路披瑤草。臨泉飮綠油。煙霞蕭寺去。樓閣李城投。葉令堪飛舃。濠莊陋見鯈。關防雄廟算。節制扼夷喉。連日饕風伯。憑河警仲由。雷崖朝掛席。赤渡暮催裘。萬景饒新覽。千峯隔舊儔。五言聊效軾。雙鯉幸相酬。</text>
<title>銀竹八韻</title>,<text>溪雲橫布陣。山日忽埋輪。頃刻滿空竹。隨風動天眞。簌簌寒生韻。森森白逬銀。映林元有態。鞭地自無塵。蒼茫連嶰谷。瀟洒跨渭濱。無勞問枝葉。自是異凡筠。共道豐年瑞。堪誇大平民。誰私千畝候。且願萬國均。</text>
<title>屈軼十韻</title>,<text>皇庭生小草。色映萬邦圭。入地孤根直。當階瑞葉齊。敷榮欣浥露。愁斂恐鳴鶗。獨稟乾坤正。偏承日月低。受風常亹亹。經雨亦折折。直壓松筠氣。堪羞桃李蹊。見賢如有喜。指佞似含悽。不語威斧鉞。含貞信軏輗。靈於囿麟至。祥邁閣鳳棲。道泰由邪遠。千秋詠德題。</text>
<title>鴨脚亭。聯句別諸生。</title>,<text>晩涼生鴨脚。靈腋嚼龍蹄。河漢橫淸淺。星辰散屑棲。微風時動竹。好月與催題。放曠心頻倒。箴規耳屢提。浮雲看聚散。飄絮任高低。</text>
<title>長城十韻</title>,<text>虞命士師治猾夏。周敎司馬詰戎兵。河南久渴三王澤。薊北遙連萬里城。自是雄心幷六國。定將虛築滅群萌。鳴金伐鼓天爲慘。堙谷崩山地亦傾。學士錄圖眞促呂。將軍董役豈忠嬴。千年遼水腥猶在。百代燕雲鬼尙嚶。嵽嵲空看圍漢塞。逶迤不解救秦京。當時謾自誇強大。後世何曾止戰爭。腐肉偸生應始悔。爲書賜死最傷情。行人愼莫尋常見。一石無非苦我氓。</text>
<title>輓方同知辭 二首</title>,<text>漢水滔滔兮。風揚其波。哲人逝矣。我淚如河。歸兮歸兮。嗚呼奈何。</text>
<title>輓方同知辭 二首 其二</title>,<text>淵源早得友兼師。自許平生毋自欺。萬古高懷惟篤敬。百年晦迹混愚癡。公淸猶恐世人識。忠孝只應天日知。霽月光風空入想。西門慟哭淚交頤。</text>
<title>輓金府尹 緣 ○二首。</title>,<text>雲霞上洛公。初自神仙來。勳業冠三韓。一心常恢恢。我公類乃祖。皆云公輔才。彎弓楊葉穿。把筆桂花開。捺已謠五袴。義興舊鳴雷。北斗幾司喉。東瀛遍登臺。海邊棠陰蔽。天上星槎回。誠深老萊舞。暫辭衮職陪。乞守古鷄林。仁渥浹髫鮐。眼中欠全牛。訟庭生綠苔。平生忠孝願。坐見海飛埃。一疾竟不起。此理胡爲哉。脩短固有賦。萬事眞夢槐。公今九垓上。俯視八溟杯。有弟一生友。有子萬卷該。可必者餘慶。乘彼莫深哀。欲繼八哀詩。老淚徒交頦。</text>
<title>輓金府尹 緣 ○二首。 其二</title>,<text>才兼將相早賓王。三壤鳴琴一路棠。百中風樓楊葉小。重探月窟桂花香。山河紫綬東南映。家國丹心出入光。蘭玉滿庭萱可慰。九泉安瞑莫深傷。</text>
<title>輓洪道原</title>,<text>靑春托知己。白首失知音。永隔平生面。空燒一寸心。</text>
<title>輓崔比安公 世健 ○七首</title>,<text>昔佐關東日。風流說貴門。如將老湖海。不惜倒甁盆。一宰南城遠。長懷釣石溫。忽聞丹旐返。誰慰棘人冤。</text>
<title>輓崔比安公 世健 ○七首 其二</title>,<text>參議演之親。卽我親初聞。哀淚滿衣巾。銘旌遙度千山雪。斧屋新封萬古春。緱上玉簫無返日。吳中家慶有祥麟。風流光景隨駒隙。鏡浦依然印月輪。</text>
<title>輓崔比安公 世健 ○七首 其三</title>,<text>舊契白眉公。仍知有六龍。一官聊試手。三載僅懸銅。井變虞城水。琴傳單父風。每多柯則邇。此哭涕無從。</text>
<title>輓崔比安公 世健 ○七首 其四</title>,<text>德行眞堪擬四科。生兒還有六龍多。已看家學傳天下。百世親名也不磨。</text>
<title>輓崔比安公 世健 ○七首 其五</title>,<text>鏡湖風月不論錢。伏臘諸郞樂萬全。何意旅櫬千里路。可憐無復壽觴傳。</text>
<title>輓崔比安公 世健 ○七首 其六</title>,<text>平生積善有陰功。餘慶還應契取同。濊國靑山埋玉樹。安城老吏識于公。</text>
<title>輓崔比安公 世健 ○七首 其七</title>,<text>枕上夢初驚白蝶。鼎中炊未熟黃粱。莫言種德身無做。天下皆知有二郞。</text>
<title>輓李贊成</title>,<text>南國摧天柱。西門哭謝安。挺生參化育。處世備艱難。愛士從人謗。憂君不自寬。傷心淸洛上。無復把漁竿。</text>
<title>輓安挺然</title>,<text>痛哭文成胄。平生意緖繆。渡江丹旐濕。乘鶴白雲悠。星月心猶揭。門闌業必修。他年廣陵路。宿草淚應流。</text>
<title>輓李正字光前 二首</title>,<text>年加回也一。官與后山同。藥物無親恨。辛勤有弟忠。浮名炊黍了。流毀蓋棺空。誰似昌黎子。哀歐古筆雄。</text>
<title>輓李正字光前 二首 其二</title>,<text>藝冠三千士。名尊二百人。登龍期報國。乘鶴遽遺親。天上爲修記。塵中空泣麟。鄕關歸旅櫬。埋玉倍傷神。</text>
<title>輓地主洪公</title>,<text>割鷄邊郡大刀恢。九重淸風瘴海來。豈意今朝遼鶴遠。怪聞前夕北山頹。武陵竹色雲中慘。買浦江聲月下哀。回首古寧千里路。柏林何處葬仁骸。</text>
<title>輓地主洪公 其二</title>,<text>生死茫茫欲問天。爲仁何促爲頑延。丹幢此去一千里。黃鶴不來三萬年。江上弊城明雪月。漢中喬木暗風煙。南民浪散無從涕。餘慶猶憑子女賢。</text>
<title>輓地主洪公 其三</title>,<text>溫溫虛白胄。相識盡群英。冷暖百僚後。浮沈三十齡。庭前雙玉潤。膝下二蘭馨。乘彼應爲樂。殘城沸哭聲。</text>
<title>輓領議政洪公 彥弼</title>,<text>傳家文藻古應稀。大老哀榮竹帛輝。一德早能成亹亹。三朝嬴得贊巍巍。庭前春草猶交翠。雲外笙鸞不復歸。二聖輟朝悲不憖。白頭漬絮益沾衣。</text>
<title>輓李正 元榦</title>,<text>送君丹旐淚傾河。五十四年如夢過。出入升沈全許國。死生契活未憂家。王公不壽天難必。鄧子無兒命若何。奉慰高堂賢弟在。三泉安瞑莫深嗟。</text>
<title>輓李正 元榦 又 代人作</title>,<text>長者醇風宿所欽。同閭歲晩契彌深。蓋棺未掩報君志。入地猶懷將母心。屈指舊僚今幾鬼。偏傷老我十年襟。賢人無子仁人促。老昊茫茫道不諶。</text>
<title>輓金同知 硡</title>,<text>剛似精金粹似璜。星中牛斗鳥鸞凰。北邙已下王喬槨。南國空陰召伯棠。天到斯人仁且促。家多積善慶應長。臨風爲瀉如河淚。行路挽旌亦斷腸。</text>
<title>輓柳正郞妻南夫人 二首</title>,<text>義烈冠千古。何人能萬言。淚枯雙眼廢。心在五常尊。入地應含笑。旌門會洗冤。自多叨太史。題竹暗銷魂。</text>
<title>輓柳正郞妻南夫人 二首 其二</title>,<text>萬里欲招魂。平生獨抱冤。三期揮血涕。一夕謝兒孫。揭日孤貞曝。聞風薄俗敦。柏舟空詠節。難與此同論。</text>
<title>輓任同知母夫人</title>,<text>尙書公子婦。參判宅夫人。能奉歌蘋藻。生賢看鳳麟。邦家光亦大。六十命還貧。歸祔應爲樂。偏傷孟母仁。</text>
<title>輓任博士妻母鄭夫人</title>,<text>圃隱德門胄。宣陵親子妻。蘋蘩勤澗沼。蘭玉滿庭閨。樹靜風何急。雲哀鶴自啼。彥升應作誄。吾欲汗靑題。</text>
<title>輓尹判書 漑 母夫人</title>,<text>天於壽母賦貞閑。獨向高門福慶攢。生子已看躋一品。有孫今復冠三韓。能令孝悌敷邦國。豈但慈仁種玉蘭。未奠生芻空著誄。那堪華寢作岡巒。</text>
<title>輓曹都事母夫人</title>,<text>幽貞曾是謫來仙。一配高人六十年。豈但齊眉超古禮。亦能采藻續詩篇。文如子建生兒貴。智似張良擇壻賢。壽未滿仁榮可必。升堂無計倍凄然。</text>
<title>輓宋眉叟母柳夫人 二首</title>,<text>修撰之親卽我親。聞宜聞孝又聞仁。一雙白璧邦家瑞。半熟黃粱五十春。初到竹州驚問證。竟於湖閣哭沾巾。從今永缺升堂望。未奠生芻愧古人。</text>
<title>輓宋眉叟母柳夫人 二首 其二</title>,<text>一生多積善。餘慶驗雙麟。樹靜風何急。天高鬼不仁。白雲笙鶴遠。丹旐鬣封新。坐想慈烏怨。長霑漢上巾。</text>
<title>輓伯母金夫人 二首</title>,<text>一生失怙恃。千里望升堂。逝日眞流水。哀萱不復香。江河飜涕泗。天地極悲傷。猶自牽升米。深慙萬歲藏。</text>
<title>輓伯母金夫人 二首 其二</title>,<text>采蘋閨德二南間。九十高年古亦難。辛丑北行猶舊敎。壬寅南覲僅分顏。風催喬樹門庭怨。玉瘞窮山霧雨寒。千里繫官恩永負。一題哀挽淚潺湲。</text>
<title>輓伯嫂朴夫人 都承旨朴公漢柱之女。</title>,<text>呑聲泚淚瀉哀吟。永負平生母事心。義烈名家生淑質。慈仁我室著丹忱。有孫自積羲經善。敎子寧殊孟母欽。乘彼吾親如見面。爲陳風樹怨彌深。</text>
<title>次金濯纓秋懷賦</title>,<text>積雨旣霽。秋入山堂。隱几夜坐。惆悵年光。攄千里之遐懷兮。撫一身之昂藏。捐紈扇於弊篋兮。辭竹簟於寒床。風策策以雲開兮。月油油以天長。瞻北斗之回杓兮。湛太虛之凝霜。四壁寂兮無人。一褐單兮其涼。塔形槁而心灰兮。悅顏回之坐忘。余非句漏之令兮。肯慕丹砂之方。余非金華之童兮。寧牧山東之羊。學未至於曾史兮。知不及於平良。巢一枝於深林兮。傲萬鍾於周行。三歲長卿之渴兮。十年點也之狂。朝浩詠兮周孔。夕淸嘯兮三王。腸已撑於千卷兮。飽何待於五倉。願身化爲元龜兮。冀一獻於未央。聞百蟲之吟秋兮。涕無從而盈眶。緬鍾期之旣死兮。伯牙斷其峨洋。世無人其知己兮。孰云道之能昌。舟不繫而泛泛兮。鶴孤擧而昂昂。憫此身之支離兮。歎天命之靡常。知者掩口而盧胡兮。仁者亦不爲悲傷。撫長劍而慷慨兮。勸秋風以一觴。胡一氣之候至兮。使余涕之滂滂。方天地之交泰兮。聖恩覃於遐荒。邦有道貧賤恥兮。孰不取富貴於方將。擧兩耳於盛世兮。聽鳴鳳於高岡。松可支乎明堂之棟兮。櫟可樹於無何之鄕。大丈夫當不朽兮。豈但雌伏於文房。邈宇宙之寥廓兮。渺余思之倀倀。仰闕里之多賢兮。紛濟濟而蹌蹌。獨回也之庶幾兮。知用舍與行藏。一簞兮一瓢。處陋巷而猶康。得聖人而爲依兮。亦奚慕乎虞唐。悲一間之未達兮。嘆今也之卽亡。由食輒兮冉富季。乃同忝乎孔墻。何度量之相越兮。若河海於斷潢。顧達士之閑閑兮。擬遠志於羲皇。彼貪夫之汲汲兮。登壟上而四望。見南山兮不見雲。苟易地則皆當。彼旣遭世之罔極兮。逢聖代胡爲乎遑遑。石之罅兮泉湧。崖之澨兮菊香。上東皐以長嘯兮。操淸流以成章。余旣滋蘭之九畹兮。孰云無人以不芳。秋自秋兮人自人。又何爲乎酸心而悼傷。足曳曾參之履兮。口甘陳平之糠。闢楊墨兮排佛老。誦孔孟以爲常。翺翔乎禮法之路兮。逍遙乎仁義之場。追聖軌以日進兮。法天運以自強。疇能與草木之無情者。共榮悴於一陰一陽。雖然七尺身短。萬古心長。寂寥燃糠。蕭森墨莊。貧神不去。窮鬼鴟張。老劍泣風。潛射光芒。精金埋塵。百鍊其剛。緣一氣之外鑠兮。紛萬感之中戕。誠獨難於自進兮。將禮義以牢防。懷秋日之西飛兮。舞斑衣以倘佯。乃起而爲之亂曰。自其在我而言之。則貧賤之樂難量。自其在彼而言之。則富貴亦一電忙。何必臨秋風以遠懷兮。使五臟皆受刀槍也。吾將爲歲寒之松柏兮。不與衆葉而同黃也。</text>
<title>道東曲九章</title>,<text>伏羲，神農，黃帝，堯，舜。再唱 偉繼天立極景幾何如。</text>
<title>道東曲九章 其二</title>,<text>人心惟危。道心惟微。惟精惟一。允執厥中。偉주거니받거니聖人의心法이다믄잇분니이다</text>
<title>道東曲九章 其三</title>,<text>禹，湯，文，武，皐，伊，周，召。再唱 偉君臣이相得景幾何如。</text>
<title>道東曲九章 其四</title>,<text>下土茫茫커上帝是憂샤圩頂大人을洙泗우리오시니偉萬古淵源이그츨뉘업샷다</text>
<title>道東曲九章 其五</title>,<text>顏生四勿。曾氏三省。仰高鑽堅。瞻前忽後。偉學聖忘勞景幾何如。</text>
<title>道東曲九章 其六</title>,<text>率리天命之性養리浩然之氣。再唱 偉至誠無息이아本니이다</text>
<title>道東曲九章 其七</title>,<text>光風霽月。瑞日祥雲。再唱 偉그처딘긴엇뎨야니신고</text>
<title>道東曲九章 其八</title>,<text>人欲이橫流야浩浩滔天일一千五百年에晦翁이나샷다敬으로本을세여大防을시니偉繼往開來아仲尼나다시리잇거</text>
<title>道東曲九章 其九</title>,<text>三韓千萬古애眞儒를리오시니小白이廬山이오竹溪이濂水로다興學衛道小分네이리어니와尊禮晦庵이그功이크샷다偉吾道東來景幾何如</text>
<title>六賢歌</title>,<text>規圓矩方。繩直準平。再唱 偉程伊川의展也大成。貴주를뉘알리잇고</text>
<title>六賢歌 其2</title>,<text>早悅孫吳。晩逃佛老。再唱 偉張橫渠의一變至道。力踐景幾何如。</text>
<title>六賢歌 其3</title>,<text>手探月窟。足躡天根。再唱 偉邵堯夫의駕風鞭霆。歷覽景幾何如。</text>
<title>六賢歌 其4</title>,<text>篤學力行。淸修苦節。再唱 偉司馬公의事神不欺。獨樂景幾何如。</text>
<title>六賢歌 其5</title>,<text>安靜詳密。雍容和豫。再唱 偉韓魏公의端嚴謹重이어제받시리잇고</text>
<title>六賢歌 其6</title>,<text>居廟堂則憂其民。處江湖則憂其君。再唱 偉范文正의進退有憂。어제즐거우시링잇고</text>
<title>儼然曲七章</title>,<text>儼然端坐。如對聖賢。再唱 偉一點邪念이이드러셔나링잇고</text>
<title>儼然曲七章 其二</title>,<text>仲尼顏子所樂何事。再唱 偉고아마로링이다</text>
<title>儼然曲七章 其三</title>,<text>溫溫安安어려우니亹亹翼翼닛마오 再唱 偉敬으로丘隅를사마년안마옵새</text>
<title>儼然曲七章 其四</title>,<text>노나노신하해두터우나두터우신해나신日月에春夏秋冬은눌로야흘러가고偉一元循環悠久景幾何如。</text>
<title>儼然曲七章 其五</title>,<text>動호天을보오靜호地을보오 再唱 偉俯仰애붓럽디아닌景幾何如。</text>
<title>儼然曲七章 其六</title>,<text>謙遜自牧。和敬待人。再唱 偉萬福無疆景幾何如。</text>
<title>儼然曲七章 其七</title>,<text>北窓淸風。南軒霽月。再唱 偉羲皇젯사과어니아더닝잇고</text>
<title>太平曲五章 翻出家語</title>,<text>몸애란允恭시고사애란克讓시니 再唱 偉唐堯聖德이하와샷다</text>
<title>太平曲五章 翻出家語 其二</title>,<text>伯禹이居左皐陶이在右 再唱 偉帝舜無爲므으이리잇브시리잇고</text>
<title>太平曲五章 翻出家語 其三</title>,<text>內修七敎。外行三至。再唱 偉太平景幾何如。</text>
<title>太平曲五章 翻出家語 其四</title>,<text>齊有鮑叔。鄭有子皮。再唱 偉進賢景幾何如。</text>
<title>太平曲五章 翻出家語 其五</title>,<text>滿면損니益든謙쇼셔 再唱 偉江海能下百川이朝宗景幾何如。</text>
<title>明宗大王賜挽</title>,<text>大德豈無壽。偏邦不自支。忍將今日淚。重灑去年儀。</text>
<title>挽 退溪李滉</title>,<text>自是東南美所鍾。文如山斗氣豪雄。早登臺閣名聲藉。中典州城頌詠渢。三入成均垂睿想。一分陜右動民風。銀臺草敎能宣旨。玉署眞圖最見忠。闢佛封章士爭誦。尊賢祠宇世初崇。谹言間出如傾漢。傑句時傳似搏龍。進進誠心在君父。沈沈身疾感蛇弓。人間斷斲唯應我。地下修文定是公。千里哀榮恩典下。一生事業汗靑中。竹溪遶舍流千載。誰識先生意不窮。</text>
