<title>題譯官李和宗詩卷</title>,<text>東韓事大本至誠。一年三節朝帝京。風聲不同山河隔。敷奏復逆須用譯。兩喜兩慍傳誠難。一失其機生兩敵。溫或如春怒如秋。萬古知言唯莊周。李公才調我國優。陽春驅在齒舌頭。華人相對括目視。咸稱燕趙間辯士。憶在辛巳帝登極。布告廣輪中藩國。皇皇使華唐與史。籍籍聲名桂林伯。朝家擇對難其人。雄豪欲得蘇與陳。容齋珠玉華國器。蘇鄭波瀾稱從事。衰朽因人欲成功。堂下揷血顏先紅。齊驅幷駕鴨江上。天涯數月樽酒同。情親豈獨金與石。王事飜成方外樂。浮世升沈十年後。聚散眞同反覆手。前年邂逅東華塵。音容不改華髮新。追思舊遊尙渺然。兩眼不覺雙淚懸。今朝禁省傳詩卷。關西風物如再見。淸窓披展不知倦。宛對紫陽山人面。老語無章豈爲詩。唯記當時情眷眷。</text>
<title>與鄕官同遊文智島</title>,<text>微茫孤島小黑誌。雲中一點是文智。回環大海四無涯。落日蒼茫天接水。蓬萊在左方丈右。天上群仙時出戲。三千弱水隔其間。倘非羽車何能至。我守桂陽周一歲。肉軀無術登仙界。鄕人哀我簿領囚。招我共作浮海計。淸晨鼓角催發舫。浩浩長風不可制。須臾身入五雲島。回首塵寰杳如芥。浮丘上客偓佺主。星月爲冠河作帶。招呼鸞鶴助笙歌。手援北斗酌沆瀣。此日風雲俱我輩。朝陰暮晴還可怪。不因謫宦那見此。三年莫怨留瘴海。我不如韓昌黎談笑出奇文。鼓舞南海神。又不如蘇雪堂秋日浮海蜃。珠樓玉閣攙天長。人非二子事偶同。豈非夙願能感通。天厄人窮不須辨。快觀一洗芥滯胸。</text>
<title>雪日。送酒慕齋。</title>,<text>玄冥挾勢恣威虐。輔以滕六俱作惡。山河萬里白銀闕。天地皆爲凌陰室。樹木無風凍自折。氷枝夜墜雙飛翼。黃驪病守縮如蝸。僵臥不放黃紬衙。忽憶山中孟浩然。吟肩山聳灞橋邊。溫恩不及鄒子律。寒谷生春愧無術。唯遣秀才代老身。風味蘊藉非常人。驅寒破愁敵萬軍。風窓一酌收奇勳。明珠論報近嗇貨。急投奇句當酒價。</text>
<title>慕齋詩韻。錄奉漢之公。漢之和送。又用其韻。復之。</title>,<text>吾君善謔不爲虐。閑言漫語俱不惡。胸中象魏射天闕。一蹴經造周孔室。新詩數篇多曲折。快若培風送鵬翼。笑看浮世等蠻蝸。紛紛爭奪蜂喧衙。山中斗室更蕭然。酒興長在春江邊。黃驪老守不中律。放慵疏狂學無術。君詩政如孫吳身。不戰能屈千萬人。我語眞似李將軍。數奇不見成一勳。唯將櫝玉不輕貨。倘欲沽之待其價。</text>
<title>聞慕齋書堂失火。復用前韻。弔之。</title>,<text>黃驪之俗太強虐。白日紛紛爭奪惡。龍蛇赤子雜城闕。猜嫌生怨火廬室。不信公家有關折。潛招畢方來鼓翼。乘風燒盡屋盤蝸。喧傳夜報江邊衙。初疑市虎不信然。推枕起立矮床邊。芄蒲窮殘似違律。鉤鉅得情非正術。國恐之來本由身。正坐刺史非其人。急召賊曹付官軍。旋招伍伯收功勳。軟脚牛酒爲公貨。燋頭爛額當酬價。</text>
<title>聞雲卿劑瓊玉膏。詩以調之。</title>,<text>谷口不獨文章伯。名綴蓬萊長仙籍。一麾洪陽爲有丹。正似句漏屈抱朴。玉函寶方得眞訣。要鍊西王不死藥。三黃試馬光倒影。五葉遠採羊腸嶺。千歲松肪土中伏。朝夕當成珉與珀。百尺丹崖百花精。三危露合成眞液。日月凝華天垂井。神斟鬼酌注神鼎。濟以天上紫雲泥。爨以碧海扶桑枝。熬煎七日變成膏。神光夜發衝斗箕。一飮掃除三彭仇。姹女入腹嬌春姿。河車氣母司吐納。服法一法囊中法。知君不忍獨長生。倘哀白髮分一𠯗。君方年少氣剛銳。滿腹倥侗儲沆瀣。我老正似屋將頹。東撑西捂猶恐毀。髓餧當充骨當補。不病而醫當有悔。況君胸中富珠玉。又餐瓊玉貪可戒。坐鍛雖云乏仙骨。王公斳之還爲隘。杵臼餘瀝幸不慳。從子雲中聞犬吠。</text>
<title>賦天桃</title>,<text>荒涼小圃僅容咫。藜莧爲腸慵不理。三春臥病不見花。鳥喚鸎驚昏莫起。東皇小兒本多戲。夜遣紅粧欺白首。嫣然一笑入窓來。似被從前花月祟。人間卒富自不祥。雲錦本非儒家藏。六塵已絶老胸臆。蓮花入水何曾着。皮生繞指不足說。更撩鐵腸回賦筆。</text>
<title>田翁歌</title>,<text>窮鄕歲暮霜霰集。孤鴻抱飢鳴相及。西隣老翁夜不寐。聞雁起坐中夜泣。年荒田畝少所收。千頃穫盡無一粒。老翁卒歲嘆無資。里胥催科星火急。脫袴買鷄犁買漿。慮淺欲緩須臾殃。但願速死不對吏。不願生見明年康。年康不見實老腹。年凶不聞虛官倉。倉實徵租更急急。腹虛驅役愈忙忙。若實官倉實老腹。一生終莫充飢腸。</text>
<title>冬雨嘆</title>,<text>冬雨凄冬雨凄。炊絶夜哭山翁妻。欲舂橡栗充朝飢。杵漂砧沒泥飜蹄。兒女索飧柴門東。縣吏催科柴門西。白髮山翁坐無策。怒指蒼天詬白日。蒼天有雨不澤春田時。白日有光不照懸罄室。冬雨凄。陂塘水滿堤防缺。明年豐穰未可知。山翁凍死唯可必。</text>
<title>丁亥三月二十八日。大風。至五日不止。</title>,<text>荒村月黑夜如鐵。閉窓讀書燈火結。闌干星斗萬籟寂。遠犬無聲人跡絶。俄聞有聲西北來。先侵竹頭次木末。調調刀刀是先驅。萬竅叱吸勢莫遏。天跳地踔須臾間。起看前村林木拔。烏鵲驚飛失舊林。虎豹狂奔迷窟穴。初疑萬騎圍昆陽。犀象橫馳城堞裂。又似共工觸不周。地維欹傾天柱絶。三重茅捲不足懼。摽棟擗屋非細故。狼跋居東世無人。虎嘯深林誰隱霧。急蒙狂僭一無召。人事那因發天怒。占驗休咎非我職。末學安能揣天數。但願拘囚飛廉戮屛翳。和氣充塡土囊口。一年七十二番不鳴條。百穀豐登多黍稌。雌雄祗可解民慍。夷憀華胥無疾苦。老翁抱腹但擊壤。願賡南薰一曲歌舜禹。</text>
<title>焚蚊</title>,<text>山前斗室小如舟。五月火雲蒸欲浮。開窓要涼涼不來。只有豹脚屯如雷。乘時陰黑作聲勢。利觜如錐切近災。團扇無功椶拂棄。暫止還來紛不已。豐肌玉膚世多有。老胔枯皮何用觜。膏血爲生不多驚。利口元來邦家傾。場邊烈焰莫更燔。爝火能除天下蚊。何當金風一披拂。四序不可長春溫。</text>
<title>茂城山僧玄悟。將遊歷名山。來索送行詩。走筆。謝不能。</title>,<text>千竿脩竹一間屋。滿庭芳草無人跡。黃鸝聲裏午睡甘。丁丁啄門如啄木。有僧來自茂城山。手持靑藜雙眼碧。爲言今向海上山。要得驪駒歌一曲。平生不直一錢才。老缺憂銷無寸尺。豈知鐵爐舊虛名。尙得誤人觸炎溽。風簷留待謝不敏。一言且代三生石。</text>
<title>辛卯十月。自大興還果川。時初日。大雨。翌日。大雪。翌日。泥沒膝。翌日。景巖路凍。到駒興驛。呼燈誌之。</title>,<text>北風剗地地欲裂。江雲慘慘天醞雪。高山卓确氷拖紳。陂澤沮茹泥沒膝。羸馬十步九顚僵。一行五艱筋力竭。黃昏到驛不得寐。正坐從前安樂逸。</text>
<title>送文瑞出尹平壤</title>,<text>箕城我鄕土。物衆而地溥。朝天路鈐轄。禦戎國門戶。太師自分封。禮讓俗鄒魯。八條有餘敎。百畝井可數。垂楊十里煙。桑柘千村雨。壯固秦函關。繁雄漢三輔。邇來彫弊甚。正坐輪蹄苦。四郡國有事。儲胥劇強弩。防秋困閭井。廚傳傾倉庾。凜凜朝夕計。目前生瘡瘉。國憂端在此。百病誰一愈。保釐旣得人。賓佐當擇補。金侯大雅質。氣岸軒天宇。胸中富才智。居積如大賈。正合王左右。衮職爲黻黼。屈公以此行。朝議豈無取。要試發硎刀。風生運郢斧。盤錯自無難。方圓中規矩。行看活西民。赤子得慈父。流逋自四歸。呻吟變歌舞。嘯諾一堂中。農桑萬家撫。優詔行自及。期君以宰輔。宣室席自虛。西都眞暫寓。從茲闊鵬程。益揷圖南羽。九萬朝夕至。一勞是天祐。吾言應可驗。字字生肺腑。</text>
<title>寄左相雙魚</title>,<text>黃驪小如芥。形勝天下大。高樓納萬景。割據三江會。登臨日夕佳。所思渺雲外。明月雖可翫。淸光隔雲漢。淸風雖有餘。潑潑不可絆。難將贈遠人。祗作樓中伴。獨有驪江魚。柳條頭可貫。不減丙穴嘉。可代靑玉案。欲寄相思人。故號相思魚。豈望汚飣餖。唯思傳尺書。</text>
<title>暮春。與次山諸君。遊笠岩。</title>,<text>奇岩圍百疊。江水深千尺。遊人一葉舟。來趁斜陽泊。長林迎暮色。遠岫呈新綠。白鳥忽橫江。兩兩飛相及。手把李白杯。口詠蘇赤壁。長嘯來月下。大魚空中擲。仙興自飄飄。俯仰塵世窄。雖無兩詩人。坐有七狂客。水天渾沖瀜。亦足詩物色。乾坤無盡藏。可翫不可錄。百盞莫辭空。明朝便陳跡。</text>
<title>題恩師詩軸</title>,<text>一塵縛兩脚。拘人似羈馽。閉門失三春。睡過花無迹。懷山不歸山。白雲長在目。忽吟山人詩。便覺塵襟豁。仍生煙霞想。宛登阿斯達。三生濟勝具。從師得泮筏。</text>
<title>贈長興煕上人</title>,<text>山景四時佳。山容秋更肅。木落露奇骨。霜柑見眞色。白雲長入懷。朱轓繭兩足。邂逅山中人。秋光寄杖錫。談山不歸山。正似籠中鶴。寄聲謝山友。明朝便飛舃。</text>
<title>船上遭風。戲吟。</title>,<text>脚懶不能馬。借舟便一臥。因風戒楫棹。順流西南下。茲行意自得。百憂容一𪚥。驚飆忽橫吹。逆船如箭射。顚沈不須臾。高浪兼天瀉。崎嶇得林䘬。隱忍篙工罵。回看泝流人。山外高帆駕。高歌倚柁尾。轉頭行一舍。此日觀天意。似助逆流者。取順或難恃。逆行無不可。斜陽繫前灘。一笑觀物化。</text>
<title>次上使寶山途中韻 代人作</title>,<text>安城至寶山。厥土俱埴赤。龍潭留鳥影。蛇逕無人跡。煌煌使軺過。正値春草碧。山花撲征衣。白雲縈馬策。前驅且勿催。恣意窮阡陌。道路自無窮。人生幾今夕。</text>
<title>次上使百祥樓韻 代人作</title>,<text>玉節到海邦。春色如懽迎。承綸設祖筵。遠至安州城。流泉寫絃管。幽鳥傳歌聲。雙璧照高樓。百壺羅軒楹。物華四時改。雲山朝暮更。靑林時弄影。白鳥忽飜明。歡情嗟未旣。別恨已復生。江山如有失。草木如有情。四海不數人。百歲逢此行。今朝同一席。明日散流萍。好之不得留。脈脈意空傾。</text>
<title>戊子八月。余有驪江之命。九月初吉。舟以赴官。初到麻浦第一灘。秋雨如瀉。水流悍猛。妻子皆怖悸。偶吟臨賀初經百八盤之句。似其事。詩以誌之。</title>,<text>去年航南海。今年舟東河。大小雖不同。險惡同一科。今朝麻浦灘。沒馬亂盤渦。江流如劈箭。捍石如橫戈。顚沈在一刻。舟楫安敢過。十口寄一葦。昏冥同海賈。區區問潮州。計出瀧吏下。妻孥莫怖懼。處險人安舍。亨衢是鬼門。要津卽人鮓。萬人指幸者。何限不幸者。大貨溺大氓。渾渾東流瀉。魚腹不擇人。人自妄取舍。驪江寔安流。江流亦瀟洒。願寄三載夢。一覽八大野。</text>
<title>銀山小溪。午憩。</title>,<text>高山圍小野。捍石淸溪瀉。莎堤草如茵。似爲歇瘦馬。霽色野遠近。鸎聲柳高下。萬事巧相忤。獨與靑春遇。吾行可暫輟。天與忍不取。明朝花恐落。收拾吾詩句。</text>
<title>曉發水原。路中。口占。</title>,<text>寧飮三斗醋。莫行歲晩路。古人有此句。似爲今日賦。關山雪作峯。遠林風自怒。棲禽凍不鳴。白日寒無煦。塵沙漲江天。樹飛石亦走。羸馬足欲僵。十鞭纔一步。倦僕呼不來。啞啞但回顧。山路千里長。日與歲俱暮。世途本有岐。人生事多故。閑將一日行。悟彼百年誤。不喜亦不嗔。但欲安所遇。</text>
<title>與浩源酌南陽小溪上</title>,<text>高山削琬琰。小溪流碧玉。春光此處多。兩岸草如織。太守來班春。爲我駐帟幕。午睡正夢夢。遙看馬騰躍。相逢眞邂逅。一笑成小酌。佳節適與會。情親來座席。紅裙間桃杏。溪響雜絲竹。百年能幾何。三春唯此日。良辰不再來。佳會難頻設。爛熳莫辭歡。明朝復拘綴。</text>
<title>醉題新寧竹軒</title>,<text>奇岩飮牛馬。小溪走其下。竹林橫帶之。似補西北罅。南澗舊題詩。十年今再過。紅藥少年友。梅花知己舊。相逢各欣然。淸風亦邂逅。黃鸝恐不及。一聲啼碧柳。胡人一無欠。佳節又來遇。風懷獨衰謝。有愧當年句。唯酒信有權。能回少壯年。陶然昔日人。復作昔日遊。還如遼海鶴。一笑成千秋。他生重過此。江山知我否。</text>
<title>遊仙院洞</title>,<text>春光信有力。着我南溪石。招呼兩溪友。杖藜來相及。相將泝溪源。數里三坐息。鸎聲小洞幽。兩岸桃花落。奪彼五斗勤。換此三春色。失小得有餘。感荷天地德。高吟南澗詩。日夕坐忘歸。誰爲後來者。此懷應得知。</text>
<title>春日吟</title>,<text>冬索厭不避。春榮戀不留。榮枯莽相代。一氣不可又。東皇何聰明。萬物忽榮茂。白髮眞躁妄。偏喜憂人首。彼均此不均。洄泬理莫究。幽禽送淸歌。小園粧錦繡。生涯一何貧。時序一何富。疾病非春事。繁華遠哀疚。高吟孟郊詩。亦足遣淸晝。</text>
<title>絳桃花盛開。詩以感之。</title>,<text>置酒昔娛客。唯看一枝拆。今春我病臥。滿林紅爍爍。雨催不玩開。風顚不憂落。閉門厭見春。見春還作惡。朱門送繁華。荒階添寂莫。得地與失地。不獨閑草木。</text>
<title>初落癭贅。喜而有賦。</title>,<text>癭生兩脚間。槌槌若懸鑾。初微似榛栗。漸大如毬丸。坐臥防枕席。騎馬輒橫鞍。日瘜與月長。眞同帝息壤。夷之或恐高。決之生他癢。芫花久無效。蛛網難憑仗。悒悒廢病人。一生空悵惘。那知和緩後。亦有扁倉手。有醫金守良。祕方眞神授。刀圭一來試。不針而不剖。一線塗其根。萬縷自枯朽。砉然忽脫落。快若幷刀削。如聞敵國亡。似見劇寇却。初疑手屢按。中夜還咋愕。養痾是壽徵。取快不可極。何況人於世。無異懸贅肉。漸大禍元氣。初非造化福。以贅攻其贅。正似賊擊賊。得失笑付天。無疾自無弊。</text>
<title>小窓吟 效山谷</title>,<text>小窓納空碧。白雲伴禪寂。星月夜夜入。誰道無來客。霜筠左右翠。不謂無給侍。俗迹莫如掃。端能敗人意。</text>
<title>悄悄吟 孟郊體</title>,<text>悄悄復悄悄。旅懷寒同峭。孤燈照愁寂。長夜漫難曉。遠砧何與人。客愁終夜擣。霜雁自無心。聲聲添髮縞。還家只憑夢。風竹煩懊惱。萬籟不同調。同作催人老。壯志如逝波。日夜流浩浩。屠龍竟不成。反被蚯蚓笑。悄悄莫悄悄。天道本難料。</text>
<title>登鄕校樓</title>,<text>陰陰百尺樓。團團槐柳影。終朝作鄕飮。樽酒雜賢聖。胸中一堯舜。發敍唐虞詠。茫然天地間。此身獨也靜。朱邑在桐鄕。善政日有施。樂與父老飮。彈琴而臥治。死後欲來葬。至誠非毛皮。世上無此人。嗟哉誰與歸。</text>
<title>登鄕校樓</title>,<text>陰陰百尺樓。團團槐柳影。終朝作鄕飮。樽酒雜賢聖。胸中一堯舜。發敍唐虞詠。茫然天地間。此身獨也靜。朱邑在桐鄕。善政日有施。樂與父老飮。彈琴而臥治。死後欲來葬。至誠非毛皮。世上無此人。嗟哉誰與歸。</text>
<title>曉行</title>,<text>靜夜不自靜。戴星踏荒經。曉鷄尙無聲。長林微有影。殷勤殘月色。邂逅河堤永。景物看自然。吾行應有役。薾爾不知疲。可笑百年客。</text>
<title>題敬悅上人詩軸</title>,<text>高山當廬岳。一剗入雲霄。松杉三十洞。明月十二橋。靑蓮遠法師。象外獨逍遙。欲聞陶潛詩。沽酒倘來邀。</text>
<title>次十玩除夕見贈韻</title>,<text>新安館前柳色新。新安池泮波生鱗。主人勸客拍酒船。三行粉黛羅神仙。鵾絃鐵撥四座驚。歌板舞隊東西橫。長安日下千里邈。江雲渺渺江月落。</text>
<title>題京兆郞官契會圖</title>,<text>長江流渙渙。峻嶺橫天半。遊人帟其上。祓契秋江晩。積雨値新霽。落霞晴可翫。幸此雀鼠閑。來尋鷗鷺伴。淸波濯塵纓。晩山供遠眼。百年長役役。閑日能幾旦。一杯領秋光。四座情爛煖。信誓明烈日。情意金石貫。丁寧許國心。百年期勿謾。他年余所丕。有此大江漢。</text>
<title>百祥樓。次十玩韻。</title>,<text>少年蹤迹憶西遊。華髮重來已滿頭。芳草洲邊橫白鷺。靑林渡口繫蘭舟。雲山不與興亡改。江水空隨歲月流。酬酢風光詩句在。浮生此外更何求。</text>
<title>次上副天使見贈詩韻。以敍別懷。</title>,<text>窣雲華構俯晴川。澹蕩東風颺畫船。客路遠連芳草渡。行旌高拂綠楊煙。一雙祥鳳歸雲表。萬斛明珠落海邊。共喜皇恩無遠近。遐方猶得戴堯天。鸞馭飄飄不少稽。一雙飛舃化鳧鷖。地分疆域音猶阻。路隔雲霄夢亦迷。日下高名斗南北。天涯別酒玉東西。江干佇立瞻行色。碧草和煙沒舊蹊。</text>
<title>次上副天使見贈詩韻。以敍別懷。</title>,<text>窣雲華構俯晴川。澹蕩東風颺畫船。客路遠連芳草渡。行旌高拂綠楊煙。一雙祥鳳歸雲表。萬斛明珠落海邊。共喜皇恩無遠近。遐方猶得戴堯天。鸞馭飄飄不少稽。一雙飛舃化鳧鷖。地分疆域音猶阻。路隔雲霄夢亦迷。日下高名斗南北。天涯別酒玉東西。江干佇立瞻行色。碧草和煙沒舊蹊。</text>
<title>次史天使晩登太平樓韻。</title>,<text>追陪使節上高樓。夜靜無風月色幽。北望心懸雙闕遠。東來夢隔五雲浮。客中未易逢佳節。海外無因續勝遊。宣勸莫辭酒瀲灎。明朝一別兩悠悠。</text>
<title>登漢江樓</title>,<text>金章玉節渡瑤溪。樓上酬春酒共携。疏雨微雲供遠望。落霞孤鶩入新題。超騰河漢神猶爽。咫尺蓬瀛路不迷。他日茲遊如倘記。瓊沙十里謝棠梨。到處尋芳不盡情。又招春色上江亭。天邊遠岫呈新畫。波上輕鷗弄晩晴。落日舟移潮欲退。高灘雲盡月將明。千年黃鶴增光彩。更覺崔郞詩句淸。</text>
<title>登漢江樓</title>,<text>金章玉節渡瑤溪。樓上酬春酒共携。疏雨微雲供遠望。落霞孤鶩入新題。超騰河漢神猶爽。咫尺蓬瀛路不迷。他日茲遊如倘記。瓊沙十里謝棠梨。到處尋芳不盡情。又招春色上江亭。天邊遠岫呈新畫。波上輕鷗弄晩晴。落日舟移潮欲退。高灘雲盡月將明。千年黃鶴增光彩。更覺崔郞詩句淸。</text>
<title>別上副使</title>,<text>東來不惜馬蹄遙。要使三韓識鳳毛。天上雲煙扈使節。江心魚鳥駭宮袍。尋山訪水春風盡。說賦論詩夜月高。惆悵玉人留不得。他時相憶夢應勞。</text>
<title>嘉平館。用金大僕韻。</title>,<text>客路蒼茫歲暮天。再踰星嶺是前緣。催成雪意雲爲使。澆却羈愁酒作仙。到處溪山蒸瘴霧。每留亭館濕炊煙。一身行役眞靡監。趁取山僧汲曉泉。</text>
<title>龍灣悼舊</title>,<text>塞天風雪病相連。孤館寒燈夜抵年。心似閑雲多野態。身如老馬被人牽。頭邊殘歲行窮矣。日下長安更渺然。此去遼陽應不遠。欲從華表學飛仙。</text>
<title>新安館。夜宴。</title>,<text>歌管頻催惜別筵。風光已覺近春天。直從醉倒留三夜。莫恨囊空無一錢。富貴何曾求分外。憂愁終不到樽前。他年此會應相憶。聚散如雲更可憐。</text>
<title>滿月臺。感舊。次彥謙。</title>,<text>松老毬庭石毀臺。悠悠往事摠堪哀。溪流竝逐繁華逝。山月曾經歌舞來。萬古消沈詩百首。一年光景酒三杯。興亡衮衮憑誰問。獨立黃昏恨莫裁。</text>
<title>用蘇彥謙韻。別李中和。</title>,<text>雹散東西各白頭。那知此日更交酬。菁莪曾見留司業。竹馬今看迎細侯。千里幾回懷日夢。一官專是爲民憂。悠悠離合無窮事。莫把陽關浪自愁。</text>
<title>次十玩天字韻</title>,<text>萬事悤悤欲問天。天關漠漠斷因緣。身疲路上思逃世。老厭人間要學仙。風引野雲飄作雪。海分茒瘴亂騰煙。班生塞上無奇策。底事隨人到酒泉。</text>
<title>歲前六日。夢庭闈。有感。</title>,<text>冉冉流年壑赴蛇。塞天風雪苦思家。綵衣萱背無供笑。壽酒椒盤孰頌花。弟妹團圓虛夢寐。關河迢遞屢驚嗟。遙知守歲殘燈裏。應說窮邊途道賖。客中多病怯杯蛇。到處偸安卽室家。未卜歸期勞日曆。先將遠夢驗燈花。樽前歌舞春無興。鏡裏容顏老可嗟。白首臙華元不稱。少年情況更能賖。庭空木影散龍蛇。行館遲回似到家。世事悤悤悲石火。年光忽忽劇風花。千山路隔重回首。一夕燈殘九起嗟。壽酒北堂何日是。長安渺渺故園賖。</text>
<title>歲前六日。夢庭闈。有感。</title>,<text>冉冉流年壑赴蛇。塞天風雪苦思家。綵衣萱背無供笑。壽酒椒盤孰頌花。弟妹團圓虛夢寐。關河迢遞屢驚嗟。遙知守歲殘燈裏。應說窮邊途道賖。客中多病怯杯蛇。到處偸安卽室家。未卜歸期勞日曆。先將遠夢驗燈花。樽前歌舞春無興。鏡裏容顏老可嗟。白首臙華元不稱。少年情況更能賖。庭空木影散龍蛇。行館遲回似到家。世事悤悤悲石火。年光忽忽劇風花。千山路隔重回首。一夕燈殘九起嗟。壽酒北堂何日是。長安渺渺故園賖。</text>
<title>歲前六日。夢庭闈。有感。</title>,<text>冉冉流年壑赴蛇。塞天風雪苦思家。綵衣萱背無供笑。壽酒椒盤孰頌花。弟妹團圓虛夢寐。關河迢遞屢驚嗟。遙知守歲殘燈裏。應說窮邊途道賖。客中多病怯杯蛇。到處偸安卽室家。未卜歸期勞日曆。先將遠夢驗燈花。樽前歌舞春無興。鏡裏容顏老可嗟。白首臙華元不稱。少年情況更能賖。庭空木影散龍蛇。行館遲回似到家。世事悤悤悲石火。年光忽忽劇風花。千山路隔重回首。一夕燈殘九起嗟。壽酒北堂何日是。長安渺渺故園賖。</text>
<title>次十玩韻。投贈三君子。</title>,<text>雪風銛利劇刀鎌。旅恨離愁一夜兼。九折嶺高行已倦。五噫歌苦意還厭。淸霜入骨驚身直。冷被生稜觸指尖。鼓角荒城更屢報。客窓殘夢可能恬。</text>
<title>寅日。詠懷。次十玩韻。</title>,<text>式微經歲賦歸遲。霜雪無端入鬢絲。寒勒山中花未動。春回江面凍將披。官梅忽憶爲州日。宮勝還思拜賜時。竟夕高吟人日詠。少陵先獲此心悲。</text>
<title>齋日。獨坐有感。吟呈十玩。</title>,<text>靜裏淸虛入肺腸。一閑聊欲償千忙。窓陰睡重知春力。花塢禽喧報日長。行館每驚山瘴濕。故園空想野梅香。安身不外安心法。欲向維摩更問方。</text>
<title>次十玩韻</title>,<text>漫郞蹤迹合佃漁。老縳簪纓計自疏。萬里羈遊沙塞外。一年春事鳥聲餘。殘生功業唯方藥。遠道驅馳畏簡書。遙想故園梅落盡。尋芳誰復命巾車。</text>
<title>次寓庵見贈詩</title>,<text>自把昏昏使衆昏。不堪師說更多門。微言終怕諸家解。至樂還妨下里喧。莫向正方通戶牖。巧開新路穴墻垣。抗顏皐比知非處。抵死長慙誤國恩。</text>
<title>鴨綠舟上。次十玩韻。錄奉同舟諸君子。</title>,<text>江似氷紈新熨餘。滿船紅袖雜華裾。林藏宿霧風初捲。草暗長郊日正徐。虞人屢進包茅鹿。漁子爭傳貫柳魚。此興平生吾所愛。春來一倍憶鄕廬。</text>
<title>別江原李監司 龜齡</title>,<text>出入銀臺眷遇隆。絲綸初撤按關東。驅馳暫憩棠陰合。旌節橫穿海日紅。詩淬滄溟無俗氣。路尋方丈覓仙蹤。歸來定被人驚問。洗眼欣逢吳下蒙。</text>
<title>別溫甫出按湖西 金鏇</title>,<text>鳳岫山前屋一間。前臨陂澤後靑山。圖書無主應生蠹。籬竹生孫已作竿。頗憶吳江同載好。只緣彭澤賦歸難。因君報道南溪友。未到衰年定掛冠。</text>
<title>送挺之出按海西 蔡世傑</title>,<text>秋省官高禁掖中。羽林夜直日相從。經春遊賞花前共。幾處淸樽月下同。拍拍我如黏網蝶。冥冥君似入雲鴻。芙蓉堂上燒香處。倘憶西隣老病翁。</text>
<title>奉別李應明令公出按江原 夢亮</title>,<text>關東曾識列仙區。都會三山郡十洲。玉節直輝暘谷日。金風行颯閬園秋。晴天急雨鯨飜浪。駕海長虹蜃吐樓。欲借後車衰不得。煩君時許夢中遊。</text>
<title>江上。送老仙赴慶尙節度。</title>,<text>江亭握手坐斜陽。離恨眞同江水長。草與天連雲漠漠。人隨春去路茫茫。舟中一別驚宵夢。嶺外雙旌耀日光。遙想淸香凝燕寢。蘇州倘記老詩狂。</text>
<title>李相公子佩滄澤前野五詠 之三 望海樓</title>,<text>高人華構壓鴻蒙。十島三洲列眼中。野外山低天遠大。門前地斷海橫通。無祈坐見浮空蜃。不夢長遊明月宮。他日賓筵如暫借。殘年一快盪塵胸。</text>
<title>濯纓池</title>,<text>籬邊蒼澤是滄浪。橫帶西南接大洋。纓本無塵淸不貴。足非有垢濁何妨。高歌一曲賡孺子。明月孤舟和知章。鷗鷺爲群漁者友。夕陽歸釣孰爭梁。</text>
<title>逍遙洞</title>,<text>列仙洞府接重重。左累瀛洲右閬風。九萬鵬摶看瓮醢。三千世界笑壘空。神遊日日乾坤外。身在寥寥几案中。塵世無人知此樂。古來唯有漆原翁。</text>
<title>秋夜小雨</title>,<text>小雨輕風暑氣收。凄迷簾幕暗生愁。斜添竹韻初回夢。冷濕蛩音細訴秋。永夜詩魂同黯黯。長天客恨共悠悠。隨風點滴三更盡。一夕不眠驚白頭。</text>
<title>和廳前杏花韻</title>,<text>紅杏開如不及時。黃蜂紫蝶巧同期。淸香撲地風飄雪。疏影橫窓月滿枝。百過烏紗猶未足。一生靑眼別有私。繁華十日都無迹。脈脈相看有所思。</text>
<title>復用前韻。謝高軒見過。</title>,<text>門無車馬鳥爭譁。雲鎖空庭雨脚斜。客榻蝸涎工點畫。書籤蜘網亂交加。人間難覓丹砂井。頭上虛添白雪花。閑日親朋勤會合。坡翁曾道似摶沙。</text>
<title>班城尉宅前蟠松。用前賢詩軸韻。姜子順</title>,<text>朱門車轍謾相侵。苦節長存鄒嶧心。紅日爛蒸三伏熱。翠濤聲碎九江潯。陰連東極扶桑樹。韻和南薰解溫音。手植王孫松下土。獨留春色到如今。</text>
<title>喪西姬</title>,<text>去年哀淚落花時。白髮天南哭柳枝。禹錫魂銷傷往賦。雪堂腸斷悼亡詩。琴臺日暗泉聲歇。鏡奩香殘月影遲。懷抱此時君似我。世間魔愛本生悲。</text>
<title>枕流堂</title>,<text>漢水溶溶接大洋。靑山百疊繞高堂。生涯永隔枯榮夢。詩句空偸天地藏。雨霽江鷗迎落日。月明漁笛送歸航。有時醉着蓬窓底。白首知心黃帽郞。</text>
<title>奉和十玩堂見贈韻</title>,<text>鳩拙無能五十翁。強趨班序顏先紅。有田不去眞無策。慕祿爲官太不中。涉世顚頹憐夔足。逢人嗔喜笑狙公。康成去就終難料。天意其能吾道東。</text>
<title>次徐綏之懶亭韻</title>,<text>丘壑風流孰與倫。竹亭終日岸綸巾。松門晝寂無來客。花塢苔深絶點塵。大野煙雲爭入望。小窓風月足怡神。東山安石難高臥。出處從來繫萬民。</text>
<title>題部將契會圖</title>,<text>選將何嫌都尉卑。登壇元自出褊裨。穀城新語尋常學。鬼谷陰符取次師。訓鍊兵戎宜暇日。折衝樽俎在平時。金蘭托契非遊燕。急難無忘此誓辭。</text>
<title>題掌隷郞官契會圖</title>,<text>北斗郞官地望宜。人將聽斷佐明時。胸中金矢剛誰枉。鼻上風斤斲不疑。雀鼠偶閑春偶好。鸎花初發日初遲。江亭祓契情應密。勝水佳山當酒巵。</text>
<title>傷春詞</title>,<text>薄薄輕寒劫燕飛。風喧地上飄遊絲。蘼蕪渚遠日華永。楊柳院深春意遲。謫客傷心蹙眉𪚥。佳人銷瘦減腰圍。年芳堪惜不堪挽。賖酒莫慳金縷衣。</text>
<title>次趙進士韻</title>,<text>茫茫西北白龍飛。朝日行天未解圍。佳句不須收敗屐。奇勳只可策金巵。輕飄柳絮尋無迹。細着梅花看欲微。老懶十年詩學廢。空慙白雪和君詞。</text>
<title>次昌武韻</title>,<text>長風憑怒月華沈。殘雪鬪春夜轉深。㶚上詩肩寒自聳。剡溪酒棹遠難尋。塞雲借勢驅平野。凍雀無言縮晩林。似爲風騷饒物色。喜將氷柱和君吟。</text>
<title>次和之城主見贈韻</title>,<text>人事蹉跎鬼又欺。百災巧値我年衰。居官不恨逢三黜。策世空慙欠一奇。子美題詩窮亦樂。陶潛作賦悔何追。中心在我如無愧。白首遭時亦不遲。</text>
<title>苦蠅</title>,<text>終日營營几案前。呼朋引類似相傳。工穿衣袖妨宵臥。亂集眉眶攪午眠。撲筆生嗔狂拔劍。守門何罪漫加鞭。塗餳拌豆俱非計。坐待金風九月天。</text>
<title>初秋夜坐</title>,<text>赤煒催歸挽不留。天南大火已西流。輕飆初颯梧桐夜。皓月偏涼蟋蜶秋。淡淡銀河窓外轉。悠悠灝氣坐來收。半年功業唯衰病。一事無成添白頭。</text>
<title>秋夜</title>,<text>竹簟凄涼旅夢驚。風簾夜動葛衣輕。秋於桐葉偏生韻。月到蛩音倍覺明。露洗銀河粧好句。鶴傳淸唳報殘更。十年妄想來支枕。却悔從前事外名。</text>
<title>過故人田里</title>,<text>蔓草寒煙鎖故祠。秋風短笛夕陽時。舊遊朋執累累塚。曾上臺亭鬱鬱基。野鹿引群爲上客。山花裛露當歌姬。紛紜榮悴邯鄲枕。夢裏驕人是小兒。</text>
<title>秋夜詠懷</title>,<text>萬事無能合退藏。上關高臥玩流光。年衰好夢難憑驗。病懶新詩易廢忘。梧葉得秋驚颯爽。蛩聲帶月送凄涼。無端宋玉悲蕭瑟。一夜晴窓白髮長。</text>
<title>申日夜坐</title>,<text>他鄕徒覺歲崢嶸。申日無心守夜更。堅坐豈緣三尸計。苦吟聊欲一聯成。鳴枝驚鵲寒相弔。虐雪饕風勢自傾。苦被兒童喧旅枕。隣鷄已報兩三聲。</text>
<title>旅店夜坐書懷</title>,<text>絶壑危棲門不關。砧聲終夜擣愁端。穿林鬼火螢飄雨。射戶燈光虎綽山。地濕瘴雲埋古戍。天寒鴉鵲集神壇。鄕關渺渺松楸遠。魂夢中宵幾往還。</text>
<title>中秋。對月有感。</title>,<text>老去逢辰秪自悲。狂歌對影憶前時。愁從白髮曾相約。月與中秋似有期。世界三千光不擇。茅齋數尺照無私。明年此夜吾何處。憂樂陰晴亦未知。風驅雲掃洗瑤池。屛翳飛廉效此時。邀月貧無一盞酒。悲秋空有數聯詩。袖中懷去誠何意。頭上遙臨似我私。酷好淸光人不識。廣寒唯有此心知。</text>
<title>中秋。對月有感。</title>,<text>老去逢辰秪自悲。狂歌對影憶前時。愁從白髮曾相約。月與中秋似有期。世界三千光不擇。茅齋數尺照無私。明年此夜吾何處。憂樂陰晴亦未知。風驅雲掃洗瑤池。屛翳飛廉效此時。邀月貧無一盞酒。悲秋空有數聯詩。袖中懷去誠何意。頭上遙臨似我私。酷好淸光人不識。廣寒唯有此心知。</text>
<title>九月初十日。始到大興草堂。有感。</title>,<text>怡顏奚待眄庭柯。初到衡門喜自多。荒苑獨留三徑菊。霜風倒盡一池荷。篋中書籍魚生子。架上衣衿鼠作窠。情況悄然如遠客。一鄕消息問隣家。</text>
<title>夜坐書懷</title>,<text>羈愁冷夜校誰長。倂作騷人一斷腸。影外無人燈寂寂。書中有友語琅琅。枯吟圓處窓含月。孤夢殘時雁叫霜。靜聽風林如有雨。蕭蕭木葉助凄涼。</text>
<title>詠紅芍藥</title>,<text>國色年年遠別離。東風無主立絲絲。階前穠艶人誰賞。春後孤芳我獨知。細雨浥殘如訴怨。黃昏月落更多姿。晴窓欣對鄕人面。却憶思家瘴海時。</text>
<title>惜春口吟</title>,<text>細雨鳴鳩百五時。隔簾無語惜芳菲。昏昏午睡春同懶。漠漠花陰日共遲。衰鬢刁騷欺落絮。閑愁撩亂逐遊絲。少年情興年年減。紅盡都無酒一巵。</text>
<title>又用立春韻。次漢之。</title>,<text>風戰松扉夜自開。禦寒無術酒淋灰。迎春稍覺煙生柳。度臘方知雪讓梅。銀勝驚看佳節換。金聲喜自玉人來。何時皁蓋傾門巷。一笑欣逢八斗才。</text>
<title>途上逢除夕</title>,<text>見月侵星不暫停。流年似與我同行。荒村誰勸屠蘇飮。旅枕空驚曝竹聲。銀勝金幡天上事。椒花柏葉夢中銘。客中所得都無物。只得星星髮數莖。</text>
<title>重卿復用微韻投贈。次韻答之。</title>,<text>終南山色遠霏微。日夕魂歸身不歸。荒歲訟閑公事少。靑春晝永客來稀。莊生獨喜魚相樂。陶令空吟鳥倦飛。問舍求田今已晩。秋來直欲製荷衣。</text>
<title>僧性修持正法師書至。書以酬之。</title>,<text>雨鎖空庭生綠苔。鶯聲勤喚午眠回。經春不見人相過。閑日頻逢僧獨來。大慧狀辭皆妙法。隴西詩句愧凡材。何時席上蒙提警。一片塵心頓得開。</text>
<title>聞延城尉訃。有悼而作。</title>,<text>盈盈秋露瀉氷壺。玉樹顚風歎易枯。粉面幾時湯餠試。寶刀常倣尙方模。心思叔玉苕鸞句。淚洒滕王蛺蝶圖。一枕槐安驚倏忽。此生無復拜淸姝。</text>
<title>題悅雲亭</title>,<text>窓外看雲眼暫開。卷舒於世不成猜。長天有影渡溪盡。薄暮無心出岫來。人事千年同變滅。江山萬里共徘徊。景純欲贈知疏妄。其奈君王不悅哉。</text>
<title>次彥謙黃州館韻</title>,<text>重來空恨十年遲。廣遠樓傾只舊基。嵐瘴故居多疾病。萍蓬身世更分離。他方饋歲三杯酒。客路逢春幾首詩。歸計未成淹數日。白雲長苦越鄕思。</text>
<title>滿月臺有感。次彥謙。</title>,<text>千里含情獨上臺。江雲落日暗生哀。關河路隔人難到。氷雪天寒雁不來。永夜頻驚孤客夢。小窓誰勸淺斟杯。十分銷瘦春應甚。況乃愁腸更割裁。三冬煖老肉盤臺。一別經年事事哀。客館新春花欲動。旅窓殘夢雨頻來。丁寧約誓留詩句。重疊情懷付酒杯。靑鳥不回雲易散。多情芳信爲誰裁。</text>
<title>滿月臺有感。次彥謙。</title>,<text>千里含情獨上臺。江雲落日暗生哀。關河路隔人難到。氷雪天寒雁不來。永夜頻驚孤客夢。小窓誰勸淺斟杯。十分銷瘦春應甚。況乃愁腸更割裁。三冬煖老肉盤臺。一別經年事事哀。客館新春花欲動。旅窓殘夢雨頻來。丁寧約誓留詩句。重疊情懷付酒杯。靑鳥不回雲易散。多情芳信爲誰裁。</text>
<title>仁宗大王小祥日。下雨。哀而有作。</title>,<text>驚慟猶前日。初祥已夢回。千官那忍練。四海若新縗。怨氣天同泣。悲號地亦雷。共成今夕雨。追洗去年哀。</text>
<title>自遣</title>,<text>爲農身老懶。從宦命蹉跎。兩道俱相礙。一生餘幾何。追隨漁釣伴。漂泊野人家。托宿無枝擇。眞同棲後鴉。</text>
<title>秋夜有感</title>,<text>孤枕秋先覺。虛窓月易輝。幽懷蟲與語。鄕夢雁同歸。忽忽身空老。茫茫計已非。題詩記愁寂。涼露濕麻衣。</text>
<title>閑中書事</title>,<text>老懶春無味。看花興獨顚。揮筇追放犢。轉石直斜泉。竹色廉纖雨。山粧暗淡煙。茅簷終夕臥。對此可忘年。</text>
<title>宮詞</title>,<text>宮門深鎖月黃昏。十二鍾聲到夜分。何處靑山埋玉骨。秋風落葉不堪聞。</text>
<title>春日偶吟</title>,<text>錦繡千林鳥亦歌。天工猶自喜繁華。門前枯木無枝葉。春力無由著一花。</text>
<title>初入小園。看紅杏。有感。</title>,<text>階前紅杏數枝斜。每到開時不在家。今日小窓相對坐。穠華似爲主人多。</text>
