<title>拆號日。上命臣煕止。卽刻入侍。特拜檢閱。賜改名曰稀枝。改字曰楨父。御筆題詩首句。令諸宰臣。聯進以識喜。誠千古未有之異數也。</title>,<text>才子楊家玉樹姿。其名端合換稀枝。九天雨露傳臚日。三級風雷漉海時。宵旰幾須忠孝士。臣僚爭誦菁莪詩。隆恩曠世酬無路。聖壽恭祈億萬斯。</text>
<title>次許獻之 琛 韻</title>,<text>如海君恩大。經年未敢歸。夜來春雨過。應長故山薇。</text>
<title>次兪克己 好仁 韻。贈玄悅上人。</title>,<text>敦義門前上馬遲。佳論川畔獵魚時。風流去去松京路。疏宕三人一韻師。</text>
<title>滿月臺</title>,<text>痛飮房君酒。長歌滿月臺。當時淫酗地。不暇後人哀。</text>
<title>善竹橋</title>,<text>落花啼鳥鎖前朝。天下傷心善竹橋。百死遺歌傳樂府。滿城寒雨下蕭蕭。</text>
<title>奉送金使相 宗直 按察湖南</title>,<text>高牙大纛出城闉。文武才全吉甫倫。春風攬轡旬宣地。加額南人慶鳳麟。</text>
<title>贈善行浮屠 二首○幷小序</title>,<text>從師問法爾聰明。萬水千山一杖輕。近日東峯無恙否。悲歌相送有餘情。</text>
<title>贈善行浮屠 二首○幷小序 其二</title>,<text>東峯居士韞才賢。蘭若藏名二十年。何不歸來廊廟上。光華新日揭中天。</text>
<title>三月三日。遊北漢寺。與諸友聯句。金善源 孟性，權叔強 健，李國耳 昌臣，鄭子健 錫堅，蔡耆之 壽，申次韶 從濩，李馨之 宜茂，表少游 沿沫，金君節 訢，姜子文 景敍，趙伯符 之瑞，崔子眞 淑生，鄭淸卿 淮，康子韞 伯珍，金眉叟 壽童 及余凡十六人云。</title>,<text>樊籠初出鶴。令節屬三三。遂與金閨彥。同尋玉井菴。行行緣石磴。稍稍入煙嵐。詩橐逢僧付。酒壺借吏擔。負兒傳古嶽。安佛護靈龕。天作邦家鎭。地疑化手鐕。宮城低日月。江漢劃東南。吾輩昇平値。春風討勝堪。林禽啼款曲。巖蕊拂㲯毶。絶壑須携策。窮巓不藉籃。踏靑仍散步。浮白間豪談。淨業應眞界。隨緣卽好男。如行會稽畫。却御穆王驂。欲別攀幽桂。重遊證老曇。秪要磈礌瀉。非是景光貪。回抵金剛窟。餘暉樹杪含。</text>
<title>三角山。逢玄悅上人。重步舊韻以贈。</title>,<text>欲別留衣出洞遲。愛聞黃鳥住移時。秋來會着尋眞屐。斷俗菴中定見師。</text>
<title>讀書諸僚。期逝不至。悵然有吟。</title>,<text>門掩落花春。鳥歸細雨夕。故人期不來。獨坐看周易。</text>
<title>同兪克己，崔淵淵 溥，金季雲 馹孫。 遊泮東雙溪。</title>,<text>乘興而來盡興歸。雙溪水石洗塵機。丈夫志節當如許。松老千尋絶壁依。</text>
<title>送李壯元士雅 承彥 南歸</title>,<text>鄕關千里夢依依。九月寒霜滿客衣。無限靑山紅樹裏。送君先向嶺南歸。</text>
<title>次徐使相 居正 贈別韻</title>,<text>三夜雲梯爛熳遊。海陬何限作遨頭。淸樽已下徐孺榻。白髮先驚宋玉秋。敢道疏才酬聖渥。不禁幽夢到滄洲。長安極目空迢遞。簾外遙岑翠欲流。</text>
<title>次徐使相 居正 贈別韻 原韻</title>,<text>南來無處不淸遊。隱映鼇岑近海頭。孤島煙橫深水晩。荒城日落角山秋。驚濤夜撼魚龍窟。殘雪香留橘柚洲。珍重斯文楊太守。一樽談笑亦風流。</text>
<title>用前韻。寄曺大虛 偉，許獻之，李汝玉 瓊同。</title>,<text>苦憶鑾坡伴燭遊。二年南紀白渾頭。城邊遠嶼依依畫。海上群山漠漠秋。有夢每趨丹鳳闕。得詩空說白鷗洲。文垣鼓角非吾事。倚是當今第一流。</text>
<title>次曺大虛寄贈韻</title>,<text>不惜霜華已滿頭。携琴更上月中樓。可辭官酒傾三斗。好與詩仙伴一裯。末路羈蹤何落落。少年豪氣尙遒遒。明朝也是成南北。催喚歌兒緩却愁。</text>
<title>次曺大虛寄贈韻 原韻</title>,<text>海山佳處作遨頭。長嘯陳登百尺樓。萬里邊城剖符竹。三年蕭寺共衾裯。燈前衮衮杯盤盡。嶺外迢迢歲月遒。一笑相逢亦勝事。天涯遠別不須愁。</text>
<title>次徐使相遊太和樓韻 同從事李公世佑，柳公桂芬，鄭公錫堅及先生。</title>,<text>形勝吾州說此樓。絃歌徙倚總名流。開雲浦闊天低處。隱月峯高地盡頭。遙望京華依北斗。壯遊山海記今秋。簪花駕鶴無消息。極目煙波萬古愁。</text>
<title>次徐使相遊太和樓韻 同從事李公世佑，柳公桂芬，鄭公錫堅及先生。 原韻</title>,<text>蔚州西畔太和樓。倒影蒼茫蘸碧流。汗漫初疑騎鶴背。依俙却認上鼇頭。山光遠接鷄林曉。海氣遙連馬島秋。萬里未窮登眺興。滿天風雨倚欄愁。</text>
<title>玄風東軒謾題 二首</title>,<text>官庭寥落遍靑苔。宿酒瞢騰午睡回。睡起捲簾仍坐獨。山僧乞句去還來。</text>
<title>玄風東軒謾題 二首 其二</title>,<text>民風玄古絶欺訛。桑麥村村夜雨多。但覺哦詩太守事。山無盜賊海無波。</text>
<title>訪金大猷 宏弼 幽居</title>,<text>瀟灑占居僻。幽潛道味眞。畢齋門下士。小學卷中人。暇日來尋地。薰風坐襲春。慇懃荷警發。愧我尙迷津。</text>
<title>賀鄭伯勖 汝昌 擢第</title>,<text>曉旭金明淡墨新。丁寧天語許儒眞。君民堯舜平生志。起向丹墀賀得人。</text>
<title>次撫民樓韻 樓在珍原</title>,<text>山藏小縣石田多。村似朱陳八九家。杜宇一聲愁欲老。滿庭明月照梨花。</text>
<title>次臨溪院韻 院在靈光郡北十五里</title>,<text>北遊何事又西征。書劍悠悠鬢雪明。四月隨緣山下路。黃鸚初放故園聲。</text>
<title>次明遠樓韻 樓在永川</title>,<text>官門流水細彎回。兩岸桃花簇錦開。何處靑山簾外出。誰家玉笛枕邊來。思量世事只孤笑。酬答風光更一杯。地主故人多意態。虹橋明月共徘徊。</text>
<title>次淸涼堂韻 堂在明月樓東</title>,<text>軒窓開向澗之湄。野逕牛羊落日時。石灘雨過聲逾急。藥砌春寒花較遲。三疊離歌關柳動。一聲羌笛驛梅吹。月明風細天如水。爲報世人知未知。</text>
<title>次新寧客館韻 二首</title>,<text>淸溪鳴玉抱村流。靜聽潺湲爲少留。歌罷濯纓山欲暝。洗空塵土十年愁。</text>
<title>次新寧客館韻 二首 其二</title>,<text>竹外高樓樓外溪。公山如畫鏡中低。春風得意南歸路。隔葉黃鸝啼復啼。</text>
<title>丹月驛。遇洪兼善。貴達。 用鄭知常韻以贈。</title>,<text>月嶽山頭月欲低。相逢一笑聽荒鷄。人情世事俱無奈。岐路當前自北西。</text>
<title>贈朴孝子末山 幷小序</title>,<text>昔因侍郞知孝子。今逢孝子憶侍郞。侍郞一去已五年。湖水茫茫湖月涼。孝子之行卓復卓。誰向丹墀更闡揚。忽忽旅燈相對夜。不堪寒雨滴回塘。</text>
<title>奉送權同知支卿 柱 赴燕京 二首</title>,<text>十月風高季子裘。燕山歸思劇悠悠。鎬京王在歌魚藻。周宴賓娛詠鹿呦。一代規模觀禮樂。五雲環佩動琅璆。江南此去春應早。折向梅花寄隴頭。</text>
<title>奉送權同知支卿 柱 赴燕京 二首 其二</title>,<text>丹桂恩深雨露香。銀臺花下占年芳。仁風遍域吹棠茇。明月尋詩入玉堂。策馬雪霜身萬里。朝元玉帛客殊方。從知對罷歸來後。聽履還應上舜廊。</text>
<title>奉和金君節 三首</title>,<text>把酒巖雲起。題詩木葉飛。長嘯下樓去。明月與之歸。</text>
<title>奉和金君節 三首 其二</title>,<text>學道吾何晩。論才子則優。平生忠孝志。磨切好相修。</text>
<title>奉和金君節 三首 其三</title>,<text>落盡庭梧葉。淸霜八鬢多。君家酒熟否。不飮奈秋何。</text>
<title>次漾碧堂韻 堂在聞慶</title>,<text>小堂開絶勝。太守有英稱。地勢東南坼。天光上下澄。鄕愁聞細雨。世事對孤燈。欲和楣間句。提毫愧薛能。</text>
<title>次佐贊驛韻 驛在竹山縣北五十里</title>,<text>強起三年病。忙趨二月天。風禽飛復下。雪路斷還連。悵望嶠雲外。低回漢水邊。村家能燠否。排凍暫停鞭。</text>
<title>到漢江</title>,<text>三角舟中出。聖人其下居。停橈再拜立。朝日映江初。</text>
<title>輓申次韶</title>,<text>國器家聲總寂寥。哀音一夜橐駝橋。銘旌飄拂都人泣。芳草凄靑故宅遙。八斗文章驚上國。三魁才譽絶當朝。憶曾靑瑣承恩地。楊可行同申次韶。</text>
<title>次慶迎樓韻 樓在忠州</title>,<text>名途十載抱區區。駐節忠原地一隅。官柳靑連陶令宅。村花紅入輞川圖。泥深巷口燕爭集。日暮渡頭人自呼。歸計未成身又老。故園松菊已荒蕪。</text>
<title>陰城題詠 按本道時</title>,<text>地僻山藏縣。林幽鳥喚人。窓風枯硯水。簷日射簾塵。歲月黏衰鬢。乾坤任病身。帝鄕長在目。魂夢更紛綸。</text>
<title>次望僊樓韻 樓在淸州</title>,<text>村墟微雨裏。山寺暝鍾初。苔壁蝸成字。沙階鳥篆書。池深淸到底。樓迥白生虛。翠華無消息。吟蛩似訴予。</text>
<title>次淸醼堂韻 在望仙樓西東軒北</title>,<text>名州半刺昔何年。按節重來白滿顚。依舊蒼茫雙樹驛。至今嗚咽大橋川。誰家深幕新巢燕。遙夜空山又哭鵑。老吏不知遊子感。擁途爭賀續前緣。</text>
<title>次駕鶴樓韻 樓在黃澗</title>,<text>滿目樓中勝。將歸更少留。溪山渾活畫。題詠總名流。我欲跨黃鶴。僊應笑白頭。秪今崔顥遠。誰與賦淸遊。</text>
<title>次赤登樓韻 樓在沃川郡東南三十里</title>,<text>無端白髮丈三千。鼓角喧傳野渡船。却笑覓科年少日。擔簦躡屩走炎天。</text>
<title>次元巖驛韻 驛在報恩縣南二十里</title>,<text>梨花更酌一樽香。古驛臨溪溪水長。玉輦金箏消息斷。塵埃笑拂滿髭霜。</text>
<title>成歡驛雨夜</title>,<text>客窓遙夜雨霏霏。三月桃花鱖魚肥。寄語西巖漁釣伴。我今新買綠蓑衣。</text>
<title>次結城客館韻</title>,<text>亂峯官路側。滄海客行前。歲暮空濛雪。村荒斷續煙。美人千里外。長笛一樓邊。堪愧旬宣地。鬢毛已颯然。</text>
<title>次繫風樓韻 樓在洪州</title>,<text>炎威熇熇漲中天。無計煩襟一灑然。遠壁雲生樓外過。近林風孕坐間傳。吟哦不必論工拙。姓字惟宣考後前。牢落紅粧堪我挽。少留剛被主人賢。</text>
<title>次嶺南樓韻 樓在密陽</title>,<text>傑閣岧嶢半入天。岳陽何必美專前。無遮大地窮眺外。不盡三江倚檻邊。岸岸漁燈欺列宿。家家竹樹拖晴煙。白頭堪笑紅塵客。觸撥詩情醉倒筵。</text>
<title>次臨鏡堂韻 二首○堂。在嶺南樓西。</title>,<text>堂在靑山欲盡頭。堂前江水抱城流。風煙驅入乾坤眼。下榻遲遲故故留。</text>
<title>次臨鏡堂韻 二首○堂。在嶺南樓西。 其二</title>,<text>澄江如練畫堂頭。却憶玄暉第一流。更有月明堪畫處。漁舟一點鏡中留。</text>
<title>送朴天支 漢柱 赴任醴泉</title>,<text>祖席高開漢水流。鄕音學士出南州。襄陽耆舊今猶在。講道應除簿領愁。</text>
<title>金君諒 諶，安子珍 琛，金仲容 宗裕 惠詩。奉次却寄。</title>,<text>明時鴻渥海同深。可奈孤根托上林。百歲幾何須痛飮。一春將盡且豪吟。男兒所業非他事。古聖相傳只此心。形役秪今空歎息。九衢風露滿衣簪。</text>
<title>次成磬叔 俔 寄題蔡耆之新亭韻 幷小識</title>,<text>未到新亭上。聞名已快哉。神仙平地在。簾幕半天開。遠近靑山合。中間白髮頹。南歸早晩路。呼月與巡杯。</text>
<title>赴召途中</title>,<text>白髮趨朝地。靑山駐馬時。淸明新世界。廓落舊心期。嘿嘿看天宇。悠悠念路岐。聖恩難可負。悃愊袖中辭。</text>
<title>次奇士贇 襸 韻</title>,<text>廊廟多新貴。江湖起廢臣。格君嗟蔑學。戀祿且逡巡。</text>
<title>十二月二十四日識感</title>,<text>仙驂已遠白雲鄕。悵望喬陵歲月長。蟣蝨酬恩寧復日。宸章留得姓名香。</text>
<title>至永川。上疏辭職。歸家偶成。</title>,<text>遯世於心敢。趨朝奈病何。雨中搔白首。秋後對黃花。睡起仍孤步。詩成且獨哦。長天空極目。誰抉片雲遮。</text>
<title>次曺大虛重遊藏義寺韻 二首○原韻在附錄</title>,<text>吾病何奇也。君遊正勝哉。良辰携好友。新服試涼臺。把酒詩題石。觀魚屐印苔。懸知少一恨。緩緩月中回。</text>
<title>次曺大虛重遊藏義寺韻 二首○原韻在附錄 其二</title>,<text>藏義何年事。此生今已哉。關情臨水閣。如夢折花臺。遷客秋逢雨。同人墓宿苔。茫茫經一劫。孤鳥海天回。</text>
<title>次醴泉東軒韻</title>,<text>看來峻嶺憶山陰。覽物興懷古到今。拍手小兒歌別曲。激湍寒水過前林。雲開老柏千年大。我在紅塵百丈深。半夜角聲驚睡鶴。捲簾獨立動長吟。</text>
<title>送曺叔奮 伸 之順天</title>,<text>霪霪十日雨。寂寂長安邸。邂逅忽見君。君是梅溪弟。梅溪有文章。謾賦巫州薺。世人爭下石。誰爲訟天陛。聞鷄起理裝。君行正迢遞。長歌佐別酒。漢水流瀰瀰。</text>
<title>寄贈金大猷，曺大虛謫中。</title>,<text>貞元朝士已無多。竹折蘭枯命也何。萬事非由章子厚。三生自是蘇東坡。易於靜處知加勉。詩到名區莫謾哦。德必有隣天意在。暫時淪落不須嗟。</text>
<title>贈趙秀才 光祖 ○幷小序</title>,<text>十七趙家秀。三千弟子行。辛勤求道志。迢遞關西鄕。</text>
<title>輓曺大虛</title>,<text>子厚柳州歿。千載有餘哀。平生曺大虛。六年泣瘴煤。嶺海竟死人。令威幾時廻。零落七步詩。蕪絶葵花臺。名聲古所忌。嗣續鬼何猜。我言不敢長。我淚空沾顋。</text>
<title>題鄭瓜亭</title>,<text>他鄕作客頭渾白。到處逢人不見靑。淸夜沈沈滿窓月。琵琶一曲鄭瓜亭。</text>
<title>題碧瀾亭</title>,<text>久負江湖約。紅塵二十年。白鷗如欲笑。故故近樓前。</text>
<title>甲子二月初五日。次贈成 希顏 愚翁。</title>,<text>三角山高漢水圍。漫天雨雪亂霏霏。松楸畢命何人是。宗社扶顚此志違。帳裏梅花憐臘色。陌頭楊柳媚春暉。翛然一枕前宵夢。超絶浮埃伴鶴飛。</text>
<title>輓詞柳洵</title>,<text>文武之才河嶽氣。先王當日已知臣。訟賢讜直同寒朗。憂國純誠邁祭遵。偉器初非期小臬。高名應自耀千春。蕭條永失扶顚手。三復遺詩淚沾巾。</text>
<title>輓詞 宋軼</title>,<text>律己心如玉。憂時鬚欲銀。錫名知異數。經劫是完人。直氣軒天地。高才冠搢紳。老成今不在。誰楫大川津。</text>
<title>輓詞崔淑生</title>,<text>先朝多碩彥。夫子獨完名。慷慨傷時語。隆深不世榮。格非扶大義。觀化了浮生。未暇論私慟。群僚惜老成。</text>
<title>諸賢寄贈金宗直 書詩卷 先生出宰泗川時。以下三詩幷同。○金宗直</title>,<text>康州南陲海北口。累石爲城僅如斗。民稠寇近古重鎭。地雖偏小宜愼遴。使君乞郡章三上。忽此分符天所借。江山淸奇物產饒。況又氓俗安漁樵。鳴琴之餘奉甘旨。壽母宛宛萱不彫。三千豼虎日操練。有勇不試爭張弮。時時對酒輒雅歌。手拋羽扇親筆硯。豈如前政倦拊循。奴視健兒讎齊民。漉海圍山不知止。苞苴狼藉閭閻貧。聖明玉汝付美錦。要使遐荒皆奠枕。金烏老守田野態。十年去國豈恬退。爲親而宦同襟調。萬事不理惟坐嘯。</text>
<title>諸賢寄贈金宗直 送別 洪貴達</title>,<text>憶昔識君君未遇。匹馬十年南北路。囊中未脫毛遂錐。袖裏已有相如賦。長安豪傑盡相許。往往酬唱有佳句。我歷玉堂入銀臺。君涉弱水登蓬萊。我旋得罪去南陲。君已承恩來赤墀。今年我再忝喉舌。看君載筆常追隨。滿座嗟歎龍蛇字。佇看長途騏驥馳。九重宵旰急賢材。一見知君文武才。召作鑾坡修鳳手。胸中炯炯羅星斗。詔裁五色墨未乾。夢回高堂稱壽酒。明朝上章乞骸骨。邊城斗印已繫肘。城臨滄海波頻驚。尋常呼吸風雷生。君能談笑靜鎭之。坐見南海恒澄淸。萬家煙火安堵墻。百年晏然桑麻鄕。碧玉篔簹解春籜。黃金橘柚垂秋霜。折筍懷橘趨庭闈。衰顏靄靄生春陽。我有萱春嶺之外。回首白雲常晻靄。溪山何處無歸路。貪恩不去能無愧。君未歸來我且去。相逢定作平生語。</text>
<title>諸賢寄贈金宗直 贈別 趙之瑞</title>,<text>莫恨鑾臺遠。高堂有老親。莫道泗川小。十室試經綸。去去甘旨摩撫外。梅花頻報隴頭春。</text>
<title>諸賢寄贈金宗直 送別 兪好仁</title>,<text>五馬承恩日。三牲養老春。白雲長入望。幾度送朱輪。</text>
<title>諸賢寄贈金宗直 醉草奉贈 先生出宰玄風時○表沿沫</title>,<text>學士有老母。貧無以爲養。聖上惻然之。許以專城兩。去年泗川守。今年玄風長。學士奉檄那堪喜。箭茁鑄牙晨午享。衰顏日厖澤。春風漸駘蕩。母曰嗟余子。何以報聖上。學士感激繼以淚。遙向天門拜稽顙。願言 聖壽於千萬歲斯無彊。靑丘八域。煕煕皥皥。長囿太平像。小臣敢不夙夜殫竭分宸優。使我黎民晏然安堵樂豐穰。</text>
<title>諸賢寄贈金宗直 寄懷 洪貴達</title>,<text>聞君病暍臥文園。西蜀山川幾夢魂。我亦二毛吹兩鬢。長時歸計嶺南村。</text>
<title>諸賢寄贈金宗直 中秋日寄邀</title>,<text>浮沈世事不堪評。聚散殘年只綰情。人氣中秋方坦易。月光今夜最分明。知心百歲不多得。佳節一年難再更。灑掃茅亭天似水。爲君斗酒十分淸。</text>
<title>諸賢寄贈金宗直 中原。逢鄭吏部子健及先生有作。</title>,<text>三月天南節氣匀。中原池館會仙眞。崇朝霡霂惺群槁。盡日笙歌醉衆賓。聚散不期南北路。浮沈何限古今人。客中送客堪惆悵。花落鶯啼又送春。</text>
<title>諸賢寄贈金宗直 題賜暇讀書藏義寺圖</title>,<text>上旣卽位。治尙文。一時豪傑之士。稍稍由科目出。蓋已釋褐而錦。鵾化而鵬。而方且刷羽鼓翼。未嘗少休其力焉。其志豈近小云哉。八年丙申。上敎若曰。有志之士。牽於職事。未能專業。由是。泥於致遠。甚非予作人求助之意。其選文臣之年少而敏。將遠且大者若干人。特賜暇。詣山房讀書。於是。仁川蔡侯耆之，永嘉權侯叔強，陽川許侯獻之，高靈兪侯克己，中和楊侯可行，昌寧曺侯大虛。實膺其選。乃命往藏義寺。讀前所未暇讀之書。仍使廩人致餼。酒人設醴。凡居處飮食之具。無不如意。吁榮矣哉。寺在仁王白嶽之北三角山之西。有蕭灑絶特之觀。又有碧澗鳴絃。遶出於軒窓之下。凡山水淸泠疏爽之氣。皆寺之有也。寺不得有之。而今爲諸君子有。其朝晝所得。可涯耶。他日功成名遂。卓然立於衆人之表。其源。蓋此寺也。若涵虛子者。欲往從之。而老不可得。此生無復有進也。噫。</text>
<title>諸賢寄贈金宗直 錄重遊藏義寺詩。復次前寄示。幷小序。○曺偉</title>,<text>匡山讀書處。重到意悠哉。花氣薰金地。茶煙颺石臺。魚跳戲碧澗。鳥下印蒼苔。髣髴三生夢。夷猶晩未回。</text>
<title>諸賢寄贈金宗直 錄重遊藏義寺詩。復次前寄示。幷小序。○曺偉 其2</title>,<text>十年歡笑地。回首意悠哉。衮衮登蘭省。冥冥隔夜臺。龕燈明石瓮。山雨濕階苔。歷歷追前事。惟應夢屢回。</text>
