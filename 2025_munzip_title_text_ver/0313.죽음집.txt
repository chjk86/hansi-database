<title>靑梅煮酒。論英雄賦。</title>,<text>相舍屛務。賓筵催設。使君就速。好事忙撤。盤有梅兮尊有酒。式燕娛於今夕。屈指四海。兩箇英雄。判英雄於主客。一何目中無英雄。踵千里草。挾六尺孤。實有繁而枝披。神不歸而木枯。擅威福而自用。懾華夷而驅使。倒手中之太阿。括馬上之天地。有功者卽其讎也。夫孰能鬪智角力。軼其駕而竝其軌。于斯時也。大豪蠹居。小猾棊置。幅裂堯封。瓜割禹甸。利其爪牙。進可以轉戰。固其邦域。退可以自恃。然此輩可鞭箠役之。不啻等雀鼠於眈眈之虎視。至如涿郡大耳皇叔之尊。英名蓋世。信義彌敦。觀其志。不在小也。豈久於人下者哉。得雲雨神其變化兮。恐非池中之物。與其使翼而長之。盍若圖如卵之日。然外患之未祛。故隱忍而爲親。好辭以要之。試與言而嘗其人。維園有梅。其實之蕡。我有旨酒。以燕樂嘉賓。占餘閑於暇日。討勝賞於芳辰。婆娑醉眼。展眺天末。入望壯覿。夭矯何物。異哉龍之爲物。諒不測其乘風雲而上下天。人固有包藏宇宙吐沖天地者。譬之則其猶龍焉。料一世之男兒。疇庶幾乎其人。高視太慢。佯應非眞。胸中祕機。舌端弘辯。要以觀自量之如何。故不露平日之深見。歷指以供。聽其評斷。守戶蜀犬。黃口孫氏。疥不足以爲質。骨已枯於未死。世間英雄。惟我與爾。天下幾人。座上有二。惟其見孤之是甘。不自意援之與比。扶危之舞劍莫奏。晦已之七筋自墜。兩雄一筵。信手酬酢。密邇尊俎。肝膽楚越。矯言色而強懽。脫禍機於倉卒。是固大智之如愚人也。在容中而不自覺。有謀人之志而令人疑之。鮮有能保其躬者。能若是臨機韜匿。釋其疑保其躬。而人不知之者。此玄德之所以爲英雄。有智慧。不如待時。故當年棲遑困頓。無一人尺土之藉。而辦三分之形勢者。較彼則難易之有分。嗚呼。胸摩臆揣。料事度功。什八九中則操也。用術數而爲雄者也。招亡納叛。指麾嗾使。首敵而鬨則操也。萃淵藪而爲雄者也。橫行天下。括撇神州。威制力脅。莫敢不聽則操也。假萬乘之權而爲雄也。至於欺人孤兒寡婦狐媚而簒奪者。此石羯之所不效而恥焉。烏在其英雄。噫。使操而論英雄。則宜乎其自謂曰英雄。謂人曰英雄。使後人而論英雄。則夫豈曰備與操同。觀人之法。不於其事業。而於其心迹。則備也，操也。吾何所折衷。係而歎曰。玄德，孟德。奸雄英雄。</text>
<title>擲金賦</title>,<text>生際建安。管也華也。彼何人斯。士之處者。義莫苟於與比。德不孤於有隣。外聞達而不求。懷瑾瑜而自珍。礪貞操於金石。挹淸襟於蘭雪。芬等視於萬鍾。毫莫取於一物。田園蕪沒。閑處有事。與子同歸兮。于以鋤理。芟猗猗之蕭艾。破濈濈之泥土。觸之手錚然有聲。云余獲此良金。惟完養之旣素。物莫誘乎中心。內自專而不貳。視無別於玉石。之子胡爲乎捉翫兮。旣又爲之棄擲。夙昔之其利斷金。處斯心之如一。夫何倉卒之所遇。或不動而或動。以爲尾礫也。則取之而焉用。旣知其爲金也。則又何必擲之而後快也。志先喪於徇物兮。利鑠義而難制。十指遽屈於造次。四知孔昭於厭然。豈知揮臂之際。已涇渭於人焉。誰謂見絶於其朋。乃在於割席之日。攫金之心。可以占乎。媚賊舍躬金夫。可前知於奴膝。嗚呼。心迹雖微。遇事則著。所枉雖小。害正爲巨。惟彼遠引高蹈而忘羞忍辱。莫不由今日之一念。重爲之歎曰。不能無心於物者。爲物之所掩。乃能無心於物者。常伸於萬物之上。而無入而不自得。有心無心。理欲之別。嘗誦古人之詩以自警曰。沈珠是愛珠。授璧是憐璧。</text>
<title>舞嫌地狹賦</title>,<text>冕而摠干。禮言其節。長袖者善。史稱其適。非不容一。人之回旋兮。王詎嫌夫地狹。乍擧袖而益封兮。吾知夫舞不全拙。猗蘭醉夜。唐兒誤侍。蒼震有祥。詠麟之趾。爰錫土而之屛。邈長沙之千里。魚鹽海兮橘柚園。齊楚鬪富。狗馬地兮旃裘鄕。燕趙擅厚。境蹙而貧。維王攸國。地濕而洩。維王攸邑。莫據大而享豐兮。用不慊乎其志。惟處小而居卑兮。若難容夫其已。顧無路而自列兮。知愛母而抱子。王聘于朝。帝曰。格汝王。入闑右。天子之所嵩呼初罷。壽爵斯擧。百懸在庭。笙鏞祝敔。帝命于王。舞汝娛予。王言拜手。就佾山立。眷重瞳兮注視。麾衆伎兮皆撤。其舞如何。王袖小張。維碩人之俁俁兮。乃蹇拙於低昂。左不旋兮右不轉。如有所拘。手不揮兮足不蹈。如不能周。天顏不解。有命以詰。曰。臣身之不容兮。嫌所封之地窄。天子曰。吁。其在朕哉。寧無地而益汝。置汝身於恢恢。命有司而案圖。從某地兮至某。割武陵與零陵。援桂陽兮以付。王之來也。王長沙已。王之去也。有三郡地。王舞巧也。錫爵而罷。王舞不巧。境宇連跨。嗚呼。成王孺子。唐叔弟也。削桐戲封。何所不可。然子厚之作辨兮。幷史佚而譏之。惟漢帝臨莅多年。豈不知封建之爲重。輕把高皇帝之宇縣。爲子之私。子以戲而玩父。君以地而奬臣。孰以漢正大綱云。雖然。白水眞人。絳衣元孫。惟王是祖。漢祀其存。然則彼三郡之地。亦不能容。雖以天下不足。拙於舞。工於得地。非王之能事。能壽漢家數百年國脈。吁嗟乎。不拙而能拙。亦云乃祖之心法。</text>
<title>冤牛賦</title>,<text>精衛女魄。萬古銜石。子規帝魂。一春啼血。爰有一物。族於毛群。胡爲乎獨無所化。徒名曰冤。悶爾冤矣。其諸異乎。塡海思歸。曩爾之生。非林麓是依。食其力於斯人。于以後乎田夫。有捄其角。春忽磨梧。厥民云析。日中星昴。蹇夙駕而倒騎。乃俶載於南畝。趁一犁之新兩。墾半膝之春泥。制猗儺之棘鞭。勞局促之花蹄。有婦來饁。伊黍伊鷄。脫耒器而言秣。閱寒蓑而來湌。勤其作而得飽。偃余臥兮偸閑。一肱乍曲。莊蝶先導。鼾雷方鳴。玉山牢倒。忽驚鵲之疾呼。黃茆颯颯兮風戰。有虎耽耽。氣象豪健。鋸牙凜雪。金眼爍電。飢吻一鼓。弱肉將臠。南柯至樂。壟頭殘喘。一壺千金。疇濟其危。惟林下之繭栗。激一端之良知。思豢養之舊恩。昧瑣力之難支。突如其前。與之掎之。一場戰酣。爪者角者。強項不頓。餘勇可賈。利兵莫施。百步威挫。終厥害之克去。貸濱死之餘命。而睡魔之忽驚。晩天風煙兮凄冷。起余視乎原頭。非復朝來之井井。夫何綺分之新陌。滿眼狼藉之痕跡。靜立凝聽。靑山寂歷。有牛在傍。應爾爲劇。試看濈濈之黃壤。無非爾之駭躅。曰向者之于耜兮。人與畜兮搰搰。何一片之春夢。誤半日之農功。憎哉蠢識。有始罔終。爰卽其刑。有砉庖刀。不見忠而反殃。嗟爾冤之誰昭。徒引領而悲鳴。孰知音兮解意。井中之危命。期扶效馬垂轡。原上之醉魂。其醒學狗澆尾。而禦侮不遺其力。俾爾肉骨而生死。不酬勞。又從而膏諸。信難明者天理。凡爲冤者孰爾之似。噫。觳觳齊庭。宣王廢釁鼓之用。蹊踵楚田。君子譏其奪之猶重。縱使捌閱乎爾耕。此不過一夕之用力。矧乎罪疑猶輕。何彼氓直情而不察。物有知而循主。人反忍其屠割。誰謂最靈者人乎。禽獸不若。又從而解之曰。逆鱗批干心剔。簧言間胥眼抉。淸湘沈楚臣。屈平懷郢黃臺。摘一瓜建寧雉頸。毀汝長城。檀幘虛擲。未復神州。岳背空涅。相斯人矣。滿腔忠赤。言足自列。智可攘禍。然齎憤而莫泄。目不瞑於長夜。矧爾畜生。宜莫之伸。苟能有魂。其往從夫斯人。</text>
<title>養胎賦</title>,<text>書不云乎。民惟邦本。保之云何。如育子之悶斯。相爾養胎。遂其生於無生。是乃推赤心於人腹兮。非假也由誠。蠻夷維越。控甌閩而樹國。靡齊魯之有敎兮。曰亦阜其生息。與強吳隣。風馬牛之及。交幣莫修。銳志圖南。刃有相糜。簦無可擔。年周敬之廿六。厥維君曰夫差。撤薪而作。其埶伊何。柏擧有讎。云予其復。北軍賈勇。陰節斯挾。一鼓而崩之。旗靡轍亂。萬姓其肉。鯨蜺之觀。孑爪牙之三千。斃鋒鏑之餘血。瞻會稽之一區。且隱忍而跧伏。收挫衄之遺燼。寄亡國之孤跡。歸彼臣妾。孔卑其辭。所重者非神無以盟爲。餟仇欲於芳餌。狃敵心於厚禮。嘗不苦於仰膽。有所爲於其待。曰惟左右。吾見爾有靦。孤不自量力。嘗與彼戰。傷若父指。禍由斯逞。茲與我毒。兵涉吾境。原有暴顱。爾孤之父耶。野有僵屍。爾寡之偶耶。死我之事。罪有所歸。予心惕若。雖悔曷追。幸顚木之有蘖。庶字育之得遂。養我民之老者。其老之有自。養我民之少者。其長也有始。原厥有始。由母之胎。獨不可養乎。其維民哉。相爾婦兮。其腹彭亨。有兒斯託。無臭無聲。其養之也何方。不在此而在彼。得無寒乎。思所以衣。得無飢乎。思所以粒。隨厥齒之壯弱。秩其餼之豐約。根有病則葉悴。花不蠹則實繁。植求固者培本。流欲長者濬源。身旣安而不憊。月云彌而斯擧。曩汝之孕纔一介。汝今其乳矣。母也子也。子而孫兮孫而子。女右挈兮男左。枲而織兮耕而穫。無所爲而不可。二十年之長育兮。蹇輷輷而殷殷。何若是其庶矣。由養胎之勤斯。勑乃兵刃。與子偕作。終棄死而沖師兮。而乃讎之乃復。何彼兵之勇矣。曾在腹而養者。孰爲此乎。王其字我。善矣哉王其知本也。胎尙養之。況非其胎。將此心而推之。知所被之普哉。宜厥民之自戰。致不威而子來。洒旣往之深恥。幎仇讎於蘇臺。吾知不誠無物。能盡心而有獲。彼堯舜之大道兮。類乾坤之發育。無一草一木之不遂兮。且焉用此區區。然後世忘讎狃安。虐其民之相踵兮。又安得同日而論乎。茲史氏之攸褒兮。固不可絜長於唐虞。嗚呼。彼胎可養。此心難操。苟養賢之有道。歷夷險而不殊。彼一舸之鴟夷。何必遽起興於五湖。矧乎高鳥旣盡。良弓奄櫜。昔能養在腹之赤子。今不全盡忠之謀臣。悲夫。念今日之傾覆兮。誠汲汲於固本。撫民雖在於施惠。死長必先乎敷信。行斯二而復績。竊有望於良佐之補衮。</text>
<title>病鶻賦</title>,<text>戊戌之秋孟旣晦。余在首陽。寒威肅物。急景凋光。感鵜鴂之先鳴。恐蕙蘭之不芳。策瘦藤而孤倚。目窅窅兮愁余。望郊原氣爽。草木吹涼。且乎止息。眷焉彷徨。爰有一物。植立衰楊。刷苦羽之翛翛兮。掩短翮之凋傷。寄孤影於天地。騁雄顧於四方。作氣欲擊。患不高翔。余乃佇立而熟察兮。知其非羽族之尋常。匪鴟鴞之匹儔兮。獨能稟夫剛腸。雄姿出皁鵰之群。骨格擅蒼鷹之場。曲觜兮金利。鉤爪兮劍鋩。隷視鴻鵠。肉看狐麞。橫絶八極。迥摩靑蒼。胡爲紫絛錦鞲之纏紲兮。役於人而餌犬羊。旣無矰弋之爲災兮。物又焉能爾戕。何昔日沖雲之氣象。自頓悴而靡剛。赤壁夢斷。舊棲苔荒。陰崖跡謝。古柏蛇藏。羌卑飛而詭隨兮。謾同群於鶉奔鵲彊。勢久失於搏風兮。靡所指而獨倀倀。然爽槩之未灰。擬有待兮一嘗。商飆兮乍起。白露兮爲霜。覽時物之揫斂。撥衰志而強揚。目愁胡之睥睨。察百里之毫芒。淸秋落日。力孤心忙。緊腦雖存。弱拳何張。危膽縱軒。病翮難颺。蹇玉立而覷天兮。過雁歸鴉之錯恇。嗚呼。天生大才。厄而必昌。死灰尙燃。弱植終強。胡直使猛氣英風。恒見坐於汩沒之鄕。彼蟠龍之得雲兮。不難夫窮玄間而茫洋。吾知爾一擧千里兮。夫豈與鷦鷯而搶楡枋。吁嗟狡兔兮。貽爾輩之殃乎。</text>
<title>一揖登舟賦</title>,<text>出自北門。行邁遲遲。有人來思。薄送我畿。片言宜吐於敍別兮。一揖奚果於登舟行。不可矯而爲也。有是哉。嫉惡如讎。我懷伊人。古之遺直。得君無苟。行己以潔。時皇宋之南渡。任天下之注意。躡靑帷而調序。殫撥亂之素志。蝎視邪枉。鷹搏烏雀。氷炭不混。薰猶先別。而秦豎之搆釁兮。藏利刀於心腹。蜮弧暗張。虺毒潛吹。拔靑蠅之有矢。點白璧之無疵。俄毛遂之入井。奄曾母之下機。旣莫足與爲事兮。宜我車之載脂。紫闕新辭。黃扉遠跡。孔浙雖接。孟行三宿。招招兮舟子。言涉其津。崇于觴兮。載于俎來。遠于者何人。彼讒賊之罔極兮。厭然掩其不善。革巧言之如簧兮。箸懃懃之厚眷。矯魑魅之醜容兮。作怡怡之令色。遵彼路而要之兮。謂我止乎祖席。我視其己。如見肺肝。有外是飾。其心孔艱。痛余未能逬流。俾爾逞夫兇奸。曩旣惡其同朝。今曷辱而共筵。夙余有執。物莫能遷。苟余一枉。素蓄全捐。爰作氣兮太厲。蹇整容兮愈峭。斂活國之老手。揖賊豎之憸貌。若將浼兮望望。登余舟兮進余棹。人宛在兮水中央。瞻不及兮奈若何。翩翩然而倏逝。斷斷猗其無他。唯仁者爲能惡人。強哉矯之君子。斯亦非私不外國耳。余想夫凜冽之威風。聳千載之傾拭。嗚呼。人或有言。直木先伐。我昧是理。善人何勸。嗟若人特立獨行而不撓奸魁者。見擠毒拳之未免。夫孰知當時之一揖兮。賭後日之深陷。萬里孤舟兮何許。嶺海迢遞兮忠魂慘。苟復用於巖廊。作商家之舟楫。將揖渠之手端。秉誅惡之鈇鉞。計何遂於東窓。轅可回於北漠。天不欲宋業之重恢兮。俾斯人舟斯登而手斯揖。</text>
<title>贈劍賦</title>,<text>江上有人。其行踽踽。一壺千金。誰鬻其渡。購伍君于以百戶兮。君胡贈乎一劍。躶厥身無以爲資兮。聊自謝夫脫險。昔爾事楚。伊父伊子。必也正名。不從非義。何讒口之是搆兮。速孤忠於牢犴。惟二子之其存兮。恐後日之貽患。矯嚴父而爲命兮。爾其來而濟難。百其身而求贖兮。尙之赴也天理。惟員也之忍訽。兄及弟兮異意。曰彼有忌吾兩人耳。嫁禍是慮囮父而致。住則乖恩。傷孝子志。去則幷擒。死而無益。命旣合於其同兮。讎又不可不復。揆恩曁義。罔小大別。顧有能與不能。宜量力而盡職。危機勇蹈。兄死無悔。丕責是尸。我生有待。期展布於異時兮。判去就於今日。鵰鶚脫網。萬里霜翮。猛虎逸穽。百步雄威。向吳天而星邁。云余至乎江之湄。江之水兮滔滔。欠舟子之言涉。疑我後之有躡。靡所騁兮蹙蹙。忽漁父之拏船兮。濟危命於一棹。哀丈夫之失路兮。夫豈望乎其報。然厚意之不曠。有何償兮能稱。寶劍在腰。薄言贈之。向我之來。江之廣兮不可泳思。賴子之賜。河之廣兮一葦抗之。我其罔濟。遺人之獲。今焉利涉。子免我厄。眄彼三尺。百金其直。厥貨雖贏。比德則約。其不我辭。享我之款。翩翩然而倏逝。睨西土而扼腕。終見說於一言兮。翼吳君而擅用。藉一旅而擧郢兮。泄壯憤於鞭冢。夷百年之芊社。雪父兄之深怨。倒行逆施之誰罪。有賢於徒死之萬萬。能若是隱忍取功。宜太史之攸贊。嗚呼士之有成。必乎能斷。故知孟賁之狐疑。不如童子之必至。抵事機之難措。疇能割然之如此。苟當日同與之就執兮。不幾乎身名之俱辱。倘非烈烈之男子。安得樹立之卓犖。然居險而徼幸兮。詎終始之無慊。如捨命而下報兮。庶無愧於千稔。瞻江上之斯贈兮。重有感於賜劍。</text>
<title>羽衣朝延英賦</title>,<text>金壺催箭。玉戶放鑰。一人日臨。千官雀立。雲龍風虎之交回兮。羽衣胡爲乎其間。脫落乎山野之態度兮。宛一解夫天顏。瀟洒拔俗。有陳希夷。冥觀太極。洞覷玄機。錮壯圖於煙霞兮。祕幽蹤於泉石。桂樹叢生兮山之中。偃虯枝而棲息。然一念未灰於兼濟兮。將余遊乎汴京。綠蘿衣下詎了生平。白驢背上。何等氣宇。瑞日忽耀於東華。天認金甌之有主。太陽旣登。爝火斯已。時兩已降。灌漑勞止。靑松陰裏。玉山翻倒。翠靄影邊。寥落一笑。華之山兮蓮花峯。蹇余返乎初服。長眠無夢。虛室有白。紫河神營。黃庭手握。別壺中之天地兮。君象外之日月。芝田纔闢兮一畝。忽驚鳴騶之入谷。暫抛蕙帳。薄儀蓬闕。玉皇御乎紫壇。捧紅雲之一朶。冉冉令公之香。鏘鏘侍中之佩。夫何羽衣之翩躚。寄孤影於文陛。介萬筍之簇列。別樣其禮。壓千花之接萼。偃然斯體。客星近帝座。玄象昭回。野鶴處鵷行。形跡相猜。襯玉色而婆娑。吐瓊屑於從容。千重旺氣。一條仙風。謝萬乘而一揖兮。劃歸心之難禦。白雲高逝。帝鄕何許。黃鵠一擧。靑冥無極。殘棊不撤。石局籌濕。宿火未死。藥鑪丹伏。怳怳紅塵之一夢。恰恰黃粱之告熟。深扄岫幌。永杜塵蹤。月毫華牋。誰寫終南之景物。桃花流水。莫洩武陵之春色。似聞夫金魄之就鍊。託飛蹤於寥廓。嗚呼。昔年圖南之壯志。今日面北之一朝。臣於人也足羞。眩其術而自高。事一涉於虛誕兮。異嚴光節義之相尙。然淸標爽槩之不群兮。應有異策之其仗。夫孰能抑而下而羈而留兮。使利物而匡時。我惜其去。作詞招之。其詞曰。山之高兮崒嵂。有石室兮嵯峨。其人兮如玉。扈薜荔兮製芰荷。朝鹿與遊兮。暮猿與棲。巖洞闃寥兮水層波。人如玉兮衣羽。薄言往兮朝延英。帝曰爾留兮不歸。振我冠纓兮揚于我庭。人不少留兮我心憂。衣羽衣兮歸山中。山之中兮不可以久稽。願一來兮使我心降。利我兮祿我。左右我皇兮鑄煕隆。人不來兮我涕滂。却騎黃鶴兮上瑤京。步虛聲斷兮無人聞。風泠泠兮月華淸。</text>
<title>不貪爲寶賦</title>,<text>有志皎如。玉讓其瑩。有操礭乎。金失其勁。顧其中所期。非物爲寶。莫此若也。一芬無取於非道。有是哉。宋賢之風槩。我求其名。古之人子罕者。氷蘗之操。雪月其心。抗於陵之高標。挹首陽之淸襟。玉其身而自寶。亘求精於磋切。心莫役於四惑。守不撓於三刖。完養有素。在我者固。物莫我誘。惡外之慕。彼何人兮。貿貿不諒。余之中情。懷以璧而畀之。乃告虔之丁寧。傾余耳兮䀨余目。吁可駭夫瞻聆。耀瑞星之光芒。剖和石之精英。姿潤截肪。價踊連城。款已厚貨亦贏。盍欲留副爾誠。惟君子之見得。必思義之爲貴。投旣非以木瓜。報何意於瓊玖。我披褐而有懷。其於爾乎奚取。結綠懸黎。惟爾所挾。矜名潔行。乃余攸執。相爾之寶。所寶維物。曰余之寶。在己非他。以爾挾較我攸執。有奢華貞正之不科。苟爾貺之。一受寶不瑕。其俱賊浼我廉。孤爾櫝。費至珍。虧素蓄。寧各寶其所有。罔互市而相瀆。謝而却諸。寶在不貪。異乎哉。乃人之爲寶。此固非愚夫之所諳。傳不云乎。懷之則罪。志喪於玩。非己之外耶。不求而足。斯寶斯臧。身在則裕。孰斯寶其方。彼璠琠璀璨之琅琅。敢其價之相長。閱靑簡爰算其儔。窮天地亘今古而不二三。縱有楊伯起之四知。韋夏卿之五恥。豈可與同載而竝談。惟爲善以爲寶之。一言義或相參。余小子亦寶。斯寶如可藏。堪剖我腹。噫。東方作矣。金椎握白麻宣之銀坑。乞探金市上。攫手相拏。丐珠書中。榮名競賣。覽今人古人之所寶。一何狹而一何大。安得挹一掬之淸光。燭天下而廉頑激懦。樹直表未有曲影。勖哉觀人風者。</text>
<title>蒲鞭賦</title>,<text>帝作官刑鞭也。肇是用威。不若惟古之自非梃則不可制之。誰用彼茁者蒲。俾吾民恥且格兮。其爲志不快於剝膚。乃如之人兮。曰漢循吏。春蘭有頌。斗蔥無刺。惟美錦之巧裁。乃三郡之歷試。政則必於行恕。能擧斯而加彼。念若保於經訓。體如傷於聖人。悶森巖之峻網。慨鍛鍊之深文。量乎如蕉者。刃歟政歟。殺之如麻者。政歟梃歟。鷇殼不殈。矧伊人矣。句萌不。況吾赤子。相愚夫要亦天氓。役其力於征賦。將撫摩而字之。恐不乳於其母。信可惜者肌膚。養孰忽於寸尺。知所同之筋血。痛何間於敲撲。且人性不甚相遠。夫詎難乎於變。惟刑也用不得已。何可撻而求善。況小人其德也。草尙之風而必偃。爾梗我化兮。我罔爾虐。爾莠我法兮。我無用酷。山有木兮爾無以削。園有桃兮爾無以伐。澤之陂。何彼茂矣。有菰蒲之獵獵。見猗儺之抽榮。匪貞榦與勁質。時我民之或過。可假用於搒掠。未新霜而去刈。束一把之靑靑。代曲直而爲鞭。任狼藉於公庭。翩其反而有脆其莖。薄言加之不血其箠。春風堂上。靉霴和氣。邈矣太古。胡爲乎百里。曩刑之施。威克厥愛。吁今之刑。不威而惠。曩爾杖矣。痛在余體。今其鞭矣。恥在余心。苦其外則徒疾。警於內則悔深。深其悔而改速。可朝罰而夕禁。勖而黨與而類。爭率服而式欽。嗚呼。申商法密。淑季刑淫。踴價其騰。赭衣相半。殺人多者爲良。舞文深者非悍。其獨奏當之。便漢有一釋之而已。未聞夫蒲其鞭。而率其民之怠倦。雖以砧斧令之。而尙未從化者。亦未必鞭於蒲。而自知勸勉。吾知夫民心之不常。一唯其上之所敎。然則齊魯其民。而民亦齊魯之。盜賊其民。而民亦盜賊之。莫非自然。而異其寬與暴之效也。其所以假其鞭箠。不動聲氣。而能臻一方之治化者。吾未知寬耶暴耶。嗚呼。焉不有蒲。亦可以刈。人皆可以作鞭。民孰能使自艾。苟非君子不怒而民威於鈇鉞。雖幷其蒲而去之。我未見能服其衆。允矣劉公。非公用此其誰用。銘曰。織而席。坐而臥。揉而輪。聘賢者。製而鞭之。民亦可使。良惟爾獨。於是乎柔能勝剛。</text>
<title>竹林祠賦</title>,<text>空庭木缺。斷陛級夷。蛇穿畫壁。覡醉蛛絲。誰擇其民。乃俎豆之。我知夫萊公所享。古有竹林祠云。惟其人樹德滋矣。夫物亦茂於不植。公惟國瑞。玉剖和石。山無與齊氣像。曾比於華岳。鼾睡聲高。神算已辦於臨敵。帝曰。吾何憂乎。惟爾秉朕鈞衡。一人偏於付畀。天下倚而重輕。何拂鬚之憸賊。逞吹毛之奸圖。鵬程乍達。熊軾旋驅。斂活國之老手。撫抱瘼之疲民。公曰。此豈不足以爲政。我莫鄙夷其人。吹而喣而鼓之。病一物之不春。字而育而遂之。恐匹夫之孤恩。勞之徠之。以訓以循。人謂公曰。吾父母召杜。非專於漢朝。春蘭有頌。福星興謠。庭瞻舞鳳。境絶鳴梟。常恐以我公歸兮。乃反遷於南徼。臥轍下而莫留。嶺海迢迢兮。雲嶠渺渺。鳧舃奄抛於將擧。鵩賦俄成於未召。用霖雨之嗟違。才濟川之先夭。瞻故國兮何許。返翩然之丹旐。次桐鄕之舊界。稅翟車於其野。瞙拜而啼者曰。公我化。攔途而號者曰。公惠我。向公之去。公五其馬。今其返矣。公在喪輀。將何物而奠之。祖而送兮中逵。揭籊籊之脩竿。挂搖搖之片素。夫何芟夷之餘榦。託其土之非故。不悴而榮。如或栽之。不拔而植。如或培之。惟我公昭報我民。耿耿哉其不可誣。寧無宇而祀之。表深愛之遺吾。倚短林而開祠。爰揭虔而妥靈。昔哭公歸。公莫我停。今猶獲接。公在于堂。公恩在人。於薦蒸嘗。公化及物。有賁草木。惟歲寒之貞操。合配公於不絶。蒔若字而永保。比甘棠而勿伐。客來訪於千秋。撫孤叢而霑洒。森森苦節。學九死而未悔。凜凜淸風。宛古人之面目。寒梢冷落。未蛻三生之骨。翠影婆娑。喚醒千年之魄。嗚呼。不誠而動。吾未之聞。誠而不動。豈理之云。公之誠。感彼愚民。不能悟乎時君。能入乎物。不能格讒人之罔極。俾大惠專而不咸。享一方之廟食。此殆造物者戲劇。豈人謀之可及。因作歌曰。竹不爲祠兮。如相須些。祠不以竹兮。賴不孤些。綠竹猗猗兮。彼祠之傍些。有斐君子兮。終不可忘些。</text>
<title>呼南入賦</title>,<text>人有恒言曰奇男子。其誰云乎。可死而死。乃以是呼而告之。其呼也意非徒爾。夫豈不勉而勉人。諒已辦於其已。烈烈丈夫。逢時之虞。日馭㩠轡。豺狼在都。民異物於半秦。骨高山於潼關。天下列郡幾何。獨有平原常山。睨嗣皇匹馬北驅。朔方之王氣乃蘇。試觀今日之勢矣。宜莫若綴賊於東吳。庶王討之得行。用收效於後圖。肆惟公之神算。決任江淮之保障。雲其徒也。義乃同唱。哭廟而三軍血視。裂裳而千人影從。眷彼睢陽。敵來之衝。公謂其徒毋用他適。狂瀾橫潰。可於焉遏。蛆食浸淫。此可用戢。墨帶可解。吾守有據。隼墉可嬰。吾死有所。爨可折骸。遁不可逆。食可易子。羊不可牽。心旣齊而力協。弱夫其猶張拳。董數千之烏合。抗十萬之蝟集。保危巢而敵強。策疲兵而當劇。善臨機而應會。捷神施而鬼設。尺堞山岳。寸心金鐵。兇鋒不利。頓莫能前。勇氣益倍。功可萬全。痛獸腸之無厭。而狼戾之罔悛。城孤氣寡。蟻援斯絶。壯士何啖。所愛者肉。披圍叫隣。一指驚血。引繩有絶。三板無賴。束忠良於一索。哀數十兮其輩。先於是而有定。詎公心之或改。威白刃而降之。次於雲而未應。蓋其志將欲有爲。敢云惜其身命。然不可苟。一若以正。厲罵虜之餘聲。顧南入而煩呼。男兒到此。已置其軀。無可爲者。有死而已。雲乃有言。意有所以。公其有命。敢不乃爾。色不亂其陽陽。宛酬酢之雍容。蹇順乎其莫逆。視如歸而言從。有延其頸。共一刃齒。有奕其名。同萬古美。前於斯。而後於斯。亘今古而無媿。噫。公不呼也。雲可緩死生而效矣。孰如死者。公其呼矣。雲死之果死而無益。何必乃然。惟事功難成者若是。理可究於來前。況已盡乎吾職。不致命其復何求。吾知夫公之呼也。辭何促而意一何周。嗚呼。口燥而呼。臣不赴乎君父。折簡而呼。膝爭屈於讎虜。而乃全軀命而保祿位。不可以一二數也。其能以死義相勉而呼。猶恐不及。應之而無難。天胡於是乎逆施其善惡之報焉。我昧其理。欲呼之天。</text>
<title>百翎貫寨賦</title>,<text>兵家有法。勞則乘之。覆軍擒將。恒於斯。百其翎于以貫寨。謀之臧兮士之勇。若是乎用小敵衆。誰不曰以利用也。有猛如虎。曰惟甘子奮臂嘯聚。建安天地。力能撓椎。一夫兮非十。威能懾敵。輕重兮搖足。何門曳裾。不魏而吳。革錦帆之舊猘。贊赤社之鴻圖。箭入石而羽飮。劍擊山而泉湧。提兵從邁。北面而閧。門焉合淝。眼空三板。將牽鄭子之羊。佇肉張遼之袒。大衆自西。丞相來按。玉軸雷野。蹂東川之回軫。金槍爍日。血張魯之餘刃。席勝轉鬪。鋒不可遏。比權量力。其倍也什。羽檄夜傳。謀臣皆墨。孫侯曰吁。凡我將士。兵不在多。審機而已。策疲師而遠涉。其實難用。怯於威而強服。其心易動。是所謂可以計破。宜莫如蓄銳潛發。無若宋人然。不聽乎未陣而擊。孰如晉臣者。能講乎半涉而薄。合雖以正。能勝在奇。惟其突中堅而雄入。安得武夫之力。而髮豎而眥裂。幕下何人。搦十斤戟。挺八尺身。臣願效免胄入敵。副我公命。憑軾而寓目。夸哉斯請。詰朝而將見。臣不漏機。束載厲兵。中夜爲期。火出於竈。馬繫其舌。北軍坐甲。南人擁鐸。人一翎而爲號。敢死者百。渡江之朱矰掩色。肅無譁之熊羆。彼樹者寨。如林其師。不入虎穴。不得虎子。夫豈云摩壘而旋。乃曰。余馬首是瞻。吾戴吾頭而直前。翹翹者在頂。一鼓而貫。壯士橫狙而驟突。三軍浪坼而雲散。讙聲撼四極之樞。猛勢決九澤之堰。驅風雲雷電之轇轕熠爍兮。莅威神而憑陵。擊盡殪九上九下。龍跳虎躩兮山岳崩。括撇神州。橫行天下。爲其所驅使者凡幾男兒兮。今直鏖糟薤粉乎一介士手下。細柳營中。安得堅亞夫之臥。赤壁之後。幸復爲禿鬚而走。捷哉斯伐。卜其夜。未卜其晝。相爾弁矣。白羽之白兮。閱其徒矣。數不欠百。翩其反而沛乎。如遇順風者耶。鶚視兮鷹揚。惴彼逐走蓬者耶。不然則其安得戴。莫輕者不爲鶂退而爲能鶻擊。惟彼奪騎之飛將。功詎論於一日。能若是勇往不顧。可謂能無懼已。雖然。劫掠之擧。出非得已。暴虎憑河。聖人不取。苟非察其勢審其形。時然後用之。其爲被嗾而冥行者。不幾乎遺人獲也。當如仲謀之歎。宜哉爲是而發。惟能得人之死力。不淺淺其所報效。以此而經營四方。敵何強而不勦。獨惜乎智歉桓文。義昧尊周。凡茲鬪智而逞勇。要不過爲己之謀。夫以江漢爲池。帶甲百萬。而坐視漢宗之覆亡。不肯出一辭以討曹瞞者。抑不免爲逋逃主。萃淵藪非特得人之多。如甘寧者車載斗量。雖復聰明特達者八九十。其焉足數。誰謂紫髥翁烈烈其氣。曾不恥屈其膝於鄴下。黃口羽毛兮齒革。謹東方之侯度。異日之金革從事。應有悔而不可追。夫然後知其百翎而貫寨。要亦孔明使之。</text>
<title>木妖賦</title>,<text>大哉木之爲義也。德以王。行其仁。歲以紀。時維春。小可以文乎地而衣乎土。大可以昂諸霄而聳諸壑。削以繩墨。梁桷有奭。爰伐琴瑟。神人胥悅。語其功。六府之一。敍其次。範乎三。曰其遠楊條達。撑拄而暢茂者。不特乎資民產而阜民蓄。雖朽株與短橛。亦足如市而加於山耳。旣曰林之美兮用之廣。奚妖之謂勝。則不安於人。所謂物蕩而爲不祥。崇極而圮。在古之唐。強藩屢猘。讋盜而狂人。未艾乎侈習。亂相踰其紀綱。患備嘗於逋播。謂盤樂之及今。思倚壁於異日。擬窮奢於其心。帥臣兮中貴。佞倖兮外戚。或新策兮高勳。或申承兮寵錫。金輦赬肩。璧車磨轂。龜文襞積。綺縠雲疊。靡衣兮婾食。憑不厭其所欲。輿馬兮聲色。曾未悏夫其志。於是奪公主之園。請考工之地。陳圭置臬。乃疆乃理。兀景山之巓。斧彼丸丸之柏。童秦隴之土。船來落落之木。松枏楩杏。網四方之奇植。椅桐梓淶。籠天下之異材。長者，短者，巨者，細者。盡效大匠之模楷。直者，曲者，廣者，狹者。一幻胸中之全屋。爾其繡栱交鬪。朱甍迥啄。丹楹虹植。綺疏星綴。曲枅環拘而攢羅。回簷騰湊而戢▼(矛/(矛+矛)/日)。蜂房雜沓而糾繆。水渦襯複而重注。玉贙躩拏而騰梁。朱蚪蜿蟺而盤楣。芝櫳藻梲桂栭蘭欀彫鏤剸刻之形。盡㛹姸靡麗之態。粉繪丹雘之飾。浩涆燦爛。魂悸眼奪而不可覷也。前堂鍾鼓。後房笑語。競懽娛於晝夜。擬百年焉茲處。誰知一夕不爲吾有。奄他人之入室。嗟主者之非舊。匪死而徙。匪刑則贖。金盞雖完。不復王鍔之古築。玉杯一缺。空聞鳳城之新號。不百年豪奢陳迹。恰恰然一夢春曉。我未知何爲其然也。若將土木之爲妖。旣曰君子攸寧兮。胡直此不祿而殃。盛衰相乘兮。一往來而不可常者耶。高明之災兮。鬼瞰室者耶。浮屠之說兮。氣蕭索者耶。棟折榱崩。喬將壓者耶。何曲直之無知兮。敢作孼於最靈。嗚呼。道貴乎儉。物忌太盈。與之翼者去之角。天亦嗇乎賦形。故君子之取物。動以禮而不濫。旣室屋之有制。貴與賤其殊品。神明不佑於僭越。人道詎久於驕泰。草不生於峻原。美室爲智子之害。若傳舍之閱人。儉德表寬饒之言。然後吾知夫妖不自作。禍福有門。約而自守渠渠者。任風雨攸除。短垣其越潭潭者。不容余爰居。木非自妖。人也使之。妖不在木。在人之靡。苟以其道。則人自人而木自木。可以續妣祖傳之後。而歌於斯。哭於斯。此所謂妖不勝德。孟獻之令聞無隳。噫。色非斧兮。荒之則伐性。宴安非鴆。溺之則害命。土木非妖。侈之則凶。峻宇雕墻。禹稱必亡。苟能戒其亡而圖其存兮。可反妖而爲祥。重爲之歎曰。寄斯身於廣廈。逆旅中之逆旅。一畝之宮。儒者之處。如舟太隘。環堵則可。苟富貴永矢不諼。毋俾爾木之妖我。</text>
<title>投巫賦</title>,<text>職桃茢。於禮載之。掌帝夢。楚臣有詞。雖其術賤而言厖兮。亦云利人之生者。莫信其可援之。則那誘我民厄之於不測兮。宜爾載胥及溺。昔者西門君之守鄴也。誰知者起也。所拔剛以嚴。魏國之良。爲民物害者我其戕。與習俗蠱者我宜去。瞻彼河矣。其流無渚。厥靈維伯。神明之胄。其處太陰兮。胡爲乎求婦。有巫氏之爲媒。託其說而誑衆。爾不我肯。神禍爾重。居可使漂而流兮。穡亦可使夫荒而凶。強者保抱而出境。懦者割愛而忍從。子之蕩兮年年河上乎翺翔。子之丰兮吁嗟乎湯湯。歲率以爲常。其來蓋久。始作俑者。猶無後乎。況我婦飾以粧兮。流之徒餌諸魚龍之口。坐而不捄。烏在爲民父母。罪有所歸。余焉能低首伈伈。法有所施。匪刀鋸是任。日涓其吉。吏以時告之。子于歸兮可言將之。邑君子兮其邁。從者兮如雲。儼絳帳之高排。蘭麝郁其氤氲。孰處其中。河伯之所。要淨姱容兮脩態。綽靡顏兮纖腰。衣之華兮佩之潔。婉兮戀兮有齋。結之褵兮加之袡。臨淸流兮不敢啼。爰呼之而出帷。思戀季女逝兮。曰茲婦之靡好。怕尊靈之不屑。宜河伯之是邀。俾姸醜之自擇。煩太巫而暫勞。赴深淵而致款。忽杵投乎層波。駭士民之騈看。蹇鞠躬而屛息。若恭俟乎其返。何其久也。弟子斯踵去而不復將。又誰送命三老而繼之。哀扣頭而悔悟。援危命於濱死。振弊習於旣痼。殄妖說之誣俗。免赤子之入井。人皆曰。微禹其魚遂字育而全性命。噫。夫人興妖作孼。自古昔然。或假托於神怪。或憑藉於山川。禍福而怵之。近唱而遠和。其勢豈一鄕瀆也。亦將波及天下。久而難變。夫孰能卞其誣而開其惑。故且使窮山之木。大澤之蛇。丘壟墳衍之屬。皆得以作威福。行胸臆。夫豈物自妖也。奉順者人。諂媚者人。苟非高明正大卓乎不爲流俗之所撓。難一朝遏絶其根。允矣伊人。能審乎幽明之別。人鬼之分。沈巫匪功。鑿渠匪勤。能乎鼓一團之正氣。革累世之邪習。使天下後世民獲其賜者。何功如之。何勤如之。破鬼膽之李君。擊妖蛇之孔公。我知夫斯焉取斯。嗚呼。神惑巫耶。巫惑於神耶。人迷於巫耶。巫迷人耶。河有伯乎。伯果能娶乎。投婦者巫乎。投巫者婦乎。巫一而已。或生人兮或殺。吁嗟乎。於巫之中。亦不可不愼其術。</text>
<title>遣使祭碧鷄賦</title>,<text>有漢孝宣自宅帝位。勵精圖治。代昏以明。率作興事。功成業廣。丕應惟動。至戒俄忽於持盈。莠念漸萌於投種。乃謂頹綱不振。朕旣頓植。下民殄瘁。朕旣爬櫛。強禦之亂化。可以德服。外夷之不賓。可以威屈。國以之天下四方。孰朕志之敢越。惟晝夜逝者如斯。制餘齡之無術。抑疵癘間作之難知。禳厥災以何方。天地尙不能久。況吾生隨化於陰陽。福祿不可以永保。吁命途之靡常。朕安能遵軌而守轍。任倒橫直豎於彼蒼。於是若稽故事于乃祖武皇。瘞壁甘泉。我祀肅將。行封泰畤。用攄景光。咸秩無文。遍祀禱於名山大川。有方士之坌集。多更來言神仙曰。西之方其地維益。神有碧鷄。旣靈且力。苟往以祀。可資冥福。荃衷旣入於左腹。嘉乃言而深納曰。汝王褒。乃職維諫。汝惟重臣。朕事汝幹。欽予言。其汝往。一乃心而齋禡。求神之佑。福我兮壽我。褒拜命而于邁。弭玉節於蜀之山。山之中兮有祠。架明宮兮㠝岏。爰吉蠲而爲饎。撫令辰而卽事。籩豆有踐。百嘉備止。靑詞奏兮不譁。儼升降之中禮。曰天子某謹遣某。祭紛洋洋。其格思。庶我虔之。居歆靈氛。翳以先導。神縹緲而來臨。神乃錫予壽如岡陵。於萬年斯不騫不崩。用復于皇皇乃虛受。謂神明之默佑。多祉於焉輻輳。擬超然而獨存。閱今古而長年。造化鑪之無奈。急景凋光兮。華鬢蕭然彌天。竟戢於一木。神報爾以何德。疇昔之信奉而求媚者。驗其誕於今日。嗚呼。古者聖君。行已有法。身爲度而聲爲律。質諸神而無疑。故壽富而康寧。皆自我而致之。求福不回。見於周詩。丘之禱久。可師仲尼。何漢帝之罔念。率乃祖之凶德。曾不知微輪臺一詔。幾未免亡秦之續。至於丘陵，墳衍，櫟社，叢祠。非神自靈。人自靈之。苟遠之而不瀆兮。夫孰能作威福而行胸臆。況神祗昭布森列。肯任使興妖作孼。夫何以帝之英明。樂其誕而害其正。嗚呼。有四海地。富莫盛於萬乘。位億兆上。貴莫尙乎天子。非其鬼而是諂。所願欲者何事。矧有始必有其終。神欲報兮獨何爲。德靡常九有以亡。又豈容神力之扶持。至遣諫臣而齋祀。尤不得事之宜也。彼不能繩愆糾謬。而甘心喫使者。又安足責君媚於神。臣從君慾。聖主得賢臣。而圖何等事業於爾君臣乎。聿嚴其貶。懲萬古之昏惑。</text>
<title>草不謝榮於東風賦</title>,<text>洪鈞轉氣。大和蒸物。我行其野。靡植不茁。剝而復之。功有所歸。不解謝於東風兮。何子之無知。吾知夫眞宰之迹微兮。寸草之報答無路。往者天地否塞。律候嚴沍。陽旣伏於九數。氣不交於二儀。玄霜主殺。虐雪揚威。于斯時也。百卉萎絶。萬木殭立。苦杪號寒。疏林斂色。白者未白。紅者未紅。莫不摧殘凋敗於屭贔之日。顧四野荒荒焉泯泯焉。若將擧大地爲不毛之域。及夫雷公起蟄。靑帝按節。六陰藏縮。三陽噓喣。鼓生意於排凍。發潛芽而角土。煖日以熨之。和風以煽之。施一元之仁化。囿萬象於於變。於是閑門要地。曲池芳園。荒城古陌。極浦中原。苞者舒。甲者坼。句者伸。蘖者達。枯者敷而華。悴者暢而茂。柔條以換衰。嫩葉以代朽。林何枝而不廕。野何叢而不翳。莫不荷乾坤之寵光。沐雨露之霑洒。誇芳鬪靡。絢翠粧綠。沒野燒而萋菲。和晴煙而沃若。忻忻向榮。沕沕含澤。競得意於及時。何一物之失養。旣憑力於吹噓。又承惠於滋長。欲謝之德。昊天罔極。夫何楚楚與夭夭。乃無情而不自覺。萱性忘憂。只解怡悅。葵忱向日。竟不能曝。韶華九十。棘心徒慙。風雨三春。蕙思空緘。彼昭蘇之萬種兮。夫孰知一氣之陶甄。紛自得而自有。謾幼態而爭新。然後知神功廣運。大造無爲。其於衆形。非物物刻而彫之。操舒慘闔闢之妙機。而有四時行百物生之顯跡。成化者天。顯化者物。天非有意。物亦何謝。天旣不私於物。物亦何私於天也。落而不怨。榮而何謝。如可謝也。下焉而逆體順之道。上焉而累無爲之化。天何言哉。物所以不謝。是故聖世之民。如草木之逢春。樂生而已。豈知生成之至仁。自育而已。寧知發育之神化。含哺鼓腹。固在於我。鑿飮耕食。帝力何有。嗚呼。至德之載。無聲無臭。天下治歟。民不知化。萬物育歟。草不知謝。邇則聖。遠則天。聖化天道。吾無間然。</text>
<title>埋輪賦</title>,<text>烏臺分職。鳳闕受節。車次于郊。拜命之夕。完其輪始可利行兮。彼姝子胡爲乎埋。却畫其途。爰彈元兇。斯人也古之遺直。官東京者曰張御史。潤河洛波。專光岳氣。蝎視邪枉。鷹搏鳥雀。破鬼膽之危言。肅朝端之風力。恒謇諤而以之。不勝任而爲辱。痛冀也之稔惡兮。作威福而縱恣。臣尊兮主卑。實繁枝披。漢家一瓢。輿者之十。斬馬有刃兮誰請誅一。積忠憤兮弸中。計將出於不顧。夫何按問之帝命。奄獨及此州府。瞻周道兮有懷。匪車不東。念君側之未淸。吾誰適從。病在腹心。何及乎手足。搏牛之蝱。不可以破蝨。眷彼當途之豺狼。亦何問狐貍之作孼。我其旋兮彈厥惡。我不旋兮瘝厥職。旋不旋間。兩者得失。百爾思之。莫如我所之。所之維何。止吾止。旣云止之。何事於輪。輪職乎轉。我不要爾之轔轔。豈不欲旋車遄邁。去輪所以示其斷也。于以埋之。都亭之左。片土纔坎。奸膽先裂。繡衣未脫。靑蒲還伏。挾持斧之餘威。攄嫉惡之剛腸。叫九重之閶闔。抗一封之秋霜。曝梁冀之專擅。曁厥子之驕橫。臣也無君。厥罪宜正。某失某犯。於法當誅。一事二事。十二其條。忠言不饒乎大慝。天子爲之動色。廷臣聳觀。道路翹足。昔爾之去。車有輪。今爾來斯。國有人。車有輪。焉任道路已。國有人兮庶懲不軌。埋輪匪難。能勇決去。就之不易。匪重乎埋輪。能不撓奸魁之是尙。嗚呼。權之所在。人所難忤。甘爲局促之轅駒。孰肯樂逢彼之怒。若是乎奮不顧身。快行其志。強哉矯也。苟非素養之不完。詎能有此卓犖之勁操。世旣慕顧以爲行。子獨揭揭如也。有直臣知之不用。安得不慨然於當日。嗚呼。單車片言。強禦猶能悅服。埋輪一擧。憸賊彌肆忿毒。豈誠心之有間。諒時命之不齊。終不遂其素圖。反自取手顚擠。理旣昧於禍淫。神不勞於愷悌。安得取旣埋之雙輪。指南乎千載之司直。俾闊輾於正路。使夫人循跡而襲轍。試看錯轂於權門兮。吁嗟夫大車無軌。</text>
<title>賜商霖字賦</title>,<text>古有帝賚之良弼作霖雨於歲旱。調一氣兮沕穆。酌隆澤兮渙汗。相宋朝者何人。乃騈美於千億。寵光洋溢於二字。曰爾今之傳說。攬宸翰而特書。侈禳災於得輔。于斯時也。驕陽煽威。烈燄焦土。岸無商羊。水有藏蜧。刃徒血於鵝頸。田不潤於龜背。歎中谷之暵濕。哀稼穡之卒痒。一人露立。萬姓霓望。玉食旰御。丹扆念軫。天子曰。吁。神胡于忍。靡璧不卒。聽我愈邈。涼德有斬。回天無力。卜朕良佐。嚴譴是答。碩臣在廷。無煩物色。齋心恭默。以代夢卜。納金甌而啓之。果斯人之爰得。曰爾商英。付爾匃軸。理陰陽而順序。澤蠢植而咸遂。鴉墨初宣。鵲報俄至。風搜兌而淅淅。雷震而闐闐。夷亢陽之蘊隆。霈甘澍而滌。膏南畝之黍麥。鬧北闕之簷溜。天子曰。吁。其雨其雨。不自爾先。不自爾後。今夕何夕。命爾之日。天其有待。朕則罔覺。古有商高宗。有臣惟說。霖于大旱。成理萬物。相爾而雨。爾則其人。旌爾之美。可稱者何言。褒爾之功。可副者何錫。謂爾商霖。於爾允協。揮鳳管之濡染。屈玉指而點綴。襲千古之盛談。揚一世之美事。爛恩光於尺牘。播神跡於侈賜。付太史而張大。聳天下之耳目。公之未相。杲杲其日。公其相矣。興雨祁祁。公之未卜。玉色不怡。公旣于卜。四海皆春。大命近止。哀我下民。公其澤之。田婦饁彼。人皆曰。徯我公。公來蘇矣。宜鴻號之是加。軼高躅於旣往。嗚呼。非君之明。焉用是相。相非其人。曷能致乖氣之消。盪天之雨。非爲其臣。爲其臣得遇於其君。非獨爲其臣之得君。爲其君能得其臣。君兮臣兮。聚精兮會神。陰陽兮交泰。暘雨兮順軌。焚尫非理。斷獄餘事。天人際間不容髮。應斯捷於俄頃。豈是功專歸於天也。信君相之造命。雖然。德周於身。其澤也普。彼輔商者。奚獨於雨。金而爲礪。酒而麴蘖。若和羹而鹽梅。若濟川而舟楫。泛應博施。非適於一。嗟爾張公。爾能幾何。古人今人。同耶異耶。旣號之曰商霖。宜爾盡商霖之貴矣。苟爾不能。適足爲宋室之霖而已。</text>
<title>淸風明月。不用一錢買賦。</title>,<text>茅齋人靜。雪榻書掩。沮淸夜於洞房。伴孤燈之寒焰。悄然不怡。偃余將寢。俄而。疏篁自韻。虛幌生明。起而拓戶。流眄乎中庭。月上軒而姸姸。風生砌而淅淅。仰而挹兮。遡而濯。不自覺神會而心得。乃褰衣而步。披襟而納。顧影獨立。行歌自答。於是。酒佐要。詩伴速。唱而和。酬而酢。相與于于焉欣欣焉。窮耽翫恣懽賞而若固有之。客曰。子樂此而知所以樂之者乎。夫物各有主。鮮能求而自至。取之有限。兼有則忌。故致不可以力。取不可以優。惟彼怒於氣者。其被也周。麗乎天者。所照也普。耳以之得。目以之寓。聽共爲聲。視均成色。不爲豐於富而嗇於貧。無貴賤上下而俱得。此古人所謂不用一錢買。而取之無禁。用之不竭者也。倘使貨而取。財而鬻。則凡天下多錢者善賈。而餘光末照。未必及於蓬窓蓽戶。然則赤壁良夜。所謀者豈止於酒也。工部囊中。自不得留其一。又安肯使吾子。肆然爲䨥淸主人。擺弄管占。爽襟懷而滌胸臆。惟其不覓而有。不邀而俱。此吾子所以任意取之。主人曰。然。景致雖美。樂之者有幾。雖有樂之。亦不知樂之之誰。使微子詔之。幾失乎天之侈我。而我非有此。嗚呼。天若有意於餉我。償萬金兮何惜。天旣無心於取價。一錢固不可費。而且置諸相忘之域。於是。揚觶勸客以畢良覿。爾其取疏影於林端。煽微涼於蘋末。藹澄輝於天心。泛灝氣於楊柳。激調刀於萬竅。移魍魎於深樹。宿鳥翻柯。河漢韜光。歎曰。偉哉造物。富此無盡藏。古人今人兮流水宛然。風自風而月自月。聽其所娛而止焉。夫豈吝乎俱收竝蓄。吾當以詩爲債。以酒爲直。訓眞宰之厚施。恐良夜之虛度。乃屬客而歌曰。臨淸風兮弄明月。聊以寫吾愁腸。天蒼蒼兮向曉。畢昴出於東方。日復日兮夜復夜。永相隨兮樂未央。托高興兮嘯而歌。終吾生而徜徉。</text>
<title>投璧濟河賦 辛丑年監試初試。居魁。</title>,<text>伊昔晉文公之入也。淹恤多年。蒲人狄人。伊誰云從。負紲者五臣。賴其力方且報之。奚舅氏謂我亡矣。投其璧以詛爾。斯有如何之水兮。曝此心於臨濟。證神明而終始。長舌夷恩。父子行路。斬裾有刃。天以身走。神龍矯矯兮脫淵。勢久失於雲雨。幸諸賢爲之依歸。期余翼之于飛。躬克左右。一節險夷。糊其口於寓公。擾攘乎齊衛之郊。犯也肺腑之親。謨畫實出於遠圖。因姜女之有箴。勉四方之大志。免辱爲榮。拜五鹿之塊。謂安敗名醉以酒。而紿載大國。維秦西戎之霸。盍得其力以濟匡復。諒天意之有在。庶收功於封植。禮勤分庭。嬪有奉匜。不歸則布衣。歸千乘主。重其親而樹隣。衛選甲而爰入。邦其世矣。顚木之蘖。幾年周流天下而我車之東矣。臨河津而欲渡。奄有璧之還授。犯告于公。臣有辭焉。執羈的而巡遊。貽厥罪之不貲。旋公子之所賜。請從此而去之。公子曰。吁惟我舅氏。微爾之勞。我臬何集。旣艱難之備嘗。毋謂我莫共安樂。爰取璧而投之。指長河而成誓。余之心一乎余舅。永相保而不替。朕如食言。吾誰欺兮欺神。旣渙釋其憂疑。藹誠意之交孚。君臣兮一體。股肱兮元首。有心神之融會。豁肝鬲而無礙。言之臧兮策之良。順乎從其沛然。其所以役諸侯而匡天下。何莫非一乃心之效也。於傳有之。是所謂仁親爲寶。疇昔之臨河一言。克踐之而不悖。嗚呼。惟君與臣。合之以義。以忠以禮。其所使事反是二者。苟而已矣。欲食舅肉何禮哉。其所以使據河而要。亦豈云盡忠於所事。其君譎而不正。有孔聖之微旨。其臣爲己私圖。要不過武仲之爲智。故功烈如彼其卑也。宜五尺之羞道。況乎盟者。惟疑之致。不疑何盟。誠之爲貴。此所謂隆於神後已。吁嗟乎。戰國之氣習刲肉。何辜抱木而焚。有璧不沈兮。吾於爾乎獨冤。</text>
<title>龍門賞雪賦 辛丑年監試會試。居魁。</title>,<text>歐陽子與客。遊于嵩山之陽。乃謝煩宂。出寥廓。策枯藤。躡芒屩。凌穹巘。跨絶壑。彷徨乎風雨之區。驀越乎虎豹之穴。乍容與而止息。得龍門之梵宇。于時日會龍獶。歲律云暮。玄陰慄烈。朔氣屭贔。雲雷隘兮石門。樹木殭兮巖戺。山斂容於破瓦。水沈駛於層氷。耳無所寄。目無所憑。悄然心神之不旺。歎無興之可乘。少焉。雲溶洩而羃林。霰淅瀝而吹磴。偃回飆於平楚。䨪日軸於山椒。寒聲暮緊。雪意方豪。攪玉花於長空。戰蚩尤於陰衢。舞龍鳳之逸翰。洒波濤之輕沫。撒密屑於圭璧。幻皓質於鷺鵠。點玉妃之衣佩。滾白帝之旙旂。試下手於龍公。綴橫陣於魚麗。俄然揮霍之紛如。換萬象而殊姿。引高興於得意。添爽槩於寓目。乃喟然歎曰。江山信美。景致殊絶。有客無酒。有鞿難脫。選勝未半。歸思云迫。山空雪落。其於此夕何。已而。有騎翩翩。忽到山阿。華緘乍閱。情意綢繆。曰無遽歸。任爾優游。旣行廚之忽贍。副聲伎以娛我。免官長之譴罵。又寬我之隙課。於是携酒與肴。恣意跌宕。繼淸覿。追餘賞。綠醥登。芳膳薦。歌北風而詠南山。飫淸景於流眄。爾其千巖兮秀白。萬壑兮呈縞。璧鋪兮中逵。玉峙兮群峭。花頃刻於灌薄。纈紈帛於丘巒。豗巨象於谷口。蟄驕虎於林間。眩餘彩於銀海。耀淨輝於瓊田。紛萬狀可喜可懼可怪可愕者。盡效態於尊俎之前。神懍兮魄𢥠。羌不可以覷也。若將羽其腋而登仙。襲淸冷於桂府。永叔曰。吁。子亦聞夫。往者曳弊履之東郭。掩重扄之袁安。授賦簡之詞臣。斫雲壘之將軍。孰聳肩於驢背。孰獻賀於天門。試嘗其味兮。誰喜誰戚。倘揣其情兮。孰勞孰逸。嗚呼。雪豈異哉。所遇不同。縱斯人之有懷。諒無心者天公。運神機於窅冥。寧一毫之或私。況吾與子。駕言相隨。敲雲關而倚石梯。訪高躅於仙翁釋子。有酒兮如淮。有肴兮如坻。及余遊此山之中。降滕六之瀌瀌。天所餉之孔多。若有意於侈吾。比古人其吾最占至樂之陶陶。明朝簿牒之埋頭。一夢瑤臺之惝怳。寧無辭而是詠。寄餘聲於空曠。歌曰。邈邈兮高山。深谷兮逶迤。盍往觀諸。與子同歸。美人兮遲暮。歲旣晏兮雨雪霏。情紆軫其不自聊。撫白雪兮空蹰踟。</text>
<title>次愁陽春賦 月課</title>,<text>萬物煕煕。余獨愁此陽春。氣暖眼醉。何春色如酒之着人。風融融以扇和。木欣欣以爭新。花嚬兮柳眠。媚白日之光鮮。搖颺兮延緣。見綠蘋之涵泉。萋菲兮渺綿。望碧草之和煙。觸時物之芳華。增余思之紛然。若夫登樓。秦思執珪越吟。騷人澤畔。怨妃竹林。步延佇而矯首。極遠目兮勞心。魂震蕩而不住。若回飆之驚雪。非佳節之感人。人自感乎佳節。駕言出遊兮臨水濱。寫吾憂兮嗟無因。念幽期之莫展。思美人兮不可親。若使春光可挽而留之兮。願余聊與娛夫美人。</text>
<title>北門鎖鑰賦 月課</title>,<text>華之岳峻極于天兮。惟衆山之纍纍兮。莫之與夫竝尊。人孰能自潔其高大兮。諒所期之拔乎萃而出乎群。儼然以身當閫閾之重寄兮。鎖鑰克壯乎北門。而力量果符其諷詠。偉哉不辜夫疇昔之抱負。天眷有宋兮大一統。于以靖謐乎六十年之紛糅。振頹綱而紐絶維。蹇修內而攘外。公際明時兮蹻足風雲。左之右之兮爲天子宰。乘直不撓兮斷斷。忘身徇國兮緩急。可恃彼驕虜襲舊以爲常兮。敢逞猘突兮聳我邊鄙。擧江左懾符秦之凌轢兮。皆莫利乎與之呀閧。我往寇亦往兮。避鋒迎敵兮。策誰良而可用。公一出言兮。屈盈庭之論議。帝庸于征兮王師嘽嘽。辦五日兮摧勁寇如拉朽。風聲鶴唳兮喘喙斯遁。功成造次兮反罹讒口。沮大計而莫之展。相乎將乎奚用不可兮。釋台鉉兮迺登夫師垣。匪鎖鑰之鎖鑰兮。人其鎖鑰有以。截然固夫吾屛藩。內旣底安兮。外又爲扄鐍。乃曰。非吾則莫可。云判一己係天下之安危兮。聊以見自任之重。而塞有口於遠人。曷足喩檀子之長城。晉公臥護兮其倫。是惟鼓一團正直之氣。談笑帷幄。折衝尊俎者。亦安用城池之固。兵革之利。山谿之險。豈能摩其壘。排其闥。斬其關而可入兮。萬夫趑趄兮不可犯。革爾面爾心兮。懷我好音者。寔賴彈壓鎭服之威稜。使是君寵嘉終始兮倚毗其專。則可以措國勢於磐石。可以盡布其才能。荃何遽惑乎孤注之一說兮。廢千城如棄脫屣。雷州何許兮海南萬里。身羈孤兮危辱以死。鎖兮鑰兮。委寄者誰歟。未百年而戎生心。是乃不人其鎖鑰。而以鎖鑰爲鎖鑰兮。所以弊於遼困於夏而亡於金。始而北門壞。繼而都城墮兮。曾不能得一人而保障。撤藩籬媚讎賊以自愚。馴至於一汴二杭三閩四廣而止焉。踵覆轍之相尋兮。悲夫。余旣懲乎古而惟我北門之是憂兮。安得猛士兮。守四方而保無虞。</text>
<title>挂瓢賦 月課代人作</title>,<text>瓢之爲器。職乎挹者。挹彼注茲。靡用不可。胡爲挂置乎樹間兮。風搖搖而力不任。雖曰係而不食。于以代乎處士之杯飮。當堯之時。天下大治。昭隆泰和。陶鑄雍煕。太陽升爝火微矣。時雨降灌漑勞止。以先生之精神力量。夫豈與伍乎。夔皐非不能博施而濟衆。恥屑屑乎越俎而爲庖。乃錙銖六合。糠粃萬乘。顧堯笑之。超然高蹈乎箕穎。巢木侈於高堂。製芰華於袗衣。介然兀然。無物相隨。惟瓢也物之最薄。義不苟於取之。臨淸流而下酌。聊救渴而譆嬉。顧無所以藏貯兮。常露挂於風枝。何歷歷之煩聲。拂寥寥之幽耳。曷爲口腹。以攖其志。曷以外累。敢攘其內。其亟去之。莫我膠擾。然後以耳而視。以目而聽。泯乎其寂。淵乎其靜。混乎希夷。合乎鴻濛。塞混沌之竅。而與造物者爲徒。客有調之者曰。天之生材。無智無愚。各適其用。爲世所需。夫何以子之大才。讓南面之尊。而甘爲山澤之癯。況茲瓢者。不能自用而人所器之。與其斟一酌之水。曷若酌衢尊之酒。而澤萬民其洋洋。與其響空山之風。曷若備八音之一。而致鳥獸之蹌蹌。嗟先生拙於用大。非吾所尙。先生不答。窅然自喪。</text>
<title>瑤池宴賦</title>,<text>金天西兮日所入。閟靈丘兮惝怳。而有聞而莫覩。孰能於焉遊賞。聆周穆之宴集。起余疑於遐想。席蒼姬之赫業。年有百兮斯享。遵文武之軌度。厭局束於疇曩。傷蜉蝣於逆旅。歎醢鷄於甕盎。夢纔警於一春。髮已霜兮千丈。將隨化兮促界。寧余反乎罔象。駕玄思於冥漠。寓逸致於空曠。緬三淸之殊絶。期一願之庶償。蛻九州之塵囂。謝萬機之擾攘。馭八龍而驟驅。歷千里而長往。訝神物之先指。若造化之陰相。忻上眞之我誘。啓周道兮有蕩。朝余發於岐都。夕云窮乎崑壤。瑤以名兮有池。軋坤樞而瀰漲。朝飮渚兮玉龍垂。暮浴汀兮金鴉盪。素彩流兮開朗鑑。輕濤斂兮蹙纖纊。環紫洞之十二。蘸璇宇而滉漾。島三珠兮奇卉綠。洲五色兮靈芝長。揚劫灰兮不塹。海爲塵兮無恙。茲仙侶之所濯洗。豈鱗介之能蓄養。且於焉而止息。乍容與而跌踼。靑鳥翼乎來報。曰王母之將枉。祥霓霽兮白銀闕。瑞日耀兮黃金榜。破瑤臺之香夢。排雲母之綉帳。綰三角之鳳髻。御七寶之鶴氅。斑麟駕兮蹄疾。彩鸞驂兮頭昂。整飆車而高驅。儼雲旗之輕颺。忽翩躚而戾止。抗玉手而揖讓。肌氷雪之可比。貌芙蕖之羞況。月藏眉兮嬌顰。星入眸兮的朗。百嬋娟之秀態。千窈窕之嫩樣。曰三生之有緣。勞萬乘兮遠訪。紛亦旣其覯止。盍煩襟之一暢。臨池面兮玉簟肆。拂天門兮瓊筵敞。絆白兔於琪叢。住黃屋於仚仗。接警咳而靜坐。訓晤語而相向。俾雁帝而薦果。命蜂王而司餉。奉龍脯之奇膳。酌鳳髓之靈釀。摘千年之桃實。進九蒸之杞醬。妙舞翻兮飄細腰。纖雲遏兮迭淸唱。蘂珠徹兮檀板鏗。簫管激兮龍吟壯。桂花落兮天香滿。和風動兮玉佩響。納灝氣於潭心。挹澄光於杯上。寄形骸於寥廓。囿氣魄於蕭爽。滌世累於滄波。浣塵裾於雲浪。倚閶闔而笑傲。騁醉與之神旺。瞰下界之積蘇。忽若遺乎坱莽。謂萬姓之不可字。而四海之不足王。悔桎梏於疇昔。擬汾陽之窅然喪。託仙袂而婆娑。忘九廟之薦鬯。而講歡之未洽。羲御忽以西藏。曾未夫穢腸。安得久與之偃仰。柯忽爛於從遊。奄回輪之東放。傷玉顏之一別。眷跼顧兮西望。仙凡隔兮煙霧。迷邈幾重之靑嶂。思靈區之好會。怳如失兮惘惘。嗟兩腋之未羽。悼野馬之塵網。造化鑪之無奈何。處神仙之氣像。曁斂魂於一木。益驗夫前日之虛妄。噫乃祖之聖德。在方冊其昭亮。詠王在乎靈沼。民共樂兮是尙。宜後嗣之惕厲。率先行而勉強。何役志於左道。罔念茲而自誑。不邇求而遠慕。而自惑於誕誷。宴瑤池之一說兮。作嗃矢於傚倣。秦採藥而遣童。漢承露而豎掌。雁蟄驪山之銀海。螢飛茂陵之宿莽。唐帝之銀橋謾傳。道君之月宮何諒。惟好仙之一事兮。莫非爾之始倡。縱有假術而凌虛兮。竟孰免塵容俗狀。余將戒萬世之蠱惑於爾祖孫乎。聿嚴其貶奬。</text>
<title>軍中起書樓賦</title>,<text>余嘗求謀人之師者。失竝用之長策。弓兩石之爭挽。字一丁之寧識。夫何軍中之有樓兮。號以書之其獨。異乎哉。不淺之興替。玩肆於講習。惟曁曁之田公。衆素服其威名。擧六州而首義。復邦家之舊經。革屢世之狂牽。效一代之誠愨。顯丕績而媚茲。紆寵命於三錫。爰事業之樹立。乃權輿乎投筆。力未遑於馳騁。功卽虧於涉獵。狃氣習於頡頑。局聞見於麤疏。認運籌與決策。乃緖餘乎詩書。宜博考於前言。庶余行之不迷。諷於口而發蒙。信刮眼之金鎞。顧厥治之有專。思不撓於衆咻。相隙地兮軍之中。奄侖奐之危樓。要以成夫其事。業不遷於居肆。鄴萬軸兮斯藏。惠五車兮具此。拾亡篋於汾陰。抽燼簡於汲塚。豈徒事夫尋摘。將以資乎取用。時戎武之間隙。謝簿領之倥倊。速濟濟之賓僚。開秩秩之講筵。遡洄乎皇王之際。討論乎秦漢之前。汎濫乎百家之語。周觀乎諸子之編。奉嘉訓於先哲。摭奧旨於群賢。酌治亂於衡錘。證成敗於龜鑑。數以計乎巨細。燭以照乎幽闇。胸摩揣而是非。腹疑難而思辨。惡可懼而宜創。善斯欽而知勉。誦咿啞之一樓。方寸中之萬古。挂牛角者何詳。臥而聽者或誤。非吳下之阿蒙。豈藉也之不成。武人也而尙然。恂恂乎一書生。褒文武之兩有。宜太史之云云。憲萬邦之吉甫。後千載而無聞。誰知庶幾乎其人兮。出河北之列藩。從事狠而斧吭。劉闢悖而喪元。般紛紛自取顚覆兮。果能有讀書人否。天道虧盈而益謙。享厥施之宜厚。竟莫保乎其終。歎斯樓之不遇。</text>
<title>硎谷賦</title>,<text>率彼野之邐迤兮。步余馬於斜日。驪之陰兮渭之陽。硎以名者何谷。曰秦儒之攸坑兮。冤四百於一窖。緬政也之爲政。性剛偏而自用。棄禮義而尙功兮。騁私智而禦衆。喝六王而西膝兮。卽肆然而爲帝。驅天下於一鞭。橘柚園兮魚鹽海。德自兼於皇王。功亦蔑乎往代。蹇左建而外易。滅聖人之遺制。愚黔首於灰書。箝萬口於峻法。而有目之睽睽兮。孰能遊乎羿彀。率以暴而民從。僡也獨不詭隨。撫洙泗之餘波兮。痛斯文之旣夷。抱微志而嘐嘐。顧無術而匡之。謾心非而腹貶。蹈批鱗之危機。旣所爲之相背兮。矧其言之忤意。憎以古而非今。曰爾敢乎我議。繩此輩之有法兮。謂鼎鑊之猶輕。瞻彼硎之一谷。事可攝於長平。將坑卒之擧措。施斐然之吾黨。咈長子之有言。搆有識於無妄。誘數百之其麗。快盛怒於一塡。臨其穴而惴惴。無可扣之蒼天。天茫茫兮白日昏。劃氣像之愁慽。哀聖人之其徒兮。禍若是其太酷。迹吾儒之爲儒兮。作元氣於邦國。或修正而格致。蘊經濟之奇策。或誦法乎周孔。所操持兮有卓。肆前王之圖治。靡不賴乎其力。何祖龍之不道。反視之如仇敵。彼土囊之岌業。賊多士之無辜。我未諒夫斯理兮。天耶人耶。嗚呼。當虎吻之一鼓兮。恣求飽而塡慾。殊不知人亡國瘁兮。食烏喙而自毒。書雖焚而道存。人縱殄而儒在。翼夫道而扶植。儒不滅於千載。楚一炬兮邦墟。秦不祀於二世。一抔土之人取。知出爾之反爾。而孰得而孰失。且莫冤夫其死。乃吾道之丁否。豈爾儒之獨厄。蹈東海者何人。重有感於硎谷。</text>
<title>鳳凰來儀賦 月課</title>,<text>曰若稽乎大舜。纘陶唐之鴻緖。正南面而恭已。有天下而不與。贊元化而無爲。協于帝而重華。囿群生於煕皥。陶萬物於泰和。旣庶尹之允諧。而鳥獸之咸若。景星耀兮煌煌。卿雲興兮郁郁。是乃昭德之攸致兮。而復有鳳凰之呈瑞。相丹穴之靈禽。現必待乎昭世。稟火精而毓秀。冠羽族而標奇。高翺翔而翼翼。覽德輝而下之。時大庭之朝盈。瑞旭昇兮南薰。群后進以德讓。和氣藹以氤氲。瞻一人兮穆穆。披袗衣而鼓琴。夔在前而拜稽。森百懸之如林。間笙簧以迭奏。鏗玉石以交音。韶繹如而九成。奄重瞳之一顧。彼何鳥兮來儀。却翩躚而飛舞。竦九苞之珍姿。振五章之鮮彩。動必應乎節奏。鳴亦諧乎律呂。鼓仁義之精英。絢道德之光輝。效聖代之奇祥。應千一之昌期。樂盡善而盡美。巍有功兮有文。蘊七德與六像。臣百鳥而爲之君。惟其表裏之相符。所以人爲舜兮鳥爲鳳。非盛德烏能動物。物不靈又烏能爲德之所動。相其來與來之理。斯捷於影響。宜作頌而歌之。薦郊祀之明享。頌曰。鳳凰鳴矣。于彼高岡。其章陸離。何德之光。於倫鼓鍾。於樂明庭。美哉洋洋。惟德之形。鳳兮凰兮。來舞有儀。猗歟盛哉。爲樂之至斯。</text>
<title>魯君公識。困而在下。無所知名。歲丁酉。陷賊庭。脫身而浮于海。泊于江浙。作字道姓名。縣人聞于布政。傳食詣京師。仍過武夷書院。與學徒論辨小學，家禮書。無不詳曉其義意。且瞭瞭說盡吾東方自檀君以來歷代事跡。政敎風俗甚博。學者大異之。亟加奬飾焉。曁其東也。相贐以言。序其事而張之。吁亦侈矣。噫。公識居其鄕則不合而詘。去其鄕則能合而伸。此豈命與數存乎其中者歟。今反其鄕土。得一官而顚頓。狼狽又甚矣。反不若以俘見。余復有感於不合而詘者。贈以辭而申其意云。用韓文公弔田橫文韻</title>,<text>志固有隔千里而相會。得於天者同。此心惟好惡之不背。乃所以發於情而莫之禁。是唯唱之而無和。子故貿貿乎半世。其奚爲一朝適異鄕。人亦不知其爲誰。聞一言而若驚。與討論乎皇王。學者信吾道之東矣。服雄辯之森森若鋒鋩。豈邇遐之有間。諒知遇之不常。惟抱關之非時。子又胡爲乎遑遑。余擊節而沈吟。撫世道而悲傷。苟非吾之所欲。軒冕不足爲榮光。繄太牢之前陳。匪鶢鶋之攸享。</text>
<title>永昌大君挽詞</title>,<text>噫噫何代無賢兮。臣竊感泣乎宣祖之見之明。念弱子要有所託兮。諒人情之愛欲其生。惟孼臣得以爲奇貨兮。固權勢而取寵榮。抱宿憾於疇曩之棄斥兮。快私憤於宮闈。繄戕倫滅紀之唯力是視。顧何有於先王之體之遺。搆大獄而嗾死囚兮。譸張幻惑而累及之。彼孩提兮何所知。其可忍乎奪之懷中兮。擊圓扉絶乳哺。而焦爛於火宅兮。呼號宛轉兮命殞斯須。先王於昭兮陟降庭止。哀悶惻怛兮竟何爲。啓神孫不啻若諄諄然命之。廓淸國步兮扶植民彝。兇徒逆徒芟夷而梟殄。昭揭日月兮。俾夜而晝。忠臣烈士翼新君而拜長秋兮。門其擴而鎖其掊。撫臣僕其如初。呼我兒兮莫之覯。母曰嗟予子兮。天乎爾之冤矣。自爾之離我膝兮。天星周兮奄及一紀。母見幽辱兮兒不聞。兒之瘦死兮母不知。時予懍懍其餘喘兮。備嘗危逼。幾何其不死而爾之相隨。向爾不幸而爲失母之兒。今予幸而爲葬兒之母。痛爾庶人窆而服不殤。誰復洒盂飯兮爾之墓。今復爾爵兮贈爾賵。棺轝華美兮飮食豐潔。練日吉兮辰之良。卜新兆兮掩幽穴。寔賴乎在天之靈。撥亂之功。使幽明各得其分願者。寧可不知其恩之所自。臣經萬死兮得一生。再覩神人慶而天地位。敢述慈旨兮洩其思。一書一歎兮淚濕字。</text>
<title>醉後放筆。題子善壁畫。李榮元</title>,<text>古朴正槎牙。天寒鵲啅柯。柴門待客處。怳若聽査査。</text>
<title>醉後放筆。題子善壁畫。李榮元 其二</title>,<text>渚雁叫深秋。顚倒蒹葭葉。空江落月痕。滿身涼露濕。</text>
<title>醉後放筆。題子善壁畫。李榮元 其三</title>,<text>蒲葦野塘深。霜毛照碧潯。窺魚太多事。爾輩亦機心。</text>
<title>醉後放筆。題子善壁畫。李榮元 其四</title>,<text>遙知候門兒。便可携入室。翛然北窓下。自有忘憂物。</text>
<title>霞谷新亭十詠 次后川韓判相韻</title>,<text>崇阿啓曙霞。瑞旭射林樾。群動稍飛翻。西方桂如雪。</text>
<title>霞谷新亭十詠 次后川韓判相韻 其二</title>,<text>肅氣霽氛陰。峯頭爛金魄。宵從碧海來。曉趁明河落。</text>
<title>霞谷新亭十詠 次后川韓判相韻 其三</title>,<text>平蕪沒燒痕。宿雨霑山足。盡日采薇歸。炊香煮新綠。</text>
<title>霞谷新亭十詠 次后川韓判相韻 其四</title>,<text>秫性宜石田。南坡墾數頃。秋來作社時。盡醉酬佳景。</text>
<title>霞谷新亭十詠 次后川韓判相韻 其五</title>,<text>斜風釣絲裊。細雨却忘歸。不妨魚換酒。醉後臥蓑衣。</text>
<title>霞谷新亭十詠 次后川韓判相韻 其六</title>,<text>露下聯池藕。明珠貯葉中。團圓不自定。箇箇滴秋風。</text>
<title>霞谷新亭十詠 次后川韓判相韻 其七</title>,<text>靈臺已去垢。身垢豈足醜。要識日新功。茲言托高趣。</text>
<title>霞谷新亭十詠 次后川韓判相韻 其八</title>,<text>石上一局棊。百年三萬日。借問爛柯人。能知仙興逸。</text>
<title>霞谷新亭十詠 次后川韓判相韻 其九</title>,<text>飛瀑挂層巖。跳波碎片玉。長虹拂錦林。隱隱來深谷。</text>
<title>霞谷新亭十詠 次后川韓判相韻 其十</title>,<text>溪竹乍逢雪。無情便有情。平生耐寒操。剩占十分淸。</text>
<title>山水圖。次西坰相公 柳根 韻。贈李萬戶。</title>,<text>山童抱琴後。一逕向菴開。有約着棊局。主人猶未來。</text>
<title>山水圖。次西坰相公 柳根 韻。贈李萬戶。 其二</title>,<text>近指花開處。停驂可此間。如何久未到。隨意翫靑山。</text>
<title>山水圖。次西坰相公 柳根 韻。贈李萬戶。 其三</title>,<text>孤舟向何處。月小群山高。却疑尋賀老。載得滿尊醪。</text>
<title>山水圖。次西坰相公 柳根 韻。贈李萬戶。 其四</title>,<text>喬木正陰陰。晴川在其外。興倒却無心。有期莫相待。</text>
<title>山水圖。次西坰相公 柳根 韻。贈李萬戶。 其五</title>,<text>村童沽酒來。稍度前橋去。落雁數行斜。秋光淡如許。</text>
<title>山水圖。次西坰相公 柳根 韻。贈李萬戶。 其六</title>,<text>飛瀑掛層壁。長虹隱隱來。遊人注目處。怳若聽雲雷。</text>
<title>山水圖。次西坰相公 柳根 韻。贈李萬戶。 其七</title>,<text>但知畫中趣。莫問驢與馬。風雪獨歸時。詩情本不假。</text>
<title>山水圖。次西坰相公 柳根 韻。贈李萬戶。 其八</title>,<text>不奈十指直。無論䨥屨滑。行行且息肩。幽澗在深谷。</text>
<title>次韻。贈閔驪陽接伴行軒。仁伯</title>,<text>塞上久爲客。客中還送人。應知握手處。花落鳳城春。</text>
<title>次韻。贈閔驪陽接伴行軒。仁伯 其二</title>,<text>君歸見故舊。應問遠遊人。閉戶讀書史。不知花柳春。</text>
<title>次使相韻。贈別宋僉知 圻 迎慰行軒。</title>,<text>孤城過寒食。芳草滿江頭。塞雁數聲急。斜陽人倚樓。</text>
<title>次使相韻。贈別宋僉知 圻 迎慰行軒。 其二</title>,<text>大海天窮外。孤城地盡頭。瞻辰還不遠。百尺有高樓。</text>
<title>臨津遇風。次西坰使相韻。</title>,<text>江呑石稜減。風湧浪花多。輟棹登沙岸。蒼茫見驛賖。</text>
<title>臨津遇風。次西坰使相韻。 原韻 西坰</title>,<text>二月風江亂。遙峯夜雪多。輕舟招莫急。前路望非賖。</text>
<title>次使相韻。題屛畫。</title>,<text>眼逐征鴻杳。身隨片帆孤。秋風歸去興。不獨在蓴鱸。</text>
<title>次使相韻。題屛畫。 其二</title>,<text>翳翳孤村暮。蒼蒼三逕幽。東籬有佳趣。琴醞可銷憂。</text>
<title>次使相韻。題屛畫。 其三</title>,<text>照雪寒梅艶。隨人野鶴癯。小溪幽絶處。終日短筇扶。</text>
<title>次使相韻。題屛畫。 其四</title>,<text>洞壑千重阻。溪灣幾曲回。桃花最輕薄。還引俗人來。</text>
<title>次使相韻。題屛畫。 其五</title>,<text>沙岸雲沈樹。漁舟雨滿蓑。危闌獨憑處。浩浩白鷗波。</text>
<title>次使相韻。題屛畫。 其六</title>,<text>日暮斷橋路。煙深何處村。但將魚換酒。不問近黃昏。</text>
<title>雨後次韻 湖堂朔製</title>,<text>景黑雲沈樹。江空雨壓煙。隨風過前浦。霑洒倚灘船。</text>
<title>魯溪李丈莊舍八詠</title>,<text>壁面千尋削。川流一道欹。但聞廬岳勝。誰識水鍾奇。</text>
<title>魯溪李丈莊舍八詠 其二</title>,<text>滿岸楓枏樹。連林錦繡光。夜來陽谷裏。愁殺有嚴霜。</text>
<title>魯溪李丈莊舍八詠 其三</title>,<text>雨後蕨芽紫。採來煎石鐺。山童警午枕。兼報熟黃粱。</text>
<title>魯溪李丈莊舍八詠 其四</title>,<text>古人解釣國。今人唯釣魚。釣國釣魚際。須知興自如。</text>
<title>魯溪李丈莊舍八詠 其五</title>,<text>主人不多飮。好與飮爲徒。喬櫟蔭石上。低枝懸酒壺。</text>
<title>魯溪李丈莊舍八詠 其六</title>,<text>杯行莫停手。此語聞韓子。勸君更莫停。觴流水力駛。</text>
<title>魯溪李丈莊舍八詠 其七</title>,<text>山客立鍾聲。煙深何處寺。隱隱復舂舂。秋雲濕不起。</text>
<title>魯溪李丈莊舍八詠 其八</title>,<text>嵐舒山黯黮。嵐卷山開豁。自有山中翁。眞知山面目。</text>
<title>迎祥詩 東殿</title>,<text>鶴駕通宵戒。金虯漏滴風。天顏別有喜。先入賀庭中。</text>
<title>和龍溪韻</title>,<text>月裏哀絃動。花前病客來。江湖秋後約。重把此深杯。</text>
<title>次韻</title>,<text>老去無長策。悲來有短歌。楚山三丈雪。歸夢度關河。</text>
<title>贈別</title>,<text>送君月入巵。君去月應隨。歸程如見月。能憶把杯時。</text>
<title>向丹城 山陰早發時有月</title>,<text>踏月疑乘雪。觀鵝憶寫經。淸流映脩竹。何處是蘭亭。</text>
<title>壬戌七月偶吟 赤壁賦集字</title>,<text>擧擧蘇仙子。茫茫赤壁流。長江與雄賦。不絶共千秋。</text>
<title>壬戌七月偶吟 赤壁賦集字 其二</title>,<text>一消而一長。何有且何無。幽人觀變化。萬物盡須臾。</text>
<title>壬戌七月偶吟 赤壁賦集字 其三</title>,<text>風月曾何盡。漁樵寄此生。自歌而自酌。星斗望來橫。</text>
<title>壬戌七月偶吟 赤壁賦集字 其四</title>,<text>江如無盡酒。風是有聲詩。詩酒遨遊地。淸風江上吹。</text>
<title>壬戌七月偶吟 赤壁賦集字 其五</title>,<text>泛泛人間世。飄飄水上舟。江山何主客。天地一蜉蝣。</text>
<title>壬戌七月偶吟 赤壁賦集字 其六</title>,<text>白露淸秋下。西風一葉危。悲來取酒樂。樂盡更生悲。</text>
<title>壬戌七月偶吟 赤壁賦集字 其七</title>,<text>酒困吾雖甚。尊盈可飮之。相將歌浩浩。望月又成詩。</text>
<title>壬戌七月偶吟 赤壁賦集字 其八</title>,<text>幽洞稀來客。悲吟又誦章。山橫天渺渺。波逝月蒼蒼。</text>
<title>壬戌七月偶吟 赤壁賦集字 其九</title>,<text>我羨羽化客。飛飛凌上淸。飄然千里擧。明月吹簫聲。</text>
<title>壬戌七月偶吟 赤壁賦集字 其十</title>,<text>無酒可釃客。有詩能託懷。風來空遡立。月出獨徘徊。</text>
<title>削黃柚當杯杓。爲健飮客所齧。戲贈東岳。李安訥</title>,<text>偶熟門冬酒。仍斟柚子杯。快傾兼齧盡。婢僕笑空臺。</text>
<title>削黃柚當杯杓。爲健飮客所齧。戲贈東岳。李安訥 次韻 東岳</title>,<text>堪笑蓮堂事。休誇橘作杯。敎坊今寂寞。誰是舍人臺。</text>
<title>題邑人鄭庇安敏求軸</title>,<text>斗柄乍移西。愁襟披向北。不堪疏雨聲。夜入靑梧滴。</text>
<title>贈兒妓楚玉</title>,<text>窈窕出天姿。春生荳蔻枝。花情絶知早。未許一蜂窺。</text>
<title>題李木川畫屛</title>,<text>借問牛何之。豐草美可齧。寄語且莫肥。爾肥非爾福。</text>
<title>題李木川畫屛 其二</title>,<text>欲眠未眠處。窺魚心不忘。天機近人事。一笑且銜觴。</text>
<title>自晉州發向德川途中</title>,<text>暫憩召南驛。悤悤訓牒移。甘棠何處在。慙愧國風詩。</text>
<title>杆城宋使君煕業號壺隱來別。仍贈。</title>,<text>世路無歡興。名區有宿緣。蓬山應咫尺。衰病問群仙。</text>
<title>雲</title>,<text>雲爾無心最。浮游聚更分。吾閑非不足。猶未及於雲。</text>
<title>花</title>,<text>花爾無情甚。纔開忽已飛。忘情非不慣。猶是惜芳菲。</text>
<title>寄竹巖謫所 金光炫</title>,<text>忍制思親淚。堅持報國心。孤蹤似秋葉。飄落萬山深。</text>
<title>寄竹巖謫所 金光炫 其二</title>,<text>興仁門外路。一出便天涯。陣陣南來雁。看君度塞時。</text>
<title>至月。賞盆梅。</title>,<text>至月寒梅動。春光枕上回。無端東閣興。便爲暗香催。</text>
<title>別秋沙兄 趙希孟</title>,<text>錯莫天涯別。蒼茫海上山。臨分更何語。珍重勸加餐。</text>
<title>酒席口呼走筆</title>,<text>世道孰能管。問吾吾不知。春燈映細雨。夜酌故遲遲。</text>
<title>酒席口呼走筆 其二</title>,<text>深巷綠楊垂。閑庭芳草合。暝色藹前村。樵歌聞互答。</text>
<title>酒席口呼走筆 其三</title>,<text>懶踏軟紅塵。來住靑山谷。梅影瘦橫窓。淸香伴幽獨。</text>
<title>謝還金水使 鎭 贈鏡</title>,<text>深荷多情惠。須知有意還。君恩老未報。羞照鬢毛斑。</text>
<title>直廬示僚友 當在癸亥年</title>,<text>長樂疏鍾夜。梨花細雨天。相逢舊面目。摠是十年前。</text>
<title>題上人軸</title>,<text>萬彙形形色色。千花白白紅紅。靜裏聊觀物理。榮枯一任天公。</text>
<title>平山客舍 甲辰年以咨文點馬。赴關西。</title>,<text>虛館殘燈伴寂寥。旅人無夢雨連宵。梨花枝上層層雪。知是朝來一半消。</text>
<title>松京</title>,<text>古殿遺墟草色稠。松山無語夕陽愁。多情善竹橋邊水。嗚咽千年不盡流。</text>
<title>醉贈鐵山</title>,<text>客來關外故人稀。靑眼逢場卽舊知。把酒忽驚時序晩。滿庭風雨落薔薇。</text>
<title>偶吟</title>,<text>桃花欲謝杏花稀。惆悵春光次第歸。強對淸尊拚一醉。隔簾疏雨正霏霏。</text>
<title>代人戲作</title>,<text>數聲黃鳥囀綿蠻。畫閣沈沈夢未闌。惆悵夕陽歸去路。落花飛絮惹愁端。</text>
<title>代人戲作 其二</title>,<text>脈脈深情淺淺杯。良宵苦短恨難裁。若爲化作江潮水。日日朝歸暮便回。</text>
<title>子午歌。次子善韻。</title>,<text>笑向尊前萬念休。淸歌一曲奏高秋。出門立馬不歸去。落月蒼蒼松逕幽。</text>
<title>登北臺。望群山島。</title>,<text>天下皆言洞庭大。君山七百里中間。一望滄溟渺無際。群山定是勝君山。</text>
<title>新昌小亭。次梁石川韻。</title>,<text>閑階苔破竹芽侵。喬木連簷合翠陰。暫借小軒尋穩睡。好風將雨過前林。</text>
<title>白馬江</title>,<text>夕陽微雨渡江時。千古荒城半月虧。漁笛不關亡國恨。隔煙何處數聲吹。</text>
<title>敬次先稿韻。贈宗師。</title>,<text>受命孜孜謾飮氷。如今傳業竟無憑。遺篇入眼偏多感。賡寫丁寧託舊僧。</text>
<title>次宗師軸中韻</title>,<text>海雲䨪日晝沈沈。潮落漁磯響水禽。客裏重逢還索句。忽驚時節過桑蠶。</text>
<title>次鵝溪韻。贈泂師。</title>,<text>飄然飛錫拂雲根。落日蟬聲過遠村。乞句不須先識面。有詩隨處便敲門。</text>
<title>次東岳贈菊詩韻</title>,<text>爲傍東籬折一枝。寄來珍重見襟期。花容雖悴香猶在。手掇寒英泛酒巵。</text>
<title>菊花聯句</title>,<text>燦燦金英尙滿枝。重陽過後是佳期。他時此會應難再。須盡今宵瀲灎巵。</text>
<title>菊花聯句 其二</title>,<text>拒霜殘菊兩三枝。如待騷人不負期。秉燭更須看仔細。明朝難共故人巵。</text>
<title>次子敏贈子善</title>,<text>伽倻西畔八峯山。山下孤城亂樹間。最是望君愁絶處。濕雲如夢雨斕斑。</text>
<title>二次贈李子善</title>,<text>蕭蕭落葉下寒山。淸曉人歸雪月間。睡睫乍開吟正苦。鏡中愁鬢見詩斑。</text>
<title>將向百花亭。寄主人林公。</title>,<text>筽城昨見梅蘂破。至月江南春信回。百花亭中梅尙早。應待客來花盡開。</text>
<title>次韻。謝子敏來訪。且述其早歸之興。</title>,<text>月落孤村歸駕催。蒼蒼曉色望中來。宿酲未解烏巾岸。爭覩風流刺史回。</text>
<title>次韻。寄東岳。來時。到無限城。思子敏。</title>,<text>客中簪盍好懷開。野外孤村數往來。今日東歸君不見。驛亭殘照首空回。</text>
<title>次韻。寄東岳。將向德鄕。想子敏已啓南程矣。</title>,<text>嚴程行色也忙催。君去何能待我來。獨向八峯山下路。憶曾扶醉夜深回。</text>
<title>次韻。寄東岳。將向德鄕。想子敏已啓南程矣。 其二</title>,<text>天涯此別恨難裁。千里誰傳一字來。靑海城頭春意動。塞鴻斜帶暮雲回。</text>
<title>次使相韻。贈歌兒。丙午年</title>,<text>淸詩傳得昔年遊。六載相逢鬢未秋。半掩嬌顰歌一曲。滿堂賓客盡回頭。</text>
<title>次韻。寄子敏。</title>,<text>盡日床頭閱古書。客亭寥落似幽居。多情小雨催詩句。撚斷吟髭意有餘。</text>
<title>述旅懷。寄叔度。金尙憲</title>,<text>虛館寥寥麗景遲。落花簾幕坐移時。靑春已去人猶病。爲把新詩贈所思。</text>
<title>次五山韻 車天輅</title>,<text>三月江城花滿枝。風光正屬艶陽時。故園迢遞西湖畔。何日歸來理釣絲。</text>
<title>次贈許陽平</title>,<text>春晩江城雁陣斜。故園應發手栽花。悠悠世事那堪說。留醉忘歸是我家。</text>
<title>與柏府合論夜候批下</title>,<text>封章奏後鎖彤闈。秋夜漫漫報漏稀。待得銀臺宣旨罷。不妨乘月緩鞭歸。</text>
<title>次山僧軸中韻</title>,<text>回首雲林隔幾重。十年惆悵未歸蹤。滿山明月西風冷。淸曉遙聞禁苑鍾。</text>
<title>贈淸陰兼求竹杖</title>,<text>多病平生左脚酸。年來頗覺起居難。憑君欲借扶持力。何惜階前竹一竿。</text>
<title>抄秋晦日。對酒和東谷。東岳一號東谷</title>,<text>半簾山色滿床書。濩落生涯寂寞居。萬事世間頭欲白。一杯須盡不須餘。</text>
<title>迎祥詩 東殿</title>,<text>日射金莖曉露晞。翦花雕燕媚春闈。深恩謝罷歸時路。頭上銀幡爛有輝。</text>
<title>醉贈惺伯</title>,<text>多情唯有月如期。雪後淸光動野扉。今夜離懷照不盡。漢陽城裏伴人歸。</text>
<title>訪李判官別墅 時在淸溪山下</title>,<text>亂山何處掩柴扉。舊跡荒涼去路疑。臘雪半消春事近。寒梅欲動澗邊枝。</text>
<title>次韻</title>,<text>山前別業望中賖。暗葉吹寒石逕斜。行到小溪源盡處。白雲深鎖兩三家。</text>
<title>贈韓勖哉</title>,<text>佳人新典紫羅襦。釀得春醪潤似酥。催上小槽人不到。臥聽殘夜滴眞珠。</text>
<title>贈韓勖哉 其二</title>,<text>眞珠滴滴枕邊鳴。怨淚相和到五更。數日佳期猶不保。百年那得信初盟。</text>
<title>贈韓勖哉 其三</title>,<text>君言酒熟我當來。一日相思便醱醅。酒若有期君失信。薄情郞飮有情杯。</text>
<title>贈韓勖哉 其四</title>,<text>有情杯勸薄情郞。來便開顏去斷腸。鏡裏春光能幾日。一年花事片時忙。</text>
<title>社倉。贈韓生。</title>,<text>料峭春寒透客衣。紙窓明處送朝暉。相逢却把深杯勸。遮莫人間有是非。</text>
<title>會葬姻叔</title>,<text>堪嗟體魄翳榛菅。十尺玄廬五寸棺。畢竟浮生歸宿處。古今同是一靑山。</text>
<title>春雨偶吟</title>,<text>霏霏漠漠又絲絲。巧引春光上樹枝。柳色變黃梅褪白。鳥聲偏在晩晴時。</text>
<title>酒席。口號走筆。</title>,<text>澤國春陰早有蚊。客窓無夢雨聲聞。柴扉寂寞誰來款。階上蒼苔徧錦紋。</text>
<title>和龍溪韻</title>,<text>離情黯黯被花迷。更耐春禽盡意啼。分手秪應心不隔。路岐休問有東西。</text>
<title>良才途中 乙卯年</title>,<text>孤舟細雨濕芳尊。醉後分襟沒一言。睡覺忽驚身已遠。落花村塢午鷄聞。</text>
<title>無興</title>,<text>途中暗笑此生涯。萬事人間不可期。落日短亭愁望絶。亂鶯聲裏獨歸時。</text>
<title>詠落花</title>,<text>次第殘隨早晩開。被風飛去摠成堆。春光點檢歸何處。一半茅簷一半苔。</text>
<title>古延州</title>,<text>東風吹雪古延州。峽裏餘寒透弊裘。日夜思親無限淚。不堪嗚咽向東流。</text>
<title>押口呼</title>,<text>東隣打粟問誰家。場際疏麻日影斜。却憶湖亭秋色晩。西風吹老白蘋花。</text>
<title>押口呼 其二</title>,<text>峽裏蒼蒼萬樹楓。淸霜乍拂一時紅。誰敎憔悴湘潭客。高臥千重錦繡叢。</text>
<title>贈李上舍</title>,<text>今宵可宿牧丹山。醉帶孤城返照還。惆悵別君無限意。綠陰芳草掩重關。</text>
<title>夢罷聞鵑</title>,<text>客窓燈暗夢回時。何處靑山杜宇悲。不是不知歸去好。只緣歸去也難期。</text>
<title>夢罷聞鵑 其二</title>,<text>不如歸去舊靑山。歸未歸時月幾彎。雲雨峯前花萬樹。一春啼血染斑斑。</text>
<title>次沈生西莊韻</title>,<text>晴川一帶小莊邊。亂樹重巒互接連。惆悵迹乖尋勝地。夢隨魚鳥入壺天。</text>
<title>次韻。詠洛陽紅。</title>,<text>狂香浩態倚微風。千里誰移客土中。恰似洛陽城裏見。殘花能識竹陰翁。</text>
<title>安城途中。賞杜鵑花。</title>,<text>溪雨霏霏水沒沙。亂雲收處有人家。曾嫌塞上春光淺。十月湖西又見花。</text>
<title>咸陽途中</title>,<text>頭流山麓儘淸佳。白石晴川處處皆。未了一篇還一句。不知身是向朱崖。</text>
<title>權士任，沈德容往公廨。久待不來。有作。</title>,<text>竹亭風露自黃昏。想得留連醉一尊。心絶望歸仍假寐。更驚人語隔籬村。</text>
<title>權士任，沈德容往公廨。久待不來。有作。 其二</title>,<text>山色蒼蒼月欲生。夜深荒堞斷人行。也應扶醉歸時路。携得松風滿袖淸。</text>
<title>次休翁法泉寺韻 沈光世</title>,<text>腰間未試老龍泉。來臥孤城海接天。同作逐臣誰更苦。羨他扶醉百花前。</text>
<title>聞鵑</title>,<text>靑山如畫月如眉。雲樹蒼蒼杜宇悲。啼了一春歸未得。曉風吹血染花枝。</text>
<title>聞鵑 其二</title>,<text>問渠何事向人啼。千里歸心已自迷。聞到一聲雙淚落。月輪移在古城西。</text>
<title>送橫塘向昆陽</title>,<text>桃花飛盡近簷枝。半着籬根半入池。十里平蕪山外路。踏歌聲在夕陽時。</text>
<title>城西卽事</title>,<text>梨花無力趁風輕。睡起庭前雪點明。惆悵一年春欲暮。故園歸思滿江城。</text>
<title>城西卽事 其二</title>,<text>桃花春雨水沈莎。處處田門閣閣蛙。月黑莫愁歸路悞。小齋燈火是吾家。</text>
<title>城西卽事 其三</title>,<text>靑蒲栽向竹西池。蒲下游魚自不知。一雨夜來池水滿。好看新葉舞淪漪。</text>
<title>城西卽事 其四</title>,<text>山鳩款款喚新晴。雲豁天南日脚明。簾外寒聲驚午枕。竹風吹露洒餘淸。</text>
<title>次聽松韻</title>,<text>藜榻誰知勝象床。錦袍終不替荷裳。山中一枕義皇夢。萬壑松風入耳長。</text>
<title>岳陽縣</title>,<text>淸江曲曲帶明沙。方丈西邊落照多。欲喚漁舟乘月下。岸風搖蕩白鷗波。</text>
<title>贈士任</title>,<text>前山星月後山雲。苦竹叢深夜雨聞。送別從今休遠到。不堪中道又離群。</text>
<title>次姜士推</title>,<text>前江潮去又潮來。白鳥遙將返照回。醉後欲登蠶嶺望。靑山西盡海門開。</text>
<title>四月一日雨後</title>,<text>前山黯淡後山明。雨過殘陽閃晩晴。最愛小溪芳草岸。綠陰如畫掩柴荊。</text>
<title>四月一日雨後 以下卽事</title>,<text>田間引水任奚童。泉脈涓涓不易通。辛苦灌收秋幾斛。半酬私糶半輸公。</text>
<title>四月一日雨後 以下卽事 其二</title>,<text>淸明時節日初溫。春服催成沐浴村。多病弊裘猶未脫。掩門終夕抱兒孫。</text>
<title>四月一日雨後 以下卽事 其三</title>,<text>四月流鶯無好音。綠楊村巷謾成陰。鶯來客去不相待。惆悵新詩誰爲吟。</text>
<title>四月一日雨後 以下卽事 其四</title>,<text>靑泥坊底水芹香。採擷朝來寄滿筐。却憶城東舊風味。早春氷下綠芽長。</text>
<title>無題</title>,<text>月裏霜華雨後風。小齋西畔短籬東。黃昏倚杖不歸去。何處一聲雲外鴻。</text>
<title>無題 其二</title>,<text>春宵漸短晝分眠。終日昏昏滯酒邊。欹枕忽成鄕國夢。東風吹度漢江天。</text>
<title>無題 其三</title>,<text>春寒惻惻月娟娟。遙夜空村鳥鼠眠。古史一篇看未了。更移燈火近床前。</text>
<title>醉贈座客</title>,<text>春半湖城未見花。水村深處兩三家。何當共伴前溪釣。醉臥溪邊岸上沙。</text>
<title>次韓復齋詩韻</title>,<text>廣津曾棹小舟過。曲曲煙莎岸岸花。自是新亭佳絶處。檻前流水水邊沙。</text>
<title>金僉知得之 大德，李吏部 汝固 植，李吏部天章 明漢 來別口號。</title>,<text>彤墀佩響輟珊珊。身落江南瘴霧間。別後欲知相憶處。玉堂晴晝畫春山。</text>
<title>元城村。宿吳生靜家。</title>,<text>搖落江潭秋氣悲。一官潦倒鬢如絲。風流舊習今猶在。喚出吳姬唱竹枝。</text>
<title>贈別權上舍時望</title>,<text>竹露玲瓏風爍燈。坐看無等雪層層。逢君已說浮沈事。堪笑文章似刻氷。</text>
<title>戲次沈子虔姻叔韻</title>,<text>靑燈耿耿夜遲遲。待得城東月出時。不是淸霜凋碧柳。別多摧盡已無枝。</text>
<title>劉生希慶。賤隷之有風致者。稍識字。所與皆一時名人。聞家有臘梅盛發。諸學士竝往則花已謝矣。</title>,<text>聞道梅魂向臘回。三淸洞裏數枝開。仚郞懶訪春消息。惆悵寒英落後來。</text>
<title>次金參知 尙 韻</title>,<text>花片隨風陣陣流。惜春孤負賞春遊。年華晼晩佳期悞。兩處相思一種愁。</text>
<title>摠府直廬卽事</title>,<text>千門虎旅靜如眠。晝漏傳稀霽景鮮。便殿講筵知不遠。落花風引御爐煙。</text>
<title>摠府直廬卽事 其二</title>,<text>畫梁初日燕呢喃。手拓明牕坐向南。獨對小園愁絶處。杏花如雪落摻摻。</text>
<title>酒席。戲贈主人令公。迎慰使赴安州</title>,<text>晴川一曲抱亭流。返照餘光閃晩洲。十里紅粧馱去路。幾多珠翠任人收。</text>
<title>記前夜事。留別牧伯令公。</title>,<text>曲曲欄干面面山。淸宵月色把杯看。征人一去月猶在。別後相思憑曲闌。</text>
<title>代人走筆戲贈</title>,<text>良宵苦短晝如年。歡緖無多別恨綿。獨倚百祥樓上望。藥山愁色暮雲邊。</text>
<title>代人走筆戲贈 其二</title>,<text>雨如留客客忙歸。莫道天公見事遲。決勝亭前嗚咽水。不堪聞到獨過時。</text>
<title>官圃萻𦸡</title>,<text>小畦黃芬紫菁花。蝴蝶紛紜亂眼斜。却憶湖莊開圃處。客來篩酒點靑芽。</text>
<title>贈南原倅宋聖求 象仁</title>,<text>官閑境靜邑風淳。乘興時時出郭頻。橘里漁村奇絶處。詩成應喚姓梁人。</text>
<title>次尹參議詩韻</title>,<text>紅塵日日染靴衫。力疾趨朝懶掣銜。新籜弄陰榴結子。小軒淸晝夢江南。</text>
<title>掃洒</title>,<text>湖南行盡又湖西。畿甸朝來入馬蹄。葛院院邊沽酒處。舊時村巷到今迷。</text>
<title>次淸陰韻</title>,<text>淸明時節客還家。一半春光路上過。莫恨小桃開已晩。幸來同賞落餘花。</text>
<title>次淸陰韻 原韻 淸陰</title>,<text>城北名園第一家。重門深鎖斷經過。主人未到春先老。開落小桃紅白花。</text>
<title>移竹</title>,<text>隣家新竹晩移栽。粉籜初舒影不齊。淸晝睡殘欹枕後。雨聲偏在小軒西。</text>
<title>追贈關東尹方伯 名履之曾按湖西南</title>,<text>仙山萬疊玉嵯峨。勝賞還兼仗節過。獨倚毗盧峯絶頂。笑看紅日涌滄波。</text>
<title>追贈關東尹方伯 名履之曾按湖西南 其二</title>,<text>臨瀛南畔鏡湖頭。小隊輕軒儘意遊。想像箇中奇絶處。白鷗疏雨海棠洲。</text>
<title>病後出仕。過勖哉。不遇。</title>,<text>靑坡小雪逗餘寒。馬涉溪氷步步難。秪見瑤琴斜倚壁。落梅淸調喚誰彈。</text>
<title>對盆梅</title>,<text>數聲殘漏五更霜。睡着梅窓夢亦香。淸興惱花吟正苦。月痕依約過西墻。</text>
<title>折梅贈淸陰</title>,<text>咫尺西隣有所思。梅花開後賞來稀。疏枝寄處淸香在。笑殺江南驛使遲。</text>
<title>暮春念。會徐施伯達城尉于施仲家。待石門不來。</title>,<text>名園草色綠萋萋。紅雨隨風眼欲迷。醉後待君君不至。夕陽移在藥峯西。</text>
<title>醉贈崔別坐湜 算員以同甲參席</title>,<text>頰有韶光髮未皤。六旬如爾少無多。餘生斷送縱橫裏。算得恒河不盡沙。</text>
<title>送盆梅。錄奉仚源台丈。金公尙容號</title>,<text>梅花淸瘦丈人眞。相對堪爲席上珍。更有此君寒不死。滿山風雪一堂春。</text>
<title>淸道途中</title>,<text>山前茅屋水邊籬。一樹紅桃映綠漪。却憶故園松影裏。東風吹老最長枝。</text>
<title>別李使君 坰 赴康津任所</title>,<text>玉階初日鳳聲長。御史腰懸太守章。何處危樓瞻北斗。海門潮落月蒼蒼。</text>
<title>贈淸陰</title>,<text>殷勤半夜話諵諵。一日離懷恨不堪。秋景欲沈歸路遠。滿山紅葉打征衫。</text>
<title>贈淸陰 其二</title>,<text>山中昨夜有嚴霜。階菊朝來一半荒。悵望西隣人不見。含情獨自嗅殘香。</text>
<title>別權士重令公出宰海州。仍憶許亭舊遊。有感而贈。</title>,<text>朝周玉馬往來途。出處雖殊德不孤。二子臺前薇蕨長。首陽元在海東隅。</text>
<title>別權士重令公出宰海州。仍憶許亭舊遊。有感而贈。 其二</title>,<text>回巖斷壑瀉潺湲。海接平湖野遶山。勝賞至今頻入夢。碧松陰下倚彫闌。</text>
<title>別權士重令公出宰海州。仍憶許亭舊遊。有感而贈。 其三</title>,<text>惜別懷兼感舊心。少年陳迹送君尋。何人記得風流我。醉倚南樓帶月吟。</text>
<title>答寄淸陰枉札。兼敍別懷。漸覺長往無來期。不無怨離之思。</title>,<text>石室山人製芰衣。年來已息漢陰機。西隣春晩杏花發。莫到花殘猶未歸。</text>
<title>落花</title>,<text>山家深入百花中。處處芳園映白紅。無奈被風吹落去。一時飛舞過墻東。</text>
<title>贈程副摠龍。兼謝蘭竹畫帖。</title>,<text>春王正月上元宵。金魄揚輝滿九宵。令節觀燈京輦事。暫時忘却海東遙。</text>
<title>贈程副摠龍。兼謝蘭竹畫帖。 其二</title>,<text>春蘭秋菊不同時。紙上移來似有期。應恨國香霜後歇。芳心共托歲寒姿。</text>
<title>蘇羅山立石里四詠 主人杆城倅宋希業</title>,<text>層巖幾處曉霜繁。十里山光錦繡紋。一抹丹靑皆造化。春花秋葉不須分。</text>
<title>蘇羅山立石里四詠 主人杆城倅宋希業 其二</title>,<text>桃花春水蓼花磯。長占煙波弄一絲。釣罷不知歸路晩。紫鱗斜貫綠楊枝。</text>
<title>蘇羅山立石里四詠 主人杆城倅宋希業 其三</title>,<text>徐行飽齧臥靑蕪。壟上溪頭互答呼。身不中犧爲爾福。莫嫌時至角磨梧。</text>
<title>蘇羅山立石里四詠 主人杆城倅宋希業 其四</title>,<text>頹陽斂照暝雲韜。忽報東山月出高。百道金光爭亂透。滿林樓雀一時號。</text>
<title>奉寄東陽尉兼視白洲</title>,<text>紅梅一點落尊前。香襲淸觴醉興顚。月色不隨人共去。夜深留照對孤眠。</text>
<title>次舍弟韻。別族弟金堪赴省峴郵任。</title>,<text>層層石棧暮雲低。二十四橋嗚咽溪。千里別懷愁絶處。驛亭梅落野禽啼。</text>
<title>比聞淸陰訪遊淸平山。口占寄懷。</title>,<text>淸平山寺暮鍾淸。獨伴香燈夢不成。一色杏花千樹雪。滿山明月子規聲。</text>
<title>城東聘家。次韻。</title>,<text>海棠花睡雨初晴。晝漏傳殘報夜更。流落十年今到此。舊時閭巷不分明。</text>
<title>吉川君初遞秋卿</title>,<text>吉川家在翠微間。想得休官意更閑。山月滿庭山杏白。臥聽巖竇水潺潺。</text>
<title>送金子始之湖西 偉男</title>,<text>槐院虛僚席。天津發使星。須知明日別。應恨此時醒。鍾動風生樹。蟲悲月滿庭。離懷何處遣。孤照讀書螢。</text>
<title>恭陵道中</title>,<text>立馬喬陵道。靑山欲暮時。風湍瀉淅瀝。林鳥詠參差。一逕草連岸。孤村花壓籬。沿途足佳興。不覺向天涯。</text>
<title>臨津有懷</title>,<text>一帶臨津水。千尋翠壁回。江山無舊主。鷗鷺有餘哀。故築荒涼廢。殘花寂寞開。漁翁不愁思。斜日棹歌廻。</text>
<title>車輦館。次贈連上人。</title>,<text>羈情忽不愜。自起遶窓櫺。雨足森森白。山光滴滴靑。神疲怯登道。僧靜好談經。何日尋眞去。穿雲叩玉扄。</text>
<title>鴨江。醉贈林知事春發。走華</title>,<text>效力艱危際。人言知事林。新知懽未洽。遠別恨何深。鳥逐孤雲沒。天連大野陰。孤舟且莫繫。腸斷近江潯。</text>
<title>鐵山。醉贈洪生春壽。</title>,<text>握手會今夕。相看色悵然。生涯萬死後。面目十年前。月落古城曲。潮回滄海邊。夜深華燭短。尊酒更留連。</text>
<title>新安。留別仙源令公。</title>,<text>雨過淸夜靜。月出小齋幽。關外故人少。天涯歸路脩。贈言初戒酒。臨別却添籌。浮世歡悰短。憑渠破百憂。</text>
<title>聞鵑</title>,<text>虛館人眠後。空林月隱時。殘春杜宇血。老樹落花枝。故國千年怨。孤臣再拜詩。靑山看欲曉。不盡愬餘悲。</text>
<title>與子虔同宿良才驛村。翌日。余先向晴暉。留詩贈之。乙巳年</title>,<text>回首漢陽城。終南無限情。殘宵知有雪。虛幌暗生明。隔窓聞馬齕。欹枕數鷄聲。獨向晴暉路。還思昨日行。</text>
<title>偶吟</title>,<text>故國萍蹤遠。新春斗柄移。客稀忘盥櫛。心適玩琴棊。絶壑潮侵岸。孤村雪壓籬。空齋飽幽獨。整履下階遲。</text>
<title>立春翌日。仍守歲。</title>,<text>却怕殘宵盡。沈吟坐悄然。春風已昨日。曉色又明年。簷雪融成滴。燈花落復燃。愁人元不寐。到此更無眠。</text>
<title>重陽醉起</title>,<text>朝日上高樹。小窓簾影移。懨懨醉初醒。兀兀坐如癡。冷色瓜懸瓞。淸香菊映籬。重陽豈全負。寥落詠新詩。</text>
<title>靈光途中</title>,<text>江南行已半。洛北望逾迷。海國三更雨。郵程一膝泥。欹林深覆壑。崩岸曲通蹊。竹色團村塢。斜陽信馬蹄。</text>
<title>法聖倉</title>,<text>孤城法聖浦。浦水遶村居。有屋皆依竹。無船不捕魚。潮聲殷枕席。海氣潤琴書。欲向滄洲路。風帆恣所如。</text>
<title>將渡龍堂。聞沈子虔來扶餘。路出自溫臺下。渡無愁津。述旅懷。</title>,<text>客路傍江浦。江風吹我衣。名都鷲嶺近。古渡龍堂非。芳草自春意。王孫何日歸。斜陽北去雁。一一背人飛。</text>
<title>趙上舍家訪梅</title>,<text>聞道寒梅發。來尋小隱居。春光絶知早。香萼未全舒。滿酌非關醉。沈吟摠爲渠。相思過一夜。消息問何如。</text>
<title>寄德顯 沈光世</title>,<text>君今好還未。夢裏見君顏。偶爾連宵話。何當永夕懽。瘴雲霾日軸。春雨暗江干。蓬海多仙者。相隨問鍊丹。</text>
<title>酒席口占。奉贈湘纍。</title>,<text>十里群山路。頻煩枉此行。心知不足說。杯到且須傾。極浦殘潮落。孤城缺月生。曉來鳴櫓外。回首若爲情。</text>
<title>龍堂津遇風波。贈主倅李君。蓋往年冬。與李君作別於此地。而適近群山月影臺下。故第四五云。</title>,<text>海口東風急。連天巨浪洶。危途輕性命。深壑舞魚龍。涉難同今日。傷離劇往冬。孤雲應笑我。何事尙塵蹤。</text>
<title>新昌縣。遇風雪。</title>,<text>一夜新昌縣。殘燈故國心。驚風吹急雪。歸夢斷遙岑。春退寒梅塢。聲凄苦竹林。十年多少事。寥落入孤吟。</text>
<title>送德餘赴關西幕府 李慶倬</title>,<text>爲國辭親日。嗟君重去留。未攀毛義檄。先倚庾公樓。雁盡鄕音斷。春深塞草稠。風塵正多難。努力佐邊籌。</text>
<title>夜渡錦江。錄奉湖伯。</title>,<text>花柳村村好。春光夜不分。忽然沙路盡。知是錦江濆。寄宿無非客。催行只爲君。孤城遙指點。燈火隔重雲。</text>
<title>益山。贈暮歸丈人。</title>,<text>爲問暮歸丈。如今好在不。交親多氣槩。儕輩最風流。一訪非無意。玆行不自由。春光滿南國。花柳摠堪愁。</text>
<title>興德。錄奉安明遠。</title>,<text>漢帝和戎論。君爲第一人。高才先試吏。小縣遽臨民。江海相逢日。煙花欲暮春。羈懷對綠酒。披霧見心親。</text>
<title>長沙途中</title>,<text>溪回亂嶂合。客子悄傷情。萬壑夕陽盡。一林山杏明。歸心懸北極。春氣滿南溟。盡醉長沙酒。何妨弔賈生。</text>
<title>春柏島</title>,<text>維舟下蘭渚。坐穩命深巵。風捲潮頭壯。波舂石骨奇。玆遊無限興。唯恨不多時。且莫窮高頂。要留去後思。</text>
<title>新倉院亭上</title>,<text>六月南征客。沈吟苦熱行。火雲燒永日。金氣伏三庚。坐愛孤亭迥。回看大野平。風帆欹側過。江面晩潮生。</text>
<title>贈尙上人</title>,<text>不見尙師面。先題軸上詩。孤蹤斷世久。一錫下山遲。奠鉢䨥龍擾。談經兩鹿儀。曹溪如許酌。佗日洗心脾。</text>
<title>送李養吾廉按關西</title>,<text>此去龍灣館。遙遙問幾程。曾迎錦節地。獨送繡衣行。觸物非生面。逢人摠舊情。無論解印去。自是著威聲。</text>
<title>寄趙善述 纘韓</title>,<text>凍雨蕭蕭下。征鴻陣陣飛。高秋別恨苦。末路可人稀。獨坐看黃菊。沈吟待白衣。安邊有廟算。何必重歔欷。</text>
<title>獨坐。次東坡韻。</title>,<text>獨酌寒齋夕。沈吟醉不成。聊憑詩遣興。浪信飮留名。樹杪高風偃。籬根小雪明。江湖時序晩。形役笑吾生。</text>
<title>待子敏不來</title>,<text>戒僕候行色。開窓臨小池。逢君定何語。握手共傷時。可惜丁寧信。還成汗漫期。孤齋悄向夕。庭雪下絲絲。</text>
<title>訪尹汝直</title>,<text>曉發箕城縣。穿雲過幾重。細泉流暗谷。輕雪落高松。地迥臨平野。亭虛納遠峯。開襟成穩酌。却憶醉黃封。</text>
<title>二次謝洪群玉 千璟</title>,<text>孤閣臨江浦。冬暄瘴霧重。白䨥歸渚鳥。靑獨保霜松。大野參差樹。遙空縹緲峯。新詩起我懶。塵硯又開封。</text>
<title>訪群玉。用前韻。</title>,<text>征驂住深巷。敍舊意何重。氣槩風前竹。襟期雪後松。染毫酬短句。岸幘望高峯。惆悵人歸後。柴門落葉封。</text>
<title>乘舟向滄浪亭。用前韻。</title>,<text>斜陽放船好。洲渚過重重。迎棹來寒籜。依巖指古松。蒼茫迷去路。容易失前峯。繫纜攀危磴。陰崖凍雪封。</text>
<title>井邑途中。用前韻。</title>,<text>行野眺望遠。尋村林麓重。細風吟亂竹。寒日澹疏松。仙興迷蓬海。愁腸割劍峯。離家今五月。何處覓書封。</text>
<title>狼城。寄沈德顯。用前韻。光世</title>,<text>連床孤館夜。寒掩翠屛重。海近雲䨪堞。庭空月壓松。征途千里井。世事九疑峯。携手同歸地。休論萬戶封。</text>
<title>到德鄕。得沈德顯寄和重字韻。</title>,<text>回首狼城縣。雲山重復重。沈吟思寶樹。佇立撫孤松。海接釣龍浦。人歸回雁峯。新詩與情札。一一手題封。</text>
<title>旅懷</title>,<text>雪落風初定。天寒夜正遲。江湖爲客日。京洛未歸時。細酌浮生老。狂歌世道危。靑燈照不寐。孤戍角聲悲。</text>
<title>贈別南坡令公 沈悅</title>,<text>我滯安能久。君行只暫先。羈情本多感。別悵更相牽。雪盡湖西路。春生漢北天。飛言蠅過耳。一笑喚杯傳。</text>
<title>秋蟬 月課</title>,<text>咽咽復啾啾。寒聲聞早秋。群號日將暮。亂集雨初收。逐蔭翻風去。乘涼抱葉留。故宮紅樹裏。凄斷不勝愁。</text>
<title>歸燕</title>,<text>去待賓鴻節。來當欲社辰。䨥飛垂柳院。共拂落花塵。寄着仍孤壘。生成又一春。巢林異日事。重爲爾酸辛。</text>
<title>江心鏡</title>,<text>北闕千秋節。南州百鍊金。不緣神物化。寧稱至尊臨。閃爍光生電。吹噓氣作霖。開元多異事。奇寶擅江心。</text>
<title>次中興寺僧軸中韻 丙午年西征錄</title>,<text>萍泛遠行客。雲遊何處僧。多情沿路訪。不憚犯晨興。澗石胝靑履。嵐霏潤赤藤。幾時禪室夜。相對睡殘燈。</text>
<title>納淸亭。次韻贈朴叔夜還箕城。燁</title>,<text>中路回鑣夕。邊城獨去時。石泉瀧玉溜。堤柳颺金絲。乍別非無恨。重逢亦有期。詞人長病渴。到處憶瓊枝。</text>
<title>行宮御苑賞花。次玄翁韻。申欽</title>,<text>行在昔臨此。蒼黃天一涯。那知有今日。相與待皇華。御路生春草。空園落杏花。愁來強一醉。不覺墮烏紗。</text>
<title>統軍亭。次玄翁韻。</title>,<text>粉堞臨無地。紅亭在上頭。風雲連塞暗。河漢近簷流。萬里來春色。孤城動客愁。夜深扶醉去。天碧襯蟾鉤。</text>
<title>次車五山馬上韻</title>,<text>一出西郊路。難逢洛北人。長程入古驛。小雪壓輕塵。草意全排凍。禽聲稍變春。可憐槎上客。重見歲華新。</text>
<title>回瀾石。次車五山韻。</title>,<text>疊嶂爭攢戟。危巖勢逼天。澤心涵翠髻。硤角抱瓊田。河漢通靈派。波濤接巨川。重來尋勝賞。賴荷主人賢。</text>
<title>鳳山旅舍。次西坰使相韻。</title>,<text>斗悵春寒透。晴窓寶篆消。回風鳴屋角。初旭轉廊腰。往事思量細。浮生感慨饒。當時騎竹戲。不道故鄕遙。</text>
<title>次梁子漸練光亭韻 慶遇</title>,<text>古國春風動。危樓遠客情。霞翻日脚紫。鳥度鏡光明。拔地千尋壁。連雲百雉城。坐來魂骨爽。身世在瑤京。</text>
<title>過箕子墓。次車五山韻。</title>,<text>忍淚朝周日。悲歌麥秀墟。何方不敎化。遺俗且詩書。墓刻箕封古。田形井畫餘。當年採薇老。心事較相如。</text>
<title>次梁子漸安興道中韻</title>,<text>天涯候館夜。寂寞岸烏巾。亂帙慵誰整。殘燈悄獨親。客懷寒食近。春色故園新。三渡淸江水。沙鷗笑殺人。</text>
<title>次使相韻</title>,<text>野性難隨俗。君恩未解官。頻年客關塞。舊業憶鄕山。風振邊沙亂。春陰海國寒。驅馳豈足說。世路本無安。</text>
<title>又贈定牧尹白沙 暄</title>,<text>絶塞新安館。荒城古鎭官。深憂分北闕。餘興看西山。已遍三春澤。寧敎一物寒。人和知在此。疆域賴君安。</text>
<title>次韻。懷北渚。金瑬</title>,<text>再入油幢客。先朝秉筆官。心肝本似石。意氣可移山。絶域離魂苦。孤城望眼寒。春鴻北歸盡。無路寄平安。</text>
<title>次韻。懷北渚。金瑬 其二</title>,<text>行色臨荒塞。觀瞻屬大官。溪流遶古驛。野火上高山。日煦春雲膩。松淸晩籟寒。羈情好消遣。隨處覺神安。</text>
<title>次使相韻</title>,<text>天涯寒食節。無日不狂風。遙塞草未綠。故園花正紅。殘春謂當返。此計却成空。邊邑民生困。還慙飣餖豐。</text>
<title>友人帶諫職歸省南中。見贈詩章。始知詰朝已渡津矣。</title>,<text>蓬島棲霞日。仙槎泛漢時。臨皐無解佩。駐馬有留詩。劇地容歸覲。恩光帶職司。淸朝重言責。田悞七旬期。</text>
<title>友人帶諫職歸省南中。見贈詩章。始知詰朝已渡津矣。 其二</title>,<text>客向嶺南去。南中歸路脩。棧懸危鳥道。泉倒殷龍湫。日月秦城遠。風雲楚樹秋。登臨問何處。微雨驛邊樓。</text>
<title>次韻。贈同年友生。友生曾患阿睹。托意絲桐。故篇中及之。</title>,<text>司馬同年義。登龍異日心。如何成闊別。於此阻徽音。壯志慙投筆。孤懷耐斷琴。須將送鴻眼。先賞故人吟。</text>
<title>次韻。贈同年友生。友生曾患阿睹。托意絲桐。故篇中及之。 其二</title>,<text>亂樹孤村暮。滄江七月寒。開緘應命駕。移棹替歸鞍。世故關心易。浮生遇興難。相逢無別事。新月倚樓看。</text>
<title>立秋夕有懷</title>,<text>整履下前階。沈吟步石苔。暮江流月去。涼雨送秋來。急景凋危鬢。新詩寫舊懷。乾坤俯仰裏。吾道儘悠哉。</text>
<title>次韻。贈任上舍 錪。</title>,<text>幽居枕山麓。寂寞有誰來。古洞雲沈樹。閑庭雨撲苔。詩因多病廢。門爲故人開。直到鍾聲動。南城帶醉回。</text>
<title>偶吟</title>,<text>散步閑庭畔。沈吟暮景前。瓜殘渾欲曲。荷敗不成圓。蛛襲粘絲蝶。螳窺抱葉蟬。靜中觀物理。機事儘由天。</text>
<title>掃墳後道中。遇姜文學 弘重。</title>,<text>恩許省丘墓。儒臣辭建章。身騎天廏馬。衣惹御爐香。往事渾如夢。孤臣秪自傷。松門獨歸客。誰識舊春坊。</text>
<title>夜吟</title>,<text>竹院夜寥闃。滿階涼露生。秋聲蛩欲蟄。山氣雨全晴。月出村砧迥。風傳禁漏淸。文章亦吾病。時復不平鳴。</text>
<title>法聖倉。錄奉養伯士明。</title>,<text>相對愬離衷。更深短燭紅。人生難合倂。客路易西東。極浦殘春雨。孤城盡日風。傷時兼恨別。淚洒百花叢。</text>
<title>咸平。贈別李養伯 培元。</title>,<text>避地落南士。朝天征北人。君留良獨苦。我去與誰親。世路難容足。殊方且着身。紫桐花半老。離恨古城春。</text>
<title>題燧院 在靈巖</title>,<text>客自錦城館。行行時近脯。長程入古驛。一雨洗平蕪。壓砌濃花發。連簷亂竹敷。天邊月出秀。忽覺在南隅。</text>
<title>獨吟</title>,<text>兒擔澗底柴。一束與肩齊。供我土床煖。臥聽松籟凄。秋深蟲近壁。夜久月侵闔。算到浮生事。參差意自迷。</text>
<title>次李正 沖 見贈韻</title>,<text>曉起悄無語。捲簾看翠微。秋光滿眼好。世事與心違。不是無歸地。其如未拂衣。山中有小隱。早晩去相依。</text>
<title>伯仲忌日有感</title>,<text>伯仲同時喪。墳塋閱歲開。天乎偏降割。弟矣獨含哀。入夜逃豺虎。呑聲伏草萊。追思心已絶。慟哭奠三杯。</text>
<title>別洪翼之赴沃川</title>,<text>之子益城後。名家忠義俱。當今無樂土。何地不窮途。毛檄看曾捧。潘輿羨再扶。縱然塵滿甑。應不薄萊燕。</text>
<title>贈羅牧朴說之令公 東說</title>,<text>聞說使君去。罷衙忙出門。臨江未解佩。駐馬暗銷魂。血疏扶公道。明時棄直言。錦城形勝地。高臥亦君恩。</text>
<title>寄李德餘</title>,<text>吾友佐北幕。關山途道脩。戎裝秋出塞。行色夜憑樓。亂磧胡笳隱。孤城畫角愁。斜陽南去雁。陣陣背人流。</text>
<title>寄李德餘 其二</title>,<text>北盡慶興界。南瞻長白山。江喧黑龍鬪。雲缺皁鵰盤。獵騎衝郊雪。邊風折旆竿。多情有烽火。日日報平安。</text>
<title>寄李德餘 其三</title>,<text>壯士簸紅旗。軍中從事誰。氣呑生女直。人道好男兒。照日金槍鑠。臨風鐵笛悲。長吟塞下曲。醉獵夜歸遲。</text>
<title>赴茶時訪養伯</title>,<text>衙罷誰相訪。城東小隱家。宿歡情未已。新釀味堪誇。映席門冬草。連階石竹花。流光殊苒苒。何處覓芳華。</text>
<title>趙監役內室挽</title>,<text>滿眼女兒輩。能知慈母恩。欲啼翻作戲。將訴輒忘言。倍覺郞心苦。曾聞婦德敦。紫桐花滿樹。春去獨關門。</text>
<title>醉中口占。伏呈四味堂。金公克孝號</title>,<text>尊丈卽父執。隣比情更深。無心置畦畛。有酒辱招尋。倚疊盆荷影。參差砌竹陰。歌姬亦解事。試唱白頭吟。</text>
<title>次韻。別木川。癸丑年</title>,<text>住近常聯袂。年先喚作兄。那堪人遠去。正趁雁南征。祖席離歌怨。秋風旅鬢明。他時政成日。遺愛在民生。</text>
<title>赴李養伯邀餞 時以吏部郞。特差奏請書狀。</title>,<text>昨日東城醉。多情更訪君。天陰微下雪。月細乍臨雲。別恨春初動。鍾聲夜向分。壯遊今始遂。何必恨離群。</text>
<title>泛楊花渡</title>,<text>落日楊花渡。微風輕浪生。靑山得好雨。白鳥喜新晴。世路無歡興。江湖有舊盟。前汀移棹晩。把酒問詩成。</text>
<title>留別</title>,<text>被罪雖無妄。全軀不自期。那知有今日。相與勸深巵。雨露生成澤。乾坤覆載私。吾儕逢與別。都是聖君慈。</text>
<title>正月一日 甲寅年</title>,<text>四十今朝是。流光不我私。半生容易過。萬事摠難期。強作椒花頌。聊拈竹葉巵。新春愁鬢改。靑鏡已先知。</text>
<title>卽事</title>,<text>漠漠雲垂地。沈沈日隱峯。狂風吹雨雪。薄暮打窓櫳。淅瀝驚棲鳥。噓呵起蟄龍。深泥已沒屐。庭戶自難通。</text>
<title>獨吟</title>,<text>中夜萬感集。欲眠還未能。月林吹爽籟。風幙爍寒燈。早有小心戒。今爲多口憎。郊扉動春興。匹馬下鷦陵。</text>
<title>偶題得寒字</title>,<text>啼鳥一聲曉。窓明孤夢闌。病餘吟更苦。春半候猶寒。溜結簷氷直。埃浮隙旭團。恢恢容膝地。自覺世途寬。</text>
<title>遣懷</title>,<text>竟夕猶堅坐。沈吟忽下庭。幽懷心語口。妙趣我忘形。澹澹天河水。煌煌太白星。狂風犯夜起。怒欲裂巖扃。</text>
<title>西郊途中</title>,<text>向晩出南郭。衝泥征馬遲。野痕初着火。江色已流澌。上下田間雀。浮游陌上絲。春風正浩蕩。倦客又新詩。</text>
<title>友人內挽</title>,<text>遊子暮歸室。室人朝已亡。別離曾未幾。存歿一何忙。兒瘦誰霑乳。親衰獨在堂。萬緣今盡了。唯此累諸郞。</text>
<title>歸雁</title>,<text>辛苦復辛苦。秋忙春又忙。風驚斜點點。天遠滅行行。塞北饒沙礫。江南足稻粱。自知飢亦困。何獨避炎涼。</text>
<title>水原途中</title>,<text>客子入深巷。主人迎拜之。雖然今始見。恰似舊相知。掃室鋪稿薦。停驂秣豆箕。丁寧謝爾去。倘有再過時。</text>
<title>水原途中 其二</title>,<text>促駕發淸曉。曉風吹更悽。如何半夜雨。又作一蹄泥。薄霧籠寒樹。輕氷着小溪。歸程遙指點。眼盡海雲西。</text>
<title>醉吟</title>,<text>湖海身如泛。西南路不窮。薄雲微吐月。驚雪亂隨風。別後還君輩。尊前又此翁。深杯莫辭醉。世事轉成空。</text>
<title>贈別金晦汝歸覲</title>,<text>君雖不能飮。爲我強銜杯。詩禮晨昏暇。懽娛杖屨陪。嫩紅抽砌藥。殘白入簷梅。四月松醪熟。山翁待客回。</text>
<title>次牧隱詩韻</title>,<text>紛華絶思慮。方寸澹虛靈。軟草侵階碧。垂楊拂地靑。霞裁機上錦。山逼枕前屛。竹老棲遲處。乾坤一旅亭。</text>
<title>訪龍溪道中</title>,<text>力疾赴佳約。朝來頭自冠。耕奴呼執御。酒伴強聯鞍。花意村村好。詩情處處闌。仙莊在何許。路入萬松寒。</text>
<title>遣懷</title>,<text>獨處與誰伴。頹然如臥駝。妬花風獵獵。報喜鵲査査。山色淸詩格。松聲走睡魔。幽懷強排遣。莫使損天和。</text>
<title>邑倅來過</title>,<text>窮巷誰相問。殘春獨掩門。好音憑小札。甘雨趁高軒。交道新仍舊。家聲弟及昆。沈憂消一半。披霧對淸尊。</text>
<title>與友人小酌</title>,<text>客返春殘後。朋來酒熟時。相逢討懷處。先說紀行詩。日暝山逾好。情深醉故遲。風花滿眼落。錯莫興兼悲。</text>
<title>對酒口號</title>,<text>大隱巖前路。人稀門巷深。嘗懷男子志。灼見聖賢心。林茂禽常鬧。山高日易沈。此生醒復醉。醉後更長吟。</text>
<title>獨坐</title>,<text>霜葉暗摐摐。忽如人響跫。坐唯山作對。行獨影成䨥。慣識閑情淡。休聞俗語哤。衣冠懶未整。朝日滿軒窓。</text>
<title>獨坐</title>,<text>子月候猶暖。玄冥威不揚。蟄蟲還啓戶。病草強依墻。雪意濃成雨。雲陰駁透陽。坐憐階竹淨。風色戰蒼蒼。</text>
<title>次牧隱韻</title>,<text>吾衰難着力。道大孰窮源。可作後生範。猶存先聖言。升沈非一致。禍福亦多門。醉興是眞境。陶然羲與軒。</text>
<title>菊枕</title>,<text>採菊實之枕。支頭風恙蘇。草經元有譜。扁訣亦非虛。正色藏難挹。淸香貯却疏。東籬餘趣在。頻警曉鍾初。</text>
<title>夜詠</title>,<text>大火南流盡。涼風夕起多。每逢秋有感。唯事飮無何。世道曾知幻。生涯獨自歌。夜深蟲語咽。高枕看星河。</text>
<title>秋懷</title>,<text>別燕語簷角。喃喃如告歸。一年秋已晩。萬事意多違。竹月涼侵席。松風露滴衣。群芳坐銷歇。衮衮感天機。</text>
<title>寄淸陰</title>,<text>西隣長在眼。門外柳空垂。不耐別離苦。況逢搖落時。秋風吹病骨。世事集愁眉。惻惻更何道。唯應心自知。</text>
<title>遊靑楓洞</title>,<text>一夜靑楓洞。新霜葉盡丹。山空萬籟靜。月滿九霄寒。步石苔粘屐。穿林露滴冠。高臺坐忘返。風壑瀉哀湍。</text>
<title>八月十八日夜</title>,<text>牢落時危際。優游歲暮天。閑居眞有味。良夜獨無眠。竹意涼生處。山光月出邊。怡然獨酌罷。一讀坐忘篇。</text>
<title>贈申水使落職後往湖西</title>,<text>白壁悲三刖。靑蓮賦百憂。古今無異道。才命不相謀。匹馬西州路。孤齋北麓秋。餘生臥歲暮。俱荷聖恩優。</text>
<title>獨吟</title>,<text>簷角上朝旭。小軒簷影移。村深猶避客。歲暮獨吟詩。近蟄蛩音細。經霜葉勢危。東籬佳菊笑。似與主人期。</text>
<title>贈隣丈</title>,<text>環堵蕭然甚。茅齋僅庇身。秋殘重九節。客到兩三人。綠竹元非俗。黃花不厭貧。忘年誠可托。杯酒亦天眞。</text>
<title>贈隣丈 其二</title>,<text>托契洞中老。吾猶非少年。相尋雪滿地。共對月流天。得興詩還就。忘歸枕欲聯。坐看香燼落。遙夜漏聲傳。</text>
<title>贈隣丈 其三</title>,<text>淸晨枉情札。報謝問如何。帳爲防寒用。詩因見愛多。生涯無長物。世路且狂歌。酒熟月仍在。能容吾再過。</text>
<title>寒食</title>,<text>寒食村村路。人人上壟歸。感懷因雨露。佳節自天時。遠樹含風色。輕煙弄野姿。松門駐馬久。不覺近斜暉。</text>
<title>偶吟</title>,<text>二月候猶冷。不知春信回。可憐寒食後。初見小桃開。隣藥隨時斲。園蔬滿意栽。霏微一霎雨。向晩故相催。</text>
<title>次韻。贈沈生。</title>,<text>惻惻窮途別。悠悠恨未涯。親庭猶在洛。此去豈全家。行色村村雨。離懷樹樹花。柴扉獨掩處。寂寞對春華。</text>
<title>路遇韓生珹。同舟而濟。</title>,<text>客路相逢處。欣然一笑開。暫成班馬語。同作泛船逥。細雨桃花浪。春風竹葉杯。匡山十年跡。回首意悠哉。</text>
<title>詠楊花</title>,<text>春去千紅盡。楊花亦可憐。風薦輕透雪。雨陌細粘綿。燕蹴飄還碎。絲遊惹共牽。晴空殊闊遠。搖蕩落何邊。</text>
<title>別扶餘使君趙東渚璞</title>,<text>百濟三分國。千年半月城。花飛蒼壁古。龍去暮江平。地更因人勝。民應荷政淸。離懷春盡後。寂寞掩柴荊。</text>
<title>次尹生病中詩韻</title>,<text>習靜遺人事。休嫌記問遲。窮途足憂患。騷客本淸羸。稚筍纔穿地。殘花乍着枝。春光已晼晩。詩句當佳期。</text>
<title>謹次聘君詩韻</title>,<text>小隱城東巷。平生學守雌。容來驚午枕。杯到斂殘棊。荒菊初依砌。癡楊僅出籬。南山看更好。正屬晩晴時。</text>
<title>七夕無雨</title>,<text>銀漢雙仙度。瑤空片月彎。悠悠千古恨。短短一宵歡。烏鵲成橋散。羲和御日還。相思淚已盡。無復可汍瀾。</text>
<title>對客小酌。適金浦使君來訪。</title>,<text>七月雨初霽。蕭蕭山意秋。客來初破睡。杯到更澆愁。翠竹是心友。靑松非俗流。幽軒足佳致。不信有高樓。</text>
<title>僑寓有懷</title>,<text>旅枕欹秋雨。凄凄夢不凝。寒蟲啼暗壁。飢鼠嗅殘燈。一氣看榮落。皇天豈愛憎。郊扉禾黍熟。歸去老溝塍。</text>
<title>西湖</title>,<text>九月西湖上。孤舟倚別灣。滄波無限闊。白鳥有餘閑。笛奏寒梅落。杯行艶菊斑。漁村煙景好。斜日更忘還。</text>
<title>夜吟</title>,<text>北巷深誰訪。南軒悄自憑。風輕鍾暗度。雲細月微升。擇木孤棲鳥。春粳獨照燈。嘉平陽動後。斗覺破嚴凝。</text>
<title>春帖 春宮</title>,<text>淑氣初吹律。輕寒欲放梅。却斟千日酒。爭獻萬年杯。舞罷彤庭賀。頭簪彩勝來。深宮春晝永。講席自頻開。</text>
<title>詠雪</title>,<text>雪落空山夜。寒聲夢裏疑。那知拍簷舞。乍覺入簾吹。凍逼妨梅信。威加壓竹枝。曉來餘幾片。散漫映新曦。</text>
<title>人日</title>,<text>元日到人日。東風仍北風。陽和少噓喣。寒沍未消融。老去誰知己。時危獨此翁。小園梅柳色。留與伴閑中。</text>
<title>守歲日。逢立春。</title>,<text>今夕是何夕。天時初建寅。東風欲生物。病草自知春。門換桃符舊。盤登菜甲新。靑山容我老。細酌遣沈淪。</text>
<title>夜吟</title>,<text>午夜悄欹枕。小窓殘月明。世情諳已慣。心緖鬱難平。豪氣磨礱盡。新詩點化精。無眠還有味。酒滴細聞聲。</text>
<title>正月十二日雨</title>,<text>春意夜來雨。山光朝出雲。餘寒雖料峭。一氣已氤氲。小巷將舒柳。靑泥欲吐芹。喃喃簷鳥語。穩向靜時聞。</text>
<title>偶吟 丁巳春。謫理山。</title>,<text>絶域春風動。孤城雪水來。愁邊驚節晩。何處問花開。蓬鬢還忘櫛。松醪莫記杯。少陵吾羨爾。猶上望鄕臺。</text>
<title>聞鵑</title>,<text>楚山多杜鵑。騷客惱無眠。幾點千年血。殘春五夜天。聲酸苦月裏。愁絶落花前。爾有翻飛翼。胡爲滯一邊。</text>
<title>旅懷</title>,<text>醉興緣愁短。春宵爲客長。燈殘孤照卷。花近細聞香。去國形骸瘦。思親寢食忘。孤城地盡處。歸計正茫茫。</text>
<title>旅懷 其二</title>,<text>萬里天涯路。三春夢裏家。羈愁濃似醉。鄕信遠多訛。野黑煙沈樹。山明雨壓花。前村看向夕。獨立數歸鴉。</text>
<title>獨吟</title>,<text>病起淸和節。城空草樹深。峽雲朝送雨。江氣晝成陰。萬死全生惠。孤臣一寸心。冥冥不敢哭。悽咽獨長吟。</text>
<title>寓居</title>,<text>寂寞城西巷。蕭條八九椽。矮簷斜入雨。古突亂浮煙。地占春光少。山銜落日先。安排吾已慣。無處不隨緣。</text>
<title>夜吟</title>,<text>中夜不成夢。歸期無奈何。親朋書斷絶。身事淚滂沱。月色天邊苦。灘聲雨後多。金笳犯晨動。遙塞落星河。</text>
<title>次韻。追寄柳使君。</title>,<text>誰謂秦川遠。東西路脈通。君恩寵辱際。離恨去留中。淅瀝千峯雨。調刀萬竅風。夢魂猶不隔。吾道未全窮。</text>
<title>旅懷</title>,<text>坐久月微吐。夜深鵑又啼。灘聲空自咽。露氣一何凄。故舊情誰記。鄕關夢亦迷。唯殘孤燭影。悄悄向人低。</text>
<title>旅懷 其二</title>,<text>俯仰自無媿。死生如我何。獨斟仍獨醉。長嘯復長歌。文字眞憂患。簪纓是網羅。沙鷗不愁思。萬里逐滄波。</text>
<title>無題</title>,<text>西裔最窮處。身將魑魅群。羈懷倚杖立。村語隔籬聞。塞水流滄海。邊烽照暮雲。如何聖明代。歸去老耕耘。</text>
<title>端午日對客</title>,<text>今夕是何夕。悲歡聊暫同。歸心懸日下。佳節近天中。草木新沾雨。軒窓細引風。秋千不堪賞。但覺閑兒童。</text>
<title>端午日對客 其二</title>,<text>日到五月五。堪驚時序徂。盤無薦角黍。酒有點菖蒲。籠裏䨥摧翮。天涯一腐儒。海棠花半落。歸夢繞西湖。</text>
<title>五月望日</title>,<text>異域誰相伴。吾生獨自憐。身邊無大地。頭上有高天。細雨燒香坐。微涼枕卷眠。那堪今夜月。更對十分圓。</text>
<title>詠兒來省</title>,<text>天明起及午。昨夕已傳音。幸免身爲鬼。何煩涕滿襟。緣渠省父意。重我戀親心。壯子登長道。羈懷慰自今。</text>
<title>五月雨</title>,<text>忽見天涯雨。來從峽裏雲。霏微遙不辨。凄切近多聞。暗濕胡笳響。淸添小篆熏。漸知瓜實大。荒圃自能耘。</text>
<title>友人佩酒來訪 押口呼</title>,<text>楚峽星光動。江城夜氣寒。深知情意重。不道往來難。酒聖杯嫌窄。詩狂字要安。待看燒燭短。爛熳到更闌。</text>
<title>自遣</title>,<text>寂寞悲生事。沈吟對夕暉。秪憑身尙健。爭奈計多違。萬里風雲暮。千林鳥雀歸。待看新月出。山雨更霏霏。</text>
<title>六月十五日</title>,<text>今日流頭節。殊方觸事悲。一年行已晩。孤客返何遲。團餠淸水碗。圓瓜赤玉肌。家鄕舊風味。回首獨吟詩。</text>
<title>苦熱</title>,<text>日暮熱雲集。雨餘炎氣敲。婢嗔泉屢汲。奴倦扇長搖。岳麓園林爽。城陰夢想遙。餘生度寒暑。亦荷聖明朝。</text>
<title>末伏</title>,<text>獨寄情誰訴。流光老不禁。天時施大雨。火氣伏餘金。紫塞南冠縶。丹心北斗臨。隣燈照舂麥。人語到更深。</text>
<title>夜詠</title>,<text>楚岸靑楓暮。譙門畫角悲。星搖雲缺處。秋動夜涼時。舊宅今誰主。前緣或在玆。西山雨後色。佳絶獨心知。</text>
<title>七月八日</title>,<text>旅恨自難遣。逢秋當若何。床空蟲語近。窓破夜涼多。雨露靑楓落。關山白雁過。䨥星昨日別。剩覺淚添河。</text>
<title>偶吟</title>,<text>峽雨蕭蕭急。江雲漠漠深。愁來常自遣。秋至更難禁。絶域還家夢。平生報國心。瑤琴且莫奏。無復賞南音。</text>
<title>刈茅</title>,<text>舊宅不可念。僑居聊暫修。未遑身外事。唯急眼前謀。僕弱難容力。隣淳數借牛。靑茅晒秋日。編緝好綢繆。</text>
<title>送邊使赴京中</title>,<text>邊使今朝發。親庭問淸溫。未完書一字。先拭淚䨥痕。但道能加飯。何辭慰倚門。生還拜無恙。日夜禱乾坤。</text>
<title>螢</title>,<text>峽裏亂螢火。悠揚爭後先。夕風吹不滅。秋雨洗還燃。恣意穿林莽。多情照簡編。遙憐故園夜。弄影竹窓前。</text>
<title>醉贈友人</title>,<text>熟醉妨吾道。窮途惜爾才。村翁仍佩酒。童子解斟杯。亂樹秋聲起。孤城暝色來。不須辭酩酊。餘事摠堪咍。</text>
<title>兒行。寄舍弟。</title>,<text>憶弟寄情札。臨書還未能。余懷豈易悉。爾口只堪憑。白日看雲夢。淸秋聽雨燈。鴒原急難意。回首淚沾膺。</text>
<title>送兒</title>,<text>獨臥非關睡。高吟不爲詩。忘情交睫後。舒憤發聲時。綠水黃沙磧。靑楓白露枝。爾踰雙嶺去。今夜宿依誰。</text>
<title>七月念九。有感。又有七言一首</title>,<text>七月晦前夕。慈親初度辰。餘年當喜懼。此日倍酸辛。弟妹俱來省。盤餐錯列陳。尊前一人少。兩處各霑巾。</text>
<title>醉起</title>,<text>醉後兀然起。自知身是誰。尊餘不盡酒。句有半成詩。悵失情朋去。如存舊宅時。邊烽忽入眼。方覺在天涯。</text>
<title>雨後</title>,<text>大漠深秋氣。輕陰漏日華。川明虹截雨。山赤鳥翻霞。古木飄騷葉。疏苽冷落花。羈棲看物變。高枕笑生涯。</text>
<title>八月初四日。大雨。</title>,<text>塞峽群陰鬱。秋陽見未多。一聲雷送雨。千斛水翻河。霧束光逾暗。風驅勢轉加。孤城臨大壑。正恐逐流波。</text>
<title>八月五日有感</title>,<text>自抱鴒原痛。頻驚八月來。人誰無一樂。吾獨有餘哀。故國秋荒壟。邊城月滿臺。高堂垂鶴髮。生死恨悠哉。</text>
<title>晴</title>,<text>雨後颯寒事。餘炎無半存。癡蠅稀聚壁。凍蝶乍依暾。水落靑楓峽。天高紫塞門。呢喃別巢燕。似與主人言。</text>
<title>兒行滯雨。想秋夕未達。有懷。</title>,<text>爾到鳧溪日。淫霖似覆盆。川渠漲一夜。行李滯何村。護有官僮健。經多舊意敦。秪愁秋夕近。未及拜松門。</text>
<title>中秋望日。賞月。</title>,<text>把酒無懽興。當歌恐淚流。楚山今夜月。秦郭去年秋。萬里孤輪影。同懸兩地愁。那堪客散後。獨對數更籌。</text>
<title>次韻</title>,<text>晼晩韶華盡。蹉跎急景流。風光非故國。月色自深秋。靈藥千年擣。孀眠獨夜愁。仙家亦勞苦。大醉是良籌。</text>
<title>客懷</title>,<text>宿計乖張甚。浮名摠累余。防身三尺劍。拄腹五車書。葉隕秋聲緊。窓虛落月餘。蒼茫煙樹裏。鍾動夢回初。</text>
<title>得家信</title>,<text>千里家鄕信。那堪隔月稀。開來心可畏。閱盡淚方垂。節序臨吹帽。風霜逼授衣。荒園手種菊。應發去年枝。</text>
<title>秋晩寫懷。次前韻。</title>,<text>別燕去已盡。蟄蟲聲漸稀。荒蔬棲圃短。枯蔓帶籬垂。病乏前春藥。寒仍過夏衣。愁看抱霜葉。一一墮危枝。</text>
<title>謝李上舍持酒來訪</title>,<text>塞壟微收秫。初寒釀老春。却思同病義。來勸獨醒人。未刷沖雲翮。空慙喣沫鱗。深杯嫌小疾。細酌亦情親。</text>
<title>次韻</title>,<text>憶昔在京國。那知行路難。吟時憑月檻。醉後愛風湍。天外家何在。籬中歲又殘。凋傷少年志。寂寞對杯盤。</text>
<title>虞候送柚</title>,<text>此物產南土。緣何來北方。開苞忽發笑。隔戶已聞香。爽浥金莖露。淸霑碧海霜。天寒見正色。可愛不堪嘗。</text>
<title>正朝 戊午年</title>,<text>斗柄春違北。羈心日向東。靑陽動塞外。玉貌在圍中。椒頌看前輩。桃符問老翁。簷端朝旭暖。坐愛雪微融。</text>
<title>夜酌</title>,<text>畫角吹霜徹。寒齋坐夜深。都忘千古事。欲奏五弦琴。歸夢前春路。殘燈故國心。我眠君莫去。杯酒有餘斟。</text>
<title>人日 立春十一日。故末句云。</title>,<text>已免身爲鬼。還逢日又人。世途雖險澁。天意本慈仁。雪薄山容改。風姸鳥語新。園丁養菜甲。旬後別迎春。</text>
<title>立春</title>,<text>客裏驚春至。南榮倚悄然。簷氷看漸短。朝旭覺初姸。蓼甲登盤紫。蒿芽點酒鮮。詞臣舊詩帖。曾向禁闈懸。</text>
<title>上元有懷</title>,<text>忽忽逢佳節。年年世事非。歡娛難自強。筋力漸知衰。故國梅初發。邊山雪正飛。治聾一杯酒。獨酌勸伊誰。</text>
<title>贈別權虞候</title>,<text>節制元戎亞。風流一代推。雖然新面目。自是舊襟期。日暮孤雲去。春寒病雁遲。離歌且莫奏。有淚不禁垂。</text>
<title>淸明</title>,<text>塞上淸明節。他鄕獨此翁。春光初着柳。新火改鑽楓。世故年年異。佳辰處處同。白餻兼杏粥。空復憶秦中。</text>
<title>隣人佩酒來訪</title>,<text>殘月當樓滿。悲泉向夜鳴。洛中無一字。天畔有孤城。筆翰憑豪興。壺觴見俗情。靑春看欲暮。寂寞送淸明。</text>
<title>雨</title>,<text>楚峽春深雨。陽臺日暮雲。煙交初黯淡。風送乍紛紜。未覺仙衣濕。全知草色分。寒聲過塞盡。孤客夜多聞。</text>
<title>因友人。寄李博士，李上舍。</title>,<text>客裏逢佳節。愁來強此遊。草無靑可踏。尊有白堪浮。細雨空山道。柴扉小澗流。諸君如問我。孤坐悄回頭。</text>
<title>山火</title>,<text>楚山經野火。延燒自平蕪。日曝炎威煽。風狂猛勢驅。高旌翻茂草。列炬粲枯株。不惜狐貍盡。深憂玉石俱。</text>
<title>雨中有懷</title>,<text>南國花初落。西關草欲生。三春餘幾日。萬里渺歸程。樹密雲荒塞。天昏雨壓城。山鳩亦多事。拂羽喚新晴。</text>
<title>待南村不來。寄隣友。</title>,<text>有約南村久。愁連北郭新。街頭泥沒屐。山外雨關人。酒熟封香瓮。棊抛掩素塵。晴窓午睡足。獨坐岸烏巾。</text>
<title>南村持酒來訪。次前韻。</title>,<text>戚戚離兄弟。涼涼傍友生。君來應冒險。情在不論程。星斗臨邊塞。煙花滿洛城。峽中淹日月。醉不記陰晴。</text>
<title>端午</title>,<text>何事女兒鬧。爭趨高樹前。流光當夏五。佳節忽秋千。世路悲吟裏。鄕山淚眼邊。菖蒲一杯酒。獨酌更凄然。</text>
<title>立秋翌日。有感。</title>,<text>楚客經年謫。秋風昨夜來。已知蟲語苦。更覺樹聲哀。古貌靑春改。新涼白雨催。佳期天上近。河漢望昭回。</text>
<title>邊報</title>,<text>遼右胡塵起。天東羽檄通。存亡唯大義。得失且高穹。帝力生成際。兵機去就中。憂來默惆悵。回首立秋風。</text>
<title>孟秋望。與諸君會晤。</title>,<text>大杓唯多勸。悲歌莫願聽。邀朋煩小僕。待月坐中庭。塞樹先秋墮。邊城不夜扃。關心十年事。隨意捉流螢。</text>
<title>孟秋望。與諸君會晤。 其二</title>,<text>一夜山中雨。經年夢裏家。何人保鄕曲。吾輩共天涯。醉可消殘䗶。歸應趁曉鴉。遙空知有月。爭奈薄雲遮。</text>
<title>次</title>,<text>何邦是樂土。隨地卽吾家。世故那無盡。浮生亦有涯。茅簷秋謝燕。楓峽暮翻鴉。南國歸程遠。千山眼更遮。</text>
<title>送友向渭原</title>,<text>客向上游去。遙將秋色分。衣沾渭城雨。路異楚山雲。白露靑楓峽。黃沙紫塞門。那堪一日別。對酒恨離群。</text>
<title>八月初。聞謫人移兩南。</title>,<text>老怯兵塵起。恭承聖詔頒。乍疑如見釋。誰道此非還。便向故京路。重瞻慈母顏。川原馬前闊。長嘯出南關。</text>
<title>憩阿耳途中 九月初五。發楚山。</title>,<text>舍馬登危棧。崯崎石角頑。崖崩斜逕斷。峽坼大江盤。矯翼那堪羨。垂藤試一攀。平生畏途戒。今日任間關。</text>
<title>憩阿耳途中 津渡小船。不容載馬。俗稱馬尙乃牽而浮渡之。</title>,<text>駐策憩江口。江澄雲物虛。傍航浮渡馬。衝岸躍游魚。絳實團圓熟。寒花寂歷疏。二年南北路。惆悵一沾裾。</text>
<title>築城</title>,<text>設險斯爲最。防胡庶可憑。交流水三面。削立壁千層。天上蒭糧轉。雲邊堞壘增。人和誰復識。寂寞淚䨥凝。</text>
<title>別碧城使君舟行到碧團</title>,<text>故立沙頭馬。遲開下瀨船。風塵驚虎穴。身世試蛟淵。倏覺峯巒換。偏忘道里綿。胡山秋後葉。一一墮尊前。</text>
<title>碧團舟行。經險灘幾危。重九日</title>,<text>絶壑歸舟急。驚湍觸石號。斯須經死地。性命付秋毫。殷葉明沙岸。黃花笑鬢毛。前途多峻嶺。何處不登高。</text>
<title>朔州 自阿耳沿鴨江數日。到此分路。</title>,<text>人與鴨江別。東歸西向流。已知離絶塞。漸喜見平疇。落木延平嶺。斜陽小朔州。譙門似圖畫。寒堞角聲愁。</text>
<title>贈朔州李使君</title>,<text>疇昔客灣上。頻嘗佳醞來。欣逢舊風味。況把此情杯。保障西關重。聲威北敵摧。班生萬侯相。努力畫麟臺。</text>
<title>哭女弟墳</title>,<text>塞上傳慈札。深憂汝病危。那知竟不起。歸覲慰無辭。忍舍懷中女。偕亡腹裏兒。孤墳痛哭別。千里有餘悲。</text>
<title>向丹城</title>,<text>曉發山陰縣。沿溪信馬蹄。漲痕留臥樹。霜色着幽蹊。嶺海投身世。關山動鼓鼙。斜陽南去雁。獨向暮雲嘶。</text>
<title>河東</title>,<text>十室河東縣。孤城海上頭。靑煙起鹽井。白浪打漁舟。故國何時返。嚴程此夕休。君恩隨處在。籬障好綢繆。</text>
<title>別李金吾</title>,<text>臣罪當嚴譴。君恩及量移。前緣同此役。後會更何時。九闕雲霄裏。孤城瘴海涯。潮洲謝上表。無計奏彤墀。</text>
<title>權士任，沈德容往公廨。久待不來。</title>,<text>今夜公堂飮。逃筵幾挽衣。忘形眞可樂。不醉也無歸。竹屋霜華滿。梅窓燭影微。丁寧語童僕。數去候柴扉。</text>
<title>次德顯韻</title>,<text>有罪與無罪。蒼天知不知。二年投北日。千里謫南時。義合同憂患。情親入夢思。相逢會有地。其奈鬢如絲。</text>
<title>次</title>,<text>聖恩移近地。魂夢自相從。摧折籠中翮。凄涼澤畔容。晩潮歸遠浦。寒日隱孤峯。賴有窮愁作。時時寄一封。</text>
<title>醉贈隣人</title>,<text>村老來相問。團爐擁火烘。風驚窓有響。夜冷酒無功。斗柄將移子。容華已作翁。隣比行路慣。歸去莫悤悤。</text>
<title>小至</title>,<text>小至寒猶薄。風姸日氣舒。江山兩南界。天地一陽初。刺繡添紅線。趨班限玉除。廚人供豆粥。悤憶在鄕閭。</text>
<title>夜吟</title>,<text>遠客愁長夜。鷄聲歷歷知。星隨殘月轉。角帶曉霜吹。嶺徼情親少。家鄕信使遲。詩成誰遣和。寂寞撚吟髭。</text>
<title>謝友人惠桃源米</title>,<text>物外栽桃處。何邊種稻田。春藏花不得。秋穫子誰傳。近口香侵鼻。霑唇滑入咽。隨君訪仙境。同泛武陵船。</text>
<title>北風 至月十七日。始寒。</title>,<text>臘近日猶暖。朝來風正寒。氣排餘瘴蟄。吹結薄氷頑。凍雀依簷栱。癡蠅落案盤。小園梅蕊破。愁殺玉肌殘。</text>
<title>立春 十二月二十一日</title>,<text>丑月入春序。玄冥終歲功。如何懷北土。獨此倚東風。物色驚新態。容華覺老翁。蒿芽與蘆服。聊復飣盤中。</text>
<title>贈徐上舍 龍甲號蘇湖</title>,<text>憶昨臨岐別。那期共枕眠。東西俱異域。離合倏經年。草色孤村路。梅花細雨天。何時返鄕國。把酒說前緣。</text>
<title>送橫塘往昆陽</title>,<text>孤坐悄無伴。君今何處之。未拚浮白醉。虛送踏靑時。細草平沙岸。斜陽亂水湄。少年行樂事。回首獨吟詩。</text>
<title>淸明</title>,<text>寂寞淸明節。凄涼老病翁。春殘數行淚。花落五更風。小雨茅齋濕。方塘竹溜通。新晴聞鳥語。斜照抹林紅。</text>
<title>淸明 其二</title>,<text>一霎淸明雨。參差點不齊。草連山徑細。花壓竹籬低。客恨逢新燕。孤眠破午鷄。家鄕今日事。深井憶淘泥。</text>
<title>寄素翁 趙緯韓</title>,<text>日日蓼川水。東流滄海潯。夢尋靑草句。悲誦白頭吟。世變能生殺。交情豈淺深。千金但自保。不必嗣徽音。</text>
<title>發河東。過李判官莊舍。己未六月。蒙赦。</title>,<text>病暍愛江色。長江征路邊。生還聊自幸。死去且誰憐。谷抱疑無地。村藏別有天。謀生何太拙。衰白愧神仙。</text>
<title>花開縣贈人</title>,<text>僻俗何淳古。廬居覆木皮。澄潭深瀲瀲。綠竹戰猗猗。一別花開縣。重歸葉落時。江山猶不負。況與主人期。</text>
<title>龍頭巖。寄李任實仲珍。兼謝借馬。</title>,<text>冒熱怯中酒。當筵聊敢辭。不堪分手後。還憶把杯時。馬足乘風快。龍頭揷澗危。相思悄回首。珍重寄新詩。</text>
<title>次東岳贈韻</title>,<text>二年千里謫。萬死再生恩。圖報慙橫草。忘憂對樹萱。獨看歸海帆。孤掩向江門。短棹如相訪。貧猶辦一尊。</text>
<title>次韻。兼謝贈詩送酒。</title>,<text>違南返北土。子毋感君恩。可歎居無竹。唯憐背有萱。避讒牢諱客。承問暫開門。心貺何珍重。淸詩竝淥尊。</text>
<title>贈別冬至使洪㬌望</title>,<text>泣血三年後。全生萬死餘。多情還索句。愴別限攀裾。紫闕千門闢。黃鍾一氣噓。庚申新歲曆。更數太平初。</text>
<title>殷山驛途中</title>,<text>九月南征路。孤雲北望時。晨昏今日念。漂轉此生涯。樹染淸霜早。林開宿霧遲。殷山古驛遠。倦僕問朝炊。</text>
<title>道泉寺</title>,<text>客入道泉寺。寺藏淸磬聞。橋崩微逕曲。査擁細流分。照佛穿林旭。侵床度壑雲。居僧薦霜柹。風味滌羶葷。</text>
<title>次素翁韻。贈趙上舍。</title>,<text>軒冕初心悞。郊扉晩計存。耕田問傖父。入袋笑胡孫。華衮同荷製。金罍當瓦盆。何如彭澤令。携幼對盈尊。</text>
<title>贈任實李使君</title>,<text>一別當殘夏。重來奄抄秋。斜陽駐馬處。孤石認龍頭。盡室仍殊俗。浮生故遠遊。窮途傾瀉意。賴有使君優。</text>
<title>次崔孺長韻葕</title>,<text>小澗流廻複。重林鎖密蒙。石磐欹展席。巖逕澁行蹤。落葉從風掃。香粳任水舂。霜楓對醉客。坐愛映衰容。</text>
<title>次崔孺長韻葕 其二</title>,<text>曲岸垂楊嚲。顚崖密竹蒙。懶將逃世意。來訪避人蹤。危磴緣山轉。驚湍觸石舂。林泉隨地好。何處不相容。</text>
<title>九月十日。與淸河使君權士任登城西。設酌。</title>,<text>九日已昨日。登高聊寫憂。靑松絶硤角。赤葉廢城頭。地勢窮滄海。村居抱野流。多情故園菊。應待遠人遊。</text>
<title>固城途中</title>,<text>寂寞孤村路。蒼茫大海潯。秋聲哀萬壑。落日度千岑。乍見終何益。離懷更不任。男兒事未了。莫作浪沾襟。</text>
<title>鄭生頠約待於中路。父老二人。亦與俱酌。至微醉。仍渡南江。</title>,<text>有約應相待。無端亦此遊。夕陽喬木外。秋草小溪頭。口占詩陶興。杯將葉作籌。佩壺乘月去。江上且孤舟。</text>
<title>船上</title>,<text>棹漾波心月。杯行鏡裏天。壯遊知有數。勝賞豈無緣。金燼摧紅䗶。鑾刀斫玉鮮。明春桃浪漲。共泛武陵船。</text>
<title>次韻。贈徐孺子。</title>,<text>寂寞城西巷。孤吟歲暮天。沈淪如昨日。邂逅亦前緣。古堞叢篁密。疏籬野菊鮮。今宵月應好。同載遡江船。</text>
<title>寒食</title>,<text>二月高丘路。春寒未見花。空村皆熟食。古樹秪啼鴉。野火延燒岸。江潮逆浸莎。天涯遲暮眼。今夕復年華。</text>
<title>用西崑韻</title>,<text>一枕罷午眠。起來心悄然。峽雲濃翳日。溪雨細和煙。靜裏親書籍。何邊鬧管弦。男兒飛動意。寂寞二毛年。</text>
<title>獨吟</title>,<text>遠客三年病。深齋一卷經。杜鵑啼有血。鴻雁去無情。山際穠花重。村邊小麥靑。滿庭孤照月。留與對殘更。</text>
<title>再用前韻。贈人。</title>,<text>抱病唯論藥。逢人不問花。多情騎瘦馬。屢訪到昏鴉。霞洞松藏逕。溪橋水沒莎。何當乘興去。爛熳醉春華。</text>
<title>贈朴上舍苓</title>,<text>獨處愁無賴。相逢意暫舒。郊原春雨過。村逕夕陽餘。戀嫪心長往。留連去故徐。安危廟算在。何必涕漣如。</text>
<title>次韓詩韻</title>,<text>風雨侵南牖。編茅補短簷。種禾供把盞。登麥待腰鎌。道味誠難飫。村羞亦不厭。八峯山不負。聊復數年淹。</text>
<title>翌日雨。花無存。</title>,<text>風力夜殊壯。雲陰朝更遮。一聲雷送雨。萬落樹飛花。病裏靑春度。湖邊故國賖。可憐憔悴色。何處對韶華。</text>
<title>金晦汝佩酒來訪</title>,<text>窮巷人誰過。柴扉晝不開。病多常伏枕。情倒試拈杯。野外殘花落。燈前細雨來。更闌隨月出。歸路且遲徊。</text>
<title>雨後</title>,<text>晴日蜂喧塢。微風燕入閨。不緣高靄捲。那見遠峯齊。宿露猶沾草。輕泥未沒鞋。會尋春澗路。扶醉綠陰西。</text>
<title>雨後 其二</title>,<text>漠漠淸明雨。霏霏甲子朝。未成泥沒膝。已覺麥齊腰。賦斂民生困。流離世業凋。年登在甘澤。且信老農謠。</text>
<title>過樓山舊宅 牡丹，躑躅盛開。傷逝有感。</title>,<text>疇昔羈棲地。時來獨自過。關心十年事。照眼一林花。忽忽靑春短。依依白日斜。孤村歸去路。回首更含嗟。</text>
<title>呼韻走題</title>,<text>鉤簾常俯野。扶杖怯登皐。老厭杯行促。愁憑筆勢豪。田家十斛麥。山店幾人陶。胡羯方多亂。遼城謾接洮。</text>
<title>呼韻走題 其二</title>,<text>鷁路三千里。龍飛九五爻。重臣還仗鉞。先報已鳴髇。醜類垂封觀。滄溟視覆坳。蚩尤不足道。天意佑軒庖。</text>
<title>丹池浦</title>,<text>有屋臨欹岸。無泉汲塹壕。雨胎雲葉厚。潮噴浪花高。橫步沾泥蟹。相粘累石蠔。採魚衣食業。生計覺蕭條。</text>
<title>過要路院</title>,<text>危磴盤層壁。孤峯聳碧空。不知要路院。何在僻山中。睡鷺靑蒲岸。流鶯綠柳風。悤悤湖右客。於此幾西東。</text>
<title>廢農</title>,<text>多病形骸悴。殘年志氣衰。學而時不習。耕也餒還隨。縱藝芃芃黍。難抽楚楚茨。浮生分已定。一笑更銜巵。</text>
<title>無題</title>,<text>無室無家客。愁來強自寬。勑飡增婢怒。催耨益奴頑。女弱縫衣倦。兒羸幹事難。行年知命近。隨遇且安安。</text>
<title>閑中口呼</title>,<text>日沒風初定。山昏雨欲來。可憐甁未臥。已報客先廻。鵷鷺聯行地。麒麟畫象臺。夢魂安敢到。高臥亦恩哉。</text>
<title>無酒對郭索</title>,<text>象應三辰次。名浮巨足多。寒蒲初解縳。怒目尙橫戈。縱引東籬興。其虛右手何。平生昧奇字。載酒沒人過。</text>
<title>有懷</title>,<text>獨立時危日。沈吟歲暮天。暑殘初遞葛。涼透欲裝綿。病色靑銅裏。鄕愁白雁前。那堪弟妹別。俱是二毛年。</text>
<title>看漲</title>,<text>八月連宵雨。翻盆勢未休。孤村俯大野。雙澗合奔流。下榻初齊岸。臨階已沒洲。東隣新穫稻。漂失悵難收。</text>
<title>詠篩 口呼</title>,<text>軒創庖廚遠。仍思制作微。織羅勞意匠。矯揉費天機。漉愛霞凝色。簁憐雪映輝。家貧無酒麪。斗覺借來稀。</text>
<title>雪後</title>,<text>曉起雪盈尺。朝來流滿庭。風吹消漸駁。雨洗蕩無停。泥井挑芹碧。陽坡擷艾靑。床頭新壓酒。報道溢雙甁。</text>
<title>忠原。贈安戚德鳳。</title>,<text>萬死重逢處。如何遽告廻。催鞭野外去。携酒月中來。世故虛吾老。蒼天屈爾才。悲懽不盡意。都在此深杯。</text>
<title>平均</title>,<text>節序三春半。平均二月中。陰晴朝又暮。寒暖雨兼風。擾擾營巢雀。蠕蠕振蟄蟲。群生囿一氣。吾亦自成翁。</text>
<title>客至</title>,<text>地僻常關戶。人稀不掃庭。逢君拚一醉。乘興臥雙甁。謾抱屠龍技。空餘瘦鶴形。燈懸客去後。茅屋帶春星。</text>
<title>偶吟</title>,<text>時序䨥凋鬢。乾坤一弊廬。繞屛香縷細。侵戶月波舒。貧憶杯中物。愁窮架上書。自憐憔悴色。漁父認三閭。</text>
<title>遊子</title>,<text>遠寄悲遊子。流光送老儒。心腸輕患難。眠食熟工夫。得失須看馬。雌雄莫辨烏。靑燈夜夜伴。能照寸忱無。</text>
<title>春雨</title>,<text>暮色連雲黑。濃陰掩月明。靑春來有信。微雨過無聲。暗濕千花動。輕沾百草生。朝光想應媚。爛熳待新晴。</text>
<title>贈李養伯歸覲 癸亥年</title>,<text>洒落風雲際。晨昏母子情。茲行非得意。一覲乍爲榮。主聖臣言直。憂深別恨輕。林烏相對處。也復望神京。</text>
<title>贈李九畹以關節充軍 春元</title>,<text>此別判生死。衝寒何足言。簡書眞可畏。謫戍豈非恩。忽忽離京輦。悠悠赴塞門。從今謝毫牘。相接秪神魂。</text>
<title>人言舍人有宦味臘劑外。又有車薪。薪則入手。未及臘。經遞典翰。前日與鄭公直。有先生宴會之約。稍待池泮。仍戲贈。</title>,<text>聞遞中書省。誰除右舍人。虛抛萬金劑。但得一車薪。地望蓮堂最。天顏玉署親。先生高會日。氷泮鳳池春。</text>
<title>次韻。贈金府尹守吾，高高城善行。金存敬，高用厚。</title>,<text>萬死猶吾輩。餘生又此杯。小亭千古勝。終夕八窓開。竹亞涼生砌。松陰月滿臺。重城聞畫角。扶醉共歸來。</text>
<title>別舍弟還宜春任所</title>,<text>不是久留地。行旌那復停。未成聯序雁。空賦在原鴒。路僻千山暮。秋高一葉零。燈前蕭瑟雨。獨向夜深聽。</text>
<title>贈嶺南方伯金士精</title>,<text>小少摳衣日。聯翩挾卷行。中年常阻面。此別更關情。鳥道綠雲勢。龍湫殷地聲。南藩國門戶。努力任千城。</text>
<title>卞進士獻來見。仍誦西坰相公壬辰年所次豐原府院詩韻。要次。卽走筆占就。</title>,<text>古堞收殘雨。高齋絶點塵。逢場驚面目。往事愴心神。歲月偏催老。鶯花已罷春。宿酲朝不洗。隨意岸烏巾。</text>
<title>送崔孺長宰光山之任</title>,<text>邑是雄州降。官曾亞憲淸。親年當喜懼。兒念豈功名。山郭深秋月。湖關亂樹聲。斑衣映紫綬。舞向老人星。</text>
<title>平澤</title>,<text>平澤邑甚古。長松枝半枯。田家隣客館。村火接官廚。墻圮猪羊出。塘回雁䳱呼。荒碑紀往蹟。訛缺字難摹。</text>
<title>振威</title>,<text>十室振威縣。南來畿甸初。長川遶邑里。喬木護村居。遞驛元無馬。登盤僅有魚。憑欄對霜葉。一一墮前除。</text>
<title>水原途中</title>,<text>曉發隋城館。山寒日出遲。霜沾石彌勒。葉脫古叢祠。亂世憑君聖。殘年撥志衰。蓬萊五雲色。漸喜近京師。</text>
<title>三月晦日。送贈淸陰。</title>,<text>一日兩種恨。送君兼送春。山中連夜雨。野外獨歸人。倚樹眠應好。逢僧話亦眞。韶光坐衰歇。花落最傷神。</text>
<title>二次</title>,<text>軟綠初敷夏。殘紅已殿春。無心偶過地。有酒強留人。世事元來幻。交情老去眞。詩成餘興在。醉後更精神。</text>
<title>三次</title>,<text>花柳今方盛。春歸別有春。金門棲大隱。石室臥幽人。子悟名爲幻。余知懶是眞。來詩語淸絶。一讀爽心神。</text>
<title>次詔使韻 二首○姜曰廣</title>,<text>皇華宣詔後。乘興辦淸遊。落日放船去。長江連海流。玉觴深更倒。珠唾寶堪收。一夢瑤臺會。仙緣悵謬悠。</text>
<title>次詔使韻 二首○姜曰廣 其二</title>,<text>船上錦筵敞。船頭黃帽喧。暝和煙共色。波與月同痕。江漢風流近。潘溪事業存。莫言今古異。何幸忝登門。</text>
<title>題洗草巖</title>,<text>屢入武溪洞。深慙塵世蹤。碧藍挼作澗。蒼玉削成峯。暮雨荒臺夢。斜陽古寺鍾。新詩題石滑。住馬倚寒筇。</text>
<title>別書狀官金地粹</title>,<text>日下燕山遠。天東鷁路開。收帆滄海盡。上馬泰山來。白襄曾聞地。黃金舊築臺。茲遊諧壯觀。一笑勸深杯。</text>
<title>押呼。贈別舍弟。二首。自宜寧來訪於潭陽</title>,<text>風威振大野。雪片釀深冬。病眼凝殘淚。離懷慘瘦容。長途征馬困。矗棧陣雲封。急難平生意。時危鬱滿胸。</text>
<title>押呼。贈別舍弟。二首。自宜寧來訪於潭陽 其二</title>,<text>多亂仍窮歲。相逢忽此冬。那辭今日病。幸保舊時容。來路還尋去。殘尊孰發封。唯應三夜夢。飛度八良峯。</text>
<title>守歲日。族姪趙俊馨來訪。二首。</title>,<text>多少悲歡意。相將笑語親。五更垂盡夜。萬戶不眠人。事業期何日。光陰送此身。新年元又改。猶是大明春。</text>
<title>守歲日。族姪趙俊馨來訪。二首。 其二</title>,<text>歲去那容守。君來好自親。不憑儺逐鬼。但覺老隨人。故國思千里。殊方寄一身。無眠臥欹枕。曉角送新春。</text>
<title>完山途中</title>,<text>暗記春宵夢。驚聞曉角興。草枯風響碎。崖凍瀑流凝。多亂身何補。衰年病轉增。雄都豐沛邑。開業想龍騰。</text>
<title>正月十五日。習陣。</title>,<text>客裏逢佳節。風光屬上元。觀燈古俗事。占月老農言。雜襲魚鱗陣。飛揚豹尾旙。淸遊與壯觀。辜負獨關門。</text>
<title>袱坪</title>,<text>山北雪猶在。水南澌已流。喚晴禽語哢。排凍草芽抽。腰帶黃金重。身名白髮羞。肩輿頻度險。側坐睨深幽。</text>
<title>秋月，金城兩山途中。</title>,<text>秋月名殊爽。金城勢最尊。千層峽角轉。百里石根蟠。地理憑天險。生涯傍鬼門。時危仗廟算。功業且休論。</text>
<title>憂來</title>,<text>衙罷收殘牒。閑來遶曲階。夕陽爭漏竹。春意暗催梅。懶續年前句。憂徵病裏杯。群兇休稔惡。天網自恢恢。</text>
<title>穆陵忌辰</title>,<text>二月今初吉。先王禮陟辰。晩遭多難日。曾享太平春。玉砌看花界。金閨視草臣。龍髥攀莫及。白首淚沾巾。</text>
<title>潭州有感</title>,<text>楚客經年病。秦音隔月稀。潭州名或似。湘水地全非。春草何知恨。王孫苦憶歸。愁看南去雁。日日背人飛。</text>
<title>金溝途中</title>,<text>朝旭射靑嶂。花光蒸爛霞。病眸元自纈。詩興更相挐。小澗莎侵岸。名園竹護家。田廬曾未卜。堪笑此生涯。</text>
<title>兪昌寧大佑挽</title>,<text>識面干戈際。論交伯仲間。生離元有數。死別遽無端。弱子扶歸櫬。新阡闢故山。銘旌短何憾。似爾得埋難。</text>
<title>送贈登極副使閔參判 士尙</title>,<text>日馭升宸極。星槎泛漢津。賀開千載運。喜動萬邦春。用拙眞吾道。殫勞敢爲身。長風吹破浪。來往莫逡巡。</text>
<title>安州有感</title>,<text>七佛無神力。三軍有暴骸。暮江流咽咽。冤鬼哭哀哀。塞外秋風落。天涯病客來。男兒佩長劍。事業只寒灰。</text>
<title>十月二十二日。泊廣巖。夜雨。宿江上。</title>,<text>十月滄江岸。孤舟絶島涯。將身已許國。多病敢思家。水鳥燈前宿。廚人帳外譁。篷窓寒雨響。無夢到京華。</text>
<title>露宿楡霜村</title>,<text>極浦楡霜里。滄溟椵島通。潮頭舂醜石。帆腹飽高風。民散屋無壁。年荒田有蓬。夜深寒逼骨。轉輾憶窓櫳。</text>
<title>甑山</title>,<text>瀕海縣居小。甑山依斷山。靑紗護舊句。白雪滿空壇。關外孤臣病。天涯片夢還。瑤琴彈夜月。回首昔年懽。</text>
<title>泮宮試闈重九日。有懷。</title>,<text>肅肅文宣廟。深深試士場。披沙珠恐失。剖石玉疑藏。何處斟桑落。誰家對菊香。秋光看已暮。索寞過重陽。</text>
<title>二次</title>,<text>博約詩書訓。從容禮法場。聖心知進退。良玉問沽藏。萬國三牲享。千年一瓣香。傷心讀周雅。鳴鳳失岐陽。</text>
<title>三次</title>,<text>禮樂三王後。春秋百戰場。例凡推筆削。取舍酌行藏。壇杏經霜隕。芸經辟蠹香。仍思玩羲易。萬化一陰陽。</text>
<title>四次 贈洪正郞翊漢</title>,<text>日角光臨地。宏詞冠試場。深林看豹變。尺水奈蛟藏。交道初年淡。寒花晩節香。蘇仙君不忝。吾豈愧歐陽。</text>
<title>五次 贈趙司諫仁甫</title>,<text>病室懸藜榻。閑庭廢藿場。當朝持正論。枉駕問深藏。沆瀣沾宮硯。衣冠惹御香。衰容忝微祿。丹悃謾傾陽。</text>
<title>六次 贈崔文學有淵</title>,<text>別業臨江岸。漁村遠市場。扁舟元有約。斗酒可無藏。紫鬣鮮堪膾。靑蘋擷更香。秪愁城早閉。佳興敗殘陽。</text>
<title>七次 自述</title>,<text>試院催題榜。田家去滌場。筆豪神有助。官散跡如藏。貝葉千篇偈。沈檀一炷香。弊裘寒可攬。坐睡負朝陽。</text>
<title>謝淸陰答贈梅</title>,<text>苦節元離俗。淸姿合對君。尙堪全樹借。何惜一枝分。折處衣沾雪。詩來句帶芬。却愁春漸暖。忍睹落紛紛。</text>
<title>申察訪寬一遷葬挽</title>,<text>壯節申公後。東陽大姓家。平生躬孝悌。薄宦謝芬華。異土埋形暫。先塋返櫬賖。陳根又春草。忍淚更含嗟。</text>
<title>吳汝和挽</title>,<text>相識倏二紀。幾時能合幷。生離常抱恨。死別遽呑聲。孤竹贈行語。廣陵分路情。思量如昨日。錯寞寸心驚。</text>
<title>洪三陟仁傑遷葬挽</title>,<text>畫地亦不入。圜門投幾年。幽冤埋厚地。白日啓重泉。功有行宮扈。家憑宅相傳。人間浪非是。一枕好長眠。</text>
<title>辛寧越戒忝挽</title>,<text>同里仁爲美。貧交意更親。膏肓難藥石。精爽遽沈淪。花發似前歲。燕歸非主人。多情巖下水。凄咽過南隣。</text>
<title>張江界縉挽</title>,<text>材力關西健。威風塞北宣。方期登上將。誰謂掩重泉。龍匣空聞吼。烏號不復弦。時危失壯士。錯莫淚潸然。</text>
<title>李都事惟一挽</title>,<text>傲吏焉知馬。沈酣且吐車。功名隨所遇。榮辱本來虛。行藥乏新劑。招魂非舊廬。高堂鶴髮在。此恨更何如。</text>
<title>李槐山 德胤 挽</title>,<text>洞覰玄虛理。幽棲寂寞濱。爲官非屈己。所學暫施民。水石千重界。塵凡入帙春。玉華臺上月。留照對何人。</text>
<title>題宣傳官軸</title>,<text>肅肅鉤陳列。沈沈虎豹關。麟符擎額上。龍劍佩腰間。束下威稜緊。交懽俎豆閑。試看名將輩。能幾出茲班。</text>
<title>同庚稧中李敬仁克夫餞筵 赴高城</title>,<text>立馬聞鍾動。攀裾對月明。強歌聲易斷。戒飮醉難成。劍壁丹書透。金剛玉骨撑。海東多勝境。奇絶是高城。</text>
<title>寄淸陰</title>,<text>未識上天意。本來吾道乖。居然成阻面。誰與共論懷。夢覺風傳漏。簷虛月滿階。相思梅已發。悄悄掩寒齋。</text>
<title>穆陵遷葬發引日。有感。</title>,<text>幄殿瞻如在。靈輿卽此行。廞儀前路引。列炬擁山明。五夜群臣哭。千林百鳥驚。新陵看漸近。苦月照金旌。</text>
<title>聞慶途中。次蘇齋韻。</title>,<text>弱歲曾遊地。餘生仗節來。山河摠依舊。物色更堪哀。鼓角軍容肅。煙嵐暮景催。羈懷多感慨。隨處強遲徊。</text>
<title>矗石泛船 本州判官李尙稴及權克亮，河僉知景灝同遊。</title>,<text>嶺海無多勝。乾坤有此樓。危巖千丈立。飛檻半空浮。絶岸桃花水。仙人竹葉舟。夕陽波浩渺。搖颺送輕鷗。</text>
<title>南冥德川書院洞口。刻石入德門三字。</title>,<text>夙世尋仁里。重來入德門。誰知方丈麓。又有武陵源。水靜魚游樂。山深鳥性存。松陰古亭上。絶洒謝塵煩。</text>
<title>大笑軒</title>,<text>智士推前事。忱臣識禍源。長歌甚痛哭。大笑欲忘言。謔浪行浮世。詼奇醉淥尊。平生啓齒日。舍命志先存。</text>
<title>懷淸陰</title>,<text>別恨經時苦。羈懷對月明。燕歸如有信。花落太無情。墻外柳陰合。門前沙岸傾。向時來往處。惆悵斷人行。</text>
<title>寒食日。許靑松恒來訪。</title>,<text>細雨霏微夕。輕風料峭時。客辭寒食節。春在小桃枝。抱病唯沾藥。傷離更喚巵。峽中民俗古。高枕臥無爲。</text>
<title>崔判書 天健 改葬挽</title>,<text>再闢玄扃處。重瞻白日時。哀哀孤子哭。慘慘寡妻悲。舊識幾人在。新阡從此移。平生忝姻屬。伏枕強題詩。</text>
<title>李復生慈堂挽</title>,<text>所天暮年喪。秉禮合旌閭。身上衣無采。盤中食有蔬。何心享高壽。唯恨隔幽墟。孝子述賢行。吾言應取諸。</text>
<title>玄吉州極挽</title>,<text>早服家庭訓。咸稱伯仲材。大弨空倚壁。長劍久生苔。纔雪幽冤枉。旋聞老將埋。連姻平昔好。題挽淚沾顋。</text>
<title>韓新昌師一挽</title>,<text>宿托連姻好。兼將世義深。分携頻換歲。存沒忽沾襟。酒肆尊罍滿。泉臺影響沈。天涯片雲去。愁絶獨悲吟。</text>
<title>別李道章赴忠原 昭漢</title>,<text>秪合趨中禁。胡爲赴上游。去朝吾輩恨。來暮小民謳。引纜靑楓岸。收帆白鷺洲。終南山一點。愁絶更回頭。</text>
<title>鄭上舍浤挽</title>,<text>選士猶衣布。耕田且慰飢。無求眞可尙。有守莫能知。鼎藥那收效。鞲鷹竟屬誰。南園壽星落。揮涕寫哀詞。</text>
<title>聞奏請副使東岳一行。到泊石茶山。</title>,<text>自替朝天節。君歸我病深。蒼天臥壯士。白首負初心。行色瞻星象。風徵候鵲音。今朝推枕起。失喜動高吟。</text>
<title>口占寄九畹</title>,<text>病豈全身痺。杯堪一臂傾。有兒能得力。爲宦莫要名。美酒來全義。嘉魚自砥平。望屠空大嚼。說食笑書生。</text>
<title>二次</title>,<text>枕上篆煙裊。階前簷溜傾。深藏如避謗。高臥似徼名。絶跡爲佳境。閑居是太平。但令兵禍息。飮啄保殘生。</text>
<title>三次</title>,<text>鼎藥常敎煮。尊醪斷自傾。風塵多世故。章句悞身名。人愛胸襟坦。詩憐韻調平。沈吟久不寐。鍾動月微生。</text>
<title>詠石竹花</title>,<text>石竹甚微細。草間隨意生。淺紅殊淡雅。深紫更鮮明。繡坂能添巧。詩壇未擅名。移栽近軒砌。淸賞愜幽情。</text>
<title>贈慶州尹朴君彥 弘美</title>,<text>夙歲詞林秀。兼優政事才。能遺小民惠。又殿大藩來。火燦金精伏。秋生玉笛哀。瞻辰還不遠。百尺有高臺。</text>
<title>次石洲韻。贈題高達夫精舍。</title>,<text>憶昨湖南客。靑春鬢未華。朱絃彈夜月。綠酒醉煙花。竹屋臨官道。松籬際岸沙。重尋舊遊處。恐負此生涯。</text>
<title>沈淸平 惀 挽章</title>,<text>踰七皆稱壽。封君競慕榮。於公雖兩有。較德未全亨。自守家風正。爲官政化淸。平生歡好意。錯莫淚縱橫。</text>
<title>贈韓士秀 嶷 宰唐津</title>,<text>弱歲常從我。傾情孰似渠。專城是榮養。薄縣勝家居。蠻戶輸鹽稅。官廚薦海魚。公餘應念及。須寄數行書。</text>
<title>又次舍弟韻。贈士明。</title>,<text>郊居少生計。何處賦歸來。以我十年苦。羨君千里回。相如元有病。方朔本非詼。別後重陽節。黃花空自開。</text>
<title>次別東岳</title>,<text>爲謝平安問。伻尋寂寞棲。浮生幾聚散。離恨又東西。跡阻班荊送。詩違摻袂題。山家花落盡。春去更含悽。</text>
<title>次澤堂寄詩韻 時有金梅紅白兩色。○李植。</title>,<text>幽居傍岳麓。積雪滿城陰。梅發當嚴候。人來見古心。初驚病色苦。忽訝暗香侵。領得詩中意。淸尊待更斟。</text>
<title>次澤堂寄詩韻 時有金梅紅白兩色。○李植。 元韻 幷小序</title>,<text>不爲看梅蕊。初來問竹陰。仙姿超物表。春信見天心。隔㡢簷氷矗。當窓岳雪侵。殷懃相煖熱。賴得數杯斟。</text>
<title>贈冬至兼奏請封世子謝恩副使洪令公 命亨</title>,<text>藥物經年病。風濤萬里行。乘槎諧壯觀。欹枕笑殘生。地底初陽動。天東少海淸。明春花落後。握手好相迎。</text>
<title>寄舒川李使君文伯 楘</title>,<text>嗟我七年病。憶君千里程。詩裁緘遠思。書到慰離情。玉署絲綸曠。黃堂政化淸。天南目力盡。孤島蜃樓明。</text>
<title>次南漢僧軸中韻</title>,<text>投老慵何甚。趨時病不宜。催煎鼎裏藥。強和軸中詩。未了多生習。唯憑造化兒。孤僧飛錫去。新月正如眉。</text>
<title>贈南澤之令公由海牧陞方伯 銑</title>,<text>異績蒙優擢。銅章替玉符。今朝折腰者。昨日比肩徒。桐邑恩曾浹。棠陰化更敷。車茵有吐客。能恕老狂無。</text>
<title>聞淸陰與其季仲靜送別神勒寺。分舟作別而還。余亦將別舍弟。故有懷贈之。</title>,<text>弟向上游去。兄從中路歸。行舟難解纜。老淚易霑衣。蕭寺靑楓岸。漁村白鷺磯。鴒原同恨別。歲暮欲誰依。</text>
<title>挽族姪金愼行</title>,<text>敦睦由先世。殷懃踵我門。力葵資孝養。多稼頌曾孫。病篤藥無及。訃傳聲奄呑。題詩意不極。霑洒望西原。</text>
<title>成翊衛汝撥字濟甫內室挽</title>,<text>故國身何遠。他鄕病未痊。殘工抛篋裏。宿藥置爐邊。老益郞心苦。貧思婦德賢。秋風薤露曲。凄咽向新阡。</text>
<title>女姪韓氏挽</title>,<text>早世䨥親失。他鄕一病尫。舁醫仗老舅。調藥悞良方。子與何人抱。身藏舊兆傍。丹旌過江去。痛絶淚霑裳。</text>
<title>次披襟閣韻 鄭使君弘溟爲金堤倅所建</title>,<text>別爲天涯苦。詩從谷口新。文章驚老健。世業愛淸貧。雪裏梅花信。尊中竹葉春。何時共醉翫。聯席拂凝塵。</text>
<title>二次</title>,<text>書到情仍舊。陽生歲又新。小軒開得爽。佳句買堪貧。字牧當朝望。仁和太古春。平生飛動意。此物老風塵。</text>
<title>次前韻。寄東岳。</title>,<text>東岳辭宗伯。高秋臥舊棲。文聲驚海內。奎彩照湖西。枕上相思句。樽前謾興題。郵筒成兩絶。回首獨悽悽。</text>
<title>三次謝東岳 數日來。盆梅盛開。</title>,<text>尺水潛虯蟄。空山病鶴棲。斗杓初謝北。羲馭忽傾西。藥乏經年裹。詩賡去夏題。相思梅又發。離恨十分悽。</text>
<title>四次</title>,<text>忽報湖營使。來尋岳麓棲。樓標星拱北。節擁漢征西。句警凝神覓。書楷信筆題。風霜入牙頰。三歎覺心悽。</text>
<title>五次</title>,<text>夙愛龍溪老。頻尋豹隱棲。竹聲梅塢畔。松影稻畦西。人掩泉臺閟。詩留畫壁題。交懽如一夢。追憶不堪悽。</text>
<title>贈鄭下叔令公之延城</title>,<text>夙倚人如玉。唯憑契斷金。門前有行色。枕上愴離襟。落日碧瀾渡。孤城滄海潯。山窓梅半謝。獨對暗香吟。</text>
<title>三次新字</title>,<text>交懽今兩世。豈作白頭新。但識酒中趣。休言身外貧。竹根疏映雪。梅蕊嫩含春。自在逍遙處。淸詩脫俗塵。</text>
<title>四次</title>,<text>靑陽看漸近。臥聽鳥音新。志健何妨老。身閑不厭貧。釀松初挹醁。湯艾已嘗春。梅落小窓靜。何邊車馬塵。</text>
<title>吳承旨䎘挽</title>,<text>嶺上交旌節。關西愴別離。方期披阻思。豈料寫哀詞。博雅師吳札。淸芬挹正儀。脩翎飛不盡。榮贈荷恩私。</text>
<title>次東陽韻 申翊聖</title>,<text>絶喜逢佳客。多情勸酒杯。蝢蘇身上疾。同賞枕邊梅。歲月空催老。文章未盡才。幽期雪消處。松下拂蒼苔。</text>
<title>次東陽韻 申翊聖 其二</title>,<text>逢場畏却去。作意強持杯。人改舊時鬢。花殘前臘梅。浮生自多病。聖代豈遺才。門掩君歸後。庭深沒踝苔。</text>
<title>三次謝白洲 李明漢</title>,<text>寂寞尋玄理。沈綿謝淥杯。生涯幾貼藥。春事一枝梅。亂世憂無妄。淸時愧不才。蛟龍匣中劍。繡澁久生苔。</text>
<title>寄竹巖纍所</title>,<text>三水大荒外。千山窮塞邊。霑恩問幾日。作別奄經年。地遠魚緘斷。天長雁影連。寒梅一兩片。折寄寸心傳。</text>
<title>寄竹巖纍所 其二</title>,<text>以我昔年謫。想君今日情。應知見兒喜。轉切戀親誠。艾變蘭猶馥。涇渾渭獨淸。衰翁錯料事。欹枕淚䨥傾。</text>
<title>贈崔參議 惠吉 賀至赴京</title>,<text>伏枕嗟吾病。乘槎羨子行。滄溟濱玉塞。銀漢接瑤京。地氣初陽復。天心大德生。春來使事竣。把酒笑相迎。</text>
<title>贈權驪州令兄之任 鑊</title>,<text>力疾送君去。停杯還苦吟。交情臨難見。離恨到衰深。片帆東開日。危樓北望心。秋來神勒寺。相約好相尋。</text>
<title>權霽仲令公金剛詩帖 曗</title>,<text>海變三千載。吾衰六十年。名山空入望。流景坐頻遷。翫鶴那期日。窺龍莫問緣。神遊臥可占。身在夢魂先。</text>
<title>金僉知 熹 挽</title>,<text>尹丈初辭世。今公又告亡。堪嗟一洞裏。連哭兩家喪。倏忽浮生事。凄涼薤露章。丹旌遡流去。揮淚立蒼茫。</text>
<title>柳星山 時會 挽</title>,<text>小少從遊慣。深知信義敦。交情三世舊。年事伯兄尊。嶺邑秋開餞。湖莊月入樽。追思歡會地。欹枕淚雙痕。</text>
<title>金正郞 輳 挽</title>,<text>夫子淸寒操。吾生小少知。肯求先達譽。自保後凋姿。蓮社從棲日。桐鄕按節時。悲懽一杯酒。回首淚交頤。</text>
<title>贈姜翯赴寧遠</title>,<text>才出少年輩。跡孤名宦場。郵官殊落摭。邑宰且棲遑。榮養君恩侈。邊虞廟算良。尊前綵衣舞。孝理變遐荒。</text>
<title>珍富驛。題浩師軸。</title>,<text>一水溶溶注。千峯立立周。全家投絶域。幽計負神丘。淅瀝新秋雨。蕭條古驛樓。閑僧來覓句。立馬且遲留。</text>
<title>大關嶺</title>,<text>五十年前跡。重來尙宛然。山崩壯士力。硤坼巨靈奉。路盡疑穿漢。溟開忽接天。壺蓬在眼底。直欲問群仚。</text>
<title>大關嶺 其二</title>,<text>劍路三千險。秦關百二重。虛嵐交鳥道。絶壑斷人蹤。嵌積千年雪。巖枯太古松。羸驂耐顚倒。叱馭過巃嵸。</text>
<title>追寄李長卿令公送典農村舍。時苦熱無比。行忙遽出。親舊出門絶少。適患暍戒飮。臥而接語。尤覺惘然。</title>,<text>十里東郊路。含情送遠行。病深杯謾把。思苦句難成。關塞雖多警。江都亦近程。襟期曾有托。梅破臘前英。</text>
<title>用前韻。寄襄陽朴使君君彥。</title>,<text>偉哉造化力。搏攫此巍然。須識山千仞。初因石一拳。俯觀窮碧海。飛步上靑天。不是平生我。端疑羽化仚。</text>
<title>中秋十五日陰雨。待月竟未賞翫。翌日十六。適値淸霽。終宵對月。有興。</title>,<text>八月月精寺。月輪看正圓。莫言三五夜。未霽沆㵳天。故國應同照。他鄕獨自憐。寒鍾坐來徹。欹枕耿無眠。</text>
<title>洪監司 命耇 挽</title>,<text>轉鬪西關阨。勤王北路通。力孤心不惴。身廢膽彌雄。學襲傳家訓。名留死事忠。天官百僚表。哀贈侈崇終。</text>
<title>李判書挽詞 尙吉</title>,<text>枉恃江都險。蒼黃廟社遷。顚危那忍辱。名節竟能全。短棹喪歸漢。長虹氣射天。何如同志老。體魄化炎煙。</text>
<title>丁丑臘月初七。晷添一刻。對盆梅初放數蕊。感物傷懷作。</title>,<text>節見天心復。懷因世道傷。餘生迷倚着。多難屬存亡。白髮千絲短。靑陽一線長。寒齋坐悄悄。愁絶臘梅香。</text>
<title>偶吟</title>,<text>泯泯惛惛境。朝朝暮暮同。爐煙午眠後。春意鳥聲中。秪畏逢多亂。還忘已老翁。天年與兵禍。一笑任蒼穹。</text>
<title>贈石門 李景稷</title>,<text>爲問石門疾。與前同不同。蒼天臥壯士。綠酒負春風。腰卸黃金帶。身扶紫竹筇。何當竝欹枕。快辯寫心胸。</text>
<title>卽事</title>,<text>乍愛韶光好。還嗟節物闌。花飛何太急。春去劇無端。閱眼紛紛舞。隨風片片團。關心開與落。不似少時看。</text>
<title>送閔判尹潤甫令公高城沐浴之行 馨男</title>,<text>世累將何滌。仙區恣所過。未窮三日浦。先去十年痾。縹緲千層岫。蒼茫萬里波。暮春春服穩。歸駕趁淸和。</text>
<title>登北臺。望群山島。當在丁未年</title>,<text>白馬江源遠。群流此會同。溶溶赴大海。混混接長空。日月無何外。魚龍太極中。蓬山鼇背小。萬里一帆風。</text>
<title>題伴鶴堂</title>,<text>蓬島疑無路。桃源喜有人。逢場堪引興。何處更尋眞。花氣春餘馥。山客雨後新。飛來雙白鶴。吾與爾相親。</text>
<title>題伴鶴堂 其二</title>,<text>伴鶴堂依麓。林霏襲酒筵。竹風淸笛響。溪雨澁琴絃。靈境難窮討。茲行亦勝緣。平臨臺百尺。醉後挾飛仚。</text>
<title>秋日。赴鄭吉甫酒席。</title>,<text>秋入乾川洞。涼生積雨餘。靑荷出水短。綠柳遶塘疏。歌艶停杯聽。詩狂放筆書。終南日已暮。欲去更蹰躇。</text>
<title>題晉州李上舍從兄舊居 辛未年</title>,<text>謫去兄憂弟。生還涕滿巾。可憐今夜月。曾照昔年人。綠竹空添筍。寒梅幾度春。池邊草堂在。悽恨更傷神。</text>
<title>押呼。題贈永安都尉 洪柱元 扇面。</title>,<text>堪恨此行晩。霜嚴黃菊秋。杯盤坐密席。歌舞廢高樓。世事何須說。吾生固已浮。唯應醉鄕裏。也得暫休遊。</text>
<title>贈李養伯</title>,<text>相歡今夕何夕。交道十年廿年。欲歸未歸君住。似醉非醉吾眠。天淨星河露洗。夜深鍾漏風傳。醉過三淸橋上。秋聲禁苑東邊。</text>
<title>酒席口呼走筆 甲寅年</title>,<text>借問朋知有幾。每踰阡陌相存。萬事栽培華髮。千愁蕩滌芳尊。細草春流岸岸。柴門老樹村村。待得月生歸去。衣裳酒後餘痕。</text>
<title>宣上舍時翰。自湖南委訪。贈之。</title>,<text>海上曾聞逐臭。尊前忽此忘形。落地爲兄爲弟。逢場誰醉誰醒。竹產淸風嫋嫋。花霑細雨冥冥。願且留連信宿。愁眸暫爲君靑。</text>
<title>詠芳草 己未年</title>,<text>芳草荒城古陌。東風日日吹齊。織翠平蕪遠近。和煙斷壟高低。細雨輕霑野色。斜陽獨去人迷。惆悵江南春暮。王孫恨入萋萋。</text>
<title>復用形字。醉贈宣學者。</title>,<text>世道悠悠泛泛。天機色色形形。好事難成易失。羈懷乍醉還醒。月落滄波杳杳。鵑啼雲樹冥冥。郢調同吟白雪。妙音何待秦靑。</text>
<title>聞韶。次圃隱韻。時自安東聞邊報。奉旨移住。</title>,<text>遠客來投空館。落日靑山影斜。細草平原村逕。綠楊深巷誰家。壯心唯憑龍劍。世事獨岸烏紗。戎馬關山塵起。自憐霜鬢添華。</text>
<title>送安同福赴任</title>,<text>君住仁王山麓。我居大隱巖前。同庚同里同病。相親相近相憐。白首分符僻邑。靑眸握手何年。二月江南梅落。煙綿芳草芊芊。</text>
<title>禧陵。次李實之韻。春榮○時。實之典孝陵祀。余典禧陵。</title>,<text>已知將祀禮非虧。幽感如何結寸脾。誰動隍堂遷舊卜。獨留仙寢揭孤儀。喬原草木初寒外。虛殿煙嵐欲暝時。山後孝陵跬步地。兩宮於此恨無遺。</text>
<title>醉贈鐵山</title>,<text>數疊靑山繞驛門。客懷寥落對淸尊。薔薇帶雨金錢重。松檜迎風翠蓋翻。千里歸心憑短夢。一年芳草惱王孫。相逢恰似曾相識。臨別慇懃更贈言。</text>
<title>鴨江卽事 府尹發馬軍數十群。遡流而牽舟。故第三云。</title>,<text>卸鞍春渚上樓船。紅粉三行匝錦筵。驕馬健兒牽弱纜。濃蛾纖手撥危絃。長江注海濤瀧壯。晴日熏山草木鮮。探勝不知歸去晩。直須搖櫓下龍淵。</text>
<title>再用前韻。贈叔平。叔平改船爲前字</title>,<text>等君聲譽摠無前。一發危言動御筵。己愛文瀾雄似海。更憐心地直如絃。塞門荒絶同爲客。尊酒留連數擊鮮。落日在山蕭鼓咽。晩登高閣俯龍淵。</text>
<title>滯雨不得過江。戲呈叔平。</title>,<text>萬里燕山怨別離。良宵苦短倍依依。可憐好雨知時節。多謝天公解事機。寶篆淸香熏晝夢。淺顰嬌笑掩羅幃。秋千過後無餘日。還恨幽懽忽忽違。</text>
<title>漢江</title>,<text>三月江村花盡飛。一篙新浪漲漁磯。楮洲芳草迷春思。沙院殘陽上客衣。世事悠悠長劍老。征途冉冉壯心違。洛城望斷猶回首。遙見終南疊翠微。</text>
<title>贈具伯鞏 仁基</title>,<text>天涯倦客晩登程。水穴風巖冒夜征。下馬當階忻握手。接裾崇酒細論情。千花寂寞春無語。一雨淋漓澗有聲。爲報湖南須寄信。君行何事負吾行。</text>
<title>次天磨山人軸中韻 西征錄丙午年</title>,<text>雲邊迥擢碧芙蓉。鐵壁盤根揷地中。隱隱層巖飛吼瀑。蒼蒼深谷亂攢楓。關心長路行旌急。回首仙山舊跡空。今日送渠無限意。驛樓殘照倚東風。</text>
<title>坡山。次使相韻。柳根</title>,<text>盡日行行長短亭。襜帷暫向此間停。地連大澤雲常黑。春入平蕪草欲靑。共指天涯迎使節。應看海外照文星。獨搜佳句酬岑寂。吟到中宵月滿庭。</text>
<title>渡臨津其二</title>,<text>落日孤雲江上亭。江頭桂楫爲誰停。長流圻地虹光白。遠岫參天劍氣靑。客路悠悠悲斷梗。離情渺渺怨晨星。春寒料峭羸驂倦。催却征鞍卸驛庭。</text>
<title>松京道中其三</title>,<text>馬首遙看天壽亭。悤悤行李苦難停。鴉翻夕照餘霞紫。鳥度長空遠藹靑。千古怨聲唯逝水。百年陳迹幾移星。明朝忍過城西路。牢落荒臺舊殿庭。</text>
<title>回瀾石其四</title>,<text>淸川一帶遶孤亭。流到巖前勢欲停。馬度橋邊殘雪白。鶴留巢處古松靑。羈遊擬作西征賦。愁至還瞻北斗星。京國渺然身漸遠。五更歸夢繞彤庭。</text>
<title>別用他韻。贈李學官 達。○李所眄人。乃箕城梨園。聞其値杖而殞。故慰之。</title>,<text>生離死別兩茫然。恨入嬋娟洞裏綿。飛步無蹤仙佩冷。殘花不語曉風顚。美人冤血成春草。神女朝雲鎖峽天。九曲柔腸元自斷。驛名何事又龍泉。</text>
<title>道中。復用亭字韻。贈李學官。</title>,<text>依舊年前送客亭。綵雲容易去無停。綾羅草色霓裳碧。錦繡山光寶髻靑。他日願言爲比翼。此生終是羨雙星。蓬萊何處神仙府。璧月蒼茫鎖紫庭。</text>
<title>次斗峯韻。贈冬至使淸隱令軒。</title>,<text>朝天軒蓋次江濱。算得歸期未浹旬。邂逅却思前歲別。去留均惱異鄕人。汀沙日暖全消雪。陌柳風輕半泄春。黯黯離魂招不得。隨君直欲拜重宸。</text>
<title>次斗峯韻。贈冬至使淸隱令軒。 其二</title>,<text>爲將尊酒強留連。立馬沙頭繫畫船。乍慰客程飜握手。不堪中道又離筵。邊城落日盤鵰外。遙塞春風病雁前。南望海門天接水。別懷煙浪共悠然。</text>
<title>浿江次韻</title>,<text>文物東方自太師。雄都形勝大江湄。雲飛鳥過幾年迹。水色山光無限悲。落日麗譙聞畫角。亂鴉殘堞見喬枝。春風搖蕩江波闊。倚棹空吟弔古詩。</text>
<title>百祥樓 有小閣欠扁。使相命之曰三淸。斗峯用杜老韻。先就一篇。次之。</title>,<text>䨥舃飄䬙跨玉樓。靑冥浩蕩雲煙收。長江衮衮接天際。大野茫茫連海頭。灝氣寒凝碧瑤席。月光冷射沙棠舟。興隨魚鳥杳然去。此身怳惚登瀛洲。</text>
<title>嘉平館</title>,<text>齊山亭古帶疏林。依舊亭前老柏森。海氣和煙催晩色。春雲翳日弄輕陰。風塵荏苒愁長路。歲月蹉跎負壯心。入夜危欄徏倚遍。隔溪何處動哀砧。</text>
<title>次韻</title>,<text>天涯怳惚住行裝。驚倒光陰屬艶陽。風振邊沙寒悄悄。月沈遙海曉蒼蒼。大東地勢臨江盡。直北山形遶塞長。排遣客懷諳已熟。此生隨處卽爲鄕。</text>
<title>次韻 其二</title>,<text>鴨水西邊是漢關。天扃地鐍限重灣。荒原亂磧麟州戍。落日孤雲馬耳山。風定空江波瀲瀲。雪消春郭溜潺潺。思家未得平安報。歸思唯憑夢往還。</text>
<title>聞迎慰使 申欽 到良策 使相使諸僚賦詩</title>,<text>迢遞關河絶雁魚。思家無處問何如。喜聞行色臨前館。想帶鄕音慰索居。密密縫衣慈母手。諄諄戒酒故人書。凌晨已辦懷中刺。投訪應先稅駕初。</text>
<title>次梁天使 有年 扇面詩韻</title>,<text>風露凄凄月斂波。悤悤鸞馭夜深過。旌旗絢爛明紅炬。金鼓鏗輷殷翠阿。喜色共瞻臨鳳節。歡聲相雜擲鶯梭。曈曨綵暈開淸曉。十里通衢響玉珂。</text>
<title>次車五山 天輅 馬上韻 己酉年西征錄</title>,<text>郵亭重憩昔年軺。父老爭看舊幕寮。前後謬恩霑下价。便蕃殊錫渙中朝。沿途物色渾無恙。去國襟懷自不聊。有意華山如送我。夕陽回首倍魂銷。</text>
<title>次金叔度迎曙韻</title>,<text>春寒料峭酒未醒。羈宦連年恨不平。燈暗小窓聞馬齕。夢回孤枕數鷄聲。秪憑吾友論交道。欲向何人說世情。已判此身同許國。與君終始寸心明。</text>
<title>滿月臺。次五山韻。</title>,<text>陵夷谷變閱千年。興廢悠悠感逝川。樓上古鍾寒日照。苑中喬木亂雲纏。遺墟幾遣詩人弔。往事唯憑野老傳。善竹橋邊西去路。至今回首每潸然。</text>
<title>平山客館。次車五山韻。</title>,<text>十年難卜一年閒。又出陽關近漢關。仙馭未來猶紫氣。故園何處是靑山。文章豈必媒憂患。安穩從知在險艱。蔥秀風煙森入眼。暫時嬴得解愁顏。</text>
<title>黃州旅舍。次車五山韻。</title>,<text>春蟄初驚未見虹。客中逢社負南翁。殘燈夢罷寒無焰。古屋窓欹隙有風。雁陣歸時人望北。月輪低處水流東。黃泥赤壁知何在。欲向磯頭問長公。</text>
<title>次梁子漸 慶遇 韻</title>,<text>危欄迢遞絶浮埃。十里湖山一望開。少日登臨收勝槩。春宵歌管醉層臺。繁華散盡人誰在。風景依然客又來。惆悵餘生成老大。幕中珠履愧非才。</text>
<title>箕城。次梁子漸韻。</title>,<text>層樓曾壓大江隈。兵火當年一一灰。麟馬天孫已冥寞。龍宮繡佛亦塵埃。月籠寒渚金波蕩。春動孤城雪水來。試向白雲橋上望。古都風物易生哀。</text>
<title>先到中和。次叔度所贈韻。時叔度住黃岡數日</title>,<text>春半關西候似秋。天風吹上最高樓。九霄明月三更夜。兩地離懷一種愁。笑我生涯猶濩落。憐君襟韻自淸脩。相逢各說相思處。浿水之東錦水頭。</text>
<title>肅川途中。次車五山韻。</title>,<text>關塞東風二月天。客中流景似奔川。歸心每憶西湖畔。望眼長懸北斗邊。山羃海氛濃作雨。野含春氣暖和煙。林園未遂幽棲志。驅策形骸又一年。</text>
<title>次使相再疊百祥樓韻</title>,<text>故園歸思正茫茫。挑盡殘燈夜未央。病眼却嫌看字澁。愁腸無賴引杯長。千重錦壁沈雲氣。百丈風潭動月光。料得還家春已晩。湖田一頃也應荒。</text>
<title>次金叔度寒食途中韻</title>,<text>晩向郵亭卸馬鞍。禁煙佳節萬家寒。征途歲月欺人易。異地江山着興難。幸未賞花鄕思惱。可無賖酒旅懷寬。松楸此去逾千里。天外歸雲拭淚看。</text>
<title>再次</title>,<text>郵亭曉角促征鞍。風日淸姸乍斂寒。頻歲不堪爲客苦。浮生眞覺在家難。每慙蚊負丘山重。還慰螢容廨宇寬。寥落踏靑春又晩。塞門芳草帶愁看。</text>
<title>次五山古城韻</title>,<text>山路高低遶舊基。石頹殘堞草平池。千秋壯氣風霆怒。䨥節芳名竹帛垂。終古難成大事業。皇天虛出好男兒。忠臣爲國捐軀命。豈計後人知不知。</text>
<title>春雪。次使相韻。到龍灣</title>,<text>江城春雪杳茫茫。入樹穿林勢轉狂。鶴舞亂交遼野闊。魚麗橫布塞天長。寒排暖氣鑪還擁。花眩吟眸筆獨將。嘉瑞屢臻三白後。可無詞客頌詩章。</text>
<title>再次</title>,<text>城上雲陰接杳茫。曉來飛雪滾風狂。侵凌草色春猶淺。頃刻花光勢不長。灑戶寒聲空聽得。隔籬情伴未携將。瓊瑤欲盡生新月。入夜還吟窈窕章。</text>
<title>次使相韻。贈梁子漸。</title>,<text>東國之南湖嶺間。君居最是別人寰。名區獨擅帶方郡。衆岳遙分智異山。橘里漁村森在眼。林僧野老慣開顏。從君倘得幽棲地。會趁秋風作伴還。</text>
<title>次五山韻</title>,<text>天涯遠役莫言勞。陶興頻驚筆勢豪。東海杳茫三島近。北辰迢遞五雲高。林容稍欲舒芳草。山意猶慳放小桃。寂寞壯心臨古塞。醉中虛撫雁翎刀。</text>
<title>夜坐書懷。示幕中諸益。</title>,<text>漁火點江江水明。江城雲物夜還晴。松顚爽籟連簷迥。柳外和風拂檻輕。身事悠悠乖宿計。鄕書款款問羈情。來時手種櫻桃樹。花發如今未返行。</text>
<title>贈玄翁</title>,<text>西亭月色十分明。正愛春陰入夜晴。王事敢言千里遠。君恩更覺一身輕。江山如待渾無恙。萍水重逢各有情。堪歎世緣眞衮衮。去年誰料復茲行。</text>
<title>二次</title>,<text>漠漠江天去鳥明。纖雲翳日弄新晴。煙花滿眼鄕愁亂。泉石關心宦念輕。把酒賞春前歲事。閉門搜句此時情。安排慣學南華老。何處殊方不可行。</text>
<title>三次</title>,<text>江色和煙澹澹明。坐看朝暮變陰晴。受風官柳絲絲颺。拂水沙鷗片片輕。手炷淸香消世慮。眼留黃卷着幽情。僑居亦有閑中趣。忘却吾身作遠行。</text>
<title>四次</title>,<text>殘照孤村雨脚明。暮雲開處半邊晴。塞城鍾動舂舂徹。野渡舟回箇箇輕。無意更論浮世事。有詩長說故園情。煩君莫厭篇章數。要紀天涯共此行。</text>
<title>五次</title>,<text>殘宵雲月遞微明。曉色應知爛熳晴。裊篆香煙熏帳暖。綴燈金粟墮書輕。初心錯擬規勳業。漫興唯堪寫性情。矯首長楸瞻遠道。孰知騏驥老能行。</text>
<title>六次</title>,<text>夢罷朝光入戶明。圖書連屋射虹晴。手磨古劍秋蓮澁。頭試新巾夏葛輕。幽趣肯敎餘子識。玄談聊見達人情。何時得御皇華使。先後歸驂次第行。</text>
<title>七次</title>,<text>半軒斜照透簾明。誰遣鳴鳩爲喚晴。花亞尙霑香露重。蝶飛勤逐暖風輕。羈遊慣識浮生理。靜坐深知萬物情。高閣最宜乘夕望。不辭整屐踏泥行。</text>
<title>錄呈使相八次</title>,<text>珪璧輝煌奪眼明。氣排陰曀放朝晴。吟來一字驚偏重。買却千金較亦輕。詞劣可能酬妙語。興顚聊復寫中情。休言半世無知己。珠履重隨幕府行。</text>
<title>聞詔使過關喜甚。寄淸陰病中。九次。</title>,<text>久聞芝綍下承明。關外今看瑞色晴。但識王人將命重。莫論仙駕馭風輕。哀榮備擧中朝典。悲慶交深屬國情。何待檄文方愈疾。想君身健便能行。</text>
<title>題枯竹新篁圖</title>,<text>淸癯䨥節竝根株。榮瘁如何咫尺殊。雨露偏敎生意旺。風霜那使苦心渝。孤竿挺挺寒梢禿。密葉姸姸錦籜敷。誰把春光遍分與。剩看交翠上雲衢。</text>
<title>風竹</title>,<text>淸標爽韻本相資。靈籟交吟便絶奇。候欲秋時涼易動。天將雨處氣先知。哀箏擊戛鏘鏘響。豪舞翩翻裊裊姿。靜對晴窓魂骨醒。睡魔驚走粟生肌。</text>
<title>次玄翁韻</title>,<text>飛黃騰踏薾雲蹤。凡馬何能步驟同。妙譽愧非荀氏鶴。竝時忻識陸家龍。東槎此日叨詩席。西浦經春負釣筒。共保幽期搖落後。歲寒松鬣鬱髼鬆。</text>
<title>次玄翁韻 其二</title>,<text>蓬萊遙隔五雲端。關路漫漫歷險艱。每到花時愁作客。謾從林下說休官。魚龍大澤層城底。煙雨荒村亂磧間。入夜危樓瞻北斗。角聲凄斷海天寬。</text>
<title>次韻贈關西方伯李養久 時發 令公大夫人壽席</title>,<text>是子才由是母仁。黑頭頻作秉旄臣。扶將北路仍西路。榮耀千人與萬人。垂紫喜看臨老日。舞斑還負遏音辰。尊前更獻靈椿壽。新數今年第一春。</text>
<title>早發良策館</title>,<text>連宵一雨洗炎蒸。千里歸程拂曉登。遠靄際晴山盡出。高霞閃映月初升。騶騰逸足輕泥濺。衫逗微涼小睡凝。饁畝正看田畯喜。泉流㶁㶁滿溝塍。</text>
<title>車輦館</title>,<text>重疊靑山繞驛亭。客來相對倚風櫺。浮生遠役幾時了。此地六年三度經。林外鶯歌工睍睆。枕邊松籟肅淸泠。無人覰得神仙窟。誰向雲根採茯苓。</text>
<title>次白沙韻 尹暄</title>,<text>客榻休敎枕簟安。情談亹亹夜將闌。燈花眩眼艱成字。酒味撩人不整冠。畫角吹殘庭雨歇。明河影轉海天寬。非君那得豪詩興。斗覺風霜繞筆端。</text>
<title>納淸亭</title>,<text>忽見華簷倚碧松。卸鞍登眺豁煩胸。沿溪水面含風皺。傍岸山容着雨濃。溪柳葉深歌好鳥。野棠花老鬧游蜂。紫微詞客經過處。物色全無與我供。</text>
<title>次金叔度見贈韻</title>,<text>一年強半西州客。千里歸來見故人。直道誰容天下士。高才久屈幕中賓。分飛燕雁難相竝。自在松筠謾作隣。携被莫辭聯枕寐。幾回關塞夢魂頻。</text>
<title>次牧隱韻</title>,<text>一雨蕭蕭送晩涼。客懷寥落掩書堂。雁排寒陣移時沒。菊傲新霜滿意香。世事關人心錯莫。湖山入眼興蒼茫。飄然行李江南路。遙向筽城法聖倉。</text>
<title>茂長縣。次沈德顯贈子愼韻。子愼時往巡營。故不遇。</title>,<text>天涯甲子換炎涼。無限江山着眼忙。獨上小樓看落日。更憐寒籜抱嚴霜。秦雲杳杳空飛夢。楚國迢迢正斷腸。鴻燕差池不相待。閑愁寂寞對淸觴。</text>
<title>茂長縣。次沈德顯贈子愼韻。子愼時往巡營。故不遇。 其二</title>,<text>無端羈思倍凄涼。纔到閑來便覺忙。殘夜遠聲潮落海。夕陽寒影雁橫霜。匡時壯志拋長策。戀主危忱耿寸腸。徙倚曲闌人不見。可憐桑落謾盈觴。</text>
<title>赴李德餘慶席再疊</title>,<text>月杖星毬鬧一場。使華賢府錯成行。欲知艶妓歌聲緩。看取仙郞舞袖長。萱室尊前漫喜氣。桂花頭上爛恩光。名鄕之後韓山李。舊業如今屬再昌。</text>
<title>次沈子虔韻。贈江亭主人。</title>,<text>閑斂塵蹤混鷺鷗。好將淸興占滄洲。桃花春水仙莊祕。橘里漁村小築幽。擬躡名區收勝槩。却因形役負奇遊。斜陽渡口催行色。無限煙波一葉舟。</text>
<title>長城。次洪群玉 千璟 韻。</title>,<text>北斗相望南斗星。逢場不語瀉銀甁。窮山虐雪寒松操。病草秋風老驥形。客恨暗連琴韻咽。春情偏惱燭花零。悠悠世事何堪說。但願酣歌不願醒。</text>
<title>觀瀾亭。次贈主人柳同知令公。</title>,<text>山勢縈紆水勢遙。亭高不受亢陽驕。僧歸洞府林生暝。鷺集漁梁渚落潮。冤劍久埋光射斗。健翎雖鎩志沖霄。笙歌咽耳尊罍滿。丘壑棲遲荷聖朝。</text>
<title>金江押呼。錄奉沈德顯，李子陵 景嚴。</title>,<text>空溪亂颭生微波。溪上長橋人稍過。細草承茵夕露重。高樹翳月淸陰多。已知萬事不如醉。且盡一杯休問他。明朝分手大江隔。欲往從之無奈何。</text>
<title>李子善三枉書邀賞躑躅。比至花已衰矣。</title>,<text>沈吟緩過古城頭。雨宿郊原麥送秋。懶劇苦歎佳興少。書頻深愧厚情稠。春光容易誰相待。花事蹉跎悵莫留。多謝狂風吹不盡。殘紅一點近靑眸。</text>
<title>挽長溪府院君 黃廷彧</title>,<text>悠悠世道孰回瀾。天地同春黍谷寒。謾有文章驚一代。舊聞封爵陟巍班。危途自是全名節。白日無由照肺肝。榮辱莫論疇昔事。靑山何處不容棺。</text>
<title>訪李子善冒夜而歸</title>,<text>留連不覺已黃昏。臨別庭中更命尊。駐馬爲緣看竹塢。出山猶自望松門。小橋流水獨歸路。明月淸砧何處村。酒力漸消風掠面。一林霜葉凍鴉翻。</text>
<title>到靈光至月見梅</title>,<text>至日孤城海上山。觀梅忽覺破愁顏。已知芳信先春漏。誰道香魂未臘還。竹外斜枝偸畫譜。雪中寒態惱詩斑。參橫月落忘歸去。酒興撩人更遣攀。</text>
<title>題僧軸</title>,<text>柴扉終日爲誰開。吏隱家前澗水回。靜坐自能尋簡帙。獨遊時復屛輿臺。煙沈小洞孤村暝。秋着疏林衆壑哀。塵累十年猶未脫。夢隨僧杖入天台。</text>
<title>季夏將晦得雨 己酉年書堂朔製</title>,<text>赫赫驕陽亘爍金。節窮三夏始交陰。乖龍竄柱雷聲厲。驚燕翻風晝景沈。濯熱乍憐逢驟雨。濺泥終怕作霪霖。天公澤物何嗟晩。未慰田家望歲心。</text>
<title>湖上再疊前韻</title>,<text>朱夏窮炎際伏金。頑雲逗雨鬱群陰。疏簾暮捲前江漲。危檻朝憑大野沈。幸及此時驅旱魃。幾從他日禱甘霖。書生更切年豐願。憂國方知杜老心。</text>
<title>霽後三次金字</title>,<text>波飜落照碎如金。高閣涼多老木陰。風送歸舟帆腹滿。水生遙渚石稜沈。秋光正放今宵月。天氣初收十日霖。蓬島棲遲恩澤厚。白鷗休笑未歸心。</text>
<title>夜坐</title>,<text>江閣登臨思杳然。此時江上萬家眠。魚龍叫嘯千尋窟。星斗森羅五夜天。幾處漁梁孤照火。數聲柔櫓獨歸船。胸襟颯爽渾無夢。松籟泠泠白月懸。</text>
<title>望報恩寺</title>,<text>漢江南畔廣陵東。雲樹蒼蒼護梵宮。憑檻此時勞極目。挂帆何日借長風。華鍾曉動潭龍應。金殿宵空渚鳥通。待得高秋相訪去。石門霜露耀丹楓。</text>
<title>立秋節。坐湖亭。</title>,<text>離離玉露洗銀河。蘋末淸風入夜多。無奈一年頹晩景。謾將雙眼注流波。星垂極浦爭漁火。禽喚長洲亂棹歌。松月滿簾人不寐。候蟲何意傍吟哦。</text>
<title>詠庭松</title>,<text>一樹孤松半畝庭。千雲直上勢亭亭。虯枝屈曲頑鱗剝。香葉髼鬆偃蓋靑。陰際石嵐輕苒苒。響交江瀨肅泠泠。淸晨滴取垂珠露。手自硏朱點易經。</text>
<title>次疏字韻</title>,<text>蓬萊聞說衆仙居。十二闌干護綺疏。飽吸金盤分沆瀣。慣窺珠笈祕圖書。文猷益重艱屯後。盛事仍脩繼述餘。臣最不才還忝竊。荷恩無計返耕漁。</text>
<title>再疊</title>,<text>堂在漢江江上居。江從夏禹以前疏。雲煙有態供揮筆。鷗鷺無猜傍讀書。聖代恩光天覆裏。故山秋色雨聲餘。西風夜夜吹歸夢。寒浦鱸魚正可漁。</text>
<title>次沙溪精舍詩韻。贈房君。</title>,<text>方丈仙山近在東。沙溪形勝冠南中。玄冬翠色連墻竹。朱夏涼陰架壑松。入袂野梅香裛裛。濯纓泉水響瓏瓏。多君早卜容身地。人世如今盡路窮。</text>
<title>送贈友人奉親之縣</title>,<text>八月漢江江水淸。蘋風嫋嫋動行旌。浮生自足逢秋感。多病何堪送客情。南極壽星輝綵服。北辰威斗覆瑤京。君親恩義無輕重。此去公私可盡誠。</text>
<title>雪水煎茶 月課庚戌年</title>,<text>淸曉無煩汲井華。磚爐貯雪試新茶。浪驚幽竇看初漲。風入寒松聽更賖。纖手捧來甌潑乳。枯腸搜盡筆生花。詞人久抱文園渴。苦愛盧郞詠不奢。</text>
<title>寒花晩節香</title>,<text>年華銷歇百花忙。鵜鴂先鳴蕙不芳。獨傍疏籬看冷艶。最憐時菊抱幽香。餐英旣托騷人興。挹露還供處士觴。寥落暮途心賞在。夜來愁殺有嚴霜。</text>
<title>靑塚</title>,<text>身在胡庭心漢庭。丹忱不死但埋形。連天衆草四時白。特地孤墳千古靑。聖主尙慳垂寵渥。東君能解感精靈。芳枝獨寄春風面。舊曲空傳法部伶。</text>
<title>渭城柳</title>,<text>官柳參差江雨晴。靑煙繚繞暗江城。輕絲不繫征人駐。亂絮偏敎別恨縈。三疊陽關情未盡。一枝春色送將行。離顏易改柳如故。日日東風吹又生。</text>
<title>寄邊衣</title>,<text>擣罷淸砧月入幃。含愁重作去年衣。金刀乍響腸先斷。玉燭成灰淚未晞。裁處秪依曾製樣。着來應減舊腰圍。妾憂正在炎涼際。莫到秋風猶未歸。</text>
<title>硯寒金井水</title>,<text>天人眉目映蒼顏。容得秋螢廨宇寬。欲向錦筵揮彩筆。故臨金井俯彫欄。甁心貯月淸華動。硯面跳珠嫩液寒。千載瑰辭人膾炙。至今餘馥潤詞壇。</text>
<title>重聞天樂不勝情</title>,<text>丹鳳樓前瑞旭晴。九重春色耀霓旌。生還輦轂心初醒。聽到雲韶耳暫淸。二十年前天上曲。三千里外夢中聲。玄都花樹渾新賞。唯有何戡獨舊情。</text>
<title>短檠</title>,<text>可憐燈火向人明。螢雪俱應讓短檠。挑盡玉蟲披古帙。墮殘金粟坐深更。窮年繼晷寧無賴。伴影隨身最有情。畢竟莫嫌墻角棄。世間榮辱本相生。</text>
<title>催花雨</title>,<text>弱雲成雨洒輕塵。催泄千林未泄春。夜聽來時先意氣。朝看濕處已精神。霏微暗喚芳心動。點注全敎嫩臉嚬。日出亂披文錦纈。滿城都是賞花人。</text>
<title>次早朝大明宮</title>,<text>天開繡闥引班長。玉佩鏘鏘響水蒼。鍾鼓樓中催刻漏。麒麟殿上獻文章。日臨丹扆蔥蔥氣。煙吐金爐苒苒香。歌頌太平慙未效。但將龜鶴祝吾王。</text>
<title>南薰琴</title>,<text>五箇弦中一箇欽。無爲化在有聲琴。仁風政解吾民慍。和氣能陶太樸心。日月光華朝復暮。乾坤覆載古猶今。東人屬被衢尊澤。千載南薰未絶音。</text>
<title>綾城途中</title>,<text>道路崎嶇草樹昏。山深行客悄傷魂。葉間亂蕊垂垂發。巖底寒淙㶁㶁奔。吟傍栗留驚節序。愁牽布穀憶田園。仙莊賴有前宵約。催却征鞍入洞門。</text>
<title>綾城。次佔畢齋韻。贈洪鄭兩君。</title>,<text>山勢縈回水勢盤。邑居淸絶夜生寒。鵑聲裂竹驚心聽。月影穿花亂眼看。世事可憑詩句說。離懷暫付酒杯寬。明朝跋馬西歸路。回首孤城樹色團。</text>
<title>挽林子中 懽</title>,<text>憶君扶病百花亭。梅花欲開雙眼靑。花落梅黃君不起。生離死別涕空零。海內何人託知己。尊前無復共忘形。好男兒去意氣少。秋風薤曲不堪聽。</text>
<title>病中。寄金叔度。</title>,<text>一隣分占半山隈。石徑人稀長綠苔。病臥謾愁淸眄阻。索居誰與好懷開。商聲乍動禁林響。澗水新添秋雨來。漸覺西州行路迫。此間能得幾追陪。</text>
<title>再疊</title>,<text>大隱巖前澗水隈。柴扉盡日掩蒼苔。松聲淅瀝風初起。山意矇矓雨不開。旁舍擬乘佳興去。微涼又引午眠來。論心賴有詩篇在。言笑何須恨未陪。</text>
<title>次梁子漸韻</title>,<text>潦倒紅塵素願違。此身難與世推移。功名無分掉頭久。惠好有人携手歸。秋雨長蓴初嫩日。西風吹稻半黃時。疏慵已辦投閑計。催向山中製芰衣。</text>
<title>次梁子漸韻 其二</title>,<text>閉門高枕合怡神。冠蓋都無訪散人。蠹晒秋陽書亂帙。龍蟠古匣劍生塵。世慳名利籠吾輩。天借風煙餉此身。林麓晩來涼景肅。北山終日對相親。</text>
<title>文興君挽章</title>,<text>湖西行李昔從公。竣事唯將竹一叢。爲愛此君非俗物。足知貞操契危衷。百年藩服三軍北。一叫天庭萬甲東。勳業寂寥餘古宅。秪看寒籜響秋風。</text>
<title>寄耽羅幕下金子精 緻 半刺</title>,<text>耽羅孤島隔重溟。汞鼎旁開坼地形。日月䨪光陰澁瘴。鯨鯢簸浪氣騰腥。男兒此去詶奇志。漁父休來問獨醒。高倚漢挐山絶頂。笑看南極老人星。</text>
<title>沈尙志甫挽</title>,<text>休休然有古人風。叔季吾纔見此翁。心事共憐無表襮。路岐何處有西東。三年闊別重泉阻。半世交歡一夢空。役後嚴程辜執紼。不堪揮淚寫哀衷。</text>
<title>謝楊山使君寄問</title>,<text>一斗瓊麻兩尾魚。已知心貺不求餘。忙炊白飯朝供膳。催壓香油夜照書。老母年來衰已甚。情朋念及感何如。嗟吾未遂專城養。暮出空勞望倚閭。</text>
<title>迎祥詩 東殿</title>,<text>春回萬物劃昭蘇。一氣洋洋遍九區。漸看小陽資發育。更施甘露助霑濡。重光令譽元超漢。協帝深仁願法虞。妖孼固知難勝德。不須桃板揭新符。</text>
<title>謝李養伯寄甘苔</title>,<text>寒潮氷下長苔紋。沒脛深泥採擷勤。細翦仙娥三角髻。綠披琪樹一緺雲。新苞每寄春將動。佳味頻霑酒半醺。海渚地寬官不禁。與君歸去會平分。</text>
<title>贈別權遠甫 濤 上第還鄕</title>,<text>寥落城陰舊弊廬。故人時復訪幽居。摧頹自分傷弓鳥。變化忻看脫鬣魚。白髮如期吾老矣。靑山有約子歸歟。離懷欲訴還無語。月色多情照摻裾。</text>
<title>詠懷</title>,<text>幽懷耿耿自難平。入夜遙聞禁漏聲。月似故人來有信。年如過客去無情。衰顏短髮孤忠老。白日靑天寸愊明。手閱春秋經一卷。對燈端坐讀王正。</text>
<title>僑居</title>,<text>厭聽蹄聲聒耳讙。膝前無地可盤桓。編茅蓋屋疏穿雪。懸席遮門薄透寒。今日未嘗遷次苦。向來那識在家安。持錢出卜何當返。簾外靑山隱几看。</text>
<title>幽居</title>,<text>幽居岑寂獨關門。庭雪全銷日漸暄。熟讀詩書如有得。飽經憂患欲無言。窮途著述渾餘事。衰境謳吟摠聖恩。唯願太平邊圉靜。此身耕鑿臥林園。</text>
<title>還舊家</title>,<text>今夕新正二十四。卜云其吉乃還家。墻陰愛嚲寒松鬣。階面憐抽細草芽。西日滿窓擎縹帙。南山入眼岸烏紗。年前繞屋栽桃李。能向東風一一花。</text>
<title>還舊家 其二</title>,<text>僑寓酸寒閱歲時。弊廬無恙好言歸。先憑窓下烏皮几。催攬箱中鶴氅衣。如見故人書籍在。喜陶幽興俗塵稀。春禽又作間關響。啼了簷前曉日輝。</text>
<title>述懷</title>,<text>篆煙橫處小窓明。閉目凝神氣味淸。仁義禮尋天地性。詩書易驗聖賢情。憂端肯許攖心志。學力唯應定死生。藥臼茶爐春晝靜。入簷山鳥近人鳴。</text>
<title>城北偶吟</title>,<text>神武門前白麓下。竹陰先生開小亭。北澗琤琮響淸筑。西山倚疊遶長屛。古今萬事不如意。天地兩間空寓形。陶然一醉臥隱几。日暮東風吹又醒。</text>
<title>鄕人佩酒來訪。湯新艾。</title>,<text>村翁牛背繫村醪。來訪幽人慰寂寥。香粳鑿精供穩煮。新蔬抽嫩入輕挑。閑情更與農談敍。詩思仍兼醉興陶。舍此何之吾亦老。共君舒嘯上東皐。</text>
<title>發湖西行</title>,<text>忠孝平生判此身。自慙無力報君親。遲遲去國誰知我。咄咄書空可笑人。雲日射紅沙院曉。煙波漲綠漢江春。長程默數何時返。三月風光過上旬。</text>
<title>醉中。口呼走筆。</title>,<text>休哭蒼茫阮藉途。興酣猶自鬪梟盧。風期自負奇男子。名利都輸賤丈夫。半世生涯堪濩落。一尊談笑任榮枯。茅椽擬卜薪橋畔。鮮膾秋來斫玉膚。</text>
<title>次牧隱韻</title>,<text>春晴深巷掩書齋。入戶山光向夕佳。村女挾筐挑嫩菜。野童腰索束枯柴。文章小技將何用。造物多心本喜乖。今夜正圓三五月。短筇扶我步前階。</text>
<title>偶吟</title>,<text>年來休駕絶交游。歸臥湖村境更幽。酬酢靑春無好句。栽培白髮有新愁。閑雲倦鳥天機熟。午睡朝醺聖渥優。手拓小窓翻一笑。八峯山色近雙眸。</text>
<title>次龍溪贈韻</title>,<text>簾幕沈沈睡正濃。覺來門巷日高舂。昨傳家信聞開圃。兼得兒書報植松。浪跡似雲何住着。歸心如水自朝宗。殘春欲整還鄕旆。行盡煙花路萬重。</text>
<title>將赴龍溪約會。先寄致意。</title>,<text>村鷄日夕上塒棲。巷北炊煙接巷西。春夢一場方爛熳。新詩隻字未安排。經營何莫非牛後。放曠要須識馬蹄。柳外和風吹入面。倚窓吟處盡情題。</text>
<title>病起對友人作</title>,<text>牕明忽覺上朝昕。萬慮澄來小篆熏。憂不在貧懷古道。志非求富視浮雲。江山有約吾將老。天地無私物自欣。誰識百年多病故。一緣親老一緣君。</text>
<title>病起對友人作 其二</title>,<text>開戶持頤坐向南。八峯濃翠潤輕嵐。弊廬緬憶北山北。佳節謾拋三月三。詩句老蒼凡眼厭。語言狂易古人慙。誰家有酒花如海。走馬斜陽欲往探。</text>
<title>次牧隱詩韻 病後偶吟</title>,<text>今朝神氣倍和平。窓外喃喃聽鳥聲。自信丈夫貧不病。誰知良驥老能行。心交但有忘憂物。詩癖從敎太瘦生。一詠一觴吾事了。滿園春色雜花明。</text>
<title>次牧隱詩韻 病後偶吟 其二</title>,<text>春滿湖村麗景遲。隔林啼鳥響參差。暮年筋力宜高枕。三月風光最四時。蕨正肥時松酒熟。柳如眠處杏花癡。何人識得閑中趣。長對靑山詠小詩。</text>
<title>有懷</title>,<text>年來謝事絶經營。恬靜偏宜養此生。問柳尋花猶有意。行雲流水本無情。三杯通道心神泰。一日逋詩鄙吝萌。二者亦應非達節。擬觀虛室自生明。</text>
<title>寄龍溪</title>,<text>爲愛龍溪思不群。幾從蘭室襲餘薰。襟懷迥照孤輪月。詩句新裁五色雲。窓外梅花非俗物。尊中竹葉亦淸芬。風霜搖落松猶碧。白首桐知我與君。</text>
<title>偶吟</title>,<text>千里秦城客未還。梨花欲動杏花殘。七旬可到已過半。三月最佳今向闌。破筆醉揮書畫大。春衣瘦着帶圍寬。濃雲釀雨風吹捲。依舊簷前送碧巒。</text>
<title>口呼</title>,<text>暮景飛騰不可攀。靑銅無計駐衰顏。深春花柳迷村塢。古塞風煙接海寰。舊日詩書規事業。此身天地老中間。停杯不飮凝䨥睇。杳杳長空倦鳥還。</text>
<title>途中</title>,<text>八峯回首漸矇矓。未到新昌日正中。啼鳥有情如送客。落花無力任隨風。羸驂倦僕君恩足。漢北湖西路脈通。爲問驛亭知我否。此行何事又悤悤。</text>
<title>送春日。次踏靑韻。贈淸陰。</title>,<text>湖西千里客初廻。寂寞窮途老病催。無計可將春色住。有情誰寄好詩來。床拋古帙成孤睡。風滾殘花可一杯。鴨島東邊吾別業。綠蓑歸去問漁隈。</text>
<title>七月八日夜</title>,<text>小閣近山棲白雲。金風一陣掃飛蚊。天孫別淚雨初霽。禁苑鍾聲宵未分。蟲語故尋涼處鬧。荷香偏到靜時聞。秋空寥闃月波濕。臥看縱橫星斗文。</text>
<title>獨酌口占</title>,<text>北麓淸秋雨送涼。幽懷錯莫掩書堂。燕將逢社身如客。雁又隨陽露欲霜。吾道由來元泛泛。浮生何事苦遑遑。陶然醉後成孤寢。暫向羲皇夢一場。</text>
<title>幽居有懷。寄瑞山倅金得之 大德。</title>,<text>神氣周流觸處通。古人多事哭途窮。羞爲齪齪當時態。獨愛休休長者風。自是襟期元有托。敢言科第偶然同。差池鳧影歸何日。秋色蒼茫碧海空。</text>
<title>幽居有懷。寄瑞山倅金得之 大德。 其二</title>,<text>藝苑曾推第一名。當時士論凜霜淸。直躬已辦難容世。微祿纔能足代耕。愁夢每尋湖外路。瘴雲深鎖海邊城。那堪聽到三更雨。淅瀝秋山澗水聲。</text>
<title>謝金浦倅饋蟹</title>,<text>秋深郭索下江湖。橫步蹣跚獵手摸。偏向酒徒添興味。不妨愚婦笑形模。團臍細劈流金液。頑甲徐開露玉膚。多謝寄將三十輩。使君珍重侈貧廚。</text>
<title>次牧隱韻</title>,<text>累月休排四韻聯。興來濡筆意茫然。分知禍福元相倚。默數身名孰兩全。少日壯圖輸後輩。暮年深契托前賢。愔愔小雨催花信。吟傍春山近午天。</text>
<title>次牧隱韻 其二</title>,<text>狂態相將老態兼。亂書慵整筆慵拈。落花滿地春無賴。佳釀登槽病可嫌。柳引和風供午枕。燕營新壘鬧前簷。八峯山色看如畫。嵐翠霏霏雨後添。</text>
<title>夜詠 將向西莊仍掃墓秋夕</title>,<text>雨後山光夕更佳。亂雲披豁霽陰䨪。泉聲淅瀝風生壑。竹影婆娑月滿階。書劍竟成何事業。乾坤虛老此形骸。明朝獨向隹陵道。遙望松楸別有懷。</text>
<title>八月霜</title>,<text>天容寥廓日蒼涼。雁未南歸已有霜。寒影乍飄承曉月。素痕輕斂被朝陽。墻根病草無多碧。葉底幽花只暫香。不暇更愁蘭蕙折。共傳禾稼盡凋傷。</text>
<title>偶吟</title>,<text>坦腹空軒飽食嬉。若非詩酒卽琴棊。鳥聲偏鬧枕欹後。山色正濃簾卷時。名利已輸他世界。風流專擅此生涯。丹忱尙結思君夢。鳴佩時時上玉墀。</text>
<title>對酒得多字</title>,<text>九日佳辰悤悤過。暮年心事轉蹉跎。靑山與世無心久。白酒於吾有分多。階上寒花垂晩菊。檻前枯葉墮危柯。高情正在忘言處。淺淺杯兼短短歌。</text>
<title>坡陽君挽詞 尹安性</title>,<text>文武全才聖代需。風姿倜儻笑寒儒。名標雁塞三軍帥。形入麟臺一幅圖。先世交情施後嗣。達時歡意及窮途。深杯引滿今誰見。哭送丹旌向海隅。</text>
<title>藏花竹</title>,<text>山家花竹亦淸流。來傍閑人俗念休。每爲栽培常費力。不緣搖落始多憂。偸回暖律慙無計。可冒嚴霜爛不收。護得綢繆還自笑。爲渠謀勝爲身謀。</text>
<title>次</title>,<text>雨後高風葉盡流。韶華一夕悵全休。黃花已奪凌霜志。翠籜還兼抱雪憂。小圃寒蔬餘力採。滿庭芳卉及時收。墻陰賴有蒼髥在。歲暮襟懷獨與謀。</text>
<title>權士重 鑊 慈夫人挽章</title>,<text>賢郞登第設筵辰。小子升堂忝賀賓。薄祿纔霑正九品。恩封未及大夫人。東郊祖道今初啓。南極星精昨已淪。膝下乳孫方學語。欲啼還止默悲辛。</text>
<title>寄淸陰</title>,<text>窮巷年來臥曲肱。自慙衰病轉無能。月維建丑頑陰積。風以鳴冬虐雪凝。牢落壯圖輸短髮。寂寥吟夢伴寒燈。思君舐筆和詩句。爐火成灰字畫氷。</text>
<title>二次</title>,<text>未曾韜面學姜肱。暫向明庭效寸能。寶籙慣窺珠笈祕。御廚頻吸玉漿凝。餘生戀主三年病。長夜知心一盞燈。佳句欲詶人已醉。臥聞簷雪滴成氷。</text>
<title>三次</title>,<text>左右吾君作股肱。明時舍子復誰能。潛陽暖律今初動。殘臘餘寒只暫凝。兩漢傳消長夏日。半山詩翦短檠燈。淸閑一味何嘗久。煩惱應思脚踏氷。</text>
<title>四次</title>,<text>不整衣冠惰股肱。只求溫飽更何能。一身雖在寸心死。萬事莫論雙涕凝。歲暮孤懷搔白首。雪深茅屋映靑燈。從今榮辱相忘盡。可置胸中炭與氷。</text>
<title>立春日有懷。贈淸陰。</title>,<text>四海今朝一樣春。恩光同被品流均。乾坤報答嗟無力。文字賡酬謾有神。世故不隨時候改。人生偏感歲華新。吾儕已辦窮途樂。須識優游自在身。</text>
<title>二次</title>,<text>小槽催壓洞庭春。朱暈朝來襯面均。已取繁華輸俗子。唯將寂寞養吾神。松門雪盡晴嵐潤。竹院寒輕麗景新。自是北山堪習隱。此生誰道未歸身。</text>
<title>三次</title>,<text>行年四十有餘春。往事思量得失均。薄祿縱能供口腹。浮名謾解擾心神。風花過瞬那堪捉。病草迎春乍欲新。觴詠倦時高枕臥。此生還似丐閑身。</text>
<title>四次</title>,<text>東風料峭禁城春。輕暖輕寒乍未均。詩課酒籌妨學道。藥爐茶臼可安神。靑山對我情如舊。白日催光歲又新。閑倚小軒無箇事。兀然忘却幻漚身。</text>
<title>五次 除夕</title>,<text>除夕相將醉早春。一場歡會萬家均。杯心柏葉須深酌。門首桃符有底神。玄律暗隨殘燭盡。靑陽更遂曉鍾新。朝來睡熟休相問。依舊山中偃臥身。</text>
<title>六次 除夜</title>,<text>相思已作隔年春。數日離懷兩地均。爲患未能驅五鬼。命儺何用逐三神。秪憑詩力窮逾健。那使交情舊轉新。一盞屠蘇如共飮。也應先酌讓吾身。</text>
<title>七次</title>,<text>宇宙如今閱幾春。世間添却一年均。昆蟲草木生成妙。日月風雲運用神。黍谷尙寒陽不到。葭灰已動律維新。尊前別有天和在。萬事無關爛醉身。</text>
<title>奉趙果川隣丈</title>,<text>隔歲支離抱病中。小閨矮屋膝纔容。一春花信枕邊雨。五夜漏聲窓外風。細討藥方詩卷廢。憤尋茶椀酒杯空。少時行樂今誰健。堪羨西隣七十翁。</text>
<title>良才途中</title>,<text>孤舟晩渡漢江口。三月桃花春水多。路遠不愁白日隱。境佳更惜靑山過。村翁隔岸灌田語。野女傍林挑菜歌。回首終南望烽火。北來消息今如何。</text>
<title>濟川亭懷古</title>,<text>濟川亭子已灰塵。欹砌縱橫草色新。謾有江山留勝槩。幾經歌吹送行人。磯邊白浪漁蓑雨。柳外靑帘酒肆春。自是沙鷗愁不管。夕陽洲上去來頻。</text>
<title>偶吟</title>,<text>柴門半啓綠楊遮。啼鳥聲中破睡魔。深樹自花還自落。幽人長嘯復長歌。不辭老境看看逼。無奈春光忽忽過。乘興欲尋江上去。滿船煙雨擁漁蓑。</text>
<title>雨中偶吟</title>,<text>簾捲西山雨脚齊。小軒孤坐不勝凄。花辭故樹將春去。鳥爲新愁喚酒啼。流景正同歸意速。壯心那共暮顏低。崇朝漸喜泉聲近。強起臨門看漲溪。</text>
<title>次尹生見寄韻</title>,<text>大隱巖前處士家。不唯栽竹亦栽花。淸陰礙日看看直。紅雨隨風陣陣斜。春去韶光嗟已晩。歲寒貞操秪堪誇。君須強起來拚醉。萬事如今兩鬢華。</text>
<title>雨中口占。寄櫻桃園主人。淸陰丙辰夏</title>,<text>森空雨足亂如麻。竟日通宵勢轉加。爽入竹林舒錦籜。潤歸瓜蔓綴黃葩。雷霆激瀉千尋瀑。鼓吹喧闐兩部蛙。會向櫻桃園裏去。共看朱實墊泥沙。</text>
<title>寄鷄林尹 尹暄</title>,<text>故人官況近何如。每向隣朋問起居。千里幾多勞夢想。一年強半斷音書。謀生自愧銜蘆雁。同患相期喣沫魚。兩地共看今夜月。淸光留取滿衣裾。</text>
<title>別金修撰 世濂 往省嶺東親庭</title>,<text>君承恩暇向東偏。榮覲還兼勝賞延。學士當今推國士。儒仙此日訪眞仙。粘天鉅海東南北。拔地奇峯萬二千。綸綍正應須大手。莫隨鸞鶴去飄然。</text>
<title>奉贈月沙奏請之行</title>,<text>灣上留連記甲辰。公方盛歲我靑春。高吟放筆時相和。痛引深杯不計巡。物色依然前日面。容華非復向來身。孤舟傍岸停橈處。應憶當年送別人。</text>
<title>還家有懷。奉呈隣丈。</title>,<text>跬步源源日有期。爲緣居住最隣比。逢場意緖言前得。隔戶跫音枕上知。棊局點籌朝訪早。土床添火夜歸遲。還家事事眞堪樂。只是相從少昔時。</text>
<title>春帖 東殿</title>,<text>銅龍春景望中佳。曉漏丁東靜九街。雲意表祥籠貝闕。雪華呈瑞覆瑤階。前星縹緲爭瞻耀。少海汪洋莫測涯。好扇仁風資發育。三陽應已動潛荄。</text>
<title>守歲日。逢立春。</title>,<text>去歲歲前春動早。今年盡日見春廻。初吹新律煙光嫩。漸布煕陽物色催。世味已嘗千苦遍。盤羞休飣五辛來。明朝更覺添衰齒。看把屠蘇第幾杯。</text>
<title>春寒。示隣舍。</title>,<text>日日東風捲地獰。染毫呵凍字難成。禽聲乍變未全變。草意欲萌還禁萌。不獨畏寒常掩戶。自憐無事坐忘情。煩君稍待春陽暖。山北山南取次行。</text>
<title>次韻 丁巳春謫理山</title>,<text>孤影涼涼塞上城。對燈欹枕數殘更。天長病雁春無信。雪盡寒江遠有聲。同道慣諳先世義。異鄕重見舊時情。驚心萬事何煩說。唯覺君恩荷死生。</text>
<title>客中卽事</title>,<text>邊山荒絶緊風沙。三月江城未見花。雙燕故依深院鬧。亂鴉爭趁夕陽斜。春來酒病還眞味。老去詩窮欲自誇。強起倚筇尋小圃。可憐芳草漸抽芽。</text>
<title>二次</title>,<text>關河無日不塵沙。寒勒千林禁放花。傍宅籬圍環整整。遶城山影矗斜斜。靑春送老吾何賴。白酒消憂只暫誇。風味未遑思故國。廚人多事薦芹芽。</text>
<title>三次</title>,<text>城邊春浪漲平沙。鄕國應開手植花。畫角吹殘邀月出。香燈消盡見河斜。榮華過眼那堪說。忠孝銘心默自誇。治圃更成新活計。小畦蔥蒜發尖芽。</text>
<title>四次</title>,<text>三春強半滯龍沙。窮峽陰多雪作花。曉月當樓嚴警徹。夕烽生嶂冷煙斜。聲名有累那關命。書劍無成摠莫誇。臥想小橋流水岸。凍餘新艾可煎芽。</text>
<title>五次</title>,<text>誰能射影巧含沙。身世飄如委地花。強策羸驂衝雪頓。倦攀危磴入雲斜。儒衣任遣山童怪。鄕味時從野老誇。昨得家書無別語。滿階紅藥長新芽。</text>
<title>夏初</title>,<text>千里春歸客未歸。感時空復淚沾衣。豈云天意高難測。猶是君恩足可依。花不厭貧當戶發。燕能從我入簷飛。都將萬事冥心久。一枕孤眠了夕暉。</text>
<title>偶吟</title>,<text>迢遞關西地盡頭。黃沙磧裏大江流。已知遷謫緣奇數。誰道飄零是遠遊。酒解引人尋勝境。詩能陶興破窮愁。居停自足容身地。海內何論有九州。</text>
<title>次韻詠雨</title>,<text>異域棲遲寄一軒。厭逢陰雨錯晨昏。從知滯客元多感。不獨行人欲斷魂。忍使涸鱗空喣沫。可憐枯草亦沾恩。寒聲淅瀝千峯暮。城外新添澗水痕。</text>
<title>次</title>,<text>羈懷悄悄獨憑軒。風雨孤城草樹昏。已分餘生期報國。休將苦語賦招魂。窮通自古皆天命。飮啄如今摠聖恩。欲識戀君無限淚。請看䨥袖未乾痕。</text>
<title>無題</title>,<text>昏昏默默復惸惸。對食忘餐寢不成。臣罪倘然唯有死。聖恩如許可無生。四圍籬裏三間屋。千疊山中一片城。不敢向人開口語。此心忠孝證神明。</text>
<title>虎頭枕</title>,<text>視爾饕人慣飽腸。取頭爲枕略相當。張牙想見咆哮狀。怒眼猶疑閃爍光。欹伴殘燈山鬼避。倚眠虛榻睡魔藏。憑凌一嘯風生處。今日危機戒未嘗。</text>
<title>三庚</title>,<text>沖瀜大地一烘窯。火到三庚氣轉驕。金石欲流紅日爍。江河如沸紫煙焦。秋菰水玉吾堪羨。寒露迎風望已遼。安得老炎留一分。朔陰凝處暫相饒。</text>
<title>七月旬夜</title>,<text>古塞秋晴減鬱蒸。夜來天宇闊逾澄。泉聲激激月生峽。露脚離離風爍燈。燕欲辭巢看似客。蠅猶作氣轉多朋。美人遲暮群芳歇。從此羈懷悵莫憑。</text>
<title>述懷</title>,<text>羈情無賴強要寬。臥看孤雲自往還。睡美枕呀䨥虎口。茶香鼎沸小龍團。浮名解悞身將老。急景工催歲向闌。夢罷樹陰簷外轉。小軒深處獨盤桓。</text>
<title>述懷 其二</title>,<text>身名終古鮮䨥全。心事唯憑指九天。醉趣頓能嫌屈子。頰渦堪笑動胡銓。乾坤浩蕩棲遲外。風月蒼茫嘯詠邊。騷賦直詞俱泯泯。千秋悵望一潸然。</text>
<title>七月念九有感 親庭初度。又有五言一首。</title>,<text>市無兼味更求人。甘旨常懷力未臻。煮得松都深碧酒。膾來楊浦細銀鱗。高筵喜倒雙雙舞。崇爵爭祈萬萬春。寸草向時心已折。不堪今日度茲辰。</text>
<title>夜懷</title>,<text>秋山寂歷夜沈沈。靈籟嘈嘈露氣侵。萬象暗時孤燭照。千家眠處一人吟。炎涼有代能生殺。風月無涯自古今。誰使寒蛩來近枕。盡情啼惱故園心。</text>
<title>無題 楚山。乃理山邑號。</title>,<text>三絶元非鄭老才。楚山魑魅禦堪猜。從知抱玉爲身累。何但銷金作禍媒。鄕國路長魚信阻。塞垣秋晩雁行來。重峯更礙瞻宸眼。落日高風萬木哀。</text>
<title>秋晩寫懷</title>,<text>歲暮思歸倍斷魂。想應荒廢舊林園。心中歷歷來時路。覺後依依夢裏言。小郡背山孤戍冷。長江注海怒濤奔。悲笳乍動城鴉起。霜葉鳴窓月斂痕。</text>
<title>遣懷</title>,<text>冠蓋紛紛滿洛京。自憐憔悴臥邊城。前言戲耳何榮慕。吾道非耶任困亨。葉隕萬林風四起。夢回千里月三更。多情寄語南飛雁。天地同寒莫遠征。</text>
<title>次友人韻</title>,<text>楚山風物對蕭蕭。憶醉城東第二橋。今日試嘗同病苦。當時誰識異鄕遙。深情款款杯行促。豪氣稜稜筆勢飄。客恨可方長夜燭。燭花雖盡恨難銷。</text>
<title>獨坐</title>,<text>畏寒扃室縮如蝸。坐久偏知病脚麻。楚俗玩巫常擊缶。山猺好獵夜聞笳。悲聲動塞風沙盪。朔氣憑陰日月遮。亂髮摧簪披道籙。前林稍稍動棲鴉。</text>
<title>夜吟</title>,<text>楚峽冬夜星輝輝。孤城吹角人語稀。懸燈讀書忽然起。攬衣拓窓誰與歸。玄氷塞河橋梁坼。白雪滿山行路微。倚劍惆悵發長嘯。東方漸高棲鳥飛。</text>
<title>次韻</title>,<text>多病形骸臥更羸。起來聊復暫逶迤。深冬虐雪埋窮峽。半夜獰飆振朔陲。歸夢豈知鄕路阻。殘燈唯見淚痕垂。男兒不變平生志。看取蘇郞漢節持。</text>
<title>次韻</title>,<text>歸心日夜關以東。歸計卽今還墮空。一年春動萬里外。孤城月出千山中。愁來但覺此身遠。醉後不知吾道窮。瓊州雷州何許地。古人今人同不同。</text>
<title>仲春有懷 上年二月十二日。到謫所。已閱一朞。故感而有作。</title>,<text>東風一夕動邊城。雪盡山顏瘦骨呈。物色暗添今日淚。江流又作去年聲。歸憑片夢宵嫌短。書比千金價亦輕。故國春華人不管。滿園梅柳若爲情。</text>
<title>次韻 二月廿八日</title>,<text>羈抱年來更若何。越吟非嘯又非歌。關河解涷陽和闖。草木逢春雨露多。孤憤秪憑詩暫遣。沈痾可待藥能差。歸心恰似朝宗水。千里滔滔接海波。</text>
<title>次韻 二月廿八日 其二</title>,<text>僑居斗屋短簷疏。忽憶城陰舊弊廬。經歲轉添爲客恨。逢人每悞討鄕書。春歸遙塞寒無燕。雪漲前溪早有魚。惆悵踏靑佳節近。異鄕風物自沾裾。</text>
<title>再用前韻。寄南村諸君赴踏靑會。</title>,<text>九十韶光問幾何。平蕪緩步答行歌。邊風逗冷陽功少。塞祲成陰雨意多。閑興只憑佳約在。浪遊非爲穀朝差。三三五五歸時路。日暮溪橋岸拍波。</text>
<title>偶吟 待人不來</title>,<text>春睡昏昏曉起遲。數聲啼鳥鬧簷枝。輕寒輕暖二三月。乍雨乍晴朝暮時。白髮驚心將老境。靑山入眼又新詩。相思正礙衝泥訪。閑斂窓前一局棊。</text>
<title>次</title>,<text>春寒料峭燕來遲。陌柳初垂嫋嫋枝。正對亂雲籠岫處。忽看飛雨過庭時。推排世事無奇策。驅使風光有小詩。已悟多言眞害道。手談唯識在圍棊。</text>
<title>客懷</title>,<text>天涯甲子換駸駸。柳絮初飛萬木陰。布穀勸耕秦地阻。杜鵑啼血楚山深。階前謾植當歸草。日下長懸未死心。唯有多情東嶺月。夜來還復入窓尋。</text>
<title>雨後</title>,<text>孤眠經罷午鷄前。燒半淸香一炷煙。雨意欲晴虹乍吐。雲光漸薄日斜穿。窓含餘潤靑山近。枕引微涼碧樹圓。深院悄然無箇事。閉門唯讀坐忘篇。</text>
<title>奉寄諸公會晤南村</title>,<text>佳約還隨勝賞俱。園林好處卽行廚。游鱗潑剌誰禁釣。村釀濃香不用酤。過雨小溪纔渡馬。落花深樹已藏烏。相將痛飮忘形地。能憶城中病竹無。</text>
<title>對雨。贈沈秀才。</title>,<text>朝雲籠峽雨頻胎。萬木深深綠影堆。欲向誰家乘興去。偶逢佳客破閑來。嬌鸚竝坐歌還語。濕燕低飛往復回。一句逋詩吟未了。篆煙燒盡墮輕灰。</text>
<title>二次 理俗。揷架施瓜蔓。否則朽不可實。老杜詩。有瓜架語。信然。</title>,<text>蠶繭初完燕化胎。麥芒翻隴浪成堆。靑苽上架微風煽。紅藥移盆小雨來。慙覓老夫衰筆去。遠隨深洞暝雲回。入門兒女牽衣處。廚下應寒夕爨灰。</text>
<title>次友人聽歌妓鶯囀飛唱韻</title>,<text>豈無顏色比苕英。秪愛淸音一代傾。楊柳三春怨玉塞。梅花五月落江城。關山苦調天涯淚。雲闕靈韶夢裏聲。莫唱滄浪漁父曲。欲從何地濯塵纓。</text>
<title>偶吟</title>,<text>南訛節候過天中。萬彙生生認歲功。新繭作絲鷄哺蛹。弱雛離殼燕銜蟲。纔看芳草萋菲綠。不謂櫻桃爛熳紅。棄物亦能隨化運。自然容鬢漸成翁。</text>
<title>得好夢。友人所示略相符。仍次所寄韻。</title>,<text>事業無聞性命殘。鬢添衰白臉消丹。心懸日下形骸瘁。恩及籬中世界寬。宣室可望徵見賈。袁州倘或量移韓。那知吉夢非天誘。禍福相仍不二端。</text>
<title>到碧潼聞京報 戊午九月。自理山移配河東。</title>,<text>淸時妖孼理難容。天網恢恢聖斷雄。元惡一朝先伏罪。大奸終古或如忠。嫌疑快釋尊中弩。得失全憑塞上翁。泣血追愆猶未省。寸心那得訴重瞳。</text>
<title>鐵甕城</title>,<text>西路形便大都護。四山周匝自天成。巨靈擘峽一邊坼。鬼斧斸巖千仞撑。方信此區爲鐵甕。更從何地覓金城。當關奮戟艱危際。一卒端應敵萬兵。</text>
<title>南原 丁酉。天將楊元以馬兵入守。見勢危。賂賊跳出。天兵五千及我軍數千皆沒。</title>,<text>東南都會控舟車。嶺下雄藩近海涯。誰棄重兵輕似芬。至今枯骨亂如麻。蛟龍山畔行人少。烏鵲橋邊落日斜。多難更堪傷往事。逐臣揮淚對棲鴉。</text>
<title>血巖 八良嶺前巖。有血痕斕斑。卽太祖鏖賊處也。</title>,<text>聖祖龍驤握虎符。神鋒到此蕩凶徒。縱橫魚鳥生千變。慘惔風雲動一呼。灘帶殺聲鳴淅瀝。石斑腥血染糢糊。豐碑萬古旌鴻伐。暝讀猶堪手自摸。</text>
<title>晉陽節度南公 以興。重建矗石樓，城壕，樓櫓。百械修擧之餘。乃能留意好事。使古跡不泯。其志可尙也。且思死事之人。不覺愴然興懷。適有誦得友人素灣翁詩韻。乃擬賦焉。</title>,<text>登臨不覺思悲悽。義士當年死鼓鼙。氣結風霆千古厲。事傳書史幾人啼。江山如昨含餘恨。樓閣重新續舊題。扃鐍倚公材力健。莫論華構向時齊。</text>
<title>詠竹</title>,<text>二年西塞憶東吳。心賞今朝興不孤。挺挺疏枝凌雪翠。森森苦節戰霜癯。時淸窮谷藏高士。世亂危途立丈夫。瘴雨蠻煙城畔宅。歲寒襟抱此君俱。</text>
<title>次</title>,<text>竹翁憐竹喜來吳。竹近翁居道不孤。解得錦綳千籜嫩。削成靑玉幾竿癯。淸標可挹蘇仙子。苦節應同楚大夫。歲暮窮途心有托。行裝從此倘能俱。</text>
<title>次韻。述旅懷。</title>,<text>千里非關學壯遊。孟冬行役自深秋。隨人笑語無多興。投老光陰不暫留。容膝此邊唯窄地。望辰何處有高樓。金鰲山逼靑霄裏。安得登臨最上頭。</text>
<title>無題</title>,<text>終宵默默又昏昏。非夢非眠恍莫論。心上秪應忠與孝。念頭那復怨兼恩。靑燈獨照身千里。畫角孤吹月一痕。萬事此時都已了。櫬膚唯覺土床溫。</text>
<title>借盆梅與竹。有詠。</title>,<text>孤棲無伴此生涯。爲借雙根寸土移。竹友淸脩如切切。梅兄雅潔共怡怡。龍腰釀出風霜操。鶴膝培成玉雪姿。老子亦期非俗物。暗香疏韻自相宜。</text>
<title>次浮休子 沈光世 贈韻</title>,<text>詩斑釀雪鬢邊侵。眼送長江入海深。天外此行眞似夢。世間何事不驚心。那無旅恨能懷土。賴有交情可斷金。看取歲寒松柏操。與君同和白頭吟。</text>
<title>二次</title>,<text>寂歷柴扉澗水侵。竹林荒處小村深。江山慣識氷霜貌。風月偏供錦繡心。搜句莫要音戛玉。力田唯願歲穰金。紛紛禍福相仍倚。聽取詞人猛虎吟。</text>
<title>三次</title>,<text>雨餘江岸晩潮侵。曲逕遙連小洞深。縣宰致書非俗態。村翁送酒見眞心。全身擬奉相如璧。寸舌何嗛季子金。從此倘營棲息地。草堂枏樹可詩吟。</text>
<title>四次</title>,<text>紙窓牢掩瘴氛侵。籬外村舂聽更深。名利怳如前世事。悲歡漸異少年心。天南歲律催殘臘。洛北音書抵幾金。鳥鼠盡眠山寂寂。小燈孤照一人吟。</text>
<title>五次</title>,<text>飮不多時酒力侵。吾衰甚矣怕杯深。蟄蟲漸動三陽候。病鶴空銜萬里心。春信漏梅姸勝雪。月光篩竹碎如金。天涯物色催遲暮。醉後還成扣劍吟。</text>
<title>六次</title>,<text>竹風吹雨半簾侵。壁裏靑燈照影深。虛老平生如斗膽。孰知名利已灰心。茅穿可免沾床漏。囊罄都無僦屋金。落盡小梅歸未得。不禁春思入孤吟。</text>
<title>七次</title>,<text>衰羸那禁衆邪侵。力短飜飛禍網深。好雨將春來海上。長風引月到天心。飄零已分同沙礫。得失何論注瓦金。滿目江南芳草色。病餘無興作歌吟。</text>
<title>八次</title>,<text>丘壟高低野火侵。燒煙團作陣雲深。神交楚客登樓賦。涕盡湘纍去國心。潤屋何人規萬石。垂堂有戒媿千金。東風料峭春寒淺。閉戶終朝覓句吟。</text>
<title>九次</title>,<text>喬木村墟暝色侵。亂山環擁洞門深。一年芳草思歸恨。千里慈烏反哺心。靑鏡巧能催白髮。丹砂誰解變黃金。前林坐待生新月。城上咿咿畫角吟。</text>
<title>追和浮休子歲前見寄詩韻</title>,<text>臘寒輕嫩似春寒。瘴霧交陰不解頑。誰悶此時同竄逐。可憐吾道屬艱難。風期脫略詩千首。身事蕭條屋數間。咫尺相思頭盡白。隱侯多病帶圍寬。</text>
<title>贈鄭生挾冊來訪</title>,<text>爲把深杯送子歸。午窓明處篆煙馡。相從問字心雖切。自愧傳經計已違。江燕不來寒料峭。杜鵑初落雨霏微。羈愁別恨渾無賴。脩竹千竿獨掩扉。</text>
<title>寒食日有感</title>,<text>朝來忽起愴然思。感彼林烏反哺慈。寒食卽今當令節。故山何日是歸期。受風楊柳輕輕絮。臨水桃花短短枝。物色惱兼丘墓戀。不堪吟到永州詩。</text>
<title>土主祭理盲山。得雨。</title>,<text>商羊陌上候先占。甘雨朝來掃旱炎。爽入竹林聞淅瀝。潤歸禾壟見廉纖。生靈可愛終須恤。草木雖微豈盡殲。聖主體天宜軫念。願言施惠荷均霑。</text>
<title>蒙赦日。兼聞女弟訃。</title>,<text>逐客初蒙放赦恩。看書不覺哭聲呑。無心強作今朝喜。有淚仍沾去歲痕。萬死生全吾未料。百年辛苦爾堪論。嗟嗟弟妹存亡半。歸覲何辭慰倚門。</text>
<title>聞赦後。次素翁韻。</title>,<text>別後全知兩鬢明。倘能頤靜養殘生。身謀子亦抛長策。交道吾猶保拙誠。隱几自諳齊得喪。鼓琴那可免虧成。他時會訪無名處。蓼水煙波接海晴。</text>
<title>龍頭嵒。寄李任實仲珍 汝璧 兼謝借馬。</title>,<text>驕陽炟赫火雲圍。流汗如漿費幾揮。故傍脩林尋澗壑。更依深樹卸冠衣。白魚巖下一䨥躍。黃蝶枝頭無數飛。涼燠迭來吾且忍。默看群動自天機。</text>
<title>六月二十七日。渡銅雀。</title>,<text>銅雀津頭煙浪平。淸晨倚棹望神京。二年去國一身遠。萬死還鄕雙涕傾。暫向昭陽瞻日色。想趨長樂聽鍾聲。莫言田里非朝市。何似蠻鄕隔鳳城。</text>
<title>七月。移寓楊花渡。</title>,<text>三遷旅次耐崎嶇。將奉晨昏計亦迂。弱子病妻千里阻。羸驂困僕一身孤。羈窓夢罷蟲吟壁。前浦漁歸月滿湖。衣未裝綿涼欲透。秋風昨夜動高梧。</text>
<title>七月。移寓楊花渡。 其二</title>,<text>身名休道保䨥全。萬事蹉跎半百年。侵戶氣涼經夜雨。飽帆風正上江船。盤飧敢嘆南烹欠。心膽渾驚北報傳。但爲穎封將毋計。此生知荷聖恩偏。</text>
<title>旅思</title>,<text>在世長爲避世蹤。何人載酒問楊雄。秋光乍霽千林雨。暑氣全鏖一陣風。殘照湧金翻絶壁。落霞成綺散遙空。愁邊觸景渾無興。百口南州信不通。</text>
<title>贈七松居士</title>,<text>楊花渡口蓼花香。積雨收來泛晩涼。風不滿帆船意懶。日初沈渚鳥歸忙。僑居自熟沿江路。回望還迷隔葉堂。今夜七松亭上月。可憐誰與共淸光。</text>
<title>過謫中舊居</title>,<text>寂寞城西村落稀。石泉苔磴掩柴扉。危蹤苦作籬中縶。盡室今從海上歸。綠竹戰霜寒凜凜。靑山吐月夜輝輝。簞瓢有味今何病。長對林烏願莫違。</text>
<title>矗石。再用素翁韻。</title>,<text>灘聲咽咽復凄凄。更鼓仍聞第一鼙。戰鬼不堪當夜哭。城烏何事向人啼。湖山滿目憑闌醉。風月盈襟放筆題。宴罷莫收紅燭跋。愛看霜竹與墻齊。</text>
<title>醉席呼韻</title>,<text>不見故人今七年。流光衮衮似奔川。韶容變改愁相悞。瘦骨崚嶒病更纏。遙浦暮聲潮落處。亂峯秋色雁橫前。離懷訴盡深尊臥。酒味撩人坐屢遷。</text>
<title>三月十八日。雨。</title>,<text>桃花初發杏花殘。布穀啼時惜雨乾。細霧曉來䨪野色。亂雲朝後失山顏。林端忽覺飄蕭響。簷角俄成點滴看。從此田家豐有麥。獨憐春意漸闌珊。</text>
<title>三月十八日。雨。 其二</title>,<text>纖纖一雨潤麰根。桃漲三春浪未翻。漸欲草藏尋井路。不勝花重隔溪村。故園弟妹無消息。異地人情有冷溫。佳節向闌吾未返。獨聞巢燕語窓軒。</text>
<title>遷寓。悼逝有感。</title>,<text>破屋崩籬荊作扉。備嘗艱險此相依。殘工片素休多感。死別生離只暫違。花發尙如前度好。燕歸能識主人非。不妨旅寄還遷次。知命年來也庶幾。</text>
<title>僑寓</title>,<text>雨晴雲斂靄餘姿。興與心媒秪自知。松下茅簷堪入畫。柳邊花徑可吟詩。元非故土誰非客。倘有吾生會有時。萬事一場春夢覺。烏棲山外夕陽遲。</text>
<title>旅中卽事</title>,<text>書劍無成成老翁。竹陰居士未豪雄。深藏山海千重裏。偃臥乾坤一氣中。陶冶性靈詩與酒。發揚時物雨兼風。矇矓醉眼初開處。落日西頹樹影東。</text>
<title>蜂</title>,<text>弱翅輕裁薄薄紗。往來容易滿園譁。草香黏股供朝課。花蘂登鬚趁晩衙。釀白成脾終底用。借黃粧額乍爲華。憑渠悟得浮生事。擾擾營營謾自誇。</text>
<title>薪橋渡</title>,<text>川支重疊綰蛇龍。湖上漁家半雜農。土潤鹽花霜着岸。瘴交嵐氣日沈峯。楓薪擁壁蠶成繭。檞葉連林鹿養茸。每得靜便差愜意。擬於兹地避塵蹤。</text>
<title>發新店村</title>,<text>夢回推枕上征鞍。曲岸沿溪路似彎。山際白雲收片片。葉間淸露瀉漙漙。驕陽正到南訛熱。愁眼偏因北望寒。有意八峯如待我。晩天殘照帶孱顏。</text>
<title>獵魚</title>,<text>懶臥門庭擁草萊。偶因佳興出溪隈。何妨漁父譏騷客。可但嚴陵有釣臺。白鷺辭磯穿蓼去。紫鱗粘網入盤來。蒼蒼古木園林近。驢背斜陽帶醉回。</text>
<title>朴監司說之挽詞 東說</title>,<text>休休眞態古人同。末路心期幸托公。德業合登廊廟上。文章暫試儐僚中。浮名自是兼榮辱。宿志應無媿始終。回首斷雲天外去。數行哀淚落秋風。</text>
<title>小至日。渡盤灘。</title>,<text>草頭霜白未朝暉。揭涉淸灘亂鴨飛。迂徑似彎行詰曲。遠峯如畫望依微。天心可見時當復。世道難回事漸非。爲客莫思嘗豆粥。嚴寒好占一陽歸。</text>
<title>人日 適披覽謫中人日詩。有感。</title>,<text>新歲光陰忽忽催。浮生感舊意難裁。鬼門關外曾懷土。人日尊前更把杯。細柳精神風喚起。早梅消息雨將來。東西南北今差免。病臥田園亦樂哉。</text>
<title>曉起</title>,<text>水村寥闃客來稀。牢掩柴扉臥起遲。尊酒不妨無事飮。絲桐誰識有聲詩。遙空月隱晨鷄唱。斜漢星沈旅雁悲。身到今春猶未返。故園梅發去年枝。</text>
<title>次仙源題韓元之 仁及 亭上韻</title>,<text>從來玉石混難區。玉豈眞無相玉無。誰使駿蹄空北野。可憐鵬翼挫南圖。高吟擊柱忽䨥涕。大醉仰天時一呼。魂夢每尋京輦去。片時唯作少年娛。</text>
<title>二次</title>,<text>未刱魚池與芋區。眼前麤糲有時無。松風乍愛笙簫韻。山靄遙成水墨圖。敢以文章規述作。唯將諷詠助歌呼。君看多少繁華事。何似尊前一笑娛。</text>
<title>三次</title>,<text>桃源聞說最靈區。漁子重尋路有無。始識怡神爲樂地。方知痛飮是良圖。輕身未出三千界。快意唯憑五百呼。坐愛八峯山入眼。嫩嵐晴靄摠堪娛。</text>
<title>永保亭登覽。已過十五年矣。聞君所住稍近。時往觀暢。有懷。四次。</title>,<text>永保東韓第一區。奇觀舍此也全無。鯨濤萬里蒼茫界。鼇背三山隱約圖。側島平沙呑復吐。朝潮夕汐吸仍呼。箇中變化無常態。心目令人觸處娛。</text>
<title>因憶仙源有懷。五次。</title>,<text>楓溪水石怳仙區。溪上仙翁好在無。十載乖離那忍說。兩家憂患不曾圖。城陰雪盡寒梅動。湖外春生病雁呼。吟和淸詩增感慨。接隣何日敍悲娛。</text>
<title>贈無名氏。六次。</title>,<text>杞梓蓬蒿判易區。全才近世似君無。初唐儷句滕王閣。盛晉楷書筆陣圖。窮處謾勞持玉獻。達時應見順風呼。丹霞洞裏煙花滿。尊酒論文亦可娛。</text>
<title>次西坰韻</title>,<text>山自西來水自東。楮洲形勝此當中。滄浪漁父歌堪和。風景龍眠畫不工。今日融神濡翰墨。何時縱目倚窓櫳。江湖廊廟君民念。莫把前人較異同。</text>
<title>光山歸路。留別宗姪 碩。</title>,<text>仙胎山號昔聞之。沿路峯巒處處疑。遠別關心開綠酒。春風如昨聽黃鸝。千章古木深深洞。一樹殘花短短籬。欲去未能還摻袂。不堪斜日住車時。</text>
<title>古長城有懷</title>,<text>湖南湖北嶺重遮。盡日攀躋石棧斜。舊運判來新邑宰。古長城廢卽村家。貧廚競煮黃精草。逋屋空開白飯花。觸目生愁無與語。不知深樹已棲鴉。</text>
<title>次風詠亭韻</title>,<text>出城何處駕言休。爲傍煙波滌盡愁。快閣架巖纔有路。長江漲岸更無洲。江山幾閱詩人去。風月空隨勝跡留。坐久偏知炎氣薄。竹涼松韻易生秋。</text>
<title>二次 贈金守吾，高善行兩令公。</title>,<text>此生於世眞浮休。唯有選勝消我愁。杜老觀畫想玄圃。謫仙有詩凌滄洲。山圍平野一望盡。人與輕鷗相對留。竹風翻露滴寒月。長笛一聲湖上秋。</text>
<title>三次</title>,<text>聞君今向此間休。未別先懷惜別愁。征馬想穿林外路。伊人忽在水中洲。心懸落日低還照。目斷孤雲去不留。行到楓城應有作。白鷗疏雨海山秋。</text>
<title>次晴沙見贈詩韻。仍敍別懷。</title>,<text>秋江何處白蘋馨。却憶前宵送客亭。老子函關瞻紫氣。謫仙華岳見明星。嫌疑已判尊中弩。離合元如水上萍。會駕長風同破浪。南溟的的近東溟。</text>
<title>廣山途中</title>,<text>策馬崟崎過古原。層巒中斷一溪奔。秋深亂樹生凄響。水落高林見漲痕。橋外路通垂柳岸。竹間門掩夕陽村。黃花欲發重陽近。何處登臨望故園。</text>
<title>景陽堰上押呼。示梁長城。</title>,<text>抱霜殷葉墮危枝。地暖江南節較遲。莫恨白頭成潦倒。且開靑眼向親知。棲鴉古堞煙光薄。回雁遙峯日脚垂。任使女兒攔道笑。接罹斜影月明時。</text>
<title>次</title>,<text>身如越鳥戀南枝。千里歸程恨太遲。把酒詎能陶好興。論文猶足托心知。風亭錦瑟差池約。月渚漁竿寂寞垂。從古有才要有用。不應虛老聖明時。</text>
<title>林監司子愼挽 㥠</title>,<text>北歸良荷辱投尋。老境偏知舊意深。前月別言猶在耳。浹旬凶訃遽驚心。丹旌素幔仙巖館。落日歸雲瑞石岑。奠哭一杯誰健倒。撫孤悲淚滿衣襟。</text>
<title>李太常丈挽詞 尙俊乙丑春</title>,<text>人生契分豈徒然。年事元非較後先。萬死相逢猶宿狀。兩家通好亦前緣。鞲鷹臂向誰邊去。鼎藥斟仍昨夜煎。素幔遠隨流水逝。春風淚滴廣陵船。</text>
<title>菡萏亭。朱學士 之蕃 改以小蓬壺。丙午春。余以儐僚隨塵。親見揮洒之時。感舊有作。</title>,<text>柳拂回簷逗晩風。綠池西畔畫欄東。酣紅照灼玫瑰朶。淺粉糢糊芍藥叢。往事追思渾若夢。此身雖在已成翁。蘭嵎學士蓬壺扁。親覩當年下筆雄。</text>
<title>次江上韻</title>,<text>三行紅粉擁樓船。弱纜徐牽遡復沿。神女弄珠交玉佩。江娥撫瑟和朱絃。麟亡石老祥雲滅。鳳去臺荒碧草連。入夜便忘歸棹晩。蘋風搖蕩白鷗眠。</text>
<title>次浮碧樓韻</title>,<text>浮碧樓名擅地經。山光水色漾空靑。飛來十里綾羅島。削立千層錦繡屛。夢裏繁華如轉燭。世間離合劇流萍。白雲橋上同臨處。灝氣應添月滿櫺。</text>
<title>送李評事</title>,<text>學如三策究天人。投老還爲入幕賓。楯鼻墨磨才更捷。樓頭月滿興逾新。神光寺裏題名處。孤竹城西縱酒春。勝會未追頻遠別。鐵關行色謾傷神。</text>
<title>聖節望闕禮口占</title>,<text>千門五夜闢噌吰。絳燭排空混玉繩。九級陛前班欲定。萬年枝上月初昇。君心秉禮殫誠敬。宗伯司儀贊拜興。聖節自今開泰運。願言終始祝岡陵。</text>
<title>次上使韻</title>,<text>晴波搖蕩畫船輕。亂嶠西邊日脚明。危壁揷江看瘦骨。晩潮歸海聽寒聲。沙禽不下驚龍節。仚侶忘廻醉兕觥。說到前緣偏有感。片時情悃荷相傾。</text>
<title>追寄淸陰航海之行</title>,<text>臨分摻袂更逡巡。立馬橋頭語暫親。分外閑緣魔作戲。夢中詩句讖成眞。那堪別恨從今始。且待迎歡到此新。垂柳門前跫響斷。念來時復望西隣。</text>
<title>次右相玄翁別淸陰韻</title>,<text>不才端合讓兹行。廷論推君赴帝京。險阻十年嘗已遍。波濤萬頃視如平。唯憑素學存忠信。肯把微軀較死生。曩御皇華今在否。集中應記第三名。</text>
<title>次西坰別淸陰韻</title>,<text>賀節兼將敷奏新。且緣同慶謝頒綸。文章北極魁三象。名論東韓第一人。直氣幾多捎魍魎。寸心端不媿天神。行期夜夜看牛斗。占得孤槎上漢辰。</text>
<title>次西坰別淸陰韻 其二</title>,<text>交情世義久彌專。況卜隣比閱幾年。盡職只知由素位。行身但覺任蒼天。琢磨吾豈能攻玉。聲價君憐不直錢。路過蓬壺應咫尺。願將衰白問群仚。</text>
<title>正月初一日立春 戊辰年</title>,<text>淸香燕寢擁烘鑪。急雪蕭騷亂竹癯。臘盡前宵除歲去。月正元日立春俱。土牛社皷祈新穀。椒頌辛盤憶舊廬。千里可歎謠俗別。一杯何處覓屠蘇。</text>
<title>贈聽荷 卽金方伯</title>,<text>湖莊里閈曩時同。舊跡渾如一夢中。別後每思靑眼喜。年來遽作黑頭公。高牙大纛元戎體。緩帶輕裘雅士風。北闕佇寬西顧念。願言努力獻奇功。</text>
<title>椵島</title>,<text>憑高刱鎭斸崎嶔。天作形便此最深。皷角報更霜凜凜。魚龍回夜海沈沈。千林暗處孤燈照。萬室眠時獨客吟。胡馬近窺關外境。平遼勳業屬方今。</text>
<title>燈下押呼。示卞獻。</title>,<text>荒村日落鳥棲初。旅枕欹來掩古書。病鶴思飛鳴獨苦。長鯨未斬憤何攄。燈花媚客排金粟。鼎藥妨杯謝玉蛆。岳麓他時能遠訪。滿園松竹是吾廬。</text>
<title>有感</title>,<text>山遶平郊小縣孤。客居棲息與誰俱。村邊雪逕纔通馬。井上風枝不受烏。學力較來危處驗。壯心非復少時圖。沈吟更向殘燈笑。萬事如今判獨愚。</text>
<title>安州</title>,<text>遠客獨登江上城。傷心不覺淚縱橫。敵兵纔到宿兵潰。戰血未乾盟血腥。七佛寺前秋日昃。百祥樓下晩潮生。何人却掃隋唐衆。鬱鬱山河恨不平。</text>
<title>甑山途中</title>,<text>峥嶸歲律向窮時。靑陸看看白日移。已辦客愁長一線。不堪羈鬢亂千絲。山谿積雪行人少。澤國層氷去馬遲。多病且憐無興趣。斷煙斜景暗催詩。</text>
<title>又贈聽荷 金起宗</title>,<text>壯志蹉跎歲不同。百年雖到已過中。衰容欲問紫金訣。妙略未諳黃石公。關月影臨千里夢。海潮聲斷五更風。書生膽氣吾差有。汗馬如今乏寸功。</text>
<title>次忠肅王百祥樓韻</title>,<text>關西名勝最兹樓。景象森然爛不收。二水中分交燕尾。千峯簇列壓鼇頭。斜陽石佛前朝寺。遙海風帆底處舟。草色萋萋潮落後。白鷗如雪滿芳洲。</text>
<title>贈李同知尙仲令公朝天之行</title>,<text>投老銜綸赴玉京。可將筋力任脩程。忘家自是平生志。報國唯憑一寸誠。猛虎在山藜不採。毒龍移穴浪應平。天文共指旄頭滅。遵陸回時鴨水淸。</text>
<title>松都 乙丑，丙寅，戊辰。連過此地。</title>,<text>松岳峯頭夕照頹。紫霞深處洞門開。祥雲縹緲神龍去。芳草芊綿野鹿來。乘興偶成尋古迹。扶衰仍自上高臺。可憐善竹橋邊水。嗚咽千年不盡哀。</text>
<title>松都 乙丑，丙寅，戊辰。連過此地。 其二</title>,<text>禁園荒廢女墻頹。處處棠梨樹樹開。前殿草銜征馬立。後庭花折牧童來。千年國過頻年客。半月城圍滿月臺。莫向斜陽吹短笛。古都風物自生哀。</text>
<title>尹主簿仲圭挽 琬</title>,<text>悲淚潸潸落奠巵。故人來哭子能知。吹噓鶼鷢朋情篤。會計牛羊職事治。階竹頓疏前夏影。盆梅猶發去年枝。氷江雪馬三更月。斷送人間痛飮期。</text>
<title>示鶴谷 洪瑞鳳</title>,<text>共涉危途閱幾時。莫論年輩暫差池。常從北海霑尊酒。肯向東君借壁輝。詩句有神凡眼厭。語言無味俗人嗤。思君一夜梅花發。獨嗅淸香近枕枝。</text>
<title>綾海君夫人挽詞</title>,<text>恭帷貞敬李夫人。大姓于歸國舅親。豈待齊眉方識禮。曾從結髮已稱仁。慈均已出前同後。喪庀君恩舊亦新。雙劍幾年今更合。向來時日摠傷神。</text>
<title>公山道中有懷。將欲直向湖莊。當在戊辰年公山詩下</title>,<text>千里驅馳骨節酸。爲緣歸興病懷寬。身名久已慙三黜。才智元非效一官。野鴨浮沈閑自在。林花開落好誰看。如今便向田園去。何事東門更挂冠。</text>
<title>聞尹定卿令公渰覺華洋中</title>,<text>前秋來別悵相看。握手唯言好往還。天上行期常望斗。日邊消息奄摧肝。如今碧海無情甚。終古靑山有塚難。招得孤魂歸故國。親朋號泣葬衣冠。</text>
<title>贈金經歷 南重</title>,<text>相公曾未了經綸。舊業應須付後人。逸步世間金騕褭。奇姿天上石麒麟。班違禁闥身雖屈。興入名都志則伸。霞洞月臺遊賞處。好將仁化及遺民。</text>
<title>別襄陽李使君 景容</title>,<text>海上名區蓬島西。扶桑曉日聽金鷄。龍墀近列身雖遠。鶴髮專城願不睽。持贈坐孤靑玉案。吟詩聊和白銅鞮。天長可耐音書短。魂夢唯應遶大堤。</text>
<title>贈晩悟李而實令公刺凝川 必榮</title>,<text>海東南極嶺南樓。名冠炎方六十州。勝地風光元自在。此公治化信難求。靑燈別夢孤村曉。碧樹寒蟬亂嶂秋。滿眼蓴鱸慵下筯。不須多羨季鷹舟。</text>
<title>別鄭順天 維城時余出按嶺南</title>,<text>文忠公後幾人存。年少蜚英是聞孫。秉筆纔看登藝苑。斂裾何遽出王門。雙溪寺古仙風遠。八馬碑荒野火燔。按節佩符同去國。漢江分路共銷魂。</text>
<title>竹山</title>,<text>竹山西北近京鄕。喬木村墟帶夕陽。石佛戴巢晴鸛立。野巫迎鬼亂鴉忙。周遭粉堞蟠空迥。冷落黃花滿砌香。形役一年憔悴色。鏡中看取鬢邊霜。</text>
<title>無忌驛途中。趙僉知景觀持酒來訪。國賓</title>,<text>沙邊立馬坐橋頭。小澗氷銷泫細流。野雀啁啾齊上下。初陽姸暖靄浮游。黃金橫帶慙恩重。白髮盈簪感歲遒。力疾不辭酬勸白。可堪離恨一年周。</text>
<title>水橋村。訪尹友小莊。</title>,<text>一派仙源宛種桃。避人蹤跡似藏逃。山連鳥嶺爭高聳。泉近龍湫已怒號。縱飫靑精炊軟飯。能飡赤石蘊靈膏。雲林倘作幽棲伴。堪把餘生混稼陶。</text>
<title>忠烈祠</title>,<text>溪上祠前芳草遮。靑山無語夕陽斜。孤城片土忠臣血。絶域殘春望帝花。壯魄時憑虹吐氣。芳名直與日爭華。居民口說當時事。欲問何邊大作家。</text>
<title>德川書院途中 曺南冥書院</title>,<text>頭流絶頂最天王。遠眺浮空近仰望。萬壑淸湍喧石壁。一區脩竹護仙莊。隨身簿牒塵緣重。閱眼峯巒勝賞忙。咿戛筍輿穿棧磴。松風吹覺午眠涼。</text>
<title>題淸心樓</title>,<text>密竹蕭森被石屛。誰開快閣架竛竮。山如舞鳳回飛勢。川似盤龍屈曲形。千里宦遊雖勝致。一年炎旱奈生靈。憑軒矯首瞻寥廓。雲漢昭回帶月星。</text>
<title>尙州。次柳牧使永吉韻。</title>,<text>舊聞謠俗美無雙。杖節如今住此邦。閑爇鷓鴣香繞筆。懶拈鸚鵡酒盈缸。雲邊岳勢連烏岫。雨後川聲轉洛江。鈴牒一堆酬已了。岸巾終夕倚軒窓。</text>
<title>次贈權尙遠 權學官稱號從北渚相公丙寅東槎之行。今聞虜入淸北搶樣。無復往時云。</title>,<text>才名半世豈徒然。一見論文已六年。選士身邊那釋褐。學官囊裏少留錢。田家盛夏天慳雨。旅館殘更月壓煙。西路東槎還勝事。對君無語又無眠。</text>
<title>大丘。三月望後。梅花始落。燕子初來。</title>,<text>洛城春色遠相隨。行到吳中半已衰。芳草自能添舊恨。病心猶怕換新衣。階前花浥雨聲細。池上柳搖風力微。乍枕虎頭成小睡。水沈銷盡篆煙霏。</text>
<title>贈杆城倅李君澤堂</title>,<text>東國之東日出前。名區勝絶見無緣。風驅萬里濤聲壯。雲近三山瑞色連。來自玉堂新太守。孰知丹籍舊儒仙。興來溟岳應飜倒。元氣淋漓筆似椽。</text>
<title>金府尹守吾挽 存敬</title>,<text>三流亭上醉春輝。乘興留連入夜歸。勝賞難追佳境阻。風光依舊主人非。白頭情伴呑聲別。靑眼親知屈指稀。覓記一篇同挂劍。片言心諾庶無違。</text>
<title>錄奉仙源右台</title>,<text>古木陰陰垂碧蘿。石池春雨長新荷。花隨燕子一時舞。人與鶯兒相對歌。綠野名莊違輦轂。香山淨社混僧伽。廟堂巖壑風流竝。太古亭翁人謂何。</text>
<title>醇叔兄搆堂曰晩悔。亭曰喜遊。植錢蓮澗柳云。仍次其韻。</title>,<text>川原繚白又縈靑。遠有芳洲近有汀。巖岫古今爭秀狀。雲煙朝暮幻奇形。閑眠乍罷風生砌。宿酒初醒月入櫺。往事悔來何早晩。吾雖喜臥恨無亭。</text>
<title>東平君挽 申景裕</title>,<text>穿楊技壓萬夫雄。虎榜魁元世望崇。幾握龍韜臨大閫。早登麟閣策奇功。良方未效嬰身疾。多難終孤爲國衷。庭際盆花無主管。不堪揮涕倚東風。</text>
<title>贈淸陰</title>,<text>春光催謝牧丹枝。同賞如今又失期。黃鳥丘隅知所止。白駒空谷願言思。沈痾未減先憎藥。薄宦猶縻且救飢。還羨故人生意足。時淸亦可茹靈芝。</text>
<title>贈淸陰 次韻 淸陰</title>,<text>綠葉陰陰忽滿枝。一春遊賞負佳期。山中夜鶴無心怨。洛下親朋有夢思。自是休官因抱病。非關樂道可忘飢。風塵擾擾人寰窄。欲向蓬萊採紫芝。</text>
<title>贈曺雪汀赴高城 名文秀字子實</title>,<text>海東飛夢遶蓬壺。暫謝承明舊直廬。夙世定知棲福地。勝緣今復訪仙居。蒼崖削立千尋面。丹筆高揮數字書。佗日倘能諧壯觀。與君同飫膾鯨魚。</text>
<title>贈睦湯卿令公之江陵 大欽○自工曹參議出宰云</title>,<text>水曹詞客酒仙姿。投老還尋物外期。孰謂瀛洲非玉界。須知鏡浦是瑤池。溟波吐日祥雲捧。嶺棧盤空暮雪吹。年甲與同君較健。願分靈藥寄扶衰。</text>
<title>金佐郞光燦內室挽</title>,<text>浮生雖壽幾生涯。況促生涯命最乖。弱息八人黃口六。孀親兩老白頭皆。魂悲失乳呱呱泣。夫奈當家惻惻懷。仁愛天心胡乃忍。蒼黃斯理問無階。</text>
<title>天朝副摠程龍號飛生。齎兵部咨。以聯屬國。安島衆爲言上親接程。密言云云。仍往寓於南漢山城之佛舍。求一梅盆賞玩。遍送紙牋。索滿朝文翰人詩句云。甲戌年</title>,<text>孤棹天涯未返時。漢南山郭獨憑危。沈機已覺心爲勇。授簡應因興要詩。蕭寺月斜淸磬響。小窓香動臘梅枝。悲歌悵望遼河路。再御皇華倘有期。</text>
<title>甲戌仲春。小雨。寄淸陰。</title>,<text>年來身事與心違。衰鬢添華帶減圍。花意較遲寒料峭。草芽纔動雨霏微。懷人短夢愁敎亂。寄恨新詩病覺稀。獨向古松陰畔立。夕陽沈壑暝鴉歸。</text>
<title>寧原君挽 崔山立</title>,<text>勳封德業繼先公。夙慕休休長者風。寂寞窮途傾意氣。蹉跎暮境阻過從。江花自落靑春去。尊酒重逢素約空。惆悵廣寒樓上月。秪今留照舊遊蹤。</text>
<title>贈竹巖安州迎慰</title>,<text>龍灣一失壯城池。遠慰皇華異昔時。渤海今通天北極。淸川便作國西陲。前星吐耀增瞻仰。中使銜綸侈享儀。餘興百祥樓上望。塞門延眺暗生悲。</text>
<title>具主簿瑩挽</title>,<text>歲時來問接慇懃。令質心知八谷孫。忠孝傳家期莫忝。死生由命避無門。猿腸寸絶䨥親老。鸞影孤棲片鏡昏。弓院草亭誰主管。不堪秋日鎖荒園。</text>
<title>九畹挽詞</title>,<text>腰金衣布一榮枯。蘭畹餘香襲着吾。半世交情唯悃愊。右邊風痺且形模。文成白玉新樓記。淚滴黃公舊酒壚。何處靑山句引去。好人今已隔泉途。</text>
<title>贈晉州兵使鄭可行令公 忠信</title>,<text>西山虎踞視眈眈。眼底兇徒一蹙勘。大纛高牙仍鎭北。輕裘緩帶且征南。層樓架石天低檻。弱纜牽舟月映潭。四萬義軍同死地。風光雖好恨難堪。</text>
<title>晉昌君挽詞 姜絪</title>,<text>未識公時已識才。卽圖詞撰賁雲臺。高懷脫洒遺科業。逸韻淸疏玩酒杯。契厚忘年肝膽豁。辯弘論史古今該。傷心忍過西門路。却憶聞鍾犯夜廻。</text>
<title>贈別江都尹南敵萬令公 以雄</title>,<text>當今重寄最何方。爭謂江都是鉅防。地理縱憑爲保障。人和端在務慈祥。靑春過半餘寒峭。白首離群壯志傷。相憶莫敎書疏闊。也知魚雁足江鄕。</text>
<title>次四事堂韻 主人進士權希慶。以四事名其堂者。承朝露看花。迎晩風觀柳。待皓月吟詩。留佳客飮酒。四事凡二十字。避而不犯。</title>,<text>閑居靜裏默占天。勝賞隨時儘自然。錦纈濃沾交綵旭。碧絲搖颺帶晴煙。篇成素魄揚輝處。尊臥佳賓爛醉筵。四箇興銷千種念。也忘榮辱送殘年。</text>
<title>尹都正 民逸 挽</title>,<text>弱冠相知至白頭。中間離合儘悠悠。松篁不爲風霜變。參朮那敎疾恙瘳。去歲情緘悲暗記。舊時歡晤邈難求。城東古宅人誰在。門巷依然涕自流。</text>
<title>贈崔使君之公山任 有海</title>,<text>半世才名已白鬚。不堪離恨悵煩紆。曩通仙籍趨芸閣。今向雄藩佩竹符。樓上星辰環北極。檻前鷗鷺憶西湖。秋山藥物行應採。能寄東華病客無。</text>
<title>月沙李相公挽詞 乙亥七月</title>,<text>表準群僚平泰階。共瞻黃閣耀三台。九苞丹鳳銜書下。五色祥麟掣鎖來。善不近名方是德。文能經世始爲才。當時何限登門客。深識吾公問幾哉。</text>
<title>月沙李相公挽詞 乙亥七月 其二</title>,<text>有霣如泉泉竭源。巫陽那得與招魂。登堂未見春風面。滿屋空悲落月痕。蘭臭薰心常飽德。玉音鏘耳怳聞言。從前慣把深杯勸。欲對何人醉淥尊。</text>
<title>次鄭子容題咸悅淸坐堂韻 邑倅張仲仁</title>,<text>問誰於此架樑椽。摠爲飛泉落檻前。解佩怳疑輕戛玉。罷琴猶聽細攏絃。虛涵鏡裏天光淨。爽滌胸中世累纏。不待致身淸坐處。臥遊還覺興悠然。</text>
<title>次素翁韻</title>,<text>淸明一霎雨沾塵。問有何人訪此身。莫恨風神凋颯爽。秪憐襟抱保醇眞。尋常藥物無多效。九十韶光過半春。斜倚小窓吟正苦。杜鵑枝上月移輪。</text>
<title>次鷄林尹朴君彥慶州懷古韻 弘美</title>,<text>瞻星梯石獨來憑。客子懷因感舊興。千古玉聲悲短笛。九泉金碗出諸陵。龍池引派耕翁灌。鳳卵成堆牧豎登。鷄鴨自歸眞主略。莫言先見是神僧。</text>
<title>送贈朴君彥襄陽之任</title>,<text>萬國之東三島西。眞朱勝與洛山齊。金鴉曉翥祥雲捧。彩蜃朝噓貝闕迷。孤夢遠尋靑瑣闥。小兒爭唱白銅鞮。如何作郡皆仙境。水綠沙明又大堤。</text>
<title>錦南君鄭忠信挽</title>,<text>穎脫錐囊板走丸。有才須藉出行間。蕭何獨解奇韓信。馬服先知據北山。英爽入圖功不泯。花袍在篋血猶斑。妖氛孰借長風掃。歷歷當今大將班。</text>
<title>送趙仁甫令兄按關東 廷虎</title>,<text>杜門欹枕病慵深。唯對靑山獨自吟。靜裏紛華都絶念。老來離別秪關心。嶺東八景少年賞。海上三山何日尋。一片白雲飛去處。舊時仙院鎖松陰。</text>
<title>箭串途中</title>,<text>投老分麾出國門。行程遙指海東藩。長郊鳥影蒼茫界。亂樹蟬聲遠近村。節屬終庚金氣伏。日凝亭午火雲燔。穿林乍喜微涼動。偏荷天公到骨恩。</text>
<title>遣懷</title>,<text>望鄕天外獨登臺。落日秋聲萬壑哀。何急簿書妨好興。等閑詩句寫羈懷。黃華斷送年光去。白鳥遙分海色來。却憶故園城畔宅。滿階疏竹映蒼苔。</text>
<title>閑居</title>,<text>遶村花柳臥三春。誰訪城陰寂寞濱。滿腹詩書飢亦飽。半生榮辱夢耶眞。階前綠竹淸脩友。簾外靑山偃蹇人。不待招邀常在眼。吾廬元不乏佳賓。</text>
<title>傷時</title>,<text>艱危何計享豐亨。如免流離是太平。俗客過門寧有憾。風花經眼任無情。春深不見磨梧角。雨足空聞布穀聲。防海築城今日役。可殫餘力望西成。</text>
<title>卽事</title>,<text>淸明佳節雨霏霏。簾外寒聲聽欲微。花不厭貧當戶發。燕能尋舊傍人飛。春眠爛入羲皇世。往事驚聞晉宋時。燒盡小鑪香一炷。午鷄號處綠楊垂。</text>
<title>苦旱有感</title>,<text>山斂煙霏暮景銜。滿階紅藥墮毿毿。方知雀乳初成半。更報蠶眠已過三。黔首有生乾欲死。蒼天無意澤垂甘。中宵不寐看星斗。洗鬱薰風謾自南。</text>
<title>次副使遊漢江韻 王夢尹當在乙丑年</title>,<text>詞源倒峽瀉淙淙。爭道丈聲一代宗。好向滄江移綵節。正看晴月上遙峯。帆檣穩送交飛鳥。簫管哀鳴舞臥龍。入夜未闌沿泝興。醉中懽趣十分濃。</text>
<title>次副使韻</title>,<text>山川佳氣望蔥蔥。模入詩仚秀句中。操潔黃金同瓦礫。才高赤手捕蛇龍。高亭敞幕山銜日。別浦移舟浪撲風。酣興此時成一笑。漁人爭薦赤鯶公。</text>
<title>卜居</title>,<text>湖甸曾營覆頂廬。更搜深峭卜新居。俗緣已斷紛華念。身世堪投寂寞墟。側島遠分潮落後。亂峯爭立霧收初。東風日日催花柳。笑對靑山閱古書。</text>
<title>安興。示韓勖哉 明勖。</title>,<text>四月安興館。寒生古石樓。長風引征袂。斜日滯行舟。豪竹魚龍舞。離歌草木愁。雲收呈遠岫。潮退出芳洲。縹緲朱甍迥。逶迤粉堞周。江山終古勝。天地此生浮。浪跡從萍水。羈情任去留。海門波萬里。搖裔送輕鷗。</text>
<title>奉別蒼石 李埈</title>,<text>第一瀛洲選。無䨥國士儔。朝陽聞鳳叫。雲路礙鵬遊。技是文章小。才因學業優。功應收重趙。願豈止觀周。佇見天心格。恭承帝命休。行程冒盛暑。歸興趁高秋。鴻燕差池去。魚龍寂寞愁。晩風孤棹別。斜日大江流。畫角吹荒塞。胡笳動戍樓。西郊迎笑處。深酌賀吾侯。</text>
<title>淘井 月課</title>,<text>花柳淸明節。江山秀色晴。鑽槐聞擧俗。淘井見偏氓。歲襲流風久。時來衆力幷。扶筇煩野老。肩鍤走村丁。碧甃苔紋碎。彫欄石角傾。舊泉疏濁漉。新淥貯澄淸。引綆銀甁捷。添盆璧月盈。粥香和液煮。茶煖瀉華烹。好事誰能播。詩仙夢暫成。吾生猶鑿飮。堯日誦昇平。</text>
<title>醉贈李德餘兄弟來訪</title>,<text>昨往旁隣飮。驚聞二妙臨。相逢有何語。一笑會中心。幽抱終宵展。深杯滿意斟。精光吐古劍。肝膽奏玄琴。落日當征旆。春風起遠林。佳期吾不負。淸興在山陰。</text>
<title>與李惺伯訪德餘途中口占</title>,<text>細和停雲句。長吟伐木篇。片言尋醉裏。狂興起愁邊。野徑齊驅馬。溪橋緩着鞭。海氛陰欲雨。春氣藹生煙。谷抱田園閟。巒荒草樹綿。幽居不用問。僮僕候門前。</text>
<title>次老杜傷春 五首○月課</title>,<text>春生夔子國。遲日百花濃。廟算無遺策。胡雛敢肆兇。波濤涇水蕩。氛祲隴雲重。驪岳烽誰應。荊茅祭不供。流離萬乘主。顚倒六軍容。澒洞兵塵裏。難攀夏后龍。</text>
<title>次老杜傷春 五首○月課 其二</title>,<text>自歎才難盡。休言懶是眞。殘生滯巴蜀。無力掃函秦。桂殿離雙扇。椒房出九嬪。誰能赴急難。競自退逡巡。消渴三年病。羈棲一介臣。天涯淚眼暗。不見靜風塵。</text>
<title>次老杜傷春 五首○月課 其三</title>,<text>不禁看花淚。無乾近眼枝。胡牙揭鳳闕。戎馬飮龍池。鼓角山河振。兵戈社稷危。年華三峽暮。勳業二毛垂。心死偏葵向。風哀怨黍離。何當掃妖孼。渭水淨逶迤。</text>
<title>次老杜傷春 五首○月課 其四</title>,<text>蜀天回斗柄。秦地墮胡圍。萬物猶生意。三才盡殺機。凄涼遠行在。搶攘舊邦畿。逆氣吹黃道。王孫泣白衣。音塵劍外少。行旅峽中稀。仰羨林間翮。村昏各自歸。</text>
<title>次老杜傷春 五首○月課 其五</title>,<text>俗薄江山好。時春景物多。頻年亂胡羯。異地阻干戈。佳氣瞻行殿。腥風過渭河。寫懷唯短律。攄憤且長歌。蜀魄啼淸晝。林猿挂翠蘿。天時異人事。群動囿陽和。</text>
<title>樓山野飮卽事。次老杜韻。贈李子善。</title>,<text>客子閉深巷。坐愁春日長。君來忽起懶。興倒却迷方。艶卉粧洲渚。靑莎映席床。風流自我輩。意氣復誰郞。網動粘銀鬣。籌催凸淥觴。夕陽擡醉眼。歸雁不成行。</text>
<title>林亭卽事。錄奉洪牧瑞山尊丈。</title>,<text>五馬聯鑣至。林亭掃綠苔。團圓此夕會。鄭重好懷開。愁絶繁絃動。風生裂竹哀。唱憐鶯睍睆。舞愛鳳毰毸。樹影依依轉。荷香冉冉來。功名錯題柱。世事且銜杯。宇宙浮生老。江山醉眼恢。今宵月應好。歸駕莫相催。</text>
<title>申判府事挽詞 點</title>,<text>此日論前輩。伊誰竝我公。英聲冠一代。佳譽擅群工。孝友由天性。襟期邁古風。窮經有素蓄。臨難效丹衷。七日連宵哭。三韓萬國通。邦家能再造。倉卒賴孤忠。自是無雙士。人言第一功。門闌榮亦大。名位齒俱隆。麟閣圖將煥。鷄妖路忽窮。斯人已黃壤。吾道任蒼穹。鳳郭凄風曉。銅津苦月籠。丹旌飛稍稍。華翟去悤悤。牢落新阡闢。凄涼舊宅空。爲誰回我轡。含淚過城東。</text>
<title>使相。贈三僚筆各五。仍索詩。卽走筆題短律六韻。丙午年以遠相椽赴關西</title>,<text>東國狼毛筆。文房獨擅奇。珍藏供老手。心貺及吾私。覓句煩三掾。開封閱五枝。節寒憐翦竹。鋒淬愛銛錐。染墨綵雲繞。臨牋金薤垂。唯應日計壽。模寫恐難支。</text>
<title>贈別梁天使</title>,<text>衡岳雄諸夏。天池壯八埏。英靈資孕毓。鏐璞稟精堅。間發千年氣。陶成一代賢。南圖從可展。北學莫能先。朱雀芳名繫。靑雲妙譽傳。遭逢當五百。禮樂對三千。蘭掖通仙藉。楓宸拱御筵。駿蹄空冀野。高價倒藍田。風度難窺際。規模可適權。黃門稱要地。靑瑣集儒仙。秉論平依準。行身直似弦。狐貍懾虎豹。鳥雀畏鷹鸇。素蓄需經世。蒼生望濟川。少陽光貳極。祥電繞樞躔。漢海增重潤。周宗卜萬年。殊恩覃外國。霈澤渙東偏。杖節䨥龍竝。銜綸二鳳聯。尊朝今董晉。博物後張騫。縹緲雲端闕。蒼茫海外天。花迎化日爛。草待惠風姸。氓俗爭歌頌。觀瞻擁後前。腰橫猊帶重。眼纈獸袍鮮。鼉鼓驚江館。蜺旌拂海煙。湖山潤點筆。物色聳吟肩。下价吾還忝。登仙信有緣。涼風動香箑。哀玉響淸篇。不啻千金贈。眞成二寶全。追攀誠幸耳。鄭重敢忘旃。王命宣纔訖。嚴程啓式遄。天涯孤棹別。日暮大江邊。離恨憑誰訴。征裾悵莫牽。重霄夢不隔。兩地月孤懸。鶴野遙連薊。鸞驂漸近燕。紫簫聲隱隱。雲路更茫然。</text>
<title>發金郊口占二十四韻。呈使相及淸陰，五山，梁子漸。己酉年以遠相椽赴關西</title>,<text>羈枕驚孤夢。天河落遠岑。蕭蕭班馬動。惻惻曉寒侵。邐迤群山麓。蒼茫亂水潯。西州今日路。北闕去年心。名姓粗能記。文章敢自任。媿非千里足。誤徹九皐音。霄漢絲綸降。哀榮寵渥深。老成膺使擯。賞識仰虛襟。匠藪收枏梓。和籠蓄桂蔘。筆催文琰鉢。詞覆子安衾。幕選斯爲盛。時名衆所欽。兼憐食破硯。更荷念亡簪。才後方川泳。疏慵合陸沈。那能免汩汩。且復強駸駸。附驥眞知幸。登龍匪自今。天低浿水岸。雲遠華山陰。秪切遊方戀。無論問俗箴。輿臺渾舊識。郵館得重尋。節序陽和早。江山景物森。阪田猶帶雪。堤柳已舒金。古戍悲泉咽。叢祠怪鳥吟。春陰垂大野。風色偃高林。歲月頭將白。生涯突不黔。詩成亦漫興。聊爲旅情斟。</text>
<title>葱秀山。次車五山韻。</title>,<text>遶磴回回澗。連雲立立峯。淸濙寶鑑徹。環擁錦屛重。拖地䨪虹彩。磨天耀劍鋒。光搖翠羅縠。影倒玉芙蓉。石溜瀧幽竇。風笙韻古松。嵐明穿去鳥。潭黑蟄潛龍。想發千年祕。知因一氣鍾。煙霞終古色。宇宙幾人蹤。此去綸書降。重邀羽客從。山容應更好。春晩百花濃。</text>
<title>龍泉道中。次車五山韻。</title>,<text>策馬登前路。春泥欲沒蹄。天紆平野闊。山入遠煙低。世事形仍役。羈懷筆獨携。翩翩雁歸北。去去客行西。此地吾能識。重來自不迷。雲林空在眼。塵迹隔招提。</text>
<title>次車五山統軍亭韻</title>,<text>關塞憑天險。臺隍擅地雄。峥嶸起傑閣。縹緲倚層空。鬼物應潛相。般倕敢自功。三江截內外。一路走西東。騰擲群山盡。茫洋大海通。憶曾乘好月。飛步御泠風。露席松花墮。瓊觴桂液濃。重來幾年後。往事浪吟中。陰雨須存戒。謀猷軫禦戎。終敎形勝地。登眺興無窮。</text>
<title>思民堂夜酌口號。示白沙淸陰求和。</title>,<text>海近雲䨪堞。風回雨滿林。簿書鈴索靜。尊俎畫堂深。關外經年別。燈前此夜心。低徊牽俗務。瀟洒挹淸襟。但說離情苦。寧辭酒力侵。寂寥歡會地。他日夢中尋。</text>
<title>微雨好燒香 月課○庚戌年</title>,<text>簷溜不成滴。獨吟幽興長。遣閑唯覓句。宜雨是燒香。永夕添爐火。濃雲翳日光。交陰氣彌烈。帶濕嗅逾芳。碧縷飄還斂。靑煙惹不揚。風媒纔引去。䨪壓旋留將。繚繞團衣桁。低徊襯藥囊。心淸自爽慮。境靜忽迷方。脈脈消餘景。霏霏接晩涼。庭梧與簷鵲。相對各相忘。</text>
<title>高霽峯內夫人挽詞</title>,<text>矢復邾婁役。城崩杞婦號。聖朝詶節死。賢配逮恩褒。國廩霑分餼。官廚享薦牢。斑衣懽未極。素韠痛還遭。劍合泉臺閟。魂歸嶺路高。敢忘先世義。最愛季郞豪。執紼今猶阻。升堂昔未叨。永嗟違弔賻。耿耿寸心勞。</text>
<title>日暮倚脩竹 月課</title>,<text>葉落風無響。泉澄水未瀾。危枝棲寡鶴。明鏡弔孤鸞。茅屋山中漏。羅衫歲暮單。幽居悄岑寂。何處寄盤桓。爲愛靑靑操。來攀籊籊竿。芳心存勁節。苦意耐嚴寒。但念新人好。那思舊日歡。緦蘭彌潔佩。采柏更忘湌。宿鳥歸飛盡。空林暝色圃。叢叢徙倚遍。血淚染闌干。</text>
<title>贈葯窓南道戎軒</title>,<text>才負奇男子。威臨熟女眞。千人擁赳赳。萬馬肅駪駪。八月邊山雪。高牙大將巡。北憂寬聖主。南牧靜胡塵。欲識奇勳集。須看下卒親。軍中有國士。應恕吐車茵。</text>
<title>別東岳</title>,<text>東岳作南郡。錦山名更佳。奔潨瀉急峽。密竹被顚崖。不是仙緣重。那能宿願諧。催衙郤鈴牒。乘興躡芒鞋。嘲詠愁魚鳥。仁和擾虎豹。兹遊信奇絶。於事亦安排。落落吾誰適。悠悠跡轉乖。班荊違伏枕。覓句訴離懷。夢有風吹去。書應雁與偕。羈亭霜月耿。大野朔陰䨪。此地經多難。忠臣結義儕。憑君爲一酹。死事有殘骸。</text>
<title>挽蘇子實 光震</title>,<text>相識十餘載。相從知幾時。團圓忘寢食。傾倒豁肝脾。瑞世丹山羽。臨風玉樹枝。歷敭崇地望。溫雅出天資。競費吹噓力。將尋九萬期。那知少壯日。遽作死生悲。面訣嗟無及。情言托向誰。天乎胡至此。命矣竟何爲。挂劍延陵義。捐財故相慈。平生能見信。交道可徵斯。僦屋圖書寄。旁隣卉竹移。全家徙北洛。舊兆返南陲。弱婦難扶櫬。孤兒不任衰。哀哀鮮兄弟。孑孑絶功緦。地下蘇司業。人間杜拾遺。幽明縱有隔。靈爽詎無知。我獨緘餘恨。君應聽此辭。丹旌稍稍去。淚盡漢江湄。</text>
<title>送丁高城同年 好恕</title>,<text>聯步趨銅禁。霑恩醉綺筵。同懽如昨日。此別且經年。聖主非無眷。仙區宿有緣。宦情都已薄。高興遽相牽。鉅海東南北。奇峯萬二千。嶔崎登陟遍。敞豁眺望延。古壁丹書閟。扶桑綵旭鮮。壯遊嗟莫竝。吾道自堪憐。日暮人間世。雲歸物外天。臨岐違摻袂。惆悵贈詩篇。</text>
<title>過蘿菴。追憶庚子夏與李德餘，洪翼之游集此地。悵然有感。</title>,<text>昔與李洪輩。招邀遊上方。身年俱少壯。意氣各飛揚。痛飮傾觴快。高吟下筆忙。褰裳濯淸澗。聯枕宿禪堂。仄跡爭名地。收功戰藝場。官曹互內外。聚散迭炎涼。伐木丁丁和。晨星落落望。謫仙歸羽化。梁月住容光。盡室投湖甸。孤墳寄海傍。斯人難可作。往事秪堪傷。緬憶南城老。能懷北麓狂。嗟吾經萬死。與子別三霜。逝者猶追感。餘生詎暫忘。非關殊寵辱。只爲限趨蹌。鄷劍空緘氣。秦臺未曝腸。悲啼三刖玉。痛結百憂章。黍谷誰吹律。春君日布陽。稍從驚蟄節。來覓臥龍莊。歸路招提近。重巒草樹荒。存亡一霑洒。回首立蒼茫。</text>
<title>次張內翰秋霖 三十韻○維</title>,<text>自春徂夏旱。浹月復秋霖。萬物餘燋爛。三才囿鬱霃。默疑穿石補。仰恐溢河潯。有闔終知闢。惟丁本配壬。極無難互制。偏旺莫相禁。市沒舟浮闊。庭瀦杖測深。溟濛氣全晦。霶霈勢彌霪。海國揚朱鬣。村墟縱巨鱘。寒威資肅殺。商律激蕭森。浩渺呑長薄。瀰漫失茂林。生成乖物理。仁愛仰天心。駭浪吹高阜。奔潨駕峻岑。沸騰仍勺水。蕩汨自蹄涔。火帝徇謙挹。玄冥肆虐淫。燕辭巢反滯。蛙產竈常沈。漂憫離封蟻。飢憐帖翼禽。饔餐那貴玉。樵爨欲輕琴。蛇甕曾虛擊。龍甁錯過斟。鈴跳看驟下。墻圮見斜侵。電狃烘窓影。雷從聵耳音。就乾頻轉席。架漏不安衾。畝歉收禾黍。籠思曝桂蔘。生涯仍磬室。契闊且懸鬵。節序恒愆候。陶甄詎一陰。雲蒸唯潤土。氣濁未舒金。螢濕妨臨卷。蟲寒強促紝。比隣成阻面。拈筆寫愁襟。敢望優游樂。難容咫尺尋。莫須泉客淚。徒費老蛟吟。十日嗟吾病。親朋孰見臨。</text>
<title>喜晴。復用前韻。</title>,<text>月御纔移畢。秋光忽霽霖。長風吹淅瀝。萬里豁凝霃。衆壑疏新漲。群流復舊潯。交承看否泰。轉易只辛壬。閉塞誰容力。開除亦莫禁。乾坤如剖判。岳瀆奠高深。黃道昇鮮旭。靑空蕩積霪。誇矜休伯若。揮霍戢鱣鱘。岸立千漚滅。郊呈萬木森。跧藏俱得穴。飛動各歸林。不昧居高聽。終回憫下心。緣田護稼穡。宅土降丘岑。大道聞除濘。幽蹊報涸涔。行當見雷蟄。肯許逞虹淫。階菊援欹側。畦蔬起溺沈。庭暄翻凍蝶。簷靜語閑禽。山色披圖畫。泉聲韻筑琴。晴光浩可挹。佳興劇難斟。壁漏仍重潤。窓痕宿亂侵。園林通屐齒。街巷鬧車音。魚爛晞書籍。霾銷晒簟衾。扶筇看出月。隱几到橫參。樵去奴尋斧。炊來婢滌鬵。今年已闌序。亢旱又愆陰。屛翳雖收霈。刑神盛用金。早愁霜害穀。徒使婦勤紝。爽朗初開抱。憂思更懣襟。君貧酒能釀。我倦步猶尋。醉到支頭臥。詩成信口吟。雨暘都不管。唯恃上天臨。</text>
<title>次空同詩韻。贈金使君仲靜之白川。兼奉淸陰求和。二十韻。</title>,<text>舊業詩書富。名家世胄華。淸脩可自範。榮利復何加。海邑仍交綬。春闈未脫麻。深嗟萱室讌。欠揷桂枝斜。峭論元歸正。剛腸亘嫉邪。雲梯身自致。霄漢路非遐。擇就曾同里。親知卽一家。常期吹羽翮。獨自墮罘置。河伯難容力。波臣且曝沙。和風動征袂。甘雨趁行車。鹵井蠲逋稅。江城早放衙。村厖眠月巷。山雉出林花。莫慮防巴虎。無論賦永蛇。孤吟伴幽鳥。凝睇數歸鴉。已分甘藏跡。何心冀滌瑕。誅茅倚松櫟。製艇刺蒹葭。園實收朱李。畦蔬薦碧瓜。唯餘故人念。願播政聲嘉。毫牘輸肝肺。風雷鼓頰牙。含情一悵望。郊樹暮雲遮。</text>
<title>次晩翠堂韻</title>,<text>嶔崟抵巖戺。曲折度溪潯。歲月蒼松老。風霜苦竹深。仙莊聞已慣。眞境憶曾尋。地入蓬壺祕。天連漲海陰。醉眠同夏榻。離恨幾秋砧。每想佳山水。兼懷古貌心。跡奇從飮墨。書癖莫投鍼。且耐藏於霧。何遲起作霖。高飛避矰繳。肥遯樂耕紝。惻惻廣陵散。悠悠梁甫吟。緇塵染短褐。中夜擁寒衾。宿志專幽壑。歸程隔遠岑。倀倀迷所指。汨汨到如今。謾比囚籠鳥。空慙出谷禽。聊題五言律。替奏七絃琴。一勺瑤泉水。何時與共斟。</text>
<title>灘聲 丁巳年</title>,<text>楚山城畔水。嗚咽自多時。膠轕春前雪。消融雨後澌。谷巖呑盡沒。沙石盪全披。浪蹙群崖劈。濤奔大壑卑。轟轟掀地脈。激激撼山陲。日側輕雷殷。風徐爽籟悲。崩騰較健壯。散亂却參差。凄入金笳弄。淸添畫角吹。如啼復如怨。非竹復非絲。節奏時揚抑。宮商倏變移。潛龍吟不穩。征雁叫還疑。逐客偏多感。幽懷默自知。如何喧少睡。獨使坐如癡。謾賦束薪句。長吟高枕詞。不成流恨去。空復斷腸爲。怳聽鈞韶合。如聆劍佩隨。泠泠逼蛟泣。淅淅動湘纍。物本無情地。人唯有意私。悲懽隨所遇。歌哭摠如斯。心緖誰敎亂。憂端不自持。聰要莊氏絀。聾學少陵宜。欲洒千行淚。東流漢水之。</text>
<title>醉中走筆。贈座中諸君二十二韻。押呼</title>,<text>寒硤葉初下。邊城風正高。陰陰朔氣晦。慘慘日光韜。世事皆知命。人言孰破牢。一心齊得喪。衆籟任嗷嘈。驚比傷弓鳥。飢嫌食李螬。羽毛雖可振。羅網欲何逃。意氣慙投筆。行藏羨播鼗。爲農悲臥海。持節想零旄。隣老頻携酒。村羞曰殺羔。山苞薦丹漆。廚饌雜腥臊。謾學屠龍技。虛聞切玉刀。才名敢自負。旅泊幸相遭。霜着新凋鬢。香餘舊賜袍。唐虞心獨在。天地首空搔。興到應須遣。詩成莫謾褒。寂寥傷喣沫。搖落怨離騷。塞畝看收秫。湖田悵沒蒿。書憑南去雁。味憶左持螯。戀主寸心折。思親歸夢勞。壯懷殊鬱崛。老筆自波濤。衣弊那辭典。燈殘亦可挑。相看更無語。今日且吾曹。</text>
<title>次杜工部夔府 一百韻</title>,<text>楚塞西關外。秦城北斗邊。瞻辰寅出日。投裔怯經年。思擾風中纛。神搖水上船。流光催老矣。歸計漸茫然。疇昔聯鵷序。恩榮被鳥遷。高揮彤管筆。細和白雲篇。九闕金莖擢。千秋寶鏡圓。瓊漿霑賜宴。銀燭引朝天。自顧才能薄。深憂寵渥偏。唐堯興禮樂。神禹奠山川。璇極風雷順。瑤空日月懸。徒縻光祿飯。浪費水衡錢。少小心殊壯。孤寒衆所憐。採芳緦潔佩。疏穢濯淸泉。志篤帷長下。精專榻欲穿。嫌投要路跡。況側市門肩。未對三千字。先魁二百員。聲名荷知遇。姻婭絶攀緣。秪爲慈親老。常懷奉養便。扶將要莅邑。勳業薄凌煙。弟妹趨庭側。尊罍滿眼前。良辰仍慶節。遐壽祝眞仙。赫赫家聲遠。矜矜世業傳。幽懷多慷慨。感淚或潺湲。自是薰蕕雜。那無水火煎。紛紛鴟嚇腐。汲汲蟻爭羶。衆醉蹲蹲舞。孤醒秩秩筵。驅魚堪笑㺚。逐雀摠疑鸇。虐焰方將燎。奸圖稔莫悛。心機潛發弩。腹劍慘橫鋋。愷悌虛聞勞。天公自失權。鳳毛寧見瑞。驥足痛遭攣。罪咎空追省。妖災敢望蠲。直宜材見伐。文故雉來畋。絶域形骸縶。餘恩性命全。神明默自證。忠憤鬱難宣。不昧余心事。唯師古聖賢。亂臣周室十。群弟孔門千。毖患爭奔走。臨危翼後先。罹讒猶繫累。被逐動聯翩。自悼如秋葉。兼悲類斷絃。疇能念簪履。等視擲蹄筌。壯士誰奇者。知音蓋寡焉。窮鄕是何地。曷月賦言旋。辯士談堅白。迂儒守太玄。艱難行素位。宣理養丹田。大浸流奔放。荒巒勢接連。塞氛常黯淡。邊日少光鮮。獵獸寒排陣。叉魚暝戛舷。跧藏牢閑戶。陶寫慣披牋。羈緖纔消遣。憂端輒引牽。達人觀變化。吾道任迍邅。愧玷圭璋薦。甘同瓦礫捐。城陰憶瀟洒。澗北愛淸漣。淑氣生宮闕。晴雲映洛瀍。東隣與南里。越陌復踰阡。倚杖閑移屧。騎驢緩着鞭。松筠想蕪沒。花卉問嬋娟。古屋應歸燕。回程倘及蟬。夢魂空耿耿。途道更綿綿。長物唯孤劍。行藏只舊氈。官銜收紫誥。婦飾賣金鈿。亘懼萋成貝。休誇筆似椽。矧堪圍栫棘。無路陟危巓。一病緣誰故。三年未卽痊。若非身化石。應使舌生蓮。何太逢多口。今差斂毒拳。韜光慙隱豹。升爵謬徵鱣。霜滿菱花匣。塵抛杏葉韉。雪消畦泫泫。氷坼澗涓涓。烽壘臨雲表。濠池遶郭堧。村籬荒葛蔓。官樹女蘿纏。蟠木窺熊挂。香林認麝眠。關防曾設險。扃鐍可憑堅。縹緲譙門迥。逶迤粉堞姸。吟笳忽悽咽。棲鳥競翩翾。羆虎騰戎卒。龍蛇動旆旃。華夷殊畫壤。星宿此分躔。聖代恩威竝。天驕服事虔。鹽繒資卵育。皮幣答陶甄。連歲災荒甚。疲氓餓莩騈。蘗牙那易折。行伍亦難編。荐被誅求急。誰敎撫恤專。涸鱗元在轍。病翼浪驚弦。屛跡疑耽靜。觀心似學禪。身名唯自顧。品命更何詮。管仲威強楚。蘇秦輔弱燕。當時雖困阨。有志竟騰騫。手挈頹綱整。戈揮倒景延。且須防蜮射。愼莫犯蛟涎。紫塞重回馬。丹忱再拜鵑。危衷增激烈。曠度體周旋。願遂尋寥廓。功成訪偓佺。長辭好冠挂。高步獨衣褰。黃鵠寧知雀。靑鸞不伴鳶。緬思今日事。全創曩時愆。句拙人誰錄。詞悲肺自鐫。煕陽方暭暭。枯草向芊芊。道在神雖泰。春生力更孱。行裝從此了。輕重庶能銓。</text>
<title>次韓昌黎韻。示南村來訪。</title>,<text>絶岸初收雨。孤城已送春。野羞挑菜軟。村酒醱醅新。天外逢人少。籬邊繫馬頻。共悲投異域。何意討芳辰。碧草綿歸恨。靑雲阻後塵。皇天何厚薄。一氣荷平均。楡塞三千里。萱堂七十親。寄來無札翰。偸往有精神。北麓誰看竹。西湖想採蘋。醉忘君是客。笑問我何人。節換形容老。詩成語意眞。聖朝多雨露。那作未歸身。</text>
<title>二次 四月五日。始見杜鵑花。</title>,<text>四月花初發。春歸別有春。柳絲風颺細。草色雨霑新。釀蜜游蜂鬧。營巢語燕頻。生成觀妙理。光景媚佳辰。淚落黃沙磧。心飛紫陌塵。身雖榮辱間。恩及死生均。曩哲風襟會。名詩格律親。飛騰看俗子。寂寞養吾神。可使居無竹。空懷澗有蘋。塞翁咨失馬。羲繇問同人。漸覺方言熟。兼憐野態眞。邦家多亂日。報主定誰身。</text>
<title>次老杜回棹韻</title>,<text>轉輾投遐裔。逶迤過上都。風煙接島嶼。波浪蕩江湖。產業慙周賈。詩書跼魯儒。高驅曾縱靶。澁脚困危途。聞足跫然喜。回腸鬱以紆。貧廚罄蔬糲。破突藉蒲菰。北斗秦城外。西山楚塞隅。身遷仍賜玦。衣弊謾懷珠。古帙殘燈映。寒堂永夜徂。傳經辭滿屨。行道憶浮桴。莊欲何方卜。茅宜是處誅。沈吟向明月。千里影同孤。</text>
<title>口呼走筆。贈南海謫客。</title>,<text>二載投關北。三春滯海東。生存萬死後。邂逅百憂中。共荷君恩重。能憑世道公。樊籠身更縶。舟楫路纔通。壯志寧知老。危忱自許忠。證神心似日。舒憤氣如虹。活計殊方困。風光故國同。何時垂霈澤。餘潤及微躬。嶺徼前緣在。鄕山舊業空。牽愁眼自醉。耽靜耳要聾。細草迷窮巷。殘花謝故叢。功名倘可取。俱奈已成翁。</text>
<title>呼韻走筆。留別。</title>,<text>攀裾復一酌。落日忽三竿。久縶悲身世。同飛乏羽翰。頻年抱蠖屈。何處覓鯢桓。零落風中葉。傾危板上丸。龍光時出匣。鮫淚幾盈槃。遼野驚傳箭。虞庭屬舞干。屢聞師有衂。馴致壁無完。戰士啖糠籺。嬌姬曳綺紈。方將憂泛駕。何暇節鳴鑾。詎識人爲鑑。疇觀水有瀾。于時甘潦倒。吾道且泥蟠。寂寞迎賢閭。蒼茫拜將壇。危機觀若火。寸愊炳如丹。殊俗虛心接。良朋刮眼看。秋登妻患餒。地暖媵號寒。餘命雖母死。邊疆奈不安。從今音問阻。但覺歲時殘。盡室行穿峽。孤舟悄倚灘。干戈暗寓縣。豺虎食人肝。異日來從子。吾言鏤莫刓。</text>
<title>待舍弟卯君之碧沙任。計期已過。鬱鬱對酒。口呼走筆。文不加點焉。六十四韻。</title>,<text>翳翳雲來北。亭亭日向西。數期書信誤。擡眼㡌簷低。雁滯嗟違序。鴒飛怨獨棲。將言旣往事。未發却先啼。閥閱簪纓盛。門闌禮法齊。登朝陪玉扆。通籍入金閨。夙業傳聲赫。餘生觸事迷。愆殃追血泣。榮辱阻雲泥。丹悃無由燭。靑冥不可梯。三危仍放逐。百口遽分携。壽夭非關鵩。晴陰豈亂鷄。形骸投絶塞。氷雪擁長谿。急難心殫慮。封書淚濕題。候情詶變故。先事察端倪。慈念和顏慰。狂流費力隄。遷南杯重把。歸北手還提。奄抱終天痛。相將扣地嘶。風瘨幾失子。藥物未醫妻。孑孑唯君在。涼涼弔影悽。松楸躬未護。萍梗跡仍睽。薄酒時敎漉。肥羊詎或刲。庖廚婢㵸韭。門巷客披藜。病骨先冬蟄。生涯困夏畦。仰看逃弋雁。旁羨穴丘鼷。邊圉操兵革。關河動鼓鼙。藩屛同利病。賦役瘁蒸黎。旅宦雖非願。嚴程敢久稽。纔成眠共被。更耐涕凝睇。但保形神在。休嗟面目黧。棣華方韡韡。池草罷萋萋。甕盎能儲粒。田疇孰去稊。秋情近蟋蟀。蟬嘒化蝤蠐。父出兒抛卷。家貧女及笄。扶持無健僕。澣濯秪孱㜎。佩輟緦緦蕙。袍將戀戀綈。荒村擁小驛。瘴雨帶淫蜺。日入鵑聲苦。風生竹氣凄。送迎煩雇賃。麾卒廢耕犁。秪合勤摩撫。誰能恣格批。須調泛駕馬。莫歎觸藩羝。筯下銀鮮膾。盤中玉筍虀。海苔編細髮。霜蟹擘團臍。臉泫應難飽。人稀豈易齎。平生業經籍。局促事輪蹄。匠石知樟梓。王良相駃騠。大才應晩遂。脩級一朝躋。利器裁盤錯。銛鋒截象犀。要須別河濟。肯使混璋窐。名利眞堪畏。溝坑忽被擠。鮮能存性命。安得享鮐齯。歷歷高賢僇。哀哀壯士醢。相從偕逝矣。宜早賦歸兮。胡運焉能久。天誅立可徯。轟雷蕩蛇豕。跨海斬鯨鯢。井井除妖孛。煌煌耀璧奎。明時歌采蕨。野興課挑薺。築室依深麓。連門面曲蹊。優游伴麋鹿。放曠逐鳧鷖。漁釣隨佳景。琴棊命小奚。淸篇互答和。蒙學共提撕。仗比防身劍。昏開刮眼篦。花谿香襲杖。蘭畹露霑鞋。得失徵還馬。災祥哂卜蠵。餘年自可了。細細酌玻瓈。</text>
<title>酬贈睦敬差舜卿</title>,<text>澤國漁竿客。霜臺玉樹風。閑居甘屛跡。王事敢休躬。臭味曾何別。榮枯本不同。拙媒難自進。雌伏孰云雄。野店蒼茫外。柴扉寂寞中。兩鄕三載隔。一笑百憂空。酒有延年送。途非阮籍窮。君民猶志切。勳業已頭童。別恨雲歸北。流光水向東。秋高還使節。歲暮臥村翁。書疏何煩寄。神交自在通。夕陽回首望。驄馬逝悤悤。</text>
<title>贈海美倅持酒來訪</title>,<text>夫子桐鄕老。曾聞長者風。師承在先世。存訪及吾躬。華燭前宵共。淸觴此夕同。坐驚廚饌贍。深媿筆鋒雄。危磴高雲表。荒村亂樹中。浮名眞似夢。何物不爲空。已外榮兼辱。誰知達與窮。灌畦無健僕。看笱有孱童。蛇豕呑遼左。風塵暗海東。安能保鄕曲。長得伴耕翁。旅抱均無賴。徽音願數通。酒醒鷄黍具。歸駕莫悤悤。</text>
<title>口呼馳翰。贈金上舍及座上諸公。</title>,<text>泥沒深深巷。門頹縛縛柴。朋知皆遇勝。時節況逢佳。未放千花蕊。先抽百草荄。荒原古陌外。曲岸小溪涯。風景年年是。韶華處處皆。平生好意氣。憔悴老形骸。事業隨時舛。文章與命乖。七松居有宅。五柳臥無懷。酒每留衣典。身須荷鍤埋。唯應任放達。不是故安排。草樹荒涼逕。琴書寂寞齋。魚乾落古帙。鳥狎立閑階。眼底看培塿。毫端瀉濟淮。身嘗投地裔。跡尙阻天街。香憶宮鑪染。衣沾瘴雨䨪。三年爲誰故。一病未云差。吾道榮兼辱。淸談醉雜諧。更思離紫塞。還復向朱崖。自歎喪家狗。常憐負殼蝸。重還免異物。一笑且吾儕。隱語時多謎。狂詩或似徘。身猶夢作蝶。親亦化爲豺。逸足空思騁。遐程孰與偕。林間唯鹿友。氷下可魚叉。自在尋丘壑。何煩辦杖鞋。塵緣磨已盡。一枕了南槐。</text>
<title>次小杜茶山韻</title>,<text>地漲南溟闊。天標北斗魁。屠龍爲誕說。倚馬亦凡才。綵筆摛華藻。霜鋒刮繡苔。千軍飛電掃。三峽瀑湍豗。變化風雲盪。光輝日月開。頻年趨綘闕。連夜宿瑤臺。芸閣琅函閱。芝綸玉尺裁。將身來濁世。回首殷訇雷。寸地層波隔。重霄片夢廻。春搖深巷柳。雪落故園梅。詩是多生習。吟陶好興來。山銜斜景沒。村入暝煙堆。八斗皆餘事。千鍾當幾杯。蓬壺尋舊約。揮手脫紅埃。</text>
<title>挽洪監司 命元</title>,<text>系出南陽盛。名標北斗高。琳琅照瓦礫。杞梓挺蓬蒿。逸足當千里。淸音徹九皐。姸詞金繞指。利器劍吹毛。涉亂容身智。臨危着脚牢。銓衡推藻鑑。畿服擁旌旄。大屋要梁棟。群生望冶陶。健翎飛不盡。昭代運空遭。悵失敷腴色。何堪錯莫號。誰從襲香氣。不復醉醇醪。落月風神住。重泉影響逃。五男能業世。收淚眷英髦。</text>
<title>禱雨佛明菴</title>,<text>佛明菴甚僻。盡日陟嶙峋。石角尖妨屐。藤枝密礙巾。徑危㣔更仄。溪曲渡還因。細瀑飛蒼壁。輕苞落翠筠。喚名幽鳥隱。鬪艶怪花新。老木森相倚。層宮迥絶隣。籃輿下穩步。松檻凭怡神。古屋丹靑剝。空龕磬鐸陳。竿垂和尙械。壁挂世尊眞。淸靜宜長往。慈悲奈滅倫。微躬堪役物。聖主政勤民。水旱何常數。旻天本自仁。但希歆懇禱。誰覩饗明禋。蕩蕩瞻寥廓。煩襟鬱不伸。</text>
<title>次求禮申使君 四十韻</title>,<text>十載風霜苦。餘生雨露霑。寸心傷戀闕。危鬢怯窺奩。縱免飢寒倂。其如老病兼。親朋成阻闊。鱗羽悵飛潛。賦性殊孤直。行身要潔廉。區區唯秉志。揭揭肯容憸。氣壓稜稜沍。神排赫赫炎。舌能耕史籍。技絶習韜鈐。蒭豢偏知悅。膏肓不可砭。榮何規衮冕。辱豈悔髡鉗。一揖曾聞退。三年有未淹。於斯卜去就。庶不冒疑嫌。興到宏音發。時來鉅筆拈。摘尋羞壟利。沾丐笑墦厭。擿玉欽虞舜。埋金慕杜暹。爲文元有自。律己可無嚴。幸際千年運。忻同萬目瞻。奸兇就殄戮。疆埸囿安恬。知遇恩偏重。登庸曰豈僉。錦裁全未巧。刀夢偶成占。文簿隨期會。徵求課米鹽。數行忘掩卷。一字可詶縑。野外紅亭敞。江干白石漸。何心恣遊衍。無力奠黎黔。暇日陪高躅。名區獲共覘。臨筵推寫景。緘思若鳴謙。大匠傍觀斸。雄鋒乍祕銛。仁曾聞虎渡。化亦罷蟬黏。險韻工諧律。陳篇慣啓籖。千金嗟擲牝。十犗匪求鮎。消息憑雙鯉。盈虧問幾蟾。孤城隱林樾。公廨覆茅苫。劃嘯仍舒懣。孤吟想撚髥。豪應輕魯郭。貴不數梁閻。呑盡三江闊。懷無一苶纖。淸篇飛墮案。朗詠坐掀簾。玉筋森供玩。銀唇味失甜。秋聲林際動。爽氣頰間添。垂橐那堪報。揮毫已退尖。臨風獨長歎。急雨鬧虛簷。</text>
<title>次前韻。贈梁長城慶遇。</title>,<text>奧壤窮丹徼。孤城擁翠微。棲身非枳棘。洗眼有薔薇。縹帙高連屋。晴虹迥吐輝。古人臨几案。尙友卽床幃。憶昨趨金闕。平明入紫闈。立心期骨鯁。行已戒脂韋。敢狃詞鋒鬪。休誇筆陣圍。浮名隨燭轉。世事與心違。嶺樹秋聲緊。湖天瘴霧霏。恩波揭仍厲。吾道是耶非。畫角吹霜徹。靑燈照夢飛。多君任道路。訪我款門扉。筋力看衰壯。民生問瘠肥。篇章唯覺富。飮食豈嫌菲。周譬川防口。堯聞木設誹。冤應垂日照。罪不觸雷威。翰墨猶堪取。門墻詎可揮。輿僮呵困睡。星斗望晨稀。正欲連衾臥。還催列炬歸。佳期後非遠。且去莫牽衣。</text>
<title>別友人東歸</title>,<text>歲暮群芳歇。天涯倦客歸。今宵斟別酒。來日摻征衣。老境功名薄。他鄕故舊稀。留連情更篤。去住意相違。白髮猶靑眼。華聯乍紫薇。雖徵杯上弩。未息漢陰機。握手明春是。還家故國非。歌聲醉後緩。燭影夜深微。怨淚嬌成滴。香煙靄作霏。男兒要事業。日月有餘輝。</text>
<title>玄翁挽詞</title>,<text>當世才超古。唯公識邁倫。南宮圭復戒。周雅嶽生申。婉爾童兒歲。蒼然老大人。通衢高縱靶。正色儼垂紳。發闡詩書業。蜚騰四十春。時艱罹竄縶。運泰起沈淪。社稷安危體。風雲際會辰。長銓區玉石。宅揆秉和匀。策士軒墀近。違顏咫尺親。禮羅恢不漏。藻鑑瑩無塵。市虎訛成惑。尊蛇訝眩眞。金甌俄再卜。白璧竟誰磷。扤捏難容力。憂勤太損神。身休詮寵辱。志未了經綸。問字叨延譽。登門敢廁賓。蒹葭倚玉樹。芝菌跂靈春。見悶緣同病。相規不爲身。泥塗甘抱屈。經幄敢求。伸。夢咎徵山裂。星妖値命屯。平生知己淚。寂寞洒衣巾。</text>
<title>密城使君李兼善 惟達 一見。愛其佳雅醞藉。又宰湖南。比邑相存。今其來別。歎臥病不得出餞。詩以贈之云。</title>,<text>嶺外有高樓。洛江樓下流。仙緣元有宿。靈境豈容求況奉專城養。應陶孝理優。蓴鱸自吳會。錢鶴且楊州。未到猶佳興。相思奈別愁。平生托深契。多難勉分憂。驛路寒梅綻。村籬綠竹脩。湘娥和瑟怨。神女弄珠遊。紫栗收官藪。香橙市海舟。藥苗春可採。兼寄病吾不。</text>
<title>贈韓元之 仁及 賀至兼世子奏請之行</title>,<text>上黨大家姓。相門餘慶綿。才應黑頭貴。譽是白眉賢。視草鑾坡士。含香玉署仙。風霜罹困悴。天地荷陶甄。盆底初回照。尊中遽訝弦。蠅營紛鬧擾。鵬擊暫迍邅。莫問容身畔。唯當直已前。升沈聊自爾。悃愊任天然。不改敷腴色。能知造化權。靑宮早正位。丹詔待恩宣。賀節推名重。陳辭委任專。絳河䨥宿動。滄海片帆懸。帝闕飛雲表。家鄕出日邊。嵩丘呼已罷。皇命奉言旋。瑞日重輪煥。新陽淑景姸。讙聲來北極。喜氣滿東偏。局促隨人後。交遊念世先。紅顏榜同捷。白首病相憐。壯觀吾衰矣。嚴程子愼旃。攀裾聊贈語。老筆媿如椽。</text>
<title>月精寺二十韻</title>,<text>五臺中國刹。靈境且東藩。山住文殊佛。廚斟漢水源。滅蹤王子貴。摩頂祖師尊。鉢錫䨥禪戒。袈裟一羽翻。嵯峨森殿塔。繚繞接墉垣。率土推眞主。諸天宿善根。神明扶棟宇。龍象護窓軒。事蹪經千載。山川囿一元。邦家曾有難。史籍蕩無存。攘攘隨塵壒。炎炎値燹燔。頃當營石室。近卜布金園。福利吾何信。幽深亦莫論。典謨昭日月。擁佑荷乾坤。太白南州鎭。江都西海門。官居均一體。歲晒迭三番。屬此藏璿系。迎來具廩飧。中秋看月滿。肅氣霽陰屯。準則稽龜鑑。宗祊引子孫。忝曾窺祕錄。猥敢贅微言。不寐聞鍾梵。雲林上曉暾。</text>
<title>次車五山控江亭韻</title>,<text>解纜潮初上。登亭日正中。江流遙自北。山勢迥圍東。野闊征雲倦。天低望眼通。春寒欺社燕。鄕信悞歸鴻。遠客憑閳久。高吟放筆雄。生涯堪自笑。素計轉成空。</text>
<title>次杜工部韻</title>,<text>積雪千山盡。爭流萬壑分。輕陰作小雨。淸旭漏朝雲。鳥語參差哢。灘聲斷續聞。殊方非故國。隻影怨離群。春困心常醉。愁眠日每曛。平生筆端力。謾擬掃千軍。</text>
<title>贈別熊天使 化己酉年</title>,<text>玉笥炳靈江毓精。挺生人傑際時淸。祝融之後大家姓。北斗以南高世名。播種有年須食報。遺經卒業竟蜚英。軒墀射策千人聳。原隰觀風四牡征。弊服抱憂煩籲請。盛朝頒典備哀榮。已聞蕳使推公重。今覩銜綸布命明。行述恪恭名不爽。享休芬苾視如生。共欽帝德施恩普。且喜王人幹事貞。秉禮攝儀能敬愼。齋心一志盡虔誠。終留綺館題瓊句。難駐芝輪返玉京。寶謝陸裝心豈怍。金埋杜幕衆皆驚。仙曹屢御緣非薄。祖席重開恨轉縈。一別便知長阻闊。百年何計更將迎。溟鵬迅擊扶搖勢。天馬高驤滅沒行。遼野火雲燒驛路。薊門煙樹拂蜺旌。泠風萬里吹環佩。空外微聞紫鳳笙。</text>
<title>孔明廟柏 二十韻○月課</title>,<text>成都西畔錦官城。丞相祠堂孰此營。一體君臣同祀事。四時香火走村氓。苔侵畫壁蟲書潤。泥汚雕梁燕舞輕。已矣黃泉難更作。森然翠柏獨長生。飽經人世頻翻覆。慣閱炎涼互變更。長養固應偏雨露。護持元自賴神明。思人愛樹聞前史。弔古興懷仰大名。植物無知那解事。人生多感易傷情。幾年龍臥懷良策。一出鷹揚倡義聲。割據川中規北伐。撫綏蠻服迄南征。豼貅咆勃三軍厲。雲鳥縱橫八陣成。謀豈不臧天不助。兵非難用事難平。明宮境靜英靈妥。老榦年深野蔓縈。德必有隣侔正直。節惟無改配堅貞。流膠凍澁皴龍甲。爽籟淸吟混玉笙。古色蒼蒼圃一氣。高標凜凜蓄元精。良宵待宿停枝鳳。春日應留隔葉鶯。蟻穴蟲穿心更苦。風饕雪虐操彌淸。沈吟久耐摩挲立。愛賞翻成繞匝行。杜老詩篇饒感慨。孰要梁棟任支傾。</text>
<title>海平府院君月汀挽詞 三十韻○尹根壽</title>,<text>大雅千年廢正聲。斯文興起屬公生。海東金璞無留礦。天上星辰有降精。剩覩鳳毛光瑞世。共稱虹璧價連城。馳辭獨對三千字。擧翮孤摩九萬程。早選登瀛專雅望。晩推華國主宗盟。風聲掃刮三韓季。氣象浸淫兩漢京。隻字片言音跌宕。高文大冊響鏗鍧。已窮班馬詞源壯。兼得鍾王筆力勍。季札辨風緣識博。張騫習使任才宏。曩因璿系遭深痛。簡捧琅函愬至誠。縱是皇恩隆眷注。豈非丹悃費經營。冤誣竟借雷霆洗。倫紀還同日月明。繪畫雲臺膺土錫。樂歌淸廟告功成。鑾輿遠狩身仍扈。天柱將傾手自擎。撰奏剡章資潤色。奇謀婉畫贊縱橫。蠲除災孼時還泰。旋幹乾坤運再亨。爵極勳階猶挹遜。年尊耆席亘持盈。休將筋力供時事。耽玩圖書養性情。小子何能承顧眄。丈人延譽遂知名。登門實藉通家好。倒屣虛叨屈禮迎。遲暮襟期終自潔。艱危操履保彌貞。幹排虐雪看松秀。流截黃河見濟淸。時枉高軒過陋巷。間乘幽興作閑行。遺經往史拚窮討。異草名花入細評。壯氣散消俄震電。俗緣磨盡奄騎鯨。誰將函丈尋楷範。無復儒林係重輕。一節險夷紆寵渥。三朝忠藎備哀榮。文章著述今無繼。壽貴身名古莫幷。故國空餘喬木在。後生安倣棟梁傾。高樓十二秋宵雨。聽到那堪淚滿纓。</text>
<title>謝李生尙定來訪口呼</title>,<text>階前立馬了斜陽。穩坐披襟故意長。閑韻慣將村友狎。宦情都與俗交忘。遙空豁眼高飛鳥。靜室淸心一炷香。高宴見邀常絶迹。故園歸計謾回腸。蒹葮葉瘁秋生渚。絡緯聲悲夜近床。暴漲崩梁愁未渡。細斟傾榼慰相望。年穰美醞何難繼。興劇淸歡莫告忙。十里郊墟延暝色。一村桑柘藹煙光。吟邊亂酌籌忘次。醉裏馳毫字側行。更約薪橋橋上會。肯敎回首立蒼茫。</text>
<title>穆陵遷葬挽章</title>,<text>於皇宣祖聖神資。億兆均霑普澤施。誠滌厚誣倫再正。武戡多難運重煕。精忠皎皎三光貫。大義堂堂四海知。材養棟樑需世用。敎敦風化立民彝。岡陵競祝齊天壽。弓劍爭號半道遺。象設謾瞻龍虎勢。皇堂秪覩鳳鸞儀。身叨攝祀魂常愴。跡側行園淚暗滋。地理固難窮奧妙。人言恐未盡毫釐。宸情怵惕銜哀恤。庶尹悲惶警職司。佳氣鬱蔥徵自古。坤靈鍾毓在於斯。官占果叶東岡吉。治命爰遵後日規。趨事敢忘孩橅惠。勸功渾感子來詩。日光乍曉泉臺闢。玉色如臨殿幄垂。孝著精禋雲五色。制從經禮月三緦。力紓儀物非新具。冥佑便途不遠移。四紀尙傷猶短夢。兩旬何況未多時。玄宮一下嗟無及。長夜千秋曷有涯。弱植忝培曾雨露。劣詞紆奬最恩私。看花玉砌知何界。視草銀臺默自思。疇昔從臣今白首。不堪心折寫哀辭。</text>
<title>次車五山韻。贈郭同樞震卿三十韻。戊寅年</title>,<text>時來驅使復跧藏。唯義之歸豈泥常。貝葉簡書更夙業。團花雲衲替新裝。慈航度衆憑神力。彗劍麾魔爍電光。氣激緇徒咸自奮。志呑讎賊詎嘗忘。秪思徇國生兼死。肯學隨人俯且昂。亘事韜鈐規戰陣。了無魂夢遶仙莊。宸章寵異紆䨥扇。奎彩輝煌照四方。勇力詩稱人赳赳。戎容雅說旆央央。爭如天語披情款。妙奪神工變燠涼。報效豈先期結草。綢繆要共繫苞桑。搜羅拔擢唯堪用。夷狄門墻詎問鄕。釜海鯨亡波淼淼。鼎湖龍去路茫茫。營居謝遣三千弟。隨仕年踰四十疆。追戴曩恩如夢寐。擬終餘齒臥林塘。四時貫閱松篁菊。三逕通宜雪月霜。聞瑣碎時醫鄙俗。撫盤桓處任聊浪。叢開紫色交黃色。香到重陽勝艷陽。椒島草靈遺漢史。蓬山藥祕笑秦皇。噓呵綵蜃珠宮絢。澡浴金烏汞鼎長。甘味秪緣爲舊主。齧肥何羨且持粱。滌場坐待秋登稼。驅錫誰勞日化糧。心絶慕榮方免辱。身無徼福更何殃。羊公自卜容棺地。杜老休誇背郭堂。忠悃篤前應待後。善根培宿肯敎荒。刮眸遊客瞻題扁。信口村童誦揭章。潮汐爽連金石響。鷺鷗驚避鳳鸞翔。將軍武略今猶古。壯士危懮老益彰。向我承恩叨侍從。逢君話舊痛肝腸。每歎遺藻看無路。敢謂追賡病未遑。安得更攀眞筆跡。不任悲感寸心揚。</text>
<title>蟬 二十韻</title>,<text>生生之理莽誰窮。物化相因妙用通。朽壤經冬藏蟄久。陽春布澤發揚同。𪚥腸豈有仙昇術。揷翮能成羽化功。飢食陳根遺宿累。爽霑淸露幻微躬。䨥緩取譬曾聞禮。五德爲稱不已崇。玉骨變軀齊女怨。金貂竝飾漢儀隆。誇飛撇捩那棲草。得意飄捎恣透空。翅薄薄疑裁翠縠。鬢娟娟似照靑銅。高枝擇占陰陰處。脩晷長消嘒嘒中。激烈豈應諧律呂。疾徐初不叶商宮。凄然欲斷還成續。倏爾纔西復向東。發響獨能搖脅脰。噤聲良怪閉喉嚨。炎曦遁暑工藏葉。暴雨驚雷悞觸櫳。曉漏向殘嘶落月。暮鍾將動咽涼風。習勞課獲妨驕卒。矜捷施黏奈狡童。翳搏忘形螳臂黠。襲摸遮目虎頭矇。地人天籟難齊論。春夏秋鳴孰自雄。可樂幾時爭衆聒。不平何事訴哀衷。物名未博三千什。詞賦唯徵六一翁。且待淸秋歸雁日。會看枯殼抱寒叢。</text>
<title>聰秀山 華使改蔥爲聰</title>,<text>聰秀何蔥蔥。積翠如芙蓉。鐵壁揷坤軸。霜戟排層空。硤角東南廻。下有淸冷宮。我醉漱晩汀。仰面瞻穹崇。上下巧相況。眼纈紛靑紅。松杉鬧笙竽。蔦蘿搖春風。毿毿石縫花。玦玦巖竇淙。谺谷伊誰鑿。顚崖不可窮。中華四仙曺。筆力何其雄。揮毫侈勝境。此地名吾東。可憐碑刻古。字缺剝龜龍。沈吟忽忘歸。子規啼深叢。</text>
<title>奉別月沙令公 李廷龜</title>,<text>昔我少年時。意氣頗不羈。結交英俊徒。掉臂名利兒。見公副所望。秀骨好風儀。不意流俗中。有此男子奇。豫章養棟梁。鬱鬱昂霄姿。巨輪果闊輾。倏登崇班資。後生托末契。顧眄生光輝。敢望辱吹噓。幸此同襟期。邦家屬艱危。大才要有施。燕山萬里道。五歲再赴之。不覺此行遠。送之天一涯。龍灣滯行李。浹旬共譆嬉。分曺叱梟盧。展卷論淸詩。夜窓跋紅燭。綺席鳴朱絲。有時兀相對。高聲喚深巵。蕩滌峞𡾊胸。豁去毛與皮。公醉歌一曲。氣象何煕煕。我起舞長袖。亂影交參差。興酣睨宇宙。八極長風吹。暗覺別恨牽。樂極悽餘悲。山川杳茫茫。大野路逶遲。孤舟惜解纜。落日長江湄。眼力逐征塵。可望不可追。此別已前知。到此增離思。去留便關情。未免高人嗤。勖哉愼勿疏。努力竣事歸。專對屬重望。了責非公誰。且復住行旌。握手聊贈辭。</text>
<title>送孔巢父歸江東 月課</title>,<text>我愛孔弱翁。棄世超鴻濛。高蹤躡怳憁。去去天之東。浩蕩江海深。蒼茫煙霧空。冥鴻避矰繳。黃鵠摩層穹。低頭拜金母。抗手招赤松。掛巾琪樹枝。垂釣珊瑚叢。富貴草頭露。世事何悤悤。胡爲受羈紲。局促塵網中。嗟我乏仙緣。奇遊不可同。勳業靦靑鏡。鬢髮如秋蓬。白也窺禹穴。憑君訴離衷。浮雲杳莫攀。萬里生長風。</text>
<title>白馬江。押子陵口呼。時。金韓山犬。自下流棹舟來訪。</title>,<text>隔江望孤城。晩色陰復晴。行人稍度橋。沙際路紆縈。煙波流萬古。咽咽恨未平。荒哉義慈王。行樂萬機輕。江心龍一去。殿榭莓苔生。危巖落花餘。古寺斜陽明。客來嘯長風。白鷗兩兩橫。何人棹孤舟。軋軋柔櫓聲。相逢却無言。但喚深杯傾。詩成莫須傳。興倒忘我名。</text>
<title>閱雲亭。從暮歸丈飮。暮歸丈用瓢作杯。杯僅容半勺水。飮輒用此器。仍自號瓢翁。醉中走筆戲贈。</title>,<text>瓢翁達觀者。半世飽坎坷。胸襟何峗𡾊。處約氣不挫。譬如介冑士。持兵拜也夎。我來從之遊。掃榻虛上座。披豁接良晤。脫落起我懦。高聲喚酒斟。削瓢代盞斝。到脣酒已空。無以慰淸坐。我笑謂瓢翁。翁何拙用大。縱未剖爲尊。斗巵無不可。胡然狹其制。不使甁屢臥。瓢翁向我言。物性異窪橢。裁割豈由人。權度本在我。每見痛飮徒。欲學無可奈。雖然興有在。一吸百憂破。我若大我瓢。於量較太過。捨己爲諸人。其計不亦左。此言可反隅。滿酌爲翁賀。物貴得其情。纔過便未妥。大則怵死亡。小則疚災禍。用力巧拙間。盍亦審取舍。拙守志則堅。願翁終莫墮。男兒意氣中。交道不瑣瑣。贈言實由衷。蔓辭匪姱詫。大笑擲殘杯。春宵耿燈火。</text>
<title>留別李員外收稅官</title>,<text>自吾得夫君。情如伯仲氏。愛君文質俱。不野亦不史。暮年跼壯志。旅宦泊邊鄙。關商樂寬征。小民得贏利。奸徒或冒法。舞術潛逞技。明鑑燭瞵眴。處之皆合理。胸中運平準。手下矯骩骳。名聲昔慣聞。政績卽親視。智豈效一官。黔首望其賜。況復立然諾。一見道心事。痛飮亦吾師。藏名可酒肆。天涯遠別離。塞門日色死。去去更回首。願言思予美。四月梅欲黃。吾將復從子。</text>
<title>次朱天使韻</title>,<text>孝女復孝女。能全天賦常。此身豈足恤。母亡兒亦亡。母疾日沈綿。兒號訴蒼蒼。暫痛在割指。深憂毒肝腸。兒血入母口。母愈卽起僵。雖云女性嗇。志堅如精鋼。寧論指有無。但願母強康。兒體母所遺。爲母毀何傷。至誠感神明。不煩扁和方。縣邑上其事。有碑旌道傍。皇華過而式。至今遺芬芳。聖人敦孝理。五雲生輝光。四海一臣妾。東漸流化長。興仁豈獨此。永仰垂衣裳。</text>
<title>次韓孟秋雨聯句</title>,<text>泯泯二氣交。鬱鬱群陰會。錯料日晷移。恒如暝姿藹。波匯混潦河。山闇失丘泰。畏隹掀衆林。崩騰瀉急瀨。霧束意彌融。風顚勢愈大。恣漂敗芰荷。重濕倒蓬艾。旱澇本相仍。稼穡救無奈。剩覩卒且暴。敢望稅而兌。屋瓦盡滲溜。庭泥一澄汰。萬象沖漠中。三光混沌外。圮土笑木偶。趨班絶鑾噦。瓜畦墊脩蔓。藥圃滯餘馤。捲海劇如注。翻盆難禦沛。淅瀝助殺聲。蕭騷挾爽籟。炎精乏噓喣。水官誇侈忕。壁淋潤琴書。床霾澁衣帶。箕陳極備凶。帝儆洪水害。蓄利豫資車。勤農當濬澮。天意諒難知。民生欲誰賴。維金盛制陽。若楚威脅蔡。月行亘罹畢。明禋荐修酹。夕光乍漏穿。朝隮旋蔚薈。陵谷汩以變。木石盪相磕。枯薪敵春桂。腐粟壓龜貝。瓢空已臥甁。芻罄合掇廥。南翁社還醒。北阮富亦丐。市謠驗乘船。街途陷征軑。禾黍爛有耳。鷹隼屈不翽。驚電爍飛焰。屯雲結厚蓋。苦吟擬模寫。劣詞陋曹鄶。索居阻披襟。離情擾懸旆。想像囚飛廉。憑誰掃氛靄。安得躡弊屣。相尋踏纖壒。朱門動絃歌。玉盤登炙膾。榮枯固不常。行樂此爲最。賜租越自漢。給復那私沛。聖主倘恩施。淫霖卽甘霈。歎息熱五內。狂言不已太。</text>
<title>神物會當逢 月課</title>,<text>寶劍耀霜鋒。炯若靑芙蓉。夜夜牛斗墟。紫氣直上衝。一朝發古匣。刮磨莓苔封。雌雄忽分張。兩地乖相從。迢迢吳楚間。水深山重重。變化自可料。神物異凡庸。精靈默相會。何地不可逢。物理無不然。感彼雲從龍。</text>
<title>秋氣集南澗</title>,<text>流光忽蹉跎。異域老羈宦。孤懷怯逢秋。愁至撥懦慢。穿林涉幽徑。拄杖遶南澗。商聲殿餘炎。涼景肅將晏。飄蕭落木風。嘹唳銜蘆雁。覽兹氣悽慄。感緖劇難鏟。吾生本睽乖。半世冒譏訕。萬事已瓦裂。無力可排患。唯憑嗜文字。如口悅芻豢。幸投山水鄕。寓興題品慣。方將得所適。一視鵬與鷃。留詩俟後來。此心倘無間。</text>
<title>次後出塞曲 月課</title>,<text>男兒死則已。不死取公侯。應募去鄕井。肯學狐首丘。迢迢絶大漠。電邁不少留。秋蓮吐劍匣。白馬金絡頭。渡河斫虜營。戰血涉行周。一捷何足道。欲道還自羞。策功竟是誰。黃金橫帶鉤。</text>
<title>次後出塞曲 月課 其2</title>,<text>十月渡黃河。長氷塞河橋。曠野悄無人。白草寒蕭蕭。片雲向南征。魂去不可招。月高宵柝鳴。萬馬俱寂寥。坐令戰骨枯。功多將益驕。金印斗許大。軍中拜嫖姚。</text>
<title>次後出塞曲 月課 其3</title>,<text>鹽池已亭障。主將屢策勳。如何未解兵。十年戍燕雲。莫歎戍不歸。閭左亦從軍。龍庭絶迢遰。死生家得聞。少小隷羽林。人言材出群。秪今無寸功。何以報明君。</text>
<title>次後出塞曲 月課 其4</title>,<text>豺虎競人肉。憑陵伺不虞。轅門戒夜嚴。鼓角間笙竽。低聲語同隊。我家在三吳。故鄕何可懷。已分擲微軀。五陵豪俠兒。車馬鬧皇都。苦樂儘由命。戰場視康衢。</text>
<title>次後出塞曲 月課 其5</title>,<text>朔風凜折綿。季冬出玉門。將身寄鋒鏑。辛苦未敢論。天地豈匪仁。聖主豈無恩。自恨生不辰。値兹風塵昏。鄕黨盡征戍。相偶幾家村。昔來兒未昏。老妻今抱孫。</text>
<title>送高善行之泰仁任所</title>,<text>生子不得力。豈惟慈母歎。有母不獲養。深爲人子患。古人一日養。不以三公換。三公豈不貴。餘景不可挽。所以孝子心。不暇要名宦。夫君忠孝家。大節效臨難。蔚然白眉郞。才行乃卓冠。風神秀而朗。符綵煒以爛。駿駒躡遐程。秋鷹刷逸翰。鏖糟戰藝場。屈伏多士伴。藉藉交口譽。地望推臺館。佇見倏一伸。榮光早赫炟。顧念烏鳥情。每恐哺未反。至願在專城。靑紫不足玩。乙乙向人訴。聞者感誠款。忽驚太守章。却向肘後綰。方當奉檄時。想像喜氣滿。湖南一饒縣。大實完山半。民衆具生聚。地腴多物產。舟車控嶺海。水陸俱入饌。況復近家鄕。將奉路有坦。幾年戀遊方。瞻望倚閭閈。今其在膝下。定省躬昏旦。母曰嗟予家。中年罹喪亂。寧知萬死餘。獨汝在吾眼。暮境賴爾養。慰悅繼悲惋。飮食盡瀡髓。被服復輕煖。所需無不具。享榮亦云罕。庶幾永終譽。夙夜匪懈慢。嗟嗟高善行。子道吾所贊。俗子急功利。奔走喘且汗。誰能悶親老。念念畏日短。莅邑爲便養。此意久已判。報效公私間。臣子職俱辦。吾知以孝理。仁化及巢卵。剸割矧餘事。捷若丸走板。寬猛本相制。治功亟鳩僝。歎我最困人。樗櫟材之散。鶴髮在高堂。乞養計敢緩。奈此謬恩加。乖蹤忝規諫。聖朝縱無闕。不言良足赧。進退兩依違。鬱鬱如縶絆。行當作湖郡。宿願諧早晩。從郡理簿書。付他懷白簡。升堂定有期。世義固無間。二年客吳中。風土諳已慣。盛冬竹林靑。殘臘梅魂返。詩撩東閣興。書待南飛雁。天寒霜雪繁。行李迫歲晏。出餞違伏枕。離章爲暫撰。矯首眺蒼茫。目盡孤雲斷。</text>
<title>挽尹公度弟</title>,<text>子欲孝其親。無官以爲養。負米逾百里。日勤倚閭望。食宿冒風露。撼頓成疾恙。母兮在高堂。兒兮去焉往。愷悌神所勞。斯言亦云妄。芳蘭哀早萎。玉樹奄黃壤。有子今在腹。庶幾荷陰相。吾與乃兄善。題詩一悽愴。</text>
<title>奉贈表兄金察訪之任所</title>,<text>憶昔童稚年。雋爽無怖悚。見兄儼衣冠。每拜輒神竦。諄諄費奬誘。諾諾謹承奉。世道屬全盛。門闌赫榮寵。伯仲亦具爾。來往足相踵。壎篪唱又和。友睦懽且悀。華筵錯盤豆。豐屋翼簷栱。我時備應對。隨行慣趨拱。中年遭喪亂。骨肉奄荒隴。鴒原劇禍凶。風樹慘號踊。伶俜獨吾存。情義托兄重。惟兄富經術。才思若泉涌。探賾有稽證。貫穿無滯壅。方今汰沙礫。胡乃棄圭珙。泮僚豈爲選。郵官亦甚宂。庖廚薄飣餖。麾卒略環擁。行世悟陳蒭。作事徵始俑。溫溫秉此心。惴惴恒如恐。達官詎難做。陰德宿已種。嗟余坐濩落。不才類癰腫。玄思鉤惠車。怪語繹汲塚。爭名愧立幟。戰藝謾絶甬。近者玩習靜。頗自戒好勇。杜門等坏蟄。絶跡如病尰。分携遽西東。棲息各秦鞏。征裾放還牽。別酒傾仍捧。新春律尙嚴。凍獸毛更氄。天涯獨鳥遲。日邊三角聳。小驛枕崇阿。奔潨激亂碧。誰知櫪下驥。逸氣曾駕覂。</text>
<title>無題</title>,<text>貧家犢鼻禈。歲久盡穿坼。竿頭不堪揭。隨地任抛擲。商來喚深巷。易以魚一束。得售旣云幸。況乃資錦舃。美人買百錢。試步凌波襪。世眼悅外貌。誰能辨內飾。</text>
<title>鎖直春坊。懷金書狀得之 大德。</title>,<text>銀釭照靑綾。金鑰響丹禁。棲鳥稍已定。語蟲殊未噤。轉輾爲誰故。思憶不自任。離緖若絲亂。苦味如檗浸。君乃學詩書。業比勤績絍。素質待繪畫。樸性謝彫鋟。寸筳鍾詎撞。短綆淵莫沁。求宦寡延譽。行世屢遭譖。稚子亦不乳。弱婦能更姙。交歡酒一酣。受命氷遽飮。節候盛霖潦。車馬窘雇賃。九陛瞻負扆。重瞳察敷袵。輝輝瑞日昇。肅肅紫殿廕。急景迫授衣。羈愁飽警枕。歸程接大漠。朔氣連妖祲。何當笑而粲。得使憂一滲。歎我乏援引。孤根無庇蔭。用拙旣分鳩。爲媒謬托鴆。蘇老不讀律。桓生寧信讖。陰符素塵生。劍匣精光闖。所期唱又和。常與叫相喑。投璧豈敢云。覆瓿亦幸甚。</text>
<title>詶趙善述 纘韓</title>,<text>駸駸急景徂。慘慘群陰鬱。歲晩閉兩儀。寒威肅萬物。坏戶已蟄蟲。登場且食鬱。吾道困蠅營。幽人抱蠖屈。孤憤寓於詞。三歎讀未訖。一鳴類斥仗。乖蹤尙紆紱。發冢恥眩儒。洗心思參佛。是非子知悔。聞達吾事勿。敢爲知者道。入耳庶弗咈。</text>
<title>次韻</title>,<text>閉門臥高秋。跡不造城闕。跬步咫尺地。邈如隔楚粤。白酒盈我尊。虛負菊花節。塞鴻叫暮雲。沙鷄泣霜月。靜夜悄無寐。風湍吼石穴。獨愛坡陽子。皓首伴螢雪。醉後卽高歌。胸懷頗自豁。贈詩起余懶。哀玉響淸越。比如啜蔗漿。爽味快釋渴。相尋且莫遲。涷雨晩來歇。</text>
<title>醉中。口呼走筆。</title>,<text>興屬好時節。人非曩遊集。萋萋芳草生。翳翳白日入。世事只短吟。浮名已長揖。寵席弊須臾。恩波遊莫及。匹馬下湖甸。孤蹤泊鄕邑。生涯托溝塍。命爵還資級。銀章換芰衣。烏帽遞蒻笠。漁竿晩可投。野酌閑宜執。庭草體道濂。淵魚察理伋。雖欲請事斯。聞一那知十。</text>
<title>姻叔李上舍挽 湋</title>,<text>彼天何爲者。望之蒼蒼然。欲測無範圍。欲上無攀緣。無耳以聽聞。無目以瞻觀。乃與下土人。邈然不相關。人也昧此理。妄謂天我憐。凡有不得意。動輒求諸天。孰知天無心。泯泯聾瞽同。大冶設洪鑪。熾炭鑠金銅。干將及鏌耶。曲直與窪橢。踊躍豈暇恤。陶鑄一唯冶。莊生達士論。此可喩吾人。天之賦民初。豐約本不均。貧何報而薄。富何償而厚。殤何罪而短。彭何德而壽。賤何貶而施。貴何褒而致。鰥寡匪定分。孤獨亦偶爾。人於天地間。默默聽其使。捨此願爲彼。天公不勝擾。夫子棄親先。至誠未終孝。夫子有兒夭。仁者不能世。夫子謾抱珍。靑紫未紆體。人生五福中。夫子享有幾。上天若有知。胡寧忍夫子。母女兩孤孀。哀哀號彼蒼。彼蒼終不應。母女但遑遑。我來痛哭之。喩以莊生言。祖載發中堂。去去詣山門。再拜寫此詩。以慰長逝魂。</text>
<title>獨坐。次東坡韻。</title>,<text>二月客湖右。病起淸明後。灼灼園中花。裊裊池上柳。怡然坐南軒。和風吹我袖。節火欲改鑽。天時將變宿。白日如跳丸。流光劇奔溜。草木競敷榮。韶華映衰朽。手有一卷書。尊有一斗酒。逍遙以自娛。幸免趨鍾漏。</text>
<title>獨坐。次東坡韻。 其二</title>,<text>朝來坐草堂。晩來臥草堂。坐臥寄此間。開閤宜溫涼。夕照斂餘輝。夜月延淸光。僻巷人跡稀。苔蘚生虛廊。嬌鳥學歌吟。松風韻笙簧。杏花已半落。桃李方自香。靑春枉拋擲。可憐多病郞。親舊隔秦川。側身悵相望。</text>
<title>贈金子始 偉男</title>,<text>暮境興無多。窮巷客亦少。喪我坐兀兀。逢君慰悄悄。斯文病則深。世事心已了。醉看日沈昏。歸應月挂曉。有來卽源源。佳期非杳杳。贈君靑玉案。襟期保皎皎。</text>
<title>對酒次韻。贈任茂叔 叔英。</title>,<text>幸有尊中酒。更逢門外客。客是夙心親。一年成阻隔。吏隱亦稅鞅。畸人固絶跡。窮達略相同。所賴心不易。擾擾繁華子。冠蓋何輝赫。翠釜出駝峯。玉槽流霞滴。孔子古聖人。在陳猶菜色。凍餒乃吾事。歌聲若金石。天生爾才大。佇刷凌雲翮。</text>
<title>對酒次韻。贈任茂叔 叔英。 其二</title>,<text>君是塵中吏。我是山中客。山中與塵中。路殊心不隔。君來訪我居。綠苔滿行跡。與君醉歲時。龍火倏已易。肅氣煽微涼。秋陽斂餘赫。幽林綴寒葩。石竇風泉滴。情深畏尊空。已知初筵色。大醉是歸期。何須論斗石。斥鷃在藩籬。不羨溟鵬翮。</text>
<title>贈淸陰</title>,<text>縮似坏戶蟲。感彼歸根葉。兀坐蛻軀殼。孤游屛僕妾。已與俗交絶。幸茲仁里接。不有承英眄。安能展愁睫。君來扣我門。弊衣不暇攝。我去升君堂。階級不讓躐。微言意已會。快辯心更愜。頭垢撩千篦。病藥打一疊。處約賴安排。履危方妥帖。憶我初識君。少小氣頗俠。我頷始生髭。君顏亦頳頰。風霜殺桂枝。日月變蓂莢。君顏衰欲皺。我髭白稍鑷。相對足悲吒。相尋踵步屧。智力屢遭窮。英雄或遺筴。經營反攘眞。得失竟誰捷。且斂操斤手。莫規濟世業。蕭爽列御風。變化莊爲蝶。龍去魚不測。勇退愚謂怯。從今悟生理。吾道庶不跲。</text>
<title>韓參判挽章 述</title>,<text>往在板蕩際。君臣忽行路。瞻望屬車塵。從者什無五。公時屛閑處。身不係官務。乃能奮大義。千里裹足赴。歲寒知後凋。聖人言豈悞。洒涕謁行宮。人人動色顧。匡時藉瑰才。素蓄期一布。低頭仄宂官。屈迹屢外補。試看臺閣上。幾人展高步。錯莫麒麟畫。差池茅土數。升軒亦殊恩。暮年亞水部。但慰保康強。一疾奄傳訃。小子受知深。光價侈奬詡。輝輝棣萼聯。惓惓魚沫喣。敦睦自古先。艱危益情素。力微出賻襚。聲呑贊殯祖。執紼詣山門。永訣哭封墓。然後盡吾心。敢云靈或覩。世路寡知音。文章謾奇古。秪今誦遺篇。硬語猶鬱怒。題詩更愴神。淚落濕短句。</text>
<title>寄隣友</title>,<text>咫尺不相見。永日何當窮。共爲失巢鳥。我更投樊籠。我已鬢着霜。君兼頭有風。旣無却老方。安得扁和功。可憐昨夜月。今又窺窓櫳。悄悄坐更闌。淸輝誰與同。不成對酒杯。聊且傳詩筒。詩中意不盡。一半付奚童。</text>
<title>挽白善鳴 振南</title>,<text>世道日交喪。汩汩趨末俗。孰竝古人交。纔看君我獨。懽好自古先。款愛彌悃愊。疇昔處北巷。君廬比我屋。軒階咫尺地。窄甚不容足。君能廢其宅。供我栽花木。我乃感其意。貸地仁王麓。名園本爽塏。深谷喧湍瀑。追從亦便近。杖屨可往復。年前忽被譴。塞路阻鄕國。尺札枉千里。苦語不堪讀。東遷幸相望。眉宇在我目。寄書訴離懷。方將待回覆。一病亦未聞。如何遽無祿。久矣天理乖。善者不以福。我齒尙未老。良朋相繼哭。子當半百年。厭世胡太速。兩孤乞哀詞。悲號走一僕。眞知不死親。義及幽明篤。一句淚一行。字濕不成畫。鶴髮在高堂。念此腸逾毒。勁筆折金筯。淸詩削昆玉。遺迹賁人寰。孤墳邈海曲。餘生免葬魚。枯抱寫賦鵩。故園儘蕪沒。春深兔葵綠。蕭條作隣計。更待他生卜。</text>
<title>曉發求禮訪人</title>,<text>昔我向洛北。驕陽煽炎爀。今我返江南。淸霜木葉赤。南北路逾千。一歲再行役。去來轉眄間。時物倏變易。孤城宿霧重。積陰濃欲滴。皐陸杳冥冥。不得詳所歷。向晩候始霽。千林紅日射。絶岸俯長江。哀湍觸亂石。山果雜丹漆。煙蘿鬱緜羃。飢鼯落高枝。露菊斑層壁。花開故人卜。十里望不隔。一別結後期。重來訪陳迹。松聲爽自籟。竹涼凄向夕。銀鱗配玉炊。勝味兼良覿。欲湌三歎息。時危壯志激。廟算尙依違。名節甚可惜。薊北吹殺氣。風塵暗兵革。避地恐不深。寧辭投異域。鶴髮在高堂。扶將難任力。去住與心違。仰羨林間翮。</text>
<title>踏靑翌日。贈李子善。用韓詩韻</title>,<text>相思愁已多。相見興亦少。靄靄望停雲。嚶嚶和幽鳥。團圓語深更。轉輾夢先曉。動覺筋力勞。臥羨羽翼矯。別筵杯酒闌。歸路煙花繞。願言念瓊枝。永日何當了。</text>
<title>次贈高城使君高善行 用厚</title>,<text>營營鳥求群。圉圉魚隨隊。相愛授之湌。相好贈以佩。善何不共慕。惡何不同憝。我向子所趨。子違我所背。夙世忠孝家。諄諄奉遺誨。忝魁二百名。濫仄三千對。曷能永終譽。無使後也悔。垂紳拱朝端。通籍入大內。危命懍彀遊。餘光阻盆戴。鶴翎鎩羾雲。驥足迍歷塊。明闇迭興廢。忠邪遞進退。璇極日初昇。瑤階首欲碎。言責屬微躬。安危大臣在。萋斐爛成錦。字牧亦恩貸。慣閱萬死身。何困不可耐。有司督逋欠。鞭扑傷撫愛。衰血不澤膚。弱金常患肺。嗟君蠖屈野。宿徵馬還塞。升沈略相同。闊別經幾載。一家死事三。給復當大賚。然何拔茅時。孰使泥起廢。大弨桂虛壁。高賢屛昭代。我叨莅君邦。君廬隔廛闠。處籊喜聞跫。況逢親友輩。掣鈴展一笑。憂端似癰潰。玉樹倚蒹葭。煩襟接爽槩。梓要養爲棟。蘭誰及時刈。褊性矯韋絃。格言發愚昧。所慰竭底蘊。倒盡囊與袋。作宰定仙緣。寅賓日出岱。方寸九疑峯。海客無此態。玉簇磨蒼蒼。彤雲籠曖曖。赤松若可招。靑鳥路非礙。鯨噴浪簸銀。鼇負山凝黛。爲問臥名區。何羨銘鍾鼐。爲問飫肥甘。何似吸沆瀣。顧余滯一官。單孑若喪配。袍唯繫黃金。食纔代耕耒。飣餖豈適味。蒸㵸不中菜。館宇僅修飭。庭除略掃漑。悶默寡興趣。愆殃秪懲艾。筋疲動拘攣。氣噎饒嗽咳。送君出塵壒。高擧脫溷穢。境爽絶喧囂。風淳少忿愾。資需稅魚蠻。壤地褊鄘邶。放浪送日月。歌嘯遣歎慨。意味欲盡言。安得家置喙。節序大火流。皐陸秋霖晦。長風引行旌。別懷惱病倅。參人聞晝化。杞犬仍夜吠。苓能制年頹。朮換韶容再。從兹謝割烹。亦何事舂碓。心安神亦和。然後民可乂。喣沫旣已勤。寄惠那嫌每。政治更何勉。作事非憒憒。</text>
<title>贈湖西方伯李昌期專人送紙 命俊</title>,<text>商飆殿餘炎。景肅氣蕭爽。旅宦坐汩沒。朋情劇偃仰。日夜近平分。陰陽遞消長。衰慵廢尋訪。鬱悒減懽賞。緬懷錦江頭。曾憑粉堞上。扼南地設關。控北樓揭榜。逕昃陟崎嶔。眺延豁弘敞。壁削擁斗折。塹深環蕩瀁。逆豎敢干紀。天步窘所往。淫虹蝕太陽。妖孛動乾象。播遷實係運。梟殄若指掌。公時擢巍堙。閫委垂睿想。忠憤掃攙搶。直氣捎魍魎。平生察心事。毫忽無謬枉。臨危彌感發。辦事捷應響。我時忝奉引。奚暇敍疇曩。莝豆幸分喂。糧粒間資養。京邑返翠華。沾洒辭仙仗。音容悵乖隔。日月欣開朗。佩符去京輦。涉湖過鄕黨。徒思挹淸標。無計濯塵坱。模楷愛方正。譾劣曷傚倣。專价辱溫存。度嶺問遐壤。驚喜猝未定。怳如泛沆漭。情緘乍披閱。憂抱稍寬廣。況復寄綵牋。絢爛光相盪。牒訴撓吟誦。筆力退斤兩。所賴會精神。何須接儀像。幾日對杯尊。密邇親几杖。題詩寫復札。年弟拜頓顙。</text>
<title>謝贈梁上舍士亨持酒肴來訪。口號。上舍名千運。甲子冬。</title>,<text>垂老怯杯觴。逢場飮未決。況與君作別。南此閱幾月。世變劇蒼黃。西郊驚戰伐。分麾萬死餘。跡與京輦絶。飄零嶺外蹤。縹緲雲端闕。那知把君手。且勸杯中物。匡山讀書處。緬懷如昨日。諸公服金貂。唯子伴螢雪。窮達豈暇論。幽明耐嗚咽。村羞侈官廚。穩酌燈花折。老守頓解饞。肴核儘芳潔。攄懷筆縱橫。吐氣歌激烈。蒼天無老眼。此人臥石室。君看霹靂枝。獨可中琴瑟。</text>
<title>醉押口呼。贈晴沙令兄。</title>,<text>立馬了斜陽。看君故情長。更欲住連衾。要聞三日香。共保歲寒心。竹色深冬蒼。身健且可慰。不容庸何傷。魁星照席上。滿室生輝光。醉眼睨宇宙。萬物都茫茫。霽峯雪中高。峯前有小堂。路入萬松間。朱夏生秋霜。而我媿不才。幸托君子鄕。屢蒙辱慇懃。一詠勸一觴。近謀扣柴荊。村釀登糟牀。</text>
<title>次張持國謝與芝峯令公同訪 張維李睟光</title>,<text>美酒無曲巷。大隱宜通衢。留侯豈辟穀。養疾懶曳裾。文章叶鍾律。怳如聆笙竽。向來阻徽音。一再訪君居。撑箱蓄藥物。連壁排圖書。几席絶瀟洒。談諧趣有餘。詶酢捷無礙。勢若順風呼。對此輒忘食。日晏仍踟蹰。芝老有緖言。雋味飫腹腴。百年能幾何。寸晷未盡娛。幸蒙紀勝篇。筆力掣鯨魚。將何報盛意。愧乏明月珠。</text>
<title>次淸陰韻</title>,<text>世路一險巇。自進誠獨難。造物本多忌。在位休彈冠。不如兩相忘。彼此隨遇安。試觀賢達人。身名孰俱完。逢君却洗然。一笑開愁顏。春雨長新蔬。飢餐當食魚。秋毫與泰山。不足同有餘。識者了憂樂。昧者苦煩促。唯君已辦此。不惜資忠告。</text>
<title>李彥華贈韻書新刊。不作編卷。連帖一張。甚便袖裏藏閱。因寄詩以謝。</title>,<text>上世河出圖。人文肇宣朗。折竹調律呂。作字辨音響。高下類而分。淸濁各不爽。所以韻書行。令人易曉暢。通考領其要。禮部取之廣。中國有新刊。此法近所刱。詩人酷愛之。簡甚捲諸掌。出入懷袖間。覽閱輿馬上。一覿遍開張。森羅無失忘。沿途物色多。興來會心匠。蔽時忽有悟。險處亦得當。闔闢一造化。兹焉無盡藏。半世浪討求。如今愜素尙。君齡七十餘。博聞記猶強。蕪詞愧不稱。厚貺豈足償。北麓倘來尋。爛熳勸家釀。</text>
<title>贈李黃澗碩基之任。押呼走筆。</title>,<text>世運振旣頹。民彝植已壞。化與惠風翔。澤隨甘雨洒。良牧合分憂。仁人孰醫瘵。唯君業舌耕。有書披腹曬。科應摘頷髭。手失拾地芬。磨劍匣不試。借麾基大拜。奉檄爲親屈。板輿喜遠邁。僻邑租入貧。苛征民力憊。逋籍待還編。倒懸亟可解。風壤最荒絶。物色足驚怪。官途見豺鬪。村樹窺熊挂。吏胥字不曉。牒報親敢懈。卑陬志莫伸。奉養心差怏。閑吟新別章。時閱古帖畫。俗朴罕爭訟。年登少負債。黃溪古有神。冷泉天垂派。高樓望羽化。爽液霑沆瀣。題詩忽三歎。舒憤異五噫。淸江大家風。後嗣足爲戒。勉旃樹嘉政。離懷那更話。</text>
<title>次李子陵斜川別業詩帖 景嚴</title>,<text>淵明避世翁。行止任浮休。吾君跡雖拘。志追古人遊。地隔幾千里。兩有斜川流。宦路可忘機。豈必狎海鷗。名同賞亦諧。樂哉專一丘。胸中契眞趣。眼前無俗儔。淸詩入細和。深酌遙相酬。爲問季葉人。曠懷有此不。百年能幾何。常懷千斛憂。題詩復三歎。乘興往相求。</text>
<title>贈別程副摠 龍代人作</title>,<text>累月忝下价。追逐參翶翔。王事有程期。此別令我傷。聖人在中國。波浪息海洋。胡爲心不寧。沈憂結中腸。原陸曷可遵。片帆徂蒼茫。精神賴相會。泯默悲且慷。激昂和高吟。語短意何長。須思贈與處。勉旃副所望。</text>
<title>贈別尙州柳使君汝常令公。押呼走筆。</title>,<text>送君終南下。憂端山與齊。季夏風雨晦。景色何凄凄。摻裾訴離懷。不覺簷日低。夙昔托心交。避地相提携。世事喜睽乖。十年多羈棲。秋曹媿糠前。坐席東與西。詰奸費疑難。諭我途不迷。如何舍而去。五馬衝深泥。龍湫吼驚雷。鳥道連雲梯。好莅君子鄕。淸化霑蒸黎。一官別三僚。寄足無他谿。願言各努力。老筆乘醉題。</text>
<title>送金茂朱天休之任 壽昌</title>,<text>夙知無暮成。從仕自弱齡。每聞鄕黨言。不以後生輕。與我居最比。跬步欣相迎。年輩豈足論。愛甚還忘形。君桃出我墻。我栗落君庭。收拾若固有。不聞兒女爭。小陵旁舍淳。有求方知誠。何如君我間。各自任眞情。僻縣介湖嶺。分麾字疲氓。美錦試初製。小鮮曾知烹。耳目矧擩染。庭訓推而行。遂令老夫耳。佇聞嘉政聲。境靜事亦簡。公餘何所營。採藥療沈痾。玩書怡性靈。南隣八月霜。正看梨頰赬。此時倘歸寧。一嘗聊與幷。</text>
<title>內醫鄭生枏壽與余款愛深厚。今將監採御藥。赴黃岡。兹乃歷敍其盡職事。兼寄意於兵相令公云。</title>,<text>文章固有神。妙用資達識。東坡百世士。立言曉愚惑。針頭如麥芒。氣出如車軸。砭肌以驅邪。眞元隨喪斲。俗人昧此義。唯君信之篤。至尊久違豫。諸醫集內局。各問所主意。多針少言藥。君乃竭底蘊。滿紙寫悃愊。用針如用兵。宜戢不宜瀆。須思補泄間。利害勢懸百。秉論絶詭隨。志不負所學。一語動天聽。良劑卽進服。嗟嗟玉體上。輒止艾灸酷。天容日敷腴。榮衛漸充復。吾王庶無疾。競賀膺萬福。或云聖人候。難以常情測。陰陽自慘舒。夫豈容人力。吾知調燮功。在人能斟酌。微爝助太陽。尺土裨喬嶽。葆眞和乃應。養正妖自熄。試觀今日效。精誠可褒錄。黃岡產肉芝。歲採煮得熟。睿眷旣云隆。分司愼所擇。州伯攝大將。輸忠誓報國。少年業文字。相携共場屋。世態變如雲。舊情重似玉。且莫恃壯氣。念兹衰病劇。術非盡調護。身何離枕席。公餘接閑敍。拙詞應披讀。爲問主人翁。幾閱如渠客。</text>
<title>贈鄭使君德基宰南原 維城</title>,<text>麗氏有忠臣。圃隱鄭夫子。聞孫世蜚英。家聲賴不墜。惟君早延譽。接武靑雲士。祥毛絢五章。快蹄當千里。大壑佇縱鱗。高衢暫頓轡。絲綸曠任誰。訟獄屈以理。帶方邑之巖。習尙多矜忮。向者失撫御。椎剽一何恣。頑民就苗耨。匪死而轉徙。表直影無曲。汚俗待還美。境絶帶犢民。童革粘蟬志。閉閤靜鈴索。翛然臥無事。爽挹天王峯。訪古蛟龍寺。瑤空玉露洗。絳河金波委。高樓絲竹凝。板輿時復至。尊前舞綵衣。丌上展經史。應憐病竹陰。世路無知己。大弨弛不彎。利刃癈剸兕。寂寞養玄牝。藥物扶衰齒。契合是心交。題詩泄離思。</text>
<title>贈竹山使君具伯鞏令公</title>,<text>念我自故先。姻睦名於世。嚴訓習家庭。聖謨聞詩禮。由親漸至疏。惕然思祖禰。枝葉縱云殊。誰非本根柢。豈唯同宗然。外姓亦一體。君我匪功緦。自少敦情契。愛君淳且眞。胸襟無芬滯。平生會心地。每見齒忽啓。相對輒忘倦。日晷移軒砌。竹山縣之大。儒紳互交遞。然君貂玉貴。州府遷其例。胡爲屈而就。名秩一何戾。金穴澤不私。人言絶倚勢。所重得其才。美錦要使製。官卑何足較。盡瘁增勉勵。矯情莫干譽。循公均布惠。老病日侵尋。僮僕困湯劑。儋石荷聖恩。敢言貧活計。堪恨惜分携。席畔摻征袂。行程非宿舂。一日如三歲。山城壯臺隍。暮角吹睥睨。閑來倘相思。傳札續京邸。</text>
<title>走筆。示鄭都事斗卿。</title>,<text>有客訪幽廬。踏破門前苔。相逢夙心親。一笑襟懷開。靑山入我戶。白酒盈我杯。夕陽竹外盡。淸風松下來。良晤不易得。莫敎歸駕催。草木日零落。歲暮同遲佪。</text>
<title>聘母淑人申氏挽章</title>,<text>昔我弱冠時。夙應高門聘。令愛惠且溫。鍾情他莫竝。以此受恩深。不異親子姓。酒食釅以鮮。被服華復靚。業科有所賴。忝竊才名盛。顧我侍孀親。那得曠溫凊。贅寄理難久。暫且徇倚凭。弱質悴多產。中途奈夭命。垂絶撫而辭。死者目不瞑。嗚呼寸草誠。報德無由逕。所慰有遺孩。兄弟體至性。養志不待敎。迭覲悲且慶。前喪在去夏。痛極添宿病。寧知不踰歲。倏忽沈影響。八十減二齡。享壽豈不永。所恨飽困苦。不知懽樂境。含哀寫悃愊。辭盡意不竟。泉下所親多。此行況前定。世路劇艱危。長眠最安靜。執紼力未逮。扳號涕空逬。</text>
<title>月溪</title>,<text>暮過月溪峽。倍覺斗尾險。盤回十里餘。石磴瀕巨浸。是時滯霪雨。積潦漲以汎。奔濤蹴岸脚。潭影蕩瀲灎。齧泉壞危棧。削壁立仄劍。逕窄引薜蘿。蹊斷抱巖广。牽攀護輿馬。寸步經懍懍。熱喘劇吹筒。逬汗透不斂。上下同所苦。何乃責攝撿。平生戒垂堂。到此灰萬念。前程問僕夫。來者比往甚。臨風默惆悵。夷險料已審。</text>
<title>次淮翁韻。贈洪川倅李和叔。</title>,<text>家貧尊無酒。身閑床有書。客至掃落花。庭院和風舒。峽中藥物饒。採寄莫徐徐。世路着脚難。靑山其舍諸。從君借一廛。倘許營田廬。</text>
<title>湖亭。用唐詩韻。己酉年</title>,<text>平臨倒景懸。迥出飛鳥上。層軒俯怳惚。遠目豁弘敞。湛湛水虛照。飀飀林交響。兹言浣塵襟。與之討勝賞。興來一長歌。更綿滄洲想。</text>
<title>奉贈藥峯令公按關北 徐渻甲辰</title>,<text>蔚彼梧桐生高岡。老幹槎牙飽風霜。上有九苞丹鳳極。五采陸離成文章。惟公瑞世骨相異。㠜㠜早稱瑚璉器。夙業能傳五經笥。燀爀家聲賴不墜。鵬翼搏風鶂路賖。轉向靑冥直縱轡。繼按三方握豹圖。萬釘寶帶橫長腰。西南自是委輸地。時事況復遭繹騷。我公處險如履坦。頤指色可無不辦。先機炯若燭照迷。下手捷如丸走板。外庸頻年著功烈。銀臺昵班司喉舌。鏘然鳴玉儐相間。左右吾王禮不缺。三軍司命夏官卿。任將老手操權衡。朝廷施設藉良籌。倚毗實專邦家楨。聖主方軫北顧憂。虜騎南牧今年秋。興王之地重基業。彈壓必須材智優。北門鎖鑰臥能護。古有晉公公其逑。嚴程行李一冬深。朔氣屭贔連窮陰。大荒夐邈群山獰。邊風蕭蕭塞日沈。咸關壯鎭元帥府。健兒簸旗搥大皷。談兵席上會賓僚。千鍾蘆酒黃羊脯。畫角聲高鐵笛哀。月涵滄海魚龍舞。我圉綢繆孰敢侮。折衝唯應在尊俎。又是萱堂壽星邇。兩遂平生忠孝志。東華最困著作郞。壯氣鬱鬱如縶驥。宿世通家意繾綣。吐出心肝輸顧眄。丈夫恥作兒女悲。惜別不覺情宛轉。名場無地可着蹤。廨宇長結秋螢戀。他年若許登南樓。亦知吾公興不淺。</text>
<title>臥雪 月課</title>,<text>斗柄揷子歲云暮。玄冥強梁寒凜冽。太陰膠轕頑雲凝。萬木慘慘殭欲折。九街車馬曉不通。洛陽城中三尺雪。鋪銀碾玉皓漫漫。北里南隣渾不別。家家斫路競喧闐。男女出郭爭扶挈。中有一區蝸牛廬。杜門正似封蟻垤。彼何人斯士之處。居閑與世甘屛絶。四壁徒立室如磬。囊錢久澁缾粟竭。釜中無水竈無煙。人不堪憂自怡悅。曲肱而臥謝趨蹌。凍龜縮頸蟄藏穴。枵然軀殼一藜床。陶陶便欲忘飢渴。氓之蚩蚩急所趨。營營只是求哺啜。干人豈知直性傷。且飽不如飢齩舌。鳧脛雖短不可續。分已先定寧辭拙。却笑東郭躡弊履。枕上滿意聞騷屑。不是好臥自無求。訪問何勞長者轍。此公瀟洒眞可人。直與白雪方皎潔。不爲口腹動吾心。肯隨外物撓其節。我今題詩三歎息。因有所感食輒噎。昨夜臘雪滿閭巷。通衢大道人蹤滅。安知大隱隱城巿。忍飢僵臥衾如鐵。我願皇天布德澤。時和歲豐用不缺。寒衣飢食各遂生。賢士束帶登朝列。嗚呼吾獨受飢安足說。</text>
<title>醉中。贈主人。兼示吉甫諸君。</title>,<text>主人過我何衮衮。爲感厚意來相問。九街風露夜凄凄。行人欲歇疏鍾殷。淨掃書齋坐有氈。高聲喚僕斟佳醞。屢擧不知錯觥籌。春風入面輕寒遁。斗柄低回月已斜。醉眼婆娑燈有暈。滌盡平生峞𡾊胸。命筆題詩氣益奮。丈夫襟懷誰得知。與君草次輸方寸。</text>
<title>偪側行。贈白善鳴 振南。○立之用老杜偪側行韻。贈叔度善鳴及余。仍用其韻。各贈之。</title>,<text>偪側何偪側。潛鱗在南羈羽北。一朝忽邂逅。傾肝吐膽開顏色。愛君風操脫凡俗。明珠混沙蘭翳棘。況復心將役墨兵。字畫遠慕鍾王得。指不能勘春螽。筆則有扛鼎力。邇來城中踊紙價。後輩作者皆願識。人言草法異張顚。乃家典刑君能傳。我於斯技何品題。但覺神助全於天。男兒懷寶有如此。半世謬悠眞可憐。最樂齋中粉壁上。銀鉤玉筯何森然。可歎光陰倏飛電。人生豈得長少年。我將誅茅近君卜。澗草巖花共醉眠。相與優游以卒歲。有酒卽沽休問錢。</text>
<title>又贈金叔度</title>,<text>偪側何偪側。與君共住山之北。山北足佳趣。飽看煙嵐靄翠色。自比鷦鷯占一枝。歎君鵷鸞棲枳棘。黃卷書中古人顏。對之忻然如有得。我不學強趨蹌。君獨愛養精力。燒香靜坐萬慮澄。妙處自識人莫識。小兒名場走且顚。此說惡聞寧容傳。翛然一室臥羲皇。儘將榮辱歸諸天。淸陰莊中雨初過。紫葵碧梧看可憐。頭岸烏巾坐向山。令我想之神爽然。比來頗覺阻淸眄。過送一日如過年。松扉逝將待月敲。蕙帷蘿床相對眠。會嘗茶鑪潑丹乳。休辦床頭沽酒錢。</text>
<title>又贈李立之</title>,<text>偪側何偪側。城西咫尺阻城北。朝來攬明鏡。暗喜眉間有黃色。忽聞華蓋枉比隣。騎馬出門披荊棘。炯對氷壺滌煩襟。相視一笑心自得。流輩中詞林伯。筆鋒下千鈞力。盛唐詩格正始音。楊王才調富淸識。自歎中酒豪興顚。醉言不怖醒者傳。佩玉長裾不利趨。窮達在我寧關天。幸蒙夫君許知己。往往討懷相自憐。贈我淸篇動哀玉。一唱三歎神悽然。芳園桃李何處開。鬪靡搖艶東風年。唯有溪邊松下石。醉後可供支頭眠。囊中羞澁不須道。請君莫許留一錢。</text>
<title>用牧隱詩韻。贈龍溪李子善。</title>,<text>獨立宇宙遡長風。云誰之思龐德公。高臥無心事霸王。物外軒昂唯此翁。我來訪君升其堂。揖我不言呼酒嘗。問君此間何所樂。興來一詠復一觴。却笑功名等炊黍。妙處自知誰與語。遯世幽趣古猶今。未必襄陽卽高擧。卯申蹉跎解縶人。縱有樂地來無因。大醉出門仰天笑。松風拂面山月新。</text>
<title>龍溪和贈余所作詩。再疊前韻。</title>,<text>燕寢晝夢圍香風。柴扉剝椓驚周公。尺素誰寄野僧來。不問認是龍溪翁。龍溪靜者不下堂。世味酸辛何足嘗。有眼時閱太白詩。有手細酌淵明觴。曩者爲我辦鷄黍。留之不去終夕語。却憐離合劇悤悤。差池燕鴻翩翩擧。珍重淸篇慰遠人。明月至前寧無因。閑倚晴窓讀一遍。滿庭露菊爭淸新。</text>
<title>贈別金子始赴海西幕府</title>,<text>我於流俗中。蹤跡何偪側。動輒觸忌諱。焉能遠恥辱。居常杜其門。一月一出遊。一出便誰適。捨君無所求。豈不能來尋富家兒。華屋笙歌醉羅綺。豈不能追隨名利輩。揚眉吐氣談時事。厭看世情逐冷煖。翻雲覆雨摠須臾。所以掉其臂。謝之不肯趨。愛君淳且眞。守拙常如愚。胸襟脫略機事疏。所操確然終不渝。每一見之開口笑。未接晤語心自會。君家南山下。雲煙藹有態。我來升其堂。輒爲具芳尊。小畦摘紫芋。春井抽香芹。得意盡歡悰。不覺窮朝曛。中年各分携。冉冉流光換。水曹郞官徇微祿。湖南漕臺困旅宦。君今又佐海西幕。從此音容轉綿邈。匹馬東風孤竹路。離魂黯黯隨征旆。漲海粘天渺無際。鯤鱗化翮驚濤簸。抱月形勝絶奇壯。許氏亭園更瀟洒。回首舊遊地。夢想仍猶左。油幢職事閑。乘興恣探討。復有首陽山中二子臺。薇蕨自是殷遺草。薄言采之潔其誠。爲我一弔聖之淸。</text>
<title>次文山六歌 月課</title>,<text>有客有客夜燃糠。讀書射策君東堂。剛腸不怖當道狼。文藻煒燁摛鳳凰。要將惠澤洽四方。擬以身係國存亡。贊襄至治垂衣裳。天門九重渺茫茫。雷轟電爍不可望。嗚呼一歌兮歌曲長。中夜不寐悄徊徨。</text>
<title>次文山六歌 月課 其2</title>,<text>有客有客乘纖螭。馳逐五陵遊俠兒。五陵芳草春萋萋。暮醉長安屠巿歸。爲人報仇臨河湄。撫劍相視共歔欷。豈惜螻蟻穴豐肌。但恐沒世人不知。壯士一去來無時。嗚呼再歌兮歌已悲。鴻毛一擲空爾爲。</text>
<title>次文山六歌 月課 其3</title>,<text>有客有客神孔揚。舌騁雄辯干侯王。腰下寶玦靑琳琅。印何纍纍乘乘黃。一朝遠身金殿傍。功名忽忽如炊粱。亡簪弊帚誰復將。嗚呼三歌兮歌轉傷。撫事不覺涕浪浪。</text>
<title>次文山六歌 月課 其4</title>,<text>有美一人容色殊。嬌音宛轉新鸚雛。嫁與公子斗量珠。弱質不勝金縷襦。雲髮非絲頰如酥。豈意信誓違半途。莫敎紅袖泣前魚。丈夫好新何處無。嗚呼四歌兮空長吁。秋夜寂寂金釭孤。</text>
<title>次文山六歌 月課 其5</title>,<text>三淸仙子隨所如。有時入月騎蟾蜍。或駕白鹿乘龍駒。朝遊十洲暮五湖。天風泠泠吹佩琚。下界淪滴不可呼。謾思飛舃度汞渠。縱有谷神養不殂。碧空怳惚歸路無。嗚呼五歌兮歌思紆。飆輪影絶不我須。</text>
<title>次文山六歌 月課 其6</title>,<text>有客有客生不辰。何時草木遇陽春。萬里長爲遠戍人。朔風獵獵吹沙塵。驕將圖功樂開禍。遂使虎狼爭吼我。故國迢迢不可懷。誰憐鋒鏑寄形骸。久勞寧如一死好。戰血速塗天山草。嗚呼六歌兮且莫道。歌曲悄終長劍老。</text>
<title>紫雲歌。奉贈瓢翁。</title>,<text>銅山之山深復深。中有紫雲傷春心。傷春心君向銅山去。雲在瑤臺最高處。縹緲悠揚迷遠覩。如煙非煙霧非霧。弱質狼藉不禁風。纖姿溶洩翻成雨。夢入巫山夜未分。金屛翠幕香氤氲。紫雲兮紫雲。願言處處長隨君。隨君度浿水。逐君向南紀。不應各在天一涯。莫敎朝東暮西無定時。</text>
<title>淸明日。陪閤下遊九龍淵。以風。不得舟于江。盡其觀覽之勝。乃悵然而歸。仍錄奉二僚。冀賜續和云。西征錄</title>,<text>重城之東沙磧窮。劍壁疊翠涵沖瀜。下有石甕蟠九龍。白氣夜發淸冷宮。塞門荒絶風土硬。魍魎慘慼蛟螭橫。自有神物鎭妖怪。變化翕忽專威柄。立祠千年奉香火。雨雨暘暘禱輒應。勝槩奇蹤競來探。幾人於此停征驂。我來千里興堪乘。直欲鼓枻窺深潭。令節正當三月三。春光滿目思難緘。同來僚友儘英姿。暇日相與隨幨帷。桃花叱撥金絡羈。羅衫寶帶香風吹。暫向沙觜敞高幕。眼力蒼茫窮大漠。三江擘野地形分。萬峯倚空天面削。靑蕪且待整履步。碧浪先須牽纜遡。忽見玉鏡鱗甲生。更訝白日雷霆怒。傾堆正愁陷坤軸。倒卷直恐翻水府。神機倏轉頃刻間。氣象怳惚吁可怖。初非燒燕設香餌。不關燃犀燭幽閟。秪欲凌虛恣跌宕。壯觀庶遂平生志。誰言正直能感通。嗟我咫尺不自致。莫令篙工強逞巧。任他飛廉作魔戲。行止由來固有數。人間萬事皆如此。語盡還成開口笑。旋飭行廚置淸醥。丈雉霜鱗亦已侈。繁弦急管且何要。空聞岸上踏歌聲。謾憐洲邊芳草生。我願相公竣事後。再携幕掾煩此行。預酌椒漿酹江神。江波不動淸粼粼。穩着一葉浮中流。沿洄盡日拚勝遊。擬將鴨綠化醱醅。灌我峗𡾊之襟懷。湖山淸景盡收攬。倒着接罹馱醉來。</text>
<title>次齊山亭韻 西征錄</title>,<text>峯巒集古郡。馳驟若相學。苟欲領佳趣。高處方自覺。飆輪駐兹亭。縱眺撤屛幄。亭在最上頭。占地特磊犖。衆山嶙峋爭向迎。華簷碧岫相對平。花氣霏微鳳節香。嫩嵐暗襲麟袍光。海東名山如許多。題品幸入仙曹見。忽覺簷楹動光彩。白雲繞筆飛片片。</text>
<title>次聚星堂韻。禁體物語。</title>,<text>四海水立天雲垂。朔風吹送龍山雪。遍覆中野窅蒼茫。點綴群山更奇絶。古木蕭森寒不鳴。老竹離披壓欲折。陰威塞空勢轉嚴。酒席着花痕已滅。數聲畫角吹更淸。十丈虹旗凍莫掣。明生虛幌遞晨光。日照千林散錦纈。灞橋驢背動詩情。江上漁蓑洒密屑。醉翁已去蘇仙亡。當時盛事電過瞥。後來視今亦如此。更有何人續吾說。誰知大隱隱城市。閉門高臥衾如鐵。</text>
<title>病中。酬龍溪見寄。</title>,<text>春霜霑梅玉肌裂。寒食唯開兩三萼。孤芳絶早今太遲。此豈變態隨流俗。幽人起來問消息。撚斷吟髭傍簷旭。臨風攀折寄所思。暗香想應熏几杖。龍溪軒軒物外姿。淸韻比花誰先讓。夢裏杯勸縞衣仙。興到筆染靑梢露。桃溪寸根易見妬。斷向餘生學灌圃。佳期晼晩春又闌。此病那非造化弄。小窓東畔竹外枝。明日爛開將何用。爲君三嗅未死香。兩處相思一種意。東風且莫盡情吹。一點留待尊前醉。</text>
<title>重寄趙善述</title>,<text>已謂五馬向南馳。不道征轄猶未脂。昨者寄詩訴離懷。謬蒙過奬張大之。竟日南軒悄獨倚。默默不言心自愧。嶺邑民豪處地遐。迎新不時君奈何。長安廏吏驅車至。古有此事今則未。天公憐我惜遠別。無乃有意淹數日。安得快馬載我去。且邀東岳與默所。素灣老公掀蒼髥。討論詩文細不厭。舌如霹靂閃飛飛。談如瓊屑墮霏霏。酌彼大觥醉而臥。城鍾動後催歸駕。</text>
<title>再次贈淸陰</title>,<text>靜者息機謝奔馳。守拙若愚柔似脂。涇渭胸中自瞭然。俗眼不知冷笑之。危途着脚絶依倚。俯仰天人無怍愧。賴有德音幸不遐。寵辱都付於無何。縱使靑雲一蹴至。君已灰心吾亦未。可歎親朋續告別。百年能幾歡娛日。不待招邀來且去。寬閑寂寞誰爭所。曉來撚斷數莖髥。新詩句好看不厭。日出棲禽稍驚飛。東林漸覺收煙霏。淸興撩人不暇臥。短筇可扶寧俟駕。</text>
<title>又用前韻</title>,<text>繁華之子乘馬馳。醉飫駝峯凝玉脂。豐屋芳筵列衆賓。皓齒細腰歌舞之。富貴熏天足可倚。才不若人寧知愧。幽人遯世處逖遐。時命不齊云如何。道腴咀嚼味亦至。篘豢悅口逾此未。城巿山林區以別。習隱未卜重歸日。寵利何常倘來去。一壑已辦安身所。任敎兒女戲挽髥。咬得菜根終莫厭。春風起蟄群動飛。好雨潤物看霏霏。長對靑山隱几臥。門外嗔回俗士駕。</text>
<title>又次前韻</title>,<text>荒村隔閡車馬馳。啄粟交交啼竊脂。奎蹄曲隈悟生理。舍此欲向何處之。豪氣平生浪自倚。到今思量良足愧。側身天地眺望遐。盛年忽忽無幾何。況復世道靡不至。燎之方揚能撲未。昨者臨門與君別。回首終南看落日。東風萬里吹雁去。渺渺孤影投何所。沈吟不語數短髥。此心皎皎天不厭。棲禽擇樹競飛飛。燒煙乘藹交霏霏。小窓明處枕書臥。誓欲從此休吾駕。</text>
<title>贈洪信川 遵</title>,<text>維公素稱公輔器。棲遑郡邑非其位。忍將奇寶棄道側。令我對案不能食。城陰幽居斷過從。藜藿沒脛無人蹤。那知遽枉長者車。引之上座開心胸。白鬚紅頰美風姿。身長八尺何頎頎。山家白酒新醱醅。將欲喚兒斟一杯。公言數日困飮餞。羞澁不敢開口勸。昨與東郭語及之。但恨不敏終何爲。固知制猛在於寬。信州疲氓迄可安。八月禾稼未登熟。北風欲霜天氣肅。佳期晼晩草木凋。空谷慘慘饑鴻鵠。他時倘能寄書疏。華岳峯前閉茅屋。</text>
<title>次張持國詠黃紙贈淸陰韻</title>,<text>巧匠採穀鍊頑皮。却嫌膚色白如脂。作意浸蘗染得黃。文質炯炯相與宜。入眼嫩勝鵝兒黃。着手淨似秋菊姿。味苦從知要辟蠹。此外始可論瑰奇。故人多情把贈余。一束價重千車渠。開緘光彩爛文房。洗硯急就明窓書。淸陰之詩吾所愛。筆力可掣呑舟魚。微言緖論且起懶。波及孰非君之餘。詠紙一篇妙臻極。乍見頓開敷腴色。龍城自是好事者。此物亦應增品格。願君裁割作片段。揮洒日寄三四牘。語乏驚人詎敢休。交道元無往不復。</text>
<title>挽鄭上舍 弘澤</title>,<text>鄭君結廬山谷口。環堵蕭然茅屋漏。不耕而學坐困窮。猶不詭隨堅執守。以此愛之置心親。往來十年交道舊。嗟嗟蒼天無老眼。旣靳爾名兼嗇壽。我聞君喪哭于次。賻襚僅能治斂具。嗚呼鄭君君莫恨。世間萬事無不有。人生蓋棺亦未定。鮮能束縛歸山具。子有弱婦養舅姑。子有遺孤可業後。棺輿華好奠羞潔。婢僕執役競奔走。期功之親哭而送。樂哉斯丘骨可朽。忍淚題詩贈君行。吾言不誣君知否。</text>
<title>三角山 丁巳年謫理山</title>,<text>三角山三角。縹緲層霄間。多情送行客。去去投西關。西關一千五百里。此行如水何時還。三角山漸矇矓。遙望白雲最高峯。吾親舍其下。鶴髮倚門淚如瀉。兒兮在網羅。縱有羽翼無奈何。三角山忽不見。立馬呑聲空宛轉。</text>
<title>屛風石</title>,<text>屛風石石棧。繚繞縈巖壁。驚湍觸石喧。嗚咽不堪聞。屛風石非隴坂。如何使我腸寸斷。東風料峭日色死。我馬玄黃我僕瘁。屛風石石不變。未死重逢應識面。</text>
<title>紀行</title>,<text>牛場之山何峻急。劍峯突兀排空入。古延州北大麓蟠。取路不復尋原隰。盡日攀登在半腰。衆岫巉巖可平揖。崖崩懍度側逕危。棧缺怖陷枯薪葺。況復頑氷矗且滑。征馬難行若維縶。十顚九倒時一憩。三步長吁五步泣。我生昔忝彤庭臣。蹤跡慣躡瑤墀級。千金亘切戒垂堂。一朝何知履險澁。身遊彀中不自知。燕巢幕上何嗟及。所賴吾君好生德。倘推餘恩喣幽蟄。路迷何處是京華。矯首天涯空佇立。</text>
<title>醉贈徐蘇湖 龍甲</title>,<text>君不見徐卿風韻好男兒。君不見徐卿二子生絶奇。豈比老產明珠。始信天馬生龍駒。徐卿力量有所自。窮達不足爲悲喜。楚山何許天一涯。魍魎秋樹蒼茫裏。每一見我笑開口。萬事都付無何有。昨日今日佩酒來。大郞小郞相追隨。大郞淸朗色不染。小郞鬱沈看有儼。古者交遊父子間。倘許老生能不忝。我謂徐卿君莫憂。此外身世良悠悠。大勺高歌爲君醉。君不聞禍福倚伏如相酬。且待天恩返故丘。歲暮聊與同優游。</text>
<title>謝虞候送米</title>,<text>楚鄕謫客窮最甚。糠籺爲粻水爲飮。積雪千山萬山中。深谷慘慘多悲風。抱疾呻吟縮凍龜。忽聞剝啄者爲誰。小卒門前弛擔肩。手持都令公書傳。開緘未了見意氣。憐我苦飢分廩餼。傾囊粒粒玉粲明。量到五十升升盈。默知數口幾日糧。困僕作氣妻面光。小鐺炊得間黃粱。旋取虀鹽排案床。未嘗已覺薌襲鼻。抄來還驚雪照匕。屈子應始悔頷顑。蘇仙自驗如塡塹。夢赦猶可恃蒼天。昨夢溢甑今果然。嗟余久縻太倉糶。御廚玉食霑餘瀝。非才竊祿道所忌。窮餓其身亦宜耳。將軍高義世絶倫。一見恰似平生親。況今攝行大將權。威風凜凜行西邊。豈謂一飯足可償。只爲感此中心貺。嗚呼處陸喣沫最堪傷。江湖何日魚相忘。</text>
<title>黃州</title>,<text>柳侯少年銳於事。廟堂擢爲三軍帥。手握豹韜制方閫。自南自北仍西鄙。號令急如雷霆驚。勇決捷若風火生。黃岡形勢當要衝。寇來病無方丈城。柳侯貶其衣食用。刻己厲志事經營。營之三年迄有成。當時役者數萬夫。之死莫敢愛其軀。況擇惡地與坦途。柳侯頤指爭來趨。前山大石立突兀。萬釘鑿破千年骨。衆力竝作誰或怠。神運鬼轉殊怳惚。剸頑磨堅如切泥。疊塊壘片隨高低。大可沒肩小可據。治皆滑澤難攀躋。謂余不信君往觀。但恨督苦民力殫。嗟嗟柳侯骨已朽。安得良將與民效死守。</text>
<title>屛風石 前歲。過此有詩。</title>,<text>屛風石似疇昔。那知今日至。復渡去年水。莫以嗚咽聲。更作嗚咽聽。屛風石石不變。重逢便是非生面。</text>
<title>三角山</title>,<text>三角山客重還。多情送遠程。有意迎遠行。三角山又作別。回首斜陽愁望絶。明年花發禁城春。好待山南舊主人。</text>
<title>贈龍溪</title>,<text>嗟吾飮哀羸且病。五十況又年非盛。徙月而樂縱企及。眼睫尙有悲淚映。李君半世淸自守。利途要門絶趨競。藥臼茶鑪秪養痾。破筆陳篇日諷詠。天機人欲較深淺。肯許外物邪犯正。如何肺疾自前秋。一臥經冬歲律更。我未可去君不來。咫尺阻闊端由命。淸醥誰斟擧白觥。玉麈久拋談玄柄。谷翁夙世種德家。兒病快除郞獲慶。才地恢恢砉游刃。君素見推吾亦敬。晨昏有暇可邀致。十里村墟路非夐。此翁飮量老轉壯。爛熳何須擇賢聖。閉戶欹枕默惆悵。愁恨坐與呻吟倂。魚潛于淵是極樂。鳥悅山光乃眞性。庶幾從此識所適。少日謬習懲豪橫。昨夜東風吹雪過。弱柳送條新泉逬。忽乘高興促治行。巾帽欲整還匣鏡。人生魔障動作戲。欲投何鄕霑惠政。尊弩非眞了莫曉。逸翮傷弦那再勁。但當委順造化兒。蟲臂鼠肝唯所令。</text>
<title>安興城外七佛寺。有客僧自嶺南伽倻山來住者。求詩。</title>,<text>紅流洞晴川江。萍蓬着處爲吾邦。一柱門七佛寺。錫鉢奠時何彼此。但恐禪心不似霑泥絮。搖蕩春風無處所。出定入定且莫分。拂袖往尋崔孤雲。</text>
<title>題李輔德叔平 埈 兄弟急難圖</title>,<text>弟兄友愛人有矣。友愛之篤唯李氏。體膚均是父母遺。一毀一全胡忍此。弟兄相將避兇鋒。弟病寸步難自致。禦患無如智窮何。兄背秪是圖存地。兄羸脊弱力不任。但爲天倫無異視。倉卒抱負弟及兄。畢竟俱存我與爾。德輶如毛鮮能擧。弟身雖重猶輕寄。是知輕重不由力。至誠在心忘生死。弟感兄恩寫作圖。孰爲太史傳佚事。嗟余夙歲喪同氣。急難痛負平生志。脊梁吾豈異於人。軀殼獨存良可媿。有眼那堪見此圖。心折魂驚淚空墜。</text>
<title>次豚兒韻</title>,<text>大觥如船如循環。眼纈落暉交紛繽。樂極哀來涕橫集。莫問今夕是何辰。斗柄可捩以挹酒。自昔難延駒隙壽。達人一視彭與殤。大醉日復日年復年。拭淚大笑促行杯。流名後世何似樂生前。</text>
<title>寄梁僉正子漸</title>,<text>頭流絶頂天王峯。廣寒樓上遙相對。靑鶴孤飛返三山。白雲一片留千載。當今學唐詩絶無。爲覓姓梁人何在。霽湖泉石憶曾尋。回首名莊似夢寐。</text>
<title>龍梭 月課居魁</title>,<text>陶公漁於雷澤陂。其魚鰋鯉曁黿鼉。翻動蛟螭之窟宅。捎潛掣伏窮搜羅。馮夷瑟縮鮫婦啼。網罩葆藏無如何。網裏有物誰得知。衆人錯愕但嗟呀。謂水族兮非鱗介。謂株橜兮非枝柯。似石匪石玉匪玉。琢而不琢磨不磨。橢其形兮窪其中。角有廉兮腹有皤。髣髴認是機上具。見之乃熟始摩挲。歸來挂在窓壁間。坐使隣里爭奔波。枕上怳怳聞風雷。空堂晝眠驚睡魔。忽然白日雲氣暝。電光着壁翻金蛇。須臾奮迅倏飛騰。萬里長空一瞥過。神物變化固有之。古來此事非一科。誰謂頑如瓦礫者。亦非池中之物耶。徒知此日梭爲龍。豈知向者龍爲梭。龍兮梭兮孰後先。是耶非耶理則那。世無君平張華可質之。索筆且賦龍梭歌。</text>
<title>奉贈月沙令公赴燕京 冊封使</title>,<text>憶昔與賊對壘時。妖言熒惑群情疑。痛哉三韓禮義邦。不爲禽獸其無幾。嚴威丕刑凜將及。雖有智者無所施。誰能勇往叫帝閽。衆皆難之公不辭。公濡大筆寫血誠。一語感發回天聽。使我終不失令名。大義炳然如日星。帝眷東顧訖天誅。偃革八載邊塵淸。吾君有子托宗器。萬姓歸心願戴已。冠蓋相望亟籲請。至令未渙天王命。使乎使乎專對資。流輩孰與吾公竝。飽經艱危學力加。人謂獨賢公不病。我觀章奏意懇惻。手法老處公潤色。徵諸疇昔理則一。此去天心佇可格。載錫恩綸樹國本。日月重光海重潤。嗟吾不才忝微班。瑣力未效蚊負山。斗酒高歌遵彼路。悵望行塵氣空騖。鴨江西流遼海深。茫茫大野春陰暮。臨別慇懃更相告。公行勿遲歸合早。</text>
<title>贈松雲師浮海</title>,<text>五臺山中何所有。松下白雲如白羽。師占松雲以自號。松雲亦與師有素。鉢能藏龍杖解虎。高臥不出山前路。底事往來戎馬間。蹤跡偪仄勞心官。達者所見不規規。坐穴一榻徒爾爲。廟堂豈無制勝算。師有異術聊試之。萬里風帆掣滄海。雲衲欲拂扶桑枝。師曾氣壓虜萬衆。白刃交前色不動。弘辯今憑一麈尾。國勢應措九鼎重。佇聞談鋒破兇膽。偃彼甲兵長不用。靑松尙保歲寒姿。白雲堪臥師早歸。</text>
<title>送區冊 月課此以下皆雙韻</title>,<text>鬼門關外瘴海傍。陽山邈在天一方。湍豪石利破舟航。狂崖狠谷攢茆篁。蝮蛇蓁蓁偃席床。炎風爍爍焦衣裳。鳥言夷面見未嘗。氣像令人殊怖惶。問君何事役兹鄕。畏途巉巖跋且僵。萬里風帆掣淼茫。揖我而前升我堂。已喜儀觀秀而揚。聽言時時副所望。禮樂仁義美洋洋。有志若將窺門墻。嗟吾羽翮困低昂。魑魅爲群影涼涼。聞人足音喜欲狂。況復邂逅子之臧。豈曰相從問文章。海上逐臭君不妨。披寫胸襟豁衷腸。酒壺釣具聊徜徉。餘懽未洽摻裾忙。歸拜萱闈稱壽觴。人生聚散苦無常。惜別不須哀涕滂。天窮人厄莫商量。是非榮辱俱亡羊。但願努力保康強。誓言相好無相忘。贈詩不比投夜光。</text>
<title>贈別朱天使 之蕃</title>,<text>大明御極寰宇康。五星燦啓文明祥。群才蔚興乘運昌。制作彬彬軼漢唐。我公超然獨高驤。大放厥辭恣洸洋。草木花實郁芬芳。倬彼雲漢昭回光。含英咀華富蓄藏。化爲錦肝與繡腸。五采陸離成文章。燁如綵虹射天閶。艶如姹女凝鮮粧。怒如疾雷破崇岡。快如俊鶻橫秋霜。壯如大河決堤坊。凜如劍戟攢鋒鋩。天地之氣柔且剛。物物變化固無常。公乃得之無逋亡。闢闔舒慘如陰陽。經綸大業在贊襄。豈但炳炳而琅琅。懸藜之壁姿截肪。琢爲國器薦巖廊。北斗三魁制策場。宸翰題名寶墨香。天上仙曹白玉堂。密邇華蓋帝座傍。幾多珥筆扈柏梁。賡歌演綸詞嚴莊。謳歌曾已屬元良。四海之人引領望。熊羆祥夢叶弄璋。廣延綿緖休無疆。帝心式悅誥多方。爰有恩言命公將。泠然乘風下東荒。萬里瑞旭開扶桑。金鼓摐摐旌旆揚。猩袍玉帶何輝煌。龍章鳳姿見未嘗。偶充下价迓軒裳。車塵馬足慣趨蹌。色映春華射我眶。拔俗標擧殊軒昂。和風融融甘露瀼。畦畛豁去無蔽障。海山雲物盡括囊。幾陶詩興酣壺觴。贈我寶箑繁暑涼。句挾爽氣發淸商。白壁如山何足償。效愛未獻江南璫。更有墨妙倒鍾王。龍蛇糾結騰鸞凰。絶藝超倫誰敢當。剩將奇迹傳樂浪。竣事旋看回馭忙。惜別不覺情惋傷。山川阻絶各異鄕。更從何地追翺翔。鴨江漫漫遼塞長。薊門煙樹遠蒼蒼。公不少留涕泗滂。欲往從之路渺茫。六月摶風鵬翼張。翩翾斥鷃槍楡枋。悵望層霄鵷鷺行。願言思子不可忘。願言思子不可忘。</text>
<title>次淸陰韻</title>,<text>嗟余素乏廊廟姿。投閑置散分乃宜。鳧脛雖短續則悲。抱愚守拙常自奇。恥將窘步學趨時。攀援桂枝聊相依。囊裏貧無一金資。但把文字窮磨治。擬將乾綱紐絶維。何異爝火助炎曦。萬事錯莫空爾爲。杜門不出坐支頤。寸愊不昧證神祗。古人嘐嘐心獨希。俗子無知飽而嬉。惟利是規力不遺。洞房華屋唱艶詞。高車細馬日相追。氣味𧬈𧬈奏壎篪。豈識天道互盛衰。我從仁里宅於兹。驩好亘如新相知。丈夫元不怨于罹。雖處阨窮猶坦夷。昔者大聖如宣尼。半世遑遑乖且觭。行契神明尙不釐。東門有人形纍纍。日月何傷逢毀訾。吾道不絶幾如絲。君我何能免苦飢。困而不悔談濂伊。相與優游絶歎咨。所樂在此復奚疑。誰將輕重欺稱錘。倘來榮辱總莫期。願保皎潔不受緇。身遊羿彀未言危。縱有禍患安敢辭。不平何須鳴以詩。小黠那知非大癡。莊生達者亦吾師。</text>
<title>明星行</title>,<text>西南明星攢赤芒。閃耀吐焰何煌煌。火輪不沒勢已揚。月出直欲爭輝光。北斗精采索寞臧。何況更論氐與房。借問太史是何祥。倘非水旱卽兵喪。今年大歉民流亡。天不悔禍復何望。誰挾毒矢鏃如霜。一發殪之隕穹蒼。五星燦爛競列張。莫許妖孛干天綱。再調玉燭禾稼穰。民躋壽域樂羲皇。歌頌盈耳聲洋洋。</text>
<title>謄出上韻餘字若干。以次押之。集中漏上韻詩</title>,<text>丈夫安得處身如脂膏。進則廊廟退林皐。君不見相爭一牛毛。功名醉人如醇醪。前高後下若桔橰。營營蠅蟻腥香饕。君不見擧世皆滔滔。丈夫那能被紲絛。高官美爵不可叨。何如大醉興陶陶。君不見遜于荒野吾家髦。陸有巾車水有舠。喜何躍躍悲何咷。掃除萬事臥聽酒滴槽。吾手不閑杯長操。側耳萬壑松聲嗷。</text>
<title>奉贈張玉城都元帥行 晩○追書記癸亥四月事。仍述甲子勘亂云。</title>,<text>聖主撥亂纘瑤圖。曰兹疆域天付予。眷焉西顧憂未紓。黠虜不啻淮與徐。命將制閫其亟且。卜日之吉出我車。禮有推轂倣古初。千官肅肅扈乘輿。建此綏旌設旐旟。陰風慘惔吹卷舒。都人縱觀塞里閭。軍容雅雅而魚魚。黼座高臨幄殿居。九級陛前催傳臚。登壇夎拜者誰歟。元帥張公才莫如。強弱從來不吐茹。少年按節多令譽。英猷婉畫本詩書。游刃恢恢地有餘。用則杞梓舍櫟樗。君臣際會樂于胥。倏見風雲生嘯噓。王曰爾鎭井田墟。八路軍馬咸統於。爰錫爾劍尙方儲。斬不用命威可攎。部曲聽者色皆沮。腰下星芒映犀渠。臣拜稽首涕霑裾。銜恩圖報誓不虛。逆豎猖獗竟掃除。眼枯力廢扶且舁。孰謂揄揚可托余。拙斲汗顏慙空疏。噫吁戲大言危危余口呿。</text>
<title>三月至五月不雨。舊事慶會池邊。設祈壇。囚蜥蜴行禱。題示趙別坐從兄。時。從兄以執事與焉。</title>,<text>自春徂夏日恒暘。田家無麥可登場。聖主惕念稼穡痒。亟命有司牲幣將。慶會池涸沸如湯。尺水豈有蛟龍藏。巫盲誦呪兒童忙。吻枯喙喘汗流漿。銅鉦鏗鏗日煌煌。蜥蜴跂跂天蒼蒼。小臣抱疾焦肝腸。撫枕涕泗何滂滂。當今賢俊登朝行。未聞遺佚銜冤傷。罪疑者釋誅奸猖。蠲除逋欠集流亡。是宜產嘏兼致祥。胡令旱魃凶威揚。古有側身周宣王。詩人尙賦雲漢章。理之或然不可常。願加脩德無怠荒。終期大霈洽四方。佇收五穀之穰穰。嗚呼吾獨不霑廩祿安足妨。</text>
<title>沈光遠暐袖李天章詩來訪。走次贈白洲。</title>,<text>屯雲竟日掩曈曨。有客擁蓑來雨中。白洲新篇闖詩筒。燁如彩蜃浮靑紅。自歎一身百疾叢。堅臥路絶洛城東。高吟爽挹玉樹風。快若陳檄瞖曺公。願替參桂蓄藥籠。神宇散朗開陰濛。請君討還休悤悤。</text>
<title>挽章海昌君尹昉</title>,<text>進士家傳三壯元。騷壇聲望獨歸君。金鑾玉署已如夢。白髮靑蠅徒自棼。虛左當年大學士。催成仙界上樑文。世無我與亦何害。應有後時楊子雲。</text>
<title>挽章海昌君尹昉 其二</title>,<text>楓溪大節渺雲鄕。華屋山丘送夕陽。石室孤忠阻嶺海。疾風秋葉有嚴霜。忽聞詩老又長夜。不復淸篇獨擅場。白首何心作重九。更無人對菊花觴。</text>
<title>挽章東陽尉申翊聖</title>,<text>未聞竹陰病。忽索輓車篇。人事固無常。其然豈其然。年輩非余儔。先子嘗稱賢。文章自有道。搯擢抉其玄。必也才性近。</text>
<title>挽章東陽尉申翊聖 其二</title>,<text>尤當用力專。無論述作妙。百家皆貫穿。近世大家數。舍之疇爲先。於世質已亡。四顧踽踽焉。誰歟定子文。子文應久傳。</text>
<title>挽章戶曹判書沈悅</title>,<text>浮世眞逆旅。人生草頭露。撫屍一長慟。難禁淚如雨。緬懷先世事。膠漆深情固。各保歲寒心。升沈隨所遇。切磋唯道義。趨向齊好惡。吾儕時尙少。幾多陪杖屨。每從文酒會。諄諄承誨諭。居然各早孤。血泣攀風樹。哀哀兩家兒。世世情有素。肝膽相洞照。得喪何足數。糠粃我在前。文章君獨步。中年遭謗傷。蹭蹬悲不偶。有才不大施。終爲時所忤。淸羸榮衛枯。一疾仍沈痼。我來視顏色。奄奄氣如縷。握手勸藥餌。心知竟難愈。誰料一夜間。遽爾聞哀訃。長呼哭寢門。老淚空自注。末路失知音。幽懷向誰吐。傷心岳麓下。古屋風煙暮。松篁帶慘色。書帙生塵蠹。噫于戲文雅風流難再覿。千載交期在泉路。</text>
<title>挽章知中樞府事尹昕</title>,<text>平生翰墨徒爲耳。末路文衡竟闕如。晩佩銅章關嶺遠。謾勞風采簿書餘。凌雲賦罷愁千古。按劍人多謗百車。位不滿才仍奄忽。男兒莫讀九流書。</text>
<title>挽章海嵩尉尹新之</title>,<text>久縮文衡手。空傳膾炙詩。詎關臧氏子。誰潤裨諶辭。道直寧論世。名高自壓時。平生不負學。兒輩謾擠推。用不究其有。誰云急俊良。風雲多後輩。景物近斜陽。朝著恩讎地。衣冠戰伐場。分知厭溷濁。歸去玉皇傍。與世情將盡。難忘獨老兄。憂愉從分定。榮辱不曾驚。通介寧流俗。功言已此生。知音四海闊。衰白一沾纓。</text>
<title>挽章知中樞府事李景稷</title>,<text>頎然玉貌心如玉。驚世文章籍甚名。向日固宜遭譴斥。聖朝誰料困忠貞。全歸不必傷先死。苟活那堪媿此生。魂若有知知我意。忍看樑月曉分明。</text>
<title>挽章前刑曹參判金大德</title>,<text>二百人中第一仙。當時我膝屈君前。名高山斗誰能竝。心許峨洋愛獨偏。位不公孤寧恨世。年無胡耇敢尤天。空餘白首疏慵在。踽踽那堪淚逬泉。</text>
<title>挽章前刑曹參判金大德 其二</title>,<text>去歲岳公驚逝水。今春溪老嘆摧樑。云何一代文章伯。又此三賢次第亡。天作玉樓遊帝所。人瞻東壁晦星光。身雖化去名還在。不廢江河萬古長。</text>
<title>挽章大提學李景奭</title>,<text>位到橫金也未卑。才高却恨命還奇。紅桃政綻開靑眼。黃葉初飛掩素帷。早世文章鸚鵡賦。夜牀風雨鶺鴒詩。騷壇久抱王前媿。今日山陽淚自垂。</text>
<title>挽章大提學李景奭 其二</title>,<text>翛然玉筍舊風神。白雪歌聲動搢紳。幾迓皇華揮彩筆。晩臨方岳惠朱垠。東州棲棘逢三黜。北麓關扉過一春。長笛秪今魂欲斷。世間無復倚樓人。</text>
<title>挽章大提學李景奭 其三</title>,<text>一自臨瀛解左符。閉門賢路任崎嶇。壯元三代家聲遠。華岳千尋氣岸俱。浮世卽今無樂事。此生還復羨泉塗。秋風曉紼西歸去。空泣高陽舊酒徒。</text>
<title>挽章安邊都護府使徐景雨</title>,<text>文章如海浩無邊。氣槩凌雲孰敢先。蓮榜盛名存舊業。少年聲價冠諸賢。宦非不達才難盡。詩到能言意可傳。晩節沈痾嗟已矣。六旬身世奄重泉。</text>
<title>挽章安邊都護府使徐景雨 其二</title>,<text>世誼交情我最深。追隨亦復共淸陰。行藏終始頗同道。毀譽紛紜獨許心。老去偏多懷友感。愁來誰與滿杯斟。秪今萬事渾堪恨。題罷些詞淚洒襟。</text>
<title>挽章漢城府判尹尹暉</title>,<text>倚樓聲譽振吾東。松雪高才復見公。摛藻皆成正始調。臨池宛有永和風。人間藝苑名長在。天上文星彩已空。惆悵朱絃今又斷。白頭題挽泣無窮。</text>
<title>挽章漢城府左尹韓明勖</title>,<text>前月之初我見君。苦辭凄切不堪聞。那知一疾醫無賴。忽此三泉路已分。自少心親托瓜葛。有時簪盍襲蘭薰。門闌煥爛嘉林伯。意氣豪雄翰墨軍。三世繼登蓮榜首。二難連折桂枝芬。淸詞妙筆誰能敵。醉思騷襟迥出群。霄漢翺翔曾幾日。風塵榮悴摠浮雲。寬閑白麓村邊宅。點徹烏紗案上文。末路朋知是親舊。半生唇舌亦紛紜。春曹卿亞丹旌表。延劍神還綠草墳。馬笛聲酸魂耿耿。羊鞭影落淚沄沄。六旬餘四人間夢。芝蕙叢林浥露馧。</text>
<title>挽章春城君南以雄</title>,<text>文章筆翰傾當世。事業榮華泣逝川。從此北山門掩後。若爲隣笛夕陽邊。</text>
<title>挽章禮曹參議趙緯韓</title>,<text>壯元司馬連三代。人道文章冠一時。世路羊腸頻見斥。騷壇牛耳竟歸誰。靑雲舊跡粱炊熟。白首新詩鬼泣悲。親故凋零今已盡。老夫何處托心期。</text>
<title>挽章大司成李行遠</title>,<text>一代文章伯。先朝侍從臣。李杜詩聲逼。鍾王筆法眞。平生多坎軻。遭遇亦悲辛。西州今日淚。不獨爲姻親。</text>
<title>挽章舍弟司導寺正希進</title>,<text>願言世世爲兄弟。蘇老來生果結緣。倘使此詩誠不妄。無多時別莫潸然。</text>
<title>挽章舍弟司導寺正希進 其二</title>,<text>追思小少提携地。哭盡嗷嗷淚似川。同榻同衾成白首。那知此別間黃泉。</text>
<title>挽章舍弟司導寺正希進 其三</title>,<text>傷心休道歲壬辰。漏刃餘生只二人。我號兄時兄撫弟。悲惶相對涕沾巾。</text>
<title>挽章舍弟司導寺正希進 其四</title>,<text>卯君在世知誰喚。蘇老如今已作仙。琴亡子敬今何往。被冷姜肱獨不眠。</text>
<title>挽章舍弟司導寺正希進 其五</title>,<text>吾家兄弟止於八。喪患連年幾箇存。拭淚頓無人世樂。九原還是鶺鴒原。</text>
