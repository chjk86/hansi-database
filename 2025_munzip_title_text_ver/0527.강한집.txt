<title>吊長城賦</title>,<text>遵華表而西邁兮。望長城而吊之。睥睨聯亘於萬里兮。曾不禦夫四夷。何秦皇之狂妄兮。命蒙恬而暴師。自臨洮而列雉兮。橫大幕以委蛇。塹其高而湮其深兮。因地形之嶮𡾟。亭障通於祁連兮。環瀚海而爲池。據北假而達于雲陽兮。壯九服之藩籬。勞赤子之三十萬兮。絶地脉而鬼神咨。雖蜚鳥猶不能踰兮。豈葷粥氏之所敢窺。哀中國之失其道兮。虜騎連年而犯陲。漢太祖困於白登兮。圍七日而壯士飢。苟一角之不解兮。惡能脫於憂危。晉二帝之被俘兮。神州克復不可期。新亭暮而酒酣兮。惟楚囚之共悲。匪山谿之不險兮。層郭嵯峨無所禆。唐玄宗之狩岷山兮。已豺虎之滿岐。戎馬飮於昆明兮。父老爲之涕洟。宋徽宗之昏德兮。與靖康而囚覊。仙駕兮不返。五國杳兮天一涯。迨元人之有天下兮。不復見端委之儀。殘堞徒立於遼西東兮。並梓嶺而參差。當正統陷於土木兮。尙盛德之未衰。震雷警於穹廬兮。爛龍鱗之照帷。逮崇禎之棄羣臣兮。八旗入關而不疑。信皇天之有命兮。勿謂隍陴之可治。雖崇墉之仡仡兮。亦不足以維持。彼祖龍之無道兮。海內土崩而莫能綏。版築兮十年。哀歌兮永詒。登荒譙而擧觴兮。酹爾城而嘻嘻。</text>
<title>訟嶽賦</title>,<text>醫巫閭之爲峻嶽兮。有虞氏之所封。鎭大荒之芒芒兮。蟠北方而爲之宗。孤石竦於林間兮。有仙巖之懸淙。煙霞擁於古刻兮。儼呂子之眞容。翠雲屛兮丈餘。穴相通兮木樅樅。鐫其上曰補天兮。芳露零而夜濃。桃花被於碧洞兮。繁香融於蘚縫。厜㕒呀以成門兮。疊嶂繞於六重。飛瀑瀉於巖際兮。泉脉暖而無冬。登谿上之層閣兮。攀丹壑而移筇。方重華之封表兮。孰告禮於高峰。夔龍賓而將幣兮。雖鳥獸亦肅雝。惟十二之名山兮。固聖人之致恭。自泰衡而望秩兮。曁華恒而燎琮。矧玆嶽兮有神靈。玗琪美兮玄氣鍾。幽州貢於天子兮。謠大德之鴻溶。廟宮翼翼而凌太一兮。士奉璋而有顒。薦犧羊而康饗兮。永萬年而天下雍。胡山靈之不佑兮。俾四海而魚喁。旣降楚材而弼元兮。又生華黎而折衝。哀九州之赤子兮。無得免於虜鋒。實明神之負大舜兮。惟左袵之是從。訟喬嶽而慨慷兮。風颯颯於寒松。</text>
<title>閔夏賦</title>,<text>閔諸夏之昏昏兮。將百年而不見淸明。雺闇靄而無日月兮。泱陰墨之四盈。歇驕據寢兮。豺貛臨閍。豨蹢衡從於九州兮。羷偃蹇於上京。士腥食而酪飮兮。與殊俗而偕行季女兮。嬋娟氊裘兮來迎。孺子之習於侏離兮。曾不知中國之聲。昔帝都之朝諸侯兮。冕峩峩而玉鏘鳴。哀禮樂之旣崩兮。安有朱芾與蔥珩。抱孤憤而莫之信兮。望八荒而屛營。方元政之陵夷兮。羣雄並起而揚兵。高帝之神武兮。遂受命於穆淸。今四海又極亂兮。固天道之當亨。豈齊國之無人兮。尙不敢揮戈而北征。咨吾生之不辰兮。罹天地之晦盲。上未逮夫皇世兮。又何求乎榮名。倚衡門而長歌兮。聊隱約以居貞。孰謂彼左袵兮。永終世吾爲氓。</text>
<title>太古亭。會李獻可 獻輔，宋士行 文欽 作。辛亥</title>,<text>芳園曖煕陽。嘉樹鬱蔥蒨。耿介二友生。携酒命良宴。日暄泉脉動。露潤花光變。高亭竦石池。微雨淸琴硯。念昔文忠公。於焉會羣彥。風儀尙不泯。典刑如復見。孤霞守空檻。殘月照衰椽。君子明大義。尊榮非所戀。</text>
<title>入天磨山</title>,<text>連峰凌太虗。喬木遶其下。歸雲斂巖壑。餘靄散原野。日暮陟層嶺。幽谷無行者。白枌耀陰景。毖然水泉瀉。縹緲長干㙮。瀟灑廬山社。夜泝淸凉潭。可以揚芳斝。經聲出花林。曉燈猶未灺。升月照廣除。的的山影寫。境寂道情存。身閒物累寡。幸從二三子。攀雲宿蘭若。</text>
<title>登西峰。望寂照菴。十首</title>,<text>雲歸孤㙮裏。菴在兩峰前。嬝娜蓮花蘂。亭亭列半天。</text>
<title>登西峰。望寂照菴。十首 其二</title>,<text>層嶂繞龕立。蘿月最幽深。還似彩雲端。縱橫翠羽簪。</text>
<title>登西峰。望寂照菴。十首 其三</title>,<text>鬱鬱淸凉峰。朝來有霽色。誰摹雲壁奇。圖畵入中國。</text>
<title>登西峰。望寂照菴。十首 其四</title>,<text>圓寂夕迢迢。連緜華玉朶。翠屛十二重。遙擁金仙坐。</text>
<title>登西峰。望寂照菴。十首 其五</title>,<text>月出一龕靜。天磨百仞高。忽如大弟子。稽首獻靈桃。</text>
<title>登西峰。望寂照菴。十首 其六</title>,<text>雲來數障合。雲去一峰開。法主無開合。游雲自去來。</text>
<title>登西峰。望寂照菴。十首 其七</title>,<text>春深呦鹿多。山寂白雲守。露積幽叢花。餘芳遍谷口。</text>
<title>登西峰。望寂照菴。十首 其八</title>,<text>旭日照高林。普賢儼在上。金鑪冉冉香。繚繞碧雲嶂。</text>
<title>登西峰。望寂照菴。十首 其九</title>,<text>文殊曾巘下。炯炯夕燈懸。禪影今安在。㯶衣正杳然。</text>
<title>登西峰。望寂照菴。十首 其十</title>,<text>精舍一瀟灑。磬聲夜夜聞。何由窮逸賞。信宿暮山雲。</text>
<title>朴淵西亭。示士行。</title>,<text>玉虹飛下石潭垂。晃朗春山月上時。百丈機絲雲漢外。誰知織女七襄奇。</text>
<title>入五冠山</title>,<text>山雨欲夜霏。花氣澹杳冥。嵯峩三㙮聳。繚繞五峰靑。豀深竹樹合。石泉聊可聽。游雲闔上下。連岑翳亭亭。飄颻兩禪客。迎我入雲扃。振衣上高閣。開尊臨翠屛。西樓已丘墟。東澗尙淸泠。躋攀亦云樂。山水適性靈。</text>
<title>竹橋行</title>,<text>竹橋聞天下。一石不能滿三尺。風雨凄凄白日暮。喬木流水雲霧黑。烏川先生有大節。百死悲歌誓山嶽。桓桓武夫車下走。金甲相磨寶劒白。社稷天已覆。先生死北陌。昔者我游臨臯上。酌酒春山侑魂魄。今過古都訪父老。崧陽廟古子䂓哭。松栢陰陰杏花飛。至今短碑立橋側。此石豈使萬人式。先生能正百世則。</text>
<title>與李宜叔 天輔，南德哉 有容，燕吳伯玉 瑗 淸泠閣作。壬子</title>,<text>晝靜澗花落。風暄池草靑。春泉響幽谷。雲木繞高亭。奇賞徧原野。芳辰恣醉醒。不知山日下。松路已冥冥。</text>
<title>宿忘言齋</title>,<text>春夜高齋宿。秭歸啼綠林。池塘微雨下。邨巷落花深。獨想芳華夕。遂懷感慨心。闌干一以眺。遙野散輕陰。</text>
<title>步入花林。酬伯玉。</title>,<text>廻塘注淥水。閒齋曉雨多。榮木延幽磴。豐草被中阿。昨出東郭門。暄景麗山河。連騎躋丹崖。對榻眠靑蘿。吳子溫且厚。良宴夜如何。縱酒俱淋漓。賦詩偕詠歌。芳園忽已晨。花下與子過。馥馥芝蘭馨。鏘鏘金石和。明日入曹谿。聊且共婆娑。終憶泉上閣。白雲迥嵯峩。</text>
<title>淸泠閣。流觴夜飮。候月明。醉步谿上。</title>,<text>衡門瀟灑小園棲。飛閣崢嶸曲沼西。朝倚高松看遠嶂。夕隨流水出淸谿。歸雲冉冉已難駐。明月亭亭猶未低。共待杏花春色徧。平郊煙雨一扶藜。</text>
<title>信宿東齋作</title>,<text>期約本多違。豈謂成玆會。春氣積芳園。連山含翠靄。緣巖憇松際。循澗行花外。鳩鳴田野碧。陂淸林木大。深夜宴東齋。風雨滿前瀨。幽人無一累。永日不束帶。况此同心友。文翰爲時最。蘭章屢唱酬。空谷生夕籟。</text>
<title>經貞陵谷口還淸泠閣</title>,<text>歸心惜餘景。窈窕入靑山。柳重春煙裏。花明暮靄間。留連兩夜讌。笑傲一丘閒。灌木多啼鳥。嚶嚶且不還。</text>
<title>田廬 八首</title>,<text>田廬非遠郊。猶有林壑趣。淸谿六七里。雲滿山中路。高齋遶層嶂。下臨冬靑樹。勺藥榮北階。梧桐拂西圃。念昔華陽叟。信宿孤邨暮。墨澤秪今存。德音誠可慕。嗟嗟外王父。弱齡侍杖屨。爲余誦餘訓。晨夕以申諭。</text>
<title>田廬 八首 其二</title>,<text>茅棟負西峰。翠柏立其庭。下橫一片石。可以望天星。檀樹在東籬。異香滿窻櫺。栗林繞北楹。淸露透門屛。春深百花繁。垂柳遠靑靑。扶杖下南溪。夕氣正冥冥。昇月林際來。歸雲亦已停。潛思古文妙。永夜一燈熒。莠辭徧天下。正聲竟誰聽。盛世不可攀。悄然掩柴扃。</text>
<title>田廬 八首 其三</title>,<text>朝日照茅屋。曰余始降時。井竈尙猶昔。砧杵亦不移。父兮寢疾病。對余輒怡怡。少婢誚余日。正容謂可笞。前林有火光。羣盜入山籬。母兮驚夜步。負余上嶺𡾟。空谷無人跡。於焉免憂危。每懷父母心。安得不涕洟。</text>
<title>田廬 八首 其四</title>,<text>東園有喬松。特立如張盖。高齋一以眺。碧柯生夕靄。明月昇其巓。幽韻徧林外。朔風不能折。乃知蟠根大。長養良已久。霜雪亦無奈。將見百年後。繁陰成叢薈。</text>
<title>田廬 八首 其五</title>,<text>秉耒遵南畆。在昔以爲高。世世事新畬。何必耻蓬蒿。春雨夜云足。石田便可薅。臺笠老農夫。牽牛上平臯。長婦盤盂饋。少婦筐筥操。稚子踵其後。小厖繫鈴絛。忽見山外客。歸自廣陵舠。爲傳朝右事。寸舌誅且褒。田家無是非。不意斯人遭。長歌黍稷天。傾我榼中醪。</text>
<title>田廬 八首 其六</title>,<text>孤墳在朝陽。云是古人葬。馬鬣猶不改。秋柏秪自壯。吾聞萬曆世。八年勞諸將。或由巴蜀來。或自荊楚倡。野戰不死兵。海防必死瘴。遺骸未得歸。瘞此靑谿嶂。寒食誰來祭。風雨滿冢上。石羊不可見。樵童但悽愴。</text>
<title>田廬 八首 其七</title>,<text>姑洗三月交。靈雨浴桑葉。鳩鳴日方遲。白蘩風正協。微行二女子。執筐散輕屧。雙手攀遠揚。斧斨左右挾。繭絲倐已成。織紝何其捷。莫謂山家貧。純帛且盈笈。</text>
<title>田廬 八首 其八</title>,<text>谷口林木深。泉流日夜淸。石氣雖不白。棊置川上平。西望千仞峰。雲際鬱崢嶸。迢迢釋氏居。風送暮磬聲。伯舅馴豪鷹。前巖候雉鳴。季舅緤猛犬。中田伺麕行。縱獵養高堂。篤行感神明。怡愉以終世。但求子職成。</text>
<title>中州感懷贈伯玉 三十首</title>,<text>雲漢竟秋天。曰自金氣餘。晶晶殷斗躔。顥顥泛箕墟。衡從閣道內。環我紫宮居。孰謂星河異。白精一粲如。芒分羅象緯。光合亘空虗。請生百丈彗。爲我掃昭余。</text>
<title>中州感懷贈伯玉 三十首 其二</title>,<text>高皇多大略。胡不都咸陽。百二山河固。金陵不足當。太子相新邑。渭汭卜云臧。雲闕雖獻圖。關中孰主張。惜哉劉伯溫。曾不少贊揚。</text>
<title>中州感懷贈伯玉 三十首 其三</title>,<text>吾觀一氣變。寒暑互推遷。聖人體天道。剛柔知所先。元時政不振。耿命何由延。洪武峻刑法。景濂言不便。上嚴雖曰偏。時運固當然。正義束天下。維持三百年。每當危亂際。臣子不求全。苟不肅皇綱。安能馭九埏。</text>
<title>中州感懷贈伯玉 三十首 其四</title>,<text>奎璧無餘黑。文章始爾雅。希直明王道。正學傳中夏。道思與煕甫。醇深知者寡。元美摹先漢。誰復辯其假。</text>
<title>中州感懷贈伯玉 三十首 其五</title>,<text>仁宗躬大孝。神祗感其行。自在東宮時。兢兢履陷穽。端誠質上帝。至愛根明性。唯知盡子道。終敎讒人屛。金玦幸無危。袗衣永受命。能格太宗心。令聞何其盛。</text>
<title>中州感懷贈伯玉 三十首 其六</title>,<text>卿雲有五色。晨照朝陽門。淸平運已届。弼亮德誰尊。宜之最忠勤。維喆何溫溫。監國危疑中。賴玆羽翼存。繩愆與糾繆。銀印共承恩。夜夜三能明。訏謨在掖垣。老成偕輔政。經濟妙無痕。</text>
<title>中州感懷贈伯玉 三十首 其七</title>,<text>一月諫書稀。帝心怵惕多。乃招大學士。草詔下鑾坡。將汝語羣臣。爲朕保無他。大理免朝參。本非示怒訶。人人莫肯言。奈此生民何。責躬謝百官。廷諍無私阿。</text>
<title>中州感懷贈伯玉 三十首 其八</title>,<text>宣宗御六合。英氣冠諸帝。北臨喜峰口。胡塵犯羽衛。敦弓射前鋒。一戰天驕殪。肅肅黃龍旗。寬河霜日霽。常武歌親征。徐夷始納誓。周時尙若斯。况値後王世。韃靼輕中國。文皇亦莫制。八鑾不自將。何以挫其銳。</text>
<title>中州感懷贈伯玉 三十首 其九</title>,<text>不忍斷刑辟。藹然天地心。秋官奏死囚。玉色哀矜深。𩜾糝不能御。冕旒夙夜欽。說與大司寇。輕重少徐斟。乃釋三千人。中宸發德音。丘民感至善。農畒共謳吟。</text>
<title>中州感懷贈伯玉 三十首 其十</title>,<text>吾聞時雨降。雲氣出山川。上有盛天子。公孤無不賢。三楊命世材。內閣得君專。士奇馴行篤。弘濟飭躬虔。帷幄贊鴻謨。勉仁識最淵。協恭政初成。休養德方宣。明興六十載。始見景星天。共賀泰階平。西苑鐘鼓懸。</text>
<title>中州感懷贈伯玉 三十首 其十一</title>,<text>西城麒麟下。卬卬一角高。麕身有五彩。曾不踐生蒿。南國騶虞見。蹻蹻乘黃曹。虎身有黑文。曾不食生芼。昊天降聖人。中書用英髦。仁獸居然來。爲彰神所勞。</text>
<title>中州感懷贈伯玉 三十首 其十二</title>,<text>羣賢集帝庭。猶且求幽隱。爰賦猗蘭操。臨朝賜貴近。秪恐明珠棄。還嗟白玉韞。雲章竦九卿。孰不擧廉謹。惜哉徐方舟。鹿裘遠塵坋。歌詩以自放。空谷抱孤憤。終不上黟川。煙波聊一听。白駒如可縶。庶幾展材蘊。</text>
<title>中州感懷贈伯玉 三十首 其十三</title>,<text>孝宗屛佞幸。盛德光千載。孜省死犴獄。玒中戍邊塞。黃冠已零落。玉帶俱破碎。五百羽衣士。金章不復佩。掃除扶鑾術。法劒今安在。左道諒云闢。四海正從乂。</text>
<title>中州感懷贈伯玉 三十首 其十四</title>,<text>南宮湛露夕。后母泣汍瀾。訟子壽寧侯。新遭言者彈。天子正朝廷。邪辭安敢干。戚臣竦且懼。稽首免其冠。左右畏長秋。乃勸罪諫官。端門責尙書。殺士爾能安。豈爲椒房親。杖人不少寬。德音聳萬國。愚婦亦知懽。</text>
<title>中州感懷贈伯玉 三十首 其十五</title>,<text>垂拱治天下。始行仁義道。苟無寅亮功。煕泰安能保。翼翼劉希賢。于喬與最好。緋袍位東宮。二子受知早。迨此龍飛初。烝烝承聖造。平臺一以邃。赤舃上靑昊。休德偕光揚。大猷共精討。帝曰先生勞。中書今已老。晝永應門靜。祥雲繞玉藻。猗此際遇隆。曷不棄肝腦。</text>
<title>中州感懷贈伯玉 三十首 其十六</title>,<text>聖人布至仁。鳥獸亦蒙福。豈獨明珠老。萬物樂生育。南海靈猫黜。西門大鴿逐。放猴遂不馴。縱虎又何畜。膏澤被天下。羽毛靡不沐。煕煕交阯化。薄薄流沙服。高昌鸚鵡來。詔還雪山麓。德洽八荒外。蒼生但鼓腹。</text>
<title>中州感懷贈伯玉 三十首 其十七</title>,<text>盛世信難及。列卿盡老成。伯常居度支。宗貫秉銓衡。春官好問賢。刑部朝瑛明。時雍任御史。負圖授本兵。侃侃戴廷珍。杜門辭世榮。乃賜袖中金。少酬一德淸。</text>
<title>中州感懷贈伯玉 三十首 其十八</title>,<text>穆宗儼祗敬。素服御皇極。夏雲何陰霪。小心正翼翼。汶上招流亡。河南撫郡國。恤民答上帝。四海歌明德。</text>
<title>中州感懷贈伯玉 三十首 其十九</title>,<text>六年負斧扆。恭儉臨天下。皇莊歸戶部。民田還里社。勒石廣西東。無得開坑冶。每夜金銀氣。自在番禺野。寶坻罷魚廠。光祿沽鹽鮓。守文眞令主。何不享純嘏。</text>
<title>中州感懷贈伯玉 三十首 其二十</title>,<text>翰海仁聲暢。旃裘來獻俘。四黃以爲貢。奕奕皆良駒。天子下明詔。銀印封單于。珍重蟒衣賜。頻繁絹幣俱。蹲蹲順義王。蹈舞且懽呼。三娘亦臣順。赤心誓不渝。終身守北方。六驘安敢驅。肅州二十年。征夫不用殳。</text>
<title>中州感懷贈伯玉 三十首 其二十一</title>,<text>吾觀無逸訓。殷室稱三宗。一自周道衰。黼扆不篤恭。翼翼明四宗。搢珽天下雍。饗國雖不永。盛德被笙鏞。天命已云改。煕朝不可逢。</text>
<title>中州感懷贈伯玉 三十首 其二十二</title>,<text>如何經緯內。恒星隱不見。天柱閟精芒。女御韜姸蒨。大理明方晦。內廚黑已徧。斗中天籥空。畢底咸池變。折威氛正闇。離珠氣初罥。東甌農丈人。周天無所纏。昏昏太微垣。永夜不光絢。列宿拱何處。百年吊赤縣。</text>
<title>中州感懷贈伯玉 三十首 其二十三</title>,<text>峩峩萬歲山。蔥鬱倚丹霄。雙松覆御座。百果蔭春條。西有太液池。玉泉下岧嶢。石鯨天際聳。欄楯壓河橋。瓊島出中流。方壺霧氣消。浦口藏舟處。兩岸竹蕭蕭。北臨涵碧亭。金龍上飄颻。藻井連朱檻。雲碓響玄枵。念昔先皇時。平臺奏九㲈。牡丹今猶在。伊誰宴穀朝。</text>
<title>中州感懷贈伯玉 三十首 其二十四</title>,<text>合殿受朝賀。端門肅百官。前抗北斗旗。後懸豹尾竿。鎭圭刻四山。玄衮金龍盤。玉簪朱組纓。雉羽一何團。風動爐煙散。香熏十二欄。象輅在彤墀。羽葆露方溥。劒佩分東西。虎賁正桓桓。彩仗皆如故。奈無燕弁冠。</text>
<title>中州感懷贈伯玉 三十首 其二十五</title>,<text>置酒豳風亭。崇牙樹廣庭。羽旄仙露下。虡業景雲停。始唱飛龍引。協和八極寧。中歌撫四夷。偉壯震雷霆。終以鳳皇吟。舒遲永萬齡。九奏正聲備。昇平有典刑。請觀笠子舞。遺士淚空零。</text>
<title>中州感懷贈伯玉 三十首 其二十六</title>,<text>瞻彼策星旁。客星最可懼。或如弧矢張。或似瓠瓜聚。上銳枕街南。直窺營室度。末長犯斗口。逆入天潢路。暳暳不知名。搖搖何所附。神州與象緯。變置是陰數。</text>
<title>中州感懷贈伯玉 三十首 其二十七</title>,<text>承光夜悄悄。古栝秋聲廻。圓殿蠨蛸集。平臺鴻鴈來。黼筵猶不輟。繡戶更誰開。嬋娟西苑月。玉簫有餘哀。</text>
<title>中州感懷贈伯玉 三十首 其二十八</title>,<text>有美中州士。純衣皆右衽。尙思磬折容。更想雲和品。閣臣忠靜冠。鸞帶拕朱錦。粲粲斗牛服。飛魚榮寵甚。孤卿戴煖耳。夜侍蕉園飮。笠上飄三英。玉蟬雲淰淰。舍人被紫衫。日夕陪華寢。校尉金鵝帽。荷戈猛氣凜。文儒老軟巾。篆刻凌曹沈。于今學鳴鏑。豈能取墨瀋。</text>
<title>中州感懷贈伯玉 三十首 其二十九</title>,<text>故老懷先帝。猶歌本太初。宮縣不可見。値羽一欷歔。北狄單于冠。雙䯻自沙車。繡襖繫其腰。狐帽何蘧蘧。西戎錦纏頭。五色香囊舁。兩耳垂金環。紅絲飾豹袪。孰云九夷陋。天命在穹廬。</text>
<title>中州感懷贈伯玉 三十首 其三十</title>,<text>地氣自南垂。胡然來北方。宋都鷁退飛。仲尼記不祥。吾觀周易運。小過亦云長。幽蘭命雖訖。金𤂷祚又昌。晦冥諒已久。天意猶茫茫。哀哉白馬客。黼冔朝明堂。</text>
<title>鼓琴行</title>,<text>仲秋卧病南山陰。申子携琴月下臨。爲我弄朱絃。朱絃有古音。初曲黃鐘奏鹿嗚。示我周行何其盛。嶰谿若聞鳳皇吟。渢渢六律諒云正。二曲魚麗萬物成。君子有酒於焉樂。淸明廣大象天地。奮迅還如風雨作。三曲越調中無射。閨門肅敬周南始。窮高極遠感人深。雝雝誰識國風美。四曲召南奏淸商。練絲達越更升歌。欲知至德薰蒸妙。房中之樂性情和。終曲絃伐檀。寘之河干何所用。吾友諒自悲。此心唯與士行共。雅聲雖不傳。猶且拊孤桐。西林月落玉徽閴。歸鴈飛鳴白露中。</text>
<title>與伯玉東游 甲寅</title>,<text>游人愛芳華。聯騎入丹丘。已度漢阜遠。漸向仙巖幽。奧草藹煕陽。平隰灧奔流。携手靑林外。縱目碧山陬。吳子喜詞章。驛亭共唱酬。據鞍讀史記。中沚驚白鷗。爲赴煙霞約。五日滯驪州。依微雲際寺。迢遞湖上樓。東望四郡峰。鬱鬱繞滄洲。終當引眞侶。偕登島潭舟。</text>
<title>登寒碧樓</title>,<text>寒碧樓高石瀨聞。半庭麋鹿自成羣。屛山日暮冥冥雨。乳穴春深漠漠雲。眞境幽森穿疊嶂。良游浩蕩下淸濆。郡齋寂寞無賓客。惟見田翁植杖芸。</text>
<title>投壺歌</title>,<text>寒碧樓上日遲遲。南子請投吳子辭。壺深五寸容小豆。柘矢棘矢皆有皮。司射設中執八籌。冠士升階使者隨。魯令弟子毋背立。薛令弟子亦如之。圜者一擊鼙。方者一擊鼓。主人請歌貍首詩。朱絃玉徽聊自拊。羽聲上戛錦屛雲。宮聲下雜龜潭雨。角聲激越徵聲變。商聲憀亮三淸浦。樂終告奇純。孰勝孰不勝。飮者執觴請賜灌。珠簾翳翳花光暝。童子莫言左黨賢。枉矢哨壺不足稱。將入三島數多馬。請速羽人以爲證。</text>
<title>入錦屛山空穴作</title>,<text>屛山何邐迤。白雲自空穴。聊從巖竅入。一與塵境絶。仙鼠居其冥。淸英鍾乳結。俛伏稅冠衣。登降凌氷雪。宛若升金殿。絳氣凝藻梲。上壅疑無天。旁達知有闑。中開半畒淵。水性寒且冽。香草被高岸。粼粼素礫列。石扉窮幽眇。玉枕窺瑩潔。窟行三百步。孤火明不滅。異哉被髮像。圖畵誰所設。吁嗟無極初。左道有牙孽。</text>
<title>寒碧舟中。與伯玉。終日對飮。</title>,<text>今朝春雨霽。洞簫復雅琴。張帆指丹陽。吳子與同吟。洲花吐新蘂。水木散繁陰。江廣煙光遠。崖暄霞氣深。在昔文翰侶。高山喜登臨。不遇盛明世。燕游安可尋。樂哉吾兩人。淸時會雲林。躋攀踰疊嶂。嬉笑下長潯。叩枻上流風。歌詠寫我心。和鳴答升平。黃鳥是知音。</text>
<title>玉笋峰</title>,<text>奔石連滄洲。穿雲吐靈笋。亭亭白玉楹。矗立相錯紾。終夜明月挂。永晝游靄引。泰山雖云震。底柱曾不隕。中沚泊我舟。矯首望嶾嶙。旁人喜欲舞。未必知仙菌。戌削精且巧。於玆造化盡。彷徨問漁父。莫窮天所聯。</text>
<title>龜潭</title>,<text>龜潭匯峻流。礜石布方坻。森森萬木肅。矍矍千巖危。彩峰凌太淸。飄颻雲氣垂。仙臺隔回浦。微茫鳥影遲。文純昔知郡。信是百世師。絃歌猶不絶。餘韻被江湄。小子躋斯境。尙慕仁賢儀。曲岸人家靜。臨水芳華滋。還希郯谿賞。聊以蕩淪漪。</text>
<title>彩雲峰</title>,<text>一郡煙花集曉江。彩雲峰影繞船窻。瀛洲仙子應來往。月下飄颻白鶴雙。</text>
<title>沈氏幽居</title>,<text>奧曠本殊韻。結廬不兩兼。如何沈氏舍。幽敻獨自占。林深春氣靚。江遠曉霏纖。松聲連曲牖。月影透疎簷。孤舟天際浮。始覺夕波添。羣峰一何邃。鴻鴈入雲黏。滄洲百年約。吾亦卜西崦。垂釣龜潭石。願從高士潛。</text>
<title>降仙臺望見江上二十四峰如抽簪</title>,<text>糓雨大江漲。永日孤舟轉。陽景一已和。陰靄亦云卷。北岫繞三襲。南岑覆重甗。裊若橫玉笄。綴如垂藻冕。停橈左右視。幽眇無不顯。巖壑窮神變。奇巧天下鮮。我聞古逸民。避世棲曾巘。雖欲尋行跡。深林不可踐。山上有丹霞。羽人所偃蹇。哀彼游宦侶。安得携雞犬。</text>
<title>丹丘峽</title>,<text>移舫上飛湍。亭午天氣淑。峽束春江深。兩岸繞花木。瞻彼嘉隱巖。靜者結茅屋。山郭雲猶封。石泉風正穆。時聞伐檀聲。坎坎出空谷。伊人雖在堂。曾不思爵祿。澤田新雨多。唯自藝穜稑。淸朝求俊良。何事守幽獨。</text>
<title>三淸灘</title>,<text>芳景亮難遇。况與君子俱。茫茫一帆影。倐已入長湖。煙水淼亡際。唯見衆壑趨。泝洄不知止。居然峽日晡。蒼嶼湧中流。白雲灧方壺。峰勢天邊竦。巖容月下孤。參差三島間。可以揚輕桴。遐眺光初眇。旁瞻形更臞。汀春花氣重。林霽鳥聲殊。淸曉羽衣降。莫道神仙無。</text>
<title>自三淸灘向島潭</title>,<text>仙源春已晏。胡不泝游早。欲追鼓枻翁。且尋採藥老。丹丘冠四郡。大江環三島。嶧者雲方昇。隆者霞已掃。嬋姸閬苑花。窈窕瀛洲草。神魚躍回淵。仙鶴唳層昊。蕩槳永今夕。峰光夜仍好。中沚遙相望。何必巖顚造。</text>
<title>島潭</title>,<text>三島出澄潭。雲霞欝蔥然。東嶼偃神松。西嶼泄乳泉。中嶼凌河漢。可以來靈仙。汎汎防丘山。疑自碧海遷。是時春氣盛。百花繞山川。爰從吳學士。携酒升釣船。繁絃浥華露。淸管飄遠天。日暮偕酣飮。淋漓枕壺眠。白鷗與帆影。但隨夕波牽。今夜宿江村。將見月姸姸。</text>
<title>石門</title>,<text>石門通赤城。䆗窱雲間立。下有藏舟巖。牙檣乃出入。靑壁高千尋。驚波悍更急。偃栢明霞停。仆楊榮露浥。峩峩三島顚。日夕羣仙集。山空月欲低。花落飄原隰。安期不可追。白鹿誰能縶。細雨回輕舠。不知春服濕。</text>
<title>島潭月出與伯玉升舟泝洄</title>,<text>春夜殊未央。零露欲云湑。繁星忽已稀。明月上東墅。振衣出衡門。叩枻廵芳嶼。昇雲曠滄洲。孰謂三山阻。吳子本疎放。岸幘臨尊俎。煙波一浩蕩。鳧鷖與爲侶。石門知不遠。香靄下遙渚。圓影徹空明。未必燃蠟炬。睠彼紫煙巖。至今神芝貯。丹穴此中通。羽化其誰禦。</text>
<title>反棹</title>,<text>石門雲正杳。潭島日方低。漁父回舟去。仙源路更迷。</text>
<title>宿鳳棲亭</title>,<text>舟泊丹陽宿鷺飛。谿流瀟灑數峰圍。平臨長渚方春氣。獨上高亭正夕霏。砂穴未應調汞鼎。草廬聊可訪荷衣。今宵正入仙巖醉。松下碁聲在石磯。</text>
<title>將游龜屛。示伯玉。</title>,<text>隔水雲霞暮嶂圍。龜屛寂寞雨霏霏。山人不返琴聲斷。但見幽花傍戶飛。</text>
<title>下仙巖</title>,<text>氿泉石上奔。曰自龜屛曲。灧灧寫平原。泠泠響遠谷。淸漪雖不深。嘉樹鬱成束。白鳥立春沙。忽入滄浪浴。煕陽曖已西。芳草萋仍綠。幽人何所茹。冥壑紫芝足。下流亦增城。高處卽羣玉。靈源如可窮。庶追羽人躅。</text>
<title>洪氏幽居</title>,<text>抱素每求靜。耽眞遂陟高。崎嶇踰絶壑。浩蕩凌驚濤。巖谷有春意。芳華照遠臯。孤游秪自樂。幽賞不知勞。我念洪處士。避喧世外逃。衡門臨碧澗。膏露滋仙桃。自古山中客。淸時多不遭。嗟玆鋤藥叟。無乃鹿門曹。</text>
<title>中仙巖</title>,<text>山門日云夕。松路已蒼蒼。窈深景方寂。暄和辰又良。榮木周幽磴。飛花散遠香。粼粼石正白。激澗鳴鏗鏘。金公愛仙巖。杖屨臨谿旁。曾峰鬱岧嶢。尙留金玉章。吳子承外祖。嘉服綴明璫。携我雲木間。靈境共翺翔。高山與流水。游踐喜欲狂。彼哉緇塵客。奔走氣不揚。</text>
<title>登雲夕亭</title>,<text>曖曖繁陰重。不知夕氣進。飛花散白石。驚瀨凌千仞。窈窕靑林幽。嵯峩丹壁峻。孤亭戀日曛。心惻撫衰鬢。</text>
<title>龜屛精舍。與伯玉。雨中圍棋。</title>,<text>谷口微雨來。居然冒大壑。疊嶂含冥濛。幽芳吐灼爍。精舍有孤琴。風至聲自作。棋盤空在堂。祗園誰可著。伯玉從余游。雲谿不寂寞。聊且圍一局。遲遲子未落。西磵鳴新泉。南隩變叢柞。餘霏媚艶陽。庭際喧春雀。川光忽云暮。怊悵下長薄。歸來郭門裏。尙思山中樂。</text>
<title>上仙巖</title>,<text>幽林生夕香。春氣在高峰。茝徑霞方斂。芷坡露已濃。丹壁杳嵯峩。玉谿遠淙淙。獨鶴鳴何處。前山積翠重。西庵有禪影。能得白雲宗。燈照千巖月。碓喧萬壑松。參差澗底石。但見薜蘿封。還憶龜屛飮。卧聽花外鐘。</text>
<title>同伯玉游義林池</title>,<text>暄風氣已和。廣池夕湛湛。花光動淪漪。可以蕩丹艦。一望春波遠。氛氳雲景黯。水暖初生蓴。舟人兩手摻。朱夏雖云旱。淸瀾殊未減。澶漫明星涵。冲融華月犯。二子從我游。携酒自山檻。泉源潤百里。信是循吏範。何時浚此塘。永世澤無斬。</text>
<title>登淸心樓</title>,<text>飛樓上與龍門齊。渺渺長江繞大堤。春草連綿平野北。暮雲重疊斷峰西。孤舟留滯聊相待。三島泝洄且共携。巖穴旁招安可見。寧陵松柏露凄凄。</text>
<title>神勒寺</title>,<text>疎鐘度暮渚。孤㙮表陽崖。窈窕月窺戶。氛氳花覆階。江光通祗樹。檣影入禪齋。平蕪綠已徧。遠岑低更霾。鬱鬱英陵樹。山川氣正佳。九疑鳥獸叫。想像雲韶諧。休明不可及。歌誦有餘懷。未能揚盛德。秪恨素心乖。</text>
<title>石湖亭</title>,<text>飛檻臨澄湖。爽然煩慮散。亹深春木繁。沙濶夕雲亂。携酒下蒼茫。方舟凌汗漫。於焉縱遠目。聊以望淸漢。念昔申學士。厭紛寄絶岸。雖出貴游家。所好唯文翰。歡讌滄洲多。獻酬寒士半。風流安可攀。俯仰聊永歎。</text>
<title>舟中。夕望龍門山。</title>,<text>江聲駛已暮。漁火起茫茫。洲渚澹寥朗。鳧鷖集澤梁。今宵風正恬。歸帆聊可張。歌詩旣跌宕。酒醴亦芬芳。連嶂波中見。龍門霞外光。上元與竹杖。禪院據中央。夜來鐘磬聲。若出柁樓旁。何時尋上人。帶月陟高岡。</text>
<title>泊楮子島</title>,<text>維舟近碧山。坐看幽花發。露氣湛江干。曉光凝石髮。亭亭昇遠霞。冉冉流華月。中沚白鷗眠。潮生驚散沒。二陵斗柄懸。孤嶼子規歇。窈窕荊榛丘。澄明雲水窟。寧忘三島姸。尙憶千峰兀。更與良朋期。丹林鍊道骨。</text>
<title>讌洪養之 梓 淸遠。觀聽彈琴。</title>,<text>卧病悄無歡。懷人聊獨往。秋高山木疎。夜永天河廣。有頎洪養之。淸藻何遒朗。遂邀李元靈。良辰共偃仰。孤琴時自彈。五音迭相盪。羽聲厲初揚。商聲哀且爽。一與空桑和。還同廣陵賞。明月挂林端。更聽流水響。</text>
<title>夜升松壇。吹洞簫。</title>,<text>高閣夜云寂。明星正爛爛。初弄孤桐琴。餘音猶未散。庭前危葉下。天末歸雲斷。誰懷壹鬱心。激節獨長歎。李生不遇時。中酒望星漢。相與躋松壇。洞簫寒蛬亂。聲變中和少。曲終哀怨半。伊尹出莘野。何必傷鉏灌。</text>
<title>宿長慶寺 乙卯</title>,<text>南漢極天險。連岡百雉城。聊登山上寺。終夜聽笳聲。荒堞慈雲靜。寒譙慧月明。何能防飮馬。不忍見懸旌。昔在崇禎世。靑海出援兵。東江金鼓振。北汛舳艫橫。萬里師難至。一朝盟已成。忠臣刎腹怒。貞士裂書爭。已傷丹極淪。未覩黃河淸。招提餘恨在。埤堄曉鴻鳴。</text>
<title>陪陶菴李先生 縡。登南丘作。丙辰</title>,<text>衡門日正中。授几陟南丘。深谷檜松圍。遙川楡柳周。先生抱雅琴。石上爲余留。弟子執虗觶。徐趨請獻酬。風暄露氣融。淸英澹不流。山童誦二南。音韻中天球。余心亦竦動。鄕席檀弓抽。更端問疑義。傳注靡不鉤。田父輟耕去。西林鳴一鳩。絃歌景已晏。講說雨初收。念昔朱文公。武夷得退休。五曲築精舍。巖居不堪憂。大道諒難行。微言聊可求。時運古今同。衆人何足尤。</text>
<title>谿亭聯句 丁巳</title>,<text>偉哉乾坤內。吾道一何拙。讀書四十年。雅志在夔契。良驥鑾和淸。周道步趍濶。心究理亂細。眼窮帝霸豁。行藏各所値。裘褐隨凉熱。韞櫝玉不沽。在鑪金自烈。奇想厭埃壒。遐標競雲月。逝將掇靈芝。丹丘搜寶訣。神僊竟虗無。志業兩虧缺。身計轉濩落。世故多爭奪。逃俗自高賢。葆光托巖穴。巢許卧箕潁。幼安泛遼渤。通衢繞甲第。曲徑走交謁。顔忸野鴟嚇。志遠波鷗沒。荷製獨初衣。商謳屢擊節。希聲匪寡和。識曲亮無絶。男兒重交義。意氣金石裂。賢豪得合並。襟韻迭鼓發。文章溯灝噩。理竗析膠結。六經窺泓博。百子駕截嵲。求源要中深。斂華戒外滑。典刑周彝古。律呂虞球戛。星斗紛芒角。震霆或轟轕。繪無施黼黻。璞有𪚥裋褐。懸壁琴自響。埋泉劒不出。優游豈無所。睠顧戀京闕。嶽瀆王畿輳。融峙眞宰活。野策弄煙華。湖舫攬雲物。遙海送目濶。懸磴置脚慄。貰酒叩山市。携衾宿僧室。豗瀑盪煩抱。攢峰竦懦質。雨集楓淅瀝。霜繁石蕭瑟。忘形混禽魚。耽句雜楂橘。崇墉抗雲標。矗石剗秋骨。綢繆百濟故。興廢前史述。疊磴劣通鳥。窄徑難容轍。戈鋋電掣明。埤堄月抱兀。秋旻劇搖落。川陸露曲折。樽斝逐幽奇。驢馬捨牽窣。已經淸潭游。復從紫溪越。孤亭靜雲日。激湍嗽霜雪。控巖白蝙癯。走澗蒼鼯渴。樓壓戱鯨浪。潮奔騈馬卒。西眺直登萊。中原事悲咽。北控無朝廷。東顧憶征伐。哀歌寫感激。烈風來蕭屑。孤懷隰苓霣。幽事崖菊掇。開雲天爲霽。餘閏辰又吉。歸墟俯咫尺。浩蕩觀落日。揚明閱萬國。駐輝覆孤蓽。蛟鰐驩爭迓。霞霓護恐失。陰陽遞晦明。機鐍窺密勿。羲和逝將攀。葵藿傾更切。月宿嗣璀璨。魑魍敢怳惚。駟隙如斯迅。鷗盟幾時畢。境近猶會心。詩多豈嘔血。古鐘驗灰刦。遺㙮感興滅。衣留坐禪龕。瓢泛酌泉窟。穹林契寬閒。苦海謝洄潏。郊園滌煩紆。文酒續怡悅。架峙鄴侯書。園拾杜陵栗。觀游飫禽嶽。燕息慕莊漆。霰氷冽天序。松篠森庭實。幽抱易成慨。昨事毋已末。遲回惜壯心。晼晩撫衰髮。好學聞炳燭。就道思結襪。騷悲屈原醒。歗餘梁甫膝。經世願已違。垂後辭空列。外境捨羈絆。浮念期洗櫛。天人賾精微。章句辭塗抹。嘐嘐古賢期。齪齪纖兒喝。道源洙泗邈。利爭蠻觸聒。眞僞楚猴冠。是非齊人說。鳴梧絶威鳳。淸藪憶俊鶻。杞癡抱憂焦。芹獻怯唐突。歸依有廣居。磋切資良匹。卓立企嶽峙。勇進服泉決。遷義譬獲玉。砭過當愈疾。安時蠖用屈。造道龍不拔。厲操大冬柏。障欲中流碣。觀世用舒卷。屛機忘活殺。苹鹿鳴相和。室蘭臭自別。屋漏臨此心。籤簡儼昔哲。且排曹劉墻。共造周程闥。聖路無窮極。慥慥勉日達。</text>
<title>秋夜月明。與伯玉。登挹淸樓。戊午</title>,<text>嘉游無定夜。適來遂共娛。秋風響古木。明月照澄湖。蒼茫天際鴈。浩蕩波上鳧。露晞沙光曙。雲歸檣影孤。吳子喜歌詩。滄浪枕酒壺。脫帽泛中流。飄飄安所徂。迷醉登高樓。長歌又一㪺。放曠遺形骸。心期與俗殊。煙沉四山檜。霜匝三洲蘆。孰云今世士。不如嵇阮徒。</text>
<title>東山齋。觀梅花作。己未</title>,<text>季冬正栗烈。梅華何其早。薄言赴幽期。高館淨已掃。嗟我賞心客。良時久枯槁。惜景申羽觴。感物耿中抱。榮落各有辰。所憂在周道。敦此詩書業。淵源傾且倒。辭章縱云美。理微誠可討。歲月一犇駛。努力以自好。</text>
<title>初入史館作 辛酉</title>,<text>不材叨高第。承恩入禁林。遲遲仙漏永。肅肅應門深。珥筆朝黼扆。委佩侍淵襟。謬蒙明聖諭。恐負顧問心。粉闈生春氣。瑤階散微陰。縱觀金匱書。終日坐淸森。宮樹影扶疎。但聞鳴鶴音。自喜逢盛世。鳳池齒華簪。</text>
<title>禁中春夜。懷宋士行。</title>,<text>蘭臺春已暮。畵省月初昇。繚繞煙花重。氛氳霞氣凝。退朝猶束帶。待曙獨懸燈。遙憶同心友。方山卧石藤。</text>
<title>奉聖旨。與李宜叔。會尙州處士成生爾鴻于侍講院。辨難文義。</title>,<text>聖朝登儒學。草茅無餘儁。吁嗟成夫子。本自巖穴進。淵源旣云醇。志行何其峻。是時李宜叔。典經聲名震。余亦忝記事。朝夕淸光覲。宸心隆道德。可以躋堯舜。爰命三人者。講說發華潤。春坊夜正寂。銀燭香欲燼。從容辨文義。誰能達幽浚。慙非追琢才。未贊金玉振。</text>
<title>聞更籌 五首</title>,<text>童子告初更。鐘聲動紫陌。近臣歸院遲。雙袂香煙積。</text>
<title>聞更籌 五首 其二</title>,<text>童子告二更。上林參井挂。憂危十四年。袴襪不曾解。</text>
<title>聞更籌 五首 其三</title>,<text>童子告三更。淸聲徹路寢。衮衣夜夜勞。嚴鼓無驚枕。</text>
<title>聞更籌 五首 其四</title>,<text>童子告四更。講官猶未退。莫言宮月低。淸讌良難再。</text>
<title>聞更籌 五首 其五</title>,<text>童子告五更。啓明指斗極。內臣傳德音。惻怛求遺直。</text>
<title>秋齋。夢見趙東谿 龜命。悽然傷懷。</title>,<text>淸谿颯萬松。陰壑有孤墳。趙子葬其中。秋原繞白雲。余自東嶺來。墓門日已曛。泣涕陟荒丘。寒葉落紛紛。悽愴歸空齋。寂寞想餘芬。英靈發微夢。請余序遺文。霞衣忽上征。淸言不可聞。開戶悄遠望。曉山凝紫氛。</text>
<title>十月旣望。李宜叔汎月西湖。賦詩見投。遂次其韻。以酬之。二首○壬戌</title>,<text>漢臯非斷岸。學士且輕舠。値此孟冬節。飄然二客袍。中流應置笱。永夜不回篙。猶有橫江鶴。可能爲子嘷。</text>
<title>十月旣望。李宜叔汎月西湖。賦詩見投。遂次其韻。以酬之。二首○壬戌 其二</title>,<text>不與羽衣揖。於今七百年。洲煙思擧網。江月憶鳴舷。夜幔風難定。曉爐火欲然。蘭章輸寫妙。如見畵圖全。</text>
<title>哭尹聖直 得敬○四首</title>,<text>雲幄繞橋門。冕旒臨頖宮。尹子獻文章。廣庭多士空。近臣呼狀元。臚傳萬口同。羽林肅森森。鐘鼓奏庭中。余時爲子賀。執手勉盡忠。同志今誰在。秋渚叫哀鴻。</text>
<title>哭尹聖直 得敬○四首 其二</title>,<text>昔登天磨峰。與君望滄溟。排雲坐幽林。觀瀑墍高亭。流觴百丈潭。携手下翠屛。今余未西游。卧病掩柴扃。孤懷方惻愴。舊交已凋零。空堂秋夜雨。寂寞度流螢。</text>
<title>哭尹聖直 得敬○四首 其三</title>,<text>余攝起居注。而子在經幄。一醉承明廬。上林日已夕。淸時豈自疎。直道以相勖。庶殫獻替義。上補明聖德。封事猶在囊。修文何其促。遲遲八塼步。尙疑舊侍讀。</text>
<title>哭尹聖直 得敬○四首 其四</title>,<text>携酒花石亭。片舟與子偕。丘墓旣相近。山川亦云佳。庶幾同歸隱。共老暮江涯。良朋遽已失。宿計且將乖。遙想滄洲約。空傷中夜懷。悲歌送銘旌。灑泣秋山厓。</text>
<title>月夜。與宋士行，申成甫。入白蓮洞。宿李元靈書齋作。癸亥</title>,<text>端居積沉抱。游步愛良景。溫溫二君子。共躋幽人境。山空秋草深。露下夕泉冷。升月流中谷。喬木散疎影。孤琴發羽商。冉冉歸雲永。朗夜寂不寐。餘音淸且警。煩憂正自消。嘉宴諒云靜。谿上更洗觶。斗柄懸西嶺。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首</title>,<text>高樹夜凉露氣濃。夢中幽澗遠淙淙。莫言都事歸裝薄。秋壑雲霞一萬重。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首 其二</title>,<text>香城秋氣定如何。天一臺西落木多。只恨先生今已老。誰携明月上靑蘿。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首 其三</title>,<text>淸平古有逸民棲。曾壁峩峩不可躋。惆悵衡門何處在。白雲猶自守空谿。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首 其四</title>,<text>雪嶽飛流百丈垂。亂虹交下汎淸漪。可憐鳳頂緇衣子。尙憶先生遯世時。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首 其五</title>,<text>連峰南自五臺分。哀鶴遺音月下聞。安得竹竿垂白石。祕仙巖上弄游雲。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首 其六</title>,<text>太白山光凌上淸。黃池秋霽鴈鴻鳴。幽人築室知何歲。寒月亭亭映石泓。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首 其七</title>,<text>雲石夾江楓葉姸。昭陽亭下暮帆懸。先生夜夜滄洲夢。應入秋風白露天。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首 其八</title>,<text>一日不還二日留。泝洄三日爲誰游。澄湖澹蕩應娛客。空滯永郞採藥舟。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首 其九</title>,<text>鏡湖灧灧白蘋凉。寥落高臺易夕陽。一曲未須希聖渥。淸時冠盖亦榮光。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首 其十</title>,<text>秋雲一與洛山高。玄窟下垂碧海濤。咫尺扶桑觀旭日。驅馳原隰敢言勞。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首 其十一</title>,<text>孤亭縹緲立雲端。叢石凝霜夕氣寒。若使先生窮遠賞。願陪藜杖陟秋巒。</text>
<title>自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首 其十二</title>,<text>寮友皆愁原隰紆。先生獨賀海山娛。蓬萊迢遰香楓早。不竢高秋命疾驅。</text>
<title>登滌愁亭 甲子</title>,<text>南馳一百里。宵征猶不止。松橋上參差。野水下邐迆。平蕪際遙天。孤驛臨峻阯。亭高月方昇。池靜雲未起。偶因原隰暇。賞此花木美。周覽縱云榮。永懷不可弭。悠悠適湖郡。悄悄望漢沚。白日諒昭明。淸光行且竢。</text>
<title>中仙巖。憶吳伯玉。</title>,<text>幽谷春光徧。廻谿夕氣沉。仙巖一夜飮。良友百年心。耿耿臨空宇。悽悽對古琴。遙憐西澗月。猶自照中林。</text>
<title>華陽書院</title>,<text>巴谿古靈源。院宇臨絶壑。露泉一淸駛。雲石何戌削。翼翼宋先生。講道棲叢柞。金管藏精舍。崖刻貯高閣。大義雖未伸。考槃以自樂。底柱屹亭亭。終古獨旁礴。絳帳鄰皇廟。素韠薦疏勺。武夷餘敎在。絃誦不寂寞。</text>
<title>煥章菴</title>,<text>煥章上方深。凌霧遂獨往。迢遰暮山遠。澹灧春流廣。金管在雲房。瑤函映霞幌。煌煌二帝書。刻鏤丹崖晃。盤翥龍蛇錯。沸薄雷霆盪。神儀雖莫攀。墨澤猶可想。文思懸百世。榮光遶億丈。孰云大統絶。顯義窮天壤。</text>
<title>登雲漢閣。望巴谿九曲疊嶂。</title>,<text>飛閣崢嶸雲漢垂。巴谿千嶂影參差。幽香入檻野花近。新雨滿池春水滋。月靜巖齋絃誦夜。煙昇皇廟燎燔時。御書零落留山谷。故老彷徨沒世悲。</text>
<title>神宗皇帝金管歌</title>,<text>金管金管自萬曆。藏在天子華玉几。沈香以爲榦。斑竹以爲被。朔方貂鼠色正黃。長毛毿毿天下美。巧工作筆妙鬼神。梁帝銀管不足比。上刻谷口詩。細靄冥濛緣字始。下刻桂花詠。微雲翔舞隨畫起。形如筆星誠奇玩。先皇嘗置深宮裏。紫泥初書罪己詔。九蓮菩薩中心喜。春秋臨幸萬歲山。每携鳳硯召學士。澄祥亭北題素綃。集成殿西書文綺。仙駕飄颻白雲遙。九服山川何多壘。墨澤沈翳百餘年。華陽幸遇宋夫子。史氏彤管雖不傳。秦國蒼毫尙在此。定陵松柏已蕭蕭。孰知空谷天香邇。一枝毛彩照英蕩。辛夷花發最相似。忠臣孝子今應有。請操斯管書諸紙。</text>
<title>巴串</title>,<text>華陽有澄潭。中沚多白石。齒齒沙際橫。粼粼川上積。巴串最幽森。磯廣可百尺。皦如布纖毫。瑩若磨弘璧。雲微露已晞。洲淨無人迹。皓曜凌河漢。晶明徹渚澤。大老昔棲遲。高齋在巖隙。今余一逍遙。懸壑窮泉脉。是時春景融。緣澗漱金碧。霞蒸山氣暄。月吐花光夕。羽觴臨玉谿。可以宴嘉客。莫道仙游勝。玆境亮難獲。</text>
<title>凌雲臺</title>,<text>夕氣泉源永。暄和糓雨初。高臺臨峭蒨。游靄下空虗。蹔踐幽人境。還尋釋子居。金沙明月夜。聊且宿精廬。</text>
<title>月明獨坐巖棲齋。谿聲達宵入窻欞。爽然不寐。</title>,<text>齋舍出巴曲。孤煙含窈靜。夜寂月方升。蕭灑遠塵境。靑檜繞皇廟。子規啼西嶺。窅窅山光幽。熒熒石氣冷。哀湍響金沙。白雲汎藻荇。不知斗柄移。陰牖生曉景。文正信儒宗。明義乃所秉。先王賜貂裘。將與共馳騁。憸人一何多。讒言竟得逞。大星忽已隕。斯道誠不幸。小子過故廬。沉懷徒耿耿。遺風不可攀。悵望滄洲永。</text>
<title>金沙潭</title>,<text>沙曠水方漲。陂深景已曛。澄潭初上月。幽壑欲生雲。露氣連巖淨。花香壓沚芬。洲鴻鳴不絶。夜夜枕邊聞。</text>
<title>海山亭 乙丑</title>,<text>懸檻登臨雨雪初。蓬萊山色繞庭除。寒潮灧漾朝霞外。疊嶂嵯峩夕氣餘。欲駕輕舟凌浩蕩。聊橫哀笛倚空虗。永郞一去終不反。湖上白雲只卷舒。</text>
<title>三日浦舟中。西望楓嶽山。三十六峰出雲際。</title>,<text>平湖不十里。曠望正渺然。雲日澄脩渚。煙海霾遙天。永郞一來游。三日得留連。方舟無蚤晏。中沚蕩淪漣。神山直夕陽。秋骨玉嬋娟。三十有六峰。的的照深淵。羽衣雖云遠。丹書至今傳。秪應霜月夕。焚香候羣仙。</text>
<title>夢泉寺</title>,<text>孤㙮映中坻。疎鐘出上方。冥濛千嶂雨。蕭颯一龕霜。埽石求仙迹。懸燈焫梵香。未追三日賞。寒衲笑人忙。</text>
<title>宿洛山寺</title>,<text>高閣夜喧萬里濤。啓明忽已在庭臯。升陽冉冉輪方大。漲海茫茫水更高。天際不知何國界。窟中應有古仙曹。扶桑寥廓三淸近。靈境還忘信宿勞。</text>
<title>觀音窟</title>,<text>雲龕壓驚瀧。飛棟跨其頂。玄窟百丈深。寒燈永夜炯。龍宮正鄰近。鮫室且比並。早潮與暮潮。潏潏通溟涬。栴檀刻金仙。香氣何幽迥。烈祖禱山靈。聖人乃天挺。萬年負黼扆。七廟饗烝鼎。孰謂嶽神功。上與穆淸等。</text>
<title>登合江亭</title>,<text>秪求林壑趣。不憚道途囏。蕭灑孤亭聳。紆縈二水環。覊禽歸谷口。眠鹿偃松間。霞氣通辰漢。遙知雪嶽山。</text>
<title>十五夜。直弘文館。丙寅</title>,<text>宿戒受館職。抽經不遑寢。唯俟延英對。難尋出郊飮。端服坐粉闈。垂紳近黼袵。天澄月影高。夜靜秋聲甚。承明講說罷。白露霑宮錦。林靄正微微。城雲更淰淰。螢光耿寒欞。鶴唳淸曉枕。玉佩雖云榮。尙守冲素品。</text>
<title>夜飮政府荷堂作</title>,<text>單薄非盛族。何以假天寵。集賢始矯身。中書遂曳踵。門森古木圍。庭窈繁雲擁。朱衣儼翼翼。具僚靡不聳。軒牖生香氣。菡萏有芳種。羽觴聊獨飮。石泉終夜涌。莫言四品卑。猶令百官竦。菲材不足稱。秪辱名器重。</text>
<title>郡齋 丁卯</title>,<text>試吏守江郡。白鷗下訟庭。霏霏朝雨集。靄靄夏雲停。岸樹抽新葉。洲花散遠馨。却忘銅虎累。高閣閱山經。</text>
<title>宿練光亭</title>,<text>朱檻竦層城。下控煙江勢。天畔遠岫微。沙外長林蔽。娟娟牡丹峰。裛露杳迢遰。滄洲一笛橫。明月孤舟繫。都督昔東征。方冬遼水濟。斧鉞臨斯亭。父老有餘涕。尙說毬門戰。空憶金戈銳。升平燕游客。豈知收復惠。</text>
<title>永明寺</title>,<text>江上永明寺。叢雲抱郭重。蒼茫春渚鴈。寂寞暮山鐘。林霽花方艶。崖暄葉已茸。從來禪影靜。香鉢道情濃。</text>
<title>殷太師廟殿感懷 三首</title>,<text>太師辟中國。黼冔入遐荒。明夷以自靖。彝訓垂無疆。重屋雖已毁。崇牙尙不亡。玉豆與具俎。永世祀成湯。斝彝駿奔走。楹鼓肅鏗鏘。猶自乘白馬。不忍朝明堂。周頌有客詩。秪爲微子傷。誰擬麥秀歌。妹土刺昏狂。祠殿陳疏勺。殷禮在浿陽。仲尼稱三仁。終古仰耿光。</text>
<title>殷太師廟殿感懷 三首 其二</title>,<text>帝乙雖明聖。不知微子仁。神器授獨夫。上帝寧不嗔。太師反復諫。有足感中宸。王心不能悟。終敎商邑淪。鹿臺一灰燼。寅車遵浿濱。不得逆元子。初志何由申。况此尹東夏。令聞協神人。誠使踐湯位。庶可慰殷民。嗟哉天不祐。亳社生荊榛。唯當各安命。世世作周賓。</text>
<title>殷太師廟殿感懷 三首 其三</title>,<text>太師有賢孫。至誠尊周室。英聲動天地。烈光奪星日。嬴氏據九鼎。京邑遂蕩潏。江漢無朝宗。安得旅庭實。浿陽獨悲憤。乃咨平秦術。欲將由遼薊。懸旌入涇漆。如何大夫議。反沮六師出。鉦人徒伐鼓。不見方叔率。正義諒難成。千載空鬱律。</text>
<title>與李侍讀 台重。宿練光亭。</title>,<text>淸景欲云晏。故人聊共携。澄江一澹蕩。遙岫更高低。煙樹迷春野。雲沙遶夕隄。流觴仍不返。華月弄鳧鷖。</text>
<title>登浮碧樓</title>,<text>高樓臨浿水。漠漠見雲帆。簾垂南浦雨。牖接東門杉。上負牡丹峰。曾顚挂天攙。下有永明寺。微鐘出空嵌。昇月澄遠嶼。餘霞變翠巖。飛檻正蕭灑。幽境絶塵凡。尹公與余游。芳露濕春衫。終世唯酒觶。他鄕亦詩函。夙知勇退義。不改散人銜。蘭蕙嗟已老。蕭蒿不可芟。</text>
<title>石尙書 星 畵像歌</title>,<text>天鼓鳴秀吉。長驅百萬兵。旌旗直抵平壤城。平壤城破遼陽震。天子乃命六師行。石公明達有深謨。先遣沈生紿倭奴。七星門外立一表。約五十日無相踰。漆齒閉營不敢動。明甲疾如飛隼翔。桓桓大將軍。一戰復浿陽。如何秀吉抗帝詔。舳艫又指析木津。千里縱橫二十壘。金鼓之聲動八垠。皇命都督出薊門。虎士烝烝下勃澥。七年戰守疲天下。不殪秀吉兵不解。石公潛思滅虜策。又遣沈生頒璽書。秀吉宴金宮。爲留使者車。沈生臨觶呑神丹。詒言眞人所祕藏。秀吉欣然取三丸。服之不知去毒方。須臾膓爛一朝死。太微何患熒惑掩。陰謀已剪蚩尤旗。靈藥還勝匕首劒。京邑振旅凱歌壯。海防輟戍刁斗空。得士殲大酋。石公何其忠。可憐幽囚錦衣獄。圖像尙在江上祠。伶人莫唱出師曲。屬國遺老雙涕垂。</text>
<title>陪李觀察 箕鎭 讌練光亭</title>,<text>浿水微風錦纜牽。回欄歌舞杏花天。遠山日暮濛濛雨。長薄春深隱隱煙。城郭秪應森畵戟。樓臺猶自弄淸絃。叨知屬郡荷殊禮。士服偕登翰墨船。</text>
<title>十二峰。望降仙樓遺址作。</title>,<text>迢迢十二峰。永夜懸斗柄。江干一以眺。樓址幽且敻。鷁首秋宴高。蛾眉曉粧靚。迎風舞袖遲。裛露歌扇淨。念昔吳知郡。經始何其盛。藻棟天際竦。珠簾雲外映。辛氏駐玆府。佳麗蠱其性。淸管終宵咽。穠香與春競。居然逸豫心。頓忘夙夜敬。威化雖班師。沸流猶結榜。赫赫高麗國。曾無一士諍。彫墻喪天下。明訓自前聖。如何建朱檻。啓此流連行。故墟唯荊棘。彷徨獨長詠。</text>
<title>留仙觀</title>,<text>一楹對一嶂。霞氣擁闌干。倚杖金鑪遠。維舟碧玉寒。舞衣過木杪。歌管入雲端。莫道江山小。壺中日月寬。</text>
<title>讌秋水亭</title>,<text>幽嶼翳浿源。丹靄凝遠嶠。秋水渺四垠。日出鴻鴈叫。趙君立新亭。要余臨江釣。洲渚曠蕭條。但聞山木嘯。縱舟上西滸。彫峰競森峭。粲若芙蓉屛。玉簪有光曜。繁絃宴羣老。廻檻恣長眺。冉冉淸霜隕。亭亭明月照。欲作蒹葭圖。寫我泝游妙。雪夜如登臨。庶見梅花笑。</text>
<title>月夜。步登六勝亭。蕩舟而歸。戊辰</title>,<text>遙夜携芳觶。曲池泛畵船。幽花香欲動。春氣正姸姸。</text>
<title>壇祀慶成詩 己巳</title>,<text>畫案五雲見。修庭六羽張。蒼梧光杳杳。玄鳥頌洋洋。錫號開藩輔。宣威復土疆。孤城鋒鏑急。重海舳艫長。三帝恩同洽。千霜義共彰。仙游雖已遠。侯衛詎能忘。烈考尊明室。崇壇祀顯皇。永惟文子志。深感下泉章。二后偕躋饗。一壝並祼將。馨香誠始徧。金石德俱揚。夕雨鳴垂幄。晨星照奉璋。誰言夏世絶。杞國尙烝嘗。</text>
<title>登海雲臺</title>,<text>霜滿荒臺鴻鴈賓。雲溟萬里渺無垠。方知六合山河小。始見三淸日月眞。香岫凌空靈鹿下。仙霞凝嶼瑞松晨。文昌避世今千載。浮海高風不可親。</text>
<title>十六夜。汎釜山浦。</title>,<text>叩枻下秋溟。茫茫何所去。寥廓扶桑津。依微對馬嶼。流靄澄遠天。昇月晃脩渚。歌管雲外飄。舞袖波中擧。萬公昔揚兵。釜山遂振旅。煌煌碑篆在。赫赫戎功叙。海晏百餘年。今夜置尊俎。鴻鴈集西洲。喜汝能得所。</text>
<title>登永嘉臺</title>,<text>樓船寂寞繫空洲。臺上鼓笳生遠愁。山郭荒譙秋草積。海門孤戍暮煙浮。兵戈未出開雲浦。冠盖猶通對馬州。萬曆斷碑寒雨裏。至今遺老淚空流。</text>
<title>陪車駕。宿水原府。庚午</title>,<text>嚴駕凌曉霜。馳道連秋靄。豹尾正森森。鸞聲更噦噦。隋城古疆鎭。武爲三輔最。金甲七千軍。踊躍荷戈祋。余忝邇臣後。劒佩陪雲。夕次禿城陰。謳歌徧田澮。峩峩鳳皇弓。肅肅星辰旆。幸因湯泉沐。庶觀父老會。月上疎林端。熒煌照羽盖。康年多稻稌。樂哉斯民賴。</text>
<title>夜對溫泉</title>,<text>霜郊降玉趾。霞殿駐金輿。月色秋深後。泉聲夜靜初。雖云臨沐浴。不敢廢詩書。珍膳蒙恩澤。天香滿錦裾。</text>
<title>陪幸禿城。望海門。</title>,<text>禿城鄰太虗。彤雲上斐亹。澗門肅羽林。苔茵儼黼扆。大海濬其西。湯湯汎箕尾。昃景指登州。廻風吹白葦。冀方久已淪。織文爲誰篚。河淸不可期。遺老今無幾。苞栩有嘉實。時菊亦韡韡。扈從歲將暮。拊弓一噓唏。</text>
<title>苑中侍讌。命承旨二人。監飮。辛未</title>,<text>上林侍淸讌。初筵獻大斗。擧旅升奠篚。行酬拜稽首。微臣多疾病。虗爵不崇酒。羣僚相顧言。我醉公獨否。乃請立司正。盡觚俾勿嘔。一人執象觶。一人注兕卣。於焉監其飮。君賜敢不受。昏冥下阼階。不辨辰與酉。陶然一氣和。聖澤諒云厚。</text>
<title>入內延山觀瀑作</title>,<text>靑壁三十仞。懸泉下冉冉。艶雪氣還凝。隱虹光復閃。初潭紅樹重。中瀑白雲渰。上淵杳幽深。巖洞信天嶮。翠微有孤龕。繡佛何其儼。受符糾旁州。尋禪入重崦。凄凄秋日凉。漠漠暮霞斂。出林還惆悵。廻首望厓隒。</text>
<title>宿飛來峰下。哀湍泠泠。終夜不絶。壬申</title>,<text>補吏倦簿書。請告適山埜。仲春寒氣重。灌木芳意寡。亭舍當雲壁。下有靑泉瀉。觸石生羽商。可以協風雅。深夜聽漸大。達曙鳴不舍。疎竹助鏗鏘。遙風爲飄灑。心淸不成寐。坐見孤燈灺。幽迥神自澄。森爽慮已寫。秪恨臨長路。未能駐車馬。</text>
<title>通度寺南閣。對雪。</title>,<text>日暮登南閣。霏霏雪滿山。低飛幽磵曲。高舞亂杉端。霧散光初淨。春濃氣不寒。思人滄海遠。寂寞倚欄干。</text>
<title>涉䔉山江。夕陽西眺七點山。世傳旵始彈琴處。</title>,<text>大江無洲渚。晦冥函混沌。連綿七峰浮。迢遰黃山遠。孤丘擢西岸。忽如䔉生苑。篁竹被其頂。幽枝上偃蹇。羽人彈瑤琴。杳杳隔雲巘。淸音不可聞。芳景正婉娩。願脫簪組累。永從巖穴遁。何必貪虗榮。斲我性靈本。</text>
<title>松田</title>,<text>高松列海堧。鬱鬱千章合。積葉上蔥靑。幽韻散蕭颯。曉白穠露凝。夜明芳月納。繁陰蟠穆淸。勁節凌伏臘。繚繞三百里。曖曖遠雲雜。但恐飛火延。頻驚暴風拉。澄湖互隱見。層嶂交開闔。煙蘿悄無人。疎雨下霅霅。時聞伐木聲。空谷自相答。</text>
<title>永登浦</title>,<text>小溆非危津。春潮猶浩浩。西浦稍回遠。玆梁爲間道。風暄日正遲。滄洲生蘋藻。漠漠閑山圍。冥冥遙海抱。空嶂無一兵。廢戍唯靑草。微茫天際帆。不辨夷與獠。盜賊雖夜渡。倉卒不可討。顧謂三路督。曷不登聞早。</text>
<title>宿巨濟府。看德邨大明遺民所居。</title>,<text>滿洲據神京。天下皆被髮。烈烈遼東叟。避地入溟渤。玆島窈且深。茅屋蔭松樾。薊門五千里。曾不歸其骨。子孫承遺志。農畆甘湮沒。弋雉眠山雲。罶魚歌海月。園中柚葉繁。庭際梅花發。煙塵滿九州。何必戀幽碣。哀哉泉漳客。乘桴自百粤。耽羅不能容。纍纍獻戎羯。爾獨棲此土。得免伏斧鉞。匿影魑魅鄕。遁迹蛟龍窟。衣冠猶不改。筋力以自竭。中原多志士。胡不謨北伐。華表一寥廓。回首恒忽忽。遇我頗欵曲。日夕升堂謁。西林殪白鹿。壯心殊未歇。且待征燕山。終當爲前卒。</text>
<title>龍頭浦</title>,<text>龍頭古雄鎭。信是大海衝。風潮通八巒。霧嶼繞數重。閑山據其口。橫波多峭峰。寒角驚虎豹。畵戟肅蛟龍。桓桓忠武公。挫彼島夷鋒。金鼓三路合。旌旗萬帆從。至今神龜船。猶有舊軍容。鹽鐵集工賈。閭井雜兵農。獨擅山澤利。鬱爲屛翰宗。物盛固有衰。民窮或爲傭。寂寞西浦磯。蕭疎北里舂。邊徼無遺甿。何以守垣墉。</text>
<title>矗石樓</title>,<text>矗石江流怨古今。將軍戰處獨登臨。孤城向暮旅鴻叫。遙岸無人叢竹深。印篆依微空對紐。鐃歌悲壯秪傷心。晉陽遺老猶鳴劒。樓上時聞出塞吟。</text>
<title>汎矗石江。望智異蒼翠。蔚然倒映江中。</title>,<text>霞碧春林曙。鴈飛滄洲永。宿雨忽已霽。一望城郭靜。遲日麗畵船。煙水澄萬頃。泝洄聊自悅。暄和亦云幸。石壁西北列。戌削何其整。平江繞白沙。密竹翳陽嶺。翫舟空明內。淸輝汎藻荇。亭亭方丈山。下盤蒼峭影。卧見雙溪雲。坐踐七佛境。凌波玉袖輕。承露琴絃冷。虗樓答遠響。榮木含芳景。偶從友生游。脫然塵事屛。花源不可窮。輟棹還耿耿。</text>
<title>嶺南樓</title>,<text>春帆影靜卷簾天。南國山川一笛前。脩竹蕭森明月下。孤雲迢遰暮沙邊。花光冉冉連幽石。水氣冥冥隱亂煙。江上禪房知不遠。隔林淸磬落華筵。</text>
<title>夕坐凌波閣</title>,<text>城峻平林曠。樓空積水澄。峰雲低遠宿。洲月耿孤昇。葉暗煙初合。花暄露未凝。歸帆下石瀨。明滅見春燈。</text>
<title>宿集淸亭</title>,<text>朽壤藏瑤圃。平原翳碧山。花開春雨裏。鶴唳曉雲間。野老聊同飮。林臯遂共攀。風篁淸夜枕。信宿不知還。</text>
<title>夫人聞集淸之勝。欣然亦至。</title>,<text>振衣陟高亭。頫視孤雲縱。鬱鬱飛來峰。香藤何錯綜。石上聊觀棊。花閒更聽訟。吏事雖云急。猶自歌商頌。令妻喜丘樊。從我躋巖縫。言笑永今夕。樂此雞黍供。誰知山澤游。乃與室家共。林壑誓偕老。不願棟樑用。</text>
<title>明倫堂朝起聽講 癸酉</title>,<text>朝服一長揖。黌堂絳帳垂。翔翔來吉士。踖踖見先師。攝衽朝霞淨。橫經夏日遲。猥尸論說責。恐負聖明知。</text>
<title>通明殿月色晃朗。陪兩宮。步出殿門。</title>,<text>赫赫昭考謨。百世詒永昌。孝思追休烈。顯稱象淸光。太室薦瑤爵。將以告先王。英蕩奉玉檢。躬自迎東廂。月上通明殿。千門夜未央。戛雲管絃聲。遲遲度廻廊。朱韠下廣庭。齊遫陪承筐。綦組接仙步。肅雝鏘鳴璜。至盛豈不懼。久安貴自强。庶幾祗天命。兢兢保四方。</text>
<title>鐵嶺 甲戌</title>,<text>鐵嶺扞北方。叢柞圍陰巘。初愁鳥道懸。復見羊膓轉。冉冉上巖顚。茫茫臨塞畎。林淸曉日霽。野迥秋雲卷。念昔王氏世。置門施管鍵。控制漠南空。鎭防天下鮮。嚴城三百雉。女眞不敢踐。古譙今已頹。周遭不可辨。猥領銅虎符。幽懷莫能展。安得復此關。萬世衛京輦。</text>
<title>蟋蟀亭</title>,<text>園深白露多。日暮萬松合。蟋蟀繞除鳴。寒風正颯颯。已知陰氣凝。天地方成闔。</text>
<title>發和川</title>,<text>赴官未二旬。雲林便自恣。良辰聊獨往。脫此簪組累。朝發和川上。硤路幽且邃。霜重古木疎。霧深寒流駛。君子不遇時。逍遙以適意。豈如明盛世。山水爲傲吏。今夕宿蓬萊。幽賞亦君賜。咄彼塵昏人。謂我失其志。</text>
<title>墨喜嶺望楓嶽山</title>,<text>纔窮煙嶠逈。始見雪峰回。重疊夕雲下。蕭森秋氣來。巖邊初弄笛。松際更傳杯。九日知難遇。將登天一臺。</text>
<title>九日。始入楓嶽山長安寺。登山映樓。霜月澄明。</title>,<text>步入禪扃未覺勞。山中九日對芳醪。四峰聊可怡顔色。叢菊秪應照鬢毛。流水不停寒月在。連林無際白雲高。瑤琴零落知音斷。獨上南樓望遠臯。</text>
<title>百川洞 四首</title>,<text>百泉鳴日夜。鏘鏘聲正冷。緣嵓聊坐聽。寂寞千峰逈。</text>
<title>百川洞 四首 其二</title>,<text>帶霜下蕭蕭。牽風響颯颯。零葉只自哀。誰謂寒雨雜。</text>
<title>百川洞 四首 其三</title>,<text>幽鳥美仙岑。飄飄不停羽。朝啼夕復啼。聲在玉溪雨。</text>
<title>百川洞 四首 其四</title>,<text>含凉散瓊樹。承露吟幽草。百蟲皆自得。何事怨西顥。</text>
<title>玉鏡潭。望新羅王子故城。</title>,<text>寂寂雲覆松。冥冥鳥啼樹。念昔羅王子。耿介中林寓。香車去不還。麻衣遂獨住。荊榛滿古墟。睥睨凝白露。楚邑昔灰燼。三戶皆悲慕。况彼君子國。遺士尙可聚。如何遁空谷。山郭以自固。臨流一惻愴。杳靄千林暮。</text>
<title>明鏡臺</title>,<text>四壁俱千仞。高臺聊一攀。澄潭含旭日。餘靄散秋山。古郭人煙斷。懸崖鳥道環。靈源應未遠。閒步入雲關。</text>
<title>鬱淵</title>,<text>驚流下雜樹。活活石中鳴。雲亂峰開合。風翻水晦明。有時升雨氣。無夜靜秋聲。徑仄靑苔滑。盤桓夕靄生。</text>
<title>白華菴</title>,<text>游霞正漠漠。零露已凄凄。古㙮林鴉集。閒庭野鹿棲。罏寒煙不上。鐘遠日初低。休靜高名在。豐碑耀虎溪。</text>
<title>內圓通菴</title>,<text>熒熒萬玉嶂。盤欝繞東南。殘磬隨孤佛。寒花映一龕。幽巖常有雪。晴壑不生嵐。窈窕香鑪近。風松露氣含。</text>
<title>內圓通谷口</title>,<text>金剛臺北澗流深。老栢高松夕氣森。羽客飄飄何處在。須彌峰影正陰陰。</text>
<title>正陽寺</title>,<text>白露湛高葉。香城變夕霞。栴檀諸佛像。樓閣古仙家。月照千峰靜。雲收百澗斜。孤僧淸不寐。默默守寒花。</text>
<title>天一臺</title>,<text>巖谷晶熒三面同。禪房遙在桂花叢。游雲寥廓連林外。寒玉參差返照中。山徑迢迢初上月。秋懷颯颯遠臨風。笙簫更向臺前弄。誰謂飛仙度碧空。</text>
<title>月夜。淸坐歇惺樓。俯臨諸峰。</title>,<text>飛樓凌太淸。秋夜正悄悄。旁矚毗盧平。下視銅柱小。千峰吐白景。不知林月皎。香城迥嬋娟。上連河漢杳。華露濯羣玉。澄晶一氣繚。巖洞曠凄淸。飜飜未宿鳥。孤燈在中峰。明滅白雲表。倚楹瞰萬壑。高下靡不了。天地一晃朗。雲物共幽眇。神輝徧內外。餘素凝木杪。繁霜滿夕衣。坐見東岑曉。</text>
<title>登表訓寺凌波樓</title>,<text>繞檻千峰生夕凉。招提門掩石泉長。香城夜靜娟娟月。銅柱秋高冉冉霜。王子隱淪那得見。永郞游止不曾詳。飄飄靑鶴無消息。遙望靈源一杳茫。</text>
<title>寺樓朝起。望毗盧峰作。</title>,<text>毗盧表淸英。零露夜來濕。上有白雲臺。夭矯天際立。滄海俯茫茫。太陽窺出入。秋曉生寒氣。忽見微霰集。皦如華玉峙。儼若飛仙揖。積嵐繞蘿深。亂石生苔澁。玆山雖最高。望祀曾不及。萬壑神明地。未覩圭幣執。何時建嶽廟。降香自京邑。</text>
<title>靑鶴臺</title>,<text>寒泉颯已夕。木葉下紛紛。臺上候靑鶴。天端望白雲。參差高嶂見。蕭散遠鐘聞。楊氏草書壯。精光照石紋。</text>
<title>萬瀑洞</title>,<text>落木蕭蕭雜遠鐘。聲連一萬二千峰。淸宵獨坐霞潭月。仰見香城玉雪容。</text>
<title>普德窟</title>,<text>搖搖無所倚。銅柱泛虗無。星漢垂秋壁。雲山擁夕罏。磬聲飄壑遠。龕影照潭孤。鐵鎖躋攀處。衣裳白露濡。</text>
<title>碧霞潭</title>,<text>白石散淸淪。粼粼涵夕景。羣峰杳崢嶸。遠雲湛窈靜。聊申紆鬱情。獨造寥朗境。天高霜正繁。水木延疎影。時俗已云變。詞章亦不幸。名顯身難保。世危跡未屛。行將遁山澤。可以遠機穽。雖無同志士。且待千載永。</text>
<title>眞珠潭</title>,<text>香城削立五峰圍。下有澄流瀉曲磯。露浥明珠分皛皛。風飄餘霰散霏霏。寒山對酒亂雲暮。孤月照林幽鳥飛。萬瀑誰云巖洞狹。十潭聊且弄淸輝。</text>
<title>離言臺</title>,<text>明月秋潭白。高林夕露多。雪巒攢晃朗。雲石束嵯峩。獨與老僧語。時聞樵父歌。飛瀑灑寒沫。忽如山雨過。</text>
<title>八潭</title>,<text>南澗洋洋北澗通。香爐峰下石潭空。初潭莫道無佳處。斜日流觴萬樹紅。</text>
<title>八潭 其二</title>,<text>第二潭流小似池。兩崖崩石散參差。百年無限丘陵變。可惜蓬萊澗道移。</text>
<title>八潭 其三</title>,<text>三潭林壑更何如。縹緲層巒接太虗。世士年年來谷口。幽人安得結茅廬。</text>
<title>八潭 其四</title>,<text>第四潭深霰雪雰。明珠日夜落紛紜。幽禽不識香城影。却向淵中弄夕雲。</text>
<title>八潭 其五</title>,<text>五潭散步望雲梯。銅柱飄颻日欲低。水底碧霞淸萬壑。滿林霜露共凄凄。</text>
<title>八潭 其六</title>,<text>鬱鬱奇峰凌碧霄。六潭西望洞門遙。楓林送客秋光暮。啼鳥閒雲兩寂寥。</text>
<title>八潭 其七</title>,<text>七潭聞笛坐蘆花。隔水行人立暮沙。相望悠悠無一語。山南山北白雲斜。</text>
<title>八潭 其八</title>,<text>八潭水淺石蒼蒼。歷盡秋林已夕陽。誰謂玆湍雄且大。十五年間半壑荒。</text>
<title>摩訶衍</title>,<text>精舍負香城。皓然千峰霽。地據中央秘。泉遶上方細。秋壑不隱形。夕嵐滿幽桂。禪影一以空。雲房久已閉。王氏昔事佛。年年旅金幣。玆山盛緇衣。列龕連巖際。一自聖人出。絃誦徧四裔。賦稅亮云平。袈裟誰復製。蕭條碧殿中。惟見荊榛翳。莫嗟招提廢。斯焉見治世。</text>
<title>摩訶衍。望衆香城。</title>,<text>白露未晞桂樹寒。衆香城影壓闌干。緣源始踐神仙境。忘險遂窮山水觀。一院甁爐秋草裏。千峰松櫪暮雲端。碧天萬里無雷雨。淸夜吹簫上石壇。</text>
<title>衆香城 八首</title>,<text>香城曉氣升。仰視丹霞艶。旭日射琅玕。雲端白閃閃。</text>
<title>衆香城 八首 其二</title>,<text>銀爐刻已奇。夕陽光逾瑩。矯矯上凌雲。輝映楓林暝。</text>
<title>衆香城 八首 其三</title>,<text>天朗月方中。秋深夜更寂。忽如白玉仙。飛舞千仞壁。</text>
<title>衆香城 八首 其四</title>,<text>啓明正迢迢。落月猶皎皎。依微雲漢光。斜照粉屛曉。</text>
<title>衆香城 八首 其五</title>,<text>遙空雨氣冥。四隅自成闔。隱隱博山圍。重重縞帳合。</text>
<title>衆香城 八首 其六</title>,<text>始霽淸光滋。一望秋氣振。沈香露奇姿。水銀有餘潤。</text>
<title>衆香城 八首 其七</title>,<text>倏忽數莖開。須臾半簪晦。白雲杳無垠。影泛珪璋內。</text>
<title>衆香城 八首 其八</title>,<text>游雲忽已歇。秋骨不勝兀。窈窕白芙蓉。姸彩奪明月。</text>
<title>鴈門</title>,<text>鴈門秋日晏。積霰遂成凍。神山別內外。落葉平巖洞。峻嶺上造天。但聞寒雀哢。茫茫大海水。島嶼一何衆。吾道不可行。商頌聊一諷。已絶省閣牽。稍靜丘壑夢。靈仙杳難攀。淸景秪自弄。香城尙隨我。迢迢遠相送。</text>
<title>外船潭</title>,<text>秋盛川光淨。霜寒蘋藻衰。洄流環似榜。陷石自成坻。杳杳雲飛遠。亭亭月上遲。九淵神景變。雨氣徧東垂。</text>
<title>楡岾寺</title>,<text>微霜澄遠壑。凉月照高樓。默默抱孤景。悁悁生百憂。未成蓬島隱。更向海門游。怊悵飛仙迥。桂枝忽已秋。</text>
<title>雨中。自楡岾。踰成佛嶺。</title>,<text>海門渺何處。陰崖聊直上。微雨冒西峰。颯颯寒松響。無言雲霧深。山下朝日晃。</text>
<title>佛頂臺</title>,<text>高臺絲竹遶香藤。西眺飛泉十二層。楓葉未零寒雨下。石門相望靜雲升。林端搖落知秋遠。巖際淸英愛露凝。杳杳柏田連九井。古來惟有列仙登。</text>
<title>臺上。斜對十二瀑。</title>,<text>九井有雲氣。曉雨淸遠嶠。危臺一長望。翠屛曖相照。懸空十二瀑。太陽發其曜。冥冥不見源。高下安可料。新霞散氛氳。餘霏舞蒨峭。艶如朝隮白。隱隱但斜眺。霜葉被幽壑。朔吹生寒竅。倚杖千仞上。時聽雲鴈叫。</text>
<title>自佛頂臺。踰樸嶺。</title>,<text>北嶺崔嵬萬仞危。籃輿直入碧天垂。游人莫厭臨懸壑。九井雲生度嶠時。</text>
<title>松林菴</title>,<text>山深秋未暮。紅樹照層巖。石室棲羣佛。風谿響萬杉。英英雲在履。浥浥露盈衫。北嶺臨煙海。吾將望遠帆。</text>
<title>外圓通谷口</title>,<text>東葉已零西葉丹。淸霜夜夜變林巒。百川橋下聊相望。秋色參差暮壑寒。</text>
<title>神溪寺</title>,<text>游子愛秋色。逶迤入暮崖。聊從孤墖宿。復與兩生偕。流月時窺戶。橫雲尙覆階。可憐千嶂影。永夜抱高齋。</text>
<title>自神溪。入玉流洞。石逕崎嶇。潭水逶迤。甚可悅。</title>,<text>束玉崢嶸立夕陰。近潭的歷映秋林。山門不辨白雲氣。湍水自生淸磬音。</text>
<title>玉流洞</title>,<text>淸影汎寒水。皓峰列太虗。輕風橫笛後。明月散纓初。高鳥鳴秋晩。新楓變雨餘。霞潭正彷彿。惜不置精廬。</text>
<title>明月潭</title>,<text>香城雖已遠。石脈猶未絶。皓曜二三峰。復向川上列。幽姿鑑秋潭。歷歷見雲雪。蕭颯遙林振。杳冥孤鳥滅。玆泓本無名。照月始知潔。嘉號自我始。姸景心所悅。淸思繞夕素。扶杖攀檉栵。靈境諒難識。眞源不求泄。誰言山外嶂。曾無白玉綴。</text>
<title>登高。西望九龍淵。</title>,<text>神嶽東崖濬九淵。瑤林白石散龍涎。連峰水躍千尋壁。永夜雷喧萬壑天。漠漠泉源高不見。重重楓樹迥猶姸。山中朝暮多靈雨。須待朱明灑甫田。</text>
<title>九龍淵</title>,<text>九淵閟幽森。古稱神龍宅。源出毗盧峰。東流穿積石。縈回七八曲。灧灧遂成澤。雙崖如馬耳。激湍下其隙。驚雷殷空谷。散絲媚遠碧。忽疑白雲來。徘徊風更逆。日昇嵁巖靜。潭黑無人跡。懸崖不可躋。但見檜與柏。游子緣山巓。凌霧窮水脈。垂身千萬仞。溪上空留舃。怵惕臨玄壑。罥罣攀叢柞。哀此六尺軀。豈如鴻毛擲。閒步升東丘。猶見飛流白。飄颻遠逾奇。冉冉明月夕。</text>
<title>神溪寺閣。逢聖節。西望志喜。</title>,<text>太液芰荷六十霜。蓬萊鳥獸舞蹌蹌。深山獨阻千秋節。古寺遙稱萬歲觴。</text>
<title>養珍驛</title>,<text>丹霞猶在幘。靈岳仰蕭森。孤驛依秋樹。千峰遶暮砧。不愁嵐逕遠。只喜露泉深。野老無塵氣。冲然太古心。</text>
<title>甕遷</title>,<text>下有滄浪上有崖。縈廻一徑夕雲霾。孤生濩落無田里。白首逍遙到海涯。</text>
<title>海邨晨起。登前巖作。</title>,<text>秋曉海氣晴。振衣下洲渚。初日出嵎夷。微霞澄遠嶼。眇眇疎星滅。稍稍哀鴻擧。陟巖眺東極。寥廓無一阻。</text>
<title>門巖</title>,<text>怪石莓苔積。滄洲麗影交。似門繫游騎。臨海壓潛蛟。霜葉還相映。沙禽正可巢。孤松避燒燼。辛苦寄寒梢。</text>
<title>四仙峰</title>,<text>扶桑萬里豁。叢石四峰尖。未曙霞先映。將昏露已霑。氣凌高鴈擧。光抱老龍潛。眞侶游何處。三山皓月纖。</text>
<title>月夜。泛舟游鶴浦。遙望楓嶽。諸峰隱隱出海口。神思悄然。</title>,<text>順流歌吹逆流聽。蕩漾輕舟逗翠屛。湖上雲沙生疊嶂。海中風竹響空汀。波搖明月夕鴻起。霜匝遙天寒葉零。極目西南森萬玉。蓬萊山色遠亭亭。</text>
<title>碧螺島</title>,<text>解帶臨靑嶼。維舟卧白蘋。泠泠秋意散。的的月華新。魚戱頻登石。鷗飛欲近人。何時偕野老。湖海與終身。</text>
<title>月出。泛舟自鶴浦。入碧螺島。沿洄久之。</title>,<text>湖水灧洲島。蒹葭氣已變。正當旣望夕。秋晴河漢見。明月昇東海。纖雲淸四面。團團白玉輪。直自波中轉。孤舟上無篷。溯洄不知倦。衰嶼哀鴈下。疎林零露徧。白沙自成峰。姸色凌霜霰。翠屛逈際天。輕霞被蔥蒨。補吏安羇拙。將母蒙恩眷。於焉遠世紛。何必廁時彥。昔賢貴明哲。英才多糾縣。微祿聊可隱。榮宦非所戀。渺渺滄浪趣。愉愉良夜讌。莫謂見幾早。夙志甘卑賤。</text>
<title>白沙峰</title>,<text>雲起還相似。月明更可弄。無言峰已成。朔風易吹送。</text>
<title>鶴浦。舊有元帥臺。爲人所燒。</title>,<text>居人苦迎客。臺榭屢成灰。湖山燒不得。秋月客自來。</text>
<title>登樂民樓</title>,<text>飛樓臨大野。凍雪生寒氣。下有扶桑海。波光徹象緯。風迅簾旌盪。月明簫管沸。永夜倚闌干。不知離尊旣。觀察文章妙。瓊林何昞蔚。朱檻宴嘉平。梅華綻猶未。不材叨屬府。秪慙官廩費。庶與斯民樂。無負專城貴。</text>
<title>宿九連城。積雪滿林。悄無人跡。乙亥</title>,<text>夙駕凌玄氷。飛盖入大荒。迢迢遼南岫。微見曙霞光。驚麕號空壑。棲鶻守古墻。往者盛明時。人煙達四方。干戈百年餘。邊民盡流亡。使价披榛宿。虎豹繞夜牀。思鄕惟霣涕。出疆更斷腸。何時歸舊里。垂釣靑溪陽。</text>
<title>過湯站東北二里。臨溪而宿。見林麓。一如故園。</title>,<text>離余父母國。間關竟何之。塞門一百里。山川亦云奇。黃花老道士。騎鶴徧九逵。帛公古仙子。鍊丹超八陲。泉壑與林藪。一一如高麗。南隣有井竈。北里有垣籬。桑麻不改舊。人事非昔時。耿耿思遺躅。默默懷深悲。大夫使四方。驅馳不足辭。秪傷天運變。不見中朝儀。</text>
<title>管公屯歌</title>,<text>管公一生習俎豆。華歆邴原共周旋。避地入遼陽。隱居三十年。海城西北五十里。數楹茅屋在溪邊。白布單衣祀父母。尊漢之心質蒼天。終世遯於斯。大節誠偉然。何故浮海三千里。歸老鄴下不西遷。昭烈皇帝帝室胄。仁義洋溢被九埏。海內英俊皆歸之。鳳雛在後卧龍先。管公苟能入成都。與彼二子相比肩。咸陽不用一箭復。何必六出祁山巓。嗚呼管公不歸蜀。應知漢業不久延。魏國聘幣終不受。偃卧丘園弄雲煙。後世何以稱其德。漢魏之間一高賢。</text>
<title>詠鳳城羅貞女事</title>,<text>賢哉羅貞女。少爲艾氏婦。縞衣綦巾有懿行。日夕溫恭事姑舅。吁嗟夫子奄忽死。旻天胡不予眉壽。兒生未三歲。竟日呼父母。艾氏世世本淸貧。四面山田無一畒。抱此孺子欲何歸。上叫蒼穹涕瀏瀏。朝具饘酏養高堂。夕負褓襁抱兒首。曰余萬死矢靡它。五十餘年一節守。千載可繼栢舟詩。中州女子亦罕有。顯顯令德孰敎之。大明遺化諒彌久。</text>
<title>入連山關</title>,<text>關雲殊漠漠。塞雪正濛濛。牧馬千林散。商車萬里通。窮陰愁異域。餘霰滿寒空。雖有一瓢酒。安能慰客衷。</text>
<title>狼子山</title>,<text>蘿徑安能入。松門不可攀。莫言狼子小。峰外更無山。</text>
<title>過冷井。望見遼野數千里。蒼茫無際。</title>,<text>蒼山忽已遠。曠野自玆始。直北走和林。極西臨易水。平楚無高低。橫雲亘萬里。馳道出其中。列樹下邐迤。繁陰夾兩堧。拂影連九軌。昇仙與昇平。二橋雲外峙。長城杳嵯峩。繞塞幾百雉。是時雪初霽。明月照中沚。茫茫大幕天。寥廓無餘滓。石門今安在。蒲河正瀰瀰。憶昔高仲振。能通太極理。張王二門人。與俱不求仕。避地入深山。翩翩如列子。我欲從之游。仙風不可跂。</text>
<title>曉對千山</title>,<text>月下聊相對。千山曉影高。雲光漸欲變。雪意不勝豪。臨塞哀湍切。連峰古木號。明春過此地。可以陟林臯。</text>
<title>香巖寺</title>,<text>夜靜香巖寺。天花落殿陰。山僧無一累。宴坐古松林。</text>
<title>次遼陽</title>,<text>遼野多游氣。蕪城生夕霞。長河羣飮馬。明月亂飛鴉。華表觀仙柱。關門訪酒家。明當渡瀋水。何以聽悲笳。</text>
<title>望華表山</title>,<text>昨夜夢見丁令威。爲問西漢定鼎初。留侯張良傅太子。延聘四皓起茅廬。東園綺里夏黃公。三人同時共隱居。商山峩峩春日暄。紫芝歌聲動林閭。此時令威在遼陽。角里先生非爾歟。令威俛首笑不答。飛上華表雲眇如。</text>
<title>婁壯士國安歸京師歌</title>,<text>念昔顯皇帝。踐阼二十載。倭奴犯釜山。殺氣連海岱。遂執王二子。咸關日月晦。嗟我文貞公。被繫自北塞。白刃凜閃閃。妻子泣相對。俘囚二千里。朝夕待斬刈。天子乃震怒。下詔出兵鎧。飛騰太乙軍。踊躍玄武隊。俱赴遼海南。誰能奮忠槩。赫赫大將軍。浿上掃羣穢。六師奏凱歌。不復憂彗孛。如何倭奴兵。蟻屯終不退。公子與陪臣。繫纍海上在。帝心益發憤。遣使二三輩。軍中奉璽書。莫不懷慷慨。烈烈婁壯士。直入虎穴內。奪我二王子。義聲傳萬代。文貞亦從還。德音又下逮。世世不雕題。莫非帝所賚。萬曆雖已遠。至今猶感戴。</text>
<title>麻大將軍出塞歌</title>,<text>桓桓麻公出遼塞。虎韔魚服受帝命。六月直趍島山下。南北天兵何其盛。鐵面華髮有英威。忠義感發由天性。夜半搏戰屯山上。羣醜震恐不敢競。富平驛西陣雲高。鳥章央央肅軍令。箭灘溺沒問幾人。十萬雕題盡奔逬。是時諸將議和好。蠻書紛紛乞修聘。獨公毅然不發封。東向瞋目罵淸正。曰余志在明大義。惟懼不能斬梟獍。天子授余大將軍。非爲兩國盟約請。帳前乃焚講和書。三軍鼓舞與相慶。</text>
<title>叴矛行</title>,<text>四大將軍禦倭奴。麻圍島山有功實。董收敗兵戰不利。劉造飛樓工未卒。惟有陳公獻馘多。東征大捷居第一。斧鉞初臨古今島。鴻鴈聲中霜滿橘。樓船一夜下南海。叴矛肅肅映朝日。魚龍震盪觀音浦。統制履危孰能卹。陳公直前冒重圍。一掃豺狼不少怵。船中寂然無人聲。噴筒四散火焰疾。燒盡秀吉百萬艘。海波盡赤連鮫室。金甲臨戰彼何人。朱幕飄飄雲外出。天兵乃發虎蹲砲。蠻舶破碎氣蕭瑟。六師凱歌還中國。百年之間四郊謐。山東郡縣可安眠。豈獨遼人永世逸。</text>
<title>深河行</title>,<text>劉公勇敢知兵法。戰守必先審敵勢。讒人中傷雖可畏。天子已燭螮蝀翳。璽書特授總兵官。日夜唯自揮感涕。大刀一百二十斤。馬上擊刺何其銳。始聞倭奴入釜山。慷慨遂陳東征計。六師枚渡遼水。獨守星州殆二歲。行長窮寇不足追。曳橋堅壁轅門閉。孰謂都督受倭劒。志如日星光昭晢。深河一戰竟授命。大義震耀垂百世。吁嗟白骨委沙漠。烈烈英氣橫八裔。</text>
<title>入瀋陽</title>,<text>瀋陽弓弩地。城郭鬱嵯峩。大野晨征遠。荒林夜獵多。家家馴介馬。處處舞金戈。萬里流沙外。今年又凱歌。</text>
<title>瀋陽。夜聞讀書聲作。</title>,<text>遙岑月欲低。寒樹露初下。忽聞讀書聲。出自西鄰舍。隱約諷六經。悠揚到五夜。絃誦雖有禁。童子不忍罷。沈潛孔氏言。詠謌文王化。好學諒由性。成人莫敎射。昊天降斯文。將以佐王霸。元有歐陽玄。昌黎與方駕。四方承餘韻。仰之如太華。孰謂蒙古文。不可行中夏。</text>
<title>北館行</title>,<text>有賢人兮行純粹。爲天下兮明大義。南漢被圍兮援不至。謀臣操筆兮主和議。文正裂書兮灑血淚。六日不食兮又自縊。入鶴駕山兮煙霞秘。遺外軒冕兮如脫屣。西望盖州兮不勝恚。力諫助兵兮死不避。逮繫東館兮復何媿。遷之北館兮困厄備。君子忠信兮感天地。敵國敬服兮南館置。明年釋還兮登台位。晩節一就兮薦賢智。鴻儒赴召兮朝夕侍。義聲布揚兮其誰賜。</text>
<title>南館行</title>,<text>陪臣繫獄皆忻忻。願得一死酬帝德。帝德蕩蕩如天地。唯懼百年酬不得。文貞李公有大節。少登帷幄竭忠直。一自烈帝死社稷。首陳復讎立人極。終身不聞絲竹聲。唯自西向長歎息。自稱亡國一孤臣。上殿涕淚霑衣裓。瀋陽初括明遺民。公按嶺南獨悲惻。抗言竟不送一人。保此餘氓不出閾。瀋陽過聽讒人言。囚覊數月還故國。冠盖迢迢入瀋陽。至痛在心人誰識。自古聘問是賓禮。奉命庶幾無愧色。</text>
<title>對竹葉酒。懷䨓淵南子 德哉。</title>,<text>竹葉釃新酒。芳樽生夕香。故人不可見。異域秪含傷。雪霽山光曙。雲開石氣蒼。梅花今已謝。何日定還鄕。</text>
<title>高麗屯歌</title>,<text>君不見崇禎深仁涵遠邇。覆露赤子無內外。有如一民不得所。中夜怵惕德音靄。朝鮮人卒戰深河。被俘遂從八旂會。天子招諭還本國。本國不受亦無奈。爰命遼東授之田。俾居塞下荷戈祋。數家煙火至今存。毅宗聖澤何汪濊。</text>
<title>英額門。望白頭山。</title>,<text>三叉源出白頭山。雙峽陰陰絶壁環。行人莫問深河戰。十萬天兵半未還。</text>
<title>羅大夫歌</title>,<text>斗杓有北拱。豐水有東流。人臣事上亦猶是。唯持一心終不婾。烈烈羅大夫。奉使入滿洲。不預八旂賀。全義是所求。於乎烈皇帝。盛德與天侔。惻怛宣室詔。不忘藩輔憂。南漢圍未解。東海出戈舟。皇恩也如此。屬國何以酬。陪臣雖萬戮。不忍背中州。</text>
<title>次廣寧</title>,<text>嚴風號廣陌。凍雪冒高峰。兀兀投孤店。迢迢待遠鐘。他鄕猶對觶。永夜獨聽舂。閭巷煙霞近。佇看紫翠重。</text>
<title>武陵橋 壬午</title>,<text>象王山色入雲霄。斜日騎驘上石橋。瑤圃芳華應未暮。羽衣中夜正飄颻。</text>
<title>仙碁盤</title>,<text>九曲逶迤石壁奇。仙碁盤下激湍垂。鳥聲日暮千峰靜。花氣雲深萬樹遲。稍喜泉源窮遠賞。還傷丘壑負幽期。山間三秀無人採。獨立煙蘿有所思。</text>
<title>宿海印寺</title>,<text>飛閣重重夕氣迷。千龕熒晃上燈齊。經藏古刻森空宇。香逐輕霞散遠谿。煙㙮嵯峩高殿上。雲松蕪沒曲臺西。夜深唯對孤僧影。躑躅花開月未低。</text>
<title>藏經閣</title>,<text>神光浮萬棟。仙刻肅千峰。不見蓮輪妙。徒傳貝葉宗。漆書玄景閟。金牒絳霞重。遙夜文殊月。應留古閣松。</text>
<title>國一庵</title>,<text>亭午循幽壑。逍遙釋氏宮。煙蘿孤磬遠。雲木一谿空。錫影隨僧淨。燈光與佛通。安平有墨妙。紫氣出龕中。</text>
<title>承命考講 戊子</title>,<text>繞楹飛幌夜迢迢。風動牙籤露氣消。雨足繁花爭吐艶。春深游鳥不勝嬌。徒能養病誰相慰。久未歸田只獨謠。試院十年無所補。白頭經卷永今宵。</text>
<title>與洪養之乘漁舟。訪金伯春 元行。得舟字。三首○己丑</title>,<text>泝江三十里。叩枻弄輕鷗。雲物仍淸晝。煙華共白頭。湍平宜洗酌。風緩不移舟。日夕懷嘉客。長歌下遠洲。</text>
<title>與洪養之乘漁舟。訪金伯春 元行。得舟字。三首○己丑 其二</title>,<text>衡門臨渼水。灌木繞高丘。明月三更寂。淸樽一室幽。游居多素韠。絃誦在滄洲。可惜傅巖老。濟川不作舟。</text>
<title>與洪養之乘漁舟。訪金伯春 元行。得舟字。三首○己丑 其三</title>,<text>白鳥散中沚。孤煙起夕舟。茫茫樓影遠。渺渺櫓聲柔。微雨滋羣木。飛雲亂一洲。更携江上酒。終歲與相酬。</text>
<title>登花山 庚寅</title>,<text>嗚嗚畵角動江城。巖際旌旗夕氣生。洲繞齊陵靑草遠。潮廻漢水白雲平。重溟已絶胡塵警。古渡猶聞戍鼓聲。徙倚南門多感慨。登壇不忍更論兵。</text>
<title>哭金敬夫 勉行○癸巳</title>,<text>盛位多才諝。金公獨文雅。醇厚棲心古。澹泊知音寡。署第當暮景。委佩躋金馬。承華講筵峻。草制夜燭灺。穆穆居喉舌。翼翼陪旃廈。分符守名州。張盖省遠野。岧嶢十二峰。吏事一蕭灑。金帶陟京兆。聖心不忍捨。孤跡遠朝端。頹齡卧白下。窮巷無車轍。白雪覆甃瓦。淸眞以自寶。蟬蛻如仙者。空階榴花落。新詩更誰寫。</text>
<title>英宗大王挽章 十二首○丙申</title>,<text>滄海神龍御九天。聖人基命百祥先。風雷鼓舞三千里。日月光華五十年。孝弟應侔虞舜哲。謙恭寧數漢文賢。四郊父老環山哭。洋溢仁聲萬世傳。</text>
<title>英宗大王挽章 十二首○丙申 其二</title>,<text>瑜佩鏘鳴問寢時。淸暉門閉夜遲遲。奄人用事機牙急。文母宣言涕淚垂。昭考神靈應保佑。懿陵仁愛竟扶持。成王不遇桃蟲患。顯德胡然到緝煕。</text>
<title>英宗大王挽章 十二首○丙申 其三</title>,<text>六師初奏凱歌聲。鑾輅臨門旭日明。湖左已聞妖祲滅。嶺南旋見陣雲平。兩階干羽長敎舞。五楘梁輈豈復行。袴襪十年猶不解。憂心中夜正惸惸。</text>
<title>英宗大王挽章 十二首○丙申 其四</title>,<text>寧考德音不忍忘。迎神淸廟益悲傷。婉容玄冕初升降。深愛朱絃更發揚。繼序尙思休澤遠。陞儲元賴聖謨彰。喬山松栢無窮慕。乙夜那堪玉漏長。</text>
<title>英宗大王挽章 十二首○丙申 其五</title>,<text>二皇功德定何如。並饗明壇大義舒。洪武恩深開國際。崇禎仁著出師初。禮存湯祀歌商頌。誠戴周宗感魯書。玉瓚年年躬祫事。白雲悽愴祼將餘。</text>
<title>英宗大王挽章 十二首○丙申 其六</title>,<text>全州佳氣古名都。初祖廟成百禮俱。周頌思文宗后稷。商歌長發饗司徒。皇皇路寢齊明薦。肅肅山樽酒醴醹。世序雖云千載遠。馨香唯在一心孚。</text>
<title>英宗大王挽章 十二首○丙申 其七</title>,<text>春日和鑾在藉田。東郊原隰草芊芊。羽旄遠繞靑壇立。鐘簴高臨翠幕懸。一墢勸耕千畒裏。九卿勞酒五雲邊。嗟嗟婦子皆來饁。保介更歌良耜篇。</text>
<title>英宗大王挽章 十二首○丙申 其八</title>,<text>頖宮大射日方中。穆穆朱襦左執弓。旌逐宮商偕偃仰。矢隨賓主各西東。先王制度三侯具。君子威儀四耦同。當日從官多白髮。至今猶憶醉春風。</text>
<title>英宗大王挽章 十二首○丙申 其九</title>,<text>圜土洞開八表春。滿庭和氣感天神。秋官堂閴緇塵積。廷尉門空碧草新。愍死龍蛇猶被惠。喜生螻蟻亦知仁。德音又復爭臣爵。地下應涵聖澤醇。</text>
<title>英宗大王挽章 十二首○丙申 其十</title>,<text>澣衣臨几百僚欽。儉德已孚天下心。越國錦文多不織。金陵綄線更誰紝。逾年殿上無完牖。終世宮中有弊衾。旗仗廞儀仍大帛。神孫繼志到如今。</text>
<title>英宗大王挽章 十二首○丙申 其十一</title>,<text>昭鑑永垂斧鉞嚴。四方歸極太平漸。元和陶鑄千形變。大澤涵濡萬族霑。楚士猶知尊孔子。周人寧獨討飛廉。焜煌玉冊揚休烈。聖志兢兢尙執謙。</text>
<title>英宗大王挽章 十二首○丙申 其十二</title>,<text>蘭臺珥筆近宸旒。夜襲天香下玉樓。雨灑皇壇禋祀夕。月明溫殿獻酬秋。屢蒙顧問終何補。每想恩榮秪自羞。叨玷文衡餘十載。歌成虞殯涕空流。</text>
<title>文孝世子冊禮日聯句</title>,<text>吾家大慶每今年。金尺洪圖萬世傳。列祖深仁基業厚。皇穹垂佑本支綿。唐堯瑞甲回新籥。軒帝樞星耀舊躔。丹棗奇徵方驗古。黃華聖節又符前。怡愉喜氣融三殿。蹈舞歡聲動八埏。天意可占生質異。人心已繫定名先。官緣輔養瞻光屢。位忝賓僚覿德專。海潤河淸謠頌盛。禮成樂備節文全。周邦瓜瓞徵岐嶷。夏啓謳謌識敬賢。日表溫文欣夙就。尺衣端穆仰齎虔。龍樓繞綵開宸笑。鶴禁橫經待胄筵。早諭身先三善敎。廣恩徭許一年蠲。七章服進輿情聳。貳極門開寶冊宣。靑邸迓休承出震。朱陽繼照協重乾。需雲同樂均霑渥。岳牧齊歡各奉箋。日午重煕瞻寶額。春回八彩擁祥煙。陽和普澤覃編戶。保傅新書講細氊。節近流虹騰華祝。綸頒貽燕誦周篇。宮壼拜賜恩濡首。班笏環瞻喜聳肩。千一史應書簡策。四重詩合載笙絃。賁成縟禮呈鰲抃。蒙養新工在燕涓。率土胥歡爭祝斗。自天申錫又如川。仁聲及遠咸顒若。彝典遵先復煥然。化景初舒遲午漏。休徵方至驗秋田。天成睿表如升旭。日就新知譬達泉。星會兩行齊翠弁。雲成五彩護靑綖。傳臚禮擧三呼動。志喜歌賡百韻聯。恭進寶圭承拜跪。齊鳴玉珮備周旋。今朝快覩爭眸拭。三載同祈幾頸延。瑞靄初凝雙鳳闕。祥風徐拂五花甎。欣均左海歌無競。壽獻南山頌不騫。蒼皥象輝排陛仗。明离叶律奏庭懸。歡情此日同跛躄。和氣如春及肖蝡。睿德新模文賁竹。鴻名肇錫譜添璿。元知是禮三王自。咸曰吾邦萬事圓。雷肆末班榮亦極。緋衣副价寵仍偏。初貽哲命雙函奉。上報洪庥五冊鐫。節届中元辰旣吉。福膺皇極慶相連。將傳聖主心精一。可卜宗祊業萬千。物色政當秋有實。工歌相與樂無邊。衢謠可但民情見。是日晴明又識天。</text>
<title>文孝世子挽章 三首○丙午</title>,<text>帝命前星降紫宸。祥光一道照秋晨。愛文已辨屛間字。救火先呼殿上人。頂幘䙆衫辭大寢。拂髦瑜佩上淸旻。數行哀淚霑綦綬。惟有孝心戀北辰。</text>
<title>文孝世子挽章 三首○丙午 其二</title>,<text>伶官朝奏四重歌。貳極門前瑞景和。淸廟告祥甘露下。廣庭頒敎慶雲多。將陪黼扆承愉樂。奚待賓筵勉切磋。睿學緝煕雖斤斤。長年不予奈天何。</text>
<title>文孝世子挽章 三首○丙午 其三</title>,<text>宮賓白髮已蕭森。三世承恩侍禁林。未見絳袍親保傅。遽聞靑盖向山岑。怡怡繞膝今安得。婉婉和顔更莫尋。寂寞銅闈秋草積。老臣何以慰宸心。</text>
