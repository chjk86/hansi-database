<title>挽詞 六十二 行判中樞府事徐文重</title>,<text>同榜交情五十年。晩來槐棘忝周旋。淵凝識度訏謨見。淸素風規舊業傳。歲改擬聯耆社席。時鞎奄失棟梁賢。沈痾恨阻靑門哭。和淚空題薤露篇。</text>
<title>挽詞右議政申琓</title>,<text>夙歲隨肩忝。同朝托契親。鼎鍾優地望。眉宇見天眞。科第雖先竊。登庸總後塵。天曹曾接武。台閣幸同茵。鼎鼐調梅日。巖廊正笏辰。規隨推軌範。密勿仰經綸。莫逆期心事。同貞贊化匂。君民唯係念。休戚輒忘身。釋負心恒切。勞神病遽因。深誠憂杞國。衷懇軫楓宸。大廈摧樑棟。英姿返穸窀。蒼生嗟枯薄。台宿奄精淪。後死寧無痛。完名幸有人。艱虞方溢目。時事獨傷神。綠野堂纔就。沙堤迹已陳。公私不盡慟。臨挽倍怗巾。</text>
<title>挽詞行工曹判書金構</title>,<text>霖兩鹽梅軫睿思。金甌枚卜叶昌期。樞庭密勿經綸地。前席從容啓沃時。望峻巖廊朝著肅。德侔川岳利功滋。中宵忽報台階拆。可耐邦家殄瘴悲。</text>
<title>挽詞行工曹判書金構 其二</title>,<text>士林𪚥範國蓍龜。千載明良契遇奇。燥濕險夷躬盡瘁。是非榮辱志無移。淸規絶俗門如洗。淵量包荒際莫窺。靑史他年歸點檢。完名終始似公誰。</text>
<title>挽詞行工曹判書金構 其三</title>,<text>自分孤蹤與世畸。幸從門下辱深知。方期白首同休戚。誰識蒼天不憖遺。末路漸艱心獨苦。時虞方棘涕空垂。龍亡虎逝無窮恨。痛哭非徒爲我私。</text>
<title>挽詞行左參贊李畬</title>,<text>黃扉六載倚扶傾。自信忠勤戴聖明。薄俗紛囂歸雅量。危機交錯任丹誠。素心肯爲居崇變。一疾都緣盡悴成。正屬艱虞失良佐。哀榮終始見宸情。</text>
<title>挽詞行左參贊李畬 其二</title>,<text>旅舍前冬枉駕臨。逋蹤偏愧受知深。行藏縱負矜愚意。夷險相期報主心。人事回頭成一夢。時憂溢目但孤吟。暮年雙鯉傳書計。篋牘凄涼忍復尋。</text>
<title>挽詞行禮曹判書金鎭龜</title>,<text>六載仍台府。明良際會隆。太陽終不滓。喬岳自多功。水旱頻焦念。凶嘉備瘁躬。從人祈釋位。臨沒又謙沖。未易兼才德。如公合廟廊。疲氓賴蘇息。吉士共登揚。世仰貧文子。恩加病柳莊。誰論七十壽。竹帛自無疆。膠淶同朝舊。滄桑晩節看。殘生誰倚仗。卽事尙艱難。荒壟非開閤。哀歌異噦鑾。無由去臨葬。巷哭與悲酸。</text>
<title>挽詞行大司憲洪受瀗</title>,<text>宏材碩量冠群公。六載黃扉委任隆。當國猷爲存大體。告君謨訓炳深衷。調元獨運洪句氣。支廈方收一柱功。誰料閟宮臨祭日。玉宸驚悼柳莊終。</text>
<title>挽詞行大司憲洪受瀗 其二</title>,<text>維賢輔世實關天。憂樂希文識後先。德業楷模何酷似。登庸衣鉢亦相傳。望尊喬獄符輿誦。謫見中台坼寶躔。看取高門餘慶遠。韋平經術竗譽專。</text>
<title>挽詞行大司憲洪受瀗 其三</title>,<text>龍門一托罄襟期。略去玄黃荷鍳知。敢道蓬麻堪並直。每欽蓍蔡足稽疑。艱虞溢目無今日。殄瘁傷心詠古詩。園寢周旋如夢寐。白頭臨挽淚交頤。</text>
<title>挽詞行副護軍徐宗泰</title>,<text>晩來位望儼台司。今日公唯棟榦姿。終始身無關節事。尋常門似布韋時。早知規範沈凝在。每仰謨猷篤實爲。耆碩滔滔驚殄瘁。此哀何但念吾私。</text>
<title>挽詞行副護軍宋奎濂</title>,<text>公年舞象我勝冠。每憶分津館裏歡。屈指流光眞一瞥。驚心世事幾千般。台躔並與魁杓仰。國手方從敗局看。滿眼公私無限淚。金臺北望寄遙酸。</text>
<title>挽詞判尹宋昌</title>,<text>兩相高名世莫爭。今看酷似有賢甥。曾因歷試功能著。晩被登庸際遇亨。發口無非憂國語。滿腔惟是愛君誠。云亡此日人安仰。謾使都民杵輟聲。</text>
<title>挽詞判尹宋昌 其二</title>,<text>從古安危係大臣。如公碩望世無倫。心存經濟能扶廈。力殫勤勞豈顧身。棟折奇災驚木稼。鑑亡深慟動楓宸。疏慵早荷恢襟庇。欲寫哀詞倍濕巾。</text>
<title>挽詞行副司直李寅燁</title>,<text>屈跡猶循政。閎才果晩成。登庸標衆望。特達荷宸情。正屬時艱會。彌勤日贊誠。休休恢雅量。赫赫恥浮名。關節包公簡。門庭向相淸。中書少塵牘。子舍乏金籯。疾病緣勞瘁。疇咨阻聖明。逝川誰挽住。穹廈莫扶傾。末議叨樞席。餘光仰火城。江扉限牽紼。臨挽淚縱橫。</text>
<title>挽詞戶曹判書趙泰采</title>,<text>邦國安危屬藎臣。黃扉六載儼垂紳。鴻猷幾贊多艱日。鷄夢飜驚盡瘁辰。宸慟貞觀亡一鑑。世稱元祐有完人。邇來時事虞憂甚。淚爲公私自滿巾。</text>
<title>挽詞知敦寧府事尹世紀</title>,<text>凝然風骨自超倫。酷似先朝顧命臣。一節獨能遵漢法。衆咻終未撼齊人。身忘宗社多難日。病積園陵盡瘁辰。惆悵向來弘濟望。台躔遽晦奈蒼旻。</text>
<title>挽詞江華府留守李思永</title>,<text>吾生已七十。故舊皆凋喪。自詑我有友。每喜公無恙。公又捐館舍。歎息吾安放。公生忠厚家。詩禮有所養。沈凝且敏達。坦懷夷而曠。自少期不淺。早負公輔望。中年佩銅章。晩歲題金榜。材豈藉門華。進實由已長。海邦初攬轡。宿弊分管餉。西門任鎖鑰。兵車壯關防。地部均稅洪。市流無怨謗。天官甄庶品。醫譯絶輩行。望實日以隆。氷操兼雅量。卿勞迄可休。天眷有所向。果然協夢卜。廟社安危仗。鎭俗止浮競。奏事看忠亮。自然功利博。巖巖泰山嶂。庭前僅旋馬。家僮唯一兩。門外無襍賓。藏中少甕盎。未增布衣時。不似相門樣。人中士君子。朝端眞宰相。勤勞積成瘁。一疾誠無妄。藥餌淹時月。國事猶未忘。唯願釋重負。諄諄至屬纊。蒼天不憖遺。里巷絶杵唱。聖主亡鑑悲。士林失柢悵。國虞思愈切。狂濤誰復障。前月夢見公。宛然平昔狀。公曰萬里行。君難及期訪。書廻每驚慮。夢罷增悽愴。凶音到旬後。爽氣歸天上。人間白首餘。生死將焉仰。官守未越界。遠日違臨壙。哀詞情不盡。欲寫淚潮渳。他時披宿草。一哭藁里藏。</text>
<title>挽詞吏曹參判兪得一</title>,<text>萬丈喬岡高復高。江河千里亦滔滔。世人欲識其功澤。請看黃扉六載勞。</text>
<title>挽詞吏曹參判兪得一 其二</title>,<text>酷似聲名早播芬。公孤之器世爭云。龍門變化休嗟晩。一掣鵬飛萬里雲。</text>
<title>挽詞吏曹參判兪得一 其三</title>,<text>君王高拱坐明光。五色雲煙繞御床。玉署橫經行道日。文章幾綴舜衣裳。</text>
<title>挽詞吏曹參判兪得一 其四</title>,<text>褰惟孤竹轉栽松。二路棠陰惠化融。長算剩從關外得。統軍千尺氣爭雄。</text>
<title>挽詞吏曹參判兪得一 其五</title>,<text>雩沙芳草繞苔磯。別墅江干久掩扉。國事于時丁百六。退憂曾與世相違。</text>
<title>挽詞吏曹參判兪得一 其六</title>,<text>瑤臺瑞月屬重明。再入延英寵若驚。待漏知申淸切地。上林春日聽流鶯。</text>
<title>挽詞吏曹參判兪得一 其七</title>,<text>長於烏府與薇垣。宗伯司農位望尊。太宰提銓心益小。閑庭常若絶塵喧。</text>
<title>挽詞吏曹參判兪得一 其八</title>,<text>金甌特卜自宸衷。半夜台星耀太空。不大其聲朝著肅。知公有古大臣風。</text>
<title>挽詞吏曹參判兪得一 其九</title>,<text>潞公醇謹曲江淸。輔相邦家八柱擎。契合實如魚有水。安危偏荷聖心傾。</text>
<title>挽詞吏曹參判兪得一 其十</title>,<text>洪鍾大呂世稱珍。玉潔氷淸任性眞。終始盛名無點累。共推元祐有完人。</text>
<title>挽詞吏曹參判兪得一 其十一</title>,<text>千頃汪汪雅量深。小人之腹莫窺潯。勤勤但有憂時意。一幅忠言破黨淫。</text>
<title>挽詞吏曹參判兪得一 其十二</title>,<text>奔趨外內夜而朝。一疾沈沈二豎驕。巨寢忽然成大夢。國人揮涕絶街謠。</text>
<title>挽詞吏曹參判兪得一 其十三</title>,<text>至懇丁寧啓手時。綸音纔下已騎箕。謙謙自是平生志。許副輝光史冊垂。</text>
<title>挽詞吏曹參判兪得一 其十四</title>,<text>年位俱尊德亦章。主恩時望冠巖廊。人間萬事無餘憾。一子才賢貯玉堂。</text>
<title>挽詞吏曹參判兪得一 其十五</title>,<text>人亡國瘁詎堪悲。時事崩分轉益危。唯有豫樟千仞木。怳疑重見我公儀。</text>
<title>挽詞吏曹參判兪得一 其十六</title>,<text>衰草荒涼鎖夕煙。北溪新築傍新阡。盈盈綠野堂前月。留照公心夜夜圓。</text>
<title>挽詞吏曹參判兪得一 其十七</title>,<text>蒼天欲問理堪疑。元老如何不憖遺。從此聖朝亡一鑑。啜哀非但爲吾私。</text>
<title>挽詞吏曹參判兪得一 其十八</title>,<text>登門承誨幾年餘。往事依依一夢如。偏愧不才蒙奬詡。哭公今日倍霑裾。</text>
<title>挽詞吏曹參判兪得一 其十九</title>,<text>南曹佐貳幸追陪。聽雨荷塘酒數杯。今日德容難再覿。及門空拜素帷回。</text>
<title>挽詞吏曹參判兪得一 其二十</title>,<text>丹旐飛飛動薤歌。欲題哀挽意如何。山丘華屋無窮慟。醉後西州不忍過。</text>
<title>挽詞行大司成金鎭圭</title>,<text>主辱須賢佐。時艱見藎誠。履霜知戒切。鍊石驗功成。元氣衡杓斡。狂流砥柱橫。向來具瞻地。終始獨完名。許國盈腔血。憂時映鬢霜。猶期臥黃閣。遽値祀明堂。凌雨知榱棟。洪濤失柁檣。百身人欲贖。六載澤還長。齒爵雖相絶。襟期卽共投。恩非在桃李。哀豈洩綿芻。殄瘁詩堪賦。安危淚自流。從今巷北路。沈慟當西州。</text>
<title>挽詞咸鏡道觀察使黃欽</title>,<text>賓館周旋仰德音。知公今世我偏深。傳來舊業根忠孝。酷似遺風襲笏簪。銓府世稱無李徑。塞藩人愛化棠陰。鹽梅晩試調和手。氷蘗恒存砥礪心。禍福盡從身外擲。是非先向義中斟。辭溫晝席勤論道。氣肅朝堂儼整襟。人面各殊同慕敬。世情雖險敢欺侵。宏材主恃扶顚棟。甘澤民希沃旱霖。時勢卽今尤岌岌。沈痾其奈竟涔涔。勤勞已覺緣敦匠。謙挹終看際覆衾。杵輟秦歌悲巷哭。鏡亡唐殿慟朝臨。達尊全福曾稀古。浮世完名始見今。騎尾好歸公豈憾。瘁邦深痛我難任。蒼生日有啼飢怨。丹扆朝無補闕箴。喬嶽明廷誰鎭壓。驚波平地自浮沈。龍門幸遂持鞭願。蝸室頻蒙枉駕尋。迷處警醒言藥石。姻家連結契蘭金。無心異日周行入。逬淚今朝楚些吟。遐塞尙勞瞻几舄。重泉何忍閟琅琳。難堪白首西歸後。獨對賢郞舊翰林。</text>
<title>挽詞行大司諫金宇杭</title>,<text>巖廊幾歲佩安危。爲國忱誠聖王知。砥柱橫流扶正議。廈氈敷奏盡忠規。台衡星拆重宸悼。殄瘁詩成百辟咨。時事漸艱何所恃。痛懷非獨哭吾私。</text>
<title>挽詞行都承旨兪集一</title>,<text>巖巖氣宇領朝紳。望似秋霜卽似春。德協蓍龜猶自遜。班躋鼎鼐也能貧。靑臺忽報台星晦。黃閣今無宰相眞。白首幕僚悲獨在。緬懷東閤已生塵。</text>
<title>挽詞京畿觀察使洪受疇</title>,<text>淸白承家律已嚴。大臣風彩四方瞻。包容量似婁師德。進退憂同范仲淹。病祟殫勞違報答。恩從釋負副沖謙。星槎舊客驚存沒。門館凄涼淚神霑。</text>
<title>挽詞副提學鄭澔</title>,<text>黃扉最受聖君知。契合昭融六載茲。正色立朝人有倚。鞠躬盡瘁死爲期。匡時誰識扶持力。遇事都忘利害私。宗國憂深遲一退。如何今日便長辭。</text>
<title>挽詞左承旨韓聖佑</title>,<text>重闢賢塗眷注新。蔚然材望冠名津。平持盛滿爲完器。默有彌綸作藎臣。世禍心驚紛墮笏。邦綱力樹儼垂紳。沈痾未了酬君志。痛衋周家殄瘁辰。文退淸規衆所欽。賢甥珠玉照當今。滄桑閱後三台座。器業傳來六載霖。耆社畫圖虧一齒。槐庭氣色撫餘陰。寄言行馬休將輟。雛鳳高飛入禁林。</text>
<title>挽詞守黃海道觀察使申銋</title>,<text>當朝綽有古先風。爰立台司位望崇。淸謹一心期報主。艱虞盡節孰如公。民蒙大澤深山利。世識中流砥柱功。慟結云亡邦國瘁。奈何天不祚吾東。</text>
<title>挽詞守黃海道觀察使申銋 其二</title>,<text>恩遇彌隆十載間。士林宗望重如山。持危正待濟川了。厭世忽驚騎尾還。文陛鳳儀千古隔。耆英龜壽一籌慳。忝居召伯甘棠地。痛哭公私涕自澘。</text>
<title>挽詞守黃海道觀察使申銋 其三</title>,<text>楮子江山繞座隅。畫中形勝似蓬壺。心持退讓閑情寄。身繫安危宿願孤。尙記從容評水石。奈今諧笑隔泉途。它時溯峽東歸路。悵望花軒獨映湖。</text>
<title>挽詞守慶尙道觀察使朴權</title>,<text>八柱承天重。三台捧日明。知臣惟聖主。似舅卽賢甥。喬嶽功潛運。氷壺質自淸。試看編簡上。能有幾完名。</text>
<title>挽詞守慶尙道觀察使朴權 其二</title>,<text>箕宿新添彩。台躔奄晦光。勤勞六載久。幻化七旬忙。大廈驚樑折。重宸惜鑑亡。羊曇無限淚。忍更過門墻。</text>
<title>挽詞守全羅道觀察使閔鎭遠</title>,<text>儀貌疑然器宇宏。歷敭中外蜚英聲。持衡務在賢邪辨。秉軸要先義利明。鵠立朝端稱酷似。馬旋廳下等寒生。靑臺忽報台星隕。忍說時危失老成。</text>
<title>挽詞左承旨安垕</title>,<text>巖廊六載際明良。嶽鎭淵渟利澤洋。攬轡西關留繪像。延賓東閤贊馨香。波濤秪仗中流楫。風雨俄傾大廈樑。正屬艱虞龜鑑失。哭公深痛較私長。</text>
<title>挽詞左承旨安垕 其二</title>,<text>雲壤雖懸氣味融。溫溫謦咳幾欽風。淸淮別語春醪戒。湛露恩頒夜席同。秦杵輟舂行路泣。郢斤無質暮途窮。惟殘寂寞憂時淚。灑向佳城倍愴衷。</text>
<title>挽詞贊善權尙夏</title>,<text>雍容德器儼儀刑。正笏巖廊百府傾。憂國寸心長耿耿。中流一柱獨亭亭。焉賢東閤門常闢。遺恨西江浪未平。今日此翁何處得。可憐天不眷生靈。</text>
<title>挽詞贊善權尙夏 其二</title>,<text>堤山秋夜翦燈時。一榻荷裳襯錦衣。百變滄桑重瀉意。五年雲樹更傷離。郊原卜築文纔就。晩節優閑計忽非。臥病空山違一訣。秪應泉下是前期。</text>
<title>挽詞前司䆃寺主簿鄭齊斗</title>,<text>扶時須在老成中。澤物方知嶽瀆功。倉卒劉寬無遽色。從容謝傳想儀風。一心槃水履持約。十載巖廊際會隆。重感吾先遺鑑舊。何堪壽祿更相同。</text>
