<title>次龍泉館</title>,<text>野宿常畏盜。山行常畏虎。客子不遑息。何時免勞苦。薄暮投小館。日脚下平莽。溪水淸且綠。粼粼石可數。入門衣自潤。林翠連軒廡。豈知征途間。得此山水古。愁辛欲一洗。奈此懷靡監。世故方未夷。浮生信如寓。天涯悲薄遊。時序疾於羽。獨坐到夜分。殘燈翳復吐。</text>
<title>謝沈正言希安李修撰彦愼夜訪。</title>,<text>騷翁伏枕方憔悴。有客扣門驚夢寐。倒裳忽見兩同年。借問爾從何處至。風流御史沈東陽。詩格老成今擅場。去年攀桂折第一。人道狀元年少郞。玉堂學士李謫仙。嗜酒飮如鯨吸川。近日奉使適關西。關西風景隨吟鞭。不是從前愜心賞。胡能冒夜來相訪。人間奇會誰使然。天上德星應動象。東家濁醪定有無。催遣兒童滿眼酤。草草薄羞不堪餐。且傾寸心成歡娛。酒酣作歌歌始放。歌聲逶迤懷跌宕。淸談已舒眷眷情。亂舞誰覺僛僛狀。塵世應難辦一笑。吾儕況乃眞同調。莫將此樂墮空虛。有約不赴如燈照。</text>
<title>薄薄酒</title>,<text>君勿薄薄薄酒。薄酒可爲掃愁帚。君勿醜醜醜婦。醜婦可以操井臼。薄酒醜婦我所愛。紛紛物理君知否。物性有厚薄。世情好其厚。物色有姸醜。人心惡其醜。物之不齊天道然。人生安得均所受。未應從事賢督郵。不必西施勝嫫母。所以濁醴享鬼神。所以無鹽作王后。薄薄酒勸君飮。醜醜婦勸君取。從來伐性在美酒。自古傾城由哲婦。不如醜婦擧案與眉齊。自酌薄酒傾百斗。</text>
<title>早行</title>,<text>野館聞鷄起。山村信馬行。斗隨殘月落。河共曙雲橫。石逕凝霜滑。松橋觸水傾。艱難過十里。前路漸分明。</text>
<title>登開平驛亭。望妙香山。</title>,<text>淸雰霽寥廓。萬物生春容。騰身古驛榭。送目香爐峯。絶頂聳突兀。羣巒紛雜重。閑雲鎖洞壑。麗日明杉松。我昔尋異境。伽藍訪禪宗。非心洗夜雨。深省發晨鍾。邇來負泉石。世累煩侵攻。經過近勝界。頗覺幽意濃。沈吟起遐想。悵望追舊蹤。終然迫程限。未果諧心胸。攀援有桂樹。路阻無由從。寄謝山中老。歲晩儻相逢。</text>
<title>題豳風七月圖 八首</title>,<text>歲律鳴筩鳳。農功造土牛。將身趨稼穡。作意理鉏耰。事豫終無廢。心勤自不休。佇聞啼布穀。携器就西疇。</text>
<title>題豳風七月圖 八首 其二</title>,<text>屋角花千樹。村前雨一犁。菑畬耕必早。畛隰耦須齊。共識田官喜。還分饁婦齋。辛勤忘倦惰。白日已沈西。</text>
<title>題豳風七月圖 八首 其三</title>,<text>鬱鬱杉松密。深深廟宇淸。豆籩渾整潔。袍笏極齊明。事以開氷告。儀因薦韭成。彤庭駿奔罷。猶聽珮環聲。</text>
<title>題豳風七月圖 八首 其四</title>,<text>日暖蚕初浴。蘩生葉正肥。原頭纔采來。野外已祁祁。入掬柔粘指。盈襜潤着衣。隔林聞語笑。相伴執筐歸。</text>
<title>題豳風七月圖 八首 其五</title>,<text>陌上千條遠。堂中萬箔連。葉稀經再摘。蚕老入三眠。會取筠籠滿。行看瓮繭圓。有金應不顧。紡績意方專。</text>
<title>題豳風七月圖 八首 其六</title>,<text>秋日三農熟。天風百須香。鎌磨新月白。稻割亂雲黃。秉穗多遺滯。坻京有積倉。幸逢官稅薄。燕樂戒無荒。</text>
<title>題豳風七月圖 八首 其七</title>,<text>滌地休秋穫。調砧急暮春。酒淸神可賽。飯滑老先供。樂飽期終歲。迎寒念禦冬。葺廬須勿緩。春及又從農。</text>
<title>題豳風七月圖 八首 其八</title>,<text>朔吹寒方烈。陰氷凍已牢。闌干連澤國。皓白映山皐。採斲千人聚。藏收百尺高。廟堂調燮重。趨役不辭勞。</text>
<title>馬上睡</title>,<text>午景熏人困。春眠信馬成。初如爲蝶去。旋似御風行。界闊身全放。心冥物莫嬰。忙中得閑味。不覺在嚴程。</text>
<title>春日村居</title>,<text>野人那解賞年光。祗喜風和與日長。石甃半消氷筋白。沙堤全着柳絲黃。山田曉墾雲生來。澗菜朝挑露滿筐。向午隣翁來款戶。任敎爭席話農桑。</text>
<title>食薯蕷</title>,<text>久苦食薺腸。深慚憶蓴趣。園收接輿菁。火撥懶殘芋。終非可口資。碌碌安足數。豈若陽公田。石子如星布。融融潤赤埴。湛湛凝玄露。豐成先百嘉。天地精英聚。雖無鳥獸形。足被蔘苓妬。斸地採圭璧。盈筐濕雲霧。崖蜜相發揮。佳境心自悟。遠勝盧仝茶。風生兩腋羽。氷壺肯立傳。玉延當作賦。從今漢陰甕。不灌黃精圃。</text>
<title>愼大夫聽潮堂</title>,<text>市人日中集。析利相喧爭。五音使耳聾。況此令心驚。不如賦歸去。來聽寒潮聲。大夫當朝傑。宦業銅章榮。雅性樂山水。何曾愛功名。卜居深岳下。鑿翠開軒楹。上凌疊嶂高。下壓長郊平。澄江流日夜。一道連海橫。潮來浪卷雪。勢若山嶽傾。初疑浙江魂。怒氣隨風生終。訝淝水戰。草木皆晉兵。天地籟俱發。宇宙聲自盈。寒凝偃息牀。壯繞翬飛甍。豈唯兩耳爽。更覺身已輕。不辭酒力微。獨喜詩韻淸。佳哉聽潮味。眞愜幽人情。鄙余落塵臼。役役趨都城。平生泉石意。安肯繫簪纓。機心尙未息。十載負歸耕。巖隅有閑地。鞋襪吾將行。</text>
<title>夜雨</title>,<text>動竹風初起。驚栖鳥不安。三更聞過雨。一夜覺生寒。病骨衣裳薄。愁心睡寐難。甕間聊自酌。臥聽曉鍾殘。</text>
<title>病後耳鳴</title>,<text>病後難堪觸耳驚。無端音響忽然生。閑中宇宙號三籟。律外笙簧混五聲。牛鬪寧知羣蟻動。蠅飛謾認早鷄鳴。田中聲鐸休須怪。風鶴從來摠似兵。</text>
<title>謾成</title>,<text>爲官不擇要。卜築不求寬。仕或爲貧屈。室唯容膝安。譬如飮濁醪。自有陶然歡。我今性懶拙。無室亦無官。身若喪家狗。迹同超世鸞。豈不愛吾廬。庶欲彈塵冠。聖賢未暖席。君子不素餐。達人貴知命。踰分古來難。</text>
<title>貧病</title>,<text>此生生理轉疏迂。貧病難堪養片軀。顔氏一簞今亦乏。相如四壁我還無。席門時見投羅雀。書架長留結網蛛。唯有蔬筐兼藥裹。曲肱誰識箇中娛。</text>
<title>磨鏡有感</title>,<text>古鏡鑄江心。云是名夷則。團圓素魄盈。散亂靑菱刻。至寶天所慳。護持神明力。流傳幾千年。竟爾爲我得。歲久藏匣中。朦然如漆黑。塵昏魍魎欺。月暗蝦蟆蝕。照物失光華。令人廢容飾。雖遭外累侵。本體明未息。遂召負局生。膏鈆一磨拭。湔成白蓮花。拂出秋潭色。肝膽洞無障。姸媸瑩不忒。形奇鬼莫逃。眸眊人焉匿。却憶未磨時。羣穢來相逼。沈沈綠暈多。皎質誰能識。舊染革豈難。復初未終食。因知物皆然。對此感胸臆。刮目驗阿蒙。磨玷戒有抑。治心理可推。滌垢同一式。寄語好脩人。無使心受惑聖。賢垂訓辭。學在明明德。</text>
<title>靈城府院君申公 光漢 挽章</title>,<text>一代風流逈出儔。文忠家世繼箕裘。中年兒誦身居洛。晩節人推學接鄒。勳業不刊鍾鼎在。老成雖去典刑留。瓣香敬爲南豐莫。忍道功言取次休。</text>
<title>對雨招友</title>,<text>靑蛙鳴井傍。白蟻戰床下。黑雲映蒼林。疏雨忽飄灑。幽軒進微凉。爽氣破朱夏。嶽色來竹窓。溪聲遶茅舍。初醒枕書眠。擡眠望平野。暇日飽淸閑。獨吟知者寡。雖無客相酬。亦可傾玉斝。爲報東隣人。憂心來共寫。</text>
<title>送別金彦喜倅豐基郡</title>,<text>古郡絃歌自竹溪。黃堂一夕降文奎。淸風共道人隨鶴。利器誰嫌刃割鷄。白屋桑麻知愛惠。靑衿函丈見提撕。不慚鬼物揶揄笑。謾向樽前惜解携。</text>
<title>次光州喜慶樓韻</title>,<text>長笛那堪暮倚樓。美人遙望隔三秋。親朋會面渾靑眠。道路關心易白頭。木落山容當檻瘦。雨收嵐氣入簾浮。詩情正與羈情倦。欲就新篇不自由。</text>
<title>舟宿海中</title>,<text>積水不可極。波濤浩崩奔。夜來風勢惡。雨下如翻盆。小舸聽所止。隨潮頻吐呑。篙師莫措手。客子潛喪魂。平明見島嶼。始覺性命存。僕夫問盥櫛。怪我顔不溫。煖酒進數盞。乍開心眠昏。平生困跋涉。艱險難具論。到此危更甚。頓敎霜毛繁。作詩記行役。他年期不諼。</text>
<title>雨中對花</title>,<text>異鄕寒食倍傷情。雨惹愁端不肯晴。落盡杏花無一飮。酴醾空自醉淸明。</text>
<title>東郊觀射</title>,<text>郊原物色媚新晴。較藝分曹爲練兵。手挾四鍭弓自勁。楊穿百步技偏精。日斜芳草移旗影。風滿長林雜鼓聲。莫怪淸時勤武事。終敎罝兔作干城。</text>
<title>初夏。養素樓上作。</title>,<text>咄咄獨書空。寥寥伹坐嘯。遇此庭訟簡。登樓展淸眺。朝煙遽已收。午景來相照。遐觀東洛流。近對北山峭。池荷綠初浮。階藥紅自耀。水淺魚可數。林深鳥爭呌。覽物豈徒爾。要識箇中妙。非無酒以遨。誰與諧歡笑。專城愧絃歌。抱材乏廊廟。請從肆志人。歸來事耕釣。</text>
<title>五月四日。東軒偶題。</title>,<text>南候舒長日。東軒嘯傲時。草侵閑倚檻。禽和獨吟詩。綠樹迎凉近。靑奴着睡遲。明朝是端午。滿酒自先持。</text>
<title>次比安客軒韻</title>,<text>古縣槐根老作龍。蟲侵畫壁鼠穿墉。山雲影落窓間席。野水聲連檻外松。暫爲郵人休馹足。還從地主試談鋒。前程應有催詩雨。午戰方酣見蟻封。</text>
<title>秋月軒夜坐</title>,<text>待月人猶坐。迎凉樹欲侵。鳥依梧葉宿。虫在草根吟。夜績明村火。秋舂動野砧。平生衣食累。羈旅費光陰。</text>
<title>冬夜煎茶</title>,<text>佳茗聊將雪水烹。昔人持此比傾城。枯腸自嗜金芽味。駭浪方酣石鼎聲。燒盡爐中文武火。數殘城上短長更。如今始信盧仝語。兩腋淸風取次生。</text>
<title>人日卽事</title>,<text>倦作三年客。愁看七日陰。雲容低曠野。雨氣滿平林。惻惻春寒重。醺醺晩酌深。佳辰梅柳意。還攪故園心。</text>
<title>次善山客軒韻</title>,<text>畫諸三年未有成。空敎稚子候淵明。梅生東閣舒詩與。雲度南山卷宦情。旅鴈引羣春返塞。棲烏逋尾暮依城。歸田欲決檀公策。不用何侯赫赫名。</text>
<title>雨中</title>,<text>濛濛穀雨暗山村。悄悄春愁惱客魂。穠李夭桃零落盡。却將庭草共黃昏。</text>
<title>元日立春</title>,<text>元日初開曆。新陽已動灰。應嫌雨相後。故作一時回。壽酒和椒飮。韶華入菜來。鄕心如物色。便覺被春催。</text>
<title>雨後書懷</title>,<text>雨聲夜復密。物色春已深。朝來有佳思。庭樹多鳴禽。紅綠挾晴光。紛然上遠林。倚杖望郊原。年華傷客心。去國身且病。光陰忽駸駸。世故方未夷。薄書更相侵。池中有鳧鴈。隨意恣浮沈。安得從之遊。聊投冠上簪。</text>
<title>溪上</title>,<text>溪雨新晴好。山雲獨云閑。水深魚得計。日暮鳥知還。物意隨春候。愁痕上客顔。歸心遽如許。一夕滿鄕關。</text>
<title>示星奴</title>,<text>無心結柳送文窮。不肯尋源慰渴翁。莫學陶奴奇異事。唯愁肯上錦囊空。</text>
<title>雨晴</title>,<text>宿雨花柳明。新暗鳥烏樂。山川開畫圖。物色正綽約。芳菲屬豔陽。自嘆身流落。故舊書斷絶。誰能念離索。歸田雖未成。志在一丘壑。如何迷簿領。强顔主畫諾。融融對春華。咄咄坐齋閣。安得賞人心。寫憂聊共酌。</text>
<title>朝睡</title>,<text>病時苦不寐。病已眠正好。昏昏不覺曉。肯被春色惱。朝日高文五。簷禽弄晴昊。暖氣方困人。心灰復形槁。頹然臥自穩。有似玉山倒。車馬不馳驅。階庭寧灑掃。園花半零落。滿地生碧草。應須睡着牢。學取希夷老。</text>
<title>盤松亭宴集</title>,<text>愛彼松樹林。開此良宴會。霜皮蹙蒼鱗。黛色擎翠蓋。散步迎晩凉。長吟聽靈籟。同來客五六。摠是風流最。開樽瀉濁淸。飣豆雜炮膾。醉餘岸紗巾。目送歸鴻外。老子興不淺。境勝神自泰。攀援歲寒枝。前峯生夕靄。</text>
<title>午憩澗邊石上</title>,<text>澗水琮琤觸石喧。自將衫袖拂雲根。坐臨淸淺看魚戱。吟向空虛答鳥言。半月領他林下趣。一杯招得客中魂。酣餘亂掬波紋細。洗盡行塵滿面昏。</text>
<title>京師上元</title>,<text>人日濃陰連上元。春寒和雪赴黃昏。觀燈行樂風流遠。望月占年習俗存。莫謂京華今寂寞。猶勝道路昔趨奔。幽齋正好煎佳茗。鼎面貪看素浪翻。</text>
<title>春日。懷李春川思敬。</title>,<text>正是芳菲節。思君太瘦生。停雲春靄靄。歸鳥暮嚶嚶。得酒誰同醉。聞笳獨自驚。昭陽江上月。應識此時情。</text>
<title>梳頭洗足。有感而作。</title>,<text>君不見拾遺流落劒南州。醉臥一月不梳頭。頻抽玉簪搔白髮。摠爲眉攅萬國愁。又不見子春平生汙衣服。忍垢數年一濯足。失財敗事亦偶然。得禍安知不爲福。兩公心地自淸明。修飾邊幅徒疲精。豈比蓬頭垢面子。終被傍人譏不情。我性慵惰老更甚。況復嬰痾長伏枕。邇來盥櫛廢多時。穢染衾裯痒妨寢。今朝湔祓拭以巾。三沐三薰能日新。消融査滓痛澡雪。所貴在心非在身。</text>
<title>驟雨復晴</title>,<text>野暗雲拖雨。山明日照阿。陰晴一刻變。翻覆百般多。天道猶如許。人情可奈何。滔滔同此度。感歎付酣歌。</text>
<title>家有舊琴一張。無絃。塵埋久矣。適霖雨樵絶。取以爲薪。嗟惋終日。作詩自慰。</title>,<text>食貧自覺薪如桂。喚取桐君備晏炊。爲主漆身應不惜。含音焦尾有誰知。雖同煮鶴殺風景。絶勝烹雌燒扊扅。莫笑此翁生理拙。會栽榿木待三朞。</text>
<title>哀蜉蝣二十韻</title>,<text>納納堪輿大。林林品物稠。洪纖紛氣化。動植各形流。生死元常理。消磨孰久留。菌應疑晦朔。蛄不識春秋。觸類堪憐汝。傷懷腤結愁。乍隨朝日出。還共暮雲收。陋質嗟誰數。微生不自謀。依俙猶一瞥。滅沒似千漚。野馬消空裏。醯鷄死甕頭。如何渠命短。況乃此生浮。寓世無根帶。將身若贅旒。靑陽風燭轉。白髮繭絲抽壯。志摧成謬。塵寰泪未休。到頭同過客。何處向荒丘。詭誕仙夫訣。蒼茫海屋籌。英雄魂寂寂。今古夢悠悠。歎逝虛煎慮。安排可解憂。彭殤歸共盡。鵬鷃覺同遊。鳧足何勞續。椿齡不羡脩。從來至人意。天地等蜉蝣。</text>
<title>弘濟院避雨</title>,<text>爲愁前路莽迢迢。羸馬催鞭過斷橋。何處浮雲能蔽日。從來驟雨不終朝。苔封古瓦防霑濕。門對秋山鎖寂寥。絶勝秦皇坐松下。穿枝漏葉灑蕭蕭。</text>
<title>遣僕採菁</title>,<text>隕霜天氣肅。殺盡溪毛柔。廚人告乏菜。更切朝夕憂。種菁盈九畹。峻茂當高秋。從來飯之半。藜莧焉敢侔。採擷促童僕。傾筐恣意收。肥根帶嫩葉。可口涎先流。此物眞絶品。堪爲禦冬謀。苟全饑饉際。飽食非所求。白屋多菜色。朱門厭珍羞。區區獻芹意。安得陳冕旒。</text>
<title>謝李晉州景胤寄惠柚子</title>,<text>維南厥貢夥。有此席上珍。厚味冠籩實。令人齒生津。頃年客嶺表。潤肺常食新。木效頗同調。餘子安敢倫。一自返京洛。解包嗟無因。誰知晉康守。好我推深仁。遠寄香末沫。封題如隔晨。所貴德其物。不但想伊人。懷橘永無日。澘焉念吾親。應復待佳客。得佐家釀醇。</text>
<title>池塘月夜。與諸公飮。呼韻賦二絶。</title>,<text>池如弱水島蓬山。皓月鎔金疊浪間。偶逐列仙拚勝會。一宵偸得十分閑。</text>
<title>池塘月夜。與諸公飮。呼韻賦二絶。 其二</title>,<text>斷送今宵漏鼓三。月華正在斗牛南。只應枕籍東方白。久絶明光趁曉參。</text>
<title>往在戊申。余爲關西幕官。與僧信悅。同遊妙香山。厥後絶不相聞。于玆十六年矣。今秋。奉使湖西。留于三山。悅自俗離來訪。且索題卷。因次卷中韻贈之。</title>,<text>妙香同賞亦云聊。別後相思歲月遙。老境如今顔已改。詩情依舊膝空搖。飛來一錫從何處。說盡多年似昨宵。我欲休官隨汝去。幽棲不受小山招。</text>
<title>春分後雪</title>,<text>雪入春分自古稀。禁煙時節助寒威。欺梅似妬香魂返。着柳先成亂絮飛。已覺天時差較晩。從敎人事轉相違。何當變作催花雨。好與東君共發揮。</text>
<title>次觀頤韻。題訔上人詩軸。</title>,<text>上人風骨似仙人。淸絶都無一點塵。曉閣鍾鳴勤禮佛。春山花發慣尋眞。偶將詩卷求題句。應爲官囚諷脫身。語帶煙霞還賴汝。從來僧字助精神。</text>
<title>友人送鴈</title>,<text>能鳴元似不能鳴。畢竟誰非五鼎烹。已向廚間爲口實。從知矰繳誤平生。</text>
<title>詠燈</title>,<text>徹夜無眠曙色遲。靑燈明鏡雨相宜。初如太白經天處。更似辰虹貫日時。矻矻焚膏何預我。紛紛鑿壁問爲誰。病中憐汝還憎汝。不照羅筵照鬢絲。</text>
<title>聞曉鍾</title>,<text>更殘漏盡聽鍾聲。長夜秋天不肯明。張繼寒山初夢覺。軒轅石鼎已詩成。久知銀燭趨朝懶。猶似琳宮發省淸。病臥無眠三呌罷。與渠同作不平鳴。</text>
<title>病疽飮綠豆粥</title>,<text>豆也有數種。黃者乃其宗。非溫亦非冷。稟性和且雍。赤者熱屬夏。黑者寒屬冬。綠者最柔滑。有似春氣鍾。端宜病疽人。去穢生好容。食飯不下咽。微爾誰能攻。石鼎對藥鐺。雲濤翻幾重。呼兒掃地碓。新秔催暮春。入夜黔曲突。聲如吼蒼龍。碧花凝椀面。異味知何從。飮罷病去體。身輕安用笻。淸風生兩腋。欲上蓬萊峯。</text>
<title>書懷</title>,<text>多病年來四壁空。那堪百巧更千窮。漁樵事業弧歸興。翰墨工夫欠勇功。有客題門誚嵇喜。無人載酒問楊雄。自嗟生計迂疏甚。休怪兒童笑拙翁。</text>
<title>病中聞百官賀文武科放榜</title>,<text>羊角扶搖變羽毛。粉袍今已換靑袍。綵花香染金鑪近。銀燭光連寶座高。班促東西鳴玉佩。榜分龍虎引仙曹。侍臣獨抱相如病。臥聽隣鷄向曙號。</text>
<title>元日早朝。是日頒赦。</title>,<text>向曙鍾聲徹九門。春生殿閣布微溫。催班共聽金鷄赦。拜賜欣霑白獸樽。日照螭頭當眠纈。香浮棋尾受風翻。詞臣黍草絲綸罷。老去空慚未報恩。</text>
<title>李坡州欽哉送蟹</title>,<text>人言貧與富。各有食籍存。寒士百甕菹。不必勤灌園。相國萬頭羊。自供平生飱。主張誰敢越。容力徒勞煩。堂堂楚千乘。終不獲熊蹯。子公食指動。未霑一臠黿。乃知一飮食。莫非天公恩。三月忘肉味。淡泊如緇髡。誰令介胃士。惠然來衡門。呼僮解其縛。赴鼎猶橫奔。趨蹌雖可笑。風味和且溫。饞口恨未厭。飢腸須飽呑。使君能好我。餽遺擬蒸豚。報以靑玉案。侑以黃金樽。翻思一網盡。擧族同抱冤。區區愛物意。投筋驚神魂。</text>
<title>雪夕寒甚</title>,<text>雪片飛來釀暮寒。閉門高臥似袁安。頻呵凍硯那能煖。快倒深杯未有殘。多病且衰甘伏枕。不疑何卜決休官。詩情太被瓊花惱。謾作因風柳絮看。</text>
<title>新正書懷</title>,<text>食祿淸朝二十春。國恩如海報無因。丹心不與年光改。白髮空隨世事新。漸覺屠蘇遲到手。那堪疾病久纏身。只應聞健休官去。便作求田問舍人。</text>
<title>人日陰霧</title>,<text>白屋寒多火不溫。林煙竹霧鎖柴門。三陽報節陰猶結。七日爲人晝亦昏。欲把葛巾謀晩醉。難將綿襖負朝暄。頻年未見晴光暖。減却東君化育恩。</text>
<title>箭串場畔。有可耕之地。與太僕諸公往觀。</title>,<text>此地從來牧馬場。來觀聊共馬曹郞。只今龍種歸天廐。依舊春光到野棠。付與行人斜取路。聽敎詞客遠尋芳。若爲化作田疇好。滿眼桑麻盈意長。</text>
<title>李景安母氏挽詞</title>,<text>有美宗英配。從來壼則端。平生河泛柏。宿昔夢占蘭。大孝終身慕。稀年自古難。傷心閨裡月。還向壠頭寒。</text>
<title>元日早朝</title>,<text>曙色隨金裏。春風入玉珂。正殘鳷鵲雪。欲動鳳凰波。衂佩當雲纈。香煙惹袖多。宮梅舒一年。時節屬陽和。</text>
<title>送宋參判治叔以陳慰使赴京師</title>,<text>鼎水龍髯不可攀。傷心無路望橋山。諒陰正擧商宗制。朝覲事瞻夏啓顔。北極威儀新漢殿。東韓冠蓋接秦關。從容奏對眞能事。只願加餐早好還。</text>
<title>重陽</title>,<text>楓葉猶靑菊未舒。重陽佳賞墮空虛。獨將藥物供多病。誰把樽醪慰索居。陟巚却愁筋力弱。岸巾還愧鬢毛疏。哦詩酬節終難就。正坐年來不讀書。</text>
<title>送姜訪 結 赴幽谷驛 姜卽參判士尙之子。屢擧不第。蔭補郵官。</title>,<text>忝竊龍門識鳳毛。淸襟不受俗鹿鏖。將期水擊摶羊角。却怪官銜似馬曹。暫蹶何傷千里足。長鳴會遇九方皐。庭闈夢罷應相憶。落木郵亭嶺月高。</text>
<title>次驪州淸心樓韻</title>,<text>忽然詩興動無端。爲是奇觀悅客顔。芳草遠連天外路。暝雲橫截雨中山。輞川圖畫依俙裏。江漢風流伯仲間。倚遍闌干不成句。欲偸閑處竟非閑。</text>
<title>郊居言志</title>,<text>少日心期老未成。所思元不在功名。空慚白鬢千望亂。自覺丹衷一寸明。意態乖時應任性。江湖憂國亦關情。柴扉晝掩甘幽寂。末契那堪托後生。</text>
<title>酌酒遣懷</title>,<text>三生窮相奈天何。却把深杯付浩歌。節序近來偏促迫。功名老去轉蹉跎。蕭條門巷經過少。索寞襟懷感慨多。賴是胸中元不病。怡顔聊復眄庭柯。</text>
<title>入齋宗簿寺有作</title>,<text>官曹幽絶似伽藍。松檜陰濃帶翠嵐。自有詩情隨處發。更無塵夢向來酣。身輕羽客風堪御。心淡氷壺月正涵。盡日淸齋機事少。坐看花片落毿毿。</text>
<title>失馬</title>,<text>鈍性駑姿與我同。那知槽櫪夜來空。逢偸謾作齋中臥。受弔還慚塞上翁。翦拂只應思舊主。馴良猶自念前功。却嗟窮老如張籍。惠馬何人是晉公。</text>
<title>送朴希正按察嶺東 二首</title>,<text>藉甚詩名早擅場。向來同作水曹郞。故人流落心猶鐵。老子婆娑鬢已霜。久別頓忘通問訊。相逢還愧對淸揚。如今又輟金閨侍。依舊參辰照斷腸。</text>
<title>送朴希正按察嶺東 二首 其二</title>,<text>玉雪風標擁節旄。仙區形勝與淸高。山皆戴石稱皆骨。海不揚波接不毛。鏡浦閑雲供騁目。寒松明月入揮毫。鴻飛暫慰東人喜。早採民謠拜赭袍。</text>
<title>領議政李公 浚慶 挽章</title>,<text>佐幕關西雨紀餘。微蹤近向相門疏。曾聞賓日行黃道。更見騎星上紫虛。貞觀已亡人作鑑。茂陵何待使求書。世臣一去風流盡。喬木依然擁舊廬。</text>
<title>題各司正契會圖</title>,<text>摠是官曹坐席專。朝班更作一行聯。如蘭自有同心臭。投漆須知夙世緣。靑眼獻酬追故事。白頭離合想他年。只憑繪素長相對。絶勝春宵夢忽然。</text>
<title>權縣監 東輔 求題先相公 撥 靑巖亭。遂次退溪李相公 滉 韻以寄。二首。</title>,<text>欲賦詩篇感我衷。大賢心迹已成空。更無消息聞泉下。唯覺聲名滿城中。故宅煙霞如昨日。淸池菡萏又秋風。承家尙有思亭孝。悵望那堪眼力窮。</text>
<title>權縣監 東輔 求題先相公 撥 靑巖亭。遂次退溪李相公 滉 韻以寄。二首。 其二</title>,<text>翠巖曾是碩人寬。人去巖空歲幾環。事業已從靑史識。風流還向白眉看。亭臨古沼憑虛構。門對秋山盡日關。早賦歸來專一壑。誰爭子所谷名盤。</text>
<title>題太常契會圖時爲大常長官</title>,<text>明時簪笏接朝端。共把深情擬歲寒。班列九卿追漢制。職司三禮重虞官。淸齋已覺處禋祀。勝會何妨罄笑歡。穅秕在前雖可愧。風流薰炙臭如蘭。</text>
<title>親耕籍田紀事</title>,<text>精禋初罷碧壇中。瞻望龍旂曙靄紅。率禮五推親秉來。分曹百畝共終功。應知苾苾菜盛潔。會見穰穰歲穀豐。王業艱難民事苦。擬將歌詠續幽風。</text>
<title>夏日郊居</title>,<text>亭午樹陰靜。鳴禽抱深柯。沖襟欲一寫。奈此煩暑何。微雨晩來過。北窓凉氣多。前山忽已暮。落景在巖阿。謝客閉柴戶。呼兒張雀羅。郊居飽幽趣。自擬碩人薖。</text>
<title>送尹子仰按察西海</title>,<text>使節偏宜第一人。先聲已到海西濱。仁恩佇降隨車雨。歌舞歡迎有脚春。化洽甘棠應蔽芾。詩追開府倍淸新。分憂暫答來宣望。會見徵書下紫宸。</text>
<title>送尹子仰按察西海 附前得雲字韻。寄鄭舍人子中。又用元韻。奉大手吟契。吉元</title>,<text>巷無車馬葉堆門。寂寞何人問子雲。鄴架謾多眞惱我。董帷長下最憐君。燈排金栗秋凉見。松作江濤夜靜聞。幾日太常齊罷了。天涯樽酒細論文。</text>
<title>次韻鄭判相見示</title>,<text>睡正濃時聽叩門。開緘忽若豁披雲。琅玕贈我慚詞伯。風味醺人比麴君。蛙坎不知觀海樂。鳳韶猶得在齊聞。窺斑管裏眞堪笑。未就南山霧豹文。</text>
<title>次酬鄭舍人子中用林塘韻見贈</title>,<text>同朝曾未接官曹。幾向詞壇羡奪袍。興着風流秋不淺。氣呑湖海老增豪。初聞廟瑟音堪歎。欲和巴謠曲更高。已覺哦詩心自醉。交情奚翅飮醇醪。</text>
<title>奉使關西。次遠接使林塘鄭相公出城口號韻。詔使韓世能陳三謨。時爲從事官。</title>,<text>岧嶢北闕聳晴空。將命儒臣出自公。飮餞車輪紛載路。追隨幕客摠趨風。林昏落日投幽鳥。雲細遙峯慶斷鴻。一望征途西塞遠。翩翩馬首幾時東。</text>
<title>次鄭子中碧蹄館偶吟韻</title>,<text>長路關心日。幽軒縱目初。寒花明夕照。落葉滿秋墟。雨氣銜山近。霞光蘸水虛。那堪正愁坐。詩興苦催予。</text>
<title>次子中臨津舟中韻</title>,<text>中流忽入蔚藍天。風滿長林日滿川。得意自知魚隊樂。忘機不亂鳥行連。詩因感物吟難就。席爲看山坐屢遷。稍喜嚴程有閑處。更開樽酒喚漁船。</text>
<title>次林塘到金郊館。氣甚不寧。用前韻。</title>,<text>孤鶩殘霞水接空。詩才無計壓閻公。蘆花照眼渾疑雪。楓葉經霜不可風。日脚閃翻斜度鳥。笳聲驚落退飛鴻。騷壇戰罷降因壘。欲何鴻溝盡割東。</text>
<title>次韻林塘朝過猪灘。歷蔥秀抵安城。夜已初鼓。</title>,<text>宛入桃源路欲窮。溪流觸石浪相舂。巖邊古蘚斑如錦。水底寒槎老作龍。楓似吳江霜後落。松非秦代雨中封。偸閑勝地忘歸去。日掛西山第幾峯。</text>
<title>次柳而見翠屛道中口號。用前韻。</title>,<text>縹緲仙山碧海空。移來何日役愚公。霞標影接扶桑旭。地籟聲酣閬苑風。欲向霧雲隨隱豹。不敎矰弋慕冥鴻。休官會逐誅茅計。肯羡詩人卜瀼東。</text>
<title>次韻子中安城道中 二首</title>,<text>道路行將倦。風煙望更賒。溪橋驚暗浪。山堞隱悲笳。木葉經秋盡。霜威向曉多。遠遊成底事。嬴得鬢絲加。</text>
<title>次韻子中安城道中 二首 其二</title>,<text>落月低淸曉。寒煙淡遠林。沙明知水淨。逕險覺山深。野穫餘殘稻。村舂動早砧。自憐行役苦。衰病日侵尋。</text>
<title>次林塘和許太史廻瀾石韻</title>,<text>大星隕自靑冥裏。一朶芙蓉倚雲起。翠壁重重削鐵成。下臨萬丈深潭水。潭水無塵玉鏡空。綵霞影落淸泠中。誰將妙語琢崖石。直與眞宰爭豪雄。從此佳名擅海東。始知眼力窺神工。香爐瀑布不足比。認取海上飛來峯。</text>
<title>次梁學官大樸黃州道中口號韻</title>,<text>日隱西峯暝色橫。村墟寥閴斷人行。歸鴉正帶殘霞影。落雁偏驚盡角聲。千里逢秋悲暮序。十年爲客笑浮生。今宵泊向滄江月。老木寒煙繞古城。</text>
<title>次而見發肅寧館韻</title>,<text>不到關西二十年。野塘山館故依然。羈遊又作登樓客。時節還逢落木天。秋水遡窮江郭外。暮雲穿盡驛亭邊。京華一別無來使。消息虛從夢裏傳。</text>
<title>登百祥樓</title>,<text>假日聊登江上樓。故園千里思悠悠。浮雲向夕多依岫。征雁先風早落洲。自笑客身無住着。可憐王事未歸休。悤悤又渡淸川水。却愧沙鷗近小舟。</text>
<title>新安館。聞詔使過山海關有作。</title>,<text>喈喈鳴鳳出丹山。飛下靑冥縹緲間。香惹錦袍來漢殿。星隨玉節度秦關。行塵滿路靑雲逈。仙袂飄空紫氣閑。想得東人詠遵渚。絲綸雨露一時頒。</text>
<title>次韻子中林畔館夜坐書懷</title>,<text>孤鴻飛度塞雲長。聲逐秋風到客牀。揮罷稽絃仍目送。吟成鮑句更情傷。寒汀暮喚煙霄侶。殘夢宵驚章葉霜。正似此身無着處。生來宇宙任聊浪。</text>
<title>次子中車輦道中偶唫韻</title>,<text>行邁從朝直到曛。秋風落葉正紛紛。身違舊國今千里。鬢着新絲已十分。寒日蘸川金碎片。晩雲橫嶂繡成文。溪山信美非吾土。歸興空敎夢寐勤。</text>
<title>次林塘龍灣雜興韻 三首</title>,<text>浩浩詞源倒九江。腸如錦繡筆如杠。淸音廟瑟堪三歎。妙曲陽春第幾腔。絶域山川供翰墨。高秋風月對軒窓。降幡已覺吾先豎。敢把瓷甖較玉缸。</text>
<title>次林塘龍灣雜興韻 三首 其二</title>,<text>界分天塹注長江。一葉舟中百尺杠。望入雲煙迷醉眼。愁連景物惱吟腔。松風繞閣聲生席。桂月窺簷影透窓。欲借好詩消永夜。忘憂那似酒盈缸。</text>
<title>次林塘龍灣雜興韻 三首 其三</title>,<text>才兼陸海與潘江。詩壘搴旗問幾杠。藹藹春雲餘舊態。洋洋流水入新腔。韻淸野鶴驚秋露。光爛晴虹貫夜窓。樽酒論文眞忝竊。却慚無語對金缸。</text>
<title>次子中疊前韻</title>,<text>槁木形骸似帝江。愁心縣斾撲長杠。衰年已覺霜侵鬢。秀句何能錦滿腔。柱笏望來雲度岫。支頤吟罷月臨窓。囊空旅館休羞澁。尙有詩篇與酒缸。</text>
<title>龍灣客館書懷</title>,<text>處世眞如馬口銜。長年馳騁度嶔巖。肺焦爲有文園渴。容槁非關楚國讒。欲斷機心從海叟。肯將身事問巫咸。邊城日暮多愁思。鄕信何時一啓緘。</text>
<title>次梁學官夜來抱病。偶吟錄呈三學士行軒韻。</title>,<text>歸心付與水東流。滿眼波濤摠是愁。情似子牟空戀闕。賦成王粲獨登樓。關山雪月寒吹角。朔漠風霜夜擁裘。却憶漢江鯿正美。竹竿何日釣槎頭。</text>
<title>次子中過東林廢城有感韻</title>,<text>野成頹城帶舊名。可憐前代未升平。兵塵每苦同蠻觸。帝力誰知有鑿耕。往事渺茫喬木老。寒原蕭瑟亂鴉鳴。今逢偃武修文日。處處春臺見樂生。</text>
<title>次韓天使 世能 良菄館。和壁間倪文僖公韻。</title>,<text>紫氣隨仙馭。文星照塞門。迎恩齊彩仗。饗客列靑樽。禮樂華風近。詩書俗尙存。傾心陪笑語。寒館變春溫。</text>
<title>次過金孝女碑有感韻</title>,<text>孝女卓行莫或先。有耳孰不知其賢。風聲萬古長流傳。鑿破蒼崖仍特書。令人到此淚沾裾。乘馬欲去還班如。君不見滅絶天常斁民彝。毋沒不臨猶忍爲。敢言公耳忘其私。曹娥千載有遺碑。斷指投江同一規。</text>
<title>次慶會樓韻</title>,<text>城頭華岳鬱岧嶢。樓下淸池蘸碧霄。勝絶却疑三島近。登臨未覺九天遙。雪霑樽酒寒猶瀲。風動爐香遠更飄。珍重皇華留語後。定知佳跡播中朝。</text>
<title>次陳天使三謨五鼓發碧蹄館韻</title>,<text>落月淸霜滿板橋。吹殘曉角發征軺。山銜斗柄天疑近。雪擁雲根路轉遙。共喜金函開寶札。爭膽玉樹聳高標。應知此去悤悤意。爲布皇朝雨露饒。</text>
<title>次歸途作韻</title>,<text>層氷積雪滿山蹊。人裂肌膚馬跼蹄。煙起遠村知小店。橋橫落照認寒溪。仲宣樓上開襟北。子美詩中首路西。採盡風謠貯歸槖。非關物色謾留題。</text>
<title>奉別陳給事</title>,<text>一曲驪駒正咽聲。朔雲晴雪滿前程。不知後會期何地。秪是相思隔此生。梅發京華春信早。氷消江浙暮潮平。歸心自切君親戀。肯顧東人惜別情。</text>
<title>送別詔使後。次梁學官韻。</title>,<text>客程寒夜對氷輪。不見娟娟兩玉人。秀句只看雲態度。丰儀長想嶽精神。煙霄極目橫重嶂。仙府關心隔幾塵。來世相逢那可卜。應須未了此生因。</text>
<title>舟到梨浦。邑人來迎。</title>,<text>鳴笳知有邑人迎。爲何篙師問水程。摠說舟行三十里。靑山斷處是驪城。</text>
<title>次人驪江舟中韻</title>,<text>驪江煙月慣曾遊。楓葉蘆花水國秋。淸賞又逢西候日。塵蹤依舊愧沙鷗。</text>
<title>還家</title>,<text>遊子悲故鄕。幽人愛吾廬。越吟與楚奏。懷土情未除。平生四方志。到老翻覺虛。失職無慍色。還家樂有餘。隣人喜我至。車馬塞門閭。靑眼對朋舊。情親忘禮疏。驩然接言笑。大勝勞簿書。永願臥一壑。委身隨陶漁。習慵雖見誚。處困猶晏如。況與塵埃隔。沖襟從此舒。</text>
<title>閑居卽事</title>,<text>斜光在林端。晼晩前山夕。羣動稍已休。空齋倍幽寂。老退臥私門。頗與城市隔。茅簷掛蛛絲。苔砌留鳥跡。物意谷自然。吾將適其適。從玆得閑居。永脫風塵役。</text>
<title>日出扶桑十韻。奉敎。</title>,<text>渤海東頭極大荒。參天一樹是扶桑。根連兩幹盤深固。枝繞千圍拂遠揚。黃道昭回開昧爽。赤輪飛輾破滄凉。乾坤遽判鴻濛勢。草木均承炳燿光。寒谷沖融留暖律。羣陰消伏仰純陽。羲賓有典知平秩。羿射傳疑付渺茫。鳼鵲曙霞通寶座。鳳凰祥彩耀高岡。歌騰作息民爭就。瑞協淸寧物共昌。未把朝暄充貢獻。唯從化國樂舒長。自慚螢爝依餘景。願助無私照四方。</text>
<title>送朴希正出鎭北道兵營</title>,<text>雄才自合濟時艱。暫綴蓬萊響珮環。小范胸藏金鎖甲。老班身臥玉門關。塵淸不用標銅柱。威振終敎重雪山。佇見歸來同御席。離筵何必淚行潸。</text>
<title>秋雨獨酌</title>,<text>節過重陽秋已殘。一庭風雨欲催寒。詩肩未雪先看聳。布褐無綿倍覺單。老去白頭搔短髮。飛來黃葉滿長安。忘憂只有杯中物。恨不從前酒量寬。</text>
<title>月下賞菊</title>,<text>興來無處不風流。佳節須從物色求。黃菊有花皆九日。碧天懸月卽中秋。淸光照席詩魂冷。嫩蘂當樽酒味柔。相對此花兼此月。謫仙彭澤擬同遊。</text>
<title>夜酌</title>,<text>空齋愁寂漏聲長。入夜開樽對㿻光。老子情懷元不淺。麴生風味亦難忘。飄殘木葉晴疑雨。冷透書帷月似霜。挑盡一燈傾盡斝。百年榮辱摠茫茫。</text>
<title>幽居述懷</title>,<text>莫怪休官返敝廬。林園佳趣愜幽居。丹心慣作趨朝夢。白首耽看揷架書。窮巷雀羅隨處有。故人魚信寄來疏。簞瓢自是貧非病。萬事悠悠付太虛。</text>
<title>梳髮吟</title>,<text>梳髮復梳髮。一月纔一梳。從朝竟日夕。梳至千萬餘。憂愁催老病。鬢髮日已疏。無勞素絲比。却訝飛蓬如。髮亂尙可理。心憂那得除。亂髮如亂繩。治之在徐徐。憂心若芒刺。去當亟只且。人言此有術。澹然游物初。無垢頭自輕。無欲心亦虛。聞一以知二。此語眞起予。</text>
<title>迂拙吟</title>,<text>人皆笑我迂。我迂非自今。人皆譏我拙。我拙日已深。雖能笑我身。豈得譏我心。我心實非迂。貴富不能淫。我心實非拙。貧賤不能侵。似迂復似拙。宜哉少知音。從來繞指柔。剛勝百鍊金。請君莫譏笑。聽我醉中吟。</text>
<title>夜坐</title>,<text>靜夜遙看月。寒山獨掩扉。呌雲孤雁度。穿樹數螢飛。遠杵風傳近。疏鍾雨翳微。感時吟轉苦。惆悵賞音稀。</text>
<title>獨坐謠</title>,<text>獨坐復獨坐。獨坐獨長謠。智者不我顧。愚夫余不邀。所以成獨坐。幽鬱難自聊。豈無山可對。不語空岧嶢。亦有水相親。無情去迢迢。麴生風味好。不到陋巷瓢。管城縱同調。徒使肝肺焦。涉世貴和光。如何羞折腰。衆醉忌獨醒。此患吾自招。但願守介獨。永於塵埃超。</text>
<title>次韻應擧見贈</title>,<text>愁懷乙乙影庚庚。尺素誰能慰此情。賴得故人無盡意。寄來佳句有餘淸。朱絃已覺成三歎。旨酒何緣共一盛。莫捧銅盤向詩社。暮年思與白鷗盟。</text>
<title>鄭大諫子中挽章</title>,<text>奉使關西驛騎聯。歸來還得共貂蟬。身嬰二豎仍三載。眼隔雙靑忽九泉。銀燭更無朝北闕。薤歌那忍向南天。多慚白首蒙深春。未把生蒭奠墓前。</text>
<title>禁中早起。對雨懷友。</title>,<text>晨光入疏欞。早起梳白髮。倚軒望南山。陰靄朝未歇。微雨颯然來。須臾滿城闕。已驚弱柳垂。更想幽花發。對此艶陽天。胡爲有嗟咄。所思隔重闉。一日如三月。酒量呑雲夢。詞源卷溟渤。我願從之遊。不辭春泥滑。</text>
<title>次韻贈俊上人</title>,<text>林下歸期誤十年。見山猶復興悠然。逢渠更喜聞奇事。雲滿松窓月滿巓。</text>
<title>送許太輝出按嶺南時將赴京師</title>,<text>襟抱平生擬好開。笑談從此未多陪。朝天我渡遼河水。擁節君尋庾嶺梅。職事道途俱可念。別離衰謝雨相催。公餘應有停雲詠。佇望詩筒數寄來。</text>
<title>渡臨津</title>,<text>白首長爲客。滄江幾問津。煙波迷望眼。魚鳥避行塵。去國遲遲意。趨名役役身。嚴程不可滯。擧手謝舟人。</text>
<title>發松京</title>,<text>昨宿開城館。今經滿月臺。前朝餘物色。往事已塵埃。洞古饒靑石。崖傾滑綠苔。驅車冒艱險。爲被簡書催。</text>
<title>納淸亭晩眺</title>,<text>今年又過曉星山。依舊幽亭在樹間。水落寒溪沙正白。楓臨古岸葉初殷。行人去後平蕪遠。斷雁飛邊暮靄閑。倚柱微吟成一眺。不堪歸思滿鄕關。</text>
<title>龍灣客舍。次宋點馬象賢 韻。</title>,<text>絶域登樓望故鄕。更堪燕薊路偏長。龍灣水共秋天碧。鶴野雲因朔雪黃。三弄夕陽聞畫角。一樽官酒醉高堂。明朝携手江頭別。淚落佳人錦瑟傍。</text>
<title>聚勝亭舊制低隘新修之後。頗覺宏敞。但舊題詩板。不復見矣。詩用識之。</title>,<text>八載重來古塞西。客懷秋色共凄凄。危亭輪奐增新彩。畫壁空虛失舊題。聚勝只今名更愜。統軍從此價還低。詩篇合記經過日。試欲揮毫思轉迷。</text>
<title>九月二十八日初度。聚勝亭宴集。</title>,<text>不意劬勞日。還爲宴樂人。兕觥傾旨酒。魚罶醉嘉賓。斷送三更夜。都成一座春。直須忘去路。怕有別愁新。</text>
<title>過鳳凰山</title>,<text>鳳凰城對鳳凰山。山在靑冥縹緲間。自與天驕分異域。非因地利設重關。峯從直北來無盡。路向迤西去轉艱。欲陟崔嵬望鄕國。只愁風物悴衰顔。</text>
<title>雪中踰靑石嶺</title>,<text>凍雨仍成雪。終風且作霾。已經靑石棧。又入白雲崖。疊壁銀屛展。尖峯寶劍排。艱難幷險阻。此日兩相偕。</text>
<title>留遼陽館</title>,<text>此地經過問幾年。厖凉野館古城邊。那知白首重來日。又値淸秋欲暮天。土室只堪容信宿。匏尊誰肯慰淹延。斜陽一望燕山路。蔓草寒煙正渺然。</text>
<title>過蘆峯口</title>,<text>路入蘆峯口。溪回草屋邊。天寒氷汲綆。日午篆炊煙。籬落殘如此。生涯苦可憐。停驂不能去。爲爾一悽然。</text>
<title>謁夷齊廟</title>,<text>萬古綱常日月明。二難於此共垂名。逃身直爲求仁地。捨粟元同就養情。廟貌只今猶亳邑。黍離何處是周京。虔心一拜寒毛髮。蕉荔無能薦寸誠。</text>
<title>晩次漁陽驛</title>,<text>客路斜陽外。郵亭古戍邊。廚人飢欲㸑。櫪馬病頻顚。野暗燕山雪。城寒薊樹煙。猶餘斷橋在。往迹問無緣。</text>
<title>石假山</title>,<text>誰聚一拳石。能成千仞岡。技隨心匠巧。功與化工長。不盡林泉興。常留枕席凉。平生愛丘壑。未覺在他鄕。</text>
<title>朝天宮演儀後。歸館有作。</title>,<text>天街北畔禁城西。飛閣難攀萬丈梯。九闕羽旄螭陛暗。千官環佩鷺行齊。朝儀演盡臚初罷。旅食歸來路欲迷。公館暫開還閉戶。羈愁付與醉如泥。</text>
<title>觀天壇</title>,<text>躡盡丹梯萬丈餘。飄飄身世逈凌虛。碧壇恍惚淸都界。紫府深嚴玉帝居。念切體元唯享祀。災因降福自蠲除。何當待得精禋日。忝竊仙班侍鳳輿。</text>
<title>至日玉河館書懷</title>,<text>至日還愁日。他鄕是帝鄕。陽生添弱線。關閉斷行商。豆粥渾羈味。朝衣欠舊香。歸心將節候。袞袞太悤忙。</text>
<title>會同館開宴</title>,<text>四海春融仰太平。聯翩冠蓋送還迎。筵開玉帛來同處。樂奏笙鏞以間聲。酒灔仙杯成醉飽。廚分禁臠荷恩榮。威儀抑抑諧終宴。揷帽金花耀日明。</text>
<title>初見新曆</title>,<text>客舍光陰疾。星官曆日新。又添垂老齒。偏感未歸人。雪盡梅舒臘。煙生柳洩春。早須還故里。詩酒答芳辰。</text>
<title>發玉河館</title>,<text>客館淹留已數旬。氷消河面水生鱗。經簷短日初添晷。着柳輕煙欲報春。却卷詩書藏旅槖。還臨歧路問征人。歸鞍晩出都門外。擬扣通州月下闉。</text>
<title>夜到三河驛</title>,<text>臘雪仍佳月。郵亭是別宵。寒雲低古堞。暗水咽危橋。地帶三河勝。天連萬里遙。歸心當夜切。匡坐待明朝。</text>
<title>登觀海亭</title>,<text>突兀孤亭縱目初。風吹雙袂思飄如。危城一面滄溟闊。曠野東頭碧落虛。雪卷蜃波連淅越。晴看螺黛認靑徐。何當暫着浮槎穩。直到扶桑析木墟。</text>
<title>除夜。宿曹庄驛村。</title>,<text>宿客投茅舍。寒燈照土牀。臘殘餘一夜。春動已三陽。守歲眠難着。添年老可傷。屠蘇應後飮鄕。俗問殊方。</text>
<title>高平道中</title>,<text>大野連天闊。長程極目遙。春生氷欲泮。日出霧全消。遠樹初疑店。殘虹近辨橋。蒼然平楚外。不見有山椒。</text>
<title>駐蹕山</title>,<text>却略山形控塞天。當年駐蹕已茫然。唐宗黷武雖堪笑。麗國招兵亦可憐。狩岳固非東覲后。登臺還是北開邊。除兇雪恥徒虛語。白羽玄花萬古傳。</text>
<title>立春。寓遼陽館。</title>,<text>忽憶寒梅發。仍嘗細萊甘。葭灰吹琯六。斗柄報陽三。正午初微雪。將晴已暮嵐。春風引歸興。飛過鴨江南。</text>
<title>八渡河</title>,<text>呀坼羣山斷。飛流百道來。一川多曲折。八渡屢沿洄。水淺游魚少。沙寒旅雁哀。應憐前度客。行役隔年回。</text>
<title>禁中早起</title>,<text>五夜鍾聲盡。千門曙色開。林翻鴉起去。簷哢鳥飛來卷。箔迎紅旭。臨階看綠苔。焚香長燕坐。不見簿書催。</text>
<title>送柳而見出牧尙州</title>,<text>嶺路悠悠五馬馳。蒼生猶訝下車遲。聖衷自與羣情愜。利器寧因錯節知。將毋北堂雖可喜。送君南浦不堪悲。鈴齋曉罷相思夢。莫惜官梅寄一枝。</text>
<title>早起</title>,<text>視夜明星爛。崚雲曙角殘。霧連靑嶂近。氷繞綠池寒。命駕緣公召。呼兒具蓐飡。勞生催老病。白髮滿朝冠。</text>
<title>初秋禁直</title>,<text>靑山忽云暮。衆鳥爭歸翔。河漢有秋意。池塘生早凉。翻翻林影動。杳杳鍾聲長。通籍眞爲忝。深慚鴛鷺行。</text>
<title>澄映堂十詠。爲高應實題。</title>,<text>遠是雲煙近是山。登臨眞可小人寰。虛簷引得連天翠。爽氣長留几席間。</text>
<title>澄映堂十詠。爲高應實題。 其二</title>,<text>百尺飛流兩道來。洞門呀處水簾開。從敎半畝淸如許。洗盡東華滿袖埃。</text>
<title>澄映堂十詠。爲高應實題。 其三</title>,<text>曲檻前頭展翠屛。白雲流液滴來靑。衰顔盥向氷輪曉。手自硏朱點六經。</text>
<title>澄映堂十詠。爲高應實題。 其四</title>,<text>錦爲文采石爲根。似篆差訛似畫昏。應是補天餘片在。斕斑猶帶染霞痕。</text>
<title>澄映堂十詠。爲高應實題。 其五</title>,<text>深紅高發淺紅低。萬朶千叢不辨蹊。恰似武陵溪上路。落花流水使人迷。</text>
<title>澄映堂十詠。爲高應實題。 其六</title>,<text>瀉雨翻風整復斜。滿塘都庇水仙家。非關太乙中流泛。要看峯頭十丈花。</text>
<title>澄映堂十詠。爲高應實題。 其七</title>,<text>一夜淸霜透帳寒。滿林靑葉半成丹。晴窓誤認花光映。謾作東風二月看。</text>
<title>澄映堂十詠。爲高應實題。 其八</title>,<text>黛色凌雲萬丈高。剛强不受疾風饕。如何乍被瓊花壓。挫盡從前氣象豪。</text>
<title>澄映堂十詠。爲高應實題。 其九</title>,<text>獨憐疏影在淸流。春色須從水底求。老眼看花如霧裏。一庭唯覺暗香浮。</text>
<title>澄映堂十詠。爲高應實題。 其十</title>,<text>無端爽籟滿軒生。風入脩篁十倍淸。自是笙簫能度曲。泠然吹送步虛聲。</text>
<title>禁中夜雨</title>,<text>夜正闌時夢且回。南窓近對禁城開。片雲帶漏風將去。寒籟生林雨送來。拄笏爽多深省發。挑燈吟苦好詩催。天明會絶空階滴。攬取晴光入酒杯。</text>
<title>誕日早朝</title>,<text>旭日初昇曙色分。風飄佳氣正氤氳。休祥已自虹流見。廣樂還從鳳吹聞。玉佩響隨高閣漏。金爐煙作半空雲。朝回更覺歡聲沸。共把南山祝聖君。</text>
<title>西窓</title>,<text>西窓低且虛。每被斜日照。斜日隱山頭。通宵雪色耀。月華向曙來。使我殘夢覺。今朝又來夕。明暗何時了。吾觀一小窓。變化在昏曉。本體恒自如。外物徒紛擾。有似方寸地。虛靈涵衆妙。玉淵極澄澈。不受微塵攪。寄語窓下人。彼此眞同調。殷勤寫窓紙。可作治心要。</text>
<title>立春</title>,<text>半夜灰飛玉琯中。陰消陽長見全功。須知東帝千鉤力。已引南枝一信風。雪覆菜桹滋欲茁。春生地脈凍初融。衰顔不與年華好。暫借樽前頃刻紅。</text>
<title>除夜</title>,<text>甚矣吾衰日。蒼然歲暮天。采椒和臘酒。爆竹拒宵眠。坐久頻移燭。吟多不就篇。且須憐此夜。明發是新年。</text>
<title>元日</title>,<text>守歲人仍坐。圍爐火尙溫。銅壺催五夜。玉曆肇三元。鬢髮新年換。屠蘇舊俗存。開窓視天字。曙靄映初暾。</text>
<title>人日</title>,<text>歲律三陽暖。庭蓂七葉生。此身雖已老。今日要須晴。剪綵幡偏巧。雕金勝更明。寒梅人不賞。顔色是天成。</text>
<title>穀日陰雨</title>,<text>八日知爲穀。三農望有年。如何雲潑墨。却使雨連天。歲事虛占候。春愁只作眠。豐登在調爕。豚酒笑禳田。</text>
<title>元夕小酌</title>,<text>共說元宵好。眞宜勝賞開。月華隨地滿。花信逐風回。不怕金吾禁。唯愁玉漏催。衰顔成一笑。亦足慰摧頹。</text>
<title>早春夜雪</title>,<text>破慢風猶透。殘燈夜欲闌。開窓知有雪。向曉不勝寒。似與梅花鬪。還成柳絮看。玄冥戲靑帝。非意謾相干。</text>
<title>西澗尋春</title>,<text>盡日尋春不見春。氷消西澗水生鱗。歸來偶向陽坡過。細草茸茸展錦茵。</text>
<title>送尹太常 仁涵 出刺黃州</title>,<text>高才寧屈太常齋。試向雄州騁素懷。悃愊無華思共理。便宜從事要能諧。歌喧白屋仁聲遠。春滿黃堂物色佳。補闕分憂元不異。莫嫌身在海西涯。</text>
<title>月夜坐禁川橋上。</title>,<text>三五良宵禁掖中。丁東寒漏度微風。一輪玉匣開明鏡。百尺銀橋臥綵虹。溝水俯看疑泛艇。石欄斜倚似登空。翛然淸景非人世。不用雲梯上月宮。</text>
<title>夏日寓直</title>,<text>夏木布繁陰。公堂晝恒靜。焚香覺心淸。啜茗消日永。微雨灑西林。疊雲吐南嶺。還如在衡門。偃息塵事屛。</text>
<title>夏晴覽物</title>,<text>夜澍聲漸微。朝隮氣初絢。園林夏綠新。時物忽已變。岸幘偃空齋。晴光入流眄。泥乾燕懶飛。葉密鷪深囀。蘇錦織庭心。荷錢排沼面。於焉飽淡泊。簪組安足戀。</text>
<title>初食櫻挑</title>,<text>每歲朱櫻熟。必趁端午辰。今年節候早。四月能食新。朝來指先動。對案齒生津。豈意赬虬珠。忽作筵中珍。甘酸信可口。不與柤梨倫。厚味有腊毒。草具宜賤貧。憶昨在田園。筠籠煩野人。瑛盤色雖好。風致殊失眞。吾聞蟠桃樹。結實三千春。爲報赤松子。此物非後塵。</text>
<title>瑞蔥臺</title>,<text>突兀層臺在禁中。瑞光佳氣共蔥蔥。綵霞近接扶桑日。靈籟長含閬苑風。一豫叨陪班易輟。三淸久隔夢難通。今朝偶入華陽洞。恰似驂鸞上碧空。</text>
<title>處暑後題</title>,<text>碧樹秋聲起昨宵。飄風披拂鬧終朝。凉生木枕眠初穩。暑薄絺衣病欲消。未要題詩向南澗。還思行藥到東橋。孤懷易作徂年感。苦厭鳴蟬擾寂寥。</text>
<title>雨夜禁直</title>,<text>夢覺南窓雨。更傳午夜鍾。空階餘點滴。孤枕殷春容。焰小低飛燐。聲微濕叫蛩。靑綾倍凄冷。不厭縕袍重。</text>
<title>至日途中値雪</title>,<text>閉關時節出都城。商旅全無路上行。信馬獨吟山水裏。不知風雪暗前程。</text>
<title>人日</title>,<text>新年物色漸輝光。老去偏驚節序忙。雪盡蓂階生七葉。灰飛葭管動三陽。獨無樽酒酬人日。那有詩篇寄草堂。猶喜晴窓迎淑景。負暄思欲獻吾王。</text>
<title>翁主挽詞</title>,<text>肅雝曾著壼儀尊。擇配來歸積德門。鬒髮玉筓宜象服。朱憤翟羽飾魚軒。撤帷已覺椒房閉。偸藥終成月殿奔。自是源深流更遠。綿綿餘慶在兒孫。</text>
<title>玄石江亭十詠。爲鄭希聖題。</title>,<text>栗島風光惱殺人。飛花無數散餘春。詩情不共芳菲盡。付與柔桑葉更新。</text>
<title>玄石江亭十詠。爲鄭希聖題。 其二</title>,<text>一抹殘陽映斷崖。紅光翠色兩相偕。騷人謾怕黃昏近。不識山容日夕佳。</text>
<title>玄石江亭十詠。爲鄭希聖題。 其三</title>,<text>如煙如霧復如雲。灑向江波細作紋。莫道濕衣看不見。長風吹過漸紛紛。</text>
<title>玄石江亭十詠。爲鄭希聖題。 其四</title>,<text>和雲和雁趁斜暉。意在中流不在歸。何物封姨剛解事。能敎萬斛疾如飛。</text>
<title>玄石江亭十詠。爲鄭希聖題。 其五</title>,<text>醉眼微茫白雪堆。銀爲世界玉爲臺。醒餘始覺平沙遠。爲有羣鷗去又來。</text>
<title>玄石江亭十詠。爲鄭希聖題。 其六</title>,<text>向夕浮煙漲杳冥。水村山郭摠潛形。誰知竈下烘薪熖。截破江天一半靑。</text>
<title>玄石江亭十詠。爲鄭希聖題。 其七</title>,<text>遙看薈蔚有朝隮。淡白深靑纈眼迷。料得晩來行雨過。珠簾捲向碧山西。</text>
<title>玄石江亭十詠。爲鄭希聖題。 其八</title>,<text>梵宮殘月曙鍾鳴。風送雲邊一雨聲。到得客船驚夢寐。寒山不獨擅佳名。</text>
<title>玄石江亭十詠。爲鄭希聖題。 其九</title>,<text>皎皎淸光湧碧巒。纖雲散盡露華漙。胸中正使無塵累。虛室長懸玉鏡寒。</text>
<title>玄石江亭十詠。爲鄭希聖題。 其十</title>,<text>倚樓堪聽一聲長。恰自巴陵度岳陽。應學君山仙子弄。却將牛背擬鸞凰。</text>
<title>春晩寓直</title>,<text>獨坐南軒淑景遲。倚欄閑看樹陰移。詩吟晝漏稀聞處。酒進春愁乍起時。暖醉海棠嬌欲睡。晴薰宮柳困如癡。居官自有憂民念。消日寧憑一局棊。</text>
<title>蘇伯遇挽章</title>,<text>風流已着水雲鄕。樽酒同歡夢一場。每恨世間多聚散。那知泉下隔存亡。豐碑自墮遺民淚。晩笛應消過客腸。老病未能參執紼。深情遠道兩茫茫。</text>
<title>次頤庵，林塘，東園諸公韻。贈俊上人 二首。</title>,<text>昔年曾有贈師詩。要被諸公潤色之。覆瓿殘餘今不見。頻繁何必强顔爲。</text>
<title>次頤庵，林塘，東園諸公韻。贈俊上人 二首。 其二</title>,<text>吾儒事業在詩書。翰墨從來是緖餘。捨爾禪經勤索句。不須虛裏更添虛。</text>
<title>中秋陰曀。十六夜。月色明甚。</title>,<text>水輪碾上碧琉璃。昨夜爭如此夜奇。皓色已孤千里共。淸光何恨一分虧。經年明暗茫難識。達曙殷勤賞不辭。莫把中秋付三五。京天佳月摠相宜。</text>
<title>歎老</title>,<text>不見老形具。觸眸當自知。蠅癡霜降後。鳥倦日斜時。病葉唯思墜。寒花漸覺衰。近來疏酒斝。更恐廢吟詩。</text>
<title>館伴林塘鄭相公。將迎接黃，王兩詔使。有詩一首。聊次其韻。相公曾爲韓，陳遠接使時。余忝從事官。今爲製述官。故篇內及之。</title>,<text>叨參從事愧前時。製述如今豈所期。隆望仰公同北斗。虛名到我笑南箕。靑雲路闊飛能迅。白雪詞高和較遲。借問皇華迎接日。驚人詠出幾篇詩。</text>
<title>寓直書懷</title>,<text>十日南廂直。孤懷北極懸。開囊添藥裏。對案檢詩篇。草潤陽坡雪。春浮禁樹煙。衡門思偃仰。幾夜夢歸田。</text>
<title>贈妙玄師</title>,<text>僧來索句有何心。應向吾儒悅慕深。我欲引渠成大隱。早還城市謝雲林。</text>
<title>西掖暝坐</title>,<text>西廂日夕簿書閑。物色聊堪慰病顔。倬彼昭回唯北斗。悠然望見是南山。雲收雨脚殘虹滅。樹帶煙光宿鳥還。小吏自知方待月。洞開重戶未曾關。</text>
<title>寄雲師用雲字</title>,<text>自恨平生未識君。庵居何處碧山雲。秋來欲托幽栖志。赤葉蒼苔路不分。</text>
<title>重陽</title>,<text>老去逢辰秪自傷。休言此夕是重陽。秋聲欲向疏林盡。菊蘂還從晩節香。望斷白衣當落日。吹傾烏帽進微凉。聊將嘯傲成幽趣。不必昏冥入醉鄕。</text>
<title>次林塘鄭相公韻。寄訔上人。</title>,<text>酒杯斟罷菊殘時。願對高僧一展眉。何處雲山飛錫杖。夜來唯有月相隨。</text>
<title>次韻彦厚抄秋夜直</title>,<text>北闕鍾鳴後。東林月上時。秋聲虫共寂。暝色鳥先知。節序催衰謝。田園費夢思。官杯成一醉。世事轉堪嗤。</text>
<title>雨</title>,<text>半夜初聞雨。終朝尙未開。園林殘葉盡。枕席早寒催。乍被風將去。還看霧帶來。遙峯呈霽色。坐待晩鴉回。</text>
<title>雪後途中</title>,<text>澤國霾寒日。山村進晩風。層氷堆載路。積雪晃連空。鷺宿平沙岸。烏啼古木叢。蒼茫迷所適。立馬野田中。</text>
<title>南樓宴集。醉贈同舍。</title>,<text>縱目南樓處。驚心舊日人。感時搔白首。呼酒答靑春。僚寀眞同調。詩篇摠有神。歡娛永今夕。來曉跡成陳。</text>
<title>左議政柳公 灌 遷葬挽章</title>,<text>都人加額衮衣來。玉燭須憑爕理才。黃道初開賓出日。靑雲自致拆中台。魏碑起踣流春澤。薰筆褒賢照夜臺。滌盡舊冤新卜兆。偏知生死極榮哀。</text>
<title>西園賞花</title>,<text>碧草非金谷。紅霞似武陵。人應愁峻陟。我已喜先登。興覺傷春減。詩慚托物能。醉來驚日暮。誰識淡煙凝。</text>
<title>春塘月夜</title>,<text>花塢春將盡。楊堤絮欲飄。題詩向南澗。行藥到東橋。兔隕波呑月。鰲傾島壓霄。吾廬近淸境。不待羽人招。</text>
<title>送金應順出按咸鏡道</title>,<text>旄頭妖氣繞邊烽。南牧頻看虜騎衝。注意北門嚴鎖鑰。抽身東觀罷彌縫。廉頗走敵先堅壁。充國屯田急務農。能事豈唯勤武略。維持體勢在儒宗。</text>
<title>宗室德源都正挽章</title>,<text>最樂眞爲善。東平夙有名。展親分寶玉。秉禮作宗英。藥罷淮王鍊。門無楚醴迎。那堪看旅櫬。哭送過西城。</text>
<title>宗室德源都正挽章 附 奉審孝陵。呈權南曹。寡悔</title>,<text>七月十九日鬱蒸。奉審西山仁聖陵。不拔蓬根須土圯。直勤民力奈邦崩。蕭條龍虎千秋恨。慘惔松楸一世矜。尙有春坊舊僚在。數行衰淚灑枯藤。</text>
<title>次韻盧左相奉審孝陵見示</title>,<text>不辭驅馬觸炎蒸。正爲齊明謁孝陵。禹穴雲煙終古在。杞人心膽與天崩。一抔壞處玄宮近。百堵興時赤子矜。鶴禁舊臣題傑句。應知價倍剡溪藤。</text>
<title>次韻盧左相奉審孝陵見示 附 疊前韻希和 寡悔</title>,<text>堂堂高陣掃陰蒸。擬掣鯨魚逼杜陵。少算已形心欲遁。降幡乍豎角如崩。只應浮白聊相謔。便可談玄果孰矜。弱歲交遊長夢想。邇來纏繞劇蘿藤。</text>
<title>次韻盧左相疊前韻</title>,<text>聞香蘭室喜熏蒸。却怕丹梯未可陵。道繼千年遺緖絶。詞如三峽怒濤崩。高名蓋世人皆仰。細行虧功我不矜。自笑老形今已具。夢魂長繞故山藤。</text>
<title>題太常契會圖</title>,<text>明時同作太常齋。爲向淸班步武偕。餴饎吉蠲嚴祀典。豆籩奔走近天階。身嬰黼冔容儀肅。契托金蘭語笑諧。離合世間應有數。故憑圖盡寄深懷。</text>
<title>病不與祭。令兒輩攝事。</title>,<text>苾苾惟馨薦。洋洋在上如。缺然吾不與。信矣禮爲虛。盛服齊明日。交神陟降餘。精禋輟親莅。攝事付諸渠。</text>
<title>元僉樞 繼誠 挽章</title>,<text>絶代聲名擬斗南。干城能事早年堪。貂蟬已自兜鍪出。魚鳥宜從水石參。晩節優游人共羡。平生勇銳世爭談。宦成身退哀榮足。老不歸田只可慚。</text>
<title>庭草不除。有感而作。</title>,<text>君不見濂溪庭下草不刪。帶雨和煙隨意閑。理氣洋洋具太極。自家意思同一般。又不見杜老堂前多草莾。芟夷始覺藩籬曠。頑根滋蔓蔓難圖。疾惡如讎眞可尙。吾觀古昔賢哲人。格物窮理心惟均。在於草也何厚薄。固知好惡都是仁。芝蘭宜護棘宜剪。惡惡之心內善善。如何庭砌任荒蕪。坐使薰蕕終莫辨。建士弘量自坦夷。紛紛瑣瑣安足治。盤根錯節當奮袂。游刃恢恢吾不辭。</text>
<title>觀蟻戰</title>,<text>床下無端蟻陣成。聞來錯認鬪牛聲。應懷未雨鴟鴞志。欲試一旬蠻觸兵。使我忽驚槐國夢。知渠會作竹橋行。尋常漱水猶思避。對此偏增愛物情。</text>
<title>眼暗</title>,<text>人言治眼有奇方。心靜身安此最良。生計屢空元不識。宦途多梗摠相忘。胸中自正眸宜瞭。目下無全視已詳。只是詩窮兼水厄。應成二豎在膏盲。</text>
<title>詠盆中四季花</title>,<text>莫嫌先發亦先殘。綠裏長存續續丹。爲問爭誇百日好。何如留作四時看。誰知盆內藏春色。自信花中有歲寒。閱盡世間榮落事。保全終始似渠難。</text>
<title>偶吟草堂秋七月之句有作</title>,<text>大火西流送祝融。新凉先入草堂中。睡甘筠簟節收暑。身怯葛衣簾透風。已厭夜牀吟蟋蟀。可堪秋雨滴梧桐。明朝爽氣添晴景。拄笏看山興不窮。</text>
<title>報漏閣</title>,<text>頻聞高閣遞傳呼。認得寒聲在漏壺。曆象授時堯制度。璣衡齊政舜規模。催殘曉箭開千戶。報盡更籌徹九衢。解使老翁增感慨。年光偏向此中徂。</text>
<title>秋宵寓直</title>,<text>禁掖深沈刻漏長。孤燈明滅照藤床。秋風遠送松篁韻。夜雨偏添枕席凉。宦興欲闌思澗谷。憂心如醉怯杯觴。虫聲似放吟聲苦。叫向詩人筆硯傍。</text>
<title>次韻松江見寄 二首</title>,<text>楊惲田頭理穢荒。子眞巖下採迷陽。人傳尺素書應罕。夢失雙靑眼太忙。尙有交情比膠漆。遙知詩語帶水霜。思量莫作南歸計。佇見盆中月月光。</text>
<title>次韻松江見寄 二首 其二</title>,<text>三徑曾知半就荒。彈冠只是爲王陽。靑雲垂翅應無慍。白髮催年倍覺忙。山割別腸尖似劍。月窺情夢冷如霜。何當卷取詩書去。却向隣家借壁光。</text>
<title>幽居秋興</title>,<text>晩節居家好。荒園着興幽。荷殘猶響雨。菊早已粧秋。病葉無時墜。閑雲盡日浮。榮枯眞偶爾。畢竟摠同流。</text>
<title>觀文武科放榜</title>,<text>寶殿傳臚徹九關。彤雲夾日映朝班。摶風北海鯤初化。隱霧南山豹已斑。露浥桂花香惹帽。霞浮仙醴暈生顔。安危註意唯文武。美士彬彬滿世間。</text>
<title>觀瀾堂謾興</title>,<text>擧世紛紛笑拙迂。聖恩寬大乞江湖。朝窓起晏看兒戲。午簟眠酣任婦呼。未脫簪纓成吏隱。空留翰墨負詩逋。堂中自有觀瀾術。不必臨流照鬢鬚。</text>
<title>過淨土寺不入</title>,<text>不到匡山四十年。雲窓霧閣夢依然。今朝偶向松蹊去。半日難憑竹几眠。摠爲公私俱未暇。那堪膏火自相煎。門前應有高僧笑。過客悤悤底事牽。</text>
<title>懷觀瀾堂</title>,<text>濯髮何須到洧盤。軒楹臨水可觀瀾。溪翁別後誰爭席。草閣懷時欲解官。栗島雲霞魂屢往。麻湖舴艦眼長寒。孤帆會趁初秋掛。不待江楓葉葉丹。</text>
<title>送李景敏按察湖西</title>,<text>都門供帳罄朝班。悵望征軺不可攀。曉日衣冠辭殿陛。秋風笳鼓動江關。澄淸志切宜持節。眷注恩深佇賜環。四牡咨詢能事在。還將詩酒報餘閑。</text>
<title>戲題沈景基家古琴 二絶</title>,<text>聞君浪撫一張琴。意在山高與水深。古物遇公誠不偶。還慚要我作知音。</text>
<title>戲題沈景基家古琴 二絶 其二</title>,<text>同聲相應氣相求。世上遭逢會有由。物尙遇人人不遇。何時共破絶絃愁。</text>
<title>題十靑亭 幷序</title>,<text>何所無芳草。玆亭擅美名。森羅移十種。正直契三生。手植思宣聖。神扶憶孔明。蒼髯東嶺秀。白甲古杉橫。海遠根猶到。松眞韻倍淸。杜生形有杖。榧茂子初成。菀彼黃楊老。欣然赤木榮。倂爲方外友。要結歲寒盟。更覺丹靑地。兼存澗壑情。題詩揚勝事。聊擬樹風聲。</text>
<title>送宋靈老出宰定山</title>,<text>牛刀游刃目無全。錯節盤根未覺堅。頗怪靈禽栖枳棘。從知淳俗入歌絃。穿簾月色彈琴裏。繞郭山光隱几邊。簿領正稀多暇日。更收奇事付詩篇。</text>
<title>人日</title>,<text>年來未有不陰時。苦怕春寒物色遲。勝日風光晴後暖。老夫詩興醉中奇。梅欺白雪先舒蘂。柳漏黃金欲拂絲。爲感東君催淑景。人情節候雨相宜。</text>
<title>途中寒食</title>,<text>去年寒食臥滄洲。此日難堪跋涉愁。橋斷小溪扶策過。馬顚危磴解鞍休。千村禁火人煙絶。一徑尋春野草抽。向晩山光呈紫翠。誰知行役當淸遊。</text>
<title>詠花 二絶</title>,<text>階花爛熳耐春寒。雨打風吹忽已殘。爭似山中隨意發。幽姿不許俗人看。</text>
<title>詠花 二絶 其二</title>,<text>浮花浪藥媚春光。競占榮華要擅場。獨愛數枝疏寂歷。深藏巖壑避羣芳。</text>
<title>自漢江放船而下。至于麻浦。</title>,<text>淸晨登小舟。風勢夜來歇。浦口凝宿雲。峯頭隱殘月。櫂夫勤奏功。絶險已踰越。岸樹正微茫。沙禽互出沒。景從眼底供。興自胸中發。卜築南澗濱。吾將謝簪笏。</text>
<title>觀瀾堂晩眺</title>,<text>水國微風起。茅堂返照斜。開窓觀物態。隱几度年華。得計魚吹浪。忘機鷺下沙。焚香方燕坐。縱目到昏鴉。</text>
<title>詠燈</title>,<text>獨夜寒燈照短帷。繁花有喜報先知。渾疑銀燭朝天處。却憶金蓮拜賜時。白髮千莖明更甚。丹心一片烱相宜。衰年久廢披書讀。只取樽前着睡遲。</text>
<title>晝夢江舍。覺而書懷。</title>,<text>幾年乾沒宦途中。家在滄洲夢已通。禍福馬應兼得失。聖愚烏不辨雌雄。艱難險阻悲身事。用舍行藏付化工。獨飮一杯成一睡。覺來風雨暗西東。</text>
<title>見螢火</title>,<text>物化初因腐草成。形容瑣細可憐生。杜陵白髮愁看汝。車胤靑編賴作明。巧入破窓添冷落。亂飛疏砌任縱橫。飄零不待淸霜重。乍見朝暉已自驚。</text>
<title>盜破窓紙而入。偸火爐燈檠匙箸而去。</title>,<text>忽覺偸兒至。潛乘倦僕眠。貧家同白屋。舊物欠靑氈。七鬯雷無喪。爐檠火每燃。今朝俱不見。只有紙窓穿。</text>
<title>盜竊角弓</title>,<text>聖筆昭前史。曾驚盜竊弓。流傳百世下。來到一堂中。受栝圓如月。開弦疾若風。武人應得此。射賊穴須空。</text>
<title>七夕雨</title>,<text>人言七夕雨。乃是織女淚。淚纔濕衣巾。何能墮滿地。君看月中娥。獨處長憔悴。雙眸應不乾。一點未曾視。我恐鵲塡河。水溢空中墜。不然爲天孫。灑掃淸塵滓。此說亦荒唐。其如名實異。物理有主張。未知誰所使。天公憐赤子。苦厭旱魃熾。指揮雷雨師。耒作豐年瑞。</text>
<title>疊前韻。奉呈尹京兆子固。</title>,<text>君詩美無度。滿眼鮫人淚。自有金石聲。何曾待擲地。我如澤畔吟。形槁顔又悴。頃示百篇文。豁然眇能視。丹梯未可陵。那免折翼墜。端宜盥手讀。詠歎消査滓。平生磊磈胸。頓覺從今異。豈意分物色。森羅被驅使。高才煥鴻猷。佇見昌而熾。鳳凰與芝草。賢愚指爲瑞。</text>
<title>寄伽倻山仁上人</title>,<text>不到伽倻二十年。曉鍾殘燭夢依然。秋來勃起祗園興。却笑長齋繡佛前。</text>
<title>秋夜。入禁苑。</title>,<text>地勝三淸近。天凉片月低。身如羽人化。路似武陵迷。夜苑林含霧。秋塘岸有泥。詩情撩醉眼。便向燭前題。</text>
<title>皇帝聖節。親行望闕禮。是日微雨。</title>,<text>殿上香煙繞紫微。丹墀親曳袞龍衣。情深事大宵無寐。悃切由中雨不違。萬歲三呼天咫尺。千官五拜禮依俙。恰從帝所聞屳樂。靑瑣詞臣緩步歸。</text>
<title>德水途中</title>,<text>曉日初昇出國門。羸驂言邁盡郊原。一川衰草昌陵路。雨岸殘山德水村。院宇摧頹餘石佛。田疇蕪沒只蔬園。江湖有約忘歸去。摠爲平生荷聖恩。</text>
<title>次韻月汀尹子固直廬見贈</title>,<text>披霧初歡記昔年。升沈未路獨相憐。官聯禁籞裾堪曳。榻設華堂席幾前。欲借餘音酬白雪。難將片石補靑天。重城不隔滄浪夢。暫伴沙鷗得意眠。</text>
<title>人日穀日連晴喜。而有作。</title>,<text>人日無陰穀日晴。連朝佳氣繞王城。詩魂自與梅魂返。客眼還隨柳眼明。爛熳春輝蘇疾病。消融臘雪助生成。身安歲稔餘非願。爲謝天公識此情。</text>
<title>同榜宴集。次金景仁韻。</title>,<text>城上烏栖欲閉闉。輕陰作雨挽遊人。宵難見月催明燭。樹未開花惜送春。勝事喜乖堪慨嘆。衰年行樂勿逡巡。同時同榜還同調。醉舞狂歌意自親。</text>
<title>以新頒大明會典。賜諸臣宴于大平館。酒酣有述。謝恩使一行。承文院提調。同參是宴。</title>,<text>錫宴偏承雨露涵。榮光煥赫正難堪。雖緣國慶宜同樂。却怕天功未可貪。酒發黃封香滿斝。花明白髮影橫𦻘。渾疑身世驂鸞鶴。直上靑冥倚半酣。</text>
<title>詠蝶</title>,<text>寄語飛來蝶。無然向樹枝。鬚纔粘錦蘂。翅已罥蛛絲。禍起繁華地。身安寂靜時。人情同物理。報爾使前知。</text>
<title>題葡萄</title>,<text>竹木成高架。葡萄蔭小堂。庭橫淸影亂。檻透綠陰凉。巧避霑窓雨。能遮入座陽。甘酸垂萬顆。亦足佐壺觴。</text>
<title>詠道傍石佛</title>,<text>薜荔疑山鬼。塵埃認世尊。形曾成匠手。骨是斸雲根。度刦灰應見。無緘口不言。行人勤拜祝。樹杪紙錢翻。</text>
<title>初秋偶題</title>,<text>秋氣集西嶺。怳遊南澗中。浮雲卷殘暑。老樹迎凉風。萬物各隨時。自能成歲功。蟬號響逾急。燕倦巢己空。禾穀亦向熟。庶聞歌年豐。人生貴適志。宦路多勞躬。江湖與廊廟。到頭誰爲雄。逝將去塵世。歸作持竿翁。</text>
<title>七夕雨。用去年韻。</title>,<text>時維七月秋。雨是千行淚。感彼牛與女。此恨極天地。初看絲樣斜。潤物蘇羣悴。漸作注翻盆。晦冥難諦視。或如徑寸珠。的皪自空墜。或似萬銀竹。嬋娟絶纖滓。雖云雨非淚。不必辨同異。雷伯逐雲師。俱爲龍指使。滂沱遍寰區。洗盡炎威熾。佇見百穀登。從來稱土瑞。</text>
<title>夜入禁苑</title>,<text>玉漏傳籌禁籞開。携筇夜入洞天來。水寒蓮沼黃花映。雲暗蔥臺赤葉堆。跡似御風疑有羽。情如邀月恨無杯。不辭緩步歸靑瑣。却怕三淸夢易回。</text>
<title>臘月立春</title>,<text>臘月已看春意動。梅花先古歲華新。迎陽剪綵追遺俗。覓紙題詩憶古大。物受和風生態度。山消積雪換精神。椒觴不待三元屆。滿酌今朝答令辰。</text>
<title>次韻張彦厚禁直見贈</title>,<text>交情早托曲江張。老去偏知眷愛長。仕宦升沈寧足數。形骸放浪摠相忘。直廬漏徹千門曉。吟凡愁添雨鬢霜。待得新正風日好。招邀須共擧椒觴。</text>
<title>途中望三角山</title>,<text>突兀三峯似畫圖。龍盤虎踞百靈趨。精神降地生人傑。氣勢凌天鎭國都。臺聳白雲高縹緲。路緣丹壑細縈紆。不辭杖策尋幽境。其奈嚴程薄薄驅。</text>
<title>暮雨</title>,<text>冥冥春雨灑黃昏。獨向疏籬自掩門。入夜無聲能潤物。朝看紅綠滿林園。</text>
<title>暮春書懷</title>,<text>經過百五又重三。節序撩人太不堪。疾病侵尋親藥餌。形容僚倒倦朝參。連宵客夢雲俱遠。滿眼春愁酒共酣。京洛風塵緇染素。解官終欲老江潭。</text>
<title>次韻張彦厚直廬春懷</title>,<text>遲遲春日布姸和。雨緯風經織物華。嫩綠亂垂池上柳。深紅齊發苑中花。推來簿案公堂靜。倒盡官杯醉帽斜。暫據槁梧成一睡。起看林外己栖鴉。</text>
<title>尹進士 聞性 妻氏挽詞二十韻 月汀尹相公女</title>,<text>有美超羣女。從來積德門。容姿稱婉孌。性度稟和溫。弄瓦家風正。觀書婦禮敦。輝騰山韞玉。香遠谷藏蓀。忽作端人配。仍聞令譽喧。賓筵精酒醴。祀事潔蘋蘩。好合如琴瑟。同歡載笑言。擬成偕老死。兼見長兒孫。豈意嚴霜隕。難敎寶樹蕃。永無醫疾病。不復起丘原。鸞影孤臨鏡。蛛絲亂網軒。獨身何忍活。冥路欲追奔。竟委閨中質。甘從地下魂。鬼神猶辟易。日月爲陰昏。壯烈踰男子。褒揚托史論。已知雙釰合。更覺一星存。最有堂闈慟。長留涕洎痕。素車馳曉月。舟旐拂朝暾。水國煙波闊。松阡露葉翻。石章詮載處。應動白雲根。</text>
<title>送尹參判子固進賀聖節</title>,<text>妙選詞林第一豪。虹流令節拜黃袍。雲間道路秦城遠。日下威儀漢殿高。廣樂鏘洋聞帝所。明庭肅穆接仙曹。承綸只在能專對。從事何須歎獨勞。</text>
<title>詠掖垣雙梧</title>,<text>酷愛雙梧樹。催成一院陰。葉繁承露滴。枝亞受風侵。午醉人迎爽。昏栖鳥擇深。思看庭畔影。坐待月華臨。</text>
<title>晩晴</title>,<text>廉纖小雨晩來晴。霧散雲收物色明。繞樹聲酣烏鳥樂。當窓影透竹松淸。追奔垤螘圍初解。晒濕林鳩翅更輕。復有蛛絲閃殘照。詩人無處不關情。</text>
<title>直廬晏起</title>,<text>小閣朝慵起。重門晩洞開。雨隨徂暑霽。風爲納凉來。壁潤蝸成字。庭空鳥啄苔。直廬無一事。慚愧把官杯。</text>
<title>立秋日作</title>,<text>曉日隨和仲。雷聲送祝融。人間猶暑雨。天上已秋風。淨洗庭前草。潛催井上桐。新凉蘇肺病。藥餌欠全功。</text>
<title>次韻送隱上人還香嶽</title>,<text>昔年遊遍妙香山。勝迹長存夢想間。今日送僧空悵望。正當秋色滿孱顔。</text>
<title>自東廂移直南廂。東則遠於殿閣而寂靜。南則近而喧擾。</title>,<text>東廂直罷又移南。度日前三與後三。已見朝霞紅染旭。還看午樹碧挼藍。人言得地殊喧靜。我喜將身備苦甘。等是離家留禁掖。宜擕劍佩近朝參。</text>
<title>次韻題淨土寺僧雲正詩軸</title>,<text>欲謝簪纓久未能。惠然來訪愧高僧。淸樽麴蘗欺山茗。濁水摩尼擬佛燈。翰墨新功慙小技。林泉舊約負明徵。秋風借爾凌雲錫。萬丈丹梯庶可登。</text>
<title>題典設司契軸</title>,<text>儀鸞供帳設官曹。曉漏追趨步武高。仕不爲貧思盡職。情因修契擬同袍。身環禁禦嚴帷幄。袖惹爐煙近羽旄。公務有閑宜勝賞。共開談笑醉香醪。</text>
<title>生日自壽 九月二十八日</title>,<text>律當無射月全虧。正是三秋欲盡時。此日信然吾以降。今年甚矣我之衰。曾因名字思初度。更爲劬勞感古詩。喜見兒孫紛滿眼。從玆休養到期頤。</text>
<title>詠五加皮</title>,<text>五星精在五加根。採煮莖皮滑且溫。亂沸鐺心晴浪吼。輕凝椀面白花翻。飮來自覺喉全潤。老去能令眼不昏。入酒更知香益遠。何憂消渴似文園。</text>
<title>寒夜不寐</title>,<text>今年沍甚去年寒。甲夜吟連丙夜闌。照榻已看燈不熖。晝灰還見火全殘。昏昏病眼觀書𤁧。耿耿憂心着睡難。坐到鷄鳴仍達曙。一杯聊取片時歡。</text>
<title>北省夜直</title>,<text>閽人報道閉宮門。倦鳥趨林日已昏。地近凌陰寒倍簁。墻連禁苑漏頻繁。靑綾慣作滄浪夢。白首難酬雨露恩。倒盡官杯仍不寐。松風徹夜隔窓喧。</text>
<title>幽居</title>,<text>只道幽居好。誰知獨坐閑。殘霞晴落渚。宿鳥暝歸山。脫帽風吹鬢。開窓月照顔。兒童賒薄酒。入夜抱壺還。</text>
<title>過李叔獻臨津江亭</title>,<text>昔者尋吾友。欣然上此亭。只今雙鬢白。無復兩眸靑。草樹連天暗。柴荊盡日扄。重泉消息斷。却憶涕堪零。</text>
<title>謁豐德鄕校宣聖廟</title>,<text>重道崇儒四海通。鄕庠國學自相同。墻高數仞宮庭悶。檜老雙行戶牖空。文敎已成絃誦後。禮容應在豆籩中。衣冠瞻拜神如格。却訝親永博約功。</text>
<title>生日用去年韻</title>,<text>頭童眼暗齒牙虧。住在人間有幾時。節候正當秋色暮。園林堪惜菊花衰。聊持此日杯中物。謾詠前年篋裏詩。宦路崎嶇身又倦。江湖歸計入支頤。</text>
<title>次咸昌東軒韻</title>,<text>一聲初聽遠村鷄。落月斜懸古館西。遙望北辰愁更苦。慣遊南國路還迷。驚心物色春全透。過眼詩情病未題。喚起僕夫催夙駕。宿雲猶傍畫簷低。</text>
<title>宿慶州西淸觀</title>,<text>玉笛吹殘古國聲。客窓高臥夢西淸。山形崛起千年地。樹色低遮半月城。語鵲繞簷天已曙。飛花撲帳雨初晴。朝來爲訪曾遊處。物是人非易感情。</text>
<title>再渡洛東江</title>,<text>再渡長江半月間。飛來沙鳥識衰顔。船舷亂戞巖邊樹。棹影斜穿水底山。道路不堪傷遠役。煙波猶得借餘閑。何當待取漁村暝。坐見氷輪照碧灣。</text>
<title>流頭日。思水團餠。</title>,<text>正是流頭日。猶思水餠團。堆砧飛玉屑。滿椀嚼銀丸。崖蜜能添味。壺氷更助寒。亂離逢令節。愁坐對空盤。</text>
<title>山中對月</title>,<text>度盡千林與萬峯。雲屛疊疊水重重。幽人坐籍山中草。倦鳥飛還澗畔松。月色不緣多亂暗。詩情端爲遠遊慵。淸光照映霜毛白。此夜應添老病容。</text>
<title>望京</title>,<text>漠漠雲煙一望中。塵迷城郭草連空。憂端正與南山竝。眼力終隨北斗窮。殿閣幾時聞曉漏。園林此日起秋風。身依寺刹心京國。夢逐歸驂路不通。</text>
<title>秋衣不寐</title>,<text>亂後身多病。秋來夜少眠。吾衰今甚矣。客久倍悽然。淚眼雙瞳暗。愁胸百感纏。擁衾吟達曙。堪笑亦堪憐。</text>
<title>踰牙嶺</title>,<text>擾擾多豺虎。棲棲靡室家。已驚灘號盜。更怕嶺多牙。勢欲相呑噬。形如故挽遮。畏途紛滿眼。無地着生涯。</text>
<title>過新溪沙峴</title>,<text>故里連沙峴。幽居傍洛城。今來踰此嶺。忽復感渠。名地號偶相似。人心空自驚。何時向歸路。擧目見柴荊。</text>
<title>旅寓詠懷</title>,<text>水宿山征冒雨風。幾回撣涕望行宮。身因老病難奔赴。夢向雲霄易感通。扶杖只聞哀痛札。荷戈無補廓淸功。愚衷願待乘輿近。强起殘軀拜路中。</text>
<title>生日。疊昔年韻。</title>,<text>記得辭家月幾虧。他鄕流落負明時。光陰換屬秋蕭瑟。草木搖成葉變衰。老病强枮生日酒。荒蕪深愧暮年詩。何當滿舍兒孫聚。不辨容顔只頷頤。</text>
<title>午憩鳳山西村。土儒陳氏兄弟餉酒飯。</title>,<text>陳公難弟又難兄。見客殷勤一笑迎。椀面馨香雲子白。杯心風味麴生淸。流離頓解飢寒色。感激深懷報答情。醉飽淹留應不厭。只愁斜日照前程。</text>
<title>薄暮</title>,<text>薄暮風聲怒。初寒日色微。餘霞都散落。衆鳥各分飛。故國兵猶鬪。他鄕客未歸。孤城吹畫角。老淚自沾衣。</text>
<title>誕日有感</title>,<text>紫電繞樞日。黃鍾吹管辰。蓂生十一葉。椿度八千春。謬忝玉階賀。慚無金鑑陳。如今隔行在。血泣痛蒙塵。</text>
<title>至月飮且粥</title>,<text>貧家難辦咄嗟間。煮豆舂粳夜不閑。軟比塞酥茶莫及。甘如山蔗蜜非關。潤喉一椀知眞味。曝皆初曦解老顔。陽長陰消佳節屆。可憐流落隔朝班。</text>
<title>壬辰除夕</title>,<text>臘盡當今夕。身孤滯異區。只知宵可惜。難守歲云俎。國未須新曆。蠻猶亂故都。先眠緣疾病。後飮有屠蘇。爆竹存遺俗。持桃換舊符。唯應添暮齒。眼暗臂偏枯。</text>
<title>捊赴行在所。上元。發江華西材。</title>,<text>策馬經長坂。乘舟渡遠津。兵塵迷道左。賊火近河濱。海湧元宵月。山回故國春。前途望行在。涕淚滿衣巾。</text>
<title>聞朝議欲與倭賊講和。慨歎有作。</title>,<text>從來計拙是和親。示弱何能服遠人。始自漢庭通異域。終敎宋世暗胡塵。結婚反致連兵禍。拜虜甘從誤國臣。師壯寇窮宜殄滅。誰將此義達楓宸。</text>
<title>山麓晩步</title>,<text>杖策舒閑步。登山破倦眠。兒來扶病脚。鳥下坐吟肩。落照遙岑外。歸雲亂樹邊。前郊連浦溆。擧眼見漁船。</text>
<title>村居</title>,<text>草茅爲屋棘爲墻。野獸來庭鳥入房。跡似古人明且哲。時非家耄遜于荒。江豚出水風摧水。穴蟻圍牀雨滿堂。蹙蹙四方無樂土。醉鄕眞箇是吾鄕。</text>
<title>病臥書懷 少時作</title>,<text>去春哭王父。其冬哭婦翁。今夏哭細君。秋又哭小熊。如何二載間。殃禍殊重重。命固凶還吉。時亦窮或通。吉凶互相因。我命還常凶。窮通不偏至。我時何長窮。今又遘病患。臥席苦瘝恫。持此欲何尤。吾將尤天工。少年多經患。誰更與我同。所以纔弱冠。心如老人胸。觸物悲起懷。感事涕盈瞳。不眠愁轉結。減飯腸難充。憂思鬱悒裏。疾病來相攻。且須置是事。愼勿撩心中。君子本不憂。吾聞諸孔公。</text>
<title>巫山高</title>,<text>巫山高峭峯。十二如排刀。巴江水接楚天碧。奔流觸峽爲怒濤。危巓還谷晝晦冥。蒼松翠檜楓林靑。山籟隱隱若風雨。猿吟鬼哭難爲聽。窈窕陽臺一神女。吸風飮露無處所。飛空幽迹人不識。却向襄王夢中語。采何飄然去何忽。覺役音容還恍惚。邂逅相逢終不再。臺前夜夜空山月。千載虛傳宋玉賦。當日高唐豈眞遇。秪仝寂寞神宮在。飛雨行雲朝復暮。</text>
<title>淸明</title>,<text>淸明時節正繁華。陌上乘楊裊裊斜。風雨一番春事急。夜來開遍刺桐花。</text>
<title>山行</title>,<text>山雨初收春日西。閑花無數隔前溪。蒼苔滿逕樵人少。林下幽禽自在啼。</text>
<title>禁中次尹長源潔韻</title>,<text>城角浮雲接地陰。小霖添却御溝深。稀聞晝漏傳高閣。剩覺春風滿上林。無數落花催淑景。盡情啼鳥和新吟。同逢聖代霑恩渥。一寸相期報國心。</text>
<title>春日郊居</title>,<text>久居村野間頗識村野趣。淸晨自開門。杖策聊散步。萬物各向榮。遠林春氣布。隣人滿西疇。薄言問農圃。逍遙俯淸流。水色侵芒屨。開眠溪上石。覺來得圭句。日暮歸茅廬。稚子候前路。勿謂吾家貧。槽床有新注。</text>
<title>觀長源湖西錄。作此奉呈。</title>,<text>我昔南遊過中原。湖西形勝聞人言。賞心已爲行路誤。只今悵望飛神魂。世故塵人一生瘁。滄洲舊習無餘存。君胡獨決遠遊計。尋山問水窮眞源。秋風馹騎疾如飛。幽事漸多塵慮微。有時杖策成獨往。寸卉一石那肯遺。分留訥齋舊物色。邂逅詩伯生光輝。百濟勝迹旣茫昧。故墟空闊江聲悲。俗離山上天王峯。海雲吐出金芙蓉。欻吸崚嶒鍾神秀。諸峯羅列爭相從。法住古刹尙宛然。層殿突兀靑冥中。福泉之寺亦淨界。玉輦經處蒼苔封。彈琴臺上月彎彎。彈琴臺下水潺潺。仙人已去不可見。金節羽衣何時還。滄波絶壁渾古意。白雲紅樹愁空山。始擬全抛塵世忙。寧知覓句還未閑。百篇新什騁奇才。令我一讀雙眸開。山行十絶最警策。客思數詞多悲哀。已喜金篦刮眼瞙。因嗟身世隨風埃。探奇宿志儻可就。布襪靑鞋歸去來。</text>
<title>入鷄林</title>,<text>此是新羅千載都。客來懷古却增吁。花圍廢堞分明發。鳥集空林自在呼。玉笛無人吹夜月。金臺何處變春蕪。雲山不管興亡事。依舊蒼茫似畫圖。</text>
<title>春日。憶香林寺二絶。</title>,<text>不到香林十載餘。瀑泉崖石問何如。春來最有相思處。花木依然滿眼舒。</text>
<title>春日。憶香林寺二絶。 其二</title>,<text>靜地從來接上方。高僧記取姓曾湯。佳辰定欲尋盟去。借問巖梅似舊香。</text>
<title>春日。憶香林寺二絶。 附 春日。吟示大手。長源</title>,<text>鳥哢和風柳惹煙。池波灔灔草綿綿。箇中春色無時盡。人世歡娛只少年。</text>
<title>次韻長源春日見示</title>,<text>柳裊輕絲草似煙。歡情蕭索病纏綿。自從身被浮名繫。春去春來問幾年。</text>
<title>偶吟示長源</title>,<text>宿酲牽我入華胥。半日偸閑百念虛。夢罷不堪春寂寂。數聲晴哢杏花舒。</text>
<title>偶吟示長源 附 次韻 長源</title>,<text>刀筆紛紛厭吏胥。坐敎歸計墮空虛。今春又覺寂寥去。屋角杏枝紅已舒。</text>
<title>九日用陶韻</title>,<text>今日風景好。忽然幽興生。豈無悲秋意。愛此重九名。蕭蕭天字肅。淡淡雲容明。紫燕逝安適。玄蟬亦無聲。光陰急轉轂。人世誰遐齡。颼颼露短髮。破帽那禁傾。黃花與白酒。足作蓬室榮。高詠淵明句。愜我遺世情。古人不可見。吾詩還欲成。</text>
<title>華山歌</title>,<text>噫噓嚱。華山屹立幾千仞兮。龍蟠虎踞。截然聳出乎靑冥。中有三峯挺拔而奇壯兮。穿雲直上何亭亭。諸夆羅列次低昻。有似千官百僚趨蹌而會同兮。咸仰王國之儀刑。偉哉造化鍾神秀。不然何得專雄靈。吾聞白頭之山鎭北方。連峯疊嶂一脈而相貫兮。東馳南走千里不能停。結爲玆嶽會元氣。磅礡輪囷非一形。千崖萬壑窈窕而鬱盤兮。四面遠近圍錦屛。流泉聒聒如瀑布。白日恰作風雨聽。自非仙風道骨蟬蛻而脫俗兮。安得一造乎巖扄。試凌絶頂極遐眺。宇宙樊籠兮身世浮萍。何年山腰開寶刹。雕甍畫棟光晶熒。爰有老禪兮黃面而碧眼。迎我於雲霞之室。飮我以瓊液之漿。使我心豁而魂醒。奇觀勝迹不可以形言兮。俯視已知隔塵土。仰看直欲摩日星。嗟哉自有天地兮卽有此山。興亡百變兮山長靑。山乎山乎衛京都。永使千秋萬歲常安寧。或興雲雨蘇民物。或生申甫揚王庭。高歌向山山不答。但聞松風爲我而蕭颯兮。時有白鶴翻雙翎。</text>
<title>題壽陽公主梅花落額圖</title>,<text>誰把梅花比玉妃。忍敎標格一生雌。從前誤許蛾眉近。太被人間畫史欺。</text>
<title>題延之院樓</title>,<text>山前古院敞高樓。樓下淸溪日夜流。自是使華來往處。道傍迎送幾時休。</text>
<title>長城道中</title>,<text>竹裏人家竹外溪。寒槎怪石護長堤。秋風日暮官橋路。落葉紛紛入馬蹄。</text>
<title>曉行</title>,<text>南村北村鷄亂鳴。東方大星如鏡明。山頭霧卷月猶在。橋上霜凝人未行。征馬蕭蕭朔風急。客子悲吟僕夫泣。何當早賦歸去來。一醉都忘百憂集。</text>
<title>送蘇伯遇宰谷城</title>,<text>恢恢游刃手中提。再向湖南試割鷄。親導魚軒天只喜。歡迎鹿轂丱兮徯。人淳不用蒲鞭罰。嶺峻應須木屐躋。聞說蠻牋明似雪。煩公時寄洛城西。</text>
<title>上元觀紙鳶</title>,<text>今夕何夕月初圓。街上羣兒爭放鳶。借紙爲身線爲翼。飛騰亦自能戾天。端如禦寇初得道。凌空直過泠風前。又如姮娥竊靈藥。奔作廣寒宮中仙。靑冥仰視一點雪。下隔塵埃知幾千。健鶻神鷹不敢近。祥雲瑞靄相回旋。無欲不向鵷雛嚇。有形肯作馬周肩。我乘風耶風乘我。有待無待俱天全。扶搖九萬縱云壯。辛勤遠適南溟邊。豈若斯鳶起平地。沖天白日飛翩翩。傍人莫道物是假。以假爲眞人亦然。虞羅不及弋者絶。遠害全身吾所憐。</text>
<title>宗室雲城君挽章</title>,<text>河間禮樂淮南學。共說宗英冠列侯。聖眷頻繁分寶玉。華堂零落作山丘。可憐有客餘枚叟。還喜生兒似仲謀。抱病未能參執紼。淚行空灑菊花秋。</text>
<title>春夜風雨</title>,<text>花開因雨落因風。春去春來在此中。昨夜有風兼有雨。桃花滿發杏花空。</text>
<title>對月惜花</title>,<text>花正開時月未團。月輪明後已花殘。可憐世事皆如此。安得繁花對月看。</text>
