<title>七夕賦</title>,<text>秋風颯以夕起。玉宇廓其崢嶸。瞻雲漢之昭回。感佳節之載名。念良匹之好會。結幽期於歲晩。披雲裳之陸離。駕蒼龍之蜿蜿。望天津而驟驅。云余濟乎靈橋。喜前途之漸邇。欣美人之我邀。露凝華於桂殿。夜淸泠而無寐。接仙裾而容與。輸百端於一二。愁芳華之易歇。恨別離之多時。悵相對而歔欷。怨望舒之西馳。天鷄搏翼而催晨。羌不可乎久稽。怊惝怳以永懷。心嬋媛而魂迷。臨淸風兮不忍別。渙雙涕兮横迸。雲蒼茫兮海色騰。目眇眇兮路脩敻。思靈脩兮去莫留。日復日兮增余悲。金梭倦而莫御。牛自飮兮河之湄。還三百之有期。保貞盟而不渝。荷皇天之厚德。尙時月之屢徂。況天長而地久。亦會合之多辰。彼遠戍之思婦。及絶域之放臣。哀良人之不返。泣君王之永絶。死遺恨而吞聲。夫豈此乎一列。願天孫與河鼓。莫怊悵於久別。仰蒼穹兮遼迥。佇塵寰之喧卑。事悠悠而莫渉。誰此會之能窺。怪乘槎兮何人。獨遡流而浪觀。終茫茫兮莫辨。吾將置之於眞贋之間也。</text>
<title>孝賦。次梁兄彥鎭 山甫。號瀟灑山人。 韻。</title>,<text>大德敦化。小德川流。物各有則。如鳥止丘。心有本然。惟病不求。道若大路。人自不由。乾坤造化。理氣承藉。品彙之夥。孰貴於我。彼偏其塞。我全其極。原雖出天命之於穆。形實資父母之生育。恩深胎妊之戒飭。敎篤詩禮之學識。出入顧復之迭。飮食寒溫之節。分承氣血之一脈。呼吸喘息之餘液。奉體性以勿褻。保方寸之洞徹。洞洞屬屬。恐失之愛敬之實。戰戰兢兢。知免夫啓予之日。非性分之所固有。豈提孩而已良知。有大而乃盡其職。僅可而猶莫之奇。哀敎法之陵夷。致風俗之澆漓。秦火焚兮經籍殘。異言盛兮吾道窮。棄烝民之秉彝。賊上帝之降衷。久矣哉。不明而不行。守無用之虛名。孰建立乎大本。孰經綸乎大經。混末流以碌碌。爲口耳之所局。衰妻子兮患得失。至熱中兮迷所出。夫孰能如磋而如琢。致厭飫膏澤之濡渥。倘根基之已厚。竟功用之叵測。和怡愉婉之聲氣。晨昏温淸之矝式。出入應對之矩矱。冠紳偪綦之制作。豈惟專事乎形跡。各有實理而當格。居養疾病之懇惻。愼終追遠之儀則。須十分講明之不錯。斷纖私之來鑠。倘徒文而無本。是孔聖禮云樂云。矧嬰情於靑紫。惟望幸於浮雲。曾不思隨分而竭力。又安能已百於人一。惟聖人人倫之至也。譬如輸規而曠律。夔夔齊烝烝乂。可以定天下之父子。斯爲法可傳於後世。寔君子小人所履視。一擧足出言之不忘。不虧體辱身以善守。傷其本而枝亡。斯言可以近取。知眞兮驗虎。學寡兮行踽。聖神兮心授。君師兮天佑。納約兮自牖。躬行兮元首。不出家而成敎。詎登天之難攀。列塾庠與序學。揭天敍於不刊。學而問思而辨。生困知無曰異矣。篤行以求至。安與勉各盡其在己。伊義別序信之達道。孰不根爲子而止孝。無終始患未有不及。苟富貴非足以垂耀。雨露長兮萌蘖。何有牛山之林。夜氣息兮淸明。誰無仁義之心。病雖積於七年。艾可畜之自今。循吾自然之理。乃吾當行之路。氣有不齊。理則全付。春憂數月之足。平歠八年之粥。情非矯拂。事豈詰屈。其大也與。天下至誠。爲能盡性。其達矣乎。聖人之德。於斯爲盛。棄天下遵海濱。處法而推竊負之情。善繼志善述事。考德而驗如存之誠。萬善以立。百行惟貞。吾晦翁絶學之有續。輯小學節目之委曲。復古昔君師之施設。明日用彝倫之昭晣。又提撕以愼厥。罔不先子道之無闕。知不去節文以樂。陶德性於始學。由根本而枝葉。以崇德而廣業。豈陵躐乎科級。庸或使之不及。赫明命之無外。非不足而有餘。是曰有順而無彊。誠復初之在余。蒙養固筋骸之束。長大脫功利之俗。戒違天之悖德。黜害仁之殘賊。彼不才之濟惡。紛所行之可愕。何善俗之美意。困當年之饒舌。謂古今之異宜。尙何有於補缺。惜有書而不讀。爭毀異而忌獨。猶孝德之不率。況睦婣與任卹。紀綱頹以臲。引千勻於一髪。紛飽煖以自逸。誰或脩於暇日。孔先語以孝弟。而學問以相濟。嗟不察而不著。謾歸咎於失序。顧吾黨之狂簡。知所裁而速改。盍反講乎六篇。莫留難而有所待。旣學焉而時習。乃可見先後之緩急。究一善之精微。知推廣之有術。從卑近而累積。漸高遠而進益。吾固知汗漫而博學。竟不如平實之一味。苟不明小學之要道。孰深思父母之天地。務莫先乎本立。無所用而不給。信惟孝之爲政。可從此而觀頤。彼仁民愛物之差等。因稱情而平施。諒爲己之眞切。豈求聞之屑屑。在醫藥之纖悉。非割股而愈疾。在情禮之俱得。不必廬于墓側。謝安排之塗轍。鋤病根兮永絶。無嚴威與儼恪。謹步趨與唯諾。理旣定而能静。隨所處而皆安。必自慊而毋欺。覺心身之平寛。非喩道之曰能。庶保拙以承歡。庭有兒兮可敎。案有書兮可看。立志恥安於小成。爲學要立乎大規。修吾分之當爲。亦親心之足怡。時家釀之載熟。供所喜之團圞。縱菽水之未裕。有山野之餘閒。對嶺松之千層。撫園竹之萬條。歌於斯樂於斯。奉萬歲以逍遙。必欲待外爲養。或終身之未能。生吾順兮死安。益丁寧兮戰兢。</text>
<title>孝賦。次梁兄彥鎭 山甫。號瀟灑山人。 韻。 附原韻</title>,<text>茫茫兩間。至理周流。淵獺報本。野狐首丘。矧伊人矣。敢不自求。莫愛者身。身是誰由。千金面目。成起何藉。於惟父母。實誕生我。劬勞罔極。憐愛罔極。自受形胎胞之化化。靡一分遺外乎慈毓。印傳形貌之骸肉。涵襲虛靈之性識。芽抽碩果之心。枝發元莖之節。幹承普天之雷雨。根資大地之滋液。縱軀分而動別。原體氣之洞徹。心誠之求。委曲於襁褓之年。倚門之眷。悃懇於衣冠之日。有其臭而莫之聞。有其惡而莫之知。盲蹇而不以爲異。倒植而尙以爲奇。浩慈澤之汗漫。紛沐浴之淋漓。念復念兮念何盡。言復言兮言何窮。故聖人之務本。欲於斯而致衷。將尊奉親愛之一旨。爰有孝之載名。定百行之巨源。題萬善之元經。搆宇宙之棟樑。畫大倫之軌局。德之至兮道之要。化由元兮敎由出。伊昊天罔極之詩。聊詠讚夫優渥。欲報之兮何以。渙何涯而何測。灑掃進退之文節。櫛縰盥漱之儀式。杖几衽席之周旋。扶持供奉之趨作。長幼任責之等秩。內外事爲之分格。存没養送之極致。葬祭追報之大則。何莫非性情中流出。豈苟做而外鑠。隨所事而致死。詎人子非分之云。彼三年之制服。渺太虛之過雲。是聖人折義而裁定。豈可謂貢情於萬一。自天子以至於庶人。孰不籠駕乎是律。切切哀衎衎樂。倘夫子咸稱其君子。亦聖師褒誘之渾厚。實豈是同科而齊視。宗廟社稷之存全。一家一身之保守。苟斯道之有違。餘誰足以觀取。禽犢兮貿貿。尸肉兮踽踽。覆載之不容。神明之不佑。世棄兮物禍。三千兮罪首。仰歷世之羣列。收百一以推攀。般紛紛其姱節。煥丹靑於不刊。然不過一理之不失。在當心尙不爲滿足。歷山耕河濱陶。伊大舜與人何異。朝王季日三。匪文王自以謂盡己。幸象鳥耕耘之標驗。乃發明重華之大孝。惟刑家御邦之達孝。僅姬門位育之光耀。宗之筍兮泣生。春盎積雪之林。祥之魚兮扣躍。節白堅氷之心。諒感應之的的。孝果彰於古今。金生埋子之坎。妻立償債之路。郭其神貺。董其天付。賊敬江子之椹。鬼惑王氏之粥。明旣馴化。幽亦制屈。懷橘蹣跚。陸兒之愛親幼而所性。取水趺趺。萊子之慕親。老而彌盛。背輸百里之米。以功而伸爲子之情。眼望一片之雲。以言而著思親之誠。由也勇孝。狄公心貞。史可記孝子之事爲。工莫畫孝子之心曲。所恃一誠之貫金石。歷歷乎天鑑之孔晰。何曾氏之愚兒。只慮夫酒肉之或闕。當乃翁問志之日。爾何在其不學。然口體之能養。可無忝於孝業。愍成藥之徑進。救許止之無及。嚴聖筆之不貸。正極罪而懲餘。紛紛失天之齊流。曾有幾其警余。吳生陷戰國之習。阮子淪虛寂之俗。哀下愚之無狀。痛名敎之寇賊。曠千載而寒心。每遇思其傷愕。況餘外之棄物。又何介於喉舌。憫吾生之無聊。苦心事之疏缺。受親恩之逾人。昧子道其我獨。將父母之遺體。謂何事其暫恤。旣誠敬之未至。焉免傷乎膚髪。身未立兮道莫行。孰揚名於後日。親在窮而莫榮。親在貧而莫濟。日月忽其不淹。春與秋其代序。惟草木之一零落。是吾親一髮之添改。憫風樹之不止。恐吾親之不我待。誦古訓而省惕。非不知祿仕之是急。嗟書劍之不成。取簪笏其何術。慨斷機之辜負。愧截髮之無益。縱不至登巢而㭬蠡。固未喩人間之興味。豈圖報三春之景輝。絶未效寸草之心地。詎華慶之敢希。尙甘旨之未給。假一觴之時進。還慙淚之交頤。惟一端愛慕之徒心。藹斷斷其何施。所冀一願之有在。決不作橫悖之累惡。好貨財私妻子。顧初心之不屑。好私勇喜鬪狠。抑平生之偏疾。幸大學之早還。免十年之違側。寧巢燕之無情。風四散而飛 a033_020a絶。任持侍之無時。佩膝下之唯諾。念惟遵乎自然。聽情事之順安。焉華搆之更建。有容膝之自寬。何膏粱之足羨。有菽水之常歡。於山水而採釣。亦鮮味之時看。溫凊只趁其猶意。定省不拘於時規。每告面之津津。每承顔之怡怡。撫妻孥而瑟琴。携弟兄以團圞。動此中之和風。領一堂之春閒。擁階萱之深叢。刷庭春之長條。優之哉游之哉。奉萬歲以逍遙。是余蓋將有望。而亦莫之曾能。相林烏之反哺。更懷羞而兢兢。</text>
<title>鹽賦</title>,<text>大海微茫。不知其幾千萬里兮。浩浩汗汗。括天根而包地軸。噓吸百川。旣縮而復盈兮。其微波餘液。亦足以殖萬貨而資民蓄。壯中含大陰之氣脈兮。又得夫水澤之正味。雖易牙未辨其淄澠兮。況有分濁涇與淸渭。惟聖人應天而濟民兮。順五氣而分甘苦。鹽之創名。此其鼻祖。於是靑齊之間。五嶺之外。居民野聚。以煮以賴。設廬幕而爰處兮。濱滄海而永止。臨層波之蕩漾兮。掘側足於尋咫。挹之以五石之匏兮。注之以萬斛之釜。輸扶桑於暘谷之崖兮。落大春於鄧林之圃。繽紛轇轕。自相撑拄。陳之烈火兮。扇赫赫而熾焚。聲奔騰於霹靂兮。氣噴薄於風雲。通宵晝而一明兮。光昭徹於窮泉。俄而煙消焰歇。積灰如天。試往觀之。水滲而凝。皓如崑山之頹玉兮。疊若瀚海之層氷。終糜碎而成屑兮。倏星陳而沙鋪。崇山丈人。思取此而鍊月兮。茂陵公子。念調露而延軀。泛海舶而隨風兮。輸玉京之土貢。于以濟九鼎之羞兮。于以奉宗廟之用。菜蔬魚肉。葅羹鹽醬。適口平心。神怡氣暢。與下民而共利兮。以相生而相養。猗氏因之以阜財兮。吳濞用之而闢壤。始糴夷吾之國兮。終致孔僅之相。號有君王之稱兮。形存龍虎之狀。或產池井。或出木石。靑紅紫黑。西鹵東斥。色旣多端。名又不一。說和梅於殷鼎兮。鬲賓貢於王室。漢人擬王霸之政兮。魏帝比崔浩之言。覆長江之已甚兮。奏僞瑞其寧論。空看杜陵之盤兮。未供東坡之食。雖絶於賦海之毫端兮。已入於詠雪之胸臆。灑竹葉以邀羊兮。史氏記晉女之妬寵。裹靑箬而歸峒兮。騒人寫南氓之僻俗。崔公輟飡於祖喪兮。張氏絶茹於母服。嗚呼。爾無乃專氣於水。立象於火。天地之精英兮。二氣之變化。金爲色而土爲質兮。兼震木之燥濕。用旣博而不竭兮。直又輕而易給。共菽粟於生民兮。無一日之或闕。又何必陳恕之三司兮。細商榷於抄忽也哉。</text>
<title>武夷山賦</title>,<text>揚之域兮女之野。襟以山兮束以水。踵仙蹤而探歷兮。果東南之鍾美。藹千峯之蒼翠兮。涵玉溪之玲瓏。步從容以周覧兮。知淸淑之所窮。自虹橋之一斷兮。船架壑兮幾年。說幔亭兮空聞。誰繪鶴兮崖之邊。抵靈巖之石罅兮。欣一線之窺天。背玉女之亭亭兮。尋大隱之攸廬。想金鷄之啁哳兮。來欸乃於林墟。忽煙雨而失路兮。有申申其訹余。曰道在邇兮。人鮮克明。毋戀而形。毋放而情。循循勿忘。進進勿助。知止有定兮。安而能慮。苟以誠矣。何往不一。脚踏實地兮。動有常吉。耿吾旣得此中正兮。乃歛神而反觀。寂靈襟而完養兮。審所行之無難。夕余扣乎柴關兮。朝濯髪於淸灣。花落兮春風。鳥鳴兮枝間。內欣欣而自美兮。漸行行而有得。恐遠舊之或迷兮。旋顧懷而自抑。喜百道之飛泉兮。添向來之一雨。傍鼓樓而倘佯兮。深有造於前覩。奄旣窮乎九曲兮。見桑麻之平川。豈桃源之別求兮。寤眞境之在前。仰穹蒼而無愧兮。俯厚載而何怍。獨超然而先覺兮。卓所立之可樂。</text>
<title>一貫賦</title>,<text>妙一理之冥運。泯聲臭以沖漠。通高圓之昆侖。窮厚載之磅礴。實萬化之樞紐。諒品彙之根柢。亘古今而常然。豈一物之不體。貴上聖之盡性。羌浩浩乎其天。涵本然之至妙。渾方寸之静專。旣主一而無適。謇純亦而不二。紛事機之萬變。顧酬酢之在是。自汎應而曲當。物各得其所止。彼天下其雖廣。總管攝於吾身。粲三千與三百。亦無一而非仁。徹玄思於萬微。燭神光於九垓。藹交通而旁達。隨所感而恢恢。體雖藏於至密。用則無乎不周。致位育之極功。初無待於外求。儘萬殊之一原。若衆目之在綱。要吾心之有宰。斯應接之無方。猗宣尼之大成。接千聖之心傳。自顔氏之云亡。孰心通乎高堅。獨參乎之守約。欣得人於三千。已踐履之積久。固精察乎當然。然上達之未盡。盍開喻其所以。合微言於道器。忽心契於一唯。煩淺學之從問。恐凌躐於荒忽。指忠恕以爲對。玆可導其津筏。倘斯言之有得。可徹上而徹下。願吾黨之是事。庶無羨於游夏。</text>
<title>復性賦 草稾中。有此作而無其題。詳其詞意。姑以是爲題。以竢知者。</title>,<text>惟萬彙之稟生兮。受天命之正性。具健順與方寸兮。寔二五之所併。諒純善而無雜兮。渾至理之沖融。然通塞而正偏兮。由氣質之不同。人得秀而最靈兮。尙智愚之有差。苟脫累而開蔽兮。斯聖途之可階。雖非堯舜之性之兮。湯武反而有餘。在學問而思辨兮。日乾乾而復初。要操心而存誠兮。可柔強而愚明。豈強事於分外兮。推所知而乃行。順當然之帝則兮。物各止其所止。將是道而設敎兮。自不遠而伊邇。盡人物而參天地兮。亦豈但乎成己。致位育之極功兮。乃聖人之能事。縱夫子之不言兮。實微意之俱備。及子思之發揮兮。恐彌久而失眞。筆之書而傳授兮。喜所託之有人。道性善以開導兮。益有功於生民。至唐韓之有見兮。屢指敎於籍湜。翺所著之三篇兮。或一端之有得。嗟寡聞之靡及兮。奈醇疵之難評。然三品之已誤兮。占所述之不精。獨長思於宇宙兮。願從事於明誠。重曰。水之至淸。塵泥汨兮。性之至善。物欲窒兮。汨者旣去。淸者出兮。窒者旣通。善者復兮。盍亦孜孜。反初服兮。</text>
<title>雲谷賦 以下七首別</title>,<text>峻靑嶂之造天兮。有雲谷之逶迤。輸煙霞之萬狀兮。鍾乾坤之淑美。迥千古而無主兮。賴考亭之見遇。爰搆堂而倘佯兮。托深契於竹素。</text>
<title>雲谷賦 以下七首別 其二</title>,<text>探前聖之閫域兮。超宇宙而獨步。服蘭茝之奇芳兮。懷琬琰之華英。光風吹兮几席淸。霽月照兮襟懷明。儼上帝之對越兮。羌我思之無邪。</text>
<title>雲谷賦 以下七首別 其三</title>,<text>會衆理於方寸兮。望聖路其靡賖。當淸晨而夙起兮。啓窓欞而遠眺。隱雲霧於半腹兮。闖數點之翠嶠。倚灝氣而長吟兮。續風雅之古辭。</text>
<title>雲谷賦 以下七首別 其四</title>,<text>時野人之載酒兮。趁微醺而相怡。任農談於日夕兮。謝山路之昏黑。瞰一區之草樹兮。盡涵浸於文德。拱龜蒙之卓爾兮。挹泰山之巖巖。</text>
<title>雲谷賦 以下七首別 其五</title>,<text>蓮峯鬱其對峙兮。羅浮竦其交巉。求平生之所得兮。眼已小於天下。非丘壑之嘐嘐兮。徒尙節於山野。終巖廊之莫施兮。世未躋於雍熙。</text>
<title>雲谷賦 以下七首別 其六</title>,<text>悼僞學之謗興兮。歎世路之險巇。忽卷身而斯舉兮。筮肥遯而遠名。然斯道之在身兮。豈用舍而殊程。惟經籍之微妙兮。與異端之縱橫。</text>
<title>雲谷賦 以下七首別 其七</title>,<text>倘先生之不暇討兮。後之人又何望。繼絶學於前昔兮。開太平於無疆。嗟余生之有幸兮。亦與望乎門墻。企高山而仰止兮。思先生兮不敢忘。</text>
<title>醉翁亭賦</title>,<text>滁邦僻陋。石老雲荒。歐陽太守。氣象軒昂。聱牙一世。按劍者多。僅脫身於機穽兮。乃放志乎山阿。爰結搆之匪麗兮。聊以資天嘯詠。泉甘兮可釀。乃賢兮乃聖。飮豈傾乎斗石兮。惟以醉而爲度。混魚鳥之忘機兮。共自樂其天趣。兀遺形而頹卧兮。枕溪石兮屛巖扄。時山風之落面兮。冷驚魂而始醒。聒賓從之喧爭兮。亂射弈兮觥交籌。醉醒兮朝暮。開落兮春秋。優哉兮游哉。卒歲兮以休。念陶阮之逸軌兮。世雖稱其偃蹇。然事物之累前兮。苦紛綸於方寸。固有托於麯糱兮。豈徒尙乎沈冥。望北斗兮何許。悲草木之凋零。待賜環兮無期。撫斑鬢之星星。鬱氷炭之交腸兮。諒非酒以何堪。抑留連而荒淫兮。恐非公之是耽。屬強力而稱翁兮。亦可見其寓戲。泉庶子兮玲瓏。洞歸雲兮幽邃。公一去兮溪山空。慨勝賞之還祕。問石燕兮無恙。幾風雨於穹林。安得如好奇之沈遵兮。寫三疉於鳴琴。</text>
<title>孟津賦</title>,<text>仰周武之革亂兮。至孟津而會師。臨河流之浩蕩兮。陳伐商之宏規。稅檀車之煌煌兮。聳旗旄之雲集。曰友邦之冢君兮。與御事之爰及。惟代天而首物兮。亶聰明之元后。今商王之不敬兮。失爲民之父母。羌荒淫而行暴兮。縱虎視之耽耽。侈宮室與衣服兮。惟婦言之是甘。焚忠良而剔孕兮。爲震怒於皇天。伊文考之受命兮。未集勳於當年。猶侮慢而自恣兮。恃民巖而罔悛。念君師之有職兮。相上帝而安民。何天心之敢越。仗三千之有臣。倘有赦乎貫盈兮。顧厥罪之惟均。祇旣類而旣宜兮。敢不繼乎先人。共協力而輔予兮。用除殘而去害。致四海之永淸兮。要反否而復泰。明言意而誓衆兮。信已孚於蓍蔡。爰循師於河朔兮。麾白旄於牧外。彼殷商之如林兮。紛倒戈於前徒。一戎衣而克定兮。回玉輅於豐都。終歸馬而放牛兮。基八百之餘慶。王之造兮蹻蹻。乃惟烈之無競。思天休之震動兮。欣舊邦之維新。樂辟雍之湯湯兮。趨鄗京而來賓。追元功之始起兮。益致想於孟津。信天道之無親兮。恒輔德而佑仁。哀殘賊之獨夫兮。誰克保其一身。驅魚雀於鸇獺兮。悲祖業之沈淪。</text>
<title>落霞賦</title>,<text>登高樓以一望兮。極雲海之微茫。臨荊吳之萬里兮。瞰洞庭之汪汪。當三秋之欲闌兮。値輕雨之新霽。天廓落而彌高兮。日凝晶而增麗。爰輕霞之一抺兮。飛半空而鮮妍。隨長風而旖旎兮。影半浸於重淵。羌飄颻以靡定兮。蔚紅輝之散射。添詩人之逸興兮。霍繽紛而變化。鸞翔兮鳯擧。隱映兮遙岑。翩翩兮孤鶩。弄流影而相尋。飛瓊觴於華席兮。對淸虛而長吟。看朱甍之帶色兮。耀舞袖以廻翔。我收之以爲佩兮。色燦爛兮隨霓裳。飮沆瀣兮折若木。回曜靈之西征。天之北兮海之南。轉雲駕於八紘。憐劫灰之易冷兮。撫萬古而孤嘯。天陰陰兮影難回。忽白月之孤照。斥紅紗而不御兮。詠湛湛之露斯。醉倚兮軒楹。又從而爲落霞之詩。詩曰。晴空爽闊。海山雲收。㶑灩浮光。華彩横秋。隱影今夕。俟我明月。拂袂遐賞。聊復日日。逍遙顧眄。趣長興逸。仰攀天桂。樂我風前。月落參橫。鶴唳秋天。</text>
<title>擊毬賦</title>,<text>春風浩蕩兮萬里。綠柳依依兮拂地。惟公子之好奇。御紫騮而揚轡。懷凌霞之逸氣。揮玉鞭於平場。乘白日之朝出。爭習技而低昂。奮輕杖於花間。躍圓毬於風端。初如抑而復揚。何離合之閒閒。投之兮如遺。挹之兮若收。身傾側而不墜。或左擲而右抽。欻將止而復動。謇揮霍之如神。羌運弄之在手。驅霹靂於輕塵。馬馳逐而如飛。雖不鞭而自走。爰回顧而一笑。已觀者之輻湊。相厭觀而扼腕。擧抵掌而仰歎。紛技藝之萬端。皆由平而履安。何斯戲之獨奇。乃乘危而效異。旣輕進而巧入。又便捷而勇避。無所虞於危墮。豈有慮於激射。身常狃而不懼。雖百動其誰惑。然君子之養性。修厥身而俟命。觀巖墻而莫立。恒居安而守正。苦耽荒而事末。日於是乎馳騁。蕩心腑而顚頓。殘父母之遺體。縱萬全無害而亦不足貴。豈不大累於德義之愷悌也哉。</text>
<title>毀生祠賦</title>,<text>惟愛憎以昭報。乃吾德之善惡。魏之民立祠以復毀。我固知父子之不若。梁公之分符昔來。謇遑遑其修職。爰立祠宇于山之麓。朝斯暮斯言念其德。仰之如前有召父。何日夜以忘之。嗟後來幾經歲月。公之子又來官玆。箕之子必善爲箕。我庶幾復沾恩渥。歡欣動色。相顧雀躍。遙望棨戟。如飢如渇。胡爲令出異夫昔日之治。忘厥父之遺民。肆暴猛之無忌。民不聊乎生息。忽相謀諸父老曰。我公之至德。當思報於結草。公之子不恤父民。我豈敢祀其厥考。忍毀之而不復兮。空草没於古道。惡已至於此極。獨何心以自立。搆當時之民怨。買後來之罪責。噫。彼生祠宇。誰毀誰作。非民所搆。非民所没。梁公作之。其子覆之。</text>
<title>薄淮陽賦</title>,<text>枳棘非鸞鳯之棲。百里非大賢之路。夫何淮陽之一隅。屈長孺之高步。思夫人之忠直。誠社稷之良臣。自東海之分符。已善治之洽人。及矯制而發倉。亦大濟於貧民。帝寬假而加爵。或內心之非然。矧多欲之一語。豈上心之所便。至不冠而不見。恐未誠於尊賢。旣於君而見憚。又衆謗之交搆。蚡靑貴重而用事。弘湯寵任而左右。俱面是而腹誹。勢冬葉之待霜。惟吝過而憚改。是人情之所常。肯朝夕而輔台。輕一命於中郎。猶眷戀而有冀。覧喬木而徊徨。儘忠誠之內激。非矯情而乞恩。設緩辭而慰解。豈由中之實言。不任內而任外。自可見其微意。使格君之一念。終委廢於僻地。卧十年而不起。環未見夫一賜。君非薄乎淮陽。帝待君之斯薄。儻皇天假之年兮。及輪臺之自責。庶更致夫登庸。遂志願於平昔。至輔少而持盈。諒惟君之所長。伊五柞之顧命。必不專任夫霍光。彼陰妻而媒禍。陋矣夫。君豈爲是。吾旣咎帝之不用君。又重以恨夫君之早死也。</text>
<title>弔比干辭</title>,<text>吾哀王子之忠直兮。乃逢乎衰亂之世。象箸之必爲玉杯兮。不可支兮天所廢。子何爲徊徨於其間兮。以自致夫没身而不虞。吐諤言之忼慨兮。衆果以是之爲愚。吾知子之心事兮。豈慮後以全軀。悶宗社之淪喪兮。又何忍乎坐視而不救。箕子爲奴。微子以去。西伯將興。祖已伊所懼。指白日以致憤兮。荃不察而齎怒。欲更進而不得兮。限之以大故。心雖剖。其猶未變兮。抵九死而益固。精凝沍而冤結兮。想至今千載其未沬。人孰不欲盡言而不諱兮。擧皆重乎一身之利害。抗逆鱗而扶顚危兮。其如子者有幾。閱陳編而静思兮。仰萬古而增欷。</text>
<title>蘇門山辭</title>,<text>若有人兮山之上。表獨立兮寡仇。駕白鶴兮驂鸞。軼氛濁而遨遊。覩圓方之端倪兮。睨川陸之參錯。倚雲崖而高嘯兮。暢幽懷於寥廓。響激烈而淸厲兮。意憭慄而慨慷。行雲忽兮中斷。峯巒爲之低昂。壑動兮林摧。巖驚兮石裂。泣山靈於嵌竇。㚄猛獸於幽穴。倏聲收而境寂兮。增氣象之蕭爽。時見訪兮何人。紛獨喜此曠朗。共周章而容與兮。羌傲視乎風塵。竟粲然而一謝兮。邈迢迢兮淸眞。昔孔門之多賢兮。發天機於回琴。思舞雩之詠歎兮。想金石之歌吟。有聖人而爲之依歸兮。又何不自得於中和。彼玩物而矯激兮。諒不遭兮云何。</text>
<title>別李上舍辭</title>,<text>華山巃嵸兮漢水浟浟。我家在兮湖之南。踵羣英而薄釆乎芹藻兮。有來于于兮于以盍簪。我之好兮有夫君。草芝蘭兮木楩枏。骨毛淸新兮持論秀發。炯秋月兮寒潭。顧我慵頑而闊疏兮。忝傾蓋而懷慙。揆厥尙而同趨兮。豈損益而論三。酒有酌兮詩有吟。唱余和兮笑余談。鞭古心而周章兮。謇和樂而且湛。翩然別袖遽拂于橋門兮。高堂綵舞將指日而毿毿。揖余去兮一笑。去難縶乎征驂。扶余頭兮企遠望。搔鬢髪兮䰐鬖。</text>
<title>弔申生辭</title>,<text>人有不能已之至情兮。斬伐銷鑠而靡亡。世竝擧而好蔽兮。世子奚爲其獨彰。般紛紛其離此郵兮。莫愛親之故也。專惟君而無他兮。迷不知寵之路也。遭時勢之不祥兮。固宜離羣而贅疣。祭吾母不得吾父兮。曷人情之所虞。讒又不由於他人兮。勤世子之號泣。于使子指六日以爲正兮。君之心又不可傷。使子行乎他國兮。豈有無父之方。世子心予忖度兮。蓋可哀而恕之。人謂章不慈之名兮。彼獨何心而不思。昔舜之大杖走兮。非大孝其孰容。無所逃而待烹兮。吾亦不滿其爲恭。顧聖人之秉筆兮。曷爲縱釋而莫窮。苟志仁則無惡兮。吾至今乃知其信然。後世以順親爲過兮。徒苟免而違天。復有亂賊之接迹兮。彼將謂子爲非孝。紛逋誅而爭簒兮。言予心之皎皎。夫孰察子之中情兮。但視天兮茫茫。思蹇產之不釋兮。獨千載而彷徨。</text>
<title>競渡辭</title>,<text>我乘兮蘭舟。我載兮荷旗。鼂泝兮石瀨。夕沿兮淸湄。懷王孫兮去不歸。涕横迸兮情獨傷。魚鱗屋兮龍堂。宛在水兮中央。斫幽篁兮施綵絲。羞瓊糜兮爲粻。儻精靈兮髣髴。庶一格兮君王。</text>
<title>讀白鹿洞規</title>,<text>世遠人已亡。經殘敎亦隳。有宋啓文治。眞儒生應期。濂洛發關鍵。晦翁宏其規。眷彼白鹿洞。舊有庠序基。荒蕪久不脩。講討無生師。結構躡故迹。菁莪育中坻。惟天敍五倫。降此民秉彜。唐虞蕩蕩治。亦不出乎玆。學問且思辨。篤行在先知。身脩而可推。應接皆得宜。此乃爲學要。儒者當孜孜。楣間揭明訓。聖途無他岐。云何世上士。舍此而不爲。爭將耀浮藻。利祿相追隨。三復朱子規。千古空於戲。</text>
<title>遊東小門外</title>,<text>春事將已闌。九十其虛過。諸君執我手。出城幽趣多。路遠欲徑還。亦未遺松蘿。飄飄賞春袂。溪水翻輕波。臨流此踟躕。設筵坐靑莎。張弓射小的。酒羞紛前羅。日西未言歸。醉面花爭酡。林泉固吾志。役役終奈何。做却一日歡。作此遊春歌。</text>
<title>別崔上舍</title>,<text>歲歲長爲客。今來又一春。雪時去鄕邑。不識梅柳辰。花衰鳥語䦨。夢裏經昏晨。風塵困京洛。布衣同酸辛。我病初擧首。夫子回歸輪。離腸日九轉。百端難具陳。墻頭草政綠。一雨褰高旻。悠悠強提筆。黯然勞精神。南天去路闊。漢水波龍鱗。輕飆動征衫。指日奉慈親。念此獨竚立。惆悵空吟呻。</text>
<title>次沈上舍韻</title>,<text>五言雙韻詩。夫我何能之。感此故人歸。其敢恝然爲。有懷言亦隨。酬唱憑塤箎。相看兩於戲。面目乖自斯。人生合有離。觸途殊歡悲。所貴令名垂。隔世稱男兒。須將古道期。顚沛無少違。修之人自知。庶不慙神祗。</text>
<title>謝任內翰惠冊</title>,<text>余少守愚戇。旣壯猶面墻。傾心事鏤氷。倏忽踰十霜。功成且無用。枉自勞肝腸。風雲苦驅逼。月露困披猖。朅來京洛間。崎嶇肆顚狂。客懷轉寥落。悠悠送炎涼。頃者設華筵。嘉賓滿高堂。殷勤笑語熙。釂醻傾千觴。何堪仰盛德。靦汗無以償。強顏染柔翰。有懷難具張。翻然得一顧。慰藉殊尋常。韜瑕愧擧秀。見報金玉章。將歸復有贈。出袖生寒光。東川旣淸健。俊雅王與郞。三人以詩鳴。藉藉稱盛唐。全家世罕見。玩愒何時忘。高詞抗曺謝。逸韻掃齊梁。披來嘯詠間。灝氣和淸商。天空雨蕭蕭。草樹摵以黃。露髪坐明窓。向風歌激昂。</text>
<title>剛泉寺。留別孝先。</title>,<text>山中一雨過。樓前溪水碧。巖高日欲西。古樹長百尺。僧徒送行客。兩兩坐溪石。握手謝留伴。杯深傾不惜。寒風何處來。颯颯掠雙頰。落葉没前徑。蒼蒼間松竹。一醉歸去來。幽禽響空谷。</text>
<title>次朴訥齋 祥 韻。贈鈍庵。</title>,<text>師登頭流顚。頗見衆山小。下笑甕中人。蓬心隨日勦。行行攀桂枝。石徑縈林杪。寒煙繞脚底。獨乘漭眇鳥。天王上翠微。靑鶴下窈窕。暝來卧幽室。宿羽驚先曉。睡起坐方定。佛榻香煙裊。時來塵世上。睨視大人藐。</text>
<title>贈金童鳯禎</title>,<text>渠尊吾與舊。幾年共棲息。玆山始邂逅。智積浮屠側。結伴四五人。蘭室薰奇馥。往還且累累。相輸惟悃愊。卒以死飢寒。乃是吾軰恧。容強奠酹時。適爲使行逼。靑衿我有拘。有懷隨不得。如今向十年。宿草淚未拭。乃忽復見汝。臨風一慘惻。悠悠想餘韻。髣髴見顏色。憐渠識讀書。學問頗自力。脚踏山中雪。把策誦明德。惟須日孜孜。漸袪胸中惑。竚看業大成。門戶樹翼翼。爲功忌中休。有秋在力穡。將此書之紳。披來時省憶。</text>
<title>寄贈蔡上舍仲吉</title>,<text>吾友蔡仲吉。諄諄古君子。平生誦萬卷。自是經綸士。文從訥齋學。換骨韓愈氏。奮藻大學館。南相眞知己。爾後落魄甚。悠悠將一紀。卧病相識稀。誰堪托生死。伊余每自恨。生不接隣里。不得日扣門。慇懃問居止。空將往來人。時時報雙鯉。問訊雖綢繆。別懷何時已。女奴頃往還。聞言深惻耳。痛哭謝故人。此生知己矣。危辭百萬端。大要不過是。因求訣別章。顧我何忍此。昔遊新齋門。相從蓋累累。風雪是何年。高軒暫相視。時同尹士栗。鼎坐談前史。于今已數載。悵望隔山水。推排聚勝前。劇飮錦城裏。當時共行樂。思之猶宛爾。崔尹旣已世。羅侯遭譴毀。存亡一俯仰。人事終何似。早晩倘相値。從容對筵几。崢嶸千古胸。粲然一啓齒。論今我踈迂。討舊君高峙。快若淸風濯。豁如昏霧披。一念方寸間。懸懸豈嘗弛。裁詩寓繾綣。繼以書滿紙。須君一過眼。然後吾以喜。</text>
<title>贈鄭彦邦</title>,<text>昔吾年十八。初應都會擧。鄕堂會羣英。吾行何齟齬。尙賴諸足下。怡怡接言語。居止相追隨。歡娛同舊侶。爾後累相見。別離復幾許。今來卒卒面。不得殫心膂。積雪消千山。暄日照梁梠。把酒小窓裏。誰知情到處。</text>
<title>題敬岑上人卷端</title>,<text>天運本冥漠。萬象森已俱。陰陽發機軸。五氣相吹欨。日星旣昭陳。山海列成區。春英及秋實。草木賁紛敷。動類亦非一。水陸浩萬殊。惟人最靈智。不比諸物愚。一心會衆理。體用備精粗。五品秩有序。擧一反三隅。各有當行道。不可離須臾。雖時或有昏。亦因氣稟拘。眞性尙難掩。赤子入井扶。苟能擴以充。堯舜堪爲徒。云何世敎衰。仁義爲踈迂。靡然走捷逕。躓彼荆棘塗。吾道無而有。汝敎無而無。絶倫以滅性。灰死而木枯。問此何道理。未免私一軀。所以貴吾人。不在於他途。成己與成物。工夫自相須。卓然立兩間。參贊眞良圖。</text>
<title>敬仲山寺之行</title>,<text>湖南數名勝。錦城處其一。君行値秋涼。簡編夜繼日。天雲雨初霽。執手情更密。數載始相遇。悠悠難以筆。淸光忽已夕。山路黑如漆。幸寬一夜駐。歡娛未可失。</text>
<title>淸遠樓</title>,<text>主人卧山海。名堂以淸遠。月出湖南獨。雲霞倚高蹇。西臨德津浦。落日千帆返。天長萬里風。松嶺月初偃。時來弄釣竿。竹影魚蝦遁。却笑塵裏人。窮途悲晉阮。</text>
<title>奉别趙上舍</title>,<text>神京向東隈。一區天所闢。溪山饒秀色。文廟同奕奕。詩書播絃誦。焚膏恒日夕。褎衣與危冠。與與皆縫掖。東西豈異室。我求惟三益。承風仍接武。所得今已碩。紛紛聚與散。天數非人力。作詩送行旆。別後應相憶。</text>
<title>所草院路。拔菊以賞。</title>,<text>巖邊菊有花。馬上擢其根。纖莖不盈尺。小葉寒更繁。莖頭粲金英。葉間靑萼存。悄然對孤姿。一笑兩無言。聊復備風餐。豈敢泛芳樽。</text>
<title>得瀟灑山人梁彦鎭訓子詩</title>,<text>世人重浮名。以之爲正鵠。得之以爲榮。不中便謂辱。汨没聲利間。奔馳多局促。高明瀟灑翁。精微無不燭。黽勉誨諸子。獵較務同俗。有懷不相見。何由話心曲。</text>
<title>贈林士遂 亨秀。號錦湖。</title>,<text>生平少知遇。訥齋吾子期。不知馬牝牡。安問黃而驪。聞訃庚寅年。酹墓已四期。君名聽亦久。今日是新知。感愴爲先生。十載淚欲垂。試磨黟川墨。暫寫薄命詩。</text>
<title>蔡太述 承先 盧寡悔 守愼。號蘇齋。 李敏德諸君。請賦一詩。伯寶家作。</title>,<text>夜酌東城下。涼飆菊花節。座中蔡上庠。靑春魁二百。主人爲開筵。相逢盡朋戚。玉指弄鳴絃。歌聲發金石。明燈塵壁上。儒𪚥味斯足。沈吟雜諧笑。各是東西客。鄰家亦飮樂。不知孰優劣。自恐酒杯空。豈覺更漏促。皓月出何遲。淸遊此一缺。閒聆堯舜曲。老嫗且放逸。聊以永今夕。酣醺慰寥落。</text>
<title>別金士美 明彦</title>,<text>九月霜威重。客衾冷於鐡。萬里始同行。去住終不一。悠悠想經涉。湖海天南北。來時峽裏雨。黯淡溪村夕。凄風東嶺外。酒盡重陽日。葛院對寒月。傳觴同路客。橫舟晩浦遠。走馬沙場白。蟾光圓又缺。屈指半箇月。醉爾數杯酒。匆匆惜離別。緩歌未解愁。短景已西昃。曉月有淸輝。征驂可早發。且復共朋侶。今宵卧一席。</text>
<title>贈宋伯深 海寬</title>,<text>昔學先生門。看君時總角。未幾突而弁。識業動先覺。京師忽相遇。一旬共游樂。論文有起予。怡顏笑一握。今晨吿我別。良晤恐不數。授簡意更勤。勞吟苦雕琢。</text>
<title>申參軍家作 戊戌</title>,<text>宿雨未肯霽。作霧橫江臯。翩翩野田鵲。翅濕飛不高。行行過野店。列屋如連艘。山村一駐馬。細路披荒蒿。擧目翠松林。可以聊遊遨。</text>
<title>次韻陳無己妾薄命</title>,<text>離居隔山海。迢遞路逾千。始言暫相別。屈指成三年。一去竟不返。綠草生春阡。宛轉遠山眉。凝愁非舊妍。撫琴不成調。幽咽氷下泉。人亡絃亦斷。已矣復誰憐。</text>
<title>次韻陳無己妾薄命 其二</title>,<text>雪侵釵後綠。香歇鏡邊紅。一恨幾時已。乾坤會有終。悽悽矢靡他。慘慘哀命窮。士向知己死。女爲悅己容。春風一夕起。百鳥鳴相從。獨妾生不辰。掩抑作秋蛩。</text>
<title>盧子膺 禛。號玉溪。 第。贈寡悔，孟明諸君。大秀，梁公燮 應鼎。號松川。 金慶老 禧年。號盆城子。 同會。秀燮夜還。餘同宿。</title>,<text>昔人重交道。周詩歌伐木。輔仁期取益。偲切貴忠告。丁寧洙泗訓。早歲頗反覆。幸逢數君子。相知非表襮。昨暮喜簪盍。踈慵惟刮目。自笑他山質。得間崑岡玉。燈前一樽酒。月下連床宿。談論忘日昃。授簡嫌相促。一笑發長吟。詩成不堪讀。</text>
<title>敬呈豐基先生 退溪任豐基時</title>,<text>昔年因友生。聞風阻趨謁。城中偶卜隣。拜面才數月。軒昂松鶴姿。世味堪抺摋。一麾山水郡。輕飆振華髮。蕩槳漢中流。回頭戀丹闕。竹嶺遠在望。去去音塵闊。蒼生政顒仰。下車救飢渴。簿書笑指揮。詞訟無相訐。餘事只吟嘯。超然對淸樾。悵望不可攀。睽携愁楚越。</text>
<title>贈南季憲</title>,<text>動靜一理貫。萬古貞復元。卽物無不在。泝流可窮源。聖賢雖已遠。簡策有遺言。次第大小學。丁寧齊魯論。孟氏擴仁義。子思警柔昏。墜緒起濂洛。大道明乾坤。從知近思編。羽翼於聖門。</text>
<title>外舅家。有鷀䳓飛出。慮其復遠擧。剪翅羽。見而感之有作。</title>,<text>有鳥出江海。雲翼殊凡姿。上與玄鶴羣。下有黃鵠隨。飮啄取潔淨。棲息依淸涯。浴罷刷晴景。迥立整容儀。村人喜賈貨。掩致高軒墀。羽毛半摧落。稻粱未充飢。泥間拾蟲蟻。雅性豈其宜。有時叫靑霄。舊侶聲相知。仰首不得飛。戚戚憫孤羈。低徊尊爼側。傾耳彈朱絲。銜草或戲舞。擧止何委蛇。一朝勁翮生。扇摇驚飆吹。忽奮度曠野。追隨走童兒。居然委驅逼。復爲塵網縻。剪翎不使去。憐哉何所之。有身未自任。顧爾非獨癡。</text>
<title>別應和</title>,<text>天行健不息。載物坤德厚。實埋於其間。生生亘悠久。繼善而成性。造化爰樞紐。謂無寧爲無。謂有復何有。體物靡所遺。洋洋在左右。當其賦命初。物我均稟受。矧伊人最靈。何嘗間賢否。厥性固純善。眞心非矯揉。只緣氣質拘。重爲外物誘。聲色亂 一作眩 耳目。臭味錮 一作攪 鼻口。放逸不自持。東西任狂走。明德日以昏。寶鑑迷塵垢。去去蔽遂固。不能復回首。如將一念覺。卽此開戶牖。厲志攝精神。造次莫放手。日新又日新。有知輒自守。操之則堯舜。舍之則桀紂。彜倫貴先明。言行忌掣肘。聖賢對方策。何歎無師友。進進向上去。終看卓然後。</text>
<title>詠李上舍 鶴 四美亭</title>,<text>江雲一雨肥。南畝看春耕。日夜自生息。欣欣苗向榮。把鋤去稂莠。漸見秋實成。兒童驅雀鼠。一廛輸易贏。且詠蟋蟀唱。酌醴諧性情。</text>
<title>詠李上舍 鶴 四美亭 其二</title>,<text>蠶月麗景遲。隰桑柔始敷。攀條掇其葉。采采看朝晡。蠋蠋佇三眠。滿箔奇功輸。新絲足自給。不見充官租。萬室樂太平。鼓舞歌康衢。</text>
<title>詠李上舍 鶴 四美亭 其三</title>,<text>向晩理煙艇。滄波垂釣絲。寓興非爲魚。有得猶可怡。呼童貫之柳。皓月山前窺。翻思赤壁遊。宛爾同襟期。更有暮雪時。蓑笠君知誰。</text>
<title>詠李上舍 鶴 四美亭 其四</title>,<text>靑山臨碧水。煙霧生其間。腰鎌者誰子。逕路工躋攀。長歌采薪蒸。幽興飛孱顏。日夕始歸來。棲鳥相與還。偶此入吾賞。寧知彼行艱。</text>
<title>鄭恭伯林居四詠</title>,<text>長松閱歲寒。根入巖間水。虯枝墜繁露。溪心風落子。剖竹引其流。注君茅茨裏。泠泠可漱濯。賴此淸心耳。</text>
<title>鄭恭伯林居四詠 其二</title>,<text>山下有叢竹。主人元不俗。幽泉漱霜根。暮煙凝更綠。蕭瑟來淸飆。雅趣生澗谷。或有投棲鳥。閒飛啄場粟。</text>
<title>鄭恭伯林居四詠 其三</title>,<text>老幹自槎牙。遠含孤山姿。寒芳雪月中。意態方絶奇。散步踏疏影。枝上淸氷垂。擧杯酌新醪。幽期政在玆。</text>
<title>鄭恭伯林居四詠 其四</title>,<text>只聞南國樹。未看枝剡棘。美君知所寶。移此閑庭植。開花亦可玩。實兼香味色。早晩皓髮翁。撫掌如相識。</text>
<title>西風 六月上旬前</title>,<text>去歲寒不嚴。窮冬稀霰雪。今玆盛夏月。亦不見炎熱。但有西風起。日夕吹不絶。蒼穹浩茫茫。節候或蹉跌。得無人事愆。天心有未悅。九重念民瘼。憂勤非不切。股肱儻不體。下情何由徹。災沴不虛作。俛仰憂惙惙。</text>
<title>題韻書</title>,<text>厥初混元始。聲象難名分。有生尙蒙昧。惷與禽獸羣。羲皇首開物。俯仰肇人文。流傳到軒轅。史頡收奇勳。縱橫備六體。爲事誠殷勤。發盡造化蘊。昭然盈見聞。世降浸失眞。變化如浮雲。點畫久已訛。宮商相糾紛。欲正千古謬。嗟余何所云。</text>
<title>六月二十三日夜</title>,<text>三更月初上。皎皎出雲端。隱映梧桐枝。斜影入窓寒。神淸忽驚起。整衣步盤桓。湖山湛寂寥。夜色迷遠觀。房櫳政滿輝。炯澈明心肝。</text>
<title>飮酒</title>,<text>芒芒邃古初。大朴含淸眞。夏王慮已深。澆風久散淳。大易周公辭。取象意轉新。世遠人亦亡。道喪極於秦。往往賢達人。謾自傲風塵。中間靖節翁。憂世心獨勤。豈伊劉阮流。實與經籍親。寄想商山皓。擬問桃源津。素琴無徽絃。漉酒有葛巾。蕭然北窓下。自謂羲皇人。</text>
<title>次崔上舍淸源 泳淙 韻。送郭上舍詠而還湖西。</title>,<text>此日忽分携。各成天一方。歸思不可攬。故園三逕荒。落葉滿前途。馬蹄踏朝霜。悠悠何時到。稚子候門墻。村醪三兩杯。可以澆中腸。擧目眄前階。黃花凝晩香。行子念歸路。別後我何長。會面諒不易。決去何其忙。所尙旣同趣。胡爲居異鄕。涼風颯爾吹。一雁飛三湘。脈脈但相視。聚散安可常。盈盈明月珮。采采芙蓉裳。登山擬𪚥屐。涉水要同航。夫君此去後。誰與相周章。</text>
<title>沖雲求以下鄕。爲詩題巾旒。</title>,<text>相別已五載。會面在今秋。秋風洛陽城。一笑兩悠悠。悠悠復幾何。把手相懷愁。漢水浩萬里。湖山天盡頭。蕭蕭木葉下。會合難自由。寒衣不可典。斗酒莫相酬。慇懃付一語。風露愼行輈。</text>
<title>士遂將出城。求别詩。</title>,<text>吾友林同年。求詩何太忙。昨來有怨語。問余何相忘。往往見君詩。播在離别章。獨不贈我言。此意其難詳。我云亦何難。在君求未嘗。詩肩聳終夕。忽忽如迷方。今朝我獨醉。詩思何顚狂。暫寫醉中意。慰此相別場。忽憶三淸洞。與君鑣齊揚。秋風入懷袖。折腰吏部郞。繼來諸年兄。列立儼成行。飮酒三四鍾。落筆於中堂。酩酊出門外。擧止何倉皇。終然不自省。倒載薫陶坊。于今已四載。會少别恨長。如何又相見。復此回愁腸。風霜逼冬寒。草木凋山光。解手隔山川。睇視空徊徨。</text>
<title>次韻。贈任彦均還鄕。</title>,<text>立馬泮水邊。歸程指海邦。翩然揖我去。別鶴謝其雙。諸賢各有贈。詩筆揮長杠。昔余始見君。已喜君淳厖。琅然聽玉音。律呂諧調腔。未幾忽相分。我思如懸幢。經年始得晤。晝話繼明釭。得酒共就醉。不嫌傾倒缸。夜䦨眠正寒。蕭蕭風打窓。睽携又不意。𪚥𪚥雲橫江。截㠔躋山嶺。潺湲渡石矼。君裾縱未牽。耳似聞餘跫。勞吟踵前篇。我旗知豎降。</text>
<title>遠遊篇。贈趙景任 希尹。</title>,<text>我愛朱文公。十九歌遠遊。古稱九州外。復有大九州。瀛海環其陬。日月回其輈。亥章所不極。禹迹空悠悠。崑崙山萬里。河水橫東流。五岳蟠靈根。三山列鼇頭。王母園中桃。蒼茫何處求。唐虞悵冀都。洛陽懷成周。君無向浙江。怒濤難容舟。君無往西蜀。鳥道猿猱愁。且去洞庭湖。登臨岳陽樓。層瀾七百里。詩詠留韓劉。回攀日觀峯。倚巖睨滄洲。金烏翥扶桑。半夜明雙眸。擧頭望故鄕。黑子當中浮。浪吟一飛過。汗漫歸靑丘。西京前聖都。誰復訪九疇。於樂漢之涘。佳氣鬱常留。盍歸乎來哉。功名良可收。</text>
<title>浴沂</title>,<text>孔氏弟三千。顏回其庶幾。又有點也瑟。正爾春芳菲。冠童服春服。去去浴乎沂。𪚥流正浩蕩。春日方依微。翛然滌塵垢。萬物生光輝。舞雩佇淸風。朗詠翩然歸。鳳凰千仞翔。氣象何巍巍。獨立萬古下。微聖吾誰依。</text>
<title>贈諸君子</title>,<text>萬徑可適國。千江同月規。工夫且百倍。以致大有爲。澄淸十分明。聖道非難追。勇往日復日。九簣程靡虧。從知八歲學。莫非由明之。七年艾可蓄。六鑿防惟危。五事罔或愆。四勿無忘時。三極道豈殊。浩浩思無期。其無貳爾心。竟作窮廬悲。收功卓爾處。一貫歸咸煕。</text>
<title>送尹元禮 復 榮還南鄕</title>,<text>我初識大用。其人毅且厚。聯翩得仲季。皆各有所守。相從數四載。日月亦云久。肝膽洞相照。分明見窓牖。今秋捷名科。在君不爲有。伊余慵惰甚。無以慰父母。寒齋獨踟躕。白雲空回首。</text>
<title>送慶老南行</title>,<text>送子嶺之南。我懷慘不樂。天寒積氷雪。關河道途惡。君行且苦辛。我住還冷落。蒼茫地一角。雲空政寥廓。勖爾金石心。他年致盤錯。臨分更繾綣。莫負春來約。</text>
<title>送慶老南行 其二</title>,<text>人間何事好。爲善是最樂。皇天賦恒性。混然初無惡。如何役外累。草木同零落。涵養不由人。方寸自恢廓。精神貴收歛。眡聽亦不錯。直到卓爾時。奇功輸博約。</text>
<title>送柳上舍還太原</title>,<text>太原路正長。吾行所經歷。花柳春景閒。風流客意適。渡江兼越嶺。送別情何極。因思子舊居。松嶽山前陌。棲遲有徐君。去歲曾一覿。蕭疏山水心。今爲城市隔。悵望不相値。羈懷寄寥寂。何時得一敍。爲我將往白。</text>
<title>送子膺</title>,<text>之子返故鄕。値此春景暄。漢水初釋氷。嶺路歸雲奔。高堂擬綵舞。指日供盤飧。行意浩難留。贈處寧無言。顧玆天降哀。萬理同一源。人物性豈間。通塞由明昏。塞者不可開。偏處天猶存。通而或有蔽。只爲物累渾。自非上智資。紛紛迷圈豚。反之是有要。學問在所敦。栽培樹本根。勿事枝葉繁。人倫日用間。孝親與悌昆。致知而力行。入德斯其門。無先慕高遠。且將卑近論。行看積累久。終可探天根。爲功忌中畫。德性須日尊。以此謝相知。佇立憑乾坤。</text>
<title>尹長源 潔。號醉夫。 有詩。和之。</title>,<text>蛟龍未得雲。鬱屈泥中蟠。玄豹未成斑。霧雨愁空山。且將鋤舊業。僶俛追孔顔。區區得與喪。不容牙齒間。</text>
<title>尹長源 潔。號醉夫。 有詩。和之。 附原韻</title>,<text>寶劍號龍泉。碧落紫氣蟠。一爲司空得。聲價如丘山。窮通信有時。丈夫莫摧顔。但願醉不醒。長歌留世間。</text>
<title>柳上舍欲還嶺南之盆城。上舍於外舅。爲同年友。於其行也。詩以爲贐。</title>,<text>外舅乙酉年。白髮爲進士。當時同榜友。磊落柳夫子。風雲在襟懷。游戲詩書裏。時時入醉鄕。眼花落井水。朋遊有告別。唱酬動盈紙。淸詩意更遠。逸韻爭商徵。大學晩遭逢。追隨時日累。新知未盡歡。別語愁入耳。蒼茫嶺外天。此去無千里。時因洛水波。不惜致雙鯉。</text>
<title>贈柳子長</title>,<text>春雲驕不雨。舊枝花未開。萋萋草滿地。灩灩酒盈杯。俯仰十年間。不得相從來。誰期會面地。萬里都城隈。萍蓬寄浮世。聚散良可咍。座上數君子。志氣無嫌猜。浩蕩留一醉。白日將西頹。</text>
<title>送金立之奉尊府之任</title>,<text>弱歲讀古書。掩卷思其人。其人不可見。聖道嗟久湮。不亡者猶存。萬古同一晨。吾東舊箕封。禮義已條陳。寥寥千百載。儒士無其眞。皇天欲興運。正學惟日新。綿綿及乃祖。泝源開其津。縱未進而行。經濟乎生民。當年踐履實。幾多存諸身。至今賴私淑。斯文益彬彬。傳家世有賢。喜與追淸塵。橋門此送君。欲盡意未伸。</text>
<title>贈盧內禁 在詩山</title>,<text>內禁非俗人。寬和長者度。結髮事弓馬。才豪堪獨步。數奇未封侯。蹉跎遂遲暮。歛身鄕曲中。紅塵謝馳騖。壯心未全忘。夢魂飛塞路。我來龍藏社。値此氷雪沍。聯翩六七輩。攷論竹與素。適遇避家患。從容陪杖屨。仍聞父歲同。不敢問年數。捧袂惜分携。而今增敬慕。</text>
<title>次尹肩吾 希聖 贈別韻</title>,<text>相逢五六人。正値暮春者。倦興酒先沽。離懷筆更把。君吟忘我歸。我語起君臥。早晩有佳期。低徊松樹下。</text>
<title>送黃上舍 世文 還鄕</title>,<text>吾聞浿江西。實惟箕子都。山川饒奇勝。秀麗如畫圖。于今千萬年。井畫餘規模。繁華屬太平。桑柘連平蕪。參差夾楡柳。十里蔭通衢。往往起朱樓。俯壓千頃湖。欲一往見之。脫此形骸拘。麒麟窺嵌空。錦繡登縈紆。問古丁公鶴。騰身王子鳧。西城一片地。盡入詩囊輸。長懷苦不果。十載紅麈途。王庭選多士。羣彦來于于。惟吾及夫子。負屈羞齊竽。淹留泮宮裏。日夕講唐虞。經秋入寒冬。意氣相不孤。人生喜乖隔。豈得長歡娛。拂袖出門去。無緣縶白駒。一語付江山。江山許我無。追尋會有日。煩爾遙相須。</text>
<title>閔長卿 龜瑞 求題畫屏</title>,<text>黃河水萬里。一派接天潢。年年八月日。古槎橫蒼茫。有客往乘之。超然脫塵韁。散髪寒颼颼。風飄雲錦裳。</text>
<title>閔長卿 龜瑞 求題畫屏 其二</title>,<text>吾聞李謫仙。夙世淸都人。婆娑桂影傍。逸氣橫秋旻。自從誤黃庭。嘯傲臨風塵。擧杯弄明月。千載見天眞。</text>
<title>閔長卿 龜瑞 求題畫屏 其三</title>,<text>商祚屬危微。飄然渭濱翁。一竿坐漁磯。雲煙涵晩風。直鉤非爲魚。豈愛官爵隆。西伯謾出獵。牧野輸鴻功。</text>
<title>閔長卿 龜瑞 求題畫屏 其四</title>,<text>唐堯無議爲。萬古垂衣裳。許由獨何人。洗耳淸潁傍。巢父卷鳴犢。歎未韜其光。二子標孤高。風節流無疆。</text>
<title>閔長卿 龜瑞 求題畫屏 其五</title>,<text>西湖山水勝。正値梅花時。鶴知主人意。婆娑弄雪肌。養汝歲月深。雲際遙相期。輕飛返茅舍。撫之以忘飢。</text>
<title>閔長卿 龜瑞 求題畫屏 其六</title>,<text>歸來辭旣賦。五斗粟何求。永遂三徑期。不從鄕里謀。東籬菊有花。泛酒忘其憂。蕭然一室內。樂矣任去留。</text>
<title>閔長卿 龜瑞 求題畫屏 其七</title>,<text>伯牙鼓琴時。鍾期傾耳聽。洋洋水曾波。峨峨山崢嶸。世莫得其心。但喜聞其聲。惟我與爾夫。務實不求名。</text>
<title>閔長卿 龜瑞 求題畫屏 其八</title>,<text>秋風吹嫋嫋。一雁飛靑天。揚帆發浩歌。萬里涵淸漣。蓴鱸不可緩。鄕思何綿綿。悠然酌斗酒。皓月十分圓。</text>
<title>見寒山詩有感</title>,<text>寒山於釋道。有不專屑屑。胡爲死生際。此未看透徹。天堂與地獄。指名皆假設。氣盡理亦盡。何有輪廻說。</text>
<title>見寒山詩有感 其二</title>,<text>欲識生死理。且將水火比。火滅豈復火。水枯那更水。不見死還生。誰知生有死。盡性以至命。歸全斯爲美。</text>
<title>前漢</title>,<text>秦人失金鏡。一鹿奔羣雄。芒碭起五雲。沛邑歌大風。堪嗟牝鷄晨。劉社塵瞢瞢。周王協氣力。漢業欣再隆。武帝好神仙。承露盤橫空。馳驅八千里。卒未看喬松。輪臺悔已晩。茂陵生蒿蓬。昭宣有可稱。此外餘難同。飛燕啄皇孫。九錫疑周公。居然九鼎移。大統隳當中。</text>
<title>後漢</title>,<text>蕭王實超邁。漸臺梟巨姦。恢弘赤帝業。勃起詩書間。堂堂漢宗廟。惠化流人寰。文治至孝明。辟雍論講閒。金人一入夢。帝心趨異關。正道旣大晦。聖心埋榛菅。況復黨錮禍。白日酸心肝。天心幸有賴。玄德興中山。</text>
<title>唐書</title>,<text>隋煬罪浮桀。貫盈天所斃。當時擧義兵。一梃可以制。云何識量淺。反以行詭計。爲邪豈去邪。偶爾能革世。辰嬴喩更慘。陋矣無可繼。彝倫掃地盡。人道同狗彘。延長三百年。幸哉天不廢。天樞鼎幾移。祿兒重爲猘。間關續國脈。紇干悲失勢。終南古王氣。索莫空陰曀。</text>
<title>唐書 其2</title>,<text>巢封一以誤。長髮爲禍胎。房州逬玉輅。幾歲方歸來。毒草未鋤根。五王隨塵埃。明皇復何事。不戒吳公臺。朝廷委妃子。野鹿燕中廻。胡風捲海宇。劍南空崔嵬。遊樂散何去。九廟生蒿萊。凄涼興慶宮。歲晩生悲哀。</text>
<title>五代史</title>,<text>君看父母恩。罔極同昊天。初無議貴賤。各自喪三年。匆匆二十期。尙未酬塵涓。誰將日易歲。率意違古先。相承爲定制。一一效其然。偉哉周世宗。不爲流俗沿。皇皇致其哀。禮義終無愆。衰麻服在身。口食蔬與飦。良心出自然。矯揉其能全。吁嗟五代間。忽有如斯賢。天倫固人性。物欲令推遷。人君自行喪。豈待人驅牽。</text>
<title>宋史</title>,<text>陳橋二日盪。累代陰霧消。奎星燦文光。五星環昭昭。文治旣大興。濂洛多英翹。千年不傳緖。扣響生簫韶。推闡太極妙。白日臨淸朝。大盡天地變。細窮寸草苗。提綱啓其鑰。後學於斯聊。功利喜區區。異端甘寂寥。皆知所取舍。坦然歸路饒。且況義士多。極力扶危搖。崖山海一角。亦自持領要。奮力負帝入。秀夫心空焦。賢才世莫比。展施終靡繇。居然致滅亡。志士增怊怊。</text>
<title>元史</title>,<text>中原文物地。悠悠四萬秋。堯舜禹湯文。立極傳無休。華夷勢旣隔。手足衛其頭。趙宋一失御。乾坤旋包羞。衣冠入左衽。首足還倒摟。浮沈幾百年。汚穢舊神州。民風與國俗。已矣何足求。大明蕩妖氛。一統貽孫謀。昇平億萬世。四海終無憂。欣欣祝堯年。拜手陳歌謳。</text>
<title>馬史</title>,<text>太史紬金匱。記事頗詳備。軒轅肇載籍。歷至唐虞治。皇皇夏殷周。美哉誰可議。狂秦掃詩書。禮樂遭炎熾。漢祖赫龍興。未復加措置。陵夷不復振。政出由功利。何年得一角。妄擬王者瑞。遷乎好詭怪。衒美眞兒戲。絶筆詎可企。徒焉自欺僞。</text>
<title>尊經閣</title>,<text>大道彌六合。聖謨方寸胸。傳來無處托。盡付六經中。千載失所尊。阿誰爲築宮。聖智超萬古。高閣煥崇崇。尊經道亦尊。一閣凝無窮。時時闔又開。化源出隆隆。所以海東俗。歌舞煕皥風。鯫生沐皇化。申誦聖立功。</text>
<title>讀周南</title>,<text>關雎正家始。造端君子道。禽鳥有眞性。水荇亦微草。三章四窈窕。言近義深造。沈涵仰千古。聲氣如可攷。周邦命維新。穆穆歌文考。</text>
<title>讀召南</title>,<text>岐豐百里地。政化及分陜。天下旣有二。事紂心猶檢。父母喜孔邇。誠存不可掩。季女可尸奠。在位皆節儉。甘棠蔽芾陰。行露誰相玷。麟趾與騶虞。薫蒸看有漸。</text>
<title>讀衛風</title>,<text>朝歌城已故。習俗猶未除。丁寧妹邦誥。勤苦回殷餘。遽篨到墻茨。桑濮還淪胥。殆哉賦載馳。祧社爲丘墟。辛艱作楚室。孑孑干旌旟。三復淇奥篇。奇功思四如。</text>
<title>讀王風</title>,<text>陳詩有古典。國政爰可徵。成王賜伯禽。禮樂久已崩。昭穆不足𪚥。列侯多憑陵。艶妻煽方處。戎狄誰復膺。驪山變不測。戌申民怨興。黍離不復雅。于何昭勸懲。</text>
<title>讀鄭風</title>,<text>緇衣好賢實。易色眞不易。妖淫眩耳目。欲重遺禮義。褰裳渉溱洧。靦然不知愧。男女苟無別。禽獸初何異。仲尼著六經。所以懲逸志。至哉爲邦問。此意終不試。</text>
<title>讀唐風</title>,<text>堯階三尺卑。節儉遺風遠。辛勤墾高瘠。蟋蟀驚歲晩。然猶戒太康。好樂恐忘反。後世喜末勝。留連喪厥本。鄭衛事浮靡。淳源誰可挽。</text>
<title>遊仁王洞。次贈梁公燮。</title>,<text>語走莫及兔。論飛安用鷯。巖頭此日醉。忽忽三萬朝。塵襟洗泉石。詩思隨風飄。暫脫世上韁。且詠遊仙謠。對席不須言。眼界眞朗㵳。</text>
<title>遊仁王洞。次贈梁公燮。 附原韻</title>,<text>微哉南海鵬。至大平林鷯。昔人曾一笑。千秋到今朝。雲沈白日晩。雪積東風飄。無端起遐思。悵望爲君謠。瑤草聖居外。霜空應泬㵳。</text>
<title>禪雲寺。贈柳使君仁仲。希春。號眉巖。 兼示接中。</title>,<text>薄言有公事。上馬春夏易。吾鄕近君邑。有懷謀一覿。馳書卽相問。云向禪雲刹。路枉勢有難。臨程問南北。屛營看日景。欲去然疑作。佳期不可負。振策越巘崿。一逕指淸林。禪宮傍溪石。握手兩驚喜。煕煕供一酌。醉來卧閒窻。頹然到日白。晩來開中堂。留連儼筵席。濟濟縫掖衣。漸階衎飮食。主人所共事。魯齋元莫逆。座上數三公。惟吾舊面目。新知亦可樂。李子最年德。此會非偶然。日西未言別。援毫强題詩。相慰在他夕。</text>
<title>敬次陶翁 李先生滉。一號退溪。 韻。示虎兒。</title>,<text>有苗或有秀。鮮克有至實。乃翁號爲儒。亦徒以文筆。人皆可堯舜。非難勝一匹。道實人共知。非有他奇術。革絲自能言。席食別自七。孝弟有知能。矯質在温栗。須知性中間。本自非有物。</text>
<title>十二月。有雷電之變。諫院，中臺交章論列。辭頗切直。中臺尤極精備。喜而有詩。</title>,<text>放勳患九潦。商王愁七旱。蓄積素已多。民生豈遽斷。聖功旣無加。常情猶可緩。兢兢惕警予。桑林親濯澣。夙夜答天譴。憂勤非止但。蒼穹縱底䂊。退然不自滿。允恭敬日躋。至和涵胎卵。雖因君德明。亦是臣忠款。都兪釐百工。一德持廟算。敷敎養中和。學序通鄙酇。講習明人倫。非惟安飽煖。俛焉日孶孶。理性敢自懶。治隆兼俗美。後世誰能纘。躬行且心得。聖學當照管。彝倫日用間。大道自平坦。幾微在所審。實體戒虛誕。存誠貴不息。致敬如始盥。提綱振萬目。弊習何足懣。鳶魚詠作人。豈弟歌玉瓚。</text>
<title>贈鄭吉元 惟吉。號林塘。</title>,<text>君家先相公。屹然國柱石。位望兩崇重。所守終不易。嘗遭巨猾猜。几几行赤舄。被召還京師。都人手加額。廟堂未復位。精靈返玄宅。惟應百歲後。德業光簡策。貽厥豈無基。久矣君子澤。蒙養旣有素。粹美無可擇。聖謨尙孜孜。蘊奥期融釋。一一理會過。先難而後獲。嗟余鹵莽久。喜共幼安席。切切且偲偲。於焉得三益。爲功忌中休。理性無自畫。吾觀古聖人。工夫在純亦。一念或間斷。從玆分舜跖。願言益自强。盛年莫虛擲。</text>
<title>送金師魯 希參 還鄕</title>,<text>夫君蓄內美。㡬歲守衡茅。慈闈侍衰病。外慕久已抛。怡顏致忠養。滋味留寒庖。游都去年秋。一擧展所包。權知屈末僚。客食艱薪茭。恬然處自裕。謀道何嘗怓。連環旅夢驚。戒餐鷄鳴嘐。嶺路氷雪饒。栗烈冬春交。專心慰倚閭。匹馬揮長鞘。童稚政候門。寧復愁蠨蛸。湖陰棲託禽。曷日還舊巢。空承雨露偏。盈滿慙斗筲。方當市駿骨。竟未遺蒲梢。種學益不懈。進德依乾爻。選士昔同年。靑衿秉東膠。雁塔更連名。契志齊笙匏。望子崑崙渠。不惜收塘坳。終期堯舜君。所得均同胞。</text>
<title>護梅 以下五首。湖堂月課。</title>,<text>愛爾林野質。來契詩書堂。結根沙石間。歲晏多氷霜。經春心獨苦。夏旱傷亢陽。條葉幾枯槀。新柯秋始揚。結草護生意。庶無陰沴戕。佇見粲寒英。廵簷聞暗香。嘉實未反摽。載包登舜廊。濟味寧吾君。萬壽齊山岡。</text>
<title>庭梧</title>,<text>庭梧何亭亭。獨出羣木外。方當綠葉萋。有似張傘蓋。淸霄露華凝。素景開氛靄。隱映散餘輝。境與心俱會。別來遽幾何。無由返羲旆。狂風拉高枝。金氣隨殘害。但見實纍纍。依倚惟松檜。未辭奏南薰。行看鳳羽翽。</text>
<title>稚檜</title>,<text>墻角秀貞幹。厥初誰所栽。葱蘢傲歲寒。正直誰敢猜。決意向靑冥。已似排風雷。直到偃蹇時。會充明堂材。仍懷闕里植。萬歲何崔嵬。得非太和扶。元氣與徘徊。想像時雨化。遙思常往來。免使斧斤侵。靈根得深培。</text>
<title>濂溪</title>,<text>亭亭蓮花峯。縹緲涵雲煙。有水下發源。數里行潺湲。澄深忽不測。氣象多淸妍。適來舂陵翁。寓目心怡然。徜徉愜幽期。竟夕忘廻旋。森森生岸樹。下有龍蜿蜒。臨風詠而歸。雅趣存魚鳶。悠悠故山溪。取以名其川。葺宇俯淪漪。風月還無邊。我欲一窮源。邈矣難窺緣。舒帙攬遺圖。想望千載前。</text>
<title>雲谷</title>,<text>閩中山水佳。奇勝論建安。蘆峯有幽谷。地氣高且寒。林巒四環翠。外密而內寛。輕雲上多飛。搖裔如鴛鸞。緣崖攬葛藟。攀躋何其難。碩人此誅茅。棲遲吟考槃。卷懷坐一室。境靜神逾完。當年講劘處。堂室留門闌。惟應舊行逕。桂樹靑團團。終然仰高山。有懷難容殫。</text>
<title>送閔著作</title>,<text>我家湖之南。渺渺天一方。白雲望不極。指點終難詳。結髪事儒術。負笈尋山房。芹宮十載餘。促促不遑將。方當喜懼年。忽爲名所韁。徒然負國恩。不見輸粃糠。強顏羣彥後。九牛一毫芒。惟懷某水丘。夢裏時徜徉。連環幾見把。草屋依疏篁。比聞君外舅。別業連吾鄕。</text>
<title>送閔著作 其二</title>,<text>一朝去不返。旅魂多悲涼。惸惸未亡人。幼孤難從喪。君爲法所拘。係戀空彷徨。上蒼忽啓路。回家旋聚糧。川原吾可數。風露惟恐傷。陽城限畿甸。兩湖分礪良。葦嶺當前頭。鶴髪居其傍。安得隨君去。去去瞻高堂。還須報永嘉。風味無時忘。字撫心政勞。何以蘇饑荒。</text>
<title>送羅典翰 世纘。號松齋。 決獄扶餘</title>,<text>聖人司敎化。導養無不至。云何一么麽。螮蝀堯舜治。犴獄有可疑。讞議莫容易。儻是實有辜。決在難赦地。南江白日晩。草草空相視。有酒酌便可。吾儕盍言志。</text>
<title>題養生書</title>,<text>若論保生方。第一固靈液。心思勿妄勞。居止有常則。食飮或不節。疾疢從此入。勝私復純乾。行天應地濕。不老凋三光。非惟百八十。</text>
<title>林石川 億齡 第酬唱</title>,<text>出門有所適。悞入華陽洞。詩仙在此間。一壑閒雲擁。庭空斜日明。松老寒聲動。浮生三十年。汨没塵埃甕。有心不自治。無名非疾痛。赫然方寸明。紛紛幾螮蝀。杯觴乍瀾漫。詩思方騰踴。聊將寓歡娛。日月閒賓送。</text>
<title>林石川 億齡 第酬唱 附原韻</title>,<text>林子一病翁。幽棲大隱洞。無人扣竹扉。布被午猶擁。之子遠來尋。使我幽興動。何以助豪逸。新醅滿寒甕。平生剛制之。此夕飮之痛。白日忽西沈。高燈吐螮蝀。皇天要佳句。寒空明月踴。不知夜已深。長樂疏鐘送。</text>
<title>林石川 億齡 第酬唱 其二</title>,<text>軒軒石川翁。豈是塵中人。風標夙所仰。一笑未易親。僑居華山隈。日與雲松鄰。我來値雪後。剝啄寒澗濱。呼兒邀暖室。詩話閒相陳。開堂喚斗酒。吟嘯怡心神。窻欞暝色至。松韻諧韶勻。醉罷上馬歸。誰知此味眞。</text>
<title>林石川 億齡 第酬唱 其二 附次韻</title>,<text>河西氷玉姿。餘輝傍照人。世人那得友。乃與迂叟親。相携對雪月。大嘯驚四鄰。雖居城市中。何異寂寞濱。琴書左右列。酒壺當中陳。把酒雜聖賢。落筆驚鬼神。得失付塞馬。榮枯任天勻。富貴非吾願。耕巖追子眞。</text>
<title>林石川 億齡 第酬唱 其三</title>,<text>酬酢淺深杯。唱和長短吟。此間有眞意。誰人知大音。仰面發一笑。靜聽松風琴。</text>
<title>林石川 億齡 第酬唱 其三 附原韻</title>,<text>霜風吹古松。萬壑皆龍吟。人間方入夢。其誰知此音。我與河西子。把酒彈孤琴。</text>
<title>林石川 億齡 第酬唱 其四</title>,<text>不待剡溪船。來訪山陰戴。有詩吟可和。有酒酌可對。閒愁頓滌蕩。塵累融查滓。爾來苦沈酣。累日長病肺。腰間兩寶劍。是夕生光彩。圖南慕鵬摶。覆杯憐舟芥。散髪嘯天風。誰哉知我軰。</text>
<title>林石川 億齡 第酬唱 其四 附原韻</title>,<text>無人吾卧雪。發興君訪戴。晴雲照遠壑。正好相與對。小槽新釀濃。不妨猶帶滓。一杯發陽春。和氣生肝肺。層陰結遠空。落日無光彩。大嘯振浮雲。虛名等草芥。此樂只自知。莫使傳兒輩。</text>
<title>冬至</title>,<text>天地正栗烈。窮陰方閉閟。葭灰發陽管。一夜動生意。洋洋造化機。妙處難擬議。神功鼓萬象。端緖如可視。觀來乍有得。靜想迷道器。陰陽互升降。至理何嘗離。妙合自無間。眞精無假僞。循環亘萬古。專一而直遂。流行旣不息。定分有常位。生生好竝育。隨處均付畀。大哉天地心。爲物還不二。聖人首庶物。父天母其地。念念戒間斷。幾微在敬肆。緝熙立大本。從容應萬事。善端自綿綿。無爲國自治。至誠靡不通。爰及霜露墜。</text>
<title>謝廉伯邃 宙 贈晦庵詩</title>,<text>晦翁我先覺。有德而有言。尋常咳唾餘。豈伊枝葉繁。雍容賡載歌。妙處同淵源。出入雅頌間。潛心宣父論。慷慨楚人詞。優游陶柳門。旁采名家粹。硏磨斧鑿痕。艱深及巧麗。詎敢窺墻垣。平生千萬篇。磊落堆璵璠。當時有不收。泰山一毫存。武夷遡九曲。齋居原昆侖。年來幾詠嘆。企望嗟吾惛。恒思編其全。盪滌融神魂。徒然想聲韻。寤寐終不諼。故人知我者。有求不我煩。開囊持贈余。入目便淸溫。日星高照耀。山河卉木蕃。居然百官富。益覺朝廷尊。逝將會萬殊。循循窮一原。文章特末事。神鑑要不昏。吾儕儘狂簡。此義期相敦。</text>
<title>送柳仲泝 洙 之任沃溝</title>,<text>南路繼飢荒。瀕海爲尤急。宰牧亦何能。烝民無一粒。新舊不相保。公私行赤立。朝廷今送子。子去恐難及。吾聞君子心。濟物惟汲汲。不中亦不遠。何勞致安集。前人已行績。隨時爲補緝。通都尙可活。矧伊十室邑。高堂喜孔邇。魚蝦從可給。時歸供甘旨。兄弟相與翕。忠養莫如此。一室和氣襲。伊余晩托契。縱未同負笈。名聲久相熟。會心在一揖。爾時接隣里。行袪且屢執。仍愁自玆分。道里綿百十。綴此寫別懷。其奈非佳什。</text>
<title>遇李伯喜 首慶 於完山館。夜飮有贈。時喜爲白公 壽長 賜祭官過焉。</title>,<text>昨於月浪邑。聞君行至斯。崎嶇越熊嶺。百八盤逶迤。路逢府中人。問之兼信疑。日午抵客館。爲子仍躕踟。程期不可緩。強坐倒深巵。靑燈夜未闌。惜別情無涯。明發各南北。茫然空爾思。</text>
<title>雨中種菊</title>,<text>種木當種松。種花當種菊。松留四時春。菊稟中央色。幸我以病歸。田園頗自得。寒移北嶺稚。雨分東籬綠。千年霜雪幹。秋風襲晩馥。且釀中山醪。采采泛盈掬。</text>
<title>送吳祥之 祥 佐關東幕。用李太白鳳凰臺韻爲贈。</title>,<text>送子之關東。想像鏡浦臺。海雲蘸空晴。萬里雙眸開。時逢綠髮翁。霞佩相往來。秦家童男女。到此俱忘廻。亭亭楓岳山。高標凌上台。何人駕綵鸞。靈液傾千罍。適我病淹留。未把論心杯。寒松掛素月。玉洞深蒼苔。臨分欲寄語。征旆何須催。</text>
<title>次尹士栗韻</title>,<text>黃昏拆一封。數行情更多。窓前有明月。燦爛星與河。知音隔千里。誰與奏洋峨。賴有一雙鯉。遠寄南來波。離愁縱少慰。奈此不見何。靑熒一點燈。對我苦吟哦。聞君有遠行。往送恨無騾。將詩以爲贐。語艱聲律訛。且願愼霜雪。發軔須日和。</text>
<title>五日朝題</title>,<text>滄江夜月黑。雨脚如亂麻。葺草僅可庇。厥大猶踰蝸。局縮不容膝。曷足爲之家。淋淫勢未已。騈首空咨嗟。假寐暫成睡。魂夢何紛挐。三更北風起。怒濤相交加。枕衾寒惻惻。澎湃煩魚鰕。繁雲乍捲空。一天星撒沙。崖滑大石崩。轟騰似轉車。狂奔落水府。轥轢鱨與鯊。飜愁碣礎墜。及余口皆呀。平明競起視。尙存欣吾蛇。山光濃畫圖。簟文江上斜。沙平潮未落。冷氣侵蒹葭。驚鳧忽掠水。去去終我遐。僧來有過謁。兩手還交叉。前村吠犬聞。何處來啼鴉。長懷宗愨風。遠志漢使槎。寓目盡山水。接興皆煙霞。箕踞縱大筆。散髮何鬖髿。我昔泛金灘。再抵洛之涯。乘波厭經涉。水路紆以賖。時時値風雨。夜寤同麏䴥。蓬窻苦點滴。激船飛浪花。沈吟達明發。百感來相遮。飄飄竟何事。此身非匏瓜。泛如不繫舟。沿洄四方些。今來復遇此。江行安足誇。譬之客千里。辛勤亦有差。白日忽飜光。景物淸以姱。褰衣上峻坂。引手攀槎牙。俯睨一江水。涓然眞石窪。</text>
<title>仲吉求詩</title>,<text>聞公入名山。頤神守眞一。人間百累纏。豈得自暇逸。長風生杖屨。不待婚娶畢。擧足踏雲厓。沓嶂橫翠密。雙雙白鶴舞。鼓翮弄天日。時看幽谷中。採有千年朮。風霜成歲曆。草木記甲乙。不羨桃花源。非論二叟橘。自可鍊精魄。何事飛騰術。寵辱與聲利。紛然競得失。丈夫立身地。不在處與出。達則任公相。窮則臥石室。東華軟香土。爭似幽貞吉。宦海多風雷。驚波幾蕩潏。忍辱不知止。局促甘婢膝。投身一失所。性命遑有恤。妻孥庇不暇。詎足榮弟姪。韓公嘆險巇。柳子擬如漆。物情互飜覆。世路固多窒。傷心賈傳鵩。誰憫子臧鹬。歌齊苦飯牛。談晉勞捫蝨。獨爾遺囂煩。快投宗生筆。曠蕩無何鄕。濩落五石實。丹丘仍羽人。追陪氷雪質。逍遙摩天遊。斥鷃何足詰。山猿喜緣柯。人居則惴慄。江魚樂沿波。民處爲偏疾。乾坤同一指。萬物同一律。相忘道義中。此樂誰與匹。兀然天地間。無意亦無必。長嘯送萬古。氣像何宕跌。嗟余落世網。一身困蓬蓽。愧未踵高躅。相將隨崒嵂。機心欲何俟。莞爾令自咥。</text>
<title>八日。士栗得柳氏離騷於仲吉處示余。余悲其遭患。哀而爲之詩。</title>,<text>離騷古屈原。憤憫而有作。行吟澤畔苦。飄蕩魂焉薄。君子誦其詞。隔世宛如昨。哀哉柳氏姝。有心予忖度。早年服義方。事事循矩矱。慧心罔不學。詩書兼禮樂。奮筆振詞藻。萬象供酬酢。班姬與大家。氣味遠相若。閨房幽且深。性質何綽約。天爲解拘束。使益詩思廓。半窻發炎光。門前一星落。六丁來追陪。駕以洞天鶴。煙霞越千峯。風波凌萬壑。儼然百神會。臨風放笙籥。丹漿薦玉醴。靈液盈觴爵。肴羞更何有。炮鳳而龍臛。崢嶸開貝闕。縹緲褰珠箔。騰鶱九章履。醉舞歌或咢。天堂及地獄。慌忽難指托。賢人受快樂。有罪施剉䂨。西胡特設語。本以警善惡。欺誑億萬載。末流多穿鑿。冥迷或有見。豈非心是錯。幽明一歷覽。六合窮着脚。怒者不知誰。超遙非所樂。忽焉望故鄕。掩涕心漠漠。悠悠來往間。聽者皆錯愕。訛言日騰布。美金因口鑠。亦是造物猜。劇戲終爲虐。金剛山萬丈。玉立天所削。秦皇求不得。樓船困童弱。巨鼇抃不傾。山人頻抵鵲。鯨濤費搜 缺。地軸根磅礴。豈惟神仙區。竊恐天帝郭。巑岏人上慄。有來足躩躩。飜身一轉眼。倏然凌廣莫。不是天與力。逸迹寧 缺 泊。慈親不欲出。鎖紐堅鐵索。仙官屢扶去。詎益於纏縛。傷心失所怙。抆血多慙怍。引分欲自決。倉皇飮鴆藥。神明共護持。豈許空投閣。耵聹旣去耳。不煩篦刮膜。齒舌豈終噤。蹇步能前却。鼠肝與蟲臂。鑢錘休踴躍。求之命也夫。吾請言其略。支離賾頤隱齊臍。任他無住着。亦得終天年。餘裕其綽綽。飜覆看浮雲。伸屈譬尺蠖。姝乎莫有憫。萬理推以擴。酒食惟是宜。績麻勤蠶箔。樂天以知命。事了蓋棺槨。長歌詠新篇。文艶何宏博。庶幾諸君子。由吾以斟酌。一寫雪深冤。無乃其糟粕。</text>
<title>贈友人</title>,<text>我於世味薄。情名不相似。素心山澤間。自許放浪士。托迹蓬萊宮。強顔慙不次。怒者不知誰。引過不自已。匆匆前夕晤。玉音今又至。宛然談笑間。從容几案侍。夙契實已深。相知無表裏。收材錯散櫟。相馬遺良驥。生平經世心。事業稷契比。優游文藝苑。俗學良可鄙。淵源泝曾思。議論輕予賜。霸功恥權利。王道談仁義。屠龍會有效。豈同雕鎪刺。未卽馳往謝。先報相思字。丱角枉茅簷。采芹同泮水。終垂不遠敎。念之眞有是。只今片雲中。却怪千里易。我行亦非難。但恐煩閭里。往扣健中門。從可相奉矣。</text>
<title>醉鄕</title>,<text>醉鄕去中國。不知幾萬里。物俗太淳厖。無非亦無是。包涵混元氣。浩浩通表裏。周流六漠間。優游於太始。萬古占長春。意態眞嘉美。飜嫌入跌宕。轉使人驕侈。孔聖不及亂。不可同日比。顔瓢與曾歌。得聖遑念彼。南朝八達稱。每傷名敎毁。</text>
<title>送柳甥 景濂 歸覲鍾山</title>,<text>歲律欲云窮。行子涉霜雪。關河一何迥。艱苦那容說。爲子酌盈觴。一語腸九折。松筠悄蒨蔥。儼立守姱節。持此贐夫君。君心寧不悅。</text>
<title>競渡</title>,<text>五日是何日。王孫投汨羅。蘭舟結桂旗。氾濫凌輕波。思君不可得。日夕驕黿鼍。悵望愁極浦。水碧山嵯峨。靈脩初見珍。荷製帶女蘿。馳驅道先路。謇謇排羣邪。忘身只爲國。指天心匪他。直道果不周。離騷哀怨多。江南竟夷猶。郢路阻山河。來者不可問。天道終如何。謇産萬古思。攬涕空懷沙。至今有遺悲。迢迢漁父歌。</text>
<title>和止酒</title>,<text>鳥止止丘隅。人當知所止。動止日用間。靜止方寸裏。仁敬止君臣。慈孝止父子。事物各有止。得止斯可喜。食止於充腹。寢止於晨起。君言酒當止。止酒亦有理。一止渾憂樂。再止忘人己。一一止於酒。此止我知矣。不止未爲道。止道無涯涘。永止醉鄕中。奚止千萬祀。</text>
<title>以相思一夜梅花發爲題。令諸君製之。余亦隨賦以示。</title>,<text>美人不可見。一去何當廻。別來閱星霜。鏡裏朱顏摧。姮娥盈又缺。寸恨終難裁。壁間綠綺琴。絃索生塵埃。極目望山河。氷雪空崔嵬。遙夜不成夢。搔首起徘徊。宛然巧笑瑳。忘却窻前梅。精神忽交通。靑眼爲君開。參橫月又落。翠羽驚毰毸。閒愁復撩亂。茫然自生哀。且就此花下。酌彼黃金罍。</text>
<title>贈僧</title>,<text>無心自不可。達心渠敢爲。眞源會方寸。物則民秉彝。虛靈出妙用。寂感惟其時。萬變在酬酢。庶事皆得宜。殘形絶人倫。與世專相遺。觀空有何得。死灰終難吹。何如立敬功。本立而達支。歛之小無內。推之六合彌。萬殊共一分。敢以吾自私。動靜不可偏。玄默非吾期。他年一相見。排訐君何辭。</text>
<title>田橫義士</title>,<text>君侯抱耿光。奮起自諸田。羣雄逐鹿日。唾手橫戈鋋。何圖馬上翁。乘龍而御天。拂袂入海島。滄波天接連。念昔始擧兵。與彼相竝肩。豈可更屈節。甘心服驅牽。刎頸謝使者。白日凝寒煙。同行五百人。魂骨俱坑塡。餘風尙凜凜。擧杯哭墓前。</text>
<title>有所思</title>,<text>君年方向立。我年欲三紀。新歡未渠央。一別如絃矢。我心不可轉。世事東流水。盛年失偕老。目昏衰髪齒。泯泯幾春秋。至今猶未死。柏舟在中河。南山薇作止。却羨周王妃。生離歌卷耳。</text>
<title>無題</title>,<text>佳木涵元氣。亭亭揚遠枝。上承日月光。雨露繁華滋。仁風振海宇。萬類方怡怡。風霜忽飄薄。直幹還摧萎。衆鳥聲啾啾。飛飛何所依。黃昏暮雲起。霖雨來霏霏。</text>
<title>次金上舍韻 以下五十首別</title>,<text>朅來大學中。相從四方傑。悠悠苦駑緩。思齊何可及。自幸不我棄。偲偲與偪側。周旋揖讓間。進退衿佩列。殷勤規五倫。僶勉箴四勿。千蹊與萬徑。所造終須一。聯翩鸞鳳友。馥郁芝蘭室。吹竽謾混眞。倚玉空慙拙。新篇忽落手。擧眼欣有獲。臨分報一言。且慰離懷惡。</text>
<title>題王諤山水畫</title>,<text>我從大學來。寓目喜山水。飄飄雲外興。不覺落城市。蒼茫煙樹間。欲問道所以。二客獨何爲。相從澗之涘。依迷若耶溪。髣想雲門寺。自笑放浪志。悠悠醉夢裏。願御列子風。泠然遊太始。</text>
<title>贈子長</title>,<text>軒軒晉陽子。凌厲秋夭鶻。差差齒牙間。快劍鋒刃白。時時與相對。使我心胸豁。今朝要我言。一語吾何惜。但從比日來。詩腸苦蕭索。非君情義深。何以事文墨。念此湖漢間。相去將十百。會面良不期。歡娛時易失。形骸縱參商。肝膽自相徹。別後吟吾詩。庶將爲面目。</text>
<title>贈寶訓</title>,<text>不向剛泉久。尋朋到此年。山僧見我至。酒食屢開筵。醉來發狂興。筆下風雨顚。爭持卷軸來。戢戢動盈前。會當囊倒時。又値欲回鞭。匆匆何以贈。對案心茫然。儒釋固殊途。所修有正偏。但比形梏人。汝敎差似賢。雖然邪去邪。竟未絶身緣。有如負蟲。任多終不捐。悠悠付一笑。仰視蒼蒼天。淸晨細雨斜。好鳥啼檐邊。渠今已忘我。別袂莫須牽。</text>
<title>贈印岑</title>,<text>剛泉雪中寺。伊我來讀書。淸晨有僧來。云住白巖居。無心雲出岫。偶此駐行裾。袖中三道印。一紙官所除。隄防大項流。有助生民閭。乃是祖姑孫。爾當兄稱余。何爲早飄戾。至今不見渠。吾聞西方敎。差等無親疎。雖然再從親。豈與行路如。時時可來訪。其無相舍諸。</text>
<title>贈惠遠</title>,<text>廬山聳九疊。高標凌蒼蒼。巖奇壑更幽。瀑布遙相望。香爐最圓秀。五老爭昂莊。仙人酌玉杯。桂樹橫石梁。東林誰所住。一臥經十霜。高士時來過。荷製聯霓裳。潛心問道時。已歷虎谿傍。相看笑相失。塵霧兩茫茫。何年來止玆。東海浩洋洋。飛錫不辭遠。浮雲無定方。</text>
<title>贈尹坦之 衖</title>,<text>洛師一分手。又別參禮坂。悠悠已及期。今夕相逢晩。昨拜員外郞。兩晨承繾綣。靑燈秋夜闌。凍雨蒼山遠。城南更躊躇。奉別情衮衮。因聞君在此。爲駐征驢蹇。堂高眼政豁。日暮同息偃。匆匆一夜話。意長猶未穩。何堪復回首。歸程礙疊巘。所期在九秋。靑雲共推挽。</text>
<title>贈金彥香</title>,<text>昔遊錦城隅。盛會平生最。結交百餘人。入室芝蘭藹。分携向十年。悵望雲天外。何期院路中。遲疑失傾蓋。今來更把手。忽忽終無奈。征鞍轉眼頃。去如流水沛。迢迢江海際。短章擬縞帶。</text>
<title>贈鄭士望</title>,<text>秋風漢之北。華岳金城下。淸晨故人家。綠酒杯頻瀉。相分已八年。記得龍城夏。當時廣寒樓。盍簪皆儒雅。從容樽俎間。絃歌傾玉斝。今來兩邂逅。對面各司馬。更念且睽携。嫌他相遇寡。湖西風露稠。逼冬霜滿瓦。之子倚新恩。靑春入陶冶。堂前效綵舞。勝事不可捨。</text>
<title>林典翰林亭呼韻</title>,<text>遇境已不易。陽春時又泰。巖巒不帶泥。幾年風雨汰。攀緣俯絶壑。幽鳥驚冠蓋。恨無一線瀑。龍懶從誰丏。滿座茝蘭薫。孤陋慙蕭艾。觴詠寄淸思。斜陽林木藹。回頭睇六合。汗漫超埃壒。城中足花柳。遠山飛暮靄。學士不停筆。詩味跨李柰。喘汗久縮手。欲追還無奈。且可論氣味。何嘗較小大。不須天台遊。始覺去馬害。白雲可爲衣。靑蘿堪作帶。吟成連卷軸。錯落堆象貝。笛聲助詩興。狂詞卒滂霈。却幸今日歡。初皆以文會。市朝自有樂。何必江東膾。平生丈夫心。落落看松檜。俛仰懼陳迹。掇拾還我最。</text>
<title>送李上舍遠期 永成</title>,<text>槐市昔同遊。追隨喜高鶱。好古尙議論。激懦忝推挽。區區蓬倚麻。服子蘭盈畹。所居恨不邇。何常共息偃。分携閱幾時。一話未曾穩。春暮涉芳園。相逢日易晩。爾後更疎闊。寸步踰疊巘。此行忽不意。路指湖山遠。嘗聞有舊業。于彼洪之阪。川原政相連。風日媚婉娩。矧伊海陽近。音書可屢反。且承方岳賢。信遇應相懇。協心布惠澤。革弊固邦本。送子漢之曲。別懷空繾綣。</text>
<title>四季花下。感懷。</title>,<text>墻頭四季花。栗也手所植。人逝物隨萎。芳姿久寂寞。今春發靑芽。忽驚三四萼。柔條漸盈尺。續續吐丹渥。浮生落何處。一往不可復。淸閒出塵趣。萬古九原隔。已矣可奈何。沈吟更歎息。</text>
<title>西風六月上旬前</title>,<text>夏月宜南風。西風吹作惡。掃破欲雨雲。天宇轉寥廓。白日暴光耀。百物皆銷鑠。生靈仰嗷嗷。何處施錢鎛。正當長養節。平分四時各。怪玆秋令侵。何遽來相薄。夜來更凄凄。涼月照樓閣。草間喞喞聲。聽此心蕭索。</text>
<title>送信原下鄕</title>,<text>江樓長風吹。樹木揺淸陰。勸爾一杯酒。飮此無窮心。高堂景遲遲。倚門望日深。旋歸奉甘旨。溫凊供衣衾。我實懶慢儒。何計隨冠襟。無能苟因循。歸夢飛舊林。</text>
<title>豫讓橋</title>,<text>讓也事三姓。發身似無賴。終懷國士遇。立節一何大。塗廁事未遂。漆炭行啞癩。室家不相識。適與親朋會。事勢有甚易。胡爲此狼狽。委質且不可。二心庶有艾。伏橋氣奮猛。匕首光照外。駟馬驚踴躍。趙孟忽無奈。殺身以成仁。義聲千古藹。</text>
<title>楊仁父 誼 求詩</title>,<text>我自湖南來。見子在京洛。心淳而氣端。不事華靡習。往時縱相遇。未得同棲息。卒卒只見面。知之但表襮。今春館東齋。優游一兩月。交契異尋常。豈惟兄弟篤。山河一千里。匆匆說離別。江東與渭北。相看淚欲滴。</text>
<title>晦往石所路得句。旣至。足成之。</title>,<text>春山多雅態。一一欲媚人。橫雲漲半腹。露出皆精神。浩如波飜海。滉瀁迷涯津。靑松霧餘沐。細路蟠嶙峋。推馬步踡局。崎嶇艱側身。登危瞰嶺陸。大野平無垠。古堞緣半岡。俯壓淸江漘。行行抵水頭。風蹙波龍鱗。巖尊隱熊虎。岸沙明如銀。輕鷗泛澄碧。弱柳搖陽春。嵯峨伐老石。巉鑿誰貞珉。陽崖見氷雪。造化涵靈醇。鑢錘熾如炭。烈焰薰高旻。魚龍驚踴躍。鱗鬛揚淸淪。扁舟扣日暮。蕩漾恣所循。林巒漸暝黑。雁鴨翔轉頻。鸕鷀宿高木。叫號驚遊人。江風忽云暗。歷覽頗未伸。把火照石逕。屈曲行逡巡。古刹不知年。壁宇埋荒塵。房櫳剝塗飾。奴僕鋪衾茵。問君早來此。經過免苦辛。盤蔬失烹飪。陟降勞荆榛。淋淫苦泥雨。陰曀連昏晨。非緣飽山水。何以供吟呻。昨來逢晴霽。方將治釣緡。潛腥拔千丈。一膾亦足珍。夜半或有見。斷麓奔驚麏。強弩若一發。應矢膏燔薪。聞言我掉頭。此語休更陳。臨溟釣巨鰲。射落九烏踆。男兒此奇絶。餘外徒紛綸。相將拍手笑。孰知興味眞。楡枋笑九萬。朝菌疑大春。今吾得與子。上下窮崖濱。江山與風月。果孰爲主賓。魚蝦作朋遊。麋鹿相與鄰。春禽鳴碎玉。旭日回朱輪。山鷮及村鷄。迭唱和而新。嘲諧雜鳩鵲。或喜或相嗔。百昌各抱生。似娛逢良辰。臯蘭已茁芽。辟芷行可紉。野情得自由。樊籠難以馴。我詩怪又煩。搯擢疲牙唇。強題要君和。紵縞同其倫。</text>
<title>送虎兒赴妻家</title>,<text>雪片夜飄颻。旭日明寒窻。病夫掩關臥。氣鬱難自降。兒行當此時。遠越赤城江。往哉宜爾室。勖學勵其憃。</text>
<title>贈熙上人</title>,<text>熙師昔來謁。屬我憂疚日。手持學士敍。看之未措筆。雨露草滿地。怛焉心內怵。尺素墨未乾。人間忽相失。灑淚強悲吟。草草情難悉。九原不可負。深懷更憭慄。</text>
<title>偶吟</title>,<text>火日尙留暑。金風時報涼。蟬聲暫欲咽。樹葉摵以揚。啼鶯復何爲。失意繞枯桑。點點白鷺下。水田稻半黃。飛飛雜鸛鶩。與之相頡頏。叵堪䲭鳶羣。恣飽還高翔。物情苦不一。歲月如風狂。莊生實誕妄。太山齊毫芒。朗然發高嘯。白雲橫崇岡。</text>
<title>醉後爲詩。示沖虛喜奇諸君。</title>,<text>日暮天微雲。凉風隨意吹。橋頭柳影疎。可以擧酒巵。湖南各異鄕。邂逅良不期。輕波蹙細紋。魚鰕漾淪漪。杯盤乍狼藉。詩思何葳蕤。殷勤一醉餘。肝膽輸無遺。陰陰山更靄。浩浩攀樛枝。筆下字顚倒。滿紙蟠蛟螭。擧杯謝諸公。秋涼新入衣。</text>
<title>士遂見和又求。再贈。</title>,<text>君詩落吾手。造次風雨忙。論交是天倫。不言忘不忘。只愧木瓜投。見報以瓊章。殷勤寄寸赤。告諭盡其詳。諷玩有餘味。再嚼逾始嘗。于時月政朢。皓色通圓方。寒空桂影孤。掃却浮雲狂。詼諧對此夕。語笑成一場。靑燈兩三點。冷焰風飄揚。悠悠紫陌塵。幾度來劉郞。晨暮鼓逢逢。累累煩隨行。詩書置莫閱。遊戲東西堂。公然浪度日。剌口談羲皇。但不狎頑童。妄走闘鷄坊。欺己實自笑。言之言更長。又欲出別語。百端縈中腸。相看獨奈何。坐待淸曉光。勸爾一杯酒。把手聊彷徨。</text>
<title>寄接中</title>,<text>病夫掩關臥。三載于今玆。尋常怯出入。一室聊自頤。諸君且小試。會課來祁祁。召伯按州部。眷焉絃歌治。屬望豈徒爾。斯文方有期。籧篨愧懶拙。竊觀非所宜。蓬心猶覬豁。晨夕思相追。暫動疚輒乘。悵望將奚爲。壺中有薄酒。鷄狗隨炰胹。躬訪已心約。談論仍可資。下堂傷未瘳。陰雨重相欺。空懷竟不果。良晤成差池。衡門欲掃迎。泥水妨淋漓。孤吟阻咫尺。婉孌羣玉儀。</text>
<title>朴上舍還鄕。求和諸上舍送別之作。</title>,<text>濟濟齋中士。各自異鄕人。風雲一朝會。變化成一身。京都時日久。素衣蒙緇塵。窮寒苦同調。豈啻骨肉親。長吟起淸飆。綺語發陽春。得句喜相和。有懷期畢陳。今來忽吿行。別意何酸辛。惝怳若自失。茫然夢耶眞。</text>
<title>李希殷 光輅 將向嶺南。爲詩以別。</title>,<text>希殷性蕭散。氣格出風塵。筆翰追鍾王。瘦勁通靈神。鄙夫忝一榜。相從曾累辰。論文與吟詩。對面情日親。又聞同丙子。月日後於巡。呼之弟與兄。結契尤殊倫。寒燈幾共剪。偶坐忘昏晨。靑尊有相就。皓月同岸巾。喧譁雜俚語。戲劇任天眞。悠悠嶺路脩。忽爾南北人。天長滅征鳥。海闊無歸鱗。沈愁共此夕。音問何由頻。</text>
<title>金翔浩於竹下邀余</title>,<text>今代金翔浩。前身王子猷。生平愛看竹。有癖不能休。瀟湘數莖玉。幸玆北墻頭。君來有時就。邀我以共遊。摩挲二妃血。怨恨留千秋。擧手弄輕梢。葉葉風颼飀。金烏影婆娑。揺曳侵衣裘。蕭森儘精神。飄灑益風流。翔鸞今噦噦。彩鳳昔夷猶。行將調玉律。樂矣夫何求。</text>
<title>長官給酒數盆。與諸上舍飮。戲詠懷。</title>,<text>京洛逢新正。家山入夢思。城中百萬家。出門無所之。周庠人漸散。庭樹聞寒颸。沈吟坐擁爐。灰殘未堪吹。蕭然似野僧。寂寞心自知。惟我兩三人。萍水誰先期。風塵一執手。客遠已多時。鄕閭歲之吉。親舊相追隨。擧觴壽耈鮐。鶴髮成童兒。怡怡戶庭內。極宴而歡嘻。惠氣和春陽。翕翕淪膚肌。良辰隔千里。布衣空凄其。役役逐浮名。辛苦欲奚爲。鉛槧煩點戡。歲月坐差池。男兒喜漂轉。古今同一規。寒食襄陽路。九日茱萸枝。明年更何處。兄弟遙相離。寒燈獨不眠。又是唐人詩。羈心劇懸旌。引古寬嚘咿。悠悠抵黃昏。斗酒聊自持。微醺一睡後。天地棄不疑。浩爾達明晨。誰知懽與悲。</text>
<title>酬士栗贈別之作</title>,<text>別離動經時。相從只旬朔。離愁每有餘。宴娛恒不足。何曾一歲間。半歲共寢食。此行亦偶然。自擬久相樂。佳期復証猜。暮雲驚渭北。飄飄動征袂。惆悵空何益。天長兼水闊。雁短直無力。幸是魂夢中。時時慰遠別。相思不可期。相見知何日。靑山子影孤。客路吾行獨。相期好珍重。千金未宜忽。江湖嘯詠間。錦囊儻有得。因風不憚煩。送我他日夕。</text>
<title>贈友人</title>,<text>人生信可笑。世事難究詳。一入是非間。紛紛何可當。夫君最無妄。特負少年狂。居然費靑鳥。一札驚䲶鴦。家尊怒方急。失勢仍蒼黃。鞭笞莫容貰。窘走循階墻。嚴威不自聊。狼狽頻顚僵。堪嗟父子恩。一夕相乖傷。僶勉去庭墀。恐懼重彷徨。傳聞閭井間。小民爭毁謗。聞聲未審形。萬口何唐唐。念君將一身。觸地生刀瘡。君言我有愆。觸屛迷義方。行身自不謹。放意成怠荒。誰知事至此。千里差毫芒。上累大人慈。憤鬱戕元陽。下失立身資。罪責盈州鄕。明明戒在心。誓死金鐵腸。毋耽面如雪。葚熟無近桑。爲君發一歎。贈言君不忘。男兒處一世。險苦何可量。松柏慣風霜。始來扶明堂。皇天欲大用。疹厄眞所臧。益守金石志。無爲窮隘妨。詩書效鳳墀。令名終一揚。</text>
<title>贈李仲久 湛。號靜存齋。</title>,<text>生旣同一年。榜又同一年。況同進士榜。四五名相聯。以此益相親。想應君亦然。鄕關遠京邑。一別如箭絃。時時或相値。未得窮歡妍。雖同泮宮居。各自東西偏。相隨浩爾爾。晤語豈能專。由來君子交。澹然金石堅。敢以面目疎。便將心意遷。惟余性慵惰。懶把槧與鉛。謂玆情義深。默焉而已傳。何須摭粗迹。屑屑形詩篇。感子曾見求。鄙懷聊一宣。</text>
<title>柳君直 強項 家作</title>,<text>吾來雨亦來。峽神如有意。聲喧松外溪。綠色已滿地。更好數枝梅。飄香入客鼻。</text>
<title>送周巨源 漢 歸鄕</title>,<text>沃川吾所歷。山水秀以幽。魁奇必有鍾。文士多名流。周君是其侶。眉宇揚淸眸。登名添一榜。傾蓋如白頭。相從數三月。交契深同裯。肝膽兩自照。中孚非外求。蓬萊不可期。別恨忽相樛。洛師愁住影。湖路回舟輈。遭逢復何處。日暮空遲留。</text>
<title>贈同庚徐 翶</title>,<text>白髮此垂領。友生猶勸仕。龍鍾更何爲。僶勉惟待死。且把一杯酒。相持棠井子。</text>
<title>玉斧脩月</title>,<text>廣寒九萬里。何人上上頭。風雲正浩渺。一輪無停輈。圓光自盈缺。不容斤斧脩。桂樹謾相似。蟾兔眞謬悠。當年嵩下老。亦是好事流。誰云太陰精。七寶同雕鎪。可笑襆中物。偶爾驚塵眸。八萬二千戶。茫茫何處求。</text>
<title>贈周居士 麟</title>,<text>南山八月初。雨後天氣新。有客扣我門。行年七十春。鬚眉皓霜雪。氣岸離世塵。快談劍鋒白。一聽蘇心神。云本森溪周。歷世光城人。鳴陽犬牙地。蜂谷淸溪濱。縣小民苦稠。活計何酸辛。思移頭流洞。嶺路阻蹄輪。思耕德裕麓。湖西非我鄰。偶過七友堂。誅茅依至親。雲巖洞壑幽。白蓮山嶙峋。荒田將百頃。墾之可濟貧。時登鷲嶺臺。庵窟羅星辰。上上窮絶頂。西海無涯津。舟行可指點。羽化思騰身。雜以儒釋說。出入無生因。以善爲可行。切切多敷陳。將期效芹曝。一獻之楓宸。或爾不能得。策杖從吾眞。金剛玉峯列。妙香凌蒼旻。西廻九月山。甘露臨海漘。雙溪訪舊遊。八詠臺輪囷。行看下靑鶴。銜苔浴淸淪。依然玉笛聲。相揖洞天賓。爛柯千甲子。回頭如隔晨。</text>
<title>贈靈雲師</title>,<text>我來遊蓮臺。殘暑尙未退。醉睡一枕餘。神氣何昏憒。僧携逸庵文。宛轉如相對。念此題贈年。于今已數載。時吾亦垂翅。撫己頗慷慨。爾後相遇疎。音書且屢廢。依然見元賓。磊落傾肝肺。往復千餘言。雄奇多變態。可以快余心。看渠陳梗槩。</text>
<title>贈李君虞 希益</title>,<text>一路百里餘。悠悠不相見。舂糧洛水涯。始得逢顏面。相逢且草草。別又如絃箭。時時遊太學。春鴻違社燕。人事有如此。百年風燭轉。且可付一笑。無爲兒女戀。</text>
<title>題盧敬而懶庵</title>,<text>我性本喜懶。今來逢懶庵。相看不須問。況此興方酣。詩吟懶且尋。酒醉懶不堪。坐來懶不起。眠來懶益耽。吾嘗持此久。立世恒懷慙。何幸見君子。一席同笑談。</text>
<title>題盧敬而懶庵 其二</title>,<text>其二初來爲晦堂。不意從懶庵。怡怡面目間。未醉已先酣。相將詩酒歡。情趣還難堪。旋憐富貴人。而以文史耽。我實踈迂客。廁坐顏發慙。但得醉中詠。聊以供宴談。</text>
<title>題柳上舍詩卷</title>,<text>粲粲三珠樹。共生金海濱。相將倒家釀。醉入靑樓春。諷詠嶺頭月。詩思梅邊新。怡怡一堂內。友愛是天眞。袖中滿卷詩。璀璨羅珠珉。最喜羣季俊。皆爲惠連倫。何況謝康樂。風流無與鄰。一飮傾千觴。萬壑爲之貧。吟成幾許篇。跌宕超風塵。三冬謝文史。一榻同苦辛。春風泮水橋。柳岸綠初勻。折枝以爲贈。重歡在何晨。</text>
<title>別仁遠感吟</title>,<text>山前送將歸。春色初入柳。相將抵日暮。痛飮樽中酒。各以異鄕人。寒齋同處久。今君先告行。別恨益難斗。我親在高堂。連環夢在手。何日奉晨昏。看君益搔首。</text>
<title>擬製鄭參判別章</title>,<text>天王重東藩。詔使年年至。朝廷嚴禮數。不可非人使。夫君應此選。時望推風致。專對昔罕存。百年仗忠義。冀北古帝都。萬世唐虞治。如今盛文物。縹緲懷往事。關河舊行路。想我經歷地。壯遊襟抱曠。可展平生志。請看吳季子。觀周知樂意。</text>
<title>題寄金太容 若默</title>,<text>別離思轉苦。相逢還忽忽。匆匆不盡懷。鄰家當倉卒。亦言未遽別。斯須分楚越。雨水阻歸程。咫尺留數日。可望不可見。明晨又戒轄。杳然佇孤蹤。吾誰與言說。羨子歸去好。親朋接門闑。</text>
<title>贈雲水僧</title>,<text>雲虛水亦虛。物性亦如此。一爲形氣拘。一爲私欲累。去去不知返。茫然昧本始。方寸固自如。昭昭涵至理。善端有發見。推之止其止。從龍神變化。逝者無時已。動之以無私。試看雲與水。</text>
<title>贈微之</title>,<text>淳古旣云遠。千年大道微。功利汨頹波。百家荒是非。經存秦火餘。濂洛揚光輝。後來相繼作。昭然明指歸。有欲泝其流。何恨無因依。知行貴竝進。善惡須審幾。闇然而日章。聖知非難希。陽春煦萬物。曠懷入淸沂。臨分一杯酒。柔翰聊復揮。</text>
<title>贈微之 其二</title>,<text>其二山川風露苦。毛羽稻粱微。翰墨身將老。經綸計亦非。罇醪漸欲醉。燈火還相輝。一夕論吾別。他鄕送子歸。殘花紅蔌蔌。細柳靑依依。會面諒不易。夢魂其庶幾。休言交道淡。自是大音希。豈屑由之瑟。恒存點也沂。離詩且一詠。別淚不須揮。</text>
<title>贈申國藩 鎭</title>,<text>言交不在舊。傾蓋便相親。提壺明月下。慰我湖海人。醉後各分手。心懷要更陳。</text>
<title>江原道歌謠</title>,<text>關東形勝區。川原連海嶠。相公此按巡。一路仰風調。衣熏御爐香。舊贊銀臺詔。聖上念民瘼。往汝周家召。甘棠處處蔭。原隰生光耀。幽明在一別。淸鑑無遺照。惸羸感摩撫。頑悍聞震悼。菁莪眷中阿。載色而載笑。小子欣有造。螟蛉咸願肖。朝廷暫試外。勻軸須廊廟。咨詢儻少暇。飛步凌奇峭。鯨波觀滉瀁。玉洞探䆗窱。優游仁智間。餘興添詩料。敢憚扶籃輿。杖屨陪登眺。</text>
<title>隋書</title>,<text>沙丘載鮑車。上郡矯扶蘇。戾園爲巫蠱。泉鳩捐厥軀。嗟哉楊太子。亦自踵其途。帝心一己偏。讒舌旁窺覦。繽紛指瑕疵。厥罪難容誅。天倫忽乖隔。楚越生肌膚。遂令隋天下。竟歸亡秦胡。噬臍豈自及。父子同時屠。乾坤少容赦。亂賊殲江都。瀰瀰龍鱗渠。凄凄西苑隅。菱荷早已謝。山海空縈紆。龍舟往來處。舊跡徒區區。</text>
<title>南上舍求挽其族姑</title>,<text>處士秋江翁。氣節冠當朝。沈冥方外遊。鸑鷟橫雲霄。夫人乃其妹。義烈何昭昭。凄凄栢舟信。廿年同一鼂。晝去侍廟儀。夕退坐長宵。時時或假寐。廢枕而藉茅。飡蔬服一葛。斷斷懷貞標。王命旌其閭。錫冠蠲征徭。廩粟不絶饋。酒胾分大庖。精神老益苦。生死終難搖。臨終躬盥櫛。訣語皆有要。餘音直上天。魂氣隨輕飆。三從早失倚。後事將無聊。永賴族子賢。誠專禮物饒。風霜助慘惻。落月澹山椒。玄廬閉萬古。衰草空蕭蕭。</text>
<title>與裵參奉 恕 韻 以下二首增</title>,<text>別來春三過。幽夢夜一場。古經講微奧。芳林共徜徉。</text>
<title>與裵參奉 恕 韻 以下二首增 其二</title>,<text>旣欽有源醴。又歎闇而章。詩到人不見。悠悠我心長。</text>
<title>遊兜率庵雜詠</title>,<text>弱齡聞玆山。上有兜率庵。攢峯碧無數。疊巘畫可堪。巖阿下窈窕。雲煙上濃曇。眷言登斯嶺。緣溪路轉諳。高情欲相酬。得朋且西南。肺肝淸水石。襟裾染靑嵐。攀緣搴綠蘿。玲瓏一綵龕。杖策住靑㝠。四望倒景探。仁川近委輸。高山迥黛參。落景麗林木。回風馥茄藍。眼界非無佳。北望憂思惔。</text>
<title>筆戰</title>,<text>文成將軍膽氣麤。欲騁神奇摧萬戈。崢嶸怒氣壯軍容。馳入翰苑煩麾訶。中山公子奮鋒鋩。戰風舞雨揚天磨。就中剛毅弘農公。重如虎豹臨山阿。況復陳玄與楮白。整頓儀形心匪他。繽紛欻霍窣鯨鵬。鱗鬣倒側相嵯峨。居然聲勢振聞睹。懦夫惴慄驚奔波。長嘯掉臂滿意歸。氣象可倒崑崙河。吾聞技藝特末事。紛紛豈足爭其多。優游涵泳道義府。胸中樂地存中和。居仁從自致無敵。特衒浮藻其實那。澆風竟未反淳源。道喪世習千里訛。六經糟粕寄口耳。齪齪謾自尊丘軻。秖今利路莫回首。日競虛名闘品科。</text>
<title>古劍歌</title>,<text>有劍有劍含紫光。我初得之豐城水。千年古色帶長珥。擲地鏘鏘聲在耳。淸霜鋩刃晦瘢疷。老蛟鱗枯身陸死。氣干斗牛貫層霄。天爲動色不敢視。冤氛凝作萬丈虹。橫張六合相邐迤。試余新將磨出彩。一硎刮去塵埃累。精神百分倍前朝。暗懾神鬼玄陰裏。空堂白晝飛電光。有時雲氣隨旖旎。藏之玉匣亦有待。終揮宇宙從吾指。下斬長蛟報荊溪。深山大澤刳虎兕。高崖巨岸劃崩裂。上撫攙搶安赤子。騰身九天拜玉皇。耿耿與爾長依倚。遨遊萬里免凌暴。愼爾且莫輕離此。百世悠悠同生死。一曲長歌聊爾爾。</text>
<title>夢遊靑鶴洞</title>,<text>醉臥茅齋天日晚。偶然蘧蘧成一夢。嵬然一山當眼前。蒸嵐翠霧相澒洞。排天壓地壯無比。纍纍衆山如罌甕。中有一洞雲間開。華陽小有無與共。奇淸爽秀高而幽。紛紛萬景爭來供。翩然孤鶴上靑雲。逸興便向雲間動。千丈飛流下深淵。硼崖擊石相磨礱。超然獨步雙脚輕。神淸骨冷心自縱。一人隨我贈丹砂。謂言服此凌天羾。乘風振奮九萬里。下視九土煙塵瞢。回首人間千萬年。覺來世事何倥偬。</text>
<title>續明河篇</title>,<text>斗柄西回宇宙涼。夜氣依微秋氣多。九陌無塵風露淸。碧空粲粲開明河。天高雲捲淡如水。衆星歷歷光相磨。一派分明南北橫。直跨斗牛揚其波。盈盈影落扶桑津。又通九河相經過。支機鵲橋人謾傳。直去人間知幾何。風濤浩汗九萬里。其如失勢終蹉跎。纖纖素手織雲錦。天孫愁苦嚬雙蛾。隔水徘徊還脈脈。未杭一葦停金梭。寒砧催斷征婦腸。仰見玉宇空悲歌。獨倚風欞生感慨。歲月如流時已訛。男兒事業竟何成。竚立乾坤還獨哦。</text>
<title>天馬歌</title>,<text>君不見神龍飛出渥洼水。風騣霧鬣非驪騧。塊然骨毛秀而淸。奇姿挺出於塵沙。一立乾坤萬人驚。魂飜眼倒空咨嗟。宣齗仰天蹴霜蹄。看來意氣何委蛇。顧眄長鳴山澤震。颯颯長風生齒牙。龍騰鳳擧未曾見。何如俗馬千羣多。乘風一去路幾何。快若鵬翮橫天涯。縱橫九州百萬國。可將旬日爲經過。翩然獨步八荒中。直欲一跨馳窮遐。東觀扶桑西若木。南溟北極雙眸加。一洗千古萬古愁。不聞人世相囂譁。遠追周王宴王母。八駿渡江橋黿鼉。坐使世上駑駘不敢出聲鳴。甘心低首負鹽車。君看此馬更何如。逸才曠世人皆呀。由來遭遇貴得時。古有泣玉荊山阿。千年伯樂死不起。人間駿足知幾何。請君爲我畫天馬。九重迢遞臨丹霞。將圖欲上獻無由。揮毫更作天馬歌。馬兮馬兮異尋常。醴泉流兮玉山禾。飢之食兮渴之飮。朝於東海暮西河。無爲回首向人間。窮年槽櫪長蹉跎。終歸餓死更何益。無端爲爾空吟哦。</text>
<title>虛白堂</title>,<text>香山之麓有大隱。風標峨峨而古心。嘗從屛上識之無。從來紫鳳超飛禽。當年搢笏登帝庭。一朝告病歸山林。軒然獨臥虛白堂。日將勝景爲詩吟。呼童酌酒一傾喉。淸風明月盈幽襟。神閒氣靜興悠然。榻上獨有書與琴。時時閒作四時吟。詞意窅默咸池音。山禽野花與爲友。葛巾野服探幽深。常人幾許逐名利。白首役役長浮沈。何時乃得一日閒。冉冉桑楡日月侵。豈如夫子早歸退。不共俗士行嶇嶔。</text>
<title>戲梅</title>,<text>階上梅花初發時。坐看數點心眼開。紛紛千點萬點開。忽驚亂雪繁成堆。倚立籬邊弄寒艶。悠然笑向春風回。自占淸癯苦幽獨。不見蛺蝶尋芳來。慘慘無言多苦顏。風光冷淡空低徊。天風翩翩吹一過。暗香浮動遊人杯。杯傾借問爾爲誰。獨守姱節山之隈。蒼苔滿前絶知己。不肯世人相追陪。冉冉紅塵三萬丈。素質易化神靈猜。孤芳何處寄窮林。終成一朝顚風摧。長安年少喜花卉。千紅萬紫親栽培。姚黃魏紫最勝絶。滿堂賓客傾金罍。不許鳥雀煩來攪。挾彈潛候護丹腮。翠毛零落委塵泥。君獨寂寞何爲哉。月上東山弔孤影。時日不居年華催。將君往比五陵花。莞爾不曾盈一咍。嗟哉復嗟哉。我獨爲爾長相哀。擧杯三勸解爾愁。不忍皎潔委黃埃。朝馳余馬北山皐。爲爾築室求其材。木蘭之楣翠荷蓋。又將桂枝爲門椳。遠邀紫鸞相與來。高枝托棲閒毰毸。引手挽彼西飛日。將繩一繫無時廻。相將蹣跚永不諼。我身不老如嬰孩。君亦長年奉天葩。遠映月桂寒崔嵬。飄飄高擧紫霞裾。飮盡沆瀣雲爲臺。人間八萬七千秋。不啻驚電隨風雷。淸香衮衮驀地來。襲我鼻面情難裁。君依於我我依君。仙侶蹁躚自蓬萊。擧手問我我何言。遙將一笑爲良媒。三人共看白玉牒。黃金數字頗奇恢。流霞數杯意相傳。紅雲雜遝盈九垓。回身見汝不知處。爾爲我耶吾爲梅。浪吟飛來華表柱。平原靄靄丘山頽。桑田爲海海成陸。冷盡昆明千劫灰。</text>
<title>獨樂園</title>,<text>獨樂園在靑山下。花竹依然幽而繁。數間茅屋閒且靜。不許世人來囂喧。披書看見古今事。分明心上盈乾坤。潺潺流水循除鳴。學業與之同源源。深衣大帶緇幅巾。獨步逍遙忘日昏。春去秋來等閒過。超然絶意風塵煩。傍人借問樂何事。所樂至大難爲言。氣象浩浩誰能測。河南邵子時來門。相看談笑不知疲。天地萬物俱繽紛。嗟嗟世人何貿貿。所以獨樂名其園。</text>
<title>讀東坡赤壁賦</title>,<text>滄波萬頃秋色早。淨洗玉宇無纖塵。氷輪輾上桂花明。影落九地窮崖濱。扁舟一葉泝流光。桂棹蘭槳歌美人。風流未盡客吹簫。獨撫萬古傷精神。狂吟不用謾區區。苦較彼此空悲辛。盈虛消息互相推。天地萬物誰爲眞。笑倚篷窻勸君飮。擧杯一洗腸輪囷。眞將獨到破塵頑。穩夢不覺東方晨。臨皐十月過黃泥。薄暮網得松江鱗。山高月小夜如何。斗酒不時來相陳。飄飄逸興自不淺。一聲長嘯波潾潾。龍驚魚躍石崖裂。二客悵望從無因。翩然擧袖下大荒。東來獨鶴如車輪。玄裳縞衣夢中人。不是遼東華表賓。仙翁一去想安在。至今遺響諧韶勻。江山風月竟誰主。滿眼白露橫淸淪。他年一葦泛江渚。復與道士期良辰。匏樽更酌擧相屬。頡頏汗漫高騰身。軒然再拜造物翁。駕風馭月跨天津。從容問取無盡藏。下瞰人寰知幾春。</text>
<title>贈仲謙</title>,<text>我來扣門問主人。芍藥未開薔薇老。主人一笑拂塵榻。五尺盤松日影早。園林木密草蒙茸。小逕披來幽更好。千門萬戶擁閶闔。高下冥迷眼傾倒。孤軒半醉奉常酒。頓覺萬慮空懷抱。樹外衆鳥鳴相和。碧空無雲淡浩浩。主人高臥客鼾睡。簷下輕風動纖縞。長吟不省日西斜。餘暉散漫窻前草。蛺蝶何事更婆娑。使我無端詩思惱。</text>
<title>贈仲謙 其二</title>,<text>其二十年奔走長安道。利名關人不知老。紛紛過眼數榮枯。秋菊未晩春蘭早。何如一醉臥北窻。滿目風光隨處好。世上眞樂此爲甚。太山秋毫可相倒。百千蚊蚋起復滅。何用區區擾我抱。豈念云云諧笑煩。性情賴此方浩浩。逸興如雲驅萬類。不啻勁箭投魯縞。男兒事業在遠大。安能埋沒隨百草。龍蟠自可致雲雨。肯向人間歌懊惱。</text>
<title>贈沈上舍</title>,<text>道峯西來接長城。黃龍南走經珍原。山川元是犬牙錯。二縣村落連墻垣。風聲十里已自飽。相信在心寧須言。虀鹽大學兩龍鍾。臥病幾絶盤中飱。東城四月席芳草。始與擧頭臨淸尊。中堂執經倦永夏。弊巾緩帶慵趍奔。講罷長齋睡政閒。未覺暮鼓驚雷喧。嬉嬉不啻同隊魚。異夕浮萍其敢論。居然解手吿別語。惝恍默坐空銷魂。公歸定過葦嶺南。溪山繚繞圍衡門。長吟回首白雲頭。地角萬里違晨昏。連環有夢未言還。羨公先去陪堂萱。南陔採蘭日向晩。甘旨盤羞柔色溫。從知此行益磨勵。佇見聖朝收璵璠。笑我悠悠不自力。謾將鷃翼爭鵬鶱。他年有期蛇作龍。共子一叫呼天閽。</text>
<title>昆明池 月課○代崔直講作</title>,<text>西荒萬里國名滇。極目微茫橫一水。六軍素不習戰艦。阿誰說向劉天子。便將平地費開鑿。日月東西迷彼此。豫章飛宇上連雲。旌旗亂影風雷起。河間鯨倒石鱗活。騃女癡牛宛雙峙。雄圖偉觀兩磨滅。茂陵孤墳何處是。</text>
<title>鳴之家設酌。座中求詩。</title>,<text>中秋天氣漸淸佳。半庭樹木搖金風。軒楹颯爽白日閒。主人拂榻盤羞豐。飛觴勸客酒飜波。不覺纈眼涵輕紅。鳴鐘戞鼓歌遏雲。兩兩白蝶飄墻東。悠悠簷影轉西移。入醉萬慮渾成空。逸興散落天地際。目前泰華難爲崇。內翰風流天下聞。舞袖蕩漾如翔鴻。異日金鑾殿上人。八九雲夢呑心胸。優游散漫太平春。獨鶴不與群鷄同。承歡接宴極虞情。龍門捧袂何從容。狂吟回首聳厖眉。落筆敢言揮雲虹。</text>
<title>任先生和之。余又次之。</title>,<text>狂詞一篇豈云佳。先生見和生光風。胸懷得酒此爲閒。勝景不待春草豐。碧天如水淨無波。美人壓酒羅裙紅。墻頭綠柳垂輕雲。繁絃亂舞轟西東。華筵瀾漫坐頻移。長鯨吸海千樽空。淸飆來自暮山際。醉後轉覺杯觴崇。嘈嘈耳熱迷聽聞。擧首但看飛雲鴻。軒然一笑向主人。開口暫破崢嶸胸。坐令眼底回陽春。澹蕩直與羲皇同。世間榮悴兩忘情。外敬不須施顏容。爲誰黃色上浮眉。要看東京氣如虹。</text>
<title>混同江 代丁先達作</title>,<text>吾聞天下三大水。混同之江此其一。爰初發源長白山。一派浩浩涵天日。橫連華夏壯呑吐。直與滄溟爭渤潏。完顏餘迹變川陵。秪今車書同一室。長柂擬棹萬里波。指點三山躡超忽。</text>
<title>次孤峯韻。贈僧。</title>,<text>蓮臺庵下飛流泉。凝靑激白爲灘淵。溪頭絶壁儼難緣。傍有古刹經千年。佛殿連空俯危顚。門樓壓水臨高樹。幽深每喜踏雲霞。幾回行穿雙葛屨。躑躅粧春楓染秋。此來又値冬雪暮。詩翁一去飛上天。寂寞溪山空自老。當年二衲亦已非。但有詞筆留餘好。</text>
<title>三月初五日。下京。道途所歷。因以記之。奉祐兄。</title>,<text>太學館前迹不出。春色唯看泮水柳。來時忽見上林苑。萬樹靑靑經雨後。衝泥晩出城東南。滿地碧草春來久。淙淙小澗響山石。欲洗塵纓兼濯手。江頭行旅戴杜鵑。故園千朶知在否。漁家捲網掛長杠。往往持錢沽斗酒。江流新漲漾歸舟。怒波洶湧如山阜。風飜篙水濺人衣。遠望孤帆泝江口。林間高閣問誰主。丹碧玲瓏映窻牖。長汀軟沙濕不飛。馬上平原一回首。千峯儼立翠參差。拱揖神京配高厚。低徊猶似故鄕情。惝怳不忍輕背負。行行轉覺北路遠。指日嚴程勞卯酉。蛙鳴水田稻初種。散野傾筐歌菜婦。鳴雉舞蝶鳥語嬌。麥有新耕或盈畝。天安郭南院樓前。綠楊紅杏家家有。山花漸亂葉漸敷。何處鳩聲隔林藪。穿林入溪不知遠。半嶺雲嵐繞跟肘。嶺外郵亭樹影繁。益見陽氣南先受。日暖風輕桃李花。錦水綠淨無塵垢。尼山細雨數雁歸。馬皐長風萬竅吼。微茫大野際雲平。四望羣山皆培塿。蜚廉益怒銀箭飛。破蓑蒙身如秃帚。霑衣撲面苦未已。此日艱辛無與偶。暮抵人居屋又漏。沈䆴難炊濕薪槱。淋淫連朝又終夕。當晝移家大如斗。淹留一日不登途。陳蔡應將同魯叟。黃昏聞笛思凄淸。不因南還愁益又。中宵轉側地傾狹。馬齕頭邊奴伏右。沈吟支倚或坐睡。傾耳苦待鷄鳴丑。那堪濁流聒前川。永夜舂撞煩擊缶。朝來天色喜晴霽。脫然身如去纓紐。滄浪濯足憩莎岸。沂上淸風千載友。雲容搖曳日飜波。眼底湖山呑八九。辰逢踏靑尙異地。岵屺空瞻望父母。完山郡邸一點燈。撲地閭閻喧吠狗。原頭蕨芽已入採。石堤棠梨雪紛糅。溪村入食友人家。盤上新蔬雜蒜韭。山醪數爵路中醉。一夢臨着南柯守。擧目花原十餘里。武陵仙關要一扣。無端恐被物色猜。血肉未免塵埃臼。雲巖峽住碧琉璃。雨斷長橋猶拉朽。褰衣側足畏傾墜。戒謹如斯寧有咎。晨登栗嶺趁霜寒。宿雲橫山手可取。洞壑逶迤水石幽。葛川北匯潭光黝。一年强半始歸來。去時秋禽今鷇㝅。風窻雪榻幾驚魂。鏡裏朱顏羸更醜。明年此日復何處。困把行吟余豈苟。</text>
<title>次蔡仲吉聞鷄詩韻</title>,<text>昨見手書詩一通。跪而受之惕齋慄。造次如逢仲吉面。展把孤燈慰寂寞。瓊章繡句奪人目。眩轉茫迷始焉惑。傾心致意久乃見。口誦忽焉如有失。熊蹯豹胎未以喩。不比吾家藜羹薄。若非前代聖賢文。千編萬卷磊落載其腹。安能一一自己出。汎濫發越至此而不覺。手披目覩豈敢暇。對此眞成榻穿膝。悲辭旣令人肝摧。喜語還堪蹈舞樂。飜風激雨窣鯨鵬。鱗鬣撑披相倒側。韓奇杜硬遠追逐。掉臂乾坤步可獨。千年匣中二龍劍。半夜精光射天赤。怒勢快倒三峽流。刺船直泝誰能覆。彭鏗不敢誇大春。河伯望洋羞海若。憑陵造化撼機軸。有時懸知眞宰泣。千金之子天子宰。抵死求之猶不得。何君一朝得有餘。受用平生長快足。天遣此身窮有意。欲令尋常就暇逸。逝將遊戲詩書中。不許容易隨人役。功名元在老大時。深山松柏豈共蒲柳與零落。所以從前賢達人。得喪悲歡任亭毒。天地萬物如吾何。芥蔕寧須較塵刹。大道本非身外求。至近無殊眼前睫。修身以竢百不虞。不見乾坤剝而復。要將事物莫我累。始可放得心地闊。觀吾固非自作孼。畢竟其何不可活。雖言倚伏渺難測。用此推之庶可達。行將百世竢聖人。萬計千思無此出。吟君詩罷倚宇宙。霜雪風寒冬季月。離思向暮益撩亂。南望羣山政愁目。眷言懷人不可見。獨撫文章欽煥赫。顧我欣然還自得。滿眼驪珠忙掇拾。切恐此卷化作風雨去。呵筆傳謄及此日。深藏篋笥愼輕發。此計亦怕舟藏壑。反思前年登陟白雲隈。巖邊芳草一一皆吾所踐轢。此是近境諸山最絶處。奇禽異獸爭栖托。金漿一酌肌骨輕。靈液有限天應惜。自從一落塵網中。壺中日月虛抛擲。空勞夢想掛蒼壁。未遂傾筐劚山藥。今聞石路益峻急。結構丹靑爛生色。誰其主者崇上人。口中久絶煙火食。浮雲去住獨自如。方外無拘眞快鶻。早晩隨子尋輕蹤。一瞥榮枯何足恤。滄波赤壁久聞名。溶漾萬頃風煙濕。淸奇自是造化工。嶄嶻非由巨靈劈。何時擧酒誦明月。與子悠然雙眼豁。洗我萬古崢嶸胸。勝景森羅來合沓。劃然長嘯時一聲。怒浪驚波紛激射。此固皆吾所嘗願。銘在心頭長不滅。庶令夫子知余懷。卷後題詩具此白。</text>
<title>華表鶴</title>,<text>紅塵萬丈沒人肩。天上仙居隔風雨。千年城郭塚纍纍。可笑俯仰成今古。歸來不見故園丘。往往相逢非舊主。長生有術世不識。百歲浮沈空自苦。悠悠回首向空碧。獨有當時華表柱。</text>
<title>九節蒲歌</title>,<text>靑山水石幽絶處。久聞靈苗生其間。軒然植藜傍寒叢。蕭森爽秀涵淸灣。蒸雲浥露飽輕瘦。造化凝精鬼神慳。根莖蜿蜒蟠虬龍。蔥蘢葉帶氷霜顏。我欲採之以有贈。竊恐得罪於仙班。摩挲終日置不得。便將脫略遺塵寰。騰身上拜玉皇帝。霞佩珊珊聯玦環。帝命擢此洞府蒔。往壽蒼生無苦艱。小臣稽首欣奉勑。玉牒金章頒衆山。山靈從此不敢秘。滿袖快闢紅雲關。移根擁出獻君王。許種玉墀均惸鰥。林林赤子豈知蒙帝力。服之頓覺開冥頑。神淸氣豁肌骨健。老者還稚躁者閒。從看鷄犬到日邊。孰云壽域難躋攀。</text>
<title>西湖徙魚。用東坡韻。</title>,<text>公將湖嶽視杯塊。與世聱牙殊向背。逍遙江渚侶魚鰕。自任散髮忘簪帶。秋旱窮鱗困涸轍。濡沫餘生分鮮膾。那知更遇不忍仁。得免珠消兼錦碎。頳尾橫身乍眩轉。得水揚鬐奮淸瀨。沿流游泳復自如。依舊相忘千里外。蒙叟濠梁知不知。此樂亦與吾心會。早晩明朝報聖恩。就子相携臥滄海。</text>
<title>與金太容兄論詩四月八日</title>,<text>去年今日良才郵。雨不能行縮蝸室。壺山郡後嶺頭寺。松間一點燈明滅。今年此日白巖下。長空萬里蟾光徹。況復明燈助光彩。一室洞白如晝日。良朋語笑任坐臥。夜深不辭風露逼。恨無斗酒酬佳節。索然未作終宵樂。故山回首路幾重。每逢岵屺煩登陟。萍蓬依泊不自知。十年奔走紅塵客。湖西洛北山水悠。吉日良辰路上失。園中落盡桃李花。幾望鄕關憶梨栗。細算浮生堪一笑。俯仰一世那容詰。擾擾三萬六千朝。風雨塵埃日衝突。孰能超然脫羈縶。嘯詠山川閒日月。人間苦樂都兩忘。左右琴書還自適。上奉慈親下妻子。富雖不至貧亦樂。窮年卒歲每如是。靑史功名非苟得。何爲脚踏齊魯郊。遑遑心以爲形役。紅顏白髮遞榮枯。枉費精神空汨沒。</text>
<title>龍門高短歌</title>,<text>龍門高幾千仞。斷崖數級臨黃河。河水洋洋日夜流。側身上下隨風波。風波蕩漾霧雨瀰。擧首一望愁嵯峨。千層萬層白雲間。蒼茫九萬天何多。何時揚鬐奮鬣弄雲雨。下注九土流滂沱。</text>
<title>用華師二絶句韻。作長短句。</title>,<text>頭流山幾萬丈。祝融威光不能到。盛夏亦見層崖氷。吾師一鉢住雲間。長衫短褐遠把曹溪藤。我來此寺値師行。問却孤雲遺蹤留孱顏。早晩躡屐攀靑蘿。高遊物外不知幾日行將闌。</text>
<title>次昌黎八月十五夜贈張功曹韻</title>,<text>秋雨霽天淸山河。耿耿玉宇流金波。堯殂舜陟數年間。聖明更屬民謳歌。桑林一旱已云苦。奈復警予愁淫雨。魚頭𧤏𧤏天高高。沙侵隴斷村閭號。黎元命脈能幾全。飢渴逼迫難爲逃。無人擧鞭打乖龍。何處一掬潛腥臊。吾王至誠天所知。豈啻獨鶴鳴九皐。雖然九重遠千里。八珍安能救民死。狂波入海去不還。蓬萊縹緲羣仙班。淸都風露隔下土。九地雲煙迷百蠻。于今喜得見天光。且可放懷杯觴間。桂樹團團千萬秋。瓊柯玉葉如可攀。都兪當日賡載歌。屑屑不用煩金科。彌縫繼述賢俊多。一國蒼生望匪他。潦倒還須飮無何。</text>
<title>東樓晩晴</title>,<text>宿雨初收天氣新。望裏羣山當眼開。城上高亭屹若飛。綠樹童童紛以回。樓前水碧靑草浮。一塘蛙黽相喧豗。墻頭又有草蟲鳴。滿堂騷客淸心懷。風吹燭動氣橫奔。不覺更鼓驚初槌。微涼動面夜向深。浮雲尙未褰天隈。樓中高會趁良辰。玉斝屢擧傾金罍。疏星點點掛碧落。悠然雅趣超塵埃。儒生漫散更何爲。一張詩句呈諧詼。</text>
<title>讀歸去來辭</title>,<text>君看野鳥處樊籠。擧首奮翼思輕飛。淵明晉代一高士。暫守彭澤還來歸。羞將斗粟向鄕兒。落落豈肯爲人鞿。田園欲蕪三逕荒。昨來形役今知非。往者已矣來可追。孤舟輕颺風吹衣。行行前路問幾何。衡宇漸近晨光微。童稚無恙出迎候。入室有酒觴仍揮。環堵得占容膝安。庭柯爲我回淸輝。園林日涉門反關。策杖矯首時遐睎。浮雲出岫鳥知還。一任去來由天機。蒼髥丈夫襟期同。甘心世與身相違。時來親戚話情懷。有書在案琴無徽。春疇有事命舟車。出入丘壑生煙霏。休休萬物共自得。委心去留夫何希。登臨嘯詠興盡回。樂天知命世所稀。畢竟山河屬寄奴。卓卓政爾知先幾。北窻尙存晉日月。義節不減西山薇。分明三復荊軻詠。感歎千古空歔欷。</text>
<title>晴</title>,<text>山城五月雨淋淫。一朔不止陰雲橫。今來忽見白日光。稍稍樹頭聞蟬鳴。野水蒼茫露沙洲。隴間禾苗薰風生。褰衣步步上樓閣。憑軒縱目臨連甍。村家爭喜曝新麥。行旅不復愁遠征。凍飮水李却初暑。竹簟方牀思更淸。人生自爾有憂喜。造物何心陰且晴。逍遙不覺夕照斜。浩然長吟歌太平。</text>
<title>讀金縢篇</title>,<text>茅齋半夜靜無眠。照卷靑熒一點燈。就閱周書二三策。目擊姬公冊金縢。寧王受命革商祚。未幾厲虐來侵陵。民心王室屬疑危。六尺沖子難可憑。壇墠圭璧告先王。耿耿明誠如日昇。云予請代某之身。若考事神吾所能。元孫顧有丕子責。忍使大命墜將興。卽命元龜卜習吉。感通神明終有徵。將書納櫃比四載。昊天不弔王旋崩。元聖攝㓜衆所疑。玉上一箇生靑蠅。公謂流言我當辟。赤舄几几心戰兢。狂風疾雷偃禾木。君臣惴慄臨淵氷。知天動威彰聖德。發書涕泣慙恨仍。郊前親逆備羣儀。反風起偃年乃登。吁嗟忠諒格幽明。寂寞萬古誰與朋。</text>
<title>記夢</title>,<text>夜夢忽焉歸湖南。金鰲縣里拜嚴親。遂侍家尊覲王父。瓦洞季父依俙眞。三騎路出碧陰間。一路松磎棄不因。行行忽臨小溪邊。人云水深非歸津。兩流揚漲不可厲。我尋去途投村人。獨乘驪馹足垂地。脚挾馬背鞋步塵。石梁窄迫亦易渡。來入人家廳上茵。呼兒將履置前楹。玉川女奴狂笑頻。且出其門至一處。巖高水碧波粼粼。數三叔氏不記誰。陪坐石上看龍鱗。春澌散漫石溜落。渡水兩舄爲漂淪。𪚥足掛出如陶梭。此是林鐘望後辰。</text>
<title>斑竹詞 一本。作哀二妃詞。</title>,<text>重瞳一駕去不返。九疑慘淡橫蒼茫。哀哉二妃獨奈何。追之不及空斷腸。啼將血淚向靑天。一行二行千萬行。風吹餘點灑長林。林外白日寒無光。居然綠竹失舊容。玳瑁忽換靑琳琅。鬼嘯猿啼萬萬古。一脈幽冤此中藏。陳根生笋笋成竹。斑斑盡帶雙涕滂。相隨九泉未可知。愁雲冷雨迷沅湘。山崩水絶怨不滅。至今彷彿芙蓉裳。</text>
<title>斑竹詞 一本。作哀二妃詞。 其二</title>,<text>蒼梧雲晩九疑高。沅水蕩汨連淸湘。重瞳孤墳不知處。冀都漠漠天一方。羲和竟未返南轅。攀呼不及悲英皇。相將反袂致幽冤。哭聲直上干穹蒼。淚竭身枯血染竹。哀魂萬古空徊徨。脩林蕭瑟煙雨昏。二十五絃聲抑揚。騷人漁子到江上。惻耳酸骨摧心腸。悲風颯颯白猿啼。天長地久終茫茫。無情唯有水東流。二妃怨恨誰短長。</text>
<title>寒食日作</title>,<text>洛陽東風吹九陌。煙光澹澹天宇寬。垂楊嚲地綠絲長。日暖啼鳥聲千般。飛甍鱗次百萬家。黃簾綠幕輝朱闌。城中光景藹極目。飛花舞逐回風端。長繩百尺掛高樹。蛾眉綠鬢何蹣跚。玉手爭攀飛上天。雲間瓊珮鳴珊珊。豪家少年五花驄。驚毬躍出長江干。家家持酒祭北邙。紙錢飄空丘壟殘。流傳昔日介子推。赤心與主同艱難。終然論賞獨不及。偸生苟得心非安。長歌一曲上綿山。可憐烈火燒芝蘭。忘恩背德非人情。達士豈肯貪塵官。空將縞素更何益。無端涕泗徒汍瀾。靑煙忽斷四境中。爲惜義烈隨灰乾。遺風千古久成俗。乃用冷飯充飢餐。遂作辰名揭佳節。節同世異殊悲歡。愚者銜杯作遊宴。識者念昔爲長嘆。誰云詞人少膽氣。居然壯髮衝危冠。坐想丹忠意何極。日暮軒畔生微寒。</text>
<title>讀關雎篇</title>,<text>綿綿王業起岐山。至于文王德如天。天生聖女洽之陽。窈窕婦德曾無前。造舟爲梁嬪于周。國人爭詠關雎篇。由來夫婦居人倫。陰比乎坤陽比乾。文王旣聖姒又聖。同明竝德家道全。赫赫盛化流乾坤。汝漢陋俗皆相悛。天下歸心大命集。子孫相傳八百年。吾觀興廢由婦人。妺妲入宮邦國顚。不有懿德徒淫荒。明眸皓齒空嬋姸。如何後王不能承祖武。僞烽一擧兵戎連。</text>
<title>雪後行</title>,<text>詩翁落魄天地間。偃蹇獨向氷雪途。平原皚皚爲無際。蒼茫萬里如銀鋪。驢蹄踏破瓊瑶地。正似蕩漾淸虛無。蕭然高趣出塵間。手揮健鞭行于于。凶風頑奰攪宇宙。不覺寒氣來侵膚。乘興閒吟數句詩。世上萬事徒區區。</text>
<title>山中夜話</title>,<text>天風吹山報新晴。夜入僧堂吟嘯聲。一釭油燈未盡銷。何用月照窻前明。相將開口談古事。神鬼未容逃其情。奇談詭辯繼未絶。興酣援筆催詩成。艶思浩蕩發春華。妙料或入秋天淸。狂懷往往出尋常。爾汝便到相忘形。幹之最怕魍魎語。不敢出戶觀階庭。推他毅君臥外面。恐有夜半魂夢驚。一更鐘罷旣云久。過此數刻應二更。頽然枕藉不知醒。頂跖交投迷弟兄。</text>
<title>書班姬棄扇</title>,<text>漢朝宮殿含雲煙。三千翠娥炫金鈿。姬時懿行冠諸嬪。曾辭玉輦承恩眷。讒妬構出暗昧形。坐令帝心迷自眩。淒涼長信早回秋。蛾眉怨結愁紈扇。昭陽殿裏日復日。掌上輕裾舞飛燕。那堪冷月入綺窓。夢回却記君王面。堪嗟絺綌颯凄其。象床珍簟憐已卷。區區敢望御懷袖。百年篋笥甘棄賤。蘭摧蕙折降嚴霜。風氣肅肅橫金殿。前時恩遇每自念。一心匪石終難轉。聊吟短章寄孤懷。耿耿萬代留餘戀。</text>
<title>效邕叟 平 戒子歌。用其韻 幷序</title>,<text>聖主龍飛四十春。民祝壽富而多男。中華文物太平辰。一時風雲傳美談。居然倚玉濫恩寵。分寸未效終多慙。嗚呼一歌兮歌罔極。病眼雙淚霑裙衫。</text>
<title>效邕叟 平 戒子歌。用其韻 幷序 其2</title>,<text>春坊又帶侍講官。一朔經旬於厦屋。兩宮恩渥謬稠疊。賜醞分珍羞素食。迎詔門前白儀仗。爾後重驚違舜日。嗚呼二歌兮增激烈。欲從遠遊天地窄。</text>
<title>效邕叟 平 戒子歌。用其韻 幷序 其3</title>,<text>有女有女神骨淸。心閒氣靜端而誠。芳蘭已茁璧無瑕。毁瘞空山春不榮。致汝無辜一至此。百年慙痛傷中情。嗚呼三歌兮歌亦悲。號泣旻天天無聲。</text>
<title>用工部桃竹詩韻。謝申丈漆杖。</title>,<text>年來借得紫斑竹。病子扶携已云足。矧出窮荒重金玉。相國手澤尤難得。知非凡卉共根莖。不必滿世傳名聲。龍鍾無復東南征。悵望頭流與錦城。尋幽豈畏鬼神奪。歷險不虞蛟龍爭。重爲告曰。杖兮杖兮爾之生也甚正直。儻能見水踴躍。學變化爲龍。使我須得爾之扶持。飛步於君山湖上之靑峯。噫風塵不起兮豺虎遠人。太平之辰兮吾與爾從。</text>
<title>岑夫子歌 戊申春。先生避寓玉川之鮎巖村。得梣槎於磯頭。甚奇古。仍以岑夫子目之。作歌以戲之。梣。俗所謂水靑木。卽醫書之秦。是也。</title>,<text>岑夫子風骨何峭峻。先世避秦仍姓秦。不獨採芝種桃者。童男女亦解尋蓬瀛。徐市樓船不復廻。手携綠玉杖羣行。當年未作葛陂龍。往往雲氣隨雷聲。窮山水石萬萬古。豈共鄧林爭枯榮。蹙成奇屈足磨洗。泥沙混跡甘平生。樵童漁子接迹不相見。神鬼窺之先自驚。河西病夫來無何。邂逅獨爾融心情。欣然引坐同匡牀。沈香是弟梅是兄。龍騰虎踞鳥鶱噣。龜蛇起伏神凝精。旣不是韓昌黎木居士。又不是蘇老泉三崢嶸。嶄然頭角森開張。面目有似天籟鳴。眞成華岳千仞盤。安得泛君以長風萬里波粼粼。</text>
<title>次贈梁甥仲明 子澂。號鼓巖。 韻</title>,<text>泰山其頽熾楊墨。仁義迂闊推儀秦。周京草茂呂政起。侈慾竟至求蓬瀛。金人又入漢帝夢。仙翁釋子紛橫行。陽衰陰盛治日少。千四百年聞無聲。河南夫子繼絶學。有如枯木春回榮。諸儒大成集者誰。吾見紫陽朱先生。彰微補缺博而約。僞學一言眞可驚。童蒙須知小學書。一敬已該心性情。良知不待學而能。眞切豈外親與兄。天下達道由此出。近思一編詳且精。丁寧剖析訓子詩。莫不自卑登崢嶸。章分句解字明訓。宮室大開洪鐘鳴。撑舟莫放一篙緩。上泝洙泗波粼粼。</text>
<title>次贈梁甥仲明 子澂。號鼓巖。 韻 其2</title>,<text>涇舟膠楚朿薪歌。天下已傾西戎秦。岐豐忠厚變勇力。氣焰駸駸彌四瀛。三良何罪委荊棘。孔子不到於西行。徙木都城淸渭赤。鞭笞天下張威聲。君家孼芽容有黨鞅斯。膏血生靈希寵榮。君於其間直以木强廢漂流。百代獨友丹丘生。傷心莫說焚坑年。千愁萬恨令人驚。梁園公子不覈實。指摘罪咎多非情。曾參殺人偶同名。不疑盜嫂初無兄。山有榛兮隰有苓。玉之璞兮金之精。天高明兮地博厚。海闊遠兮山崢嶸。我欲舞長劍劍兮。出匣枉作蛟龍鳴。飜飛滅跡我何爲。寧與爾共泛波粼粼。</text>
<title>次贈梁甥仲明 子澂。號鼓巖。 韻 其3</title>,<text>吾雖不能爲直卿之考亭漢之韓仲也。決非蘇家秦。不學閉門草太玄。不學談天窮大瀛。所論洙泗遺言伊洛傳。用工只在知與行。舂陵翠草汎光風。龍門琴韻和金聲。顏生陋巷不爲賤。周公富貴非獨榮。俯仰高深參兩間。天吾資始地資生。盡性知命分上爾。堯舜之事不足驚。靜時涵養全吾天。動處省察防流情。事應之大至治平。不過親親而敬兄。須看萬殊本一原。每從粗處求其精。從知跬步致萬里。拳石積累成崢嶸。繁華莫使惜春英。入耳豈共秋蟲鳴。蒙衝一夕放中流。靑山綠樹涵粼粼。</text>
<title>空同子歌 用前韻</title>,<text>空同子。生不知天地人皇有巢燧人何年代。曾是拜揖軒轅。跨唐虞歷夏商。隱映杏壇發揮伯陽於先秦。乾爲爐坤爲鼎。日月水火六十藥物手自煎。蟻垤五山杯四瀛。太極之妙乘氣機根陰陽。變合氣質生五行。洋洋發育萬其物。沖然漠然竟無聞臭聲。天地一塵。古今一息。知覺運動開落均悴榮。川流敦化本一原。高下散殊而竝生。剛柔相摩寒暑推。風雲雨露雷電驚。重濁者形神輕淸。五性感動流爲情。苟得其養。無害本然心。四海孰不爲弟兄。空同子初非與我異根柢。無極二五同受乎眞精。聞諸夫子。仁者性樂山。嘉爾本自木德仍崢嶸。如看武夷兩石巖㲯毿碧花。想像夜月金鷄鳴。嗟哉千年架壑。永懷問津人。但見桑麻盈田。幾時海上浮粼粼。</text>
<title>次退溪翁郡齋移竹之韻</title>,<text>君不見雪山衙亭名以竹。亦知前人猶不俗。栽蒔晩學瀟灑翁。不是邯鄲失匍匐。又不見基山病守不學能。直截平生好奇服。城西之菊郡齋竹。擧一可見其心曲。氷壺秋月古有人。借問何年主白鹿。口誦周詩三百篇。猗猗菉竹思淇澳。異哉靑靑貫四時。可憐非草又非木。移根長作眼中看。種地疊石壇先築。淸朝靜夜對不厭。露葉風枝藹寒玉。有時煙雨映蕭蕭。世間百卉皆碌碌。曾懸直鉤渭水濱。名竝西山餓夷叔。行吟手撫偃蹇質。拄杖自比空同腹。何須添却嫣然花。謾敎好事移西蜀。一任縱橫雜亂抽。不許髠盡煩僮僕。長長短短自成林。豈容鶴斷而鳧續。兼之春媚與秋嚴。睟盎眞成富潤屋。淨掃長空雲漠漠。直拂繁星明煜煜。禹貢行隨篠簜登。齊郊肯受牛羊牧。人言根上第一枝。雌者爲雙雄者獨。從知物物各有對。易上分明驗九六。依山一逕就偏癖。月皎霜風誰獨宿。詩翁寫出有聲妙。畫師紛紛多畫肉。胸中呑得幾千畝。病閱不覺高聲讀。安得燒笋酌松綠。杯心汎汎黃金菊。</text>
<title>讀昌黎三上書</title>,<text>男兒特立宇宙內。抱德負道夫何求。世上窮達各有時。一身饑寒非所憂。陋巷簞瓢聊足樂。公何汲汲爲身謀。當年卿相盡奸邪。欺君利己邦之蟊。敢效毛子進平原。崎嶇自沽期必售。累累書中數千言。義屈辭謟良可羞。唐虞赫業君所慕。曾將一身期魯鄒。聖典賢謨喜援求。談論古道無時休。直須孜孜加致力。芟蒿斬蓬利鋤耰。奈何饑寒一及身。此心飄揚終不收。怱怱身世苦寒酸。自恨經營常不周。富貴榮華知幾時。妻子飢啼日啾啾。遑遑四海竟何托。冀求一位干公侯。紛紛憂樂自不免。甘心屈己何區區。吁嗟吾道貫日月。果與衣食將誰優。一簣功虧九仞山。前時壯志誰復酬。伯夷枯死西山下。英名凜凜垂千秋。用舍在人其苟得。我獨爲君心悠悠。寄語當年名利客。各自修身休怨尤。</text>
<title>雪</title>,<text>玄冥按節寒凜凜。宇宙烈烈吹頑風。靑山寥落死瓦色。草木枯槁無華容。天公爲此遣狂飆。亂吹玉屑落虛空。初疑蛺蝶飛花園。弄花紛紛亂無窮。飄颻散漫來不息。縱橫亂泊迷西東。閒閒恣意競狂豪。隨落隨來自濛濛。鸞翔鳳翥靡所定。盡態窮妍落前櫳。崒嵂巖巒工琢鏤。玉屛參差自相重。林中羣樹未一日。瓊花玉柯交橫縱。坐令頑冬幽墨日。千城萬郭春融融。因物賦形非一類。坐看盡日心如矇。俯仰乾坤光照曜。乃知造化專其雄。吾亦淸閒一遊子。裁詩聊且贊天功。</text>
<title>湘江雨行 以下十八首別</title>,<text>江雲漠漠水如煙。一夜長風吹作雨。蒼茫隱映有無間。層波疊巘相呑吐。蕭森樹木響颼飀。記得崖邊斑竹竪。淸猿叫斷九疑峯。怳聞寶瑟彈高柱。紛紛冷澁不成調。屈賈遺魂已千古。長吟楚些復誰知。不用臨流更愁苦。依微數帆點中流。蓑笠漁翁歸遠浦。蘆洲人語聽漸近。近岸村火明連戶。波聲益亂雨不止。定知苔磯沒前滸。</text>
<title>和柳眉巖韻 眉巖時謫居鍾城</title>,<text>平生駑緩病相仍。涓涓幾被黃流淆。多年災患免塡溝。又見綠草春生郊。天涯刮目故人語。硬韻頓不愁敲梢。益信淵源日浩浩。餘波浸潤無高坳。遠想夫君獨嚌胾。一望大嚼羞空庖。時憐老妻有酒醑。未禁稚子收針敲。蹣跚咫尺礙丘壑。石田誰爲鉏蓬茅。花風雪月付閒懷。溪山屛障雲霞旓。所願年豐禾黍足。四境塵淸息飛髇。君蒙恩放我未斃。得受一寸投東膠。兼收詩禮道諸兒。存立直到乾坤爻。孶孶日夕樂忘憂。不煩旨酒陳嘉殽。</text>
<title>落花嘆</title>,<text>春光一去不可攬。芳華冉冉隨流水。庭前鳥雀政閒弄。萬片飄泊塵埃裏。中堂倦客獨奈何。一塲暖酒心千里。天收彩蓋惟靑羅。風雨不貸千林紫。林園蕭索綠苔萋。俯仰宇宙思何已。懸知兒女惜顏色。歎息幽閨處處是。且看池影漾淪漪。悠然莫作傷春子。</text>
<title>讀歸去來辭</title>,<text>習習籠中鳥。回頭長望山。奮翼常思一飛去。隨意飮啄何閒閒。吾觀晉處士。家在潯陽茅數間。平生不顧萬鍾祿。躬耕自給窮辛酸。蕭然高臥北窻下。掉頭一謝江州檀。窮年三逕岸葛巾。琴書一榻相娛歡。當時刺史念窮居。使守一邑忘飢寒。公田種秫一頃餘。旋將濁醪澆心肝。閒心豈肯久羈縶。一年未盡還辭官。羞將折腰向督郵。翩然解綬從其安。區區世事摠浮雲。獨尋溪壑常盤桓。松風入耳心更淸。粲粲露菊黃金團。依然綠竹自成林。多情碧色侵杯盤。南山高標屹相對。白雲無心相往還。日暮歸禽自知羣。啾啾得意棲林巒。春秋冬夏迭成歲。世間甲子環無端。凄然秣陵不復道。百年忠憤無時闌。荊卿俠客不須說。屑屑三良何足嘆。沾衣慷慨更何意。我獨爲君哀淚潸。歸來一篇耀後世。撫卷三歎眉空攢。</text>
<title>宦海</title>,<text>人間一水汨天地。風波蕩漾橫爲海。飜雲覆雨不可測。幾見覆舟乘其殆。區區巫峽更誰數。此流應過千萬倍。面對龍顏嬰逆鱗。汨羅懷沙豈其罪。潮頭怒氣浙江水。至今冤憤流千載。遐荒海裔或老死。亦是昔日調鼎鼐。鳳池恩波有不終。畢竟顚亡何所待。終不如雲山石室臥窮年。薄田躬耕終不餒。提妻挈子物外遊。放浪泉石搴蘭茝。行身濟世亦攸貴。豈必妄動生尤悔。</text>
<title>杜子美醉後宗文捉轡圖</title>,<text>風吹天上白衣雲。遠山依微暮靄蒼。平原十里草萋萋。落日未落天蒼茫。君獨騎驢向何處。眼花落井生微狂。乾坤九州幾萬國。一夕轉盡歸醉鄕。浣花溪頭幽絶處。依然數間開草堂。生平與世味相疏。時時得酒傾千觴。微吟擧首向靑天。太山一點秋毫芒。人人擬看紫霞客。流落人間經幾霜。接䍦半倒誰整之。一子扶傾一執韁。紛紛珠玉咳唾餘。堆積不盡如山岡。眼中神鬼怕嘲咏。尋幽走遠皆潛藏。山前斷橋臥溪曲。團團翠壁松低昂。衡門老妻倚日暮。前階下驢欣扶將。回頭未解百年憂。一聲蜀魄驚藜床。夜深月白起再拜。遙望美人天一方。病䳽悲鳴愁萬里。伏櫪老驥空騰驤。百花潭頭萬里橋。終年天地長徊徨。世上空知詩興豪。誰看赫赫忠肝腸。寓情詩酒只餘迹。遠志渺與雲相羊。請君將我好東絹。特寫葵心傾太陽。孤臣百世老蓬蓽。耿耿一飯思難忘。天閽迢遞叫不聞。曲江春風淚淋浪。豈容區區摸外事。但令俗士耽餘光。高堂掛壁手摩挲。半窻花影春晝長。</text>
<title>題蘭亭帖後</title>,<text>王家筆法妙天下。世上寫者徒紛紛。縱橫屈曲鐵爲眞。規模秀爽生風雲。龍蟠蛇走電生光。照耀萬古驚凡羣。當年多士會蘭亭。四坐耿耿皆蘭薰。流觴曲水暢幽悁。山光倒影波沄沄。吟詩時復發淸談。豈煩管絃隨紅裙。光風披拂轉淸林。瑟瑟翠竹聲堪聞。春光暢發幽鳥鳴。酒傾日斜時半醺。揮毫一紙記行迹。軒昻筆勢何飜翂。分明劍㦸倚長空。掣斷虹霓開紫氛。神分造化奪機權。鬼伯破膽心如焚。文詞字畫兩美俱。至今郁郁垂淸芬。蓬頭養望一代人。超然辨妄唯見君。篇中一語破淸虛。豈獨筆陣排千軍。陳迹悠悠俛仰間。後人幾感瓊琚文。</text>
<title>蔡仲吉求見吾詩集。摘寫日錄中所付若干首。題詩其上。</title>,<text>去年夏月得貴稾。二冊披前心眼明。千奇萬寶何取舍。把筆欲寫難重輕。遐方異味不可兼。稻粱膾灸惟稱情。神明舍記禹問辨。雜說醉翁堂序幷。感春杜鵑慰光弼。洞賓浪吟過洞庭。漢武帝殺鉤弋論。諫鬪棋與崔先生。建立司馬齋二書。及代人請給侍丁。兩言其思勉養浩。何以敎我問丕承。觀師一篇壽福歌。贈金德器說縱橫。山川不遠詩有跋。詞列其間斯亦榮。編成一卷十數篇。重之不減瑶與瓊。持行洛北時一閱。八方豪俊傳相驚。爭將紙筆書恐後。一齋誦玩聲驚霆。今看此卷尤絶奇。妙感鬼神金玉聲。中間最喜夜聞鷄。盛唐大家誰弟兄。君家克丁何許人。亦與此詩垂聲名。蠅隨驥尾致千里。柳家張進韓家星。送元直賦屈宋列。富麗恐是藍出靑。丁童唱歌更發越。使人不得出聲鳴。秋月揚明頌夢授。贈尹士毅戲金城。健之孝元諸作中。鑽穴一詩殊可銘。謹錄前編記論後。朝暮觀之爲儀刑。</text>
<title>詠海棠</title>,<text>美人政倚東風晩。粧成露出臙脂紅。纖枝輕動翠羅裾。當軒一笑餘意濃。芳心掩抑獨無處。宛轉不忍依蒿蓬。悵望佳期綵雲裏。靑鳥不來誰先容。一朝君王選美色。浩態應當傾六宮。</text>
<title>竹宮</title>,<text>人間一別消息斷。生死茫茫不相見。花顏玉貌未入夢。翡翠衾寒空輾轉。凝神靜坐此宮裏。造次分明舊時面。依然一笑忽相失。悵望雲空飛淚濺。當年故事儘荒忽。勝會悠悠餘古殿。</text>
<title>宛馬行</title>,<text>大宛國在崑崙西。產出權奇以萬數。騰驤磊落汗流血。鳳臆龍鬐無與伍。皇家所得最神駿。迥立天門起風雨。揚騣奮鬣踠高蹄。顧影長鳴懷故土。分明猛氣在兩眼。九州何曾盈一覩。微茫絶塞世莫識。天子威靈振區宇。異質飄飄萬里來。骨毛天成非化乳。欣然賜號以天馬。御以王良隨造父。瑶池王母或可逢。海上三山雲霧聚。周家八駿已可戒。健步如飛何足取。君王逸豫自有度。省方觀民斯在古。太宗謙謙却千里。所寶惟賢是明主。何人解進旅獒篇。坐致帝德如周武。</text>
<title>次將進酒韻</title>,<text>酒盈鍾興趣濃。妖姬左右臙脂紅。天長日永景致饒。高樓巨閣回淸風。雲爲帷雷作鼓。紫鸞笙雙鶴舞。況又輕陰日未暮。山西翠霧疑煙雨。輕簾高捲紫霞間。君不見世上萬事皆塵土。</text>
<title>馬伏波據鞍圖</title>,<text>將軍白髮老邊事。壯氣雄姿龍虎盤。紛紛交趾小兒女。一掃何敢干威顏。武陵蠻獠逞蠆毒。出師亦自勞縣官。生平馬革擬裹尸。不爲老壯移心肝。豼貅百萬請自行。奮臂意氣何桓桓。帝念年高厭遠役。未許汗馬隨艱難。臣援再拜敢不死。被甲上馬臣能安。軒然據鞍御騄駬。納納八荒盈一觀。誰將小寇置牙齒。百年怒髮衝高冠。天顏微笑喜可用。老子矍鑠儘可看。授兵出牧壯旟旄。威靈赫赫橫乾端。檀車直向五溪前。執手友人心欣歡。分明宿昔志不抒。縱有九死吾非嘆。男兒方寸有一鐵。永托不朽始蓋棺。終然衆草穢孤芳。薏苡文犀生欺謾。於焉天子未知己。區區竟未明忠丹。千年兩手撫丹靑。卒歲膂力誰爲殫。</text>
<title>鴻門歌</title>,<text>蛟龍走陸虎磨牙。千兵萬馬屯鴻門。當時岌岌累卵危。正賴良伯要爲婚。居然講解笑談間。兩君好會開酒尊。紛紛玉斗碎如雪。坐中萬舞霜鋩飜。天意由來助仁義。肯使沐猴輸中原。謀臣詭算謾區區。壯憤轉激將軍樊。怒髮衝冠目眥裂。語未發口氣已呑。張公留謝沛公去。五載帝業垂千孫。可憐亞父竟發背。至今飮恨烏江魂。</text>
<title>酒限</title>,<text>一自儀狄生於世。麯糱爲祟時已久。今古茫茫千百載。興敗莫不由於酒。昔有陶公生晉世。氣度犖犖無與偶。獨能戒之不肯飮。一循遺訓不違母。惡棄旨酒遵夏禹。沈酗厥德背商紂。武昌諸吏雖勸飮。飮有其限敢多又。終日洋洋不就亂。從容以禮能自守。賢人達士豈不多。如吾先生知罕有。嗟彼世人何貿貿。甘心外物如狗苟。耽荒遊佚不知返。敗家亡國十居九。本是狂藥非佳味。苟或不戒爲所誘。惟有先生能自愼。亡親遺約期不負。名聲昭昭垂竹帛。書生仰歎千載後。</text>
<title>汨羅弔屈原</title>,<text>南方水闊炎氣凝。瘴霧熏天風激波。猿聲啾啾五更夜。木葉當秋微脫柯。孤臣掩袂不自聊。枯形苦面長吟哦。長楸望望不可見。自向靑天歌九歌。重華千載逝已遠。聯綿九疑空嵯峨。天門九重鬱沈沈。高丘隕涕雙滂沱。瑶臺偃蹇鴆不媒。二姚不許回雙蛾。瓊茅椒糈亦徒爲。顧瞻八荒終無他。參差一曲洞庭浦。帝子不降愁云何。桂枝靑靑倚延佇。帶以杜蘅披薜蘿。山高蔽日林冥冥。俯看水石相舂磨。凄凄涕泣夜漫漫。美人窈窕隔山河。愁腸百結知爲誰。忍將沈痼遺扁和。撫膺太息仰天日。慘慘緖風吹鬢皤。終年獨此守憑心。悲憤鬱屈蟠龍蛇。鳳鳥皇皇自無處。羽翮飄零勢蹉跎。甘心一死不足愛。却任重石投黿鼍。來者茫茫不可聞。千秋萬歲寐無訛。風波蕩漾恨不窮。彭咸伍胥相經過。春草萋萋日晼晚。況復白露凋芰荷。年年角黍飯一筒。紅線嫋嫋沈成渦。千年紫陽是子雲。耿耿忠誠曾一科。感慨一洗羣儒失。赫然義氣明羲娥。九泉冤目應始瞑。我今一弔情何多。依山一廟托精靈。怪木槎牙樹巖阿。孤吟楚些慰飄零。江水湛湛橫靑莎。誰將一尺吹毛劍。斬此宇宙排忠病國諸姦邪。</text>
<title>競渡詩</title>,<text>楚峽蒼蒼行雲絶。龍愁水底風波怒。瀟湘日晩草惱人。客魂潛斷靑楓樹。輕舟爭掉汨羅潭。旗飜船急排昏霧。王孫已葬江魚腹。冤魂暗訴神靈雨。時時似聞澤畔吟。精靈怳怳人驚寤。儻見餘骸委重淵。求之上下窮洄泝。君來不見去不聞。平野迢迢愁日暮。桂樹團團江上山。江夏漫漫阻郢路。陽侯汎濫挾蘭枻。蒼茫極浦橫經渡。扣船長吟歌楚些。角飯一箇通誠素。湘靈鼓瑟舞馮夷。蘋藻滿盤君不顧。桂棹勤飜不憚勞。擧首仰天時一籲。如何忠鯁不容世。坐令蕙質空顚仆。悠悠波底結窮冤。靈脩終未改前度。六神茫茫志不抒。可憐憤氣長凝沍。愁煙掩夏雪凝冬。祇今潮水常回互。沅蘭灃芷自春秋。白蘋只供詞人趣。洞庭之波九疑山。咸池曲斷重華墓。定應神鬼護忠精。挾上九天登瑶圃。驂螭駕鳳鳴玉鑾。一任八荒窮馳騖。玉皇致之紫殿側。飫見朝朝承雨露。回看箕尾揖傅說。與從王喬同止住。手援北斗撫彗星。雷公雨師相依附。咸池飮馬摠其轡。直跨天津策騏馵。不應顚泥墮蛟涎。明月空捐淪寶璐。荷衣蕙帶見髣髴。飄飄雲際君誰駐。霞旗委蛇日車轉。願君一枉風塵步。</text>
<title>滿江紅一闋。贈洪太虛 曇。</title>,<text>湖海風流。洪太虛一年蹤跡。聊命駕芹宮伴侶。玉堂僚屬。秋日虛簷仍半暖。深尊大嚼開瑶席。更流傳麗藻借江山。留春色。過里閈。臨阡陌。談往事。聊終夕。奈尊前見在。鏡中非昔。兩鬢雖慙煙樹綠。雙眸不減寒潭碧。幾梅花夜月每年年。懷嘉客。</text>
<title>上元夕 五歲作</title>,<text>高低隨地勢。早晩自天時。人言何足恤。明月本無私。</text>
<title>吟示諸君</title>,<text>珍重花潭語。淵源千載儒。謄來深有警。免落一邊枯。</text>
<title>吟示諸君 其二</title>,<text>周孔傳千古。經綸屬宋儒。男兒事業在。草木肯同枯。</text>
<title>送大任</title>,<text>遠客苦多病。別離情更愁。添將梧葉雨。一夕生白頭。</text>
<title>題沖庵詩後</title>,<text>來從何處來。去向何處去。去來無定蹤。悠悠百年許。</text>
<title>懷仲吉</title>,<text>榻上晨光暗。山中一雨渾。故人千里遠。孤夢落溪村。</text>
<title>上申內翰 潛。號靈川。</title>,<text>佇立雲山晩。狂吟綠水秋。分携各萬里。回首海天悠。</text>
<title>中秋。梨花盛開。</title>,<text>八月梨花發。盈盈一樹春。添將疏雨過。恰爾對芳辰。</text>
<title>贈景任</title>,<text>共學期鴻業。相知許寸心。栽培要有意。末茂在根深。</text>
<title>尹孟賢持酒來訪</title>,<text>歲暮山容老。靑尊病骨蘇。相逢無所語。酌酌到傾壺。</text>
<title>宿瀟灑園文房</title>,<text>徑尺莓苔地。寒叢雪後新。蕭疏燈影下。襟韻更相親。</text>
<title>宿瀟灑園文房 其二</title>,<text>窻外雨蕭蕭。小風驚醉面。盆中竹數竿。翠葉微微顫。</text>
<title>宿瀟灑園文房 其三</title>,<text>怡然一室中。生事何須問。壁裡有陶詩。無人知遠韻。</text>
<title>天安作</title>,<text>花暖孤城暮。風輕百草春。逢場留一醉。相對兩三人。</text>
<title>次敬而韻</title>,<text>亂樹微風度。斜簷細雨來。深杯吾欲醉。牽興少徘徊。</text>
<title>五月五日題</title>,<text>角黍哀忠直。流傳舊俗存。冤魂招不得。何日入脩門。</text>
<title>瀟灑園四十八詠 園在昌平縣南十里</title>,<text>瀟灑園中景。渾成瀟灑亭。擡眸輸颯爽。側耳聽瓏玲。</text>
<title>瀟灑園四十八詠 園在昌平縣南十里 其二</title>,<text>窻明籤軸淨。水石映圖書。精思隨偃仰。妙契入鳶魚。</text>
<title>瀟灑園四十八詠 園在昌平縣南十里 其三</title>,<text>溪流漱石來。一石通全壑。匹練展中間。傾崖天所削。</text>
<title>瀟灑園四十八詠 園在昌平縣南十里 其四</title>,<text>背負靑山重。頭回碧玉流。長年安不抃。臺閣勝瀛洲。</text>
<title>瀟灑園四十八詠 園在昌平縣南十里 其五</title>,<text>一逕連三益。攀閒不見危。塵蹤元自絶。苔色踐還滋。</text>
<title>瀟灑園四十八詠 園在昌平縣南十里 其六</title>,<text>方塘未一畝。聊足貯淸漪。魚戲主人影。無心垂釣絲。</text>
<title>瀟灑園四十八詠 園在昌平縣南十里 其七</title>,<text>委曲通泉脈。高低竹下池。飛流分水碓。鱗甲細參差。</text>
<title>瀟灑園四十八詠 園在昌平縣南十里 其八</title>,<text>永日潺湲力。舂來自見功。天孫機上錦。舒卷擣聲中。</text>
<title>瀟灑園四十八詠 園在昌平縣南十里 其九</title>,<text>架壑穿脩竹。臨危似欲浮。林塘元自勝。得此更淸幽。</text>
<title>瀟灑園四十八詠 園在昌平縣南十里 其十</title>,<text>已向空邊滅。還從靜處呼。無情風與竹。日夕奏笙竽。</text>
<title>瀟灑園四十八詠 園在昌平縣南十里 其十一</title>,<text>南州炎熱苦。獨此占涼秋。風動臺邊竹。池分石上流。</text>
<title>瀟灑園四十八詠 園在昌平縣南十里 其十二</title>,<text>林斷臺仍豁。偏宜月上時。最憐雲散盡。寒夜映氷姿。</text>
<title>瀟灑園四十八詠 園在昌平縣南十里 其十三</title>,<text>露臥靑天月。端將石作筵。長林散淸影。深夜未能眠。</text>
<title>瀟灑園四十八詠 園在昌平縣南十里 其十四</title>,<text>步步看波去。行吟思轉幽。眞源人未泝。空見透墻流。</text>
<title>瀟灑園四十八詠 園在昌平縣南十里 其十五</title>,<text>咫尺潺湲地。分明五曲流。當年川上意。今日杏邊求。</text>
<title>瀟灑園四十八詠 園在昌平縣南十里 其十六</title>,<text>爲山不費人。造物還爲假。隨勢起叢林。依然是山野。</text>
<title>瀟灑園四十八詠 園在昌平縣南十里 其十七</title>,<text>片石來崇岡。結根松數尺。萬年花滿身。勢縮參天碧。</text>
<title>瀟灑園四十八詠 園在昌平縣南十里 其十八</title>,<text>石老雲煙濕。蒼蒼蘚作花。一般丘壑性。絶意向繁華。</text>
<title>瀟灑園四十八詠 園在昌平縣南十里 其十九</title>,<text>懸崖虛坐久。淨掃有溪風。不怕穿當膝。偏宜觀物翁。</text>
<title>瀟灑園四十八詠 園在昌平縣南十里 其二十</title>,<text>瑤琴不易彈。擧世無鍾子。一曲響泓澄。相知心與耳。</text>
<title>瀟灑園四十八詠 園在昌平縣南十里 其二十一</title>,<text>列坐石渦邊。盤蔬隨意足。洄波自去來。盞斝閒相屬。</text>
<title>瀟灑園四十八詠 園在昌平縣南十里 其二十二</title>,<text>石岸稍寬平。竹林居一半。賓來一局棋。亂雹空中散。</text>
<title>瀟灑園四十八詠 園在昌平縣南十里 其二十三</title>,<text>澹蕩出塵想。逍遙階上行。吟成閒箇意。吟了亦忘情。</text>
<title>瀟灑園四十八詠 園在昌平縣南十里 其二十四</title>,<text>自掃槐邊石。無人獨坐時。睡來驚起立。恐被蟻王知。</text>
<title>瀟灑園四十八詠 園在昌平縣南十里 其二十五</title>,<text>潭淸深見底。浴罷碧粼粼。不信人間世。炎程脚沒塵。</text>
<title>瀟灑園四十八詠 園在昌平縣南十里 其二十六</title>,<text>㶁㶁循除水。橋邊樹二松。藍田猶有事。爭及此從容。</text>
<title>瀟灑園四十八詠 園在昌平縣南十里 其二十七</title>,<text>北嶺層層碧。東籬點點黃。緣崖雜亂植。歲晚倚風霜。</text>
<title>瀟灑園四十八詠 園在昌平縣南十里 其二十八</title>,<text>直欲論奇絶。須看插石根。兼將淸淺水。疏影入黃昏。</text>
<title>瀟灑園四十八詠 園在昌平縣南十里 其二十九</title>,<text>雪幹摐摐直。雲梢嫋嫋輕。扶藜落晩籜。解帶繞新莖。</text>
<title>瀟灑園四十八詠 園在昌平縣南十里 其三十</title>,<text>霜根恥染塵。石上時時露。幾歲長兒孫。貞心老更苦。</text>
<title>瀟灑園四十八詠 園在昌平縣南十里 其三十一</title>,<text>翩翩崖際鳥。時下水中遊。飮啄隨心性。相忘抵白鷗。</text>
<title>瀟灑園四十八詠 園在昌平縣南十里 其三十二</title>,<text>石上數叢竹。湘妃餘淚斑。山禽不識恨。薄暮自知還。</text>
<title>瀟灑園四十八詠 園在昌平縣南十里 其三十三</title>,<text>天付幽人計。淸泠一澗泉。下流渾不管。分與鴨閒眠。</text>
<title>瀟灑園四十八詠 園在昌平縣南十里 其三十四</title>,<text>聞說溪傍草。能含九節香。飛湍日噴薄。一色貫炎涼。</text>
<title>瀟灑園四十八詠 園在昌平縣南十里 其三十五</title>,<text>定自花中聖。淸和備四時。茅簷斜更好。梅竹是相知。</text>
<title>瀟灑園四十八詠 園在昌平縣南十里 其三十六</title>,<text>春入桃花塢。繁紅曉霧低。依迷巖洞裡。如涉武陵溪。</text>
<title>瀟灑園四十八詠 園在昌平縣南十里 其三十七</title>,<text>巖崖承老幹。雨露長淸陰。舜日明千古。南風吹至今。</text>
<title>瀟灑園四十八詠 園在昌平縣南十里 其三十八</title>,<text>扶疏綠葉陰。昨夜溪邊雨。亂瀑瀉枝間。還疑白鳯舞。</text>
<title>瀟灑園四十八詠 園在昌平縣南十里 其三十九</title>,<text>有客來敲竹。數聲驚晝眠。扶冠謝不及。繫馬立汀邊。</text>
<title>瀟灑園四十八詠 園在昌平縣南十里 其四十</title>,<text>淨植非凡卉。閒姿可遠觀。香風橫度壑。入室勝芝蘭。</text>
<title>瀟灑園四十八詠 園在昌平縣南十里 其四十一</title>,<text>張翰江東後。風流識者誰。不須和玉膾。要看長氷絲。</text>
<title>瀟灑園四十八詠 園在昌平縣南十里 其四十二</title>,<text>世上閒花卉。都無十日香。何如臨澗樹。百夕對紅芳。</text>
<title>瀟灑園四十八詠 園在昌平縣南十里 其四十三</title>,<text>錯落投銀箭。低昂舞翠綃。不比思鄕聽。還憐破寂寥。</text>
<title>瀟灑園四十八詠 園在昌平縣南十里 其四十四</title>,<text>秋來巖壑冷。楓葉早驚霜。寂歷搖霞彩。婆娑照鏡光。</text>
<title>瀟灑園四十八詠 園在昌平縣南十里 其四十五</title>,<text>不覺山雲暗。開窻雪滿園。階平鋪遠白。富貴到閒門。</text>
<title>瀟灑園四十八詠 園在昌平縣南十里 其四十六</title>,<text>曾聞花六出。人道滿林香。絳實交青葉。淸姸在雪霜。</text>
<title>瀟灑園四十八詠 園在昌平縣南十里 其四十七</title>,<text>壇前溪尙凍。壇上雪全消。枕臂迎陽景。鷄聲到午橋。</text>
<title>瀟灑園四十八詠 園在昌平縣南十里 其四十八</title>,<text>長垣橫百尺。一一寫新詩。有似列屛障。勿爲風雨欺。</text>
<title>贈朴平叔</title>,<text>華山秋日晚。相逢湖海面。蕭疏共旅興。坐見天光變。</text>
<title>士遂求和</title>,<text>宮漏短長更。鄕愁千萬結。風前古柏聲。夢外長安月。</text>
<title>士遂求和 其二</title>,<text>歲暮羈懷苦。愁多眉自結。孤燈萬里心。一片三更月。</text>
<title>天安蓮亭</title>,<text>亭起黃明府。圖從尹木川。吾來値月望。一宿興悠然。</text>
<title>示奇伯顧 孝諫。號錦江。</title>,<text>秋惜經霜萎。春憐逬地靑。須看生意思。一息不曾停。</text>
<title>題惠能軸</title>,<text>禪學全殊我。虛靈觀衆妙。後會知幾時。溪頭粲三笑。</text>
<title>釋奠日作</title>,<text>古人尊實德。今世重浮名。拜受膰兼酒。春秋荷聖靈。</text>
<title>詠物</title>,<text>菊殿三秋後。梅先十月中。淸和憐四季。一色鎭春風。</text>
<title>奉寄李一齋 恒</title>,<text>泰山仁義叟。長城萬里翁。乾坤涵醉裡。日月度壺中。</text>
<title>奉寄李一齋 恒 其二</title>,<text>醉醺仍飽德。珍重一齋翁。不是天津叟。歌吟雪月中。</text>
<title>奉寄李一齋 恒 其三</title>,<text>風月無邊境。乾坤醉裡翁。野人時載酒。春色滿壺中。</text>
<title>奉寄李一齋 恒 其四</title>,<text>杏壇長日月。濂洛好風煙。自是無人到。何曾間後先。</text>
<title>奉寄李一齋 恒 其五</title>,<text>敬立羣邪去。知眞萬理該。存心書一帙。養氣酒三杯。</text>
<title>贈盧達夫 適</title>,<text>聖訓傳千古。慙吾學未能。杏壇今寂寞。何地有顏曾。</text>
<title>贈盧達夫 適 其二</title>,<text>病我此無知。夫君欲質疑。殷勤故來訪。一笑更何爲。</text>
<title>贈吳大朴</title>,<text>孝弟良心切。知之不去他。沈潛反覆久。禮樂致中和。</text>
<title>贈吳大朴 其二</title>,<text>父母惟憂疾。存亡豈異情。君歸多感念。臨履戒平生。</text>
<title>贈吳大朴 其三</title>,<text>英才不易得。成就須加力。十分到盡頭。從容順帝則。</text>
<title>送仲明讀書下淸寺</title>,<text>歲暮分携處。寒飆入下淸。溪山煩寄語。且待百花明。</text>
<title>俛仰亭三十詠 亭在潭陽府南十里。亭主宋新平。退老棲息于此。</title>,<text>一室雙尖北。晨昏見秀色。亭西望愈奇。地勢還憐側。</text>
<title>俛仰亭三十詠 亭在潭陽府南十里。亭主宋新平。退老棲息于此。 其二</title>,<text>秋月山名好。蒼蒼削四圍。溪雲莫謾起。夜夜輾淸輝。</text>
<title>俛仰亭三十詠 亭在潭陽府南十里。亭主宋新平。退老棲息于此。 其三</title>,<text>噓通萬壑氛。喘引千峯煦。鱗甲鬱參差。百昌承雨露。</text>
<title>俛仰亭三十詠 亭在潭陽府南十里。亭主宋新平。退老棲息于此。 其四</title>,<text>凝情儼峨冠。翠蓋聊延佇。白鶴來何年。龍龜相爾汝。</text>
<title>俛仰亭三十詠 亭在潭陽府南十里。亭主宋新平。退老棲息于此。 其五</title>,<text>誰哉三聖徒。仙佛相矝耀。白日尙在天。巖巖回返照。</text>
<title>俛仰亭三十詠 亭在潭陽府南十里。亭主宋新平。退老棲息于此。 其六</title>,<text>微茫大野頭。向暮魚登雨。不用捲珠簾。餘涼來棟宇。</text>
<title>俛仰亭三十詠 亭在潭陽府南十里。亭主宋新平。退老棲息于此。 其七</title>,<text>縹緲城橫錦。聯綿乍有無。乾坤萬里眼。因憶草堂儒。</text>
<title>俛仰亭三十詠 亭在潭陽府南十里。亭主宋新平。退老棲息于此。 其八</title>,<text>瑞石含崑彩。蔥蘢拱北辰。松梢遙隱映。勝致屬高人。</text>
<title>俛仰亭三十詠 亭在潭陽府南十里。亭主宋新平。退老棲息于此。 其九</title>,<text>何年重設險。巖谷但蒼然。往事傳遺老。淸溪送九泉。</text>
<title>俛仰亭三十詠 亭在潭陽府南十里。亭主宋新平。退老棲息于此。 其十</title>,<text>捧日圓巖峙。羣山一望低。仙靈應貯釀。塵裡笑醯鷄。</text>
<title>俛仰亭三十詠 亭在潭陽府南十里。亭主宋新平。退老棲息于此。 其十一</title>,<text>白屋羅前汭。家家翠竹籬。歡聲接遠逕。畊鑿宛當時。</text>
<title>俛仰亭三十詠 亭在潭陽府南十里。亭主宋新平。退老棲息于此。 其十二</title>,<text>秋村隔一岸。弄笛木山人。跌宕桃花浪。酸寒白露辰。</text>
<title>俛仰亭三十詠 亭在潭陽府南十里。亭主宋新平。退老棲息于此。 其十三</title>,<text>古寺亭相對。西風落一聲。淸林和爽籟。那有世氛嬰。</text>
<title>俛仰亭三十詠 亭在潭陽府南十里。亭主宋新平。退老棲息于此。 其十四</title>,<text>江湖秋色動。塞雁聖先知。漆水歸程遠。飛鳴得意時。</text>
<title>俛仰亭三十詠 亭在潭陽府南十里。亭主宋新平。退老棲息于此。 其十五</title>,<text>半野龍頭麓。逶迤向此間。曉來時出没。造物不曾閒。</text>
<title>俛仰亭三十詠 亭在潭陽府南十里。亭主宋新平。退老棲息于此。 其十六</title>,<text>廢久神通社。連雲綠竹猗。千林誰敢抗。嘉實待來儀。</text>
<title>俛仰亭三十詠 亭在潭陽府南十里。亭主宋新平。退老棲息于此。 其十七</title>,<text>睡覺窻纔曙。城頭畫角聞。使君衙趁早。田里笑云云。</text>
<title>俛仰亭三十詠 亭在潭陽府南十里。亭主宋新平。退老棲息于此。 其十八</title>,<text>長紳橫近遠。拖自玉龍泉。更掛秋天鏡。精神抵萬全。</text>
<title>俛仰亭三十詠 亭在潭陽府南十里。亭主宋新平。退老棲息于此。 其十九</title>,<text>亭壓中巒起。三巒各一邊。春風回百媚。一一欲誰憐。</text>
<title>俛仰亭三十詠 亭在潭陽府南十里。亭主宋新平。退老棲息于此。 其二十</title>,<text>杖屨無常到。蒼髯夾一區。懸知陶逕短。興盡撫孤株。</text>
<title>俛仰亭三十詠 亭在潭陽府南十里。亭主宋新平。退老棲息于此。 其二十一</title>,<text>盛夏猶蕭瑟。泠然碧玉秋。雄呑萬竅怒。不着御冦遊。</text>
<title>俛仰亭三十詠 亭在潭陽府南十里。亭主宋新平。退老棲息于此。 其二十二</title>,<text>野闊開眞界。添將白日鮮。人居琪苑裏。鳥出玉林前。</text>
<title>俛仰亭三十詠 亭在潭陽府南十里。亭主宋新平。退老棲息于此。 其二十三</title>,<text>人村傍松竹。曖曖生遠目。萬煙成一煙。幾度黃粱熟。</text>
<title>俛仰亭三十詠 亭在潭陽府南十里。亭主宋新平。退老棲息于此。 其二十四</title>,<text>二水村墟迥。長汀映白沙。沙窮水盡處。擬泛海仙槎。</text>
<title>俛仰亭三十詠 亭在潭陽府南十里。亭主宋新平。退老棲息于此。 其二十五</title>,<text>西疇南北迆。綺錯盡良田。耕耘俱可玩。熟處最堪憐。</text>
<title>俛仰亭三十詠 亭在潭陽府南十里。亭主宋新平。退老棲息于此。 其二十六</title>,<text>歲晚橋仍理。東西利往來。農漁知最切。日夕去還廻。</text>
<title>俛仰亭三十詠 亭在潭陽府南十里。亭主宋新平。退老棲息于此。 其二十七</title>,<text>淸陰松竹間。好鳥迭鳴喚。逸響自千般。聞來驚節換。</text>
<title>俛仰亭三十詠 亭在潭陽府南十里。亭主宋新平。退老棲息于此。 其二十八</title>,<text>風恬如可數。喜躍夕陽波。潑潑天機動。相忘樂政多。</text>
<title>俛仰亭三十詠 亭在潭陽府南十里。亭主宋新平。退老棲息于此。 其二十九</title>,<text>玲瓏碧澗曲。秋入蓼花叢。映帶明沙際。看他别㨾紅。</text>
<title>俛仰亭三十詠 亭在潭陽府南十里。亭主宋新平。退老棲息于此。 其三十</title>,<text>草碧兼沙軟。風流一夢回。忘機聊就狎。本不逐魚來。</text>
<title>贈别</title>,<text>不免詞章習。多年作楚狂。高秋日皎皎。送子幾回腸。</text>
<title>贈别 其二</title>,<text>力疾事迎送。忘情杯酒間。男兒須學業。志尹且希顏。</text>
<title>贈尹禮元赴京</title>,<text>漢北風霜苦。君行奈此時。殷勤報相識。一一病中思。</text>
<title>古木</title>,<text>半樹惟存骨。風霆不復憂。三春何事業。獨立任榮枯。</text>
<title>懷趙甥景范 希文。號月溪。</title>,<text>病裏相思苦。滄江十月雷。黃花方側地。不忍對空罍。</text>
<title>答許仲承 繼。號道峯。 楚辭問</title>,<text>澤畔醒吟客。何須問醉翁。靑燈手自剪。端坐二更中。</text>
<title>仲承求書詩經題目。因有作。</title>,<text>關雎風化本。厥效始桃夭。漢廣歌樛木。振振逮鵲巢。</text>
<title>仲承求書詩經題目。因有作。 其二</title>,<text>皐鶴誠難掩。淵魚理萬殊。樹檀園有蘀。攻玉石仍麤。</text>
<title>仲承求書詩經題目。因有作。 其三</title>,<text>欲誦溫溫克。頻忘秩秩筵。生平每自訟。羨子獨能賢。</text>
<title>仲承求書詩經題目。因有作。 其四</title>,<text>文王陟降日。淸廟肅雝時。儀刑順帝則。夙夜畏天威。</text>
<title>松灘翫月</title>,<text>黃昏緩步行。松韻和灘聲。素月更流彩。悠然心境淸。</text>
<title>松淵泛槎</title>,<text>淸流忽凝綠。柳影方依依。中有泛槎客。日西猶未歸。</text>
<title>贈朴內翰 素立</title>,<text>二十年前面。今秋九日杯。霜楓紅勝錦。此處且遲回。</text>
<title>贈朴內翰 素立 其二</title>,<text>風寒不出窻。何處來相識。酩酊酬佳辰。明朝使我憶。</text>
<title>有贈</title>,<text>何處靑眸客。能尋白髮翁。重陽菊未吐。把酒對西風。</text>
<title>贈伯顧</title>,<text>我屋靑山下。君居碧海頭。高秋照落日。蕭瑟不勝愁。</text>
<title>次海東天下先生韻</title>,<text>昨日東城醉。山前走馬歸。詩成驚霹靂。跌宕倒冠衣。</text>
<title>立春日作</title>,<text>北極敷文德。南陲偃武功。妖氛銷闔境。喜氣滿蒼穹。</text>
<title>旅夜</title>,<text>殘燈孤館夜。歸客未歸時。杜宇啼何處。山花月滿枝。</text>
<title>秋日有題</title>,<text>碧樹秋將染。黃花晚更香。分明對佳節。惆悵戀高堂。</text>
<title>侍病</title>,<text>子疾親常念。親痾子奈何。沈綿過半月。我罪亦云多。</text>
<title>梁季明 子渟。號支巖。 因仲明。求寫詩書正文題目。</title>,<text>聖賢成訓在。誦讀貴沈潛。字字無虛過。通來萬理兼。</text>
<title>梁季明 子渟。號支巖。 因仲明。求寫詩書正文題目。 其二</title>,<text>大學規模定。須將語孟參。周詩多感激。吟咏性情涵。</text>
<title>梁季明 子渟。號支巖。 因仲明。求寫詩書正文題目。 其三</title>,<text>三聖相傳授。惟言執厥中。危微精一上。進進益加功。</text>
<title>梁季明 子渟。號支巖。 因仲明。求寫詩書正文題目。 其四</title>,<text>飽煖憂禽獸。司徒五敎敷。工夫在學問。氣質化柔愚。</text>
<title>金景愚邀月亭</title>,<text>靑莎明勝錦。水色似長淮。野曠天低處。秋風入病懷。</text>
<title>金景愚邀月亭 其二</title>,<text>一室臨平野。乾坤醉眼開。主人眞愛客。那負菊花杯。</text>
<title>與虎兒</title>,<text>愛爾千金重。丁寧莫妄思。游心大小學。聖域是根基。</text>
<title>與虎兒 其二</title>,<text>大學工夫在。男兒莫外求。詞章非久遠。灼灼忌先秋。</text>
<title>醉與虎兒</title>,<text>種學爲資地。鋤耰將及時。天秋稼不熟。霜落恨長飢。</text>
<title>贈徐大老 台壽</title>,<text>淵明何許人。地步羲皇上。掇菊涉東籬。白衣空悵望。</text>
<title>丐歌嘆</title>,<text>積雪盈三尺。淸晨有丐歌。聞來偏惻耳。旣去恨如何。</text>
<title>吟示景范催和</title>,<text>和意寧須韻。觀詩在性情。詩書賡答處。可見古人情。</text>
<title>贈達夫</title>,<text>雖添十載病。却作一生遊。溪山圖畫裏。況値月明秋。</text>
<title>贈達夫 其二</title>,<text>方吾臥雪日。樂子遠方來。詠罷淸詩和。仍傾未盡杯。</text>
<title>贈卞汝潤 成溫。號壺巖。</title>,<text>酒以深壺醉。詩非淺興吟。燈花簷外雨。與子一時心。</text>
<title>戒子</title>,<text>忠孝傳家業。兒孫各戰兢。丁寧言行上。愛敬是良能。</text>
<title>偶吟</title>,<text>詩成無好語。酒盡且酣眠。不忍梅花落。吾衰亦黯然。</text>
<title>寄慶老</title>,<text>白雲生洞口。幽竹傍溪頭。千里相思處。因人寄别愁。</text>
<title>贈金君</title>,<text>憐子平生事。傷吾病裏懷。丁寧醒與實。勉勉得心齋。</text>
<title>題仁仲寓舍 路上折柳枝。至仲所寓。仲出未返。因書此而去。</title>,<text>醉後一枝柳。别來無限情。明朝萬里路。天月幾番明。</text>
<title>病餘書懷</title>,<text>天涯聞病急。謂我應已死。傷情悲兩親。掩淚憐妻子。</text>
<title>病餘書懷 其二</title>,<text>佳節依辰至。愁人臥病吟。薰風吹不斷。散髮一披襟。</text>
<title>夢後</title>,<text>風土千山隔。關河一夢長。相逢襟韻在。覺後是他鄕。</text>
<title>靈川墨竹</title>,<text>苦節不成林。疏枝誰更折。天心自可知。生意無時絶。</text>
<title>靈川墨竹 其二</title>,<text>葉裡自生風。有聲如在耳。蒼崖萬古姿。永念靈川子。</text>
<title>簡景范。兼寄朴和叔。淳。號思庵。</title>,<text>先子曾傾蓋。吾君亦絶倫。相忘杯酒裡。可笑醉吟人。</text>
<title>簡景范。兼寄朴和叔。淳。號思庵。 其二</title>,<text>正字今何許。將詩付故人。江南梅欲發。對酒獨傷神。</text>
<title>簡景范。兼寄朴和叔。淳。號思庵。 其三</title>,<text>和叔分携久。高明想日新。裁詩聊有寄。吟鬢怕寒春。</text>
<title>懷吉元</title>,<text>有友溫如玉。尋常未敢忘。東湖乘興處。夢想轉微茫。</text>
<title>懷寡悔</title>,<text>寡悔何年别。南溟楚樹春。龍鍾幾歲客。江草一番新。</text>
<title>尹生仲說 箕 請戒己詩</title>,<text>不得有諸己。將何以喩君。伐柯則不遠。率性尊所聞。</text>
<title>尹生仲說 箕 請戒己詩 其二</title>,<text>言行乃樞機。立誠其在斯。伊川箴四勿。張子戒謀思。</text>
<title>安君晦以藥材見寄</title>,<text>平生四美子。能記病河西。委曲君臣藥。封來手自題。</text>
<title>戒景范 門中奴孼。憑其老父黜其嫡子孫。乘勢。禍及於先生。將奪先生所居之家。景范怒甚。將告于官而治之。先生戒以是詩。又曰。自有天定之時。愼勿輕動也。不久而奴孼之父死。門禍自定。先生之待惡以寬。如此。</title>,<text>聖人責於人。常緩而不迫。只欲事歸正。無見人過惡。</text>
<title>喜梁甥來</title>,<text>昔病君來見。于今尙未忘。玆辰九月望。相對兩茫茫。</text>
<title>喜梁甥來 其二</title>,<text>壺觴吾事業。林壑子家庭。風雨蕭蕭處。臨分醉欲醒。</text>
<title>華陽亭</title>,<text>平郊三十里。水草望中多。日暖鋪雲錦。駉駉囿至和。</text>
<title>贈鄭季涵 澈。號松江。</title>,<text>澈也童孩舊。人間事萬端。留連倚醉興。病廢尙蹣跚。</text>
<title>與柳氏女</title>,<text>我友在朔方。汝夫隨萬里。秋風意無窮。野菊杯觴裡。</text>
<title>别意</title>,<text>皓月隔雲外。孤燈坐明滅。山醪不作醉。黯爾愁將别。</text>
<title>别意 其二</title>,<text>秋塞鴻聲遠。關河雪意深。丁寧天上月。高照兩鄕心。</text>
<title>示學者</title>,<text>道在尋常裡。人惟病不求。親親與敬長。堯舜豈他由。</text>
<title>示學者 其二</title>,<text>性豈間聖愚。稟氣有淸濁。須從善端明。推之至大覺。</text>
<title>示學者 其三</title>,<text>終誰知所窮。始豈無所自。一理古今同。吾生立天地。</text>
<title>示學者 其四</title>,<text>希聲撫大音。淡味調玄酒。今古閒中吟。乾坤醉裡手。</text>
<title>奉和一齋</title>,<text>悔難追旣往。功幸補方來。海國如開眼。千流却盡杯。</text>
<title>奉和一齋 附原韻</title>,<text>羣邪誠意去。萬理博文來。道在收心地。何須浪酒杯。</text>
<title>奉和一齋 附原韻 其2</title>,<text>春寒病未歇。悵望一齋翁。夢落千山雪。魂驚萬竅風。</text>
<title>懷秋巒子鄭之雲</title>,<text>海內秋巒翁。獨觀造化妙。秀吾兄弟中。俯仰思惟肖。</text>
<title>奉和柳眉巖鍾山謫所</title>,<text>有美眉巖子。胡然使我思。何當共一榻。開卷析毫釐。</text>
<title>奉和柳眉巖鍾山謫所 其二</title>,<text>世學苦多端。所趨宜不一。如何求放心。勿使須臾失。</text>
<title>奉和柳眉巖鍾山謫所 其三</title>,<text>不愧爲無忝。存心當夙夜。事天順以寧。此性非他假。</text>
<title>奉和柳眉巖鍾山謫所 其四</title>,<text>庭滿濂溪草。春深康節梅。憐他朴未散。起處一聲雷。</text>
<title>奉和柳眉巖鍾山謫所 其五</title>,<text>已分頭全雪。那堪眼欲花。朝聞恐不及。臨履度生涯。</text>
<title>奉和柳眉巖鍾山謫所 其六</title>,<text>德性養迷方。聰明難自發。終身白鹿規。誰爲除株橜。</text>
<title>奉和柳眉巖鍾山謫所 其七</title>,<text>心懸萬里外。面隔十年前。桃李春風際。江湖夜雨邊。</text>
<title>奉和柳眉巖鍾山謫所 其八</title>,<text>聞寡徒慙陋。知眞孰解疑。羨君勤日進。衰病獨支離。</text>
<title>奉和柳眉巖鍾山謫所 其九</title>,<text>一毫莫徇非。十分須求是。此義早聞之。行難常自恥。</text>
<title>奉和柳眉巖鍾山謫所 其十</title>,<text>棹歌歌九曲。人說武夷君。反覆齋居詠。天應未喪文。</text>
<title>又寄</title>,<text>太極無窮妙。流行宇宙間。倀倀誰與問。日夕待君還。</text>
<title>又寄 其二</title>,<text>乾父坤吾母。同胞分益深。貧窮吾不怨。蕩蕩百年心。</text>
<title>又寄 附原韻</title>,<text>理在堪輿內。妙藏方寸間。陰陽寓動靜。鷄犬放須還。</text>
<title>又寄 附原韻 其二</title>,<text>聞道無先後。觀瀾有淺深。若窮源出處。應契聖賢心。</text>
<title>示柳甥</title>,<text>萬里傳消息。長篇短簡聯。蒼顏何日對。吟罷一潸然。</text>
<title>送柳甥歸覲鍾山</title>,<text>萬里城頭病。三千塞外行。靑尊春瀾漫。白髮月分明。</text>
<title>和一齋韻</title>,<text>乾坤位上下。余得中爲人。泛泛經時歲。何年復性眞。</text>
<title>和一齋韻 其二</title>,<text>直上工夫去。旁通事物來。方操沂上瑟。且覆掌中杯。</text>
<title>贈金士重 千鎰</title>,<text>紙牕風雪時。遠憶程門志。勿替自強心。昭然立天地。</text>
<title>贈别</title>,<text>雲海微茫外。秋懷此别中。邦家方遏密。灑淚遡天風。</text>
<title>寄尹景仁 剛元</title>,<text>湖雲不肯收。嶺月何時照。白髮未堪搔。無緣奉一笑。</text>
<title>贈南張甫 彦紀，尹仲說諸君。以閒中今古。醉裡乾坤爲韻</title>,<text>頼得多年病。從敎百事閒。醉來臨鏡裡。春色上蒼顏。</text>
<title>贈南張甫 彦紀，尹仲說諸君。以閒中今古。醉裡乾坤爲韻 其二</title>,<text>潑白山缸裡。抽腥野水中。諸君意不淺。痛飮景將窮。</text>
<title>贈南張甫 彦紀，尹仲說諸君。以閒中今古。醉裡乾坤爲韻 其三</title>,<text>世事自多端。天心無古今。頹然一斗酒。擬和薰風琴。</text>
<title>贈南張甫 彦紀，尹仲說諸君。以閒中今古。醉裡乾坤爲韻 其四</title>,<text>暝色入牕欞。相將待月吐。悠悠淸夜歡。俯仰心千古。</text>
<title>贈南張甫 彦紀，尹仲說諸君。以閒中今古。醉裡乾坤爲韻 其五</title>,<text>欲寫已忘詩。知吾深入醉。呼兒秉燭來。盍各言其志。</text>
<title>贈南張甫 彦紀，尹仲說諸君。以閒中今古。醉裡乾坤爲韻 其六</title>,<text>誰問此龍鍾。山村煙樹裡。殷勤一笑間。肝膽輸諸子。</text>
<title>贈南張甫 彦紀，尹仲說諸君。以閒中今古。醉裡乾坤爲韻 其七</title>,<text>忠信斯爲主。終身對越天。沈潛明道訓。時惕服乾乾。</text>
<title>贈南張甫 彦紀，尹仲說諸君。以閒中今古。醉裡乾坤爲韻 其八</title>,<text>不息天行健。無疆地勢坤。存心在克復。敬直恕仍敦。</text>
<title>送仲明還覲</title>,<text>路憶前溪曲。行穿鉅竹間。林泉稀俗跡。病隔幾重山。</text>
<title>贈李端禮 至男</title>,<text>醉語喜飜空。酸寒亦未當。淵源經籍中。莫學閒波浪。</text>
<title>贈李端禮 至男 其二</title>,<text>反覆參經傳。分明一定規。且將成法會。先至所當爲。</text>
<title>又贈張甫仲說</title>,<text>戒懼隨時事。尤加愼隱微。心常與理一。無欲可乘機。</text>
<title>偶題</title>,<text>齊民歌舜禹。疾苦自當痊。象外逍遙客。無心已有年。</text>
<title>贈張甫 以酒因隨量飮。詩或偶然成爲韻。</title>,<text>君尋大麥村。我飮茅村酒。淸翠十年分。聞渠亦白首。</text>
<title>贈張甫 以酒因隨量飮。詩或偶然成爲韻。 其二</title>,<text>遺經悵獨抱。往聖起無因。頼有傳心法。千年如一晨。</text>
<title>贈張甫 以酒因隨量飮。詩或偶然成爲韻。 其三</title>,<text>靜養微陽復。安身嚮晦隨。方知凝定上。萬事此從宜。</text>
<title>贈張甫 以酒因隨量飮。詩或偶然成爲韻。 其四</title>,<text>歛我方寸心。養成天地量。鳶飛魚躍淵。浩浩知難狀。</text>
<title>贈張甫 以酒因隨量飮。詩或偶然成爲韻。 其五</title>,<text>裘褐有常衣。溫寒隨節飮。主之以道心。每使人心稟。</text>
<title>贈張甫 以酒因隨量飮。詩或偶然成爲韻。 其六</title>,<text>細酌淸泠酒。閒吟自在詩。自吟還自酌。聊此慰支離。</text>
<title>贈張甫 以酒因隨量飮。詩或偶然成爲韻。 其七</title>,<text>明明本分中。自有當然則。立本在操存。知行見六或。</text>
<title>贈張甫 以酒因隨量飮。詩或偶然成爲韻。 其八</title>,<text>爲人立兩間。所得良非偶。逐事致心知。毋欺由屋漏。</text>
<title>贈張甫 以酒因隨量飮。詩或偶然成爲韻。 其九</title>,<text>氣質雖千萬。初來共本然。工夫惟一敬。上達可參天。</text>
<title>贈張甫 以酒因隨量飮。詩或偶然成爲韻。 其十</title>,<text>洙泗言湮久。何人集大成。考亭參後死。非子我誰程。</text>
<title>偶吟</title>,<text>丞相吟梁父。徵君歸去來。當時二子意。足樂亦云哀。</text>
<title>讀先進篇</title>,<text>慟哭顏淵死。欣然點瑟希。中和稱大聖。哀樂見眞機。</text>
<title>讀先進篇 其二</title>,<text>點也亦狂士。惟顏眞可希。鳴琴或鼓瑟。依聖得天機。</text>
<title>謝太守送酒</title>,<text>休官眞所樂。獨負聖明恩。白首三朝士。閒吟北海樽。</text>
<title>謝太守送酒 其二</title>,<text>西掖辭經幄。南州作醉翁。那堪有兩手。只用酒杯中。</text>
<title>謝太守送酒 其三</title>,<text>身世漁村僻。垂竿過一生。江山無盡興。聊復付罌甁。</text>
<title>詠物</title>,<text>種柚呼金橘。移蓀擬石蒲。當歸抽紫葉。春綠動蘼蕪。</text>
<title>壁間有鼠。格而殺之。</title>,<text>有鼠老而黠。幾歲恣強梁。奮梃迫之死。人誰爲汝傷。</text>
<title>聞彦鎭罹疾。寄呈。丁巳春</title>,<text>莫問河西子。相思瀟灑翁。吾曾九折臂。心定此爲功。</text>
<title>贈奇伯顧 以倦客今年眞白髮爲韻</title>,<text>風吟松樹林。醉對平生面。小雨落茅簷。吾情殊未倦。</text>
<title>贈奇伯顧 以倦客今年眞白髮爲韻 其二</title>,<text>振鷺有嘉賓。前阡靑大麥。一壺兩相忘。誰主誰爲客。</text>
<title>贈奇伯顧 以倦客今年眞白髮爲韻 其三</title>,<text>醉裏看天地。閒中送古今。窮居無長物。只有一張琴。</text>
<title>贈奇伯顧 以倦客今年眞白髮爲韻 其四</title>,<text>借問農家老。今年與去年。秋來如得粟。斗酒莫相捐。</text>
<title>贈奇伯顧 以倦客今年眞白髮爲韻 其五</title>,<text>病裡逢君子。梅花小雨春。世間多少事。爭似醉中眞。</text>
<title>贈奇伯顧 以倦客今年眞白髮爲韻 其六</title>,<text>難將此歲靑。換却前年白。逝水自滔滔。春風吹日夕。</text>
<title>贈奇伯顧 以倦客今年眞白髮爲韻 其七</title>,<text>人生不滿百。世事多如髮。何地可閒眠。良宵一箇月。</text>
<title>次穌齋韻</title>,<text>豈曰無幾見。嗚呼何日忘。君親恩罔極。天闊海茫茫。</text>
<title>見退溪詩。因和韻。</title>,<text>詠歎退溪詩。輾空春晝日。夫君滿紙吟。一室如鳴瑟。</text>
<title>見退溪詩。因和韻。 其二</title>,<text>抆血傍蒼梧。悲歌懷舜日。蕭蕭斑竹林。暮雨湘靈瑟。</text>
<title>題曹逸士 植。號南溟。 上疏後</title>,<text>毫釐方寸謬。天理豈他岐。發語須知愼。王心恐未移。</text>
<title>梁生别有感 己未春。服闋。來見。</title>,<text>桑梓榮時雨。三春寸草心。君歸一室裡。經義細追尋。</text>
<title>梁生别有感 己未春。服闋。來見。 其二</title>,<text>此醉非貪亂。悠悠欲養眞。山花開滿目。歲歲一番新。</text>
<title>别友人之京</title>,<text>寂寞湖山裡。蒼茫漢水邊。君歸吾又病。更會問何年。</text>
<title>别友人之京 其二</title>,<text>政是黃花節。淸宵月滿庭。悠然一杯酒。離合笑浮萍。</text>
<title>贈李先己 以下九十四首别</title>,<text>茫茫嶺海南。何幸同丙子。一醉笑語闌。春晴鳥聲裡。</text>
<title>贈子遂</title>,<text>子已紅塵客。吾猶衣布人。今朝一把手。跌宕見天眞。</text>
<title>送印國經 紀</title>,<text>竹嶺橫天外。君今亦遠遊。白雲歸思急。無計駐行騶。</text>
<title>上尹員外 衢 橘亭</title>,<text>錦岳十年夏。金陵七月秋。殷勤欣捧袂。其奈路悠悠。</text>
<title>送景老還鄕 子和先還</title>,<text>未見子和去。今看景老歸。天涯别二子。況復故鄕歸。</text>
<title>次德茂韻</title>,<text>人生宇宙內。從古罕遭逢。昨夜風波暗。今朝喜揭篷。</text>
<title>詠花</title>,<text>養花初見錦。憐却暗香飛。更有松間雨。多情入客衣。</text>
<title>和士遂</title>,<text>寒鼓報殘更。高空霜夜結。遙聞犬吠聲。遠在前村月。</text>
<title>直玉堂作</title>,<text>萬里關西月。風吹度漢城。高秋宜皓景。相對夜三更。</text>
<title>用周校理景游 世鵬。號愼齋。 韻。贈申彦沃。</title>,<text>分携指明日。别淚欲盈眸。寫出相思字。誰知深淺愁。</text>
<title>在湖堂。有儒將所製來示。因與留飮。</title>,<text>詠罷諸賢語。蒼茫對暮江。同衾殊不惡。松韻響風牕。</text>
<title>在湖堂。有儒將所製來示。因與留飮。 其二</title>,<text>相逢堪刮目。獨我愧陳腐。湖閣話從容。炊煙起漁戶。</text>
<title>在湖堂。有儒將所製來示。因與留飮。 其三</title>,<text>借問諸公來。來時乘逸興。留詩我正酬。中酒君方醒。</text>
<title>大殿延祥詩</title>,<text>庶職元無曠。羣生各自便。中和參發育。聖化與春遄。</text>
<title>路中卽事</title>,<text>宿霧初捲山。峯巒列螺髻。日色射朝霞。分明倚天際。</text>
<title>題琴隱堂</title>,<text>琴隱何爲者。自以琴爲樂。半夜桂影中。數聲驚别鶴。</text>
<title>贈白大裕 光弘。號岐峯。</title>,<text>春山百花落。幸有一枝紅。寂寞茅簷下。飜愁酒盞空。</text>
<title>贈白大裕 光弘。號岐峯。 其二</title>,<text>春光留草屋。醉面欲爭紅。見子忘沈疾。其如雪鬢蓬。</text>
<title>贈白大裕 光弘。號岐峯。 其三</title>,<text>採蘭幽念起。好去奉親盤。蓼蓼嗟無及。經營萬事難。</text>
<title>題惠能軸</title>,<text>哦松華山雪。一醉百篇詩。南北幾經歲。展軸如見之。</text>
<title>題惠能軸 其二</title>,<text>鍾谷今何去。靈川已返京。相思病裡苦。見爾每關情。</text>
<title>題惠能軸 其三</title>,<text>曾吟棠岳句。又誦鵠峯詩。坐想連珠會。俱非枳棘宜。</text>
<title>道中卽事</title>,<text>誰䂨一株松。插此滄江上。岸風忽來吹。枝際濤猶壯。</text>
<title>絶句</title>,<text>南疇盈遠綠。風偃靡遺目。秋思入高蟬。微涼生樹木。</text>
<title>題兪監司絳之 絳 空狀紙</title>,<text>妻求爲櫛帖。兒冀作昏書。痛掃諸般請。狂詩寫醉餘。</text>
<title>贈人</title>,<text>問子今何日。相逢分義親。春風吹白日。脈脈眼中人。</text>
<title>贈人 其二</title>,<text>君來酒幾杯。能使我先醉。白日照茅屋。離情在天地。</text>
<title>贈達夫</title>,<text>雲奇知是夏。鳥噪或疑春。草樹山窻裡。風前岸葛巾。</text>
<title>贈達夫 其二</title>,<text>秋風知在近。沙渚欲探尋。紅蓼花邊月。竿頭一味深。</text>
<title>贈惠遠</title>,<text>我非陶彭澤。將何友遠公。敲門病未語。送子入關東。</text>
<title>次韻。寄李使君 秀莞。</title>,<text>五載離懷苦。佳期病奈何。吟牋臨脈脈。回首更長歌。</text>
<title>次韻。寄李使君 秀莞。 其二</title>,<text>醉語還嫌妄。優容實自誇。霜風碧澗曲。往事問如何。</text>
<title>流頭後日作</title>,<text>昨日流頭夜。眞嫌月未圓。今宵十分地。誰送酒如泉。</text>
<title>送仲明還覲</title>,<text>處處迷花草。東風送子情。此時無一盞。何以度平生。</text>
<title>慰人失子</title>,<text>蓼莪哀方極。那堪失子人。厚曾傷虎者。渾欲淚霑巾。</text>
<title>寄景仁及李季眞 後白號靑蓮</title>,<text>今世靑蓮子。淸眞與醉談。慣看南裔海。萬里水天涵。</text>
<title>中秋日有作</title>,<text>白髮唯公道。春風不世情。紅顏如借酒。秋月任添明。</text>
<title>示李仲悟 彦憬</title>,<text>朝朝問寒釀。日日惜殘花。花殘釀未熟。抱病向誰家。</text>
<title>贈張生</title>,<text>張公何許人。詩酒過平生。風月詩千首。江山酒一缾。</text>
<title>贈張生 其二</title>,<text>厚之方中酒。張也可言詩。一夕山陰棹。悠然與子隨。</text>
<title>贈接中</title>,<text>從心由志學。求道竟存神。千里千年外。須知不遠人。</text>
<title>贈奇伯顧</title>,<text>春禽不計雨。亂噪吾庭宇。昨日對淸談。醒來思更苦。</text>
<title>寄呈使君</title>,<text>喜得襄陽酒。慙無吏部文。還忘前日戒。任却醉醺醺。</text>
<title>寄呈使君 其二</title>,<text>醉裏頭全雪。吟中眼欲花。臨風空佇立。未駐使君車。</text>
<title>松臺御風</title>,<text>憑虛發長嘯。擧手攀虬枝。雖非旬日御。何異泠然時。</text>
<title>出山</title>,<text>雙溪抱奇石。雨過苔政碧。未得駐塵韁。空存山水癖。</text>
<title>次張甫韻</title>,<text>臥病十年餘。江山一醉後。膾魚酌山醪。秋日暖楊柳。</text>
<title>次張甫韻 其二</title>,<text>溪山將落日。秋水細生鱗。别友懷千緖。哦詩岸葛巾。</text>
<title>次張甫韻 其三</title>,<text>殷勤千里信。此意報難能。九日良朋會。悠悠百感仍。</text>
<title>寄贈元琳</title>,<text>弊衲天冠寺。沈痾大麥村。眉巖聞有素。何不一敲門。</text>
<title>贈别</title>,<text>盡醉驚時晚。頽然畫竹邊。前簷煙日好。怊悵作離筵。</text>
<title>朴上舍子建求别詩</title>,<text>月白松風夜。燈靑客意秋。醉中相顧色。别裏未歸愁。</text>
<title>窻外梅峯。偏受氷雪。有作。曾以梅槎。爲假山。</title>,<text>氷凝山下水。雪積水中山。不用經丘壑。蕭然枕席間。</text>
<title>木假山</title>,<text>梅根朽其盤。磨洗遂爲山。巘崿生眞態。森然萬古顏。</text>
<title>邀月亭</title>,<text>月色當軒白。秋光入眼靑。登臨此夜景。一世笑浮萍。</text>
<title>與虎兒</title>,<text>亂髮不曾理。殘春能幾何。忘形聊就醉。且唱濯纓歌。</text>
<title>贈內</title>,<text>細君採菊來。以爲山翁壽。東牕映秋暉。狂詩吟醉後。</text>
<title>贈內 其二</title>,<text>一臥此幾年。辛甘經歷滿。閒愁醉裡銷。倦夢東華斷。</text>
<title>贈內 其三</title>,<text>大醉新豐酒。長吟彭澤詩。風霜搖落處。隱逸我相知。</text>
<title>醉與虎兒</title>,<text>愛敬中無實。虛張墻屋深。積年功未就。眞不洽人心。</text>
<title>醉與虎兒 其二</title>,<text>春日初晴後。和風滿面來。醉醒年半百。隨處笑談開。</text>
<title>偰上舍以酒見訪</title>,<text>寒風唯賴酒。别意且憑詩。千里相思處。那堪候雁期。</text>
<title>偰上舍以酒見訪 其二</title>,<text>痛飮盈觴酒。沈吟滿紙詩。臨行還惜别。竟夕話心期。</text>
<title>友人家作</title>,<text>窻外甁笙響。簷前掃雪聲。品題吾未敢。看取主人評。</text>
<title>送虎兒赴京</title>,<text>南踰葦嶺峙。北濟漢江流。蔥蔥鬱佳氣。送爾心懮懮。</text>
<title>送慶老</title>,<text>碧天騰白露。霽月隔溪明。遠送夫君去。秋風萬里行。</text>
<title>送慶老 其二</title>,<text>送子漢中去。燈靑月又明。秋高菊未吐。蕭索但深情。</text>
<title>送慶老 其三</title>,<text>渺渺天南北。龍鍾草樹間。君行意不盡。奈此萬重山。</text>
<title>送慶老 其四</title>,<text>酒盡靑山暮。回燈啜茗談。忘懷坐夜久。缺月上東南。</text>
<title>靈川墨竹</title>,<text>不盡凌雲勢。摧殘亦不僵。兒孫頭𧤏𧤏。根甲滿風霜。</text>
<title>同庚會。老少雜詠。</title>,<text>同庚人所重。此會亦佳期。白髮紅紳客。還將年少隨。</text>
<title>同庚會。老少雜詠。 其二</title>,<text>隣曲情非淺。壺觴慰病身。岸柳和原草。靑靑又一春。</text>
<title>寄景范</title>,<text>待君君不來。滿地梅花落。一杖敲門僧。深情有所托。</text>
<title>贈申國藩</title>,<text>階上苔生綠。園中樹發花。人閒門半掩。棋酒送生涯。</text>
<title>奉寄柳眉巖鍾山謫所</title>,<text>端居歷歲月。奈復物交相。氣質極難變。因循未免鄕。</text>
<title>奉寄柳眉巖鍾山謫所 其二</title>,<text>雲天曠寥寥。極目路超忽。驥子遡北風。相思一片月。</text>
<title>奉寄柳眉巖鍾山謫所 其三</title>,<text>淸詩自不忘。意切理仍到。一室醉吟中。神期入浩浩。</text>
<title>奉寄柳眉巖鍾山謫所 其四</title>,<text>微煙生草屋。松翠落閒窻。鳥語渾依舊。鷄聲不作雙。</text>
<title>奉寄柳眉巖鍾山謫所 附次韻</title>,<text>鍾山天下僻。沙礫日交相。十載南音客。空勞夢故鄕。</text>
<title>奉寄柳眉巖鍾山謫所 附次韻 其二</title>,<text>蘿葍盛門徒。蓬麻倚倏忽。共稱金厚之。有似星中月。</text>
<title>奉寄柳眉巖鍾山謫所 附次韻 其三</title>,<text>新齋兩三賦。東方古未到。秪今想曠襟。彭蠡秋澄浩。</text>
<title>奉寄柳眉巖鍾山謫所 附次韻 其四</title>,<text>靑靑籠土屋。悄悄倚寒窻。稚子南來北。團欒一室雙。</text>
<title>和一齋韻</title>,<text>同聲千里應。講習樂朋來。出入非無疾。何當共一杯。</text>
<title>宿瀟灑園文房</title>,<text>惜别仍山雨。吾行不自由。狂吟乘卯酒。却愧壁間收。</text>
<title>贈吳景純</title>,<text>三年好闋服。病骨欲逢難。去去龍門下。無忘陋巷簞。</text>
<title>挽林座首 公俊</title>,<text>世契情殊密。沈痾阻此生。蒼山氷雪裡。回首望丹旌。</text>
<title>挽陳彦卿嚴侍</title>,<text>五十人間客。今從地下遊。悲涼薤露曲。淚落北邙陬。</text>
<title>挽汝溫氷天</title>,<text>塵世黃粱急。風霜玉樹摧。浮生如逝水。一去竟難回。</text>
<title>挽汝溫氷天 其二</title>,<text>寂寞人間事。悠悠未百年。哀歌吟薤露。涼月滿霜天。</text>
<title>挽朴叔 守恭</title>,<text>參贊名淸德。餘風激懦頑。棣華零一半。氷雪滿溪山。</text>
<title>挽朴叔 守恭 其二</title>,<text>吾家有叔父。生歲說相同。地下應無遠。微誠寄此中。</text>
<title>挽朴叔 守恭 其三</title>,<text>負罪松楸下。頻來慰棘人。殷勤慙未報。盛會憶良辰。</text>
<title>挽朴叔 守恭 其四</title>,<text>鷺嶺飛寒旐。龍丘蟄大幽。人間六十臘。地下幾千秋。</text>
<title>挽薛座首</title>,<text>十室存忠信。鄕閭孝友稱。空山埋玉樹。無計住風燈。</text>
<title>挽薛座首 其二</title>,<text>黽勉扶衰病。同心理一鄕。吾歸公又逝。追念益悲傷。</text>
<title>挽薛座首 其三</title>,<text>白髮窮鄕老。空聞行義傳。武城慙作宰。終未達王前。</text>
<title>挽金渭原 孝良</title>,<text>萬里關河去。歸時載短旌。沈綿十載病。何意子先傾。</text>
<title>挽金渭原 孝良 其二</title>,<text>一托東西榜。睽携十數年。忽聞凶訃至。戀舊涕潸然。</text>
<title>次穌齋贈人韻 以下七首增</title>,<text>日轉卿雲曙。風回洋海春。閒愁渾失舊。喜氣漸生新。</text>
<title>次穌齋韻</title>,<text>十二年前面。何時可得忘。碧波亭下路。魂夢入茫茫。</text>
<title>次穌齋韻 其二</title>,<text>尺素從南海。風期益未忘。蠟頭花眩轉。雉膏思微茫。</text>
<title>性眞軸中韻</title>,<text>渠能得性眞。我未免心恙。相對兩忘之。石蓴請一餉。</text>
<title>次永思亭韻 亭在南原金岸。安處順爲望先塋而建。天使朱之蕃書其額。</title>,<text>孝德傳前世。亭名掲永思。醉狂渾不省。却作興中詩。</text>
<title>送仲明還覲</title>,<text>環碧牛鳴地。無非親切中。往來今幾歲。衰鬢滿靑銅。</text>
<title>贈季明</title>,<text>莫惜醉來眠。更有長松雪。客不惜霑衣。疏廬飛小屑。</text>
<title>詠天 六歲作</title>,<text>形圓至大又窮玄。浩浩空空繞地邊。覆幬中間容萬物。杞人何爲恐頽連。</text>
<title>監司席上賦 是日。監司饗儒生詩賦中格者。</title>,<text>東樓此夜會斯文。良晤生平罕所聞。且向明窻尋理趣。休從司馬賦凌雲。</text>
<title>基吉家。詠畫竹。</title>,<text>風梢雪葉更精神。入室難分假與眞。明月又從簷外照。一軒相對醉時人。</text>
<title>次吉元韻</title>,<text>數里湖山愜野情。閒牕況復對高明。談論永夕終無倦。好我眞堪賦鹿鳴。</text>
<title>敬應有詩。和之。</title>,<text>萬里天涯雁北歸。飄蓬遠客絶因依。故山花鳥今何許。不耐京塵染素衣。</text>
<title>寄接中催和</title>,<text>諸君亦各言其志。和意寧須逐韻酬。由果點狂顏不伐。輔仁無惜片言投。</text>
<title>古竹</title>,<text>蕭蕭苦竹帶風煙。何日穿雲掃碧天。短葉藏春沙砌上。輕枝弄雨土墻邊。</text>
<title>宋上舍求和。贈言錄中韻。</title>,<text>夢落江湖被徑蘭。一聲長嘯拂塵冠。遙知沂上前遊處。雨後斜風水面寛。</text>
<title>用宋上舍韻。贈郭上舍。</title>,<text>陋巷顏瓢樂有餘。人生適意是閒居。儒家贈處惟論義。不事尋常利盡疏。</text>
<title>别吳上舍</title>,<text>把酒悠悠惜别時。桐華半落燕差池。閒愁浩蕩知何許。佇立橋門一望思。</text>
<title>次德茂韻</title>,<text>君以精剛我以駑。居然見許使同趨。還嫌孤陋知聞寡。奈此從前俗累拘。</text>
<title>次德茂韻 其二</title>,<text>靜愛周翁圖太極。閒尋邵子問漁樵。須知天地生生意。不廢窮冬萬木凋。</text>
<title>次德茂韻 其三</title>,<text>擬將經術佐昇平。禮樂寧論魯兩生。到底窮通還有命。聖賢從古豈關情。</text>
<title>次德茂韻 其四</title>,<text>師友淵源伊洛派。豫章門下讀書生。仲舒自有天人策。早晚君王問大庭。</text>
<title>寄孝先</title>,<text>十年帷下抱遺經。掩卷恆嗟苦晚生。何幸如今逢益友。相看妙契不言情。</text>
<title>寄孝先 其二</title>,<text>纔看了了復茫然。夢覺關中度幾年。學力未能輕外誘。實心多被客心牽。</text>
<title>寄孝先 其三</title>,<text>早耽雕篆事虛名。向晚無能學未成。古鏡誰將磨洗出。一朝重見舊時明。</text>
<title>又次德茂韻</title>,<text>友道從來知會難。與君相識片言間。斜陽煙柳論心地。疏竹摐摐碧玉寒。</text>
<title>又次德茂韻 其二</title>,<text>身世優游詠太平。熙熙境落遂羣生。知時又作今朝雨。何許千村擊壤情。</text>
<title>又次德茂韻 其三</title>,<text>美玉含光不可韜。阿衡畎畝買臣樵。收將報國忠君志。坐對寒松守後凋。</text>
<title>又次德茂韻 其四</title>,<text>詩書散漫靑箱老。歲月差池白髪生。何日南薰和舜曲。坐看芳草滿空庭。</text>
<title>梅竹吟</title>,<text>霜葩雪幹兩爭淸。人道風流是弟兄。梅尙有時凋玉色。竹曾何處減金聲。</text>
<title>贈信應上人</title>,<text>山中自有好書僧。此夕何期共一燈。明日紅塵回首望。巖崖空憶雪千層。</text>
<title>送申彦沃下鄕</title>,<text>風動高軒月色昏。一燈明滅惱愁魂。家山萬里雙親老。送子今宵不盡言。</text>
<title>西齋飮酒。次半山韻。</title>,<text>萬里萍蓬日月侵。庭松瑟瑟隱寒陰。白雲久隔斑衣舞。遊子空懷寸草心。</text>
<title>和西齋諸上舍韻</title>,<text>學盡詩書智益窮。風光惱我苦吟中。腰間寶劍淸霜刃。匣裏時時泣老龍。</text>
<title>和西齋諸上舍韻 其二</title>,<text>周公富貴孔顏窮。寵辱都忘方寸中。可是江山奇絶處。曉牕晨起煮團龍。</text>
<title>贈退叔</title>,<text>湖海元賓說子名。兩番携酒對前楹。寒雲掩日零微霰。一笑相輸千古情。</text>
<title>新梅 丁酉</title>,<text>不逐千林瀾漫春。自將氷雪寄精神。蕭然迥立風塵表。白眼初開倚半嚬。</text>
<title>偶題</title>,<text>顚狂舊習未全除。詩酒逢場不自如。踧踖每慙看益友。復憐松雪夜牕虛。</text>
<title>和張上舍 應斗 韻</title>,<text>雙親戒我愼瓶罍。跌宕因循未覆杯。秉燭今宵前路永。悠悠何以慰離懷。</text>
<title>士重將入城有詩。和其韻。</title>,<text>不意如今送子歸。何時還扣向江扉。臨分就醉君休讓。風力剛時酒力微。</text>
<title>次徐可久 敬德。號花潭。 詠雪韻</title>,<text>川原浩渺疑無地。風日微茫不見天。薄醉更成門外詠。暮光偏着泮林邊。</text>
<title>與景任</title>,<text>霜風輕動四更寒。星斗蒼茫酒已闌。宛轉龍泉歌數闋。不知身世慣儒酸。</text>
<title>尼山校齋壁有詩。和之。</title>,<text>積雪初消二月天。簷前鳥語報芳年。皺眉過客終何事。賴有新詩生眼邊。</text>
<title>尼山校齋壁有詩。和之。 其二</title>,<text>生平壯節擬長松。不共蕭蒿畏疾風。十載紅塵空自笑。猖狂誰哭阮途窮。</text>
<title>次德茂韻</title>,<text>雨後輕雲捲白衣。靑山野水鷺先知。西簷斜日長吟處。疏竹微風獨立時。</text>
<title>次德茂韻 其二</title>,<text>滿眼溪山逕轉斜。江湖萬里是君家。殷勤須記臨分語。事業何徒在決科。</text>
<title>題養生書</title>,<text>風燈泡沫世間身。久視長存有幾人。體受歸全斯不愧。區區何必事陳新。</text>
<title>次礪城尉 宋寅。號頤庵。 韻</title>,<text>人心從古自靈明。酬酢千端統性情。寂滅如能全實理。梁皇何用餓臺城。</text>
<title>長城客館。敬次圭庵 宋公麟壽 相公韻。</title>,<text>鄕老扶携酒亦香。南門翠柳線仍長。悠悠不盡陽關曲。他日歸心漢水陽。</text>
<title>海棠花枝。有蛛網。落英留掛。因以賦之。</title>,<text>九十東風夢裡過。臙脂留却海棠窠。蜘蛛亦解憐春色。遮網枝頭護落花。</text>
<title>次韻贈吳君 世老</title>,<text>相逢草草十年中。何幸今朝一榻同。坐上溫溫春政滿。此身從此醉和風。</text>
<title>次韻贈吳君 世老 其二</title>,<text>睡罷蟬聲樹影中。天光漸晦亂雲同。微涼驅送前山雨。快我泠然滿袖風。</text>
<title>致新蔬於李秀才。因有詩。</title>,<text>山園木末晚廻春。小摘傾筐浥露新。從古野情元自爾。願君休笑獻芹人。</text>
<title>長城路中作</title>,<text>女挐歸骨已三年。隔歲來看一慘然。塜外輕風吹到面。便應精爽此中邊。</text>
<title>過白灘 潭陽李太守仁賢。方宴飮於此。余自長城過之。</title>,<text>白石蒼崖一水涵。松篁雜樹葛蘿覃。主人秉燭情彌重。病客操觚思不堪。</text>
<title>金上舍若晦閒亭韻</title>,<text>夢斷終南淸渭濱。一軒高臥任閒身。機心盡處聞禽語。俗客來時見柳嚬。</text>
<title>六月。在玉川。不得歸寧。夢中思親。涕泣愁嘆。旣覺。書一絶。</title>,<text>經春涉夏困羈棲。斗柄明朝又指西。夢裡思親空灑淚。分明不敢向人啼。</text>
<title>與景任士遂話</title>,<text>靑燈相伴兩三人。浩蕩奇談驚鬼神。況復知心窻外月。飄然意氣謝風塵。</text>
<title>示接中要和 時諸生。都會玉川郡校。</title>,<text>孔氏三千弟子行。吾徒何幸望門墻。昏冥竟坐杯中病。慙愧諸君道德塲。</text>
<title>安生璔 將歸。以詩問之。</title>,<text>安生眉宇照人明。不意今朝遽有行。大學規模猶未盡。言傳口授愧靡精。</text>
<title>應製題睿畫墨竹癸卯</title>,<text>根枝節葉盡精微。石友精神在範圍。始覺聖神侔造化。一團天地不能違。</text>
<title>七月十九日。直玉堂作。</title>,<text>言念劬勞在此辰。晨興達夕倍思親。村童萬里將書至。顚倒披緘淚滿巾。</text>
<title>中宮殿延祥詩 代人作</title>,<text>陽春流景入中闈。恒德含章補萬幾。壼化千年漸四境。關雎歌詠孰云稀。</text>
<title>思親吟</title>,<text>年年爲客度良辰。幾望天邊鶴髮親。綿邈功名時向晚。春光猶似去年新。</text>
<title>次申內翰韻</title>,<text>華筵未罷日西頽。詩料頻驚擊鉢催。細柳煙光生醉眼。翰林風格轉奇瑰。</text>
<title>次申內翰韻 其二</title>,<text>詞宗流落滯江頭。萬里登臨又一秋。筆下風雲驅汗漫。碧天滄海兩悠悠。</text>
<title>礪城有詩。且和。</title>,<text>詩裏論交孟與韓。何須屑屑露腸肝。半牕醉後相知晚。燈火黃昏朔雪寒。</text>
<title>又有詩。再和。</title>,<text>曾排莊老破申韓。不數轅生食馬肝。須識儒家名敎事。莫言洙泗已波寒。</text>
<title>訪金著作太容。不遇而作。</title>,<text>梨花滿樹日黃昏。疏木斜風獨倚門。想得主人天上臥。不堪淸思入詩魂。</text>
<title>遊楊花渡</title>,<text>江山有意挽詩仙。步步牽風故滯船。不覺火輪沈碧海。更看孤月上春天。</text>
<title>次尹正字 仁恕 韻</title>,<text>春風更對醉時顏。落魄誰論虞鬢斑。昨夢故園薇蕨長。覺來惆悵隔千山。</text>
<title>寄友人</title>,<text>東湖蹤跡夢悠悠。蒼檜寒梅百尺樓。十里江山渾領略。幾年塵土隔南州。</text>
<title>别李盛卿 萬榮。號竹陰。 出宰金溝</title>,<text>十月霜風入客衣。故山千里送君歸。金鰲嶺外君應過。恨不身從去鳥飛。</text>
<title>次景范韻</title>,<text>逶迤嶺陸過千城。漢水秋風入宦情。男子平生堯舜志。須參天地贊生成。</text>
<title>抵遠期家。汲松根水以飮。</title>,<text>憶昨雲泉嗽石根。倚筇隨處見眞源。轆轤聲裏斜陽轉。歸興翩翩滿故園。</text>
<title>渡漢江登樓。醉贈員外。</title>,<text>馬上欣逢十載顏。山城一夕足團欒。臨江數爵驚相别。醉眼空看萬頃瀾。</text>
<title>公山路中</title>,<text>西風吹動荻花秋。煙雨前途客倍愁。路上菊英人不管。寒芳誰解得忘憂。</text>
<title>乙巳冬作</title>,<text>年來懶與病相乘。瘦骨崢嶸日見稜。非爲嬰兒徒灑淚。眼看堯舜一年崩。</text>
<title>綿山</title>,<text>晉侯負德非無過。介子矜功未盡賢。悻悻窮山輕一死。得仁何似首陽顚。</text>
<title>贈金晦叔 啓。號雲江。</title>,<text>松風吹入雪牕琴。一笛能傳萬古心。醉裏深杯君莫問。坐看西日隱靑岑。</text>
<title>十一月十五日曉。爲位。釋中廟服。</title>,<text>萬里園陵白露中。三秋消息菊花風。天地未應全肅殺。一陽生處坐春融。</text>
<title>十一月十五日曉。爲位。釋中廟服。 其二</title>,<text>文王陟降帝同臨。聲臭茫茫不可尋。定作吾東萬世福。惠風終古振芳林。</text>
<title>至日。示景范。</title>,<text>橫渠豆粥土床中。溫飽閒餘萬事空。須識一陽初動處。閉關齋潔益加功。</text>
<title>至日。示景范。 其二</title>,<text>前詩二首戲之云。向後方加勸勉勤。莫道醉翁無意謂。及天猶未喪斯文。</text>
<title>偶吟。示兩甥。</title>,<text>關失心得科場裏。計較崇庳祿秩間。道義漸輕功利重。志誰伊尹學誰顏。</text>
<title>河文伯 彦漪 贈詩要和</title>,<text>憶昔追隨李謫仙。山花紅爛記春天。那知十載傷心處。政在金堂亂樹前。</text>
<title>河文伯 彦漪 贈詩要和 其二</title>,<text>淸晨把酒更長吟。握手相看萬古襟。醉裏雲山歸路遠。何時復此細論心。</text>
<title>養溪蓀</title>,<text>瘦碧寒叢水石間。依然一榻臥溪山。稚梅矮竹同心事。帶雨和風相對閒。</text>
<title>養溪蓀 其二</title>,<text>竹瘦梅寒伯仲間。靑苔白石勝空山。當年不與先生伴。岸草溪花共等閒。</text>
<title>養溪蓀 其三</title>,<text>自托孤根梅竹間。盆池貯水木爲山。先生日日耽淸玩。淨几明窻自在閒。</text>
<title>讀楚辭。次陳惟善韻。示景范求和。</title>,<text>鳯凰高逝雀巢堂。斷雁南飛失舊行。瓊佩菲菲芳未沫。秋霖淫溢漏床床。</text>
<title>讀楚辭。次陳惟善韻。示景范求和。 其二</title>,<text>靑楓江上未招魂。白日何時得照冤。荷蓋水車消息斷。夕陽揮淚灑乾坤。</text>
<title>贈李上舍 蘅 及趙春之</title>,<text>兩美聯翩剝啄來。主人懷抱轉悠哉。一枝冷殺凌霜菊。醉後狂詩不自裁。</text>
<title>醉後吟</title>,<text>墻頭菊老最堪嘆。日暮樽空天氣寒。走向東隣開斗酒。傍人合作醉狂看。</text>
<title>簡仲悟及春之</title>,<text>松釀方濃欲上槽。枕邊猶聽葉間濤。黃花却自無情物。冷笑村翁喚客勞。</text>
<title>夢有朴千里姓名者。志學之士。索言於一國儒雅。已成卷軸。雖未嘗相知。亦不憚求之。盧寡悔閔景說 箕 閔叔道 起文 諸君及金邦寶先生。皆有贈。吾始難之。恍聞寡悔謂其族孫。且善信人也。乃書一絶云。</title>,<text>華夷人物本同根。卽此思之道便存。身心莫放知行外。體用何難會一原。</text>
<title>示小子</title>,<text>說與兒童魯叟書。聖門蹊逕此由於。若將句句存心養。明善何難復我初。</text>
<title>夢中。詠溪蓀。記其首句。足成之。</title>,<text>蘭枯蕙死香風遠。渠獨靑靑守一姿。歲晚山村氷雪裏。凜然相對似相知。</text>
<title>偶成</title>,<text>陟彼南山采蕨薇。美人何處我心悲。時移物變無期見。姑酌金罍不永思。</text>
<title>山人守安。以愼吉遠 喜男 之書來謁。軸中有橘亭，靈川，松江，夢窩及李上舍季眞之詩。松江二詩。一自道。一道僧。仍效之。</title>,<text>歲暮寒門雪最多。百年無意向繁華。自憐草木凋零後。滿眼蒼松義氣加。</text>
<title>山人守安。以愼吉遠 喜男 之書來謁。軸中有橘亭，靈川，松江，夢窩及李上舍季眞之詩。松江二詩。一自道。一道僧。仍效之。 其二</title>,<text>病落山村不見人。何方白足就相親。松江橘老靈川句。把卷行吟莫此珍。</text>
<title>季眞有四詩。其二專屬於余。余從而和之。</title>,<text>樹穴探環自有人。仙舟何日笑談親。梁園瀟灑名非我。且見新平壁上珍。</text>
<title>季眞有四詩。其二專屬於余。余從而和之。 其二</title>,<text>聞君日用患才多。病入新詩此亦華。年前十月休官去。酒力如今比藥加。</text>
<title>季眞有四詩。其二專屬於余。余從而和之。 附原韻</title>,<text>江南嗜酒謫仙人。眞契長參夢裡親。咳唾偶收瀟灑句。世間珠玉總非珍。</text>
<title>季眞有四詩。其二專屬於余。余從而和之。 附原韻 其二</title>,<text>詩老罹痾古亦多。坐雕肝腎吐淸華。唯應豈弟神明護。藥力如今減也加。</text>
<title>戊申上元。奉寄瀟灑園。</title>,<text>瀟灑園中瀟灑翁。一年春事占東風。梅花消息渾依舊。爲問人心同不同。</text>
<title>次韻。謝瀟灑翁送日本躑躅。</title>,<text>海外風流絶代姿。閒園養得幾多時。誰知終日絲絲雨。爲送連根第一枝。</text>
<title>次韻。謝瀟灑翁送日本躑躅。 其二</title>,<text>仁齋分得上林花。海外流傳歲幾何。漢上枕流堂裡見。好風吹送一根過。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。</title>,<text>思君不見恨來遲。及到相逢春盡時。柳暗花空山寂寂。東風猶自盡情吹。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其二</title>,<text>梅花時節客巖隈。地僻村荒不見梅。手種野花君莫問。同時香近蠟爲堆。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其三</title>,<text>濁酒淋漓身上衣。風光饒我醉吟時。羞將白髮頻看鏡。獨倚山樓睡起遲。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其四</title>,<text>削成端正枕淸涯。爲剪林叢露好姿。落水忽驚花數點。仰看攢雪在棠梨。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其五</title>,<text>憶曾游宦離爺孃。幾望白雲愁太行。溪山一逕春交夏。滿眼魚蝦草木蒼。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其六</title>,<text>百病形骸偶自全。奉親游賞荷皇天。山深地僻多幽致。只恨尊中無聖賢。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其七</title>,<text>身侍嚴親婦侍孃。甥男女息擁成行。叉魚擉龞供滋味。十里溪村煙水蒼。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其八</title>,<text>淳朴山川氣象全。淸和時節水如天。野人更慣漁家事。運網行杈乃爾賢。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其九</title>,<text>塵世難逢四美全。西村況是一區天。經丘涉壑訪松蘗。仰慕浴沂千載賢。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其十</title>,<text>觀魚巖是巨鰲頭。滿眼滄波去去悠。脚底紅鱗抽百尺。珍羞不羨宰肥牛。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其十一</title>,<text>人生深願旣云全。愛日微誠儻格天。漫浪愧無身潤德。朋來何以答羣賢。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其十二</title>,<text>戲汎梣槎斷岸頭。風帆浪楫儘悠悠。淸河八月秋光裏。擬着山翁訪斗牛。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其十三</title>,<text>磯頭聞說水猶深。春後溪花政好尋。爭挽莫敎香雪落。仍成病我恨空林。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其十四</title>,<text>幾向高堂望眼寒。天中令節問平安。山風捲地顚狂甚。我病猶難把釣竿。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其十五</title>,<text>送子溪園翠竹間。趨庭此夕面嚴顏。茫然立我千山側。却問今歸幾日還。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其十六</title>,<text>雨後風頽似食寒。行當此候恐難安。湘纍欲洩千年恨。不忍磯頭手弄竿。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其十七</title>,<text>楚騒前歲喟憑心。宋史今朝淚滿襟。異代興亡那繫我。自然相感謾悲吟。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其十八</title>,<text>昨日送君樽苦渴。今朝中酒起何遲。日高寂寂不開戶。欹枕援毫題小詩。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其十九</title>,<text>萬事悠悠又一秋。無端歲月白人頭。眼看飜覆乾坤老。獨有山靑江自流。</text>
<title>魚巖雜詠 魚巖。卽鮎巖村。戊申春。先生陪兩親。寓居于玉川之鮎巖村。 其二十</title>,<text>疏麻寂歷蓼花秋。雨漲前川釣石頭。不信野人生計少。畫圖煙景足風流。</text>
<title>次瀟灑園答韻</title>,<text>冥冥山雨奪春佳。蘚碧松蒼蔭斷崖。雪月未乘王子興。花風漫寄邵翁懷。</text>
<title>己酉上元。奉寄瀟灑園。</title>,<text>上元今歲雪偏多。月色農家未見何。取醉獨眠誰與語。起看瓊蕊玉飜柯。</text>
<title>記夢</title>,<text>語默雖殊豈兩般。斷金其利臭如蘭。幾將竹葉杯中綠。時擬陽春月下彈。</text>
<title>次趙府使 琳 鳴巖韻 俗傳巖鳴。則洞中有慶。一名鳯凰臺。唐人所刻云。</title>,<text>地久天長物亦靈。蒼然幾歲度陰晴。須知寂感終無極。通塞何嘗間有生。</text>
<title>贈文寶</title>,<text>翠竹寒塘醉裡過。至今魂夢繞君家。沈痾久隔南江路。會待春風芳草多。</text>
<title>示李秀才 至男</title>,<text>文在天人事物中。禮存方寸攝持功。須知內外交相養。周遍精明處處通。</text>
<title>示李秀才 至男 其二</title>,<text>蘭猗玉栗稱家庭。竹外窮簷講楚經。馳騁不須風雅末。周詩三百儘和平。</text>
<title>夢起有感</title>,<text>聖賢言外思兼學。君子心存冒刃強。二字平生用不盡。形聲意義兩無妨。</text>
<title>夢起有感 其二</title>,<text>上馬登橋木欲顚。不如將馬向平川。周公才美猶無取。一字終流傲物愆。</text>
<title>别李秀才洛行</title>,<text>與君連日講騷經。沈醉良賢澤畔醒。慰我病中憔悴色。黯然今日送君行。</text>
<title>贈人</title>,<text>寂寞山中有草廬。小牕風月枕邊書。看君所得知多少。常歎三閭賦卜居。</text>
<title>贈人 其二</title>,<text>工夫不在能言上。妙用須知不二中。勉勉循循而極力。兩忘功利與虛空。</text>
<title>醉吟</title>,<text>開花且見離披節。飮酒須看酩酊時。萬事世間倶若此。誰知盛極戒將衰。</text>
<title>自詠</title>,<text>人世悲懽付一尊。消融蕩滌鎭心魂。顚狂不覺騰人口。憂疾偏傷鶴髮恩。</text>
<title>景范次尊韻。余又答之。</title>,<text>比來方悔枉傷神。杯爵雖陳不廢眞。放意豈成終失義。此時心緖轉紛綸。</text>
<title>景范次尊韻。余又答之。 其二</title>,<text>尤物移人古所傳。君詩旋付小牕前。沈潛經傳無他事。與子同功學聖賢。</text>
<title>景范次尊韻。余又答之。 其三</title>,<text>書上微言世孰傳。總總俗累動盈前。紫陽一脈存天地。後死何人希聖賢。</text>
<title>景范次尊韻。余又答之。 其四</title>,<text>相逢盡說斷杯觴。若斷杯觴病不亡。徇欲忘生吾亦恥。窮經飮酒或無傷。</text>
<title>景范次尊韻。余又答之。 其五</title>,<text>義利途頭決死生。眞知實踐業能精。須從明善誠身學。主敬終成天下平。</text>
<title>池魚嘆</title>,<text>貯養魚兒喜竝生。泉寒石竇久藏形。今朝水渇無噍類。圉圉何人盡取烹。</text>
<title>池魚嘆 其二</title>,<text>網得纖鱗養小池。猫侵蟲蝕幾傷悲。眞成夜半舟藏壑。却笑埋盆韓退之。</text>
<title>伐木丁丁山更幽</title>,<text>雨晴巾杖起登山。碧玉溪流春意閒。伐木中林何處客。不將心事向塵寰。</text>
<title>演陳惟善自作歌</title>,<text>逆旅乾坤萬萬年。淸風明月古今然。如何天際浮雲色。朝暮看來變態連。</text>
<title>送白大裕</title>,<text>東院西風此送君。玉川破屋數間雲。南山野鶩聲何事。客酒盈觴我已醺。</text>
<title>和宋生 庭篁 韻</title>,<text>晚歲方興學古思。其如滅裂未眞知。觀君美質還多感。努力駸駸向裡歸。</text>
<title>次春之韻</title>,<text>相逢且把酒杯深。莫問東風萬木心。岸柳江梅多意思。等閒隨處助長吟。</text>
<title>抵許伯承 紹 兄弟寓舍</title>,<text>喜得諸君共切磨。談論不覺去沈痾。仍憐常棣相交映。友愛中堂翕以和。</text>
<title>抵許伯承 紹 兄弟寓舍 其二</title>,<text>他山猶幸玉相磨。累歲沈綿奈此痾。燈火三更吾又醉。殷勤一語在中和。</text>
<title>復用磨韻</title>,<text>寶鑑埋塵孰我磨。醫師未遇奈沈痾。治平聖法存經傳。未發須通已發和。</text>
<title>鷄龍山人道暹，性修，智雲。自靈川所。持軸過。靈川序云。養得雙鶴。長其翅翎。任他來往。因立玩鶴亭。</title>,<text>賞鶴亭中賞鶴人。看梅弄月見天眞。聞渠拄錫參詩榻。處士西湖是後身。</text>
<title>鷄龍山人道暹，性修，智雲。自靈川所。持軸過。靈川序云。養得雙鶴。長其翅翎。任他來往。因立玩鶴亭。 其二</title>,<text>路繞鷄龍幾往來。東林靑鶴未聞奇。山人就報先生事。感歎仍成一首詩。</text>
<title>鷄龍山人道暹，性修，智雲。自靈川所。持軸過。靈川序云。養得雙鶴。長其翅翎。任他來往。因立玩鶴亭。 其三</title>,<text>楓岳高低八萬峯。今何移錫向鷄龍。應知妄想生高遠。平地宜加日用工。</text>
<title>寄示校齋飮福席上</title>,<text>素王宫殿玉川隈。聞道相酬祭後杯。向晚東風愁料峭。杏壇南畔阻追陪。</text>
<title>寄伯承兄弟</title>,<text>兩君行色定何如。適値龍鍾氣不舒。息偃未生新意思。更煩相就證齋居。</text>
<title>寄伯承兄弟 其二</title>,<text>竹外有詩人獨立。梅邊無酒月空明。南枝已覺精神露。繞樹聞香骨欲淸。</text>
<title>春雨</title>,<text>數日簷頭散玉麻。梅花枝上好催花。開牕默坐觀天意。無數雲山入望斜。</text>
<title>花枝欲動春風寒爲題以賦之</title>,<text>病裏無端又一春。梅花欲動見精神。東風冷透遊春服。載酒何人問主人。</text>
<title>花枝欲動春風寒爲題以賦之 其二</title>,<text>墻外花枝欲動春。年年長見舊精神。無端更被東風妬。掩抑寒姿向主人。</text>
<title>奉寄敬老恭老彦鎭諸兄。</title>,<text>環碧溪連瀟灑園。江籬香動間蘋蘩。無端病隔崇朝路。臥看梅梢月一痕。</text>
<title>宿望日寺。題素屛。</title>,<text>繞屋杉篁曉月高。石泉鳴玉噴寒濤。巖尊樹古春生草。醉裏狂詩倚兔毫。</text>
<title>下山沿涯。有萬丈蒼壁。索筆題詩。寄春之。</title>,<text>石路苔荒木有氷。沿溪信馬傍崚嶒。使君自有催歸思。芳草奇巖賞未曾。</text>
<title>奉别宋同知 純</title>,<text>萬里春風草遍靑。孝思堂外月初生。沈綿一臥三年病。門下悤悤此日情。</text>
<title>金校理宅有題</title>,<text>複嶺重巖擁萬松。梅花零落杏花風。斑斑千古湘妃淚。一恨應隨天地終。</text>
<title>和環翠堂韻</title>,<text>醉夢人間未覺非。一年春事屬佳期。顚狂直到忘形處。不省山公上馬時。</text>
<title>偶閱冊篋。得癸卯年入直玉堂所爲詩。感而用其韻。</title>,<text>何年此日近星辰。南北當時隔二親。乞養再朞身又病。他鄕每歲亦霑巾。</text>
<title>見金應霖 㴻，兪絳之，柳興伯 昌門，李廷瑞 元祿 復書。</title>,<text>吏部郞官有故人。五年南北阻音塵。今因爲養初通信。各是先朝侍講臣。</text>
<title>籬傍開竹逕。有一竹適當開逕之處。常所最撫玩者。不得已落其長枝。</title>,<text>直立層枝籊籊竿。平生唯向畫圖看。如何此日當門逕。衆口銷金保汝難。</text>
<title>詠梅竹</title>,<text>飄香戰碧間雙淸。鳥哢風輕白日晴。遠韻高標誰得似。看他玉色與金聲。</text>
<title>吟示景范，仲明。</title>,<text>道義重時功利輕。公私理欲儘分明。心麤自覺知常滯。膽勇決不疑所行。</text>
<title>吟示景范，仲明。 其二</title>,<text>文王我師舜何人。篤信前言力去行。今古聖愚同一性。泥沙淘盡水澄淸。</text>
<title>吟示景范，仲明。 其三</title>,<text>爲學如撑上水船。一篙纔緩便廻邅。悠悠泛泛終難濟。要似飢餐渴飮然。</text>
<title>吟示景范，仲明。 其四</title>,<text>身心內外敬兼該。事理知行義總裁。立本切宜常戒懼。硏幾何有費安排。</text>
<title>吟示景范，仲明。 其五</title>,<text>日用常常喚此心。莫敎私意敢相侵。心公理得行將去。熟後方知不外尋。</text>
<title>吟示景范，仲明。 其六</title>,<text>大學人皆淺近看。聖功非此講求難。須知節節工夫在。熟讀精思莫漫觀。</text>
<title>吟示景范，仲明。 其七</title>,<text>諸經儘美遽難看。爲有工夫躐等難。未定根基先作室。巍然只好一時觀。</text>
<title>吟示景范，仲明。 其八</title>,<text>章句於經是指南。時將或問取相參。先須熟讀經文了。會得文公不盡談。</text>
<title>吟示景范，仲明。 其九</title>,<text>無疑未必實無疑。字字硏窮句句思。章句未通參或問。久看氷釋水東之。</text>
<title>吟示景范，仲明。 其十</title>,<text>枉費功夫大學中。悠悠未覺日新功。何方脫略卑凡習。周遍精明萬理通。</text>
<title>吟示景范，仲明。 其十一</title>,<text>道在尋常日用間。聖賢成法儘堪看。眞知眞是眞非處。立定前行不見難。</text>
<title>吟示景范，仲明。 其十二</title>,<text>逝者如斯子在川。鳶魚飛躍見天淵。幽明遠近無非道。廣大精微實自然。</text>
<title>吟示景范，仲明。 其十三</title>,<text>丁寧戒懼睹聞前。學問心思辨決然。擇善旣明行又篤。工夫惟在十能千。</text>
<title>吟示景范，仲明。 其十四</title>,<text>身心情性與人倫。致曲明誠事事眞。天地古今同一理。看書應物兩循循。</text>
<title>吟示景范，仲明。 其十五</title>,<text>詩道非他本性情。吟來善惡各分明。從容直到和平處。事物當前理自呈。</text>
<title>吟示景范，仲明。 其十六</title>,<text>易道精微未易通。硏幾亦在一心中。須知寂感元相濟。太極常涵主敬功。</text>
<title>吟示景范，仲明。 其十七</title>,<text>從前理會詩兼易。得力無如語孟多。此是晦翁端的語。也先大學用功過。</text>
<title>吟示景范，仲明。 其十八</title>,<text>君看九曲武夷歌。進學工夫不在他。次第分明須默會。桑麻雨露總中和。</text>
<title>吟示景范，仲明。 其十九</title>,<text>道喪千年聖路湮。中天白日晦精神。煙光幸帶斜陽照。霽月東來意更新。</text>
<title>吟示景范，仲明。 其二十</title>,<text>外物交前視最先。中間艶色易流遷。行庭不見艮其背。一味從今向本然。</text>
<title>吟示景范，仲明。 其二十一</title>,<text>志士恒存溝壑心。明昏相代古猶今。脩身靜俟無他念。不比空投餓虎林。</text>
<title>寄復仲明書</title>,<text>一封消息一開看。池閣依然六月寒。努力分陰恢學業。立揚他日本宜端。</text>
<title>雲住寺。和孫彦章 弘綸 韻。贈子實。</title>,<text>偶過溪山作勝遊。故人詩筆更淸遒。秋風此地曾相識。不耐春林别恨悠。</text>
<title>又詠一絶</title>,<text>山北山南春雨肥。依俙樹色間煙霏。七年來往今增癖。日暮携君對翠微。</text>
<title>夢看一書如大學或問者。其大意可記者曰。人之所以爲人者。以其有明德也。又有當畏四畏之語。四畏。夢認天知，神知，子知，我知之說。而亦不貼畏字。思之不得而覺。</title>,<text>明德充盈一膜間。形骸佚欲蔽多端。常存敬畏無他法。須向中庸四字看。</text>
<title>奉寄瀟灑園</title>,<text>西海行軒喜好廻。昨來秋氣轉佳哉。淸泉翠竹玲瓏處。嘯咏臨風日幾回。</text>
<title>和白大裕</title>,<text>訪我炎天臥病時。聞君今向漢江湄。悠悠歲月添霜鬢。少壯歡娛子自知。</text>
<title>和贈愼吉遠</title>,<text>艶詞三十已云多。數四聯章獨奈何。好德未應如好色。城隅咫尺惜經過。</text>
<title>和贈愼吉遠 其二</title>,<text>方丈神山迥絶塵。廣寒秋色映淸濱。河西亦有留詩處。環賜今非下界人。</text>
<title>和吉遠人字韻</title>,<text>詩在文章又一塵。黃金虛擲玉池濱。年來不復荒臺夢。暮雨朝雲屬别人。</text>
<title>和李太守 彦忱</title>,<text>地僻柴門相識稀。當時壯志遂成非。功名我豈無心者。幸自年來以病歸。</text>
<title>絶句</title>,<text>流頭故事自東都。河朔餘風在酒徒。村釀雨寒猶不熟。黃昏驚倒露盈壺。</text>
<title>霽後。城主送詩及酒。因用其韻。</title>,<text>流頭故事自東都。河朔餘風在酒徒。村釀雨寒猶不熟。黃昏驚倒露盈壺。</text>
<title>和李秀才韻</title>,<text>風頽雨溢轉堪驚。杳漠難推造化情。坐使親知成契闊。頼君今夕報新聲。</text>
<title>答仲一</title>,<text>醉中行色轉依俙。鞰藉論心計已非。倒載南溪十畝地。只今寥落掩柴扉。</text>
<title>傷足</title>,<text>籬根波蕩惜芳叢。顚倒蒼苔竹逕中。頃步却驚忘孝道。出門偏愧戰兢功。</text>
<title>贈奇明彦 大升。號高峯。</title>,<text>亂落明珠醉夢間。聞君又欲向名山。此身早寄煙霞想。靑鶴仙蹤病未攀。</text>
<title>贈卞汝潤</title>,<text>不覺春風入小桃。淸晨植杖立東臯。尊中有酒堪傳白。紙上無詩可和陶。</text>
<title>寄友人</title>,<text>爲報花山金學士。向來環坐說何言。名吾軟熟空嘲誚。自托昏冥巧避論。</text>
<title>寄友人 其二</title>,<text>經幄論思須爾力。中堂遙想璧連雙。應呼小吏傳鸚鵡。醉倚南窻睨晚江。</text>
<title>寄呈駱峯申公 光漢。號企齋。</title>,<text>儀禮曾聞戴記經。金陵廢後紫陽明。駱峯正屬斯文望。胡不乘時請印行。</text>
<title>贈朴君仲敏 思愚</title>,<text>庭前晚菊不知愁。自向秋風笑未休。回首可憐湖海客。半生流落漢江頭。</text>
<title>次景范詠元亮韻</title>,<text>秫未登場蘭未披。一身藏處未知宜。羲農去我無回念。世乏鍾期誰與知。</text>
<title>次景范詠元亮韻 其二</title>,<text>半江明月照無私。濁足淸纓罔不宜。莫向三閭論醉醒。此身餘外更何知。</text>
<title>謝友</title>,<text>收功一室合天一。水飮簞蔬樂在貧。混迹同塵知者鮮。太平煙月保淸眞。</text>
<title>謝友 其二</title>,<text>千年聖路闢將湮。養道林居德潤身。謾把儒名還自愧。至今猶未免鄕人。</text>
<title>和陳惟善詩</title>,<text>夜深孤月照千山。風景蒼茫醉夢間。日出紛紛多世事。此時懷抱酒應寛。</text>
<title>題精忠錄</title>,<text>貫日精忠帝已知。浮雲一蔽事難爲。無人臠盡權奸肉。萬古長吟志士悲。</text>
<title>題精忠錄 其二</title>,<text>敵將懷歸我武掦。書生生長宋封疆。甘心擧國資強虜。經籍眞成姦宄囊。</text>
<title>和祥之韻。贈參寥。</title>,<text>面壁宜參一味禪。短筇何事要詩篇。秋山錦繡明如畫。臥想渠行思渺然。</text>
<title>五詠亭次韻</title>,<text>溶溶一脈自天開。鳶影低時魚正佪。會得虛中涵有意。許君親見晦翁來。</text>
<title>五詠亭次韻 其二</title>,<text>曾向瀟湘滿岸生。何年雨淚灑寒晴。更憐分外精神在。雪葉風敲月下聲。</text>
<title>五詠亭次韻 其三</title>,<text>春風愁與衆芳同。笑倚崢嶸氷雪中。不許世人輕物色。莫將容易比諸公。</text>
<title>五詠亭次韻 其四</title>,<text>百年多病興闌殘。臥想東籬滿眼寒。善喩每欽周子說。獨醒長恨楚臣餐。</text>
<title>五詠亭次韻 其五</title>,<text>秋水襟裾月佩環。靑荷爲蓋綘爲冠。超然百卉凋零後。豈止爭强與牧丹。</text>
<title>借金鰲新話於尹禮元 新話。卽梅月堂金時習所撰。</title>,<text>金鰲居士傳新話。白月寒梅宛在玆。暫借河西揩病目。頭風從此快痊之。</text>
<title>弔三閭</title>,<text>江潭何處問三閭。跌宕文辭悲歎餘。此日不禁哀淚灑。滄浪歌罷未逢漁。</text>
<title>贈張甫</title>,<text>玉色飄香共月明。金聲生夜與風淸。偲偲切切文爲會。伐木聲中見友情。</text>
<title>贈張甫 其二</title>,<text>適値溪山月滿時。吟詩鼎坐俗情微。誰知天道流行處。方寸虛靈不二岐。</text>
<title>除官日書</title>,<text>十載沈痾六載憂。生全到此亦天休。重霑雨露慙非分。感念劬勞淚迸流。</text>
<title>和景范韻</title>,<text>有德方能有厥言。伊余安敢議根原。神丹謾費三年養。奈此刀圭尙未呑。</text>
<title>贈白大裕</title>,<text>畏景當天不可行。征驂且待夕涼生。今來不盡心中話。東閣黃花再結盟。</text>
<title>吹白雲居士赤城韻</title>,<text>聞說江邊好事翁。白雲題詠揭船中。只今爛却沙頭月。夢裏滄波擧眼空。</text>
<title>訓子孫</title>,<text>須識根枝一氣通。幾曾勤苦樹家風。進學修身爲可繼。百工猶自世箕弓。</text>
<title>示門人</title>,<text>萬理昭昭方寸間。只要常活不要閒。須知寂感中相貫。博約工夫抵孔顔。</text>
<title>示門人 其二</title>,<text>理本於天欲起形。公私交戰汨虛靈。從今寤寐知存省。戒懼無時不喚醒。</text>
<title>和尹長源韻</title>,<text>扣門何幸到君家。爲愛薔薇一樹花。雨後輕雲時解駁。綠楊風動鳥飛過。</text>
<title>示學者</title>,<text>末學其如太極妙。無聲無臭道由誠。流行二五眞精聚。男女成來萬物生。</text>
<title>示學者 其二</title>,<text>人秀其中稟最靈。形生神發性難停。寂然主靜須無欲。義正仁中次第形。</text>
<title>和長源</title>,<text>從君直欲訪崖濱。人事從敎負一春。渺渺東湖何處是。莫言箕潁更無人。</text>
<title>無聊有吟</title>,<text>獨臥虛堂百感生。病中懷抱自難平。故園渺渺千山外。何日歸來適我情。</text>
<title>和仁仲</title>,<text>河西非是愛吟詩。不耐寥寥獨臥時。詠罷精神渾索漠。方知玩物使人移。</text>
<title>見仁仲稾中。夢考亭居止云。</title>,<text>平生高挹紫陽風。豈料尋居夢寐中。須信寸誠通萬古。可知尼父夢周公。</text>
<title>仁仲以詩招余。和之。</title>,<text>慕君馨德藹芝蘭。百一相逢朋友間。朝夕追隨非不願。自然拘累尙盤桓。</text>
<title>病中</title>,<text>跫音久斷一堂虛。多病方知故舊疏。幾詠停雲回首望。旅情多緖亂蓬如。</text>
<title>贈梁生季明</title>,<text>積雪蒼茫歲暮天。長松風落酒杯邊。悠悠瑞石山頭路。此後相逢未偶然。</text>
<title>籠鶴</title>,<text>靈山胎化鳥中仙。舞罷雲松月裏眠。誤入塵籠迷去路。一聲時上九重天。</text>
<title>偶吟</title>,<text>常恨淵明不遇時。經綸大志没東籬。沈冥麴糵非徒爾。誰識心懷堯舜期。</text>
<title>示仲明</title>,<text>學問無他只在心。放來收歛豈艱深。淸明志氣如神處。義理昭昭日月臨。</text>
<title>示仲明 其二</title>,<text>天賦吾身有理存。理非空寂亦難言。且從日用躬行上。著實循循向本原。</text>
<title>贈士重</title>,<text>正是春風浩蕩時。昔人言性自仁推。從容涵泳方知樂。仁愛皆從孝上施。</text>
<title>次一齋韻</title>,<text>百疾纏綿萃一身。君臣大義苦靡伸。卒然輕動如難救。反愧山前荷蕢人。</text>
<title>宿于龍仁縣館。次士秀漾碧亭韻。</title>,<text>月滿前庭水滿塘。一天星斗爛成行。醉來不覺霜華重。笑指雲間桂子香。</text>
<title>贈漂海唐人</title>,<text>萬里淸秋一雨餘。天風木葉下郊墟。蛩聲半夜思歸客。故國誰傳雁外書。</text>
<title>贈漂海唐人 其二</title>,<text>再哭君喪未死身。天涯見爾可憐人。殊音只解傳文字。強把詩牋淚滿巾。</text>
<title>勸學</title>,<text>不分生困竟歸知。聖道雖遐學可追。更合勿忘而勿助。且防怠忽亘孜孜。</text>
<title>誡言酒色</title>,<text>理到惟應時後言。德將寧有醉中喧。賢賢最是存誠處。誨爾諄諄到子孫。</text>
<title>見得思義</title>,<text>爰初定命自成形。分外區區笑不明。直到死生猶勿變。況將毫末利心萌。</text>
<title>題君直策上</title>,<text>山斗文章玉珮辭。二家機軸世難追。逢君數夕相劘講。柳健韓奇各有規。</text>
<title>題仲警壁上韻</title>,<text>三竿落日照庭心。細酌螺觴深復深。境僻園林聞鳥語。眼前花草入長吟。</text>
<title>閒居雜詠。示景范。</title>,<text>四季初看第一花。新巖從此儘堪誇。苔峯溜壁生形勢。拄杖哦詩日欲斜。</text>
<title>閒居雜詠。示景范。 其二</title>,<text>萬年松下絶纖苔。四季花飛不受埃。等是一般淸絶物。怪無名品譜從來。</text>
<title>閒居雜詠。示景范。 其三</title>,<text>鑿石疏流說禹功。九州川瀆始相通。新巖我亦無他事。順性方知大小同。</text>
<title>詠懷答景范</title>,<text>吾東猶幸遇周文。萬古箕封又一君。臣庶未終蒙至澤。九天何處帝鄕雲。</text>
<title>詠懷答景范 其二</title>,<text>天何容易喪斯文。聞說當朝亦聖君。自幸太平無一事。玉川山下望卿雲。</text>
<title>夜寄景范</title>,<text>墻頭晚菊新開蕚。正是河西飮酒時。莫問窮秋風雨惡。閒來和却醉翁詩。</text>
<title>贈丁季晦 熿。號游軒。</title>,<text>君從柏府下桑鄕。萬里松楸帶寵光。惟有伯康同構處。半竿斜日照窻涼。</text>
<title>贈丁季晦 熿。號游軒。 其二</title>,<text>孝友家風夙所欽。幸因游宦結同襟。南歸幾激君臣感。當日深知張仲心。</text>
<title>贈丁季晦 熿。號游軒。 其三</title>,<text>韋布同承日月光。恩榮無問及存亡。輸忠補闕君無負。愧我疏荒守一方。</text>
<title>石竹花</title>,<text>誰移石竹晚江頭。浥雨輕紅似帶愁。昨過水雲亭外路。叢叢搖映白沙洲。</text>
<title>贈金秀才晦叔</title>,<text>病入深山過半年。蓼花紅近短簷邊。看君遠抱非流俗。日暮分携奈黯然。</text>
<title>示仲明景范</title>,<text>名山尙未製荷衣。待得男婚女嫁時。賴有一尊聊取醉。閒中日月自遲遲。</text>
<title>示景范仲明</title>,<text>汨没詞章記誦中。身心上面孰全功。須知根本栽培處。華葉枝條實理通。</text>
<title>祥之呼陰吟心三字</title>,<text>百尺蒼蒼一壑陰。天風和露送淸吟。半酣月午人將散。把酒相看萬里心。</text>
<title>贈張遠甫</title>,<text>日暮斜風拂酒杯。梨花飄雪亂成堆。一場肝膽還相照。天雨何欺好月來。</text>
<title>次遠甫詩</title>,<text>我豈關心榮辱者。都將窮達付蒼天。只今微月梨花下。君欲歸時我欲眠。</text>
<title>别長卿以下一百八十三首别</title>,<text>旅窻高月當明燈。歸思翩翩夢裏增。馬首明朝回嶺路。詼諧誰共說莊鵬。</text>
<title>别柳上舍</title>,<text>病滯長安客夢煩。羡君行色向山園。征衫好趁淸和節。燕語鸎啼酒滿尊。</text>
<title>贈伯邃</title>,<text>昨共三淸洞裏杯。一更山路醉歸來。今朝又作探秋計。勝事還成造物猜。</text>
<title>寄仁仲</title>,<text>病裏悠悠日月侵。親朋一字抵千金。夢君連夜見君意。奈又迢迢南海潯。</text>
<title>和西齋諸上舍韻</title>,<text>何須屑屑歎途窮。壯志應橫天地中。一笑詩成天獨霽。中庭松柏擁蒼龍。</text>
<title>和西齋諸上舍韻 其二</title>,<text>寒齋已見一年窮。千里家山在夢中。半掩春窻看古帙。長懷擬釣九淵龍。</text>
<title>次申翰林所贈韻 翰林。卽靈川。會于兵營時作。</title>,<text>鄭公行履聽聲知。況見靑蓮錦繡詩。一醉扶携江海路。少年先達兩蹰踟。</text>
<title>士重將入城有詩。和其韻。</title>,<text>湖堂門外卽陽關。況是天寒風滿山。不見靑靑楊柳色。只堪乘醉渭城還。</text>
<title>景說呼韻</title>,<text>漉酒何須用葛巾。素衣今已化緇塵。一天雲靄春將雨。千里鄕愁隔越秦。</text>
<title>景說呼韻 其二</title>,<text>路岐多處泣楊朱。一世浮沈乍有無。醉後忘情天又晚。十分春興滿王都。</text>
<title>次德茂韻</title>,<text>多年墨水困麻衣。自許屠龍人不知。却悔與君相遇晚。終須協力效明時。</text>
<title>次德茂韻 其二</title>,<text>生逢堯舜尙單衣。千萬何人表見知。豹隱豈無成彩日。龍蟠會有起雲時。</text>
<title>次德茂韻 其三</title>,<text>洗出靑山霽景新。明珠入目更堪珍。還愁昨夜同杯客。其奈明朝異地人。</text>
<title>過遂初醉。次渭城韻。</title>,<text>城巿紛紛没馬塵。相逢惟有笑談新。醉來不識天將暮。十載深懷向主人。</text>
<title>過遂初醉。次渭城韻。 其二</title>,<text>東城接翠短長松。小閣依然隱暮鐘。萬里長天雲散盡。故園歸思與君同。</text>
<title>遠期呼韻</title>,<text>正月春寒氣尙嚴。萌芽地下凍新尖。天風冷殺齋宮畔。暖酒何妨四五添。</text>
<title>贈孟明</title>,<text>至善油然塞兩間。格來無易亦無難。生生萬化無窮意。就得安時事事閒。</text>
<title>獨居無聊。得一絶。示吉元。</title>,<text>却掩空堂悄别情。黃昏點點伴燈明。夾窻松樹還多事。惹起寒濤隱耳鳴。</text>
<title>次吉元韻</title>,<text>疏陋多慙聞過情。枉將心力負天明。何方脫略塵埃習。徹到魚潛與鶴鳴。</text>
<title>村景</title>,<text>秋盡園林木葉稀。當窻旭日轉晴暉。層巒掩映生新畫。澹澹長空鳥獨飛。</text>
<title>彦沃氏折山茶，月季，四季，黃白諸菊。束寄席上。翌朝。作詩謝之。因又乞月季。</title>,<text>昨送花枝侈客筵。陰風多事阻歡妍。最憐月季全風韻。願乞旁條插眼前。</text>
<title>秋城東館。有梅二樹。春且過半。尙未破蕚。怪而賦詩。</title>,<text>秋城東閣二株梅。何事當春獨後開。一雨經時啼鳥碎。墻頭紅杏孰初栽。</text>
<title>有一生致詩索酒。和之。</title>,<text>悄悄孤懷莫與收。滿江雲雨麥方秋。尊中有酒空凝綠。乘興何妨共一甌。</text>
<title>次金正郞壁上韻</title>,<text>松間隱映兩三家。日照高秋天更多。無等山雲生醉眼。又牽詩興入巖阿。</text>
<title>興原畫梅。因有詩。</title>,<text>花信誰論二十風。輸將一白壓千紅。從知慕月堂前老。翰墨三生富貴中。</text>
<title>聽林臺笛</title>,<text>初日城南草笛聲。林臺夙昔未聞名。依然坐我淸虛府。宛轉瓊樓彩鳯鳴。</text>
<title>臥榻驅蠅</title>,<text>扇撲肱麾一室虛。從今免汚枕邊書。沿眶集鼻非前日。窻外營營任所如。</text>
<title>次訥齋韻。贈僧。</title>,<text>蒲團一榻坐仍久。靜極還嫌俗耳嘈。自剪靑燈寒夜永。吟詩不覺兩肩高。</text>
<title>尼山校齋壁有詩。和之。</title>,<text>落魄江湖有此行。十年奔走笑浮生。男兒老大功方遂。不用秋風恨宋邢。</text>
<title>詠四季花</title>,<text>淋淫六合風雲濕。廓落孤村草木長。獨愛墻根花四季。盈盈不減去年香。</text>
<title>畫鷹</title>,<text>攫兎追狐縱未曾。雲霄九萬勢將凌。何年楚澤翻輕翮。一擊鵬雛效爾能。</text>
<title>與士重同舟</title>,<text>舟行已隱濟川亭。雲日微茫遠水明。目送雙鳧依斷岸。隔沙遙指數帆輕。</text>
<title>與士重同舟 其二</title>,<text>不覺奇巖在此壖。泊舟回望水如煙。沙汀渺渺風光暮。四面靑山際碧天。</text>
<title>與士重同舟 其三</title>,<text>滄波搖漾蘸臺亭。白鳥飛來眼忽明。直望湖山千里路。恨無長翮插身輕。</text>
<title>次德茂路上韻</title>,<text>膠漆相投意轉深。峨洋千古托知音。自憐陰壑孤寒質。得倚連雲百尺林。</text>
<title>四美亭。與吉元同賦。</title>,<text>醽醁三杯醉興新。滄江風起碧潾潾。洲中立馬誰家子。飛絮飄飄喜趁人。</text>
<title>宋上舍求和。贈言錄中韻。</title>,<text>佳節依然屬秉蘭。花枝豈解上儒冠。踏靑歲歲鄕村會。今日空憐韋帶寬。</text>
<title>雨中得句</title>,<text>風送微雲積雨收。當軒凝黛數峯抽。花驚春晚紅飄雪。竹弄寒聲碧碎秋。</text>
<title>贈吳君 世老</title>,<text>細雨絲絲不肯晴。芭蕉新長翠綃輕。微風吹動繁雲起。野外羣峯特地靑。</text>
<title>贈吳君 世老 其二</title>,<text>風吹一雨過山城。綠樹前頭麥浪橫。何處啼鸎驚醉客。聲聲入耳摠多情。</text>
<title>次韻。又贈吳君。</title>,<text>向晚新篇落手中。高風遠韻古人同。詩囊倒盡還堪笑。自倚蒲團一榻風。</text>
<title>雪中</title>,<text>雪片紛紛被短褐。滿身渾似白羊裘。騎驢暫向橋頭去。人擬寒江獨釣遊。</text>
<title>至後日</title>,<text>雪月分明天向曙。梅枝露淚結氷垂。攀條獨立無人見。一望寒空自詠詩。</text>
<title>乞鷹粧於薛忠順</title>,<text>高堂密席醉扶歸。夕露霏霏沾我衣。病父愛鷹眞有癖。願分華飾慰庭闈。</text>
<title>四月十二日朝。有氣如卿雲。</title>,<text>月入乾陽十二蓂。卿雲擁日靄靑冥。九天已作治平象。日月光華荷聖靈。</text>
<title>木虎院。贈李上舍 有貞。用景范韻。</title>,<text>山色偏從雨後多。適然相値酒爲家。嵩高直北三千里。一醉分携眼欲花。</text>
<title>客來</title>,<text>客來開榻與臨風。病裏閒愁一望空。山鳥似曾相識面。雙雙庭樹語玲瓏。</text>
<title>有僧飮以山醪</title>,<text>蛙聲經雨轉紛如。雲散長空桂影疏。星斗闌干山入夜。數觥春酒間新蔬。</text>
<title>聞杜鵑</title>,<text>夜深無月對殘燈。故事還堪說與僧。何處蜀魂聲入耳。蒼茫夢落故山層。</text>
<title>白正字大裕見訪</title>,<text>翠竹江村映白沙。故人來到故人家。相逢痛飮東城酒。一醉忘情字畫斜。</text>
<title>白正字大裕見訪 其二</title>,<text>落葉西風正字過。黃花柚盞夕陽斜。龍鍾未赴金華召。獨臥茅簷醉作家。</text>
<title>卽事。次南西溪韻。</title>,<text>江村勝事此無多。百里洋洋絃誦歌。溪老一心文會客。好風輕拂麴塵波。</text>
<title>蠟梅</title>,<text>阿誰裁蠟上花枝。迥立靑山綠水涯。疏影暗香仍正色。好看氷雪月明時。</text>
<title>贈友</title>,<text>一病歸來罷折腰。詩囊空富酒難饒。長風破浪知何日。與子雲帆去路遙。</text>
<title>贈義暉上人</title>,<text>風雪來尋歲暮天。分渠已是數年前。蒼顔白髪餘生在。罪苦誰期更話緣。</text>
<title>假山</title>,<text>手聚枯槎疊作山。苔尖髣髴翠煙鬟。呀呀嵌竇開生面。一任龍鍾相對閒。</text>
<title>寄友人</title>,<text>春霧籠山宿雨餘。林巒隱映畫圖如。蕭然自有堪相對。直幹爭高倚碧虛。</text>
<title>六藝杯圖</title>,<text>誰圖六藝爲開先。橫豎看來總自然。最喜禮書從約數。中間射御樂無偏。</text>
<title>六藝杯圖 其二</title>,<text>此戲還爲君子爭。周旋揖讓適人情。從知射九偏多屬。不怨求身便見誠。</text>
<title>六藝杯圖 其三</title>,<text>酬酢多端孰後先。盈虛損益有當然。隨時斟酌優游處。不向流連一路偏。</text>
<title>諸生課製於校。以新巖爲題。</title>,<text>舍北新巖亦自奇。夏來潢潦注淸涯。散崖花木能成列。長伴閒翁引酒巵。</text>
<title>諸生課製於校。以新巖爲題。 其二</title>,<text>摹寫新巖各出奇。居然坐我武夷涯。絃歌不是當時事。獨有年來養病巵。</text>
<title>溪蓀絡蠣皮甚奇</title>,<text>蠔山黏海矗嵯峨。浪蝕風磨剝老窠。偶托異根垂萬葉。流芳絶勝島夷螺。</text>
<title>寄人</title>,<text>山雨蕭疏秋氣冷。竹林寒咽晚蟬聲。邇來百病緣無酒。願向尊前乞一甖。</text>
<title>遺校齋諸生</title>,<text>賴得諸君刮病眸。忽驚歸袂散新秋。槐黃已迫詞林戰。奏凱應須掃萬矛。</text>
<title>贈德茂恭仲别</title>,<text>病臥林中百感生。相看遽别不勝情。晚山雨後偏多態。況復秋蟬一兩聲。</text>
<title>示景范</title>,<text>山翁起洗菖蒲葉。喜聽東床笑語聲。頃刻煩痾同一散。恨無醽醁置千罌。</text>
<title>得金堤荷房撮䯻</title>,<text>着得荷房亦可觀。何須岌岌好高冠。菲菲未沫存瓊佩。莫向秋風歎鬢潘。</text>
<title>謝訓導送酒</title>,<text>淸秋露滴滿氷壺。知却君憐屋上烏。臥病所須唯此物。幾回魂夢向庭梧。</text>
<title>剔蠔背。溪蓀長葉帶之。餘送景范。</title>,<text>採得溪蓀帶病腰。荷冠賴此得相饒。分歸一束同心子。不耐秋天入望遙。</text>
<title>共景范討論書籍。夜深而罷。</title>,<text>吟詩不暇細論文。把酒時時喜有君。不是相如空病渴。還憐楊意識凌雲。</text>
<title>送河文伯會試之行</title>,<text>雲散長空桂影孤。泠泠玉露滴菖蒲。相逢杯爵兼賢聖。此去君開萬里途。</text>
<title>夢得一句。足成。</title>,<text>世間如意無多事。白髪欺人故故生。夢見南江種樹子。素屏淇竹盡情淸。</text>
<title>天寶，一禪兩師乞詩。</title>,<text>楓岳應逢綠髪翁。飄然孤鶴御泠風。前身我亦淸都客。爲報如今寄此中。</text>
<title>天寶，一禪兩師乞詩。 其二</title>,<text>病臥秋風午夢回。一禪來處兩禪來。相逢且問溪山語。不用區區卷軸開。</text>
<title>雨中</title>,<text>雲漲東南作一山。半窻秋雨響潺潺。墻頭露重黃華菊。自酌靑樽獨掩關。</text>
<title>霽後。城主送詩及酒。因用其韻。集句。</title>,<text>滯雨通宵又徹明。幾家門靜岸痕平。飄然更待乘桴伴。水面無塵晚忽淸。</text>
<title>霽後。城主送詩及酒。因用其韻。集句。 其二</title>,<text>午時起坐自天明。門前小灘渾欲平。窮巷悄然車馬絶。投壺散帙有餘淸。</text>
<title>又依集句韻</title>,<text>十二峯前海月明。長江肯趁曲池平。金鷄叫罷無人見。靜對琴書百慮淸。</text>
<title>至日。示景范。</title>,<text>鷄鳴當日謾蒼黃。錯認蠅聲與月光。爭似閒窻呼六白。不將鴻鵠鬧心腸。</text>
<title>至日。示景范。 其二</title>,<text>倫觴秋局兩亡羊。分寸光陰未要忙。儀狄疏來淳俗遠。牧豬譏後盡遺忘。</text>
<title>夜雪</title>,<text>梅梢點綴開生面。殘氣偏蒙潤色之。疊玉蕭蕭淇上質。徂徠半作皓鬚眉。</text>
<title>叔氏致破瓶氷。連致煖酒。</title>,<text>眼明何處玉壺氷。照我心肝徹底澄。若使滿瓶春色在。未應陰氣遽堅凝。</text>
<title>叔氏致破瓶氷。連致煖酒。 其二</title>,<text>春光不覺照壺氷。潑甕蒲萄尙未澄。珍重主人誠意切。和風到處失寒凝。</text>
<title>送洪公信 諶 之京</title>,<text>萬里長程惜别離。一尊傾盡奈醩醨。風寒葦嶺君今去。坐對蒼松勸滿巵。</text>
<title>在坳塘答人</title>,<text>列石通泉勺水多。游魚一隊弄寒波。病夫自有園中趣。剝啄眞驚使者過。</text>
<title>魚巖雜詠</title>,<text>落盡桃花源上雨。靑山匹馬來何暮。方巖新出爲吾儕。弄景游鱗成隊伍。</text>
<title>魚巖雜詠 其二</title>,<text>昨聞海上多風雨。網脫驚波西浦暮。漁人袖手歸無魚。有似敗軍愁失伍。</text>
<title>魚巖雜詠 其三</title>,<text>鮎巖巖下魚爭隈。鮎巖巖上人思梅。思梅不見正愁絶。獨立溪山雲萬堆。</text>
<title>魚巖雜詠 其四</title>,<text>杖入靑山綠水隈。尋香却是故園梅。移根默對軒窻際。萬事何曾攪醉懷。</text>
<title>魚巖雜詠 其五</title>,<text>黃冠荷製倚巖隈。正色眞傾處士梅。疏影暗香人不識。乃翁先獲病翁懷。</text>
<title>魚巖雜詠 其六</title>,<text>行行路出碧溪頭。龍馬仙尊往迹悠。入手魚蝦人不見。但看眠草臥黃牛。</text>
<title>魚巖雜詠 其七</title>,<text>綠水蒼崖歲月多。磨肌刻骨任風波。濱河不作山翁泛。感震寧騰釣客槎。</text>
<title>魚巖雜詠 其八</title>,<text>自愛溪山一癖深。耽來不覺病相尋。只今腰脚冷如鐵。臥待調平訪石林。</text>
<title>奉呈瀟灑園</title>,<text>園亭秋色漸應佳。粧點淸溪錦繡崖。病隔崇朝常自恨。悠悠何日話心懷。</text>
<title>次瀟灑園答韻</title>,<text>落盡秋風菊正佳。金英何許散松崖。驚寒激熱妨勞動。悵望徒關病裏懷。</text>
<title>次瀟灑園答韻 其二</title>,<text>東園氣象十分佳。幾伴巢禽傍絶崖。病我獨專沈疾久。眼看搖落漫興懷。</text>
<title>次瀟灑園答韻 其三</title>,<text>嫩香開處句添佳。想見盈林耀海崖。綠蔕帶新憐不劈。恐驚仙客討閒懷。</text>
<title>次瀟灑園答韻 其四</title>,<text>農事今年苦不佳。糞田耕急北山崖。大人行止從遲暮。煩却東園跂望懷。</text>
<title>二友堂</title>,<text>千竿脩竹鳳將來。萬朶紅蓮月欲回。歲晩好爲松菊伴。橘中杯勺愼輕開。</text>
<title>題矢筒</title>,<text>春滿山郊醉杜鵑。挂弓撚箭更鳴鞭。一壺酒盡靑天暮。好鳥閒歌匹馬前。</text>
<title>和景范</title>,<text>春到花階鳥欲喧。雪消窻淨土床溫。尊前直待靑山暮。詠罷君詩可拜言。</text>
<title>和景范 其二</title>,<text>往者難追來者知。向來顚倒亦徒爲。江湖聲價非吾事。還笑吾君向我疑。</text>
<title>和景范 其三</title>,<text>四首吟來意豁然。非如憔悴病中篇。從今脫略生新意。二臘頭風覺已痊。</text>
<title>贈金伯獻 成璧</title>,<text>送客尊空奈爾何。離場草草恨彌多。雲容呑吐雨初歇。匹馬長程江水波。</text>
<title>贈金伯獻 成璧 其二</title>,<text>薝蔔山茶滿眼紅。千竿脩竹舞東風。夫君自有村居興。一任壺觴與客同。</text>
<title>落梅</title>,<text>晨風暮雨雪飄園。寂寂香銷未返魂。佇立驚呼留不得。萬山孤月又黃昏。</text>
<title>和太守贈韻</title>,<text>滿眼明珠箇箇圓。同舟何意飮中仙。橫斜竹外梅花影。不耐孤吟月上天。</text>
<title>簡仲悟</title>,<text>終朝采菊欲盈襜。之子何晨得再詹。更覺風霜侵病骨。白衣無客問陶潛。</text>
<title>無題</title>,<text>放榜天門第一人。日邊飛蓋政搖春。懸知彩氣騰丹闕。他日巖廊贊化勻。</text>
<title>無題 其二</title>,<text>金鑾殿上案前人。滿袖天香紫掖春。榮悴到頭皆足樂。隔林風韻奏韻勻。</text>
<title>伯承兄弟。以酒來訪。</title>,<text>春到沙盆長石苔。居然又負一年梅。無端適値身添病。不盡情朋訪我杯。</text>
<title>伯承兄弟。以酒來訪。 其二</title>,<text>病來柴戶任蒼苔。臥看山園再度梅。不有故人來問我。將誰共擧破愁杯。</text>
<title>伯承兄弟。以酒來訪。 其三</title>,<text>龍鍾久廢坐莓苔。墻外今驚戀樹梅。一點不宜虛送了。殘尊何惜倒深杯。</text>
<title>和鄭君詩</title>,<text>三年一病死爲濱。不覺湖山二度春。却謝阮生疏禮法。儘敎夫子獨全眞。</text>
<title>和鄭君詩 其二</title>,<text>淸江搖蕩望迷濱。白日分明次第春。俯仰已驚雙鬢變。人間無似醉中眞。</text>
<title>獻納巖太守席上賦</title>,<text>獻納巖邊日欲斜。菜花開處間靑莎。夭桃淡竹相交映。一澗眞成玉佩磨。</text>
<title>獻納巖太守席上賦 其二</title>,<text>巖高萬古玉溪流。獻納何年到此休。一汚塵名留世上。只今應自恨包羞。</text>
<title>蓀盆</title>,<text>沈香翠黛配蠔蓀。別有他叢怪石盆。苔碧沙明菱葉淨。游魚唼喋竝蓴根。</text>
<title>贈平叔</title>,<text>君來不厭病夫狂。語別慙非錦繡腸。蠔背芳蓀曾識面。暮煙詩思更微茫。</text>
<title>記夢</title>,<text>飄然獨步上高原。便得頹垣樹穴根。雨落舊袍渾不濕。問人何處祭玄元。</text>
<title>太守致詩及酒。復用來韻。集句。</title>,<text>苦雨終風也解晴。細腰宮畔暮灘平。一盂飯罷無餘事。酒滿螺杯月正明。</text>
<title>前詩皆集句。而不註其名。問其來處。奉答以詩。</title>,<text>香山秋笛海澄淸。病臥江村夢裏聲。怪石眼前全勝畫。紙窻雲月復新晴。</text>
<title>前詩皆集句。而不註其名。問其來處。奉答以詩。 其二</title>,<text>樓下長江百丈淸。赤城霞影蘸江明。蓀橈擬榜華山外。喚起黃嚴二姓平。</text>
<title>前詩皆集句。而不註其名。問其來處。奉答以詩。 其三</title>,<text>玉壺傾瀉露華明。磊落心胸取次平。一擧連觴還耳熱。翻思萬壑十分淸。</text>
<title>山人大遠。將石川，橘亭，眉巖諸作求和。</title>,<text>脩竹千竿席作門。倏然尋訪有何聞。病來藥裹關心久。詩廢無緣副爾勤。</text>
<title>山人大遠。將石川，橘亭，眉巖諸作求和。 其二</title>,<text>醉睡歸來接兩鄕。逢人盡道四明狂。新秋禾黍將登釀。擬喚山翁問葛彊。</text>
<title>山人大遠。將石川，橘亭，眉巖諸作求和。 其三</title>,<text>我在人村汝在山。纔逢忽別悵盤桓。何當共步層雲上。空半星辰擧手攀。</text>
<title>城主致牟</title>,<text>片片黃雲未有秋。疲氓眞拙服田疇。准前十釜驚非望。玉露思先野饁謀。</text>
<title>圓宗還智異山。以詩送之。</title>,<text>秋風三度此來過。在在尋吾病懶何。竹杖芒鞋從此始。洞天靑鶴訪巖阿。</text>
<title>和南張甫</title>,<text>雨絲何似鬢邊絲。正是春風泛濫時。帶酒忽然佳客至。陶陶一夕慰相思。</text>
<title>次人韻</title>,<text>坐誦淸詩到百回。處君無語和江梅。城南一夜西風急。竚見雲收月滿杯。</text>
<title>高君雩持酒來訪。允言求詩。</title>,<text>寒齋勤苦了三冬。痛毒經年一夕同。昨夜山村霜月白。悲歡交我寸心中。</text>
<title>贈金君</title>,<text>短笛聲中似有愁。湧珍山下思悠悠。一樽綠酒相逢處。休說新遊與舊遊。</text>
<title>贈金君 其二</title>,<text>醉裏眞銷萬古愁。君歸我住奈悠悠。日暄雀噪分携處。病子難成瀾漫遊。</text>
<title>贈金君 其三</title>,<text>南北那期會兩金。十年顔面舊情深。已爲晩境蹉跎色。非復前時跌踼襟。</text>
<title>贈金君 其四</title>,<text>一帶淸溪明客眼。半輪佳月到天心。囱囱未盡三番話。屈指從初綠滿林。</text>
<title>謝友</title>,<text>多謝夫君數往來。仍將壺酒盡情開。雪風吹動山窻外。病裏扶持只此杯。</text>
<title>題錦江樓船</title>,<text>湖海知名三十春。幾番來往此江津。畫舡醉載妖姬去。落日淸波眞可人。</text>
<title>贈李希程 頤</title>,<text>醉來還作醉中詩。不省樓前上馬時。十里溪山如夢裏。一場佳會古無之。</text>
<title>贈李希程 頤 其二</title>,<text>入手淸晨兩首詩。吟來如對聳肩時。從今苦說風流事。誰是當年杜牧之。</text>
<title>贈李希程 頤 其三</title>,<text>脫帽相吟伐木詩。淹留不覺日斜時。黃昏更別濂溪友。醉裏狂言潤色之。</text>
<title>次虎兒韻</title>,<text>阮生何事哭途窮。自有生涯任上穹。萬事不求溫飽外。半輪孤月印窻東。</text>
<title>瑞香花</title>,<text>瑞香來我失栽培。葉皺枝拳轉可哀。護養豈知天有助。一年春色忽重回。</text>
<title>寄赤城會遊人</title>,<text>宿雨收來霽景新。赤城佳會幾多人。山明水麗橫蘭槳。跂望容刀恨病身。</text>
<title>僧志仁。憑盧兄子胄 宗 求詩。寄贈。</title>,<text>畏景流金病掩門。何從剝啄有山髠。天涯喜得連枝信。早晩重尋竹下村。</text>
<title>謝門巖致鯽魚鱠。獻親病遂愈。</title>,<text>撥剌銀鱗膾割鮮。親盤一進病仍痊。至今禮闕趨門謝。雨水淋淫益悵然。</text>
<title>門巖所致銀鯽。放活盆中。仍感有詠。</title>,<text>一雙銀鯽免薑橙。游泳盆心亦再生。不獨病親離宿痁。好看魚水竝流行。</text>
<title>贈高曝曬 景虛</title>,<text>曝史風流花富貴。散人行色月蒼茫。湖南幾處看蓮葉。太乙他年値酒狂。</text>
<title>贈卞汝潤</title>,<text>一簪華髮岸綸巾。百里東風送故人。草綠花紅溪水碧。點狂應發嶺頭春。</text>
<title>敬應有詩。和之。</title>,<text>遊子江南歸不歸。空敎魂夢遠依依。好風微雨東窻畔。同是當年一布衣。</text>
<title>和柳上舍作香奩詩</title>,<text>氷雪崢嶸嶺海間。倚墻惟有一枝寒。遊人縱襲淸香去。斜影還須夢裏看。</text>
<title>國藩求大字。題一詩。</title>,<text>一隻靑鸞月裏鳴。九天玄鶴露邊驚。鸞飛不顧孤棲鶴。未伴雲松結好盟。</text>
<title>長卿三人字韻</title>,<text>士之窮通天耶人。但盡在己寧責人。修其天爵從人爵。由義居仁問古人。</text>
<title>又廣前章之意</title>,<text>人不知人所以人。人不能人豈是人。人人若會爲人道。聖人愚人非異人。</text>
<title>雨中卽事</title>,<text>一雨新催樹上花。春光次第向繁華。鷄鳴鳥喚柳條弱。山靄和煙漲萬家。</text>
<title>和任有</title>,<text>門外輕風拂柳條。園中花片雪初飄。半窻徑醉聞啼鳥。勝友相逢日可消。</text>
<title>戲贈祥之</title>,<text>杯深須識意同深。不飮深杯且飮心。臥却一壺人未臥。爭看醉墨落瓊吟。</text>
<title>戲贈祥之 其二</title>,<text>情深不覺酒杯深。酒共君心入我心。宿醉未醒還日醉。困來忘却和君吟。</text>
<title>題高思叔 敏 居</title>,<text>寒梅照雪暗香浮。好月盈軒白露秋。春鳥幾驚花下醉。涼風永夏未曾休。</text>
<title>雙溪齋。有接房禮會。得一絶以示。</title>,<text>紅綠嬌春澗壑深。踏靑高會總冠衿。旅窻寥落輕寒逼。獨望天涯思舊林。</text>
<title>往張遠甫家。醉吟。</title>,<text>細雨斜風奈此何。一筵相對酒如河。無端好鳥驚詩思。綠樹庭前此足多。</text>
<title>有感</title>,<text>憶曾湖海數年前。夢裏儀刑尙宛然。只言歸志方能宿。一語于今在耳邊。</text>
<title>孟冬。雲住路上作。</title>,<text>機巖馱醉已三年。依舊蒼崖綠水邊。勸酒當時人不見。至今情話尙琅然。</text>
<title>贈金剛叔 成遠</title>,<text>雪虐風饕特地寒。相逢此日別離難。諸君且作床頭話。莫向東原歎路漫。</text>
<title>梅峯 以梅槎。爲木假山。</title>,<text>梅兄風骨本超塵。枯槀猶難得此眞。鐵石肝腸巖壑面。不煩氷雪露精神。</text>
<title>寄高峯</title>,<text>相逢每未盡情談。別後悠悠目送南。且況月明霜露夜。度更無寐思何堪。</text>
<title>次贈諸君</title>,<text>桃李摧殘風雨春。黃花綠葉草紛繽。相逢却喜同心子。一室嘻嘻坐竟辰。</text>
<title>次景范詠漁父韻</title>,<text>靑山綠水我何私。柳月荷風與子宜。移艇好隨紅蓼岸。機心靜處白鷗知。</text>
<title>病鶴</title>,<text>山畔哀鳴知者誰。還堪垂趐倚枯枝。回看天際雲猶迥。萬里歸心空自持。</text>
<title>挽李進士母氏</title>,<text>人生有壽最爲珍。浮世誰能七十春。況是送終儀物備。萬年玄宅可安身。</text>
<title>挽歌 失其名</title>,<text>鳧趨北闕天恩重。坐鎭南陲蜃氣收。富貴奄隨長算盡。功名便逐壯圖休。</text>
<title>挽金應軫</title>,<text>身世詩書志立揚。龍泉牛斗射寒芒。百年親舊凋零盡。獨對秋風暗斷腸。</text>
<title>子彦求挽其壻</title>,<text>驄馬當年整紀綱。數城條理股肱良。只今世事隨長夜。慘送孤旌到北邙。</text>
<title>挽李适室</title>,<text>當時結髮共靑春。牛女何期參與辰。惆悵百年經苦樂。只今還是夢中身。</text>
<title>挽李适室 其二</title>,<text>鶴髮偏親襁褓兒。春風三十落花飛。空餘壁上靑鸞鏡。不減從前明月輝。</text>
<title>挽李上舍</title>,<text>臨流不覺淚霑巾。惆悵空亭欲斷魂。逕草庭花自無主。一春消息又黃昏。</text>
<title>挽金祖</title>,<text>破屋三間不蔽風。鰥居幾歲嘆孤窮。誰知緇褐能終養。負土荒山合舊封。</text>
<title>挽金祖 其二</title>,<text>蓬轉浮生不自由。吉凶人事未能修。如今又向天涯去。阻却山前拂紼謳。</text>
<title>陳直講爲人求挽</title>,<text>早事詩書擬立揚。龍門一蹴可騰驤。霜蹄未騁身先死。冤恨應隨天地長。</text>
<title>陳直講爲人求挽 其二</title>,<text>孤負螢窻卄八年。高堂鶴髮雨潸然。呱呱弱子終何怙。明月閨闈亦可憐。</text>
<title>辛上舍求挽其從兄</title>,<text>早歲屠龍業未成。晩年司馬病還嬰。沈綿枕席終難愈。紫氣應隨北斗橫。</text>
<title>辛上舍求挽其從兄 其二</title>,<text>窻螢榻雪幾星霜。身世蹉跎鬢已蒼。蓮榜高名何足幸。丹旌空襲泮芹香。</text>
<title>示門人 以下八首增</title>,<text>天地中間有二人。仲尼元氣紫陽眞。潛心勿向他岐惑。慰此摧頹一病身。</text>
<title>次季晦韻</title>,<text>天涯如見鷄龍面。病落金鰲竹外苔。聞道春風吹百卉。年年喜此一番來。</text>
<title>次季晦韻 其二</title>,<text>龜庵相見是何年。隻字能爲道者傳。欲寄新詩無好語。病中相贈愧諸篇。</text>
<title>咏歸來亭申末舟亭名</title>,<text>面面靑山入望奇。剛泉一帶向東馳。脩篁老樹亭臺古。好鳥閒飛日月遲。</text>
<title>題安判官 處順 思齊堂</title>,<text>屋上依然數點山。百年精爽幾時還。須知孝友平生事。不但漁樵相對閒。</text>
<title>奉寄瀟灑園</title>,<text>一夏歸來未覺炎。新秋酷熱劇炮燖。病身添被諸蟲齧。晝疚宵瘨百慮兼。</text>
<title>示仲明景范</title>,<text>大學篇初十六言。工夫半世未逢原。諸君剩有聰明在。經史詩文互吐呑。</text>
<title>又次崔上舍 鶴齡 栗亭韻</title>,<text>前喪罪疚難瞻墓。後服貧寒只望墳。好水佳山廬宇在。況今誠孝達吾君。</text>
<title>正月朔日書</title>,<text>天地三陽泰。乾坤四德元。鷄鳴服舜善。日出誦堯言。物物分條理。生生自本根。文王昭在上。一國仰鴻恩。</text>
<title>曹上舍善卿 淑 以詩示同泮。和之。</title>,<text>中酒宵方永。吟詩思轉新。眞逢兇醜去。竚見士林伸。政是熙熙日。誰爲謇謇臣。朝陽鳴彩鳳。與子共明春。</text>
<title>崔君雄之還關西。求贈別。</title>,<text>自擬三冬共。如何忽見分。酸寒泮水雪。佳麗浿江雲。歸意鷹飜翮。離情雁叫羣。關西諸友在。傳問更憑君。</text>
<title>瀟灑亭卽事 戊戌</title>,<text>竹外風淸耳。溪邊月照心。深林傳爽氣。喬木散輕陰。酒熟乘微醉。詩成費短吟。數聲聞半夜。啼血有山禽。</text>
<title>江湖契會圖</title>,<text>極目平湖闊。游觀樂事多。淸懷相映照。好景更森羅。桂棹橫遙浦。蘋洲帶晩沙。提携忘日暮。興入採菱歌。</text>
<title>次宋相公韻。奉別。</title>,<text>危欄枕碧水。捧袂値良時。晼晩驚流景。屛營寫短詩。江湖難浪迹。岐路此分離。賴有吳洲月。猶寬別後思。</text>
<title>盆菊 以新來入講院。與魯大春延齡及師魯同賦。</title>,<text>十月淸霜重。芳叢不耐寒。枝條將萎絶。花葉半凋殘。北闕承朝露。東籬謝夕餐。貞根期永固。歲歲玉闌干。</text>
<title>見政目</title>,<text>病怯春寒早。非關出處難。雙親猶望幸。鄕長亦催鞍。強起愁添疾。低佪恐未安。端居生萬念。何計始爲完。</text>
<title>贈柳隣卿</title>,<text>爲問城頭路。君開松下扉。風光春澹蕩。山氣暮依俙。坐見行雲度。時看倦鳥飛。故園思轉苦。要與子同歸。</text>
<title>有感</title>,<text>秋月寒江水。千年列聖心。欽明始自昔。精一到如今。靜室晨開卷。寒牀夜擁衾。雙親臨夢想。起坐愍餘忱。</text>
<title>有感 其二</title>,<text>聖賢千萬語。一一要存心。爲己惟追古。趨私且絶今。須穿幼安榻。不愧季通衾。上帝常臨女。明明諒克忱。</text>
<title>贈春之</title>,<text>落魄論心地。忘情酒一杯。秋懷政颯爽。客興漫徘徊。城角雲全歛。墻頭菊半開。故山千里遠。何日始言廻。</text>
<title>和礪城尉觀頤堂韻</title>,<text>曾相傾蓋久。業已定前言。我未專山靜。君能脫俗喧。何年持白髮。一笑對靑尊。獨立江村暮。孤懷誰與論。</text>
<title>大殿延祥詩</title>,<text>陽候乾坤泰。春心動植咸。天工方繼善。聖學久超凡。不用桃懸梗。何須藍畫衫。羣邪元自息。朝著滿氷銜。</text>
<title>大殿端午帖</title>,<text>蕤賓初應律。蓂葉五生辰。玉斝香蒲汎。金盤角黍新。薰風生殿閣。薄暑入城闉。壟上翛翛麥。將秋壽我民。</text>
<title>中宮殿端午帖</title>,<text>天中回令節。椒殿五雲高。配德涵生育。同仁及羽毛。四方承覆燾。一國入皐牢。絺綌身先儉。宮衣把剪刀。</text>
<title>示金應霖</title>,<text>嫩日消殘雪。新春屬上元。虀鹽憐客況。杯酒亦君恩。十載南山豹。何時北海鯤。君民堯舜志。與子可堪論。</text>
<title>望雲亭</title>,<text>遇雨投高榻。歸雲日暮時。名亭主人意。懷土客心知。白髮違鄕縣。斑衣入夢思。無情動有性。片片意俱馳。</text>
<title>見梅花。有作。</title>,<text>南中氷雪面。洛北始相知。風土非前日。容華獨後時。夭桃猜皎潔。苦竹許襟期。對爾還相笑。淸香入酒巵。</text>
<title>和精仲，仲善，大秀韻。</title>,<text>坐失寒梅信。行看翠柳新。遠方長作客。佳節倍思親。苦句猶時寫。殘杯漫日陳。男兒千古志。會自一番伸。</text>
<title>吟示景范仲明</title>,<text>儒家事業在。歷世謾滔滔。記誦徒爲爾。文章秖自勞。誰能指聖域。鮮克擧輶毛。所貴非良貴。千差自一毫。</text>
<title>送成彦昭 子沆 歸覲</title>,<text>昔年看總角。今日十經霜。歲月吾行久。山河子路長。餘春桃映樹。初暑麥飜芒。去去晨昏近。離懷更渺茫。</text>
<title>寄題尹坦之海亭</title>,<text>林間十載病。奈此遠朋親。壓海聞開檻。乘桴欲問津。滄波杳難極。白髮一何新。臥想鯨鵬戲。溪山亦可人。</text>
<title>贈卞汝潤</title>,<text>春寒夜坐久。客意問何如。綠酒心腸慣。紅塵事業疏。氷霜添鬢髮。雪月照襟裾。仁德山川裏。相將一笑居。</text>
<title>夢中作</title>,<text>熟精經籍理。萬物備吾身。閱史棋看手。觀書網集鱗。先敎心地正。方可語言新。世學多顚倒。其如枉費神。</text>
<title>子膺將向楊州。求詩。</title>,<text>病後相思切。今來就共衾。分携萬里路。晤語百年心。白露臨佳節。黃花憶舊林。楊州君且去。旣返要重尋。</text>
<title>客中送別</title>,<text>冷雨終朝下。黃花尙未凋。客情元索漠。離恨更蕭條。阻却論心席。吟將惜別謠。相期在早晩。南北路迢迢。</text>
<title>上剛泉作</title>,<text>日午尋雲壑。蒼茫歲暮時。溪山猶舊識。氷雪似前期。馬蹀銀杯亂。巖懸石乳垂。何堪孟學士。詩興皺雙眉。</text>
<title>秋曉作</title>,<text>夜靜星芒動。秋深露氣高。輕寒生枕席。倦夢落江皐。未泛重陽菊。誰題九日餻。孤懷愁不寐。奈復曉鷄號。</text>
<title>金鎭安水閣</title>,<text>客來煙雨裏。池閣納微涼。魚戲時吹浪。荷殘尙帶香。竹枝承露重。蟬響引風長。瀾漫盈觴酒。狂吟入醉鄕。</text>
<title>尹上舍蓮亭韻</title>,<text>簷連堤曲柳。楹襯水中蓮。淨出淪漣外。香生枕簟前。泠泠承月露。浩浩漾雲天。剩得園池勝。栖遲意豁然。</text>
<title>送士遂關西之行</title>,<text>四郞遊海地。二子采薇墟。路歷王公郭。邦連箕子居。秋深沙渚遠。城古樹陰疏。萬里君行晩。霜風動別裾。</text>
<title>伯邃求題江亭</title>,<text>野闊靑低嶂。江空碧漾天。浮金烏始翥。流玉兔方眠。牧笛晴虹外。漁歌彩鷁邊。主人機事少。汀草綠如煙。</text>
<title>寡悔求詩</title>,<text>問却中原境。江山似昔時。高門臨積水。異石發孤姿。颯爽靈仙跡。淸新碩士詩。彈琴臺上月。後日可相期。</text>
<title>贈太述別</title>,<text>別席都城酒。歸心嶺路雲。看君挺鶴骨。愧我混鷄羣。夜久寒威緊。杯深醉面醺。逡巡莫遽起。坐待月紛紛。</text>
<title>送昌瑞</title>,<text>霰雪臨初霽。壺觴屬遠離。醉酣生別恨。吟苦得新詩。漢水寒波漾。車關匹馬遲。明春攀桂去。斗酒可相嬉。</text>
<title>徐可久說與太宰唱和於朴淵事。因又求步其韻。</title>,<text>聞說千峯裡。攀危一逕開。龍移空碧湫。石老長新苔。過客投餘迹。幽人付一咍。他年穿蠟屐。猿鳥莫相猜。</text>
<title>龍仁館板上韻。別景遠。</title>,<text>邂逅山城暮。從容尊俎中。雲陰深妬月。燈焰易驚風。夜色迷詩興。溪流聒醉翁。那堪又分袂。明日各西東。</text>
<title>贈別</title>,<text>存心千古遠。遊宦一官微。落日當離席。初寒入客衣。醉聆明月曲。吟望白雲飛。忽憶東城飮。黃昏借馬歸。</text>
<title>別子膺</title>,<text>策馬溪山路。玆行爲訪君。病來難穩敍。別去更何云。拂袂分寒日。將懷向斷雲。玉川非百里。唯願屢相聞。</text>
<title>送周士安 怡</title>,<text>傾蓋情還舊。相知在片言。芳隣欣乍托。別袂惜將飜。路入千山轉。行隨五馬奔。因風頻寄語。刮我十年昏。</text>
<title>孟明示以寡悔別章。余亦爲贈。</title>,<text>南北分携地。非關惜別情。寧爲黃鵠擧。肯學白鷗輕。落落四方志。悠悠千里行。登臨多目擊。益自助高明。</text>
<title>傷田家</title>,<text>綠浪初經旱。黃雲尙趁秋。莖微難用銍。實小豈盈篝。草草看民事。悠悠抱國憂。無能慙獨飽。永夕倚南樓。</text>
<title>傷田家 其二</title>,<text>麥隴收殘實。西疇復把犁。猶欣下種徧。更佇立苗齊。誰解心腸苦。應知筋力迷。歸來天不雨。空自望雲霓。</text>
<title>傷田家 其三</title>,<text>稂莠旱猶蕃。田家苦未言。地乾鋤不入。日暵穀難存。撫萎方憐葉。培枯更護根。充飢非所望。切勿負田園。右耘苗</text>
<title>贈孟明，寡悔，吉元三君子。</title>,<text>水闊經新雨。山明轉夕陽。風威全息浪。雲物政涵光。近岸亭誰築。中流鳥自翔。回舟乘暝色。去去上蒼茫。</text>
<title>次景游韻</title>,<text>漆水亭前好。樓頭嶺月明。春風吹在在。翠草滿生生。堯舜三千載。氷壺一段淸。悠然隨處樂。天地共流名。</text>
<title>次石川韻</title>,<text>靜夜燈初耿。寒床酒未闌。鄕心湖海外。詩興雪風間。肝膽專相照。塵囂敢爾干。二更山吐月。坐久不知還。</text>
<title>次石川韻 其二</title>,<text>不怕風霜苦。偏驚歲月闌。詩成吟雪裡。酒漉把松間。亂酌知如許。新篇見若干。山村聞犬吠。醉擬故園還。</text>
<title>題直卿居</title>,<text>昨夜茅簷下。庭槐月影疏。板扉當雪逕。柴落俯氷渠。城市雖非遠。棲遲自有餘。今來廻想處。幽興轉蕭如。</text>
<title>送景范之白川</title>,<text>堠驛聯黃海。風煙接素秋。斜陽投旅店。曉月戒征騶。好去經淸洛。相逢問舊遊。歸來在何許。花外酒堪篘。</text>
<title>在山寺。寄太容兄。</title>,<text>草庵蕭索地。來度兩朝昏。却馬攀危磴。呼僧䦱短門。籬疏惟鳥噪。井淺半泥渾。指點前山雪。東風尙未溫。</text>
<title>在山寺。寄太容兄。 其二</title>,<text>老衲簷前拜。當窻設草茵。山高少見日。谷邃晩知春。畫佛依寒壁。緇童爨曉薪。出門聞獵客。何處走驚麏。</text>
<title>宿葛院。成彦直 子淸 諸公。請余爲詩。</title>,<text>葛院秋月夜。飮酒井泉邊。風露涼如許。星河粲亦然。湖南共萬里。漢北各孤眠。萍水誰先約。相逢是好緣。</text>
<title>登吹臺</title>,<text>梁王歌舞地。此日客登臨。慷慨凌雲趣。悲涼弔古心。長風生遠野。白日隱遙岑。當代繁華事。茫茫何處尋。</text>
<title>金上舍若晦閒亭韻。亭在詩山</title>,<text>飛泉來百道。平地爲奔川。噴雨灑階下。洄風舞檻前。淡煙疏柳際。靑草白沙邊。嘯傲無餘事。回看月上天。</text>
<title>朴上舍爲一律。索和。</title>,<text>無端動別袖。歸思入南天。離恨緣階草。淸詩出水蓮。悠悠寒盡夜。悄悄景凋年。自伴靑燈話。殷勤對一筵。</text>
<title>十月雷</title>,<text>病怯中宵雨。心驚十月雷。怒霆兼電爗。亂雹與風霾。迅勢停還奮。寒聲久更豗。鳴鷄催曉色。朝旭慰煩懷。</text>
<title>題人家亭子</title>,<text>聞說亭成久。偏侵病拙何。江山圖畫裡。臺閣水雲涯。酒熟傾同社。棋閒爛幾柯。主人知不俗。花竹似仙家。</text>
<title>題人家亭子 其二</title>,<text>削立連雲碧。銀河倒瀉來。飛空千古雨。振壑四時雷。巖島愁全碎。丘山恐盡摧。崩奔雄氣勢。合着謫仙才。</text>
<title>客中贈人</title>,<text>異節江山變。他鄕面目疏。杯傳桑落酒。案識武昌魚。城市猶留戀。林泉未卜居。松風吹暮雨。笑對一牕虛。</text>
<title>吟示諸君</title>,<text>明德止於止。新民亦一般。知眞理有定。心靜處常安。慮審幾微際。誠通天地間。周文與衛武。何故不能諼。</text>
<title>吟示諸君 其二</title>,<text>之純文止止。有斐武如如。恂慄威儀上。親賢樂利餘。工夫由屋漏。治化始關雎。欲造精微處。無輕大學書。</text>
<title>釋奠日作</title>,<text>文宣大享日。祼獻自天王。道統羲軒遠。波流世代長。儒冠趨濟濟。神在格洋洋。改服涓庭宇。傾心到夕陽。</text>
<title>奉贈金子浩 澄 卞汝潤。</title>,<text>梅花今且發。奈此惠然來。病質知誰訪。深懷得子開。存心尙未熟。信口或能該。潤也吾相許。工夫入大哉。</text>
<title>謝柳而發 植 送酒器，花盆。</title>,<text>酒器關心久。花盆發興新。居然知意尙。政爾見情親。影落江南月。光搖湖外春。看花仍酌酒。天地一閒人。</text>
<title>次慶老韻</title>,<text>萬水千山外。何期遇克齋。雖成一夜話。未盡百端懷。臥我煙林下。送君雲海涯。逢人如有問。消息報爲佳。</text>
<title>次慶老韻 其二</title>,<text>十載沈痾客。烏蟾管送迎。春朝憐鳥喚。秋夜任蟲鳴。一笑簷花落。長吟鬢雪生。君歸漢水上。脈脈寄深情。</text>
<title>薛上舍 弘允 亭子韻</title>,<text>李叟山林相。傳家有女孫。優游君得地。樹竹自成村。問却桑麻長。何嘗車馬喧。安能致病質。芳草對閒門。</text>
<title>贈景任</title>,<text>與子何年別。相逢問一生。金陵當賊路。海國幾全城。白日江湖色。靑尊故舊情。西風木葉下。誰使我身輕。</text>
<title>自誡</title>,<text>吾生受氣薄。寒暑不堪當。晩識保身術。應加治病方。精神毋妄費。思慮要安詳。食飮與聲色。看來亦審量。</text>
<title>自誡 其二</title>,<text>蕭然坐一室。學靜以安軀。有唱時從和。無機孰可拘。詩書堪着眼。榮辱兩忘途。有會乘春服。風乎學舞雩。</text>
<title>次盆城金慶老韻</title>,<text>斷斷盆城子。憧憧喜送迎。相將無盡意。故作不平鳴。有友皆分散。無書問死生。相逢會磎話。回首動悲情。</text>
<title>寄洛中</title>,<text>君居九天上。我臥萬山中。一疾何年快。千村累歲窮。經綸須勿替。衰謝學無功。爲請平生藥。能因趙子通。</text>
<title>題朴大勻 漑 淸香堂</title>,<text>謾揭淸香號。誅茅寄此中。寒姿供雪月。秀色領春風。靑雀黃龍軸。紺瞳綠髮翁。武陵何處是。波上倘流紅。</text>
<title>題朴大勻 漑 淸香堂 其二</title>,<text>古語今知實。逢君勝讀書。儀容松偃蹇。襟抱水空虛。豈意前秋別。相看一歲餘。無端却告去。愁思漫紛如。</text>
<title>病中作</title>,<text>撿攝初無術。終敎百病侵。聊因詩遣興。惟借酒寬心。喪志還多感。迷神或至淫。防微苦不早。情勝自難任。</text>
<title>憶新齋問酒。和杜陵韻。示景范。</title>,<text>新齋蘿葍縣。聞妾酒留甁。浮世偏多感。斜陽未覺酲。園陵悲雪白。親友恨雲停。寂寞誰相問。無心詫獨醒。蘿葍。同福別號。新齋嘗謫于此。</text>
<title>晦日。李秀才 至男 來問小學。</title>,<text>淳熙丁未歲。三月晦庵題。敎學言皆法。心身行有稽。成人斯本領。小子固階梯。適値玆年朔。丁寧宛耳提。</text>
<title>用張甫韻。送虎兒。</title>,<text>臥却多年病。添將送別愁。張騫雖達漢。季札得觀周。屈曲三千里。微茫數十州。春風吹不盡。歲月莫空流。</text>
<title>上歸來亭。開酌。</title>,<text>把酒門巖客。歸來發興時。陰生松嶺早。景度竹林遲。農務田疇苦。柴門牛馬知。蕭然樂亦在。與子且吟詩。</text>
<title>和企齋相公孝陵挽韻</title>,<text>乾乾誠不息。日日德惟新。對越凝天命。如傷子庶民。心傳睿作聖。躬率孝爲仁。樂利思文考。儀刑在藎臣。</text>
<title>孝陵在東宮時。於大殿誕日。有御製律詩。謹拜和之。</title>,<text>龍飛四十載。鵠立兩三年。春色銀觴裏。煙華玉殿前。煌煌瞻御座。穆穆侍經筵。無復隨弓劍。如今雪滿顚。</text>
<title>戊申春。寓居鮎巖。移臘梅一根於庭隅。欲枯更蘇。春暮始開。戲之。</title>,<text>巖壑空枯槀。枝疏根亦微。移庭苦不發。得雨晩能肥。桃李繁華後。氷霜心事違。猶堪伴寂寞。滿眼駐春輝。</text>
<title>和子遂</title>,<text>二聖捐弓劍。江湖淚幾飜。風侵瘦骨厲。霜逼病頭繁。情感魚書遺。詩驚鳥篆呑。相思何日見。夢想菊花尊。</text>
<title>寄贈金尙州季珍 彦琚</title>,<text>杜陵十六詠。漫叟二詩偕。跌宕三秋興。悲涼萬古懷。淸江隨柱下。白露向天涯。句句驚人語。披應記湛齋。</text>
<title>憩延德院古柳下</title>,<text>古柳臥溪岸。形模特詭奇。枝條時帶籜。苔草半粧皮。側足如登棧。安身勝坐椅。羸形愁照水。還有小風吹。</text>
<title>和靈川風樹堂韻</title>,<text>萬古皐魚哭。于今稱不衰。松楸長結恨。桑梓幾凝思。日月蒼顔苦。乾坤白髮悲。先生心上事。賤子病中詩。</text>
<title>次退溪韻</title>,<text>死病方投紱。追思吾計疏。適情周夢蝶。知樂我非魚。見大登山孔。科盈問水徐。漆雕云未信。點也復何如。</text>
<title>次退溪韻 其二</title>,<text>我昔守官日。沈痾非一晨。始知遊宦苦。未免爲親貧。黽勉經旬歲。摧頹作廢人。歸來連死命。五載鬢全銀。</text>
<title>贈風詠亭主人 亭主金季珍。爲尙州牧。州有樓。亦名風詠。</title>,<text>亭名偶似樓。是處可淹留。不禁思鄕夢。仍添臥病愁。符章歸使邸。詩卷別朋儔。好保千金骨。他年作勝遊。</text>
<title>贈李廣文</title>,<text>自入芝蘭室。深知有父兄。雲窻硏魯論。聖化育周黌。江海來兼味。溪山送一生。梅花何處發。夢斷月三更。</text>
<title>次閒亭韻</title>,<text>未斷杯中物。誰憐病裏身。霜添今鬢髮。風散舊精神。茅屋人煙捲。蓬門月色新。蕭然臥一室。或道此翁眞。</text>
<title>梅月亭亭在完山館</title>,<text>少小來遊地。于今二十年。寒英尙未吐。皓景已虧圓。氷雪凄淸裏。星河隱映邊。他時會相見。詩酒償前緣。</text>
<title>贈子膺</title>,<text>一點壁間燈。相看盧子膺。癡將詩作伴。狂與酒爲朋。進學君無懶。治心我豈能。迂疏經世志。笑罷齒生氷。</text>
<title>謝申彦沃贈燕京酒器</title>,<text>珍重沈香石。傷心柚子盆。杜陵稱作聖。介甫喜能言。邂逅燕花器。追隨魯酒尊。吟詩仍就醉。苔色與蠔蓀。</text>
<title>次申 濆 軸中韻</title>,<text>橘林名已好。書史友羣英。游刃恢餘地。冷風御太淸。江山長在眼。塵土豈關情。邂逅雲千里。春禽政勸耕。</text>
<title>奉贈門巖</title>,<text>許身期稷契。論學慕周程。落日狂歌發。名花醉眼明。桑麻人事近。墟落鳥飛輕。綠酒關懷甚。誰回不夜城。</text>
<title>奉贈門巖 其二</title>,<text>病子猶能飮。先生莫愛琴。悠悠竝一世。藐藐幾同襟。不怕論交淺。何妨勸爵深。西山生暝色。隨意且狂吟。</text>
<title>贈金載淸 瀷</title>,<text>乙巳年相別。于今九度秋。杯觴慰我病。膂力羨君遊。晤語三竿日。分携萬斛愁。親朋幾問訊。珍重此相投。</text>
<title>次永慕堂韻</title>,<text>構堂名永慕。朝夕想形容。愴惻臨霜露。漣洏感樹風。林烏啼落日。溪獺祭寒潨。瞻望懷靡及。親恩天地同。</text>
<title>贈重遠。兼示茂叔。</title>,<text>新滄秋九月。潮落晩波明。前歲經過地。如今夢想情。黃花開太晩。綠酒酌便盈。千里相思苦。西風木葉鳴。</text>
<title>別送容季</title>,<text>二載相逢地。還同桃李春。銜杯歡好月。摻手惜芳辰。碧草連湖外。靑山遶漢濱。明朝鞭匹馬。悵望菊花晨。</text>
<title>環碧堂堂在光州東。築石爲臺。作堂其上。俯臨深湫。堂主金公允悌字恭老。號沙村。</title>,<text>帶得溪橋月。行吟水上遊。亂松依小麓。盤石入中流。在藻魚知樂。盈田稻有秋。奇花明醉眼。征馬立芳洲。</text>
<title>送慶老</title>,<text>送子淸溪上。留吾綠樹陰。十年湖海路。千里漢江潯。且倚筆鋒勁。寧嫌盞底深。臨分醉不省。魚鳥助長吟。</text>
<title>瀟灑亭韻</title>,<text>空翠輕吹面。懸流淨洗心。花風香谷口。雪月霽山陰。自領閒中趣。何關病裏吟。池塘夢已久。回首變鳴禽。</text>
<title>題瀟灑翁與子書後。以示梁甥。</title>,<text>三復君嚴府。丁寧滿紙書。人身多事裏。天分有生初。所貴惟無忝。能全實在予。脫然軀殼外。世累摠空虛。</text>
<title>見寡悔書</title>,<text>昨見盆城面。今看寡悔書。心懷無遠近。天月有盈虛。斷酒曾知戒。逢場不願餘。茅簷向落日。世道復何如。</text>
<title>與叔道夜話</title>,<text>高軒無月夜。風裏一燈明。罷酒人初散。橫琴思更淸。絃調鸚鵡語。曲轉鳳凰鳴。莫歎無鍾子。須爲山水聲。</text>
<title>贈伯鎭之子</title>,<text>天道惟誠也。人心盍敬哉。理從心上會。性自道中來。不待安排著。須看次第開。到頭功盡處。游刃見恢恢。</text>
<title>寄金溝校長</title>,<text>吾祖曾經地。黌堂今若何。爲言衿佩列。須泝孔顔波。舊識東墻柏。相思北沼荷。秋風心萬里。念子一長歌。</text>
<title>奉贈奇德優 大有</title>,<text>驥子非常調。生平許肺肝。鄕閭元不間。家世本相歡。桑柘風煙合。松楸雨露漫。願言長勿替。同社燕炎寒。</text>
<title>至日。贈別仲明還覲。</title>,<text>一陽初發地。風雨似春寒。病久相逢少。情多欲別難。千山猶積雪。百谷幾氷灘。歸去趨庭際。無他報萬安。</text>
<title>奉呈瀟灑園</title>,<text>瀟灑園中叟。飄然出世塵。千災禳一善。百福倂諸神。動忍天仁愛。優游我德隣。窮秋幸有暇。不厭訪崖濱。</text>
<title>挽慕齋金先生 安國</title>,<text>淵源伊洛後。棠棣共垂休。堯舜平生志。江湖十載憂。至誠回睿眷。潛德著神謀。政屬安危望。云何不少留。</text>
<title>挽慕齋金先生 安國 其二</title>,<text>湖邑旬宣日。棠陰仰德聲。褒名慙小友。應擧忝門生。末技煩推奬。斯文愛講明。乾坤香一瓣。悲恨激中情。</text>
<title>挽慕齋金先生 安國 其三</title>,<text>早稟純剛質。乾坤任此身。精誠通日月。勳業在經綸。湖嶺回民俗。華夷感德隣。哲人今不淑。朝野總傷神。</text>
<title>挽養眞翁 河萬里</title>,<text>偃仰閒身世。孤軒獨養眞。生庭多寶樹。接屋盡芳隣。聖代還遺逸。高標竟隱淪。千年閉白日。何處問音塵。</text>
<title>挽遠期郞中</title>,<text>十年親面目。一代照心腸。子有平生志。吾無時世粧。逢場齊嘯咏。寓興接杯觴。乍喜僑居近。云何忽已亡。</text>
<title>挽遠期郞中 其二</title>,<text>幼承詩禮敎。早發顯揚資。步逐長途健。心從壯歲違。高堂猶未老。虛室更堪悲。況復傷心處。當年膝下兒。</text>
<title>挽遠期郞中 其三</title>,<text>傾蓋情還舊。周庠幾共遊。中年頗異路。比歲復同流。江晩愁南浦。湖春醉北樓。 光州北樓 當時離合地。回想轉悠悠。</text>
<title>挽金典翰 紀</title>,<text>早歲看頭角。文華世習傳。鵷行無出右。鳳質孰爭先。故土三千里。浮生四十年。如何運命薄。無路問蒼天。</text>
<title>挽金典翰 紀 其二</title>,<text>迢遞江鄕遠。君今何處人。天涯長逝客。歲暮未歸身。北闕留餘戀。南州絶後塵。悲涼成異世。永負故山春。</text>
<title>挽安判官</title>,<text>鷦山有舊業。遊宦卽當年。玉闕初承召。金門再着鞭。如何拜命日。又作夢楹眠。秋月鶉津上。無緣更泛船。</text>
<title>挽安判官 其二</title>,<text>靑草安公後。詩書屬子身。高標淸出世。雅度遠超塵。孝友人爭仰。功名志未伸。傷心百年事。欲說更無因。</text>
<title>挽門巖</title>,<text>蚤歲看頭角。中年賦鹿鳴。功名塞叟馬。身世楚江萍。千里優游地。三春泯默情。凄涼薤露曲。腸斷不堪聽。</text>
<title>挽門巖 其二</title>,<text>十載憂君切。孤魂一夢驚。天涯客未返。山畔涕潛零。每到相忘地。何堪永訣情。繁雲飄遠目。衰鬢益星星。</text>
<title>挽門巖 其三</title>,<text>問學淵源正。觀瞻氣象恢。餘功到衆藝。累世育英才。莫問平生事。空留萬古哀。松聲歸路迥。白首病中回。</text>
<title>瀟灑園主人挽</title>,<text>幾歲相思苦。悠悠瀟灑園。斯人今已矣。病我復何言。白髮明垂領。靑山黯斷魂。空餘五曲水。臥想泝眞源。</text>
<title>挽奇上舍 進</title>,<text>種學同金友。風波別恨長。窮途負壯志。薄宦爲高堂。書史看千古。榮枯撫衆芳。溪山寄漫興。不覺百年忙。</text>
<title>挽奇上舍 進 其二</title>,<text>晩來名野逸。幾歲賦閒情。敎子詩堪訓。持身事可經。看雲眠白日。帶雪斲黃精。一入南柯夢。千秋不復明。</text>
<title>車先生 希胤 挽</title>,<text>湖海家鄕遠。京城身世非。靑衫宦味薄。白髮故交稀。鳳去桐無實。鸞孤鏡自輝。丹旌飛舊國。薤露淚霑衣。</text>
<title>挽孫三宰 仲暾</title>,<text>位居調元地。年當大耊時。勞謙卑自牧。好禮敬爲基。國已推耆舊。天何不憖遺。兼將朝野慟。豈獨悼吾私。</text>
<title>挽錦陽君吳 謙 夫人安氏</title>,<text>早訣終天痛。生資自靜嘉。宜家桃有實。配德玉無瑕。八命封君宅。三刀刺史衙。母儀懷闔境。攔道哭靈車。</text>
<title>拜李壯元。座上有詩。以下一百二十一首別</title>,<text>廻望高原上。江山十里餘。長汀沙映帶。遠岸樹扶疏。列巘粧雲髻。橫岡舞翠裾。輕陰涵返照。飛帆下淸虛。</text>
<title>吳先達 詮 將下鄕。送之以詩。</title>,<text>都城離合地。湖海短長亭。誰憐韋帶瘦。爭歎錦衣榮。遠別頭堪白。新知眼共靑。相看還脈脈。身世一飄萍。</text>
<title>又用前韻</title>,<text>灎灎盈觴酒。勞勞送客亭。輕飆生後席。寒日照前榮。亂雪千山白。浮雲一抹靑。淋漓將醉倒。江漢笑浮萍。</text>
<title>贈別</title>,<text>一紀離違際。三杯晤語餘。凌晨醉北闕。指日戒東車。海外聲名久。年來鬢髮疏。休將關路遠。去問武陵魚。</text>
<title>贈別 其二</title>,<text>迢遞湖南路。蒼茫歲欲除。松楸隣我邑。桑麥近君居。定有回春雁。寧無下海魚。政成公事少。吾亦往來於。</text>
<title>良才雨中</title>,<text>山雨連朝暮。他鄕客政愁。海棠紅欲亂。階草綠方柔。咄咄林間鳥。啾啾郭外鳩。何堪午夢罷。旅榻獨夷猶。</text>
<title>良才雨中 其二</title>,<text>鄕關春政暮。驛路夏方初。旅枕三更夢。行裝一卷書。空長滅征鳥。水闊迷歸魚。梅雨江雲北。京塵化素裾。</text>
<title>奉謝白大裕評事</title>,<text>曾聞天下白。記室塞雲端。幾歲淸塵隔。中秋皓景闌。君忙馳驛路。我病臥湖干。吹帽臨佳節。余冠爲子彈。</text>
<title>主人求詩。書其扇上。</title>,<text>芹泮追隨久。雲程騰翥先。惟吾湖外散。見子嶺頭仙。醉作燈間飮。吟成別裏篇。明朝雲樹思。萬里兩茫然。</text>
<title>大殿春帖</title>,<text>千門涵淑景。佳氣入春饒。盛治從今見。休明視古超。玄機回渺漠。大樂聽淸遼。平秩看東作。民生得自聊。</text>
<title>法聖倉會話軸。爲城主題。</title>,<text>宸恩汪薄海。爲國各奔趨。撲地羅廛閈。迷津接舳艫。稅充王府用。膳入御廚需。餘事供遊覽。昇平四美俱。</text>
<title>上巳踏靑</title>,<text>有興裁春服。無妨作晩遊。周家觴曲水。晉客詠淸流。陌上紅方嫩。郊邊綠政柔。浴沂當日意。回想轉悠悠。</text>
<title>太液芙蓉</title>,<text>肅肅千門裏。澄波鏡樣寒。仙葩嬌欲語。淨色遠堪觀。最喜瑤池種。偏宜玉井闌。誰論木芍藥。騰價致金鑾。</text>
<title>蓬萊曉月</title>,<text>碧海氷輪輾。天鷄曉漏遲。寒蟾九萬里。丹桂幾多時。皎潔銀河轉。淸漙玉露滋。餘光依自幸。摸寫愧難支。</text>
<title>金陵懷古</title>,<text>鳳去臺千古。城空倚斷霞。晉宮空粉黛。吳殿失繁華。古道林狐窟。斜陽野草花。盡輸龍虎氣。昭代屬皇家。</text>
<title>宣傳官契軸</title>,<text>赳赳推聲望。華𢸴禁裏開。宣傳天上下。罷直日邊廻。養爾昇平夕。要他急難才。從容尊俎際。英略亦須恢。</text>
<title>中宮殿春帖 代人作</title>,<text>地儀玄象覆。月配太陽昇。專靜心無介。咸亨化有徵。蜀塗堪讓德。莘摯亦羞稱。至矣資生遍。千年好順承。</text>
<title>江亭會飮</title>,<text>樹木簷楹外。歌吟雪月中。臨江氷滿目。把盞酒盈胸。有燭夜成晝。無琴松自風。三更興未盡。醉著鬢丰茸。</text>
<title>越二日。復用前韻。</title>,<text>前宵乘雪馬。往返醉鄕中。皎潔三千界。微茫八九胸。忘形耽勝賞。失計觸寒風。擁褐猶堪戀。瓊華綴翠茸。</text>
<title>聽琴歌</title>,<text>靑山酒不盡。傾耳聽鳴琴。松老千年色。天長萬里心。星河稍燦爛。杯爵且淋淫。秉燭酣淸夜。留連寓醉吟。</text>
<title>又戲長卿。用前韻。</title>,<text>爲問相如渴。惟憐卓氏琴。臺邊無絶響。壁裏孰挑心。滌器人嫌蕩。當壚世笑淫。誰看翻覆手。便聽白頭吟。</text>
<title>別柳仁仲</title>,<text>雪從今夜白。日比曩時長。千里思鄕客。三杯惜別腸。當年心共事。異日立兼揚。醉後臨風晩。悠悠雲樹茫。</text>
<title>翰林贈五律。求和。</title>,<text>井裏伸跬步。龍門拜李君。玲瓏承玉韻。燦爛仰星文。酒外秋風嫋。詩邊海日曛。自榮陪後席。瞻望德彌薰。</text>
<title>大殿端午帖</title>,<text>南風彈舜曲。瑞莢報堯蓂。綵縷纏長命。朱符帶赤靈。門懸蒲艾滿。衣試葛羅輕。誰復江潭上。行吟歎獨醒。</text>
<title>次石軒先生韻。贈信道上人。</title>,<text>山中輸一寂。谷外謝千譁。唇慶靑峯下。剛泉綠水涯。御風閒慕列。逐日苦憐夸。世慮吾要滌。分渠數椀茶。</text>
<title>飮趙養仲 存 酒。仍被主人求詩。</title>,<text>醉步迷行徑。衣裳汚濁流。王孫深見遇。客子信難酬。夜坐絃聲遠。晨興酒意悠。喜聞天日曲。聊復爲君留。</text>
<title>大殿端午帖</title>,<text>文明周禮樂。煥赫舜衣裳。令節回中夏。陽光溢上蒼。蘭湯初沸暖。蒲酒更凝香。且獻華封祝。風淸晝景長。</text>
<title>次歸來亭門巖韻</title>,<text>亭上歸來客。林園自昔時。淸和佳節會。歌吹暮雲遲。竹逕人初散。荊扉我不知。狂吟醒醉裏。言志卽爲詩。</text>
<title>次歸來亭門巖韻 其二</title>,<text>主人多愛客。尊酒宴良時。就醉歌筵密。忘歸舞袖遲。提携深淺爵。傾倒舊新知。不省行穿竹。誰傳席上詩。</text>
<title>贈金載淸</title>,<text>白髮今非昔。黃花尙未秋。悠悠湖外面。脈脈漢陽遊。得酒渾忘病。哦詩不用愁。臨分鐙欲截。井轄莫論投。</text>
<title>送別</title>,<text>詩媒今日契。面托後年期。雲外孤帆影。天涯萬里思。風吹倦客夢。月照異鄕巵。羨子萱堂側。晨昏彩服隨。</text>
<title>送別 其二</title>,<text>雨霽開窻看。天雲一望平。松聲還屑窣。山色靜分明。酒斝因愁倒。詩囊得句傾。何當復遠別。客裏若爲情。</text>
<title>泛金灘</title>,<text>晩泛金灘棹。高瞻李子亭。鷺眠洲畔葦。魚闖浪頭萍。雲影侵山白。天光著水靑。菱歌生浩蕩。孤興入冥冥。</text>
<title>金溝館話別</title>,<text>簷前看白日。杯酌對黃堂。少小遊前闔。何年醉後塘。風煙方向晩。松竹政涵涼。惜別因留語。囱囱去路長。</text>
<title>大年以酒來訪。戲邀叔氏。</title>,<text>昨醉歸來酒。而今又擧觴。溪魚時入饌。籬菊晩凝香。自笑李居士。難招王歷陽。前山煙霧暗。雙眼更蒼茫。</text>
<title>丙午夏。余旣病無所事。惟致意於種蒔。而盆具顧未可卒得。乃移竹於汲罌。至再皆用種法。猶不活。各節解而死。冬有樵童。得稚松一叢。其株三十有二。栽之碗中。亦死。又嘗有溪蓀二叢。一傅之蠔背。以爲常玩。一仍在石上。雪山交代。適來見。爲敎工人。略倣鼎爐爲制以送之。石上者。傍列他奇石。下鋪以白沙。而放以小魚。寘之庭。極寒凍裂。魚亦不能存。舍南有菜畦。泉流自籬外入圃。鑿一掬地。累石而瀦之。所畜魚先後凡若干尾。或殘於猫。或蝕於蟲。又或爲兒輩之烹食焉。無孑遺者。申彦沃氏致盆柚。長可尺餘。益所撫玩。至冬而失其養。且爲兒童所振搖。遂以槀死。梅則丙午春。在長城家。少子從虎。所移上破器者三。而自來南山家。夏死其一。一死於丁未冬春之交。而盆改於許應瑞。所存一株。再爲生員叔之羔所齧。枝葉尙未能更萌焉。陳惟善家。有怪石。今致之墻下。時四月壬辰也。</title>,<text>夏竹離盆節。寒松瘁碗叢。氷堅蓀鼎裂。賊盡甃魚空。柚困兒搖萎。梅傷獸齧童。墻邊醉道士。幾歲楚山中。</text>
<title>閒居卽事</title>,<text>竹新猶帶碧。梅老漸能斜。黃待重陽菊。紅留四季花。風翻陶令秫。雨打邵生瓜。自對韓盆水。仍憐漢客槎。</text>
<title>謾書</title>,<text>鷄鳴海色動。月落曉光寒。蕙帶經時緩。蘭膏過夜乾。長天憑望盡。永日坐銷難。却對南山坐。詩書懶更看。</text>
<title>新晴</title>,<text>雲物逢春早。新晴鏡發奩。竹中棲暮鵲。天上掛寒蟾。積雪全消麓。輕煙半入簷。橫斜梅一樹。要我莫相嫌。</text>
<title>晴後</title>,<text>浩浩霜村北。浟浟祭石南。潮平黃卷潦。風靜碧凝潭。松影山將落。雲光天與涵。一心如若此。天地可相參。</text>
<title>致詩。謝西齋。</title>,<text>散漫松間影。玲瓏氷下泉。尊傾調急管。月側罷淸筵。醉舞沿溪曲。狂歌遶樹邊。歸來興不盡。嘯詠謝諸賢。</text>
<title>淸遠樓作</title>,<text>地勝臨空闊。憑欄絶世紛。池涵山夜月。窻入海天雲。玉密深凝碧。金團晩吐芬。相忘魚鳥樂。終歲度朝曛。</text>
<title>別雲師。和其韻。</title>,<text>莫擬詩壇將。龍鍾十數年。師來眞偶爾。吾病奈其然。白日明茅屋。蒼苔滿石田。柴扉恨不出。此骨豈能仙。</text>
<title>贈梁漢</title>,<text>君以一壺酒。銷吾千載憂。風光方在夏。鬢髮奈先秋。羨子精神壯。嗟余筋力柔。工夫須戒愼。歲月怕如流。</text>
<title>卽事</title>,<text>旭日初騰海。微煙半映簷。疏籬圍積雪。喬木隱輕簾。酒滿情彌重。顔酡興更添。長吟雙耳熱。不覺早寒嚴。</text>
<title>贈金珍原 萬鎰</title>,<text>草屋逢情友。松簷發酒狂。金鰲山落日。大麥洞靑陽。一醉無論外。千鍾不計場。風光正浩蕩。且飮莫商量。</text>
<title>過謹夫家前溪亭</title>,<text>山尖華岳勢。岸曲錦江流。連原靑靄靄。出岫白浮浮。歇馬亭還古。吟詩稻欲秋。良朋在天末。此過阻淸遊。</text>
<title>贈孟明，寡悔，吉元三君子。</title>,<text>昨晩欣相晤。今來喜再歡。扁舟依側岸。危閣俯層欄。促席談今古。忘形照肺肝。如何又告別。使我抱博博。</text>
<title>孟明示以寡悔別章。余亦爲贈。</title>,<text>好人不多得。送君其奈何。那堪會面地。復此贈行歌。葉落千山徑。江淸萬里波。優游隨所適。自樂豈由他。</text>
<title>贈尹景仁</title>,<text>華岳松明雪。孤軒酒滿杯。長吟忘日暮。遠抱爲君開。鄕土情何切。朋游興未裁。村童喧擊鼓。驚倒歲華來。</text>
<title>題龍亭環碧堂下。有龍湫。故曾以名亭。</title>,<text>百尺長松下。危欄俯碧灣。苔磯經雨潤。柳岸送春還。隱映林間屋。參差郭外山。峯西日未落。宿鳥欲投巒。</text>
<title>贈君直 同寢于環碧堂</title>,<text>盡日溪邊雨。通宵松上風。低佪談笑共。淹滯枕衾同。未散雲容黑。初開曙色紅。囱囱臨別語。何日更相逢。</text>
<title>贈釋堅上人</title>,<text>早晩離方丈。春山淡靄邊。頻尋塵裏榻。要就軸中篇。洛涘吾行急。湖陰爾跡偏。囱囱詩八句。相憶在他年。</text>
<title>大谷與仁仲夜話</title>,<text>候蟲鳴夜涼。列宿耀寒芒。行色從千里。朋情對一場。偏嫌催短律。轉怕屬深觴。不寐挑燈坐。明朝別意忙。</text>
<title>次李寧海龍城韻 相遇於鎭安</title>,<text>知章換酒處。太白下樓時。千古存餘韻。當年逸幾詩。應看石磊磊。莫歎棗離離。痛飮須今日。明朝何處思。</text>
<title>詠山中四景</title>,<text>洗耳人間事。榮枯總不知。松花香散漫。雲影暖依遲。落葉聞風夕。寒梅見雪時。蕭然眞箇興。今歲及來玆。</text>
<title>螢火</title>,<text>涼秋夜寂歷。處處見流螢。曄曄終難定。區區強自明。已將星有嘒。旋與燭雙熒。未足看書帙。何堪照畫屛。</text>
<title>雨中</title>,<text>雨灑南樓晩。雲光異昔時。庭松明露葉。谷柳亞風枝。隴上苗興槀。原頭草被滋。從今汔可樂。一澤亦恩私。</text>
<title>次容兄到礪良所作韻</title>,<text>一生長作客。幾歲走塵煙。困頓江波涉。間關嶺路緣。未投宗愨筆。誰贈繞朝鞭。事業休中畫。山高石一拳。</text>
<title>題仲警壁上</title>,<text>卜居儘幽寂。不知人世忙。門墻連樹影。窻戶襯雲光。欹枕詩成癖。傾觴酒入狂。鷄棲兼犬吠。閒臥任星霜。</text>
<title>尹上舍明允 洵 蓮亭韻</title>,<text>池虛先得月。閣冷半侵蓮。風汎靑錢上。波明紅錦前。塵間回白眼。醉後望靑天。靜對亭亭植。榮枯付寂然。</text>
<title>次悅卿病中詩。示平叔。</title>,<text>病中還有病。無酒儘堪愁。歲暮酬深爵。春來買健牛。風塵雖隔面。霜雪欲蒙頭。燈火論心地。詩窮是我仇。</text>
<title>贈性澄</title>,<text>皇天賦物性。澄澈各完全。只主中心敬。無爲外累牽。巖花鳩尾寺。江月飛湍淵。弱喪須知懺。歸來保本然。</text>
<title>和惟善詩韻</title>,<text>隔墻花發蕚。繞砌菊移叢。山迥日猶在。尊深酒不空。竹竿靑裊裊。松蓋翠童童。男子形骸外。相忘一醉中。</text>
<title>定惠寺僧行靖求詩</title>,<text>定惠新羅寺。浮圖十二層。峯奇山崒嵂。松老葉鬅鬙。出岫雲無住。尋源水自澄。海棠寧擅美。冬柏傲寒氷。</text>
<title>江上</title>,<text>木馬層氷上。寒江萬里風。垂綸逢釣客。把酒對詩翁。編閱瓊瑤窟。吟憑造化功。銀鱗供潑剌。笑罷雪飄空。</text>
<title>贈碧松亭主人</title>,<text>碧松亭下客。長醉碧松亭。可想超凡輩。從知逸世情。鳧鵝看泛沒。蔬卉見生成。朝暮隨心賞。怡然樂此生。</text>
<title>棲山寺。寄仲吉。</title>,<text>積雪千山疊。寒雲天一涯。十年來往斷。半幅別懷多。病鶴驚松露。離鴻叫岸沙。舊遊空在目。何日復相過。</text>
<title>新晴</title>,<text>乍出荒茆峒。還經弱柳汀。崖懸藤蔓絡。磴絶樹根橫。雨過苔添綠。雲垂水更靑。征鞭隨意著。僕僕作閒行。</text>
<title>題肩吾壁上</title>,<text>淺深花映日。疏密草爭春。離合驚南北。朋知雜舊新。聞君多疾病。喜此定精神。壁上題詩句。吟來趣更眞。</text>
<title>題人家亭子</title>,<text>聞說池邊柳。靑靑四五條。亭高殊爽塏。境勝絶煩囂。綠草緣平路。滄波沒半橋。松楸依百歲。錫類有瓊瑤。</text>
<title>贈文師</title>,<text>往歲茅簷下。依俙醉眼看。窮廬勤慰訪。遠別幾炎寒。我病嗚呼老。渠行不作難。千山飛錫杖。回首笑蹣跚。</text>
<title>贈文師 其二</title>,<text>四季花邊醉。僧來展軸看。庭前梅結子。日下客憑欄。菊對杯中聖。萱將病裏歡。芒鞋山欲晩。庭際獨盤桓。</text>
<title>題畫竹</title>,<text>筆下傳噫氣。長林不自由。枝枝生颯爽。葉葉戰颼飀。坐我瀟湘岸。融神鼓瑟秋。旁條未摧落。靜聽亦脩脩。</text>
<title>贈僧。兼寄吳君。</title>,<text>山人傳尺素。知自谷城吳。方丈三韓地。靈仙萬古區。登探妨蹩躠。悵望苦踟蹰。入手雙鸞尾。臨風病欲蘇。</text>
<title>醉贈李礩</title>,<text>光山通判酒。提挈有賢孫。細酌靑燈下。長吟白月痕。竹聲驚醉耳。梅影慰詩魂。欲謝還無地。相思未敢言。</text>
<title>次慶老韻</title>,<text>看君此夕寫。已是十年題。世事成今古。人生歎北西。吟憐遠樹綠。醉任暮煙迷。此會良非偶。休嫌數日携。</text>
<title>瀟灑亭韻</title>,<text>五載遊蹤斷。依然竹外扉。池魚曾識面。園木幾添圍。林壑無非主。溪山人自稀。眼前無俗物。心地見精微。</text>
<title>寄贈金尙州季珍</title>,<text>尙宰今元結。罷氓得子蘇。誅求無使牒。劫掠絶民虞。餘事耽文墨。馳書授簡觚。狂吟聊走筆。率爾博胡盧。</text>
<title>華陽亭</title>,<text>水闊經新雨。山明轉夕陽。風威全息浪。雲物政涵光。近岸亭誰築。中流鳥自翔。回舟乘暝色。去去上蒼茫。</text>
<title>次門巖韻</title>,<text>東皐舒嘯去。竹裏百年亭。坐客方乘興。鳴禽如有情。望中山水綠。深處笑談淸。自然幽意在。不必慕淵明。</text>
<title>次門巖韻 其二</title>,<text>昔人久已去。往跡留園亭。遠想貽孫業。偏驚爲客情。脩篁秋色淨。綠樹夏陰淸。醉罷黃昏後。無心待月明。</text>
<title>苦雨嘆</title>,<text>一雨終宵苦。風威借吐呑。橫吹衝瓦隙。散漏射椽根。顚倒移書案。驚呼列水盆。床床沾濕盡。兀坐待朝暾。</text>
<title>次環翠亭韻</title>,<text>環翠亭誰主。聞來欲問松。須敎客路闊。莫使酒尊空。登望身雖隔。吟哦思豈窮。安能扶病去。一醉亂雲中。</text>
<title>無題</title>,<text>暮景侵來甚。靑年過去何。人從厚與薄。我愛實兼華。細雨茅簷下。淸漪水閣阿。相思添病渴。強嚼不時瓜。</text>
<title>贈元禮</title>,<text>昔君共遊樂。今我獨離憂。依依泮水面。忽忽洛城頭。海月阻淸話。山雲送晩愁。龍門空悵望。何日泛仙舟。</text>
<title>李君求詩</title>,<text>簷外看星斗。窻間引酒杯。挑燈一夜話。對席百年懷。高柱歌初罷。狂詩興未裁。休慳發一曲。隨處助談諧。</text>
<title>剛仲將下鄕葬其兄。求挽。</title>,<text>草草浮生事。悠悠不復言。誰知醉太白。竟作病文園。泯默傷歸地。悲涼慘在原。最憐鸞失侶。窺鏡日銷魂。</text>
<title>聘母挽</title>,<text>初悲男子絶。稍喜女孫蕃。坐膝歡爭甚。扶床笑語喧。荊妻留永侍。孩稚受偏恩。擬撰苗宗誌。羞非吏部言。</text>
<title>聘母挽 其二</title>,<text>經營初黽勉。舊業發孤寒。羣下治專肅。諸姬待更寬。隣閭周匱乏。賓祭飭盤餐。女士看今世。誰書事不刊。</text>
<title>挽金原祖 積</title>,<text>桂籍登名久。官高貳六卿。王言曾出納。使節舊澄淸。學士悲先沒。齋郞佇後榮。云亡失耆老。爲國倍傷情。</text>
<title>挽柳君 沿漑</title>,<text>內翰名南斗。聰明不世才。承家還有子。逝水又生哀。關塞音塵隔。溟波歲月頹。千山氷雪裏。一臥恨難裁。</text>
<title>挽門巖</title>,<text>在世知無憾。安閒當鼎鐘。樓臺風淡淡。庭院雨溶溶。翣嶺違先隴。榮山托古封。德音眞莫逆。旌紼慘窮冬。</text>
<title>挽門巖 其二</title>,<text>聞說先君子。曾深泰嶽知。婚姻應作好。家室兩相宜。卅載偕琴瑟。終身恨別離。傷情餘一紀。地下續前期。</text>
<title>挽遠期郞中</title>,<text>落日投君話。元龍抵頂眠。敲門驚醉夢。擧眼勸登筵。迭嗽松邊水。催題筆下牋。歸來從此訣。無復對吟肩。</text>
<title>挽遠期郞中 其二</title>,<text>慷慨懷千古。軒䀚接一尊。交游推氣槪。流俗聳談論。精爽非前日。風聲屬後昆。江湖陳迹在。遺恨隔春萱。</text>
<title>挽載寧郡守</title>,<text>南班初入仕。北郡竟分符。歷秩存名望。爲官作範模。吏民還涕泣。朋識盡嗚呼。賴有螟蛉托。堪將舊業輸。</text>
<title>挽載寧郡守 其二</title>,<text>客路靑山外。功名白髮時。田閭勞字撫。簿牒苦紛披。地下三千世。人間六十朞。孤魂悲舊宅。執紼淚雙垂。</text>
<title>挽瀟灑園主人</title>,<text>鬱屈靑霞意。悠悠入永宵。春萱奈半落。棣玉有先凋。吳水龍分劍。秦臺鳳合簫。冥間如見女。報我鬢蕭蕭。</text>
<title>挽瀟灑園主人 其二</title>,<text>累世婚姻好。心肝各洞然。龍鍾吾可愍。零落子堪憐。松梓留餘迹。溪山有舊緣。沈痾阻執紼。擁褐帶寒煙。</text>
<title>挽瀟灑園主人 其三</title>,<text>瀟灑園泉石。人亡奈爾何。徵詩曾有詠。挽柩奈無歌。草樹荒村裏。乾坤碧岫阿。存亡從此別。兄去我沈痾。</text>
<title>挽孫三宰</title>,<text>鼎軸推耆舊。天何不憖遺。當家無嫡嗣。傳業屬旁支。儉德人追慕。謙光史可垂。傷心百年事。惻愴自孤嫠。</text>
<title>挽李仁仲 宗元</title>,<text>早結同鄕分。中忝一榜交。芹宮裾共接。柴戶手常敲。縱酒乘酣醉。忘言雜戲嘲。如何今永逝。虛室怨蠨蛸。</text>
<title>挽景明君 忱 夫人</title>,<text>閥閱坡平裔。輝光仙李枝。宜家名素著。協德事堪垂。幾歲存亡恨。如今子女悲。重泉尋舊約。短旐帶寒颸。</text>
<title>挽奇上舍</title>,<text>傾蓋聞先子。淸塵憶暫承。秋成逢玉樹。夏屋映壺氷。空北方奔驥。圖南政擊鵬。千鍾乖祿養。心折白雲層。</text>
<title>挽錦陽君夫人安氏</title>,<text>玉色光城伯。溫溫積德基。同聲宜窈窕。無間指非儀。琴瑟平生好。悲歡卒歲期。凄風驚綉幄。內政恨誰尸。</text>
<title>挽錦陽君夫人安氏 其二</title>,<text>婦德無餘欠。如賓四十年。尊卑和梱內。兄弟翕堂前。公綽家庭懿。仙源配偶賢。箕疇歉一福。司命失常躔。</text>
<title>挽李進士 坤 母氏</title>,<text>桃李初歡久。桑楡暮景遷。未亡非累歲。之死忽當年。子女成家後。兒孫滿眼前。重泉無所恨。壽福此雙全。</text>
<title>挽李進士 坤 母氏 其二</title>,<text>兆吉知神相。辰良逼歲開。靈烏輸土盡。野鹿護松來。望向秋雲斷。心因丁刻摧。何堪失怙恃。號慟怨缾罍。</text>
<title>挽容兄姨</title>,<text>連袂桓家舊。無分同氣親。春秋子女長。歲月酒漿陳。凶訃傳千里。沈痾誤一身。空山傷瘞璧。此日淚霑巾。</text>
<title>挽李伯喜祖</title>,<text>初從司馬選。幾歲試牛刀。政抵催科拙。心因字撫勞。寬和遺惠愛。廉潔厲貪饕。積善知餘慶。諸孫盡俊髦。</text>
<title>挽李顯卿 光國</title>,<text>耿介乖流俗。殫情向友朋。龍門雖蹭蹬。鵷列亦騰凌。大限中年盡。沈痾一夕乘。無兒何所托。念此慟難勝。</text>
<title>挽監司</title>,<text>好享人間壽。悠悠七十春。慈祥原性稟。悃愊見天眞。故里迎旌翣。窮村泣吏民。佳城悲執紼。薤曲淚盈巾。</text>
<title>挽歌 挽人而失其名氏。竝以類見之。</title>,<text>早服門庭訓。于歸德有儀。中年鸞鏡破。竟歲柏舟悲。婉孌偕亡約。殷勤同穴期。幽明終不隔。地下會重隨。</text>
<title>挽歌 挽人而失其名氏。竝以類見之。 其二</title>,<text>不獨才名盛。仍兼德業優。經綸大手筆。霖雨巨川舟。五紀人間事。千秋地下遊。承家無子女。一恨幾時休。</text>
<title>挽歌 挽人而失其名氏。竝以類見之。 其三</title>,<text>翰墨專場早。風雲得路賖。馬卿曾在病。莊叟久忘家。得喪看槐夢。風聲倚棣華。諸孤何怙恃。三紀是生涯。</text>
<title>挽歌 挽人而失其名氏。竝以類見之。 其四</title>,<text>韓滂年尙少。羅隱志空休。未躡靑雲路。還題白玉樓。高堂子夏哭。虛室衛姜舟。在腹迷男女。荒涼土一丘。</text>
<title>挽歌 挽人而失其名氏。竝以類見之。 其五</title>,<text>三紀信須臾。微官豈足娛。歡榮不滿眼。神祟忽纏軀。已隔孤棲匹。終無反哺雛。佳城今永閉。慘惔曉風呼。</text>
<title>挽歌 挽人而失其名氏。竝以類見之。 其六</title>,<text>富貴元非願。高年德竝崇。生涯隨水盡。世事逐雲空。白日千年後。黃粱一夢中。九原嗟寂寞。山月掛疏松。</text>
<title>挽歌 挽人而失其名氏。竝以類見之。 其七</title>,<text>家世芳名遠。芝蘭奕葉猗。達尊推德業。遐算近期頤。南極星芒隱。東門薤曲悲。無兒憐伯道。執紼淚雙垂。</text>
<title>挽歌 挽人而失其名氏。竝以類見之。 其八</title>,<text>高年踰大耋。榮寵自皇天。德配鴻儒重。名因驥子傳。悲風吹舊宅。苦月照新阡。此去應無恨。三山尋宿緣。</text>
<title>次蘇齋韻 以下五首增</title>,<text>金鰲山上月。影落碧波亭。橘老風期遠。梅仙氣骨馨。誰乘緱嶺鶴。與問楚江萍。歲晩相思苦。秋蟲四壁聽。</text>
<title>次蘇齋韻 以下五首增 其二</title>,<text>倀倀千年後。空懷慕考亭。終身扣絶響。何處襲遺馨。暗暗平林雨。悠悠江漢萍。願言推所覺。開發視兼聽。</text>
<title>奉呈崔上舍栗亭廬下</title>,<text>閔子人無間。曾聞論發公。知方入縣報。審却達天聰。病懶吾難狀。精誠子有終。末由躬致賀。庭玉喜玲瓏。</text>
<title>次金上舍若晦閒亭韻</title>,<text>危檻憑虛起。頹然寄老身。臨風頻極目。對月漸澄神。山色和雲淨。川聲得雨新。賞心雖坐晩。亦足展吾眞。</text>
<title>挽瀟灑園主人</title>,<text>德行欽從昔。推揚子弟賢。奉親仁旣篤。收養義兼全。一醉賓朋好。三生花草姸。園林蕭瑟處。誰與舊杯傳。</text>
<title>贈孝先</title>,<text>孔弟三千曾得宗。工夫體用十章中。省三平日存心熟。貫一當年觸理融。守約卒傳思孟學。歸全終致戰兢功。人生父母天倫切。百行元從孝上通。</text>
<title>同仁仲，仰而。往和仲處飮酒。</title>,<text>綠楊紅杏寫春光。遊子何爲戀故鄕。春服旣成沂上樂。儒冠多誤泮中狂。晴雲返雨天將夕。醉興逢場酒百觴。萬里長風吹客面。休敎傾倒養賢堂。</text>
<title>善卿要和鄭使君漢龍之作</title>,<text>一壁晴窻亦朗寥。數觥春酒可相饒。諸君問我齋堂畔。獨我尋君泮水橋。世上人情翻手雨。箇中交道歲寒凋。浮萍南北逢歡少。且聽牙琴流水調。</text>
<title>和宋上舍送別韻</title>,<text>捧袂歡虧別恨盈。居然氷炭坐相幷。花殘風雨收春色。鳥倦園林變夏聲。雲樹如今曾不意。萍蓬從古豈由情。天長地闊迷行迹。蘭佩猶須聞遠馨。</text>
<title>別朴養叔</title>,<text>此間交道是金蘭。二載芹宮耐苦酸。以我屢曾窺藝苑。煩君復許立詩壇。荊山幾歲勞三獻。流水今朝試一彈。渭北江東思渺渺。何時對酒更相看。</text>
<title>餞正則</title>,<text>送君歸去故山秋。酒薄情深亦可酬。東嶺雲嵐橫鳥道。錦江波浪漾蘋洲。依依眼底看歸路。歷歷山頭數傳郵。鶴髮高堂同一望。此身難耐獨長愁。</text>
<title>泮宮留別</title>,<text>湖南千里客回旌。望裏羣山刮眼明。酒後臨分雖歉意。夢中相對亦通靈。春寒轉透征衫袖。朝日初暄陋巷庭。一樹新梅攀欲寄。奈堪江草喚愁靑。</text>
<title>用吉元韻</title>,<text>西城咫尺怨離居。奈此中間會面疏。夜半通情憑一夢。晝來傳信付雙魚。淸詞未共吟時景。疑義誰將訂古書。獨向松窻閒度日。跫音何夕慰空虛。</text>
<title>蓮臺菴。贈德茂。</title>,<text>依然一笑對山楹。把手相看十載情。不覺儒酸頭半白。獨憐交道眼雙靑。蛟龍永未泥中蟄。寶劍今猶匣裏鳴。三獻幾曾勞卞玉。暗中誰喜夜光明。</text>
<title>訪彦鎭兄林亭</title>,<text>淸境由來卜得難。吾兄所宅罕人間。凌寒粉馥梅三樹。度雪蒨蔥竹數竿。羣鴨有情還泛泛。長溪無任自潺潺。逍遙亭上堪乘興。嫌却當時俗士看。</text>
<title>贈德茂，毅之諸君。</title>,<text>相逢佇眙木蘭楹。俛仰乾坤起遠情。風浪收來江樹綠。浮雲捲盡暮山靑。閒臨淵畔羣魚躍。靜聽皐邊獨鶴鳴。輸我片言知道合。土墻端復向君明。</text>
<title>偶出後亭</title>,<text>快風吹木草離披。落葉翻空雲疾馳。日彩昏明猶不定。雷聲喧寂自無期。疏簾雨捲銀絲亂。高樹鶯傳玉管吹。頓覺微涼蘇暑暍。病身還欲事吟詩。</text>
<title>女院作</title>,<text>廢院荒涼古樹間。簷邊矮塔暗苔斑。泉通墻角連前井。路屈山腰出後巒。香火因緣承舊俗。金銀殿宇換新顔。樓頭一笑逢僧話。老幼紛紛費往還。</text>
<title>見月出山</title>,<text>遠望猶知月出山。亂峯巉削露雲端。根盤海國隣仙島。頂戛天垣接帝關。夬決瘴煙奔陣馬。鬱凝佳氣集翔鸞。從容後日思登陟。歷訪靑螺十二鬟。</text>
<title>兵營作 尹佐郞衢，申翰林潛。俱會。</title>,<text>秋風半入鎭南營。岸柳庭梧減舊靑。箭勢星飛雲欲歛。鼓聲雷奮雨初晴。滿堂絲竹爭淸越。繞壘河山聚淑靈。怯膽從今生意氣。邊軍無警賀昇平。</text>
<title>用佔畢壁上韻。呈兩先生。</title>,<text>武伯詞宗共一堂。自憐寒士慣藜牀。臨兵每怕齊軍怯。對陣還嫌晉國強。海內欣逢一轉眼。天邊惜別九回腸。浮生漂泊無常處。今夕追隨記海陽。</text>
<title>淸遠樓作 坦之舅家</title>,<text>連山南下羣峯秀。大野西廻別浦遙。風送曉禽天不盡。露迎朝日霧方銷。荷蕖正好雨翻葉。梅嶼偏宜月上梢。靜聽幽泉寒瀉玉。綠楊多事鬪輕腰。</text>
<title>次伯邃韻</title>,<text>匹馬西風歸路遙。逢君轉慰客情寥。階前不費三辭入。門外還贏一笑招。夜半談懷從薄暮。曉來行色已平朝。囱囱不暇湖山賞。他日相期月下橈。</text>
<title>俛仰亭韻</title>,<text>蠶頭斗起壓平川。一望風雲几席前。春半雜花紅亂映。秋深列岫翠相連。寒松不廢千年色。芳草渾凝三月煙。問却桑麻邀野老。怡然時復數觴傳。</text>
<title>俛仰亭韻 其二</title>,<text>巾杖追隨會二難。小亭高爽帶林巒。風傳曉寺鐘聲遠。雲接長空雁路漫。好月臨昏山更靜。疏篁搖曙露先乾。蕭然自占閒中味。萬事悠悠莫我干。</text>
<title>戲贈士遂</title>,<text>頖宮行樂四年情。回首雲霄萬里程。三尺紅塵容老子。一場靑眼謝先生。松間誰羨養由的。榻上應聞徐稚名。落葉西風吾亦醉。昔時兒鬢雪添莖。</text>
<title>戲贈士遂 其二</title>,<text>脈脈相看昔日情。湖南漢北是長程。高秋霽景林邊照。薄暮輕煙簷外生。染翰銀臺君振步。霑恩蓮榜我連名。吟餘最是多情思。左手持杯嚼菜莖。</text>
<title>中宮殿春帖代尹大用作</title>,<text>溫溫京室嗣前徽。上配乾剛贊德輝。鳳輦早朝規夜燎。蠶宮親織驗春衣。仁源樛木羣姬詠。化遍夭桃之子歸。坤道無成還有待。從今猶可見神機。</text>
<title>中宮殿延祥帖</title>,<text>福履綿綿降自天。端從懿德古無前。屛開孔雀輝朝日。鑪聳麒麟颺晩煙。玄鳥殷基知永世。關雎周祚占長年。臣民共喜迎新慶。歌頌謳吟到海邊。</text>
<title>臘前三白長官課試</title>,<text>玉皇飛散六花姸。瓊屑三回見臘前。上瑞只看登穀粟。奇功便在去蝗蜒。田翁共喜秋多穫。詞客同懽頌有年。黃色定浮眉八彩。廟堂調燮亦多賢。</text>
<title>次廣寒樓韻</title>,<text>壓倒元龍百尺樓。朱甍高聳出雲頭。長川水闊天潢落。古樹風搖桂子收。漢使謾勞銀渚泛。唐皇徒夢月宮遊。人間自有淸虛府。不用區區物外求。</text>
<title>送德茂之雲住</title>,<text>去住悠悠倚晩楹。繁雲暖景惱愁情。窻前鳥雀千聲亂。簷外松杉萬樹靑。疊嶂眞成圖畫出。淸溪時作珮環鳴。今宵夢罷應相憶。兩地山堂共月明。</text>
<title>黃菊禁中作</title>,<text>數叢甘菊日邊栽。隱逸何年起草萊。不向東風經雨發。還將秋月冒霜開。仙官已飽臨軒上。詩客初欣秉筆來。遙想家山親舊會。掇英隨意泛深杯。</text>
<title>次觀水亭韻</title>,<text>水氣淸泠夏尙寒。主人無事獨憑欄。先登自解臨高岸。勇退何難趁急灘。孔聖德全山竝樂。蘇仙意達月同觀。軒楹洞豁空中閣。俗子終須吐鼠肝。</text>
<title>觀燈</title>,<text>城南昨夜會觀燈。杯酒淋淫逸興騰。蓮焰似爭新月影。火城疑入白雲層。夜闌風露星初落。客散輪蹄日未昇。家國太平多樂事。良辰歲歲自相承。</text>
<title>李校理行。余以忌辰。不得就餞。將酒壺及詩。致于餞席。</title>,<text>回首中原已十年。黃昏一拜更依然。忽聞旌旆臨山外。不覺離懷落水邊。薄酒何堪供勝會。荒詞聊足暢幽悁。東南渺渺雲千疊。指點歸帆擬別船。</text>
<title>丹城宅。和壁上韻。</title>,<text>林靄霏霏望不分。壁間題詠總淵雲。春闈未契逢崔子。翰苑高風對柳君。薄日堪憐窻外照。寒蟬偏咽樹邊聞。醺餘石路依迷去。他日重尋我欲云。</text>
<title>伯邃向慶州。至船上。求酒於余。余以忌日。未出見。致酒肴及詩爲別。湖堂作</title>,<text>三邦瓜割亂紛紛。獨有新羅以久聞。年少官昌能死敵。身亡后稷亦匡君。魂隨競海登山沒。心逐防秋撫鏡分。義烈至今流不泯。君歸一一訪淸芬。</text>
<title>伯邃向慶州。至船上。求酒於余。余以忌日。未出見。致酒肴及詩爲別。湖堂作 其二</title>,<text>山河秀異古王州。人物繁華此寡仇。曲水前基猶宛宛。井田餘蹟更悠悠。玄琴幾斷金鰲頂。玉笛相傳黃鶴樓。會待炎風六月望。好將杯酒泛東流。</text>
<title>伯邃向慶州。至船上。求酒於余。余以忌日。未出見。致酒肴及詩爲別。湖堂作 其三</title>,<text>瞻星臺古月城虛。鮑石亭邊歲欲除。六部桑麻輸版籍。五陵松柏沒丘墟。崔仙歸隱莊何在。岑老逃空寺謾餘。笛息萬波今見否。鳳生巖畔儻連裾。</text>
<title>伯邃向慶州。至船上。求酒於余。余以忌日。未出見。致酒肴及詩爲別。湖堂作 其四</title>,<text>觚稜一宇殿東都。天表分明照畫圖。幾向羹墻勤聖慕。遂將籩豆徧名區。官卑托重宜無忝。事簡心專罔或渝。委吏當年猶不曠。詩書況復未桑楡。</text>
<title>伯邃向慶州。至船上。求酒於余。余以忌日。未出見。致酒肴及詩爲別。湖堂作 其五</title>,<text>十年相信少如君。幾度逢歡幾度分。病後憐從西海路。雨晴欣共北山雲。江頭匹馬頻追昔。洛下連床忽失羣。好去辰韓窮勝槪。歸來說與故人聞。</text>
<title>大殿端午帖</title>,<text>聖主垂衣三十春。一邦民庶慶良辰。江心誰獻盤龍鏡。澤畔應無製芰人。梅雨初晴鶯語軟。麥秋方稔燕聲頻。百昌涵泳恩波裏。數曲南薰德化均。</text>
<title>宋同知林居韻</title>,<text>位重名高不自居。林泉寓意宦情疏。素琴撫罷期鸞鶴。縹帙舒來訂魯魚。進德每加三省力。責難時著萬言書。紛紛聲利非吾事。方寸還同水月虛。</text>
<title>大殿延祥帖</title>,<text>玄冥昨夜歛寒威。轉覺陽功漸發揮。羲仲方當賓日馭。蚩尤敢自簸星旗。體元祇益存心敬。錫福應加致國肥。雨順風調登百穀。卿雲長共華山圍。</text>
<title>二樂堂</title>,<text>占却淸幽此十分。林風時捲度墻雲。紅芳照水唯蓮友。翠色連山是竹君。數隊游魚還自樂。一聲啼鳥更堪聞。秖應仁智來相訪。眞意寧須歷歷云。</text>
<title>用校理韻 在玉堂</title>,<text>詩主無邪書主欽。須知存養性兼心。淵珠忍使塵泥沒。山木寧容斤斧尋。善發充來泉出水。私萌斷處火攻金。知眞行熟方能進。莫把前言一餉吟。</text>
<title>用校理韻 在玉堂 其二</title>,<text>德不難明在一欽。堪嗟利欲汨人心。鳶魚察處誰加省。鷄犬亡來便覺尋。義到死生看易簀。理存辭受見兼金。惟須向此思前定。方是非徒信口吟。</text>
<title>次李士重 洪男 韻</title>,<text>隔樹遙岑翠靄沈。依迷籬落漢江陰。帆輕遠勢風回浦。葉眩斜光日轉林。棲鳥共君歸袂急。暮雲和我客愁深。丁寧此夜中天月。更與分明照兩心。</text>
<title>喜雨</title>,<text>三春枯土水揚塵。農事西疇恨未因。六事桑林初格帝。八章雲漢已通神。濛濛忽作今朝雨。皡皡同歡一國民。始覺聖恩天共大。商霖調燮好經綸。</text>
<title>吉元有詩。次其韻。</title>,<text>每恨諸君愛厥居。故人非病亦相疏。林塘送客聞回駕。江岸停船喜致魚。助興屢呼歡伯將。傳懷還倚老中書。南風又與歸舟便。怳似騰身趁碧虛。</text>
<title>次吉元韻</title>,<text>直望川原十里間。依微籬落記人寰。長風卷浪迷前岸。暮色和煙入遠山。一架偏驚春後艶。滿堂爭笑醉中顔。剡溪不盡當時興。短棹明朝未擬還。</text>
<title>司圃契軸</title>,<text>春入江郊細雨廻。畦丁齊力圃官催。蒔來散下千般種。養得均添一樣培。採摘登新知盡職。辛甘濟美見兼材。居然坐贊裁成事。功用還從圖畫開。</text>
<title>大殿端午帖</title>,<text>家國昇平所寶賢。彙征茅拔自相牽。欣瞻帝舜華重協。莫使周文美獨專。永日移躔明殿上。薰風入曲遶宮前。天街十二槐陰轉。玉漏千門艾虎懸。</text>
<title>題圭庵詩卷</title>,<text>朝廻一室儼閒居。餘事無妨時放疏。筆下倒傾三峽水。墨池飛出北溟魚。人歸暮逕月窺牖。門掩落花風捲書。誰向此間初卜築。只今偏覺境淸虛。</text>
<title>辛卯蓮榜曹司契會軸</title>,<text>衿佩當時一榜歡。科名先後十年間。朝端共路非新契。都下分司各末班。隨處未開眞面目。偸閒須向好江山。相從乍脫塵銜束。莫使尊前笑語闌。</text>
<title>廣寒樓韻</title>,<text>生平見說廣寒樓。誰解知音在上頭。相國風期均所仰。使君聲績盡堪收。橋橫烏鵲開眞界。城偃蛟龍入勝遊。方丈三韓天下句。至今雲物怕誅求。</text>
<title>送李都事還京 李以直講赴</title>,<text>秋令司天暑尙餘。亂蟬聲裏摻征裾。廣平燕路行將遠。元禮周庠席政虛。別意未憑深盞寫。孤懷只向短章舒。洛中親舊如相問。爲報心勞下手疏。</text>
<title>次圭庵相公韻</title>,<text>日暮長程歌吹悲。囱囱不暇徹襟期。尋常此性該精粗。今古斯文幾盛衰。每歎空虛乖本領。旋愁華葉總支離。考亭絶緖今脩擧。南士從知白鹿規。</text>
<title>次仁仲韻。奉別相公。</title>,<text>謾將言語致殷勤。不耐天涯此夕分。幾歲王庭扶世道。當年海路闡人文。初因景慕心先醉。旋被漸摩骨已薰。水複山重元不隔。德音時賴北風聞。</text>
<title>龍城。奉別圭庵相公。</title>,<text>龍節遙臨大海陽。瓜期浩浩閱炎涼。南人拭目看新政。北闕分憂謝舊行。明道春風豐草上。延平秋月庶星傍。悠悠奉別江樓晩。慙愧無辭贊召棠。</text>
<title>圭庵赴都之行</title>,<text>南溟北極雨悠悠。遼鶴燕雲天盡頭。去及陽生冬至日。行從暑退月明秋。心平勿用憂無妄。欲寡寧須戒不求。更與詞宗同跋涉。論詩一路好觀周。</text>
<title>風詠亭。次圭庵韻。</title>,<text>經營幾歲擬歸休。慳祕多年眞宰愁。緩步且尋芳草逕。微吟好向白蘋洲。他時與子窮遊衍。今代何人任去留。春服未應專勝事。會乘佳月賞中秋。</text>
<title>與李博士 浩。沽酒夜飮。</title>,<text>比隣有酒遣兒沽。列坐傳觴興不孤。解手一年湖海別。逢場此夜肺肝輸。初看醉眼紅生纈。轉覺深尊綠已枯。窻下殘燈迷客枕。任他宮漏報金壺。</text>
<title>墨竹</title>,<text>一幅氷綃寫竹眞。數梢煙雨占長春。枝掀葉擧精神在。節苦心寒氣象新。趁暮棲禽迷側翅。臨風詞客冷侵巾。此時王子遙相見。定扣閒窻謝主人。</text>
<title>和張浩源詩。贈李而直別。</title>,<text>旅興蕭然又送君。寒雲暮景政愁人。金灘萬頃層氷壯。月岳千峯積雪新。別句寧辭吟處苦。離觴莫厭醉中頻。君今亟去調湯藥。戒轄西來趁早春。</text>
<title>大殿春帖</title>,<text>鑪香輕動藹如雲。佳氣蔥蔥繞聖君。堯舜垂衣治邁古。夔龍接武德超羣。新陽徧布周遐裔。惠氣旁霑到十分。四境謳歌無箇事。九衢煙火任紛紛。</text>
<title>濟川亭。次華使韻。</title>,<text>江上天成百尺臺。澄波凝綠鏡無埃。茫茫極浦舟南北。杳杳長空鳥去來。汀草有情吟外碧。岸花隨意望中開。叨陪高會誠逾分。乘興還須倒百杯。</text>
<title>次天使謁聖廟韻</title>,<text>經幄從容補衮餘。箕封文獻眷蹰躇。心傳聖學淵源遠。口播皇家惠澤舒。道德無窮存廟享。藏修有所見齋居。民彝物則通遐邇。風土殊方語恐虛。</text>
<title>玉堂失鶴韻</title>,<text>悔放殊姿送遠天。只今蹤跡寄何邊。留詩肯弔千年柱。刷羽堪疑十丈蓮。淸轉玉簫臺畔影。微茫赤壁夢中仙。山高海闊無消息。倘記當時玳瑁筵。</text>
<title>大殿端午帖</title>,<text>異氣觚稜望鬱佳。朝來瑞旭映天街。霏霏香霧迷芳草。細細輕風拂綠槐。鑑獻千官同日拜。山呼萬歲一時皆。欲將盛德銘彝鼎。珥筆長吟對玉階。</text>
<title>大殿端午帖 其二</title>,<text>姸和光景此時佳。黎白歡呼十二街。甘露細涓滋砌莢。薰風輕拂舞宮槐。照邪龍鑑來呈競。續命朱絲拜獻皆。自有百靈扶護密。赤符何用奉螭階。</text>
<title>中宮殿端午帖</title>,<text>天時方屬宅南交。厚德無疆被瘴茅。暖日長薰蕙若殿。祥風輕拂鳳凰巢。楊江不用盤龍鏡。楚澤應無竊黍蛟。金盞菖蒲齊祝壽。爭將百草鬪靑郊。</text>
<title>和士遂韻。贈僧。</title>,<text>三千界月印江心。靜坐聞香薝葍林。半榻松風山雪落。殘更鶴夢洞雲深。靑苔竹逕時時過。流水桃源在在尋。芒屩暫投塵世上。憑人輸取短長吟。</text>
<title>金上舍堂詠</title>,<text>華堂記得飯牛名。離合無端水上萍。臥病三秋勞夢想。高年一福享康寧。東門鼓角歌長夜。西獵非熊佇聖靈。知遇古來無早暮。蒲輪不獨漢皇庭。</text>
<title>觀政樓</title>,<text>此身初豈爲功名。抱病年來白髮生。舊識南樓曾擅勝。今看東閣更專淸。黃堂嘯詠供餘事。白屋謳歌屬太平。檻外最憐波映竹。炎天猶作九秋聲。</text>
<title>士遂別我雪山之行。以不忘君不忝職節飮好讀爲贈。丙午夏。家居長城。偶閱而有感。因依其韻和之。</title>,<text>君寵親恩共昊天。一身忠孝兩難全。湖山近境便歸養。日月餘光滿壽筵。一餉高堂榮已極。兩宮仙馭慟相連。攀髥路絶南荒遠。葵藿微誠病裏偏。</text>
<title>士遂別我雪山之行。以不忘君不忝職節飮好讀爲贈。丙午夏。家居長城。偶閱而有感。因依其韻和之。 其二</title>,<text>宦路無心巧抵巇。疏慵況不繫安危。三朝食祿承恩寵。一病休官歷歲時。量力方知無悔吝。隨宜還喜省營爲。追思往事眞堪笑。麟楦當年位幾尸。</text>
<title>士遂別我雪山之行。以不忘君不忝職節飮好讀爲贈。丙午夏。家居長城。偶閱而有感。因依其韻和之。 其三</title>,<text>萬古閒懷何處寫。百年浮景似風狂。聖人曾有無量飮。仙客猶存作酒方。心逐羲農回朴素。事殊禽色趁淫荒。從容酬酢无非道。日用周旋有底忙。</text>
<title>士遂別我雪山之行。以不忘君不忝職節飮好讀爲贈。丙午夏。家居長城。偶閱而有感。因依其韻和之。 其四</title>,<text>聖代偶售芹曝獻。瀛洲倚玉愧非才。駑駘未慣天閑養。樗櫟寧宜禁苑培。聲譽過情慙集雨。工夫著實課封苔。尋枝摘葉渾閒事。好學吾聞陋巷回。</text>
<title>謝橘盆</title>,<text>弱植亭亭已自奇。淸香恰恰鼻先知。風期不待堆金顆。標格猶存長碧枝。變北齊談眞襲誤。生南楚語亦偏私。翛然獨立超凡卉。病裏精神此可頤。</text>
<title>登吹臺</title>,<text>突兀層臺聳半天。地形軒豁絶雲煙。千年風景杯觴裏。一望江山嘯詠前。雁帶輕寒歸故國。鴉翻落日下平田。遊人慷慨當時事。錯道登臨學散仙。</text>
<title>獨樂園</title>,<text>投紱歸來一畝園。詩書身世絶塵喧。深衣大帶閒遊逕。流水靑山獨掩門。用舍在人何預我。行藏無意不須言。此間別有怡心處。分外區區笑彼昏。</text>
<title>漆溪十詠</title>,<text>百丈風潭六月秋。亭前誰泛木蘭舟。煙江一葉眞人臥。雲漢枯槎海客浮。夜半飛鳴橫獨鶴。波間出沒有輕鷗。船窻擬訪仙滄叟。魂夢長尋杜若洲。</text>
<title>漆溪十詠 其二</title>,<text>懸峯聞在漆溪東。揭號遙知萬丈崇。倒影隔山初出海。半輪涵際未騰空。停杯幾問蒼茫外。擣藥多年縹緲中。盈缺世間輕喜戚。只應無夜不圓融。</text>
<title>漆溪十詠 其三</title>,<text>龍飛虎伏接鴻濛。拱揖連城勢轉雄。積氣吹噓非假雨。滿空披拂自生風。東君旗旆威儀整。上界車輿道路通。舒卷無心天地老。坐看山色古今同。</text>
<title>漆溪十詠 其四</title>,<text>南海名山說錦城。天寒西望玉崢嶸。朝輝散射先凝彩。夜景交加遠徹明。弱水三千仙闕聳。層樓十二帝鄕淸。翛然獨立如遺世。不用區區訪戴行。</text>
<title>漆溪十詠 其五</title>,<text>奇峯競秀際天南。滿眼參參綠玉簪。氣結海樓昇疊疊。香飄鑪篆舞毿毿。浴褰鵬噣乍明滅。梳洗螺鬟時兩三。却哂平泉私片石。何曾活畫占雲嵐。</text>
<title>漆溪十詠 其六</title>,<text>右子前頭大野中。一牛鳴外小孤峯。環回蠔殼連墻屋。點綴蜂房多異同。早晩桑麻占節候。朝昏煙火閱春冬。翻思雨後江南路。望裏分明夕照紅。</text>
<title>漆溪十詠 其七</title>,<text>光羅廣野諺流傳。北陌東阡望渺然。水滿春耕江漢浩。風高秋熟塞雲連。農謳互答炎天景。滯穗分沾寡婦饘。白酒黃鷄歌蟋蟀。村翁醉倒使君筵。</text>
<title>漆溪十詠 其八</title>,<text>指點東城一望悠。依依野外映門樓。煙條弄色無人管。暖絮翻空不自由。吹面風來詩興嫋。折枝歌罷客程脩。淸霜半夜驚搖落。雪後奇觀萬玉樛。</text>
<title>漆溪十詠 其九</title>,<text>南郊如掌隔前川。最愛春莎錦繡鮮。酒熟聖賢隣曲共。服成單袷冠童聯。風翻日脚煙光嫰。花映山顔鳥語姸。沂上千年吾與點。一般風詠興悠然。</text>
<title>漆溪十詠 其十</title>,<text>古院荒涼野水橫。灘聲閱盡幾人行。持竿路入靑郊熟。罷釣時看皓月生。細雨斜風蓑笠晩。千山萬逕雪花明。微吟緩節閒歸去。想像當年川上情。</text>
<title>次李天安 蘭 韻。贈玄上人。</title>,<text>臥病山村歲月深。蟬聲不覺滿淸林。頓無客子聯翩過。還有僧人取次尋。口上平生談在昔。目前憂患見如今。艱難到此能相救。藏也何知我寸心。</text>
<title>別金慶老 回文體</title>,<text>醒時別恨獨懷傷。草露悲蛩秋夜長。晴解宿雲山木落。影侵斜月海天蒼。情遐送目愁魂斷。調古知音入耳洋。明發與誰將遠道。驚呼大盞洗枯腸。</text>
<title>安珍原 鴻 將遞。具校餞之。余適過之。作此。</title>,<text>靑衿稱爵躋黃堂。絃誦六期遺化長。玉署先生作上客。少年敎授非尋常。蹇驢扶病偶過宿。秉燭留歡爭勸觴。往往龍鍾變古律。斯文盛會思無疆。</text>
<title>吟示景范仲明</title>,<text>好意看他望道時。先從遠色舍生推。金鷄水月如眞識。煙雨平林又却疑。涵養熟來能制動。見聞高處不忘卑。功虧一簣尤加戒。莫向桃源別路移。</text>
<title>再題俛仰亭</title>,<text>當時結阜亦融川。淑氣知從未象前。霽月峯隨秋月湧。龍泉水與玉泉連。年年極目平郊雪。日日凝情遠樹煙。翠竹江村沙映白。此間眞樂可無傳。</text>
<title>再題俛仰亭 其二</title>,<text>碩人佳境値常難。七曲中尊霽月巒。萬嶺西回圍曠朗。三川南匯接瀰漫。長林貯爽炎能冷。沃野連豐旱未乾。葉落花開觀物性。閒中日月自支干。</text>
<title>送金博士太容</title>,<text>風雨迢迢一路長。客行勤苦到南鄕。千般襞積逢無語。隔歲追隨別又忙。輕燕銜泥巢舊宅。嬌兒弄土向空堂。百年心事何須說。抱病相携淚滿眶。</text>
<title>題友人亭子</title>,<text>小亭瀟灑秖三間。贏得丘樊一世閒。兄弟相携開白酒。風騷爲伴對靑山。溪魚有樂知游泳。棲鳥無情任往還。却羡吾君林下趣。更嫌扶老趁朝班。</text>
<title>贈季珍 時爲尙州牧使</title>,<text>商山景致問如今。幾夢滄江繞舊林。萬里倚樓人似玉。三春露冕姓傳金。公庭訟息雲生目。書幌琴希月照心。淸唱忽驚西澗筆。徵酬其奈病中吟。</text>
<title>寒蟬</title>,<text>昨夜秋風驚遠林。夕陽枝上減全音。悲涼似訴商宮怨。憔悴還同楚澤吟。失意漸愁涼露重。乘時曾聒綠陰深。身微翅薄迷棲托。蟋蟀專場始自今。</text>
<title>詠茱萸</title>,<text>幽蘭替佩蕙纕遺。臭草充幃肇自誰。玩世仙翁聊寓戲。禳災浪語遂傳奇。年年此日供詩詠。處處高山伴酒巵。繫臂至今成故事。黃花無乃恨同時。</text>
<title>贈燈谷上人</title>,<text>煙霞一室夢依迷。心似蓮花淨出泥。幾把飛筇尋曠漠。時穿破衲繞招提。飄飄獨鶴輕橫嶂。活活幽泉暗瀉溪。此裡高情人不會。水雲蹤迹爲君題。</text>
<title>宋君 綸 有同知所題堂詠。和之。</title>,<text>九十光陰已六旬。囱囱誰得絆餘春。靑尊綠酒當時事。翠竹荒村自在貧。病裡醉醒渾是夢。世間名實孰爲賓。一聲啼鳥天將暮。匹馬風流賀季眞。</text>
<title>春之索和新齋漾碧亭韻</title>,<text>目歷身經語可裁。傳聞奈此索詩來。曾瞻地勢臨江盡。未賞天成斷岸開。靑鶴定從方丈過。白鷗知自海門廻。魚龍窟下粼粼處。爲報蓮舟待此隈。</text>
<title>放酒丹巖。遂發宿證。次贈吳祥之。</title>,<text>數載家山馬迹廻。吾行未可少低徊。馳書彌勒院頭路。握手長城軒上杯。衾冷曉寒燒酒酌。情多會少驛亭回。主人投轄歡傾蓋。乘興還忘宿病來。</text>
<title>放酒丹巖。遂發宿證。次贈吳祥之。 其二</title>,<text>龍馭千秋去莫廻。花魚陪賞幾徘徊。空餘宮錦留身袋。正想官銀到手杯。君我此時同一感。笑談何處遽相回。聯床二夜猶嫌乍。珍重明珠滿眼來。</text>
<title>己酉秋作</title>,<text>此生離合豈前期。良晤從敎別袖遲。涵月曉雲樓掩映。上山朝日竹參差。悠悠不盡山陰興。屑屑何須楚客悲。痛飮狂歌連日夜。人生有命復奚疑。</text>
<title>己酉秋作 其二</title>,<text>人生有命復奚疑。屑屑何須楚客悲。萬木染霜紅爛漫。千峯洗雨碧參差。君恩累世丘山重。病毒纏身歲月遲。葵藿寸心終不老。涓埃庶保晩年期。</text>
<title>次退溪韻</title>,<text>百年風雨與埃塵。擧世誰爲無事人。鏡裡朱顔非復舊。頭邊白髮不禁新。機心息處收功少。用力多時得意眞。萬物異情憐竝育。榮枯隨性五行巡。</text>
<title>次汝珮</title>,<text>何人爲我駐蘭旌。許箇神珠照膽明。萬里歸驂風送遠。五更殘夢月揚靈。愁來斗覺秋生鬢。別後那知春滿庭。講罷山堂聊一嘯。倚巖間結桂枝靑。</text>
<title>和贈徐措大名祐。福建人。漂海而來。</title>,<text>四海如今作一家。形骸到處卽生涯。鵬南九萬波濤怒。燕北三千道里賖。鏡裡愁容催白髮。枕邊淸淚長玄花。王京此去消旬日。貝闕前頭且拜嘉。</text>
<title>竹簟</title>,<text>嫋娜靑林百尺長。阿誰裁織展方床。細文波蹙涵風雨。淨色寒凝帶雪霜。赫赫頓忘三伏熱。泠泠便覺九秋涼。居然臥我滄江上。團扇無心手自將。</text>
<title>憎蠅</title>,<text>營營止棘詠周章。厥類蕃滋不可當。點染幾多迷皁白。淋漓容易敗羶薌。韓吟苦待秋風到。歐賦偏愁夏日長。千里未應隨驥尾。投羹沒酎罪難償。</text>
<title>詠鳴鵙</title>,<text>五月微陰地下生。乘時竊發恣飛鳴。桑麻謾入周公詠。蘭蕙偏驚楚客情。不似隨陽終順序。爭如夜半遠聞聲。乾坤造化眞難識。淑慝分形卵育幷。</text>
<title>次花潭讀易詩韻</title>,<text>渾然全體有生先。大化流行物共傳。羲畫推移明變化。周經剖析驗人天。工夫盡處方知妙。體認深時更覺玄。立象繫辭言意盡。憶曾將聖絶韋編。</text>
<title>次花潭讀易詩韻 其二</title>,<text>次第工夫有後先。孔門曾說孰先傳。眞知不外常行地。下學無非上達天。未信聖人言的的。翻愁學者惑玄玄。本源徑造精微處。末弊其如廢簡編。</text>
<title>次花潭讀易詩韻 附原韻</title>,<text>坎离藏用有形先。到得流行道始傳。羲畫略摸眞底象。周經且說影中天。硏從物上方知化。搜自源頭始破玄。書不盡言言外意。仲尼非獨絶韋編。</text>
<title>樂聖堂</title>,<text>至樂須將聖處期。熟來休道見功遲。神光瑩澈融査滓。元氣流行貫四時。頌德劉郞還戲劇。記鄕玉子是眞知。壺中日月長如許。涵泳從容卒歲怡。</text>
<title>水雲亭</title>,<text>小閣憑虛勢欲飛。水光雲影見交揮。淪漣綠淨三川合。搖曳輕盈列岫圍。晩靄受風飄客席。遠潮涵雨上漁磯。更憐階下千竿竹。時有閒人來扣扉。</text>
<title>移蠟梅於階上。剪其枯枝。存其嫰條而培之。</title>,<text>千年石罅戰風雷。虎倒龍顚骨相瓌。生意隨查辭澗壑。苦心回首困塵埃。移時柯葉摧殘盡。分外萌芽雨露培。寂寞自憐相見晩。始收疏影印蒼苔。</text>
<title>題竹院</title>,<text>靈川手額筆如椽。竹院幽期興忽牽。賓主唱酬金影裏。詩書吟誦玉聲邊。尋常事業知多少。次第工夫見後先。夜半挑燈松露滴。四更鷄叫又驚眠。</text>
<title>環碧堂</title>,<text>綠浪粼粼蘸碧天。沙邊立馬不知年。蓬茅自芘韓公舍。松菊猶存陶令田。石瀨魚蝦供俯掇。林柯猨狖失攀緣。何當促席軒窻畔。斗酒相將合自然。</text>
<title>示景范仲明</title>,<text>正通偏塞分人物。淸粹爲賢濁駁愚。天理不無拘氣稟。人心從此累形軀。羣邪共蔽全明體。一覺能新舊染汚。泉達火燃充養去。理明心一舜爲徒。</text>
<title>示景范仲明 其二</title>,<text>小學窮鄕失大方。成童猶未望宮墻。晩來著力多生梗。舊習經心少激昂。方進幾回尋已退。操存不覺舍還亡。悠悠草木羞同腐。問爾何由得自強。</text>
<title>竹雨堂 聽松成先生守琛坡山堂名</title>,<text>坡山歸臥世情微。白日閒簷半掩扉。黃卷政堪終夕對。紅塵能向此間飛。淸泠澗壑鳴環珮。窈窕林巒繞障幃。病裡僅成婚嫁畢。十年猶未製荷衣。</text>
<title>用魚灌圃 得江 韻</title>,<text>過則耼周下況雄。中和氣象有難同。誰知沂上春風樂。默契秋陽江漢中。直到高明深見許。休言實理妙難窮。沈潛克復方能得。造道吾聞西澗翁。</text>
<title>挽兪判書 汝霖</title>,<text>鵷行夙夜慣追陪。一別那知玉樹摧。聖主方期舟楫用。明庭未展棟樑材。當年雅量尋無所。萬古英靈去不回。種慶芝蘭知世業。獨憐霜露助幽哀。</text>
<title>挽容兄尊府</title>,<text>早曾多病怕寒風。臨老還逢歲在龍。架上故衣誰解整。枕邊殘藥尙餘封。滕公白日千年後。陶令淸霜九月中。今世何人同蔡子。抽毫堪頌郭林宗。</text>
<title>挽容兄尊府 其二</title>,<text>江空劍化逝無蹤。唯有儀刑想德容。謝宅當門眞種玉。桓家連袂愧乘龍。純誠堪致烏銜土。孝感元無鹿犯松。有累不能隨執紼。荒山何處若堂封。</text>
<title>挽尹士栗</title>,<text>夫君神骨自淸新。湖海知名二十春。螢雪幾經辛苦地。詩書要見立揚辰。元賓當日年猶少。羅隱平生志未伸。萬事佳城歸一閉。悲涼舊跡已成塵。</text>
<title>挽瀟灑園主人</title>,<text>海上神人有後孫。眞知有德必能言。遊都弱歲承天寵。賦孝強年闡性源。節行搜來還退讓。松楸燒去竟煩冤。因之永結終天痛。地下融融樂亦存。</text>
<title>挽趙參奉世珩</title>,<text>春秋同社宴鷄豚。一笑蒼髥位更尊。挾矢張弓爭畫鵠。登山臨水醉靑樽。棋中身世柯將爛。杖裏田園月幾痕。四十九年閒箇事。分明只把外人論。</text>
<title>挽崔富平</title>,<text>雲路登名三十年。致身臺閣世稱賢。君王喉舌須公發。州府瘡痍望子痊。未賦歸來魂已逝。空留惠愛事堪傳。荒山宿草迷先壟。薤露聲中倍黯然。</text>
<title>挽李上舍</title>,<text>早脫塵銜水石間。一身無事伴鷗閒。已臨曲浦開新宇。旋取枯槎作假山。濯纓到處觀魚樂。策杖歸來詠鳥還。愁殺昔年吟嘯地。至今遺迹夢班班。</text>
<title>挽金右相</title>,<text>風雲一世寵光隆。台鼎當年位望崇。冠擧羣英初路闢。投荒數載暫途窮。槐堂有後延餘慶。鵷列何人代盛功。柱石元臣天不憖。未成鮐耈便長終。</text>
<title>贈郭上舍 以下七十八首別</title>,<text>歲歲年年來共齋。金蘭結契兩知懷。欽公擧擧雲中鶴。笑我區區井底蛙。病裡精神渾索漠。別場詩句費安排。翻慙木李賭瓊玉。願借寒光目一揩。</text>
<title>泮宮留別</title>,<text>沙邊立馬問行旌。日晚四軒景更明。把酒臨風輸肺腑。吟詩看竹亦精靈。山靈出岫迷歸鳥。氷溜承簷落後庭。泮水春光波浩蕩。此時當復眼雙靑。</text>
<title>題尹上舍林園</title>,<text>客裡空嗟兩鬢華。寂寥田路向園斜。近川風物宜君舍。大野雲山說我家。形勝占來同賞趣。閒忙分處異生涯。宦情漸與衰年歇。須信歸心逐日加。</text>
<title>慶席。公望以兩恩同慶爲題。使之賦。</title>,<text>一榜題名孰後先。同時設宴慶無前。滿堂嘉客衣冠盛。盡日良辰樂事全。塡道觀瞻人似海。遶梁歌吹響騰天。綠衫分戲華筵上。奇勝應從萬古傳。</text>
<title>與齋中諸上舍酬和</title>,<text>夜入芹宮萬籟虛。星河錯亂二更餘。靑燈一壁明如許。綠酒千鍾樂只且。短舞長歌添逸興。淸談劇笑快閒裾。相逢各是他鄕客。醉裡新詩或起予。</text>
<title>大殿延祥帖</title>,<text>一天時節屬三陽。滿殿穰穰降百祥。霽色初銷玉墀雪。輕煙偏惹御爐香。千年東海輸珍貝。萬歲南山進壽觴。鳳曆靈長終勿替。聖神承繼永隆昌。</text>
<title>臘前三白 長官課試</title>,<text>先臘三看雪白翩。海邦多慶占豐年。蝗蟲知己深投地。禾稼終當盛滿田。隨處山原銀界遍。盈林樹木玉枝連。老農開戶爭相賀。擬獻歌詞黼座前。</text>
<title>心靜海鷗知</title>,<text>養靜從來歲月多。此心如水淡無波。機關不動還忘我。養靜同閒一任他。色擧豈曾飛遠浦。神交每自狎晴沙。相親相近輕浮沒。適意優游泳太和。</text>
<title>潘妃步蓮圖</title>,<text>殿裡金蓮特地開。花顔玉貌望中來。輕盈洛浦凌波步。宛轉巫山行雨廻。入鏡凝粧猶掩抑。臨風香袂尙低徊。誰知一箇丹靑手。留得潘妃是禍胎。</text>
<title>赤瑛盤櫻桃</title>,<text>侍宴瓊樓夜氣高。太官擎出滿盤桃。盈盈鮮彩凌丹闕。燦燦新輝映赭袍。亂暈騰空星月動。餘光閃壁鬼神逃。忽驚顔色成韶稚。未信靈仙不可遭。</text>
<title>贈昌盛</title>,<text>雨晴雲散又輕風。綠野平川入眼中。談笑州黌思列檜。杯觴軒席歎飄蓬。音塵從此應相續。別袂如今且莫囱。洛北淸秋知會面。月中仙桂趁芳叢。</text>
<title>客中卽事</title>,<text>雪映朝輝簷影斜。眼前風景醉無何。十年懷抱詩難盡。一夕談論意轉多。魂夢時時尋故土。形骸處處逐人家。竹風入面醒吾酒。姹女嬌歌亦可誇。</text>
<title>上陽紅桃</title>,<text>三月桃花滿上陽。九重春色醉晨粧。繁紅低浥金盤露。絶艶深凝玉案香。王母種來知幾歲。封姨護去許專場。不同解語傾人國。定是無心結子忙。</text>
<title>未央垂柳</title>,<text>未央宮殿與雲連。楊柳依依萬樹煙。睍睆音中絲宛轉。差池羽際絮便娟。風搖弱力春無耐。水漾輕陰影自憐。摠是皇恩同雨露。凋零未擬望秋先。</text>
<title>內翰見和。又命和。</title>,<text>李謫仙携杜草堂。小儒何幸忝同床。論情不間前兼後。討句寧分弱與強。頓覺雲山迷醉眼。誰將杯酒惱愁腸。千鍾飮罷望情地。一笑區區王歷陽。</text>
<title>員外不和。更呈乞和。</title>,<text>靑天一去轉堂堂。十載蹉跎北海床。弱質自容羞懶拙。壯心何惜售剛強。蟬聲噪咽偏驚耳。雲物凄淸合斷腸。本自平生誇膽氣。喜看旌鼓鎭河陽。</text>
<title>題臨鏡樓</title>,<text>樹外秋郊入望平。溪流況復漾空淸。黃雲壟上微風度。碧玉林邊斜日明。籬落炊煙凝野趣。池臺暖響繞詩情。雕籠見閉憐山鳥。鷄鶩前頭問幾爭。</text>
<title>過石橋。與太容聯句。</title>,<text>半生長以路爲家。北去南來費歲華。抵暮懶鞭嘶草馬。侵晨愁着滿霜靴。白雲天外鄕關遠。寒夢床頭意緖多。不覺西風催落帽。一尊何處泛黃花。</text>
<title>憶舊遊。書示李而直。</title>,<text>去年曾踏苪城塵。屈指如今已數春。驛北看書老樹下。州東鼓枻大江濱。自從夏雨來京國。未遂琴臺訪羽人。爲問山川無恙否。與君他日欲尋眞。</text>
<title>觀擊毬</title>,<text>長安年少趁花開。閒日平場躍馬來。信手美輕飛迅電。翻身挑急逐奔雷。千般騁巧難容狀。百轉乘危未擬廻。悵我儒冠多落魄。壯心依舊未全灰。</text>
<title>載酒遊亭上</title>,<text>淸林喜得小亭幽。一望澄江銷客愁。快意無心懷駕鶴。通河有路問牽牛。尊中剩貯留朋酒。林下還登送客舟。短笛長歌吾就醉。月明誰上庾公樓。</text>
<title>惜春</title>,<text>良辰易失終無奈。纔喜春來春又歸。日下紅殘飄躑躅。風前黃晩映緋桃。緋桃絳杏魂難返。粉蝶黃蜂事半違。擬換金龜須及賞。長繩誰得絆餘輝。</text>
<title>垂楊</title>,<text>路上依依萬樹楊。綠絲飄拂引風長。紫騮隱映誰家客。素手高攀何處娘。鶯趁輕陰聲韻軟。魚吹落絮去來忙。反思煙雨江村路。落影苔磯生晩涼。</text>
<title>落絮</title>,<text>千里湖山景物非。一春消息夢依依。江頭乍見黃金嫩。枝上還驚白雪霏。弄日輕飄風際舞。黏泥散漫雨中稀。長安兒女閒愁苦。莫向疏簾故故飛。</text>
<title>送南仲敬</title>,<text>雨晴南陌歛輕塵。一席相分萬里人。遠遠滄江舟蕩漾。高高嶺路鳥逡巡。謾把心肝勞此別。懸知面目在明春。悠悠對立言難盡。買酒愁無錢一緡。</text>
<title>路中逢雷雨。帶月至家。</title>,<text>山路崎嶇盡日行。經霜巖壑煥丹靑。碧流走石波濤怒。冷雨奔風氣象獰。峽外長程衣曝日。郵西大野水沈星。雲天缺月昏猶照。馬首當門夜二更。</text>
<title>贈燈谷上人</title>,<text>羨子忘機臥一菴。不將身世撓塵凡。危崖掛月愁中缺。古樹凌天喜上參。獨我溪山偏嗜着。十年來往費登探。氷巖雪嶺今方好。無乃靈仙列玉龕。</text>
<title>接花</title>,<text>阿誰有術騁神奇。信手潛偸造化機。穰下根株仍舊植。洛陽顔色換春姿。坐使臙脂生老幹。便敎霜雪映新枝。花園賴此添佳艶。投刃無痕鬼莫窺。</text>
<title>送尹觀察關東之任</title>,<text>翩然一節趁靑春。四牡如飛不起塵。萬仞鏡臺臨浩渺。千峯楓岳上嶙峋。時淸閒却范公轡。路豁何須張子輪。公餘應理登山屐。好把詩囊動遠人。</text>
<title>胤師求和訥齋韻</title>,<text>月戶風扉伴鶴棲。金蓮一朶亂峯西。好鳥時將雲上下。奇巖還共樹高低。銀河倒掛煙霞窟。石竹橫分鼯狖蹊。偶到塵顔聊一笑。洞天眞景使人迷。</text>
<title>蓮臺菴。贈德茂</title>,<text>佛殿更深月滿楹。一壺聊見故人情。星河掩映涵空碧。巖岫陰森送暗靑。夜景政當筵上入。幽禽偏向耳邊鳴。僧堂返臥吾方醉。榻外殘燈獨自明。</text>
<title>贈金季珍</title>,<text>爐炭東牕謝子行。一年人事又西成。簷前亂雨懷千緖。枕外寒蛩響五更。遠夢回來愁目極。新詩吟罷慰魂淸。憑君爲問芝山叟。五載分携多少情。</text>
<title>世梅堂 進士楊墩之堂</title>,<text>繞堂高下幾株梅。累世君家手自栽。面目氷霜孤竹聖。筋骸鐵石怪松魁。黃昏影裡吟魂爽。翠羽聲中醉山人。休向後生煩詰果。不應枝幹帶塵埃。</text>
<title>華師旣贈二詩。明日。又示一律求和。遂答之。</title>,<text>夢回高臥結霞想。倒掛緇巾古柏枝。飛步還同雲出岫。坐忘或至苔生墀。風飄弱柳窺山澗。月傍寒梅笑竹籬。講罷禪牕吟短律。水雲甁錫去何之。</text>
<title>謝申彦沃惠奇石</title>,<text>蠔背芳蓀伴寂寥。病中生活太蕭條。沉香絶寶傾東海。崧岳高門數漢朝。隱隱雲雷含遠勢。蒼蒼鬐鬣噴寒潮。從君瘦碧相交映。政助枯腸綠酒澆。</text>
<title>因仲悟謝太守之貺</title>,<text>銀唇誰說郡中魚。衰盛無常貢則如。每向他州謀歲納。忽驚村舍斥官餘。雙親匙筯供滋味。病子盤盂輟野蔬。便覺二天恩浹骨。敢言秋釀醉浮蛆。</text>
<title>偶閱東坡詩。汲江煎茶。戲徐孟不飮之作。幷眞一酒歌。俱在一帙中。因戲爲詩。</title>,<text>淸聲兩韻孰能評。勻石何如表裡淸。雪乳若爲紅有暈。松風誰與散無聲。倘看元氣陰陽足。肯顧容光江月明。百里雷霆那到耳。況聞更漏報山城。</text>
<title>薛丈池閣</title>,<text>平泉不羨李文饒。自有池臺敞碧霄。透雪暗香來翡翠。倚風寒玉中笙簫。江鱗入養方傳蠡。雲翮歸馴駕想喬。待得蓮花開十丈。共君終夕更逍遙。</text>
<title>惟善於歸來亭下。得一句。以躑躅歸來爲對。余先作結語爲一絶。用其韻酬唱。遍於座中。終以躑躅之作。湊成律詩。</title>,<text>陳子吟詩豈偶哉。東風習習玉川隈。眼看翻覆雲將老。手弄潺湲月幾廻。躑躅花前行躑躅。歸來亭下詠歸來。半天落日空尊後。點瑟誰驚醉夢回。</text>
<title>采奴得溪蓀一叢以歸。送致城主。</title>,<text>家僮曉去水村廻。偶此漂流斷岸隈。根絶塵埃籠白石。葉專風露掩蒼苔。旁收冽井朝朝換。下展明沙款款排。會値廣陵甕鼎上。始應標格擅奇瓌。</text>
<title>太守昨有溪蓀之和。再用其韻。</title>,<text>雲移郭外雨初廻。趣入靑山綠水隈。夢罷正憐幽逕竹。伻來敢惜小庭苔。重驚玉露隨珠唾。便覺民煕及物排。涵泳自知恩渥重。拔貧無計報瓊瓌。</text>
<title>倒韻體</title>,<text>珍重明珠滿眼來。病魂煩眩首空回。情深未可孤淸唱。氣乏還須借煖杯。轉覺精神風怳惚。更驚魂夢月徘徊。相酬草草君休怪。爾後悠悠腸幾廻。</text>
<title>次贈吳孟佑</title>,<text>方丈山光望鬱蔥。當空振鬣似靑驄。時看雲氣波濤怒。未見霜崖錦繡紅。策杖千峯徒掛念。拂衣何日共臨風。無端白髮三千丈。六一當年已作翁。</text>
<title>有贈</title>,<text>囂塵曾不鬧君閒。吟倚軒楹無苦顔。浪跡豈同泥下蟄。需時且向霧中斑。春風明月要相和。明月千峯奈我還。會結登臨他日約。一聲長笛對松關。</text>
<title>醉翁堂堂在南原</title>,<text>年來臥病醉鄕中。不信人間有我同。獨醒豈堪追屈子。吾衰端可比歐公。回頭十載三竿日。吹面鳴巖落雪風。他夕上堂須痛飮。忘形誰是主人翁。</text>
<title>和贈文寶</title>,<text>誰道浮生四十強。霜侵千丈鬢毛長。頭流山色濃新畫。文寶詩篇響水蒼。竹下銜杯終日醉。塵間著跡幾人忙。年來臥病閒多少。弧矢無心志四方。</text>
<title>贈邕訓導</title>,<text>前春酒盡未窮歡。悵望巾山歲月䦨。健筆淸詞驚滿眼。冷霜甘蜜謝盈盤。空聞玉樹傳風韻。適値牛衣臥雪寒。今日更逢商皓面。數杯相屬足團欒。</text>
<title>飮廣文李宜叟之酒。醉餘爲詩。又致於主守。</title>,<text>濱海孤城八月秋。故人爲邑客來遊。杯觴乍洽眞堪幸。簿領俄煩奈獨留。十載朋情京洛上。一場談笑郡樓頭。明朝鞭馬相分處。渭樹江雲摠是愁。</text>
<title>漢拏山</title>,<text>怪底神人湧北巒。誰知淑氣此中蜿。標連南極星躔拱。根壓東荒地軸盤。蟄湫有龍雲易暗。點峯餘雪夏猶寒。熊狐豺虎難容跡。惟見溟鵬九萬搏。</text>
<title>涿鹿戰</title>,<text>結繩纔變物情訛。柱折維傾已失和。楡罔未能修德政。蚩尤遂此弄干戈。迷原大霧姦妖甚。闢路神車聖智多。絶轡忽竿銅鐵額。垂衣坐拱舊山河。</text>
<title>次智鑑上人軸中韻</title>,<text>媚日高秋爽氣澄。從何持軸過孫登。聯名諸彦斯雖幸。續詠新篇我豈能。獨恨都無排佛語。相逢還是好儒僧。根株直達惟吾道。嫌爾區區繞樹藤。</text>
<title>贈別</title>,<text>春雨絲絲草滿郊。長風披拂小梅梢。龍蛇逸翰輕王趙。金石新篇壓謝陶。方丈三韓眞戲劇。香痕一派亦風騷。詠罷黃昏從此別。短檠燈焰自煩挑。</text>
<title>應吉求和其二兄之詩</title>,<text>昆令從知季又強。陳家不獨數元方。相看論議高千古。便覺聰明下十行。燈火寒宵輸款洽。朔風歸路入微茫。世間離別尋常事。何用臨岐只自傷。</text>
<title>次吉元韻</title>,<text>亭壓滄浪夏木幽。芳洲遠樹使人愁。歸禽軟響堪留客。落日沈光已下牛。渚畔難分潮汐水。波頭不見去來舟。蒼茫坐待涵山月。一陣輕風入畫樓。</text>
<title>㬇仙亭板上韻</title>,<text>數日天南汎海船。今來下榻愧非賢。笙歌半入雲煙外。風雨全迷草樹前。樂事不妨深盞倒。征衫休被美人牽。山頭落日蓬瀛近。擬向蘭洲喚列仙。</text>
<title>挽金典翰</title>,<text>弱冠登龍上玉堂。翩翩臺閣慣騰驤。朝廷不許爲州郡。僚輩咸推進廟廊。半世功名何倏忽。百年人事太怱忙。門庭寥落堪垂涕。忍見孤嫠籲彼蒼。</text>
<title>挽容兄春萱兩喪</title>,<text>杞哭莊歌世共悲。幾年偕老遂前期。桑楡暮景今同穴。桃李初歡舊結縭。殘藥只應餘手澤。塵奩終是欠容輝。傳家擧世推王濟。負土新阡屬許孜。</text>
<title>挽容兄春萱兩喪 其二</title>,<text>夢幻浮生未可料。百年人事似崇朝。依俙喬木廬聞鄭。倉卒深杯客認陶。蕙帳人亡猿鶴怨。玉京仙去鳳鸞邀。淸渠送綠傳幽咽。落月凝寒鎖寂寥。</text>
<title>挽容兄春萱兩喪 其三</title>,<text>早共庭蘭作弟兄。忘形已自蓋初傾。當年操杖嵇中散。他日升堂范巨卿。玉匣墜空人不動。石函開地馬先鳴。二連身後無遺憾。泉下猶應恨尙平。</text>
<title>挽容兄尊府</title>,<text>一生閒臥太平辰。養病園林白髮新。杖屨幾迷芳草岸。夢魂曾斷軟紅塵。帝鄕何處乘雲客。華表他年化鶴人。猶有舊時墻下水。秖今嗚咽送粼粼。</text>
<title>挽尹士栗</title>,<text>君曾篤學元無敵。我自偸閒敢與當。蓮洞孤尋棠岳遠。黔川共歷甕城長。垂天雲翼方騰海。蹴地霜蹄未試場。自是仲翔屯骨相。空傳子建富文章。</text>
<title>挽尹士栗 其二</title>,<text>一恨中來不自由。眼前三益隔明幽。孔賓已厭人間事。長吉新題天上樓。江海古心還寂寞。秋風楚韻尙颼飀。十年往事空回首。楚水吳山憶舊遊。</text>
<title>挽尹士栗 其三</title>,<text>相從蘿葍玩淸幽。夢裏翻驚是舊遊。榻上同吟普賢月。巖邊一嘯白雲秋。仍思嶺外三更雨。共向亭前匹馬休。斗覺溪山今尙爾。不知人事竟何由。</text>
<title>挽尹士栗 其四</title>,<text>勝境逢來幾接肩。與君遊賞目森然。一泓金水雲霞裏。萬岫剛泉洞壑邊。鳩社東頭春滿棹。虎丘南畔月侵筵。當年對案風生筆。今日題詩淚灑牋。</text>
<title>挽景任</title>,<text>十年交契照心腸。萬里相從苦不常。問學淵源懷盛德。見聞孤寡愧寒鄕。何堪二豎欺人命。終負雙親望立揚。一別高軒消息斷。哀情重爲士林傷。</text>
<title>南上舍求挽其族姑</title>,<text>誓死貞心二十年。一生高節萬人傳。天資不獨專純潔。學識還應助塞淵。上達楓宸承異奬。旁垂竹簡映新編。令名身後終難朽。千載皇英可共肩。</text>
<title>挽從弟殤子</title>,<text>天意茫茫愛惡乖。蘭芽初茁雪霜摧。琅琅讀字猶留耳。婉婉承顔未免懷。畢竟佇看門戶慶。斯須忽遇鬼彭殤。彭殤到底俱寥寂。萬古同歸地下埋。</text>
<title>哭亡女 七月十八日死。是夜大風雨。</title>,<text>萬事悠悠一蓋棺。千林搖落陣雲寒。沈綿旬朔形容苦。積累多年藥石難。怪雨盲風初歛日。殘蔬冷果送行盤。驚心烈焰延廬室。爾後身添百病干。</text>
<title>哭亡子</title>,<text>三尺骸軀數寸棺。瞻言邙北眼長寒。可憐人事何嗟及。不弔天心欲恃難。嗚咽忍聞東野哭。凄涼虛設退之盤。一床書冊平生迹。影響還臨夢寐干。</text>
<title>挽李兵使</title>,<text>杖鉞監臨數道兵。六韜神策在經營。指揮貔虎風雷變。節制豺狼河海傾。却悶風霜凋玉樹。儘驚軍國失長城。百年意氣今何處。世上空留身後名。</text>
<title>挽領相</title>,<text>人間榮貴兩難全。二者能兼賦與偏。位冠百僚尊莫比。年登八袠壽誰肩。芝蘭秀茂家餘慶。龍虎飛騰業永傳。盛事只應留太史。鵷行叵耐淚漣漣。</text>
<title>尹大用 行 爲人求挽</title>,<text>終南雖近亦林泉。薄宦棲遲道實全。靜裏風煙摩詰畫。閒中山水伯牙絃。康强在世年非夭。福慶傳家子有賢。詠也辛秋同一榜。北邙回首益潸然。</text>
<title>挽房員外</title>,<text>得喪悠悠一夢場。算來人事幾閒忙。中年飛奮初非幸。晩歲沈淪豈是殃。白首餘生魂已斷。靑霞奇意夜何長。最憐伯道終無子。猶喜門多坦腹郞。</text>
<title>挽歌 挽人而失其名氏者。幷以類見之。</title>,<text>幽閒貞德自宜家。一室歡情鼓瑟和。喜見郞君躋膴仕。竝蒙天寵享榮華。人間四紀身還夭。堂上雙親恨更多。女嫁男婚嗟未畢。獨留哀怨扣盆歌。</text>
<title>挽歌 挽人而失其名氏者。幷以類見之。 其二</title>,<text>七十星霜壽且寧。當時人道德幽貞。室中琴瑟還相失。庭畔芝蘭漸欲榮。一世浮雲傷往事。千秋白日閉佳城。靑門薤露悲風發。獨有虛堂餘月明。</text>
<title>挽歌 挽人而失其名氏者。幷以類見之。 其三</title>,<text>忽忽浮生只五期。人間苦樂豈能知。蜉蝣朝暮何須問。蟪蛄春秋秖可悲。老少同歸眞是夢。彭殤俱盡竟何之。從今一去無消息。不耐高堂血涕垂。</text>
<title>挽歌 挽人而失其名氏者。幷以類見之。 其四</title>,<text>終歲衡茅作逸民。悠然自老養天眞。閒將煙月成吾興。何用樊籠絆此身。壽到稀年非夭扎。門無一子獨悲辛。北邙曉路愁雲起。玉樹堪憐松下塵。</text>
<title>挽歌 挽人而失其名氏者。幷以類見之。 其五</title>,<text>秋水精神玉骨奇。堪嗟未盡百年期。雝雝早見歸妻日。揖揖初看結子時。孤矢四方終未遂。詩書一室竟何施。秋風三疊腸應斷。薤露聲中無限悲。</text>
<title>抵伯承寓舍。不遇。以下二首增</title>,<text>侵曉東來訪主人。主人雙駕曲流濱。遙知陋巷經過處。不遇孤懷彼此均。啼鳥含情似報客。草堂無語獨留春。却題鳳字空回首。池面淸風更惱神。</text>
<title>題楊上舍 墩 光霽亭</title>,<text>梅堂隔世想餘音。亭在山高與水深。雨歇芳林淸潤色。煙消靜夜見明心。三杯酒裏看天地。一局棋中送古今。鞍馬昔年秋峽晩。可憐奔走失登臨。</text>
<title>用觀頤堂韻。題源上人軸。</title>,<text>昔作倦遊客。今爲多病人。喧床任蟻鬪。集筆詎蠅嗔。藜藿堪充腹。蓬茅足庇身。鬢邊多見雪。席上未成珍。斟酌賢兼聖。題封君與臣。醉憐王績記。書愧子張紳。旣未攻吾過。何能誨爾諄。東儒慙失學。西佛謾稱神。每訝金宮侈。還嫌木食貧。坐忘猶滯跡。厭事轉迷眞。乏翼期騰碧。靡舟欲渡津。龍非床下蟄。虎豈杖頭馴。見性終千里。觀心又一塵。盍思渠見誤。休說我言陳。問却歸何暮。談他去所因。徵林曾索宋。謁鄭更參申。委曲壺公筆。依俙石老巾。周家崧嶽峻。漢殿履聲頻。乍報呻吟暇。如承警咳親。支離詩久廢。點鐵若爲銀。林卽石川。宋卽礪城尉。</text>
<title>西都</title>,<text>檀君生有異。箕子敎無窮。井晝存遺制。科條革舊風。流亡聞衛滿。崛起說朱蒙。俎豆初循禮。弓矛後尙戎。漢皇開樂浪。唐室置安東。錦繡峯巒麗。綾羅島嶼雄。兔山荒草樹。麟窟暗蒿蓬。石沒朝天迹。巖專捍水功。浿江誰作鎭。龍堰謾成宮。不復臨長樂。山河繞永崇。</text>
<title>送柳仁仲及第還鄕</title>,<text>十載同門客。論心屬歲寒。宮深新發鍵。河決浩飜瀾。快見金篦刮。淸聞綠綺彈。幾成携被宿。時作對床餐。昏惰如吾少。聰明到子難。偸閒終未偶。別恨更無端。得句紛千慮。銜杯强一歡。茅簷陽景晏。松嶺雪花殘。衣錦君榮幸。吹虀我苦酸。那知今夜話。聯復盡團欒。</text>
<title>夜坐。懷吉元，士重。</title>,<text>夜坐淸神骨。高樓爽氣全。池鳴蛙乍歇。村吠犬方眠。皎潔中天月。淙琤下石泉。飛廉回北岫。列缺閃東邊。浩渺川重複。蕭森樹接連。簷楹明似晝。境界迥如仙。政合瑶琴奏。渾宜玉斝傳。良朋期不至。勝賞共無緣。未作思親夢。空吟伐木篇。我心降旣覯。無使久悁悁。</text>
<title>題淳昌衙舍</title>,<text>秋風吹晩雨。山氣送微雲。溪漲波增潤。林淸竹帶氛。高筵酣上客。曲檻醉紅裙。楡柳淸陰遍。松杉翠霧紛。膾鮮盤斫玉。杯滿酒浮薰。共喜朱顔酡。誰看白日曛。靑樓歌正發。可以娛夫君。</text>
<title>張子房</title>,<text>聞道張公子。孤身起下邳。人稱儒者氣。自許帝王師。佐漢初非計。除秦夙所期。終投黃石訣。獨與赤松隨。謾起商山皓。餘功復在玆。</text>
<title>次韻。寄穌齋。</title>,<text>謫遠天南客。孤懷寄卜生。秋風入蟋蟀。春日幾倉庚。去國心應折。思親淚自傾。精誠天地感。妙句鬼神驚。際海雲凝島。環山雪滿城。明時知不廢。何日笑相迎。</text>
<title>次韻。寄穌齋。 其二</title>,<text>立命儒爲貴。耽虛惜賈生。何年辰起甲。幾度戌回庚。西北天行遠。東南地軸傾。鯨鯢一夕怒。羆虎片時驚。國泰惟懷德。人和不用城。自天應佑順。休說夢中迎。</text>
<title>次韻。寄穌齋。 附原韻</title>,<text>有友多篇翰。因人問死生。明年歲在己。孟夏日斜庚。頫仰音容改。毫釐事業傾。波鷗萬里闊。櫪馬五更驚。落月南桃浦。屯雲古狎城。須成地下會。且許夢中迎。</text>
<title>全羅道歌謠 時圭庵爲觀察使</title>,<text>乾坤多少氣。秀發擅精英。玉樹臨風㢠。氷壺貯月淸。神明通孝弟。金石貫精誠。浩浩滄溟闊。溫溫瑞日晶。松篁高聳幹。鸞鶴遠聞聲。弱歲曾優學。餘功早策名。德存齊險易。情定絶將迎。頃値陰邪橫。猶憑直道亨。風波萬里外。家國一身輕。大壑魚還縱。朝陽鳳轉鳴。膠庠興濟濟。宵雅樂菁菁。贊禮儀章秩。推賢水鑑明。儒林爭望斗。公器合調羹。按撫膺南國。承宣自北京。諸州歸攬轡。一路仰干旌。威克先饕餮。仁施始獨煢。方知春有脚。不見訟無情。樂水歌芹藻。芳洲㩜茝蘅。頽風看再振。絶學屬新盟。孤陋嗟狂簡。空操點瑟鏗。</text>
<title>挽尹士栗</title>,<text>司馬昔多病。顔回今也亡。平生無畛域。雅志在江湖。皎皎九霄鶴。䀚䀚千里駒。徒然抱遠意。竟未騁長途。欲掛延陵劍。傷心付一呼。</text>
<title>贈權判官 以下十五首別</title>,<text>薔薇花半謝。客子酒方䦨。茂叔窻前草。溫公屋上山。十年曾識面。今夕更逢歡。黯黯天將暮。飄飄我欲還。微風渾入袂。倦鳥政投巒。早晩重來扣。門扉莫使關。</text>
<title>詠雪</title>,<text>夜半風威緊。乾坤入吐呑。飄寒凝雨脚。霏白碎雲根。亂勢侵殘月。繁輝失曉暾。擁衾儒懶起。開戶稚驚喧。踏怕瓊爲迹。看疑玉作園。庭柯爭粉糅。叢竹謾銀飜。皎潔淸心膽。茫迷眩眼魂。兼天鋪縞練。特地散璵璠。怳見騰虹氣。眞將理月痕。輕垂遙暗嶂。新霽近明村。瘦立歌商皓。枯僵臥洛袁。崩傾鷗浴浪。竦峙鶴乘軒。呀豁隨陵谷。參差任屋垣。天成謝琢鏤。神力在胚渾。造次仙區闢。尋常勝槪存。色空迷幻化。虛白悟眞元。萬象移前稟。千殊返本源。浮華文盡掃。泰素質彌敦。學士尋秦路。將軍入蔡門。逢湘立馬日。訪戴刺船昏。苦樂眞殊致。閒忙豈共論。爭如就一室。兀坐識前言。孫榻心何厭。程門道益尊。窻明棐几淨。煙足土床溫。冬暖懷陽德。年豐荷聖恩。巖廊調玉燭。閭井負朝暄。郢曲終當遇。姬歌敢自煩。歡顔均廣廈。披腹叩重閽。此願如能遂。顚溝亦未寃。</text>
<title>贈黃上舍</title>,<text>誤讀黃庭字。飄零寄下都。乖慵迷世好。郤步失前圖。往聖爲儀則。前脩作範模。逝將開正路。終以闢榛蕪。奮袂求三益。揚眉過九衢。吾行眞邂逅。公至自江湖。已是煙霞秀。誰爲塵網拘。心遊宇宙廣。眼入山川紆。皓潔雲中鶴。軒䀚水上鳬。萍蓬欣共托。肝膽喜相輸。出處旣同軌。奔趨寧異途。離鄕何逖矣。觀國未賓于。大學攻文史。齊門謝瑟竽。三冬期取足。一敗信無虞。自倚今朝別。還尋前日娛。征驂沙嶺急。歸棹浿江孤。拙唱已云再。淸酬其可無。杯觴空綠酒。歌曲有驪駒。毋慳贈一語。爲我住斯須。</text>
<title>伯邃家作</title>,<text>高閣臨江起。千山入望平。風飆暮颯爽。星宿秋凝晶。樹外候蟲噪。籬邊村犬鳴。留連一夕話。怊悵十年情。白酒深兼淺。靑燈翳復明。臨分惜不發。脈脈對前楹。</text>
<title>全羅道歌謠</title>,<text>北闕民憂重。南州使節巡。日邊銜遠命。湖外振芳塵。瑞世人中鳳。從前席上珍。杏園初奮步。槐署遂騰身。日月臨揮翰。風霜動搢紳。幾回遷省府。三入掌絲綸。直宿金門夜。朝趨玉漏晨。丹墀移近武。黃海按窮濱。已著澄淸效。今逢字撫辰。名聲駕范轡。氣槪倒張輪。饕餮摧寒膽。惸羸奮涸鱗。山川容指畫。閭井備諏詢。照遍無私鑑。行傳有脚春。烹鮮治不擾。游刃動如神。五十提封廣。禾麻雨露均。緇衣還授子。棠樹去思人。益信仁爲美。從知德有鄰。菁莪涵樂育。絃誦化淸淳。各願螟蛉肖。爭期尺蠖伸。鹽梅調鼎鼐。堯舜致君民。</text>
<title>光州庠歌謠</title>,<text>哲相巡江漢。南人仰節旄。降神惟嶽峻。挺世是人豪。翼奮雲鵬遠。枝攀月桂高。天門騰彩氣。朝著得英髦。冀野空良馬。瀛洲壓巨鰲。德容山韞玉。華藻海飜濤。肅穆先羣彦。淸要幾獨勞。銀臺傳鳳詔。金闕侍龍袍。陜俗遵公奭。成人化子皐。生平志大學。中歲詠離騷。道益臨危著。心增慮患操。洪恩終大霈。俊傑更重遭。方嶽承專寄。窮村絶永號。綱提存一本。目擧盡纖毫。儉約回偸俗。誅求怯老饕。持衡物自正。懸鏡影難逃。況是興文化。先於逢掖曹。根深看食實。光潤見添膏。峻嶺猶加步。危灘且進篙。遙程指孔孟。盛業望伊咎。</text>
<title>全羅道歌謠</title>,<text>玉節違淸漢。湖邊四牡騰。垂衣承肅穆。攬轡指淸澄。時論推舟揖。王家倚股肱。瓊林鶱彩鳳。瑤碧動壺氷。國史曾修草。華音亦選能。崇庳諸部歷。使貳一方仍。百濟巡前後。千秋撫廢興。民生今按堵。物性昔憑陵。地大機繁浩。人稠訟易乘。公明持藻鑑。精爽仰風稜。田里除民瘼。鄕閭戢吏徵。弛張生衮鉞。臧否辨淄澠。峻罰何須用。嚴威自有懲。已看淸比水。爭道直如繩。共濟將賢佐。重治踵美稱。前人蒙潤色。末俗入薰蒸。狂簡容吾小。菁莪荷百朋。專心明孔孟。誘掖致顔曾。戶被文翁化。堂從季路升。願言魚脫背。矯翅作溟鵬。</text>
<title>杆城郡歌謠 寡悔王父。爲宰求製。</title>,<text>嶺表多時彦。公生亦降神。飛騰從翰苑。論列動楓宸。語切陳情表。心怡奉檄晨。春官脩禮典。柏府肅朝紳。乞外章雖累。歸朝命自頻。忤奸還几几。收俊更誾誾。再捷仍超秩。新榮須慰親。股耾纍印綬。喉舌掌絲綸。錫命承天寵。分憂按海民。東關非劇地。下邑豈邊垠。龍節方咸仰。熊轓此政巡。澄淸看不日。樂育望惟新。心鑑懸臺鏡。風儀滿座春。貪廉知勸懼。惸獨絶哦呻。竊逐三千列。常希七十人。願因忠孝化。他日作王賓。</text>
<title>黃海道歌謠</title>,<text>積慶基前代。傳家値運昌。降神山嶽費。生世鳳麟祥。煥赫黃金榜。岧嶢白玉堂。春風程子座。氷盌竇君漿。臺閣推英俊。絲綸幾贊揚。螟蛉離國學。山海按封疆。天上星軺下。人間使節煌。風雲生指顧。霜露入張皇。問俗宣周化。觀風倚召棠。優游涵盛德。歌詠播康莊。</text>
<title>挽李上舍</title>,<text>夙擅芹宮價。交遊一代推。探眞辭俗累。投筆賦漣漪。地遺弘中屋。天慳伯道兒。騎龍還舊宅。繫燕結新悲。丱角曾趨拜。摳衣每質疑。聞喪方在遠。哭柩已經時。恩遇知無報。空存涕泗垂。</text>
<title>挽尹士栗</title>,<text>前歲君南去。今春我北行。舂糧愁闊別。過隙歎浮生。墨濕留新語。琴亡失古聲。黃泉埋玉樹。白日閉佳城。何處尋顔色。空餘月滿庭。</text>
<title>挽尹士栗 其2</title>,<text>我意君應識。君懷我亦知。文章自結髮。山水是前期。得句爭探秀。逢場幾討奇。占驚辛巳歲。夢怕戊丁時。野鶴聲初寂。芳蘭香已衰。傷心無處問。和淚寫新詩。</text>
<title>挽尹士栗 其3</title>,<text>荀家元季方。人道白眉良。早夢春塘草。曾呑鳥篆章。當年頭角聳。身後姓名香。慘惔春容苦。蕭疏棣影涼。稽山堪慟哭。無復見知章。</text>
<title>挽尹士栗 其4</title>,<text>誤坐黃庭謫。人間落彩鸞。精英氷共玉。芬馥蕙兼蘭。屈宋名南國。曺劉數建安。天高神更惡。世短意何曼。塵土音容絶。荒山歲月䦨。凄涼五鳳手。沈痛廣陵彈。</text>
<title>挽金别侍</title>,<text>山林存雅尙。身世任浮雲。花嶼春初暖。松亭酒半醺。親朋交杖屨。稚子助歡欣。四運隨年謝。孤懷絶世紛。悠然乘化盡。猿鶴弔同羣。</text>
<title>天柱峯翫月</title>,<text>雨暗秋空失月明。褰衣携客上崢嶸。初擎羽蓋看遙海。已覺氷輪輾太淸。造次徘徊蛾影隻。斯須歷亂桂花榮。十分鏡淨塵難雜。萬里波寒撓不驚。多少雲霓渾斷絶。東西星斗謾縱橫。騰身怳似升銀闕。擧目翻疑在玉京。自幸登臨屬此夜。祇應魂夢到三生。一聲何處來猿嘯。數曲誰家奏鳳笙。物外眞收深淺興。人間閒任短長更。風流欲記無佳句。說與東來鶴姓丁。</text>
<title>宿弓院</title>,<text>風雨蕭蕭九月秋。客尋行店走征騶。十年塵土眞知苦。何處江山獨去休。水漲溪流偏聒耳。楓翻霜葉謾驚愁。崎嶇嶺路千盤險。繚繞叢林百轉幽。蓑笠聳肩詩骨瘦。鄕園回首旅程悠。柴扉敲倚編蓬底。坐詠唐詩不自由。</text>
<title>有懷。吟示公幹。</title>,<text>雪後輕寒未放春。窻前短夢故迷人。他鄕萬里山兼水。落日三竿影與身。厭聽林鴉啼益亂。欣聞山鵲噪還頻。一篇風韻偏驚耳。數句詩吟亦損神。羸面撫來多見骨。弊裘穿却半蒙塵。懶收書史經心眼。謾整冠巾任我眞。永夕扶頭空坐臥。黃昏對火更酸辛。聲傳禁鼓人初定。星月流光河漢濱。</text>
<title>向晩方吟詩。信可奴馬來。路中逢雨。旣至題此。以下二首別</title>,<text>崔嵬直上馬虺隤。石路嶇嶔只可鞋。寺在煙霞千仞古。山藏洞壑幾層回。林柯得意方春綠。遊子多愁底處埋。杜宇數聲來白晝。飛生一點走閒階。雙雙胡燕尋巢樂。一一山禽見客猜。雄雉朝飛鳴角角。黃鸝晩囀響喈喈。麻阡足雨元無蟻。芹畝饒泥自有蛙。眼底風雲終古變。吟中天地未全恢。松杉鬱鬱他年翠。景物悠悠此日佳。撩眼遊絲空百丈。澆腸醽醁欠千杯。春風九十鳥過目。旅泊一身蓬轉荄。幾度中霄看月立。那堪遠岫望雲懷。江行旣未尋花柳。野徑還須涉草萊。昨日村街行踽踽。今朝山榻凭敦敦。暫梳疏髮前窻下。忽聽跫音西壁隈。擧目飜驚素札至。開緘知自故人來。兼收鞍馬邀孤影。得免空堂悵獨棲。雨滴短簷時有漏。日沈滄海意從迷。錦囊不管江山勝。自分從前付小奚。</text>
<title>十八學士夜宴</title>,<text>天策眞人策上勳。晉陽扶義靖隋氛。首開華館招延急。旁攬奇才吐握勤。馬上山河輸一擲。府中書籍討三墳。聯裾接武名俱埒。峨冕垂紳動輒羣。取善豈曾拘怨敵。掄材多是輟耕耘。虛懷扣納兼師友。更直硏磨了夕昕。房杜謀謨稱首選。褚姚文學亦參聞。諸儒共負傾相望。漸化同霑入室薰。懷德有隣聞闕里。以文會友尙河汾。地因人重偏知禁。官是時須競襲芬。東觀集書充棟宇。石渠羣論謾紛紜。爭如人世仙區闢。共綴官曹勝會殷。歸說要從前席懇。羅羞還自內家分。在公可使惜分寸。卜夜應須乘暮曛。蘭燭焰搖宵荏苒。瑤觴籌錯酒氤氳。分曹狎坐供交謔。吐論軒眉倚半醺。飮著枯腸傾斗石。才多健筆爛煙雲。英標量力終歸畫。盛事垂千永賁文。求駿按圖尋往牒。好賢飜案荷明君。卽今中禁蓬瀛在。掠美唐家未足云。</text>
<title>贈許道峯 增</title>,<text>大野中開萬井閻。山圍岳峙聳羣瞻。峯稱道理人能學。谷號仁儀俗好謙。氣泄風雷如帶慍。精移珠玉似莊嫌。彬焉往哲聲猶藉。展也誰人跡復潛。朱紱不求當世聞。彩衣還弊異鄕淹。前溪戴雨身常釣。絶巘穿雲手自鎌。遐性直能超勿勿。辣心剛不喜沾沾。螟蛉請誨儒文著。婦孺稱賢物議僉。闢廓詖辭禾去莠。礱磨蒙學鏡開奩。臨邦久矣穅先米。傾蓋居然樹倚蒹。三逕寂寥籬擁雪。數椽疏冷屋無苫。橋崩斷渭將施楫。梅落空庭會試鹽。題鳳客來門有屨。汗牛書滿架排籖。尋眞異境聯行袂。打話緇扉竝臥䪜。殿壁莓苔經雨滑。洞門松檜鎖雲纎。巖頭鶴睡時翻羽。氷下蛟寒欲折髥。歷覽江山應得助。平收景物豈傷廉。鯨鯢拔浪雄鱗嘴。杞梓參天謝勾尖。雁足遙憑傳簡劄。蠅頭細畫寫緗縑。披吟已許巾箱襲。阻別仍思杖舃詹。夢罷竹窻風攪枕。酒醒蓮閣月窺簾。年光荏苒人將老。天氣怡融節向炎。妄擬蠅行追逸驥。肯將鯤化較延鮎。無人更效豐城掘。寸鐵千秋土蝕銛。</text>
<title>河西辭南有容</title>,<text>三冬一布褐。巖穴受風雪。雲間一寸暉。不曾晞我褐。忽聞西山白日頹。自然淚落心中哀。</text>
