<title>送洪諫院 重寅○幷序</title>,<text>白日忽西匿。良時不可駐。淸酒旣云設。佳肴亦云具。中曲未及畢。征馬已在路。遠望山川阻。肅肅鴻鵠羽。願言君子德。贈以珊瑚樹。雲間有歸翼。庶以惠尺素。北風萬里來。因之歎歲莫。</text>
<title>送洪諫院 重寅○幷序 其2</title>,<text>皎皎一佳人。天然出北方。淸水爲心肝。芙蓉爲衣裳。不學時世女。工巧作容粧。十年誦女史。立志慕貞良。秋風日夕起。階下歇衆芳。只以天時然。不敢㤪微霜。庶幾修令德。一承君子光。</text>
<title>送明府 重寅</title>,<text>出其北門。山有鳳凰。洪侯來止。穆然其光。珮玉之垂。有博衣裳。衣裳有博。殿此韓方。</text>
<title>送明府 重寅 其2</title>,<text>公行其野。雨我春田。黍稷旆旆。簫皷喧喧。牛羊夕來。其蹄三千。黃耇顧我。樂此豐年。</text>
<title>送明府 重寅 其3</title>,<text>息其中阿。言采其芝。君子顧之。謂我來之。願言從之。中心有夷。</text>
<title>送明府 重寅 其4</title>,<text>君子于行。歲云其莫。乘其乘馬。載馳長道。昔公來思。雨雪𩂓𩂓。公之去矣。時亦北風。此邦之人。云何不忡。</text>
<title>送明府 重寅 其5</title>,<text>東方明矣。東方不明。鷄亦鳴矣。曰鷄不鳴止。我有淸酒。君子甞止。</text>
<title>送明府 重寅 其6</title>,<text>東方明矣。鷄亦鳴止。君子行矣。旌旆揚揚。吁嗟兮君子。延佇兮遠望。</text>
<title>送明府 重寅 其7</title>,<text>吁嗟兮君子。韓山巘巘。薇蕨茁茁。韓水活活。魴鱮潑潑。韓之中洵訏且樂。</text>
<title>寄李君</title>,<text>昔我游京都。當世有李君。聲華藹妙齡。一擧張吾軍。識面長安里。氣若春蘭芬。怱怱首歸路。復爾失論文。江湖水空濶。差池中歲分。昨逢長安中。新詩𪚥所聞。昂昂冀北良。一掃凡馬羣。何當北風朝。見爾騰靑雲。</text>
<title>寄李君 其2</title>,<text>欝欝長安中。富哉春茫茫。林鳥起新𪚥。城闕肅流光。王子駱山宮。舍人東郊莊。</text>
<title>愼耳老 後聃 宅。夜別洪光國 晟 歸忠州。</title>,<text>相望四海闊。猶及幷時游。吾道東南去。秋聲江漢流。酒深非故國。燈盡在高樓。墳墓忠州寄。春乘上峽舟。</text>
<title>贈李聖會 東運 北遊愁州</title>,<text>關河秋氣盛。雨雪故人行。邊馬相回首。寒鷄欲不鳴。朝廷非棄物。書劒適無名。萬里從今日。蒼茫立莫城。</text>
<title>幽居</title>,<text>谷口宜初夏。嚶嚶黃島聞。靑林常欲雨。素壁不勝雲。漸就桑麻事。新成子弟文。桃花曾不種。非是絶人羣。</text>
<title>野老</title>,<text>野老時相見。籬前送始回。讀書松子落。多病菊花開。巢許非高士。夔龍接儁才。腐儒無一事。耕鑿十年來。</text>
<title>春日城南。吟寄聖會。</title>,<text>水木春流動。城雲曉淡紅。遷延向南國。寂寞對東風。急皷中原盜。何村社日翁。鳴鳩他自得。回首病吟中。</text>
<title>送蔡伯規 濟恭</title>,<text>山水丹城宰。文章鳳穴兒。靑驢登寺遠。金馬到天遲。客舍多風雨。秋砧更別離。臨行數盃酒。不敢恨明時。</text>
<title>送蔡伯規 濟恭 其二</title>,<text>草草論詩別。蕭蕭騎馬歸。渡江秋色遠。過嶺故人稀。二白通仙氣。孤雲照綵衣。西州春有使。已恐隴梅飛。</text>
<title>送蔡伯規 濟恭 其三</title>,<text>希庵開近古。詩法爾家傳。俊逸空餘子。飛騰倐少年。西京方禮樂。南極看山川。不到天王頂。那知世路偏。</text>
<title>送蔡伯規 濟恭 其四</title>,<text>長安有初雪。到日嶺南寒。此別春應見。相呼燭易殘。高秋鴻鴈盡。小酒菊花團。去住心千里。蒼蒼太白巒。</text>
<title>堤上鄭士述 弘祖 見訪城西。一驩如舊。時士述下第。泝江漢而歸。夜話李士能宅。得通字。共賦</title>,<text>海內存吾友。蒼蒼四郡東。始憐顔面合。猶免姓名通。江漢多秋水。琴書帶早鴻。威遲當別夜。寂寞向回風。</text>
<title>堤上鄭士述 弘祖 見訪城西。一驩如舊。時士述下第。泝江漢而歸。夜話李士能宅。得通字。共賦 其二</title>,<text>深盃故人借。一醉異鄕同。失路看孤劒。維舟問逆風。京燈低別菊。峽雨暗初楓。天地䨥心遠。滄江百折通。</text>
<title>再宿聖會</title>,<text>爲客憐通港。常時愛度溪。入門城動皷。進枕樹號鷄。黃金貧不醉。綠綺病能携。感激寒𪚥語。秋聲物亦齊。</text>
<title>夏日西閣。遣騎致聖會。仍邀會而。騎驢卽至。</title>,<text>秋近白門下。心長遠客中。故人時見喜。虛閣晝吟同。寂莫榴花雨。遲回燕子風。共憐今日暮。鞍馬散西東。</text>
<title>聖會罷後。數日苦雨悶坐。却寄兼示會而。</title>,<text>城日融融夕。冥冥積雨何。浮雲兼白岳。度鳥落靑坡。送馬難常速。騎驢得再過。故人門巷底。瀼水夜應多。</text>
<title>春日訪赤</title>,<text>到門多水木。登閣復山臯。永日花飛遠。新晴燕拂高。長貧應宦拙。少住似禪逃。數許問奇字。聯翩引後曹。</text>
<title>春日訪赤 其二</title>,<text>衮衮長安食。今年遂不回。靑春行草木。細雨濕樓臺。酒愛淸時醉。花隨間日來。微雲天際盡。相看此徘徊。</text>
<title>春日訪赤 其三</title>,<text>岸老柴門內。蕭然生事微。詩成仍短髮。官落也輕衣。淸酒貧猶設。名騘暮許歸。愛公眞率意。來往莫相違。</text>
<title>新居春日</title>,<text>結廬人境外。春日獨徘徊。坐石孤雲起。移花細雨來。道心隨地得。生事逐時開。鷗鷺西溪上。終年兩不猜。</text>
<title>杪秋陪李舅 正遇 登曲城得高字</title>,<text>楊州秋淡淡。西北曲城高。積氣扶雙闕。斜陽散六曹。古今元地險。銷滅半人豪。日出長安道。經營各自勞。</text>
<title>登企臺。與李夢瑞 獻慶 同賦。</title>,<text>舊出珠華洞。仙臺衮衮登。春風花滿樹。夜雨地藏朋。暮笛聽何忍。殘杯擧不能。新知更李白。永日醉山層。</text>
<title>寄題萬頃東軒</title>,<text>南來除紙到官稀。京洛高車多是非。二十四堤春水滿。白𩿨常近使君飛。</text>
<title>寄題萬頃東軒 其二</title>,<text>我欲南行見使君。壓湖亭上醉紅裙。長江十日多高浪。蓮唱菱歌隔暮雲。</text>
<title>寄題萬頃東軒 其三</title>,<text>菱堤不減習家池。山簡風流憶往時。今日使君非酒客。葛强消渴有誰知。</text>
<title>贈李生大觀入古羣山</title>,<text>桃花春水捕魚時。歡入羣山使我悲。十二峰頭春草外。男兒何處不堪疑。</text>
<title>題鄭氏伸寃帖</title>,<text>乙巳嗚呼夫子賢。恭惟明廟實冲年。唯聞太史書東國。不敢當時問上天。五世蕭條丹誥贈。九原飛動白虹懸。悠悠志士哀江漢。萬古舟川一疏傳。</text>
<title>題峀雲畫竹障</title>,<text>當世蒼蒼峀雲竹。塵埃掃出勢崢嶸。滿堂不盡瀟湘色。五月如聞風雪聲。少阮江山衝雨送。故人滄海待秋生。無勞長報平安使。病裏相看日日淸。</text>
<title>題姜聖標月巖幽居</title>,<text>背郭幽幽入草家。洞深車馬絶京華。晝雲氣入山扉靜。秋樹根回石壁斜。兄弟讀書聽夜雨。故人持酒問黃花。蕭條海內知音少。蕙圃門中見士多。</text>
<title>道中</title>,<text>騎馬出門三月暮。西京二十四長亭。鵑花石壁稀餘照。燕麥江田起遠靑。獨憶今朝如昨日。正於前嶺見叄星。人生半是途中老。後夜鷄鳴何處聽。</text>
<title>贈聾啞丐者</title>,<text>聞道移家太白山。有時騎馬到人間。二十年來無一語。笑看浮世落花間。</text>
<title>贈聾啞丐者 其二</title>,<text>聞道春遊月出山。九龍靈石動雲間。從君爲語神仙侶。乞與金丹一粒還。</text>
<title>題軟障</title>,<text>墻外杏花斜一枝。春心約莫畏人知。無端淺立東風下。恰似西廂待月時。</text>
<title>題軟障 其二</title>,<text>裙子淺靑色。不用染深紅。嫌君見窮袴。不敢舞春風。</text>
<title>磨豆石</title>,<text>曹郞側見女。腹中陰作計。願爲磨豆石。得親郞手勢。</text>
<title>全州南門樓</title>,<text>全州形勢半王京。城對甄萱古石城。萬樹樓臺通曙色。六門歌吹散春聲。猶聞一統歸眞主。終制三南作上營。辛苦向來謀國計。豐原實賴聖君明。</text>
<title>全州南門樓 其二</title>,<text>夾城槐柳雨微微。城上高樓燕子飛。紫氣春浮眞殿瓦。靑山晝繞別營旗。于今鵝鴨千家靜。不復英雄萬馬歸。惆悵旅遊佳麗地。布衣寂寞壯心違。</text>
<title>寒碧堂</title>,<text>寒碧堂前水。全州西北來。文章人代異。歌舞送迎催。懷抱憑欄遠。風烟盡野開。浮生情自勝。未免更徘徊。</text>
<title>眞殿</title>,<text>棟宇開南極。丹靑列聖留。總爲龍虎氣。長護帝王州。日月分餘照。衣冠儼一遊。小臣還異代。回望白雲愁。</text>
<title>南高寺</title>,<text>不意招提境。相隣節度營。積糧傳故國。散磬入春城。雲石頻扶馬。風林近失鶯。全州高處望。氣勢更崢嶸。</text>
<title>南高寺 其二</title>,<text>直對南高寺。初登寒碧堂。春城絶鷄犬。野水浴䲶鴦。玉殿典亡易。靑山冠盖忙。書生憑落日。回首古今長。</text>
<title>寒碧堂十二曲</title>,<text>今日不留來日至。來日又去花滿地。人生幾何非百年。寒碧堂中每日醉。</text>
<title>寒碧堂十二曲 其二</title>,<text>全羅使道上營新。寒碧堂中別看春。借問敎坊誰第一。錦屛紅燭夜來人。</text>
<title>寒碧堂十二曲 其三</title>,<text>全州兒女學男裝。寒碧堂中劒舞長。轉到瀏漓看不見。滿堂回首氣如霜。</text>
<title>寒碧堂十二曲 其四</title>,<text>春城聯袂踏輕埃。寒碧堂中習樂回。齊唱完山新別曲。判官來日壽筵開。</text>
<title>寒碧堂十二曲 其五</title>,<text>輭色紅綾時體宜。裁成裙㨾學京師。綺筵催上多羞澁。寒碧堂中對舞遲。</text>
<title>寒碧堂十二曲 其六</title>,<text>寒碧堂中各官行。現身依例帖子呈。花押着成紅踏印。錢文叄兩作人情。</text>
<title>寒碧堂十二曲 其七</title>,<text>寒碧堂中夜宴歸。松都估客到多時。又被案前催入直。背人燈下著羅衣。</text>
<title>寒碧堂十二曲 其八</title>,<text>韓山白苧梨花白。削作雙針衫袖窄。寒碧堂中五月時。風多力弱不堪着。</text>
<title>寒碧堂十二曲 其九</title>,<text>二十衙客面如玉。奪取銀釵多戱劇。寒碧堂中不肯歸。滿堂明月要人宿。</text>
<title>寒碧堂十二曲 其十</title>,<text>中營令監夾袖綠。寒碧堂中賭雙陸。少年豪氣勝文官。拋擲粧刀百金直。</text>
<title>寒碧堂十二曲 其十一</title>,<text>寒碧堂前曲曲水。闌干臨照如花人。無端打起䲶鴦隊。賺得使君回首嗔。</text>
<title>寒碧堂十二曲 其十二</title>,<text>寒碧堂中罷宴曲。黃花亭北春草綠。此地年年多別離。送郞迎郞日不足。</text>
<title>拱北樓。次板上韻。</title>,<text>終古金陵壯石頭。山城亦自鎭公州。腐儒不入征南幕。淸世還登拱北樓。笳皷尙聞鑾駕住。風沙唯見錦江流。于今多暇誰邀客。回首西坰九日遊。</text>
<title>拱北樓。次板上韻。 其二</title>,<text>西征烽火漭生哀。恭想先王警蹕來。雙樹行宮深自鎖。千家山郭抱長回。秖今南國關防險。誰是中原將相才。瀟灑江樓晩來客。百年懷抱暫時盃。</text>
<title>觀察使北樓宴</title>,<text>西湖節度北樓雄。樓上長吹六月風。粉堞波濤搖畫舫。靑山皷角繞行宮。綺筵留客沈蓏綠。軍燭回船照水紅。欲識風流江漢意。諸公元自太平中。</text>
<title>觀察使北樓宴 其二</title>,<text>北樓回翠幕。南陌遶靑蛾。落日軍中樂。輕風馬上歌。聖朝無盜賊。戎鎭有山河。伊昔春江泛。書生興亦多。</text>
<title>觀察使北樓宴 其三</title>,<text>忠淸觀察使。自古有高樓。白屋寬春賑。紅裙愛晩遊。由來細柳幕。多在錦江舟。前度風流地。褰帷半黑頭。</text>
<title>接園樹</title>,<text>新接東園樹。輕刀破肉斜。聊霑一春水。剩得後年花。異性親仍子。他鄕久亦家。今人同姓內。相愛欲如何。</text>
<title>接園樹 其二</title>,<text>桃李均吾果。由新薄故恩。用心移造化。通氣長兒孫。秋實須經歲。春風舊着根。已知生物意。凡事信乾坤。</text>
<title>淸州三忠祠 二首</title>,<text>三忠同日死。南八更何人。白首無降將。淸州泣舊民。山河爲鬼壯。天地報君均。香火依城廟。艱難憶戊申。</text>
<title>淸州三忠祠 二首 其二</title>,<text>洪霖元一校。梁溥尙同官。殉國微夫或。知人古將難。元戎兼舊客。歸馬總空鞍。二十年前事。蕭蕭大樹寒。</text>
<title>往年</title>,<text>此地多新鬼。行人問往年。賊來風雨夕。妓泣綺羅筵。賊入城日宴。樂妓有泣者。戰氣今何有。春農稍自便。嚴城猶早閉。不似亂離前。</text>
<title>雙杏</title>,<text>古木心全盡。前朝地不移。興亡忽無識。風雨老能持。寒天官鳥避。舊事土人知。滔滔滿眼水。公昔欲何之。</text>
<title>鐵㙮</title>,<text>淸州惟一㙮。十里見迢迢。雪夜寒生邑。秋天影過橋。風霜避佛力。日月鑄唐朝。氣象人如此。由來不可招。</text>
<title>莫投靖安</title>,<text>山雪蕭條夕。行人與鳥歸。寒溪頻曲折。古木稍依俙。村戶秋租盡。盤餐夜咊稀。主翁頗好意。扶杖送柴扉。</text>
<title>栗峰驛</title>,<text>喬木千家驛。東南一騎通。秋山餘苜蓿。曠野易沙風。使者驅馳急。年來戰伐空。許丞勤馬政。何謂老多聾。</text>
<title>高陽</title>,<text>小邑溪聲內。民家似峽中。野花當遠客。黃鳥度春風。歌哭淸明後。經過物態同。長安輕薄子。日醉五陵東。</text>
<title>章弟赴杜陵</title>,<text>少弟渡江去。乘凉六月朝。湖山開積雨。鞍馬及生潮。家力盤餐苦。童年疾病饒。此行非遠別。猶欲送溪橋。</text>
<title>粤仙報章阻夕風。宿圓山江邊。早潮利涉。</title>,<text>奴來傳少弟。夜宿水邊村。夕浪妨舟力。朝帆到石根。魚龍歸自靜。鷗鷺泛相喧。蘊藉中流咏。須君報故園。</text>
<title>米至</title>,<text>夜呼山路惡。春米杜陵來。海邑慇懃絶。柴門應接催。大江風不逆。殘馬力能迴。作喜隨家室。開緘更酒盃。</text>
<title>酒至</title>,<text>野人難一醉。官酒及三升。江外勞專使。山中速近朋。晩花猶不落。啼鳥亦初興。細酌寧嫌盡。微吟或所能。</text>
<title>暴注</title>,<text>無端六月雨。萬壑動柴門。吹地全空石。犇江已減村。農家連野哭。風雀滿籬喧。黃潦終朝盡。由來不見痕。</text>
<title>暴注 其二</title>,<text>經營今日雨。連夜遠江雷。積勢歸滄海。餘聲洗劫灰。龍魚行不盡。開闢漭仍回。晴後宜高處。茅亭豁數盃。</text>
<title>失沽</title>,<text>久雨人添病。貧村酒失沽。官家眞有禁。奴婢屢傳無。獨坐靑山近。相望白鸛孤。野夫隨事適。瀟灑看吾書。</text>
<title>設卜</title>,<text>開卦踈簾下。焚香小雨中。總緣多疾病。非欲問窮通。衣食猶豐歲。詩書幸古風。行藏元自卜。四十衆人同。</text>
<title>中年</title>,<text>陋巷存吾道。中年識世情。孤𪚥宜夜讀。細雨試春耕。交際猶多事。文章不用名。向來何衮衮。行止問君平。</text>
<title>晴夜</title>,<text>初聞苦雨絶。星月垂春郊。寂歷飛石澗。稀踈過屋梢。淸夜全道氣。今年息親交。晩花如不盡。明日萬愁拋。</text>
<title>扶杖</title>,<text>北山踈雨盡。晴望劇茅堂。扶杖卽春塢。散屐仍田場。孤舟不欲去。江水無意長。漸喜幽絶處。三歲著詩狂。</text>
<title>田家</title>,<text>自識田家意。新成犢鼻衣。春深蕎麥半。山淺杜鵑稀。淸世有耕鑿。野人無是非。緣江花柳事。日日雨霏霏。</text>
<title>渡江</title>,<text>春江生早漲。舟子報行時。四顧天平闊。中流岸轉移。圓沙鷗不去。孤棹燕無疑。吾道元浮海。年來意所之。</text>
<title>車嶺雨中</title>,<text>終朝車嶺雨。到嶺更紛紛。溼盡林間過。輕多馬上聞。盤回五里磴。崩洩兩峰雲。直北微明氣。天安遠可分。</text>
<title>車嶺見放鷹</title>,<text>鷹氣豪無敵。西南萬嶺懸。側身看落日。乘勢過秋天。不見翻回處。遙憐搏擊前。腐儒疲馬背。吟望意蕭然。</text>
<title>萬馬洞</title>,<text>甄王本羣盜。割據秖亡身。躍馬輕天命。興龍待聖人。石城懸古壁。風雨到深春。終是干戈地。豪强府內民。</text>
<title>歸信寺佛㙮。有尹君悅新恩題名。感念存亡而作。</title>,<text>未到金山寺。先看亡友名。十年悲異物。萬里若平生。浮世終何事。新恩有此行。㝡憐陳日月。不免感人情。</text>
<title>歸信寺佛㙮。有尹君悅新恩題名。感念存亡而作。 其二</title>,<text>鍾磬開虛殿。塵埃悲故人。存亡宇宙內。筆硯丙辰春。寒雨僧留客。浮雲㙮有神。靑山騎馬去。照眼草花新。</text>
<title>雨登暎湖樓</title>,<text>南湖三百頃。色盡雨中樓。大野回羣燕。輕風下遠𩿨。來緣看水檻。溼任着官舟。城裏多蒸欝。羇懷不可留。</text>
<title>萬頃望海寺</title>,<text>滄海無餘地。僧家萬石間。船爭高柳過。潮犯半厓還。五月宜凭檻。孤雲自有山。蓬萊眞可望。怊悵暮難攀。</text>
<title>可歎</title>,<text>可歎今春事。連朝雨打花。生成勞造化。容易減繁華。凋獘心猶在。侵凌勢太加。西風亦無賴。恐負主人家。</text>
<title>送通信副使</title>,<text>中丞文彩動朝班。天上啣書到百蠻。日月近人元赤木。神仙待客是金山。春衣異國行花裏。夜水高船宿島間。千古虛無徐福廟。三韓使者入秋還。</text>
<title>靑淮道中</title>,<text>樹出靑淮野。天低內浦山。行人當落日。獨鳥向長安。吾道頻南北。世情多苦酸。詩成在馬上。懷抱忽無端。</text>
<title>奉呈姜諫院二十韻</title>,<text>西林通碧海。南斗動班輪。留犢新明府。乘騘舊憲臣。文章元有道。論議久無隣。去國天星變。爲農野食貧。雲臺初起廢。宣室更多詢。封事聽金鑰。鳴珂退紫宸。非無畫省筆。終把洛江綸。監國傳新命。含生仰大句。乾綱淸肅徧。王道蕩平均。白屋窮回照。靑丘混入春。嶺南方待子。林下恐無人。天馬應頒召。銅龍可獻身。雲霄收鎩翮。雷雨起沉鱗。白首經綸密。丹墀出入親。彈冠士友竦。拭目憲章新。未可懷南畒。長須望北辰。風檣迷鳥嶺。暮楫待蟾津。寒食他鄕雨。初花數驛塵。泥塗餘後輩。湖海混凡民。甚愧登門粲。頻勞解榻陳。離亭郭門北。孤恨大江濱。玉淚虛逢楚。緇衣久出秦。明時敢㤪棄。此物已甘淪。一咏河淸頌。東山望角巾。</text>
<title>和姜嗣源</title>,<text>長年守窮谷。出門無所之。念我同心友。落落在京師。崦戶長薜蘿。樵歌隱茅茨。翩翩晉陽子。車馬自遠來。淸言欵道機。雅契徵新詩。素琴揮石上。流水爲君遲。白駒難永縶。鷄黍慚莫治。城市不可從。悵望山澤期。</text>
<title>和姜嗣源 其2</title>,<text>仲春發華滋。陽厓秀卉木。物情各慕類。吾人滯幽獨。歸翼暮赴林。白雲時出谷。杖策登東臯。城郭勞騁目。不見意中人。悵然反茅屋。桂樹三四枝。偃蹇待秋馥。徘徊君不至。床書還復讀。</text>
<title>送嗣源歸嶺南</title>,<text>涉江采蘭草。將以遺遠途。遠途何所之。乃至嶺南隅。嶺南非故鄕。京洛是我居。京洛多貴遊。衣冠富且都。日出相經過。車馬溢通衢。夫何二三子。流落在江湖。叄商雖一天。相去萬里餘。離鳥各顧號。浮雲爲躕躇。相會復幾日。相從亦須臾。徒旅苦遠涉。嶺路何崎嶇。因風托好辭。贈我以明珠。但應崇信義。吾道在詩書。</text>
<title>又贈近體二首</title>,<text>卽看春過半。愁送故人時。籬落桃花發。江湖燕子歸。中年實難別。此俗少相知。商嶺孤雲外。迢迢白下期。</text>
<title>又贈近體二首 其二</title>,<text>驛柳千家雨。城花數樹春。明朝是寒食。君作嶺南人。久住憐相近。臨行恨始親。詩來將薄暮。搔首大江濱。</text>
<title>白門旅舍。贈太白山人。</title>,<text>我欲從君太白山。長餐松葉卧雲間。百年未了紅塵事。馬上南征復北還。</text>
<title>白門旅舍。贈太白山人。 其二</title>,<text>君似浮雲出太白。來爲漢陽城裏客。漢陽城裏正秋風。明日君歸楓樹赤。</text>
<title>白門旅舍。贈太白山人。 其三</title>,<text>千古飄飄呂洞賓。一朝騎鶴去紅塵。君看石北申居士。猶是京華旅食人。</text>
<title>白門旅舍。贈太白山人。 其四</title>,<text>秋夜沈沈聽雨聲。與君同客漢陽城。嶺南來日成千里。水遠山長歲暮情。</text>
<title>復贈二律</title>,<text>一夜長安雨。相看遠客心。人間行路狹。天下有山深。寂寞初無語。虛明獨照襟。孤燈久在壁。此意已難尋。</text>
<title>復贈二律 其二</title>,<text>浮世催吾老。如何滯漢京。故人千里去。秋夜百虫鳴。學道希無語。全生欲遠名。未能終免俗。離別暫關情。</text>
<title>狂生</title>,<text>歎息狂生事。飄然本不羇。奇才古或有。末路益堪悲。自汚非身計。長貧犯衆疑。由來名敎內。心跡故人知。</text>
<title>通信使二月初六日浮海</title>,<text>乘槎張博望。海水一冥冥。落日東萊樹。春帆異國星。艱危觀士節。懷服仗君靈。伊昔投金使。淸風起遠聽。</text>
<title>兩弟同兩兒赴南。塢梅乘月追至。兩弟已轉往南鄰。悵然。花下彷徨移時。有詩二首。</title>,<text>病夫隨野興。眞爲月中梅。天地無私物。春風許早開。偶然深處在。自是故人來。怊悵虛庭內。微吟起數回。</text>
<title>兩弟同兩兒赴南。塢梅乘月追至。兩弟已轉往南鄰。悵然。花下彷徨移時。有詩二首。 其二</title>,<text>南園萬竹內。花發也盈盈。六歲無人到。空山獨樹淸。數枝深不見。落月與多情。來日還相憶。迢迢別恨生。</text>
<title>春夜北齋風雨。書懷。得階字。兩弟共賦。</title>,<text>風雨韓山郡。蕭蕭㝡北齋。弟兄連夜語。燈火似秋懷。亂霤從霑壁。初花已滿階。向來當世志。書劒失安排。</text>
<title>春夜北齋風雨。書懷。得階字。兩弟共賦。 其二</title>,<text>三月初生雨。陰陰氣侯乖。何時見出日。不盡滴空堦。白水妨乘屐。靑林阻斫柴。餘花晴亦好。爲我洗千厓。</text>
<title>京師。遇李兄汝厚大祥。遠念悲悼。</title>,<text>三年人世易。今日李兄終。去去悲身後。深深在地中。寡妻惟送主。偏母已中風。一哭山河遠。秋宵淚眼空。</text>
<title>京師。遇李兄汝厚大祥。遠念悲悼。 其二</title>,<text>凄凄翻九月。亡日雨霜之。魂魄三年遠。家門萬事悲。不堪桃渚洞。更似楚招時。後死將何報。艱難立一兒。</text>
<title>風帆 八景之一</title>,<text>高齋見湖水。漠漠與帆來。日日行舟者。風波不知回。</text>
<title>寄江州洪裨將</title>,<text>征西幕客近如何。秋後江邊獵火多。漢陽歸日梅花落。遙憶三年出塞歌。</text>
<title>己巳冬。畏癘杜門。簡景三。</title>,<text>立春纔昨日。除夕更明朝。畏疾長關戶。傳書數過橋。風霜慙短髮。燈火坐寒宵。惆悵山中意。相忘桂樹招。</text>
<title>己巳冬。畏癘杜門。簡景三。 其二</title>,<text>野水相呼地。迢迢歲莫吟。但無三月面。猶會百年心。氣侯看逾異。閭閻恐至今。匡廬不可到。風雨滿西岑。</text>
<title>景三約話瓢菴先至。庵僧失報。不得會。詩以謝之。</title>,<text>懷抱秋來阻。初期到寺開。故人虛造次。歸馬想徘徊。實有僧遲報。非關夜厭來。何時成一笑。山裏聽鷄回。</text>
<title>景三約話瓢菴先至。庵僧失報。不得會。詩以謝之。 其二</title>,<text>今夜山中約。故人驢背時。深松十里寺。流水數家籬。却以慇懃意。終孤邂逅期。詩來猶友道。自覺報書遲。</text>
<title>寄蔡補闕伯規 濟恭</title>,<text>長憶吳姜繼蔡侯。翰垣旗皷並時遊。人間自失靑雲士。海內誰登白雪樓。千古文章非我事。一春花鳥爲君愁。滄洲獨把漁竿聽。丹穴家聲又黑頭。</text>
<title>寄蔡補闕伯規 濟恭 其二</title>,<text>衣鉢洪刕問小坡。別來詩格更如何。薜蘿明月遙相憶。桃李春風又一過。白髮新從今歲得。靑雲已絶故人多。長安裘馬曾遊地。十載馮驩已作歌。</text>
<title>寄蔡補闕伯規 濟恭 其三</title>,<text>曲城無數賞花人。遊騎翩翩度陌春。此日風光空滿眼。他鄕詩句足傷神。漢庭詞賦馬卿少。魯國諸生原憲貧。當世聲名付公等。桃源門巷接芳隣。</text>
<title>寄蔡補闕伯規 濟恭 其四</title>,<text>伯喈元禮早知名。英妙飛騰世所驚。臺閣時淸稀諫草。江山春到足詩情。千門聽漏蓬萊殿。幷騎看花訓鍊營。今日腐儒滯南國。十年詞賦動西京。</text>
<title>寄蔡補闕伯規 濟恭 其五</title>,<text>明時奉使缺英年。九郡諸侯絳節前。石室名山登太史。春雲東海望神仙。壯遊方見平生志。垂老空悲五嶽緣。聞道趨庭更句漏。歸來剩得嶺南編。</text>
<title>寒食。余歸自坡州。李夢瑞儤直天官。雨中邀余。用王孟故事。要宿直廬。明日賞北營花柳。時余方戒裝還鄕。不果赴會。立馬暫別。相與黯然。歸後得近體八首。或用見惠元韻。或用自韻。以寄之。</title>,<text>君方持被我還家。仙賞多違共物華。銀鑰夜聽西掖雨。繡旗春飮北營花。新詩別後何人見。芳草天涯兩望賖。自是滄浪隔靑瑣。但將生理付魚鰕。</text>
<title>寒食。余歸自坡州。李夢瑞儤直天官。雨中邀余。用王孟故事。要宿直廬。明日賞北營花柳。時余方戒裝還鄕。不果赴會。立馬暫別。相與黯然。歸後得近體八首。或用見惠元韻。或用自韻。以寄之。 其二</title>,<text>金虎門前立馬時。掖垣花發兩三枝。爐烟晝雨縈衣細。玉漏申牌退食遲。處士襄陽非孟老。故人華省有王維。錦江春色歸來晩。閑檢行中舊寄詩。</text>
<title>寒食。余歸自坡州。李夢瑞儤直天官。雨中邀余。用王孟故事。要宿直廬。明日賞北營花柳。時余方戒裝還鄕。不果赴會。立馬暫別。相與黯然。歸後得近體八首。或用見惠元韻。或用自韻。以寄之。 其三</title>,<text>終南終日雨霏霏。翅溼黃鸝不肯飛。畫省前宵新豹直。白門寒食故人歸。詩來旅舍憐春色。語到窮交惜布衣。猶勝洛陽蘇季子。年年愚婦下山機。</text>
<title>寒食。余歸自坡州。李夢瑞儤直天官。雨中邀余。用王孟故事。要宿直廬。明日賞北營花柳。時余方戒裝還鄕。不果赴會。立馬暫別。相與黯然。歸後得近體八首。或用見惠元韻。或用自韻。以寄之。 其四</title>,<text>仙漏沈沈五夜籌。春陰漠漠夾城頭。紗籠蠟炬憐孤照。碧樹銀臺欲盡流。暫返看花郊外騎。遙知聽雨省中樓。慇懃欲得新詩意。先達唯君念舊遊。</text>
<title>寒食。余歸自坡州。李夢瑞儤直天官。雨中邀余。用王孟故事。要宿直廬。明日賞北營花柳。時余方戒裝還鄕。不果赴會。立馬暫別。相與黯然。歸後得近體八首。或用見惠元韻。或用自韻。以寄之。 其五</title>,<text>旅食京華二十年。幾回逢汝落花前。共傳盃酒招今夜。虛遣親朋坐曉天。明月桃源懸自照。踈燈藍井對孤眠。浮生咫尺違心賞。來日坡州去黯然。</text>
<title>寒食。余歸自坡州。李夢瑞儤直天官。雨中邀余。用王孟故事。要宿直廬。明日賞北營花柳。時余方戒裝還鄕。不果赴會。立馬暫別。相與黯然。歸後得近體八首。或用見惠元韻。或用自韻。以寄之。 其六</title>,<text>故人兄弟惜殘年。桃渚留期數夕前。一騎催登寒食路。深盃忽負揀花天。抱琴出郭漫相侯。着屐入門還自眠。怊悵論詩唯二妙。曉窓燈火定蕭然。</text>
<title>寒食。余歸自坡州。李夢瑞儤直天官。雨中邀余。用王孟故事。要宿直廬。明日賞北營花柳。時余方戒裝還鄕。不果赴會。立馬暫別。相與黯然。歸後得近體八首。或用見惠元韻。或用自韻。以寄之。 其七</title>,<text>山籬野店雜花開。鷰子黃鸝亦復廻。馬上邦堪一春思。城南却憶故人杯。浮雲返照迷京國。白石滄江問釣臺。三徑歸來甘寂寞。惠連羣季摠詩才。</text>
<title>寒食。余歸自坡州。李夢瑞儤直天官。雨中邀余。用王孟故事。要宿直廬。明日賞北營花柳。時余方戒裝還鄕。不果赴會。立馬暫別。相與黯然。歸後得近體八首。或用見惠元韻。或用自韻。以寄之。 其八</title>,<text>仁王暮雨省門開。草草離筵上馬迴。只道片心明寶劒。不知何處把深杯。仙狵晝吠桃花洞。騘馬春歸御史臺。莫歎鳳池猶未到。彈冠待爾掌綸才。</text>
<title>庚午新第春詞</title>,<text>新舍旣新成。新年復新至。榮光發卉木。物物咸自遂。春酒亦新熟。上堂壽父母。兄弟及少妹。文章自相友。兒孫復成列。詩書誦在口。時遇近父老。野態無餙辭。不言官長事。但道桑麻時。豐年足衣食。租賦無愆期。此外何所求。淸心以爲師。</text>
<title>歸自邊山。奉寄杜陵李使君叔 齊嵒。</title>,<text>襄陽山太守。秋日看山歸。脩竹題詩足。幽花見吏稀。白頭江海客。靑嶂薜蘿衣。雲鳥東南外。娟娟隔水違。</text>
<title>歸自邊山。奉寄杜陵李使君叔 齊嵒。 其2</title>,<text>掛㠶君已遠。回馬我猶遲。野曠星河落。橋寒霧樹垂。秋聲臨水動。別意在船知。來日杜陵下。詩成欲寄誰。</text>
<title>歸自邊山。奉寄杜陵李使君叔 齊嵒。 其3</title>,<text>蘆花江上棹歌聲。立馬津亭曉別情。兩靑山一十里。孤舟不見霧中行。</text>
<title>病起 癸酉春</title>,<text>病起山中向晩晴。可人天氣過淸明。游絲黯黯相搖去。細草靑靑不斷生。藥餌長敎貧負債。風烟猶覺老多情。更看農事村村急。杖策東臯隨意行。</text>
<title>登光州折楊樓</title>,<text>早春雲物古光州。尙憶詞臣此共遊。萬事長沙餘舊宅。十年王粲再高樓。黃溪樹入斜陽盡。瑞石天兼霽雪浮。城下往來無古老。行人怊悵不堪留。</text>
<title>登光州折楊樓 其二</title>,<text>靑橙石堞帶寒流。滿目依俙物色稠。存沒古今惟有淚。朅來南北自然愁。春潭送客王孫草。明月無人燕子樓。向晩長城騎馬去。兩行官樹一回頭。</text>
<title>登光州折楊樓 其三</title>,<text>南遊迢遞卄年間。學士風流不可攀。下榻少年今白髮。登樓落日舊靑山。錦城春早花無意。蘆嶺天長鳥自還。更憶柳生詩寂寞。畫欄西望淚雙潸。</text>
<title>湖南曉行</title>,<text>七月蒼凉日。行人望正東。先光來嶺上。全體出雲中。心遠江湖路。衣輕草樹風。今朝萬里色。陰雨覺全空。</text>
<title>宿李彛甫 秉延 宅。共賦得長字。</title>,<text>五年江海客。不到故人旁。犯雪遊關外。乘春入漢陽。文章髮共短。貧賤事何長。難盡燈前語。明朝又遠鄕。</text>
<title>宿李彛甫 秉延 宅。共賦得長字。 其二</title>,<text>聞君家隔判官墻。夜到君家憐夜長。各見衰顔驚歲月。不將生理問京鄕。詩傳一代名何用。心在千秋道未忘。恨不東呼丁法正。自稱三子老能狂。</text>
<title>寄李彛甫</title>,<text>謫仙詩思本飄飄。高絶時人不可招。海上紫簫乘夜月。花前翠羽度春宵。妙年文彩驚飛動。一代風流破寂寥。早識知音無老少。白頭山水托硝橋。</text>
<title>寄李彛甫 其二</title>,<text>烏几靑袍白葛巾。少年瀟灑出風塵。詩聲三世應無敵。珠價連城每照人。滿壁名山多自畫。入門明月共長貧。那能共著羊裘去。魚鳥相忘錦水春。</text>
<title>寄李彛甫 其三</title>,<text>日出車馬城塵間。愛爾草堂晝常閑。家貧買酒尙待客。花發借馬獨遊山。病中相別春已暮。江南孤吟人始還。西望漢陽四百里。與君安得更笑顔。</text>
<title>寄李彛甫 其四</title>,<text>李生草堂南澗旁。讀書養疾淸生堂。入門終年紫閣好。登舟四月西江長。獨悲城市跡猶滯。晩覺漁樵名可莊。已向鵝湖卜小築。別君却走治耕桑。</text>
<title>寄李彛甫 其五</title>,<text>尙書淸白三朝節。學士文章兩世名。孔融早識通家好。徐孺能忘解榻迎。衣冠寂寞非當日。詩禮從容見後生。知己但悲今代少。論交不欲十年爭。</text>
<title>寄李彛甫 其六</title>,<text>別時花柳滿長安。立馬呼君下馬看。催把一杯親自送。留題絶句笑無難。還家芳草病中長。憶爾白雲江上寒。古往今來悲聚散。寂寥懷抱若爲寬。</text>
<title>又述朴淵之恨。却寄彛甫。時余爲觀朴淵瀑。到長湍。馬病卽還。</title>,<text>三月西行阻朴淵。故人虛贈遠遊篇。非關興盡舟仍返。自是途窮馬不前。身繫尙平羣子女。夢多康樂好山川。何時與爾騎驢去。舊國鶯花撒酒錢。</text>
<title>寄崔吉甫 仁祐，夏彥 炅 叔姪。</title>,<text>茂豐山水峽中春。蚤晩遷居生理新。舍弟今爲滄海客。全家更作赤城人。塩市有錢應易雇。火田無稅豈憂貧。溪邊不學栽桃樹。寄語漁郞莫問津。</text>
<title>寄崔吉甫 仁祐，夏彥 炅 叔姪。 其二</title>,<text>茂陵深處結茅廬。惠好故人求卜居。地自朱陳遺俗古。田應沮溺舊耕餘。桃花春水雙垂釣。桂樹秋山對讀書。丘壑眞能同出處。及年康健更何如。</text>
<title>端陽道中</title>,<text>端陽騎馬入城中。節晩風光處處同。細葛南方猶覺冷。早櫻京國未應紅。靑山躑躅前宵雨。碧樹秋遷盡日風。扶醉歸來野花路。數盃籬下向鄰翁。</text>
<title>桃渚夜酌。拈韻得衣字。與夢瑞，台甫，彛甫，景休共賦。</title>,<text>萬戶沉沉更皷稀。夾城樓閣露斜飛。菊花籬落深秋在。鴻鴈江湖盡夜歸。垂老故人千里面。薄寒京國去年衣。旅游重引漁竿興。海鳥伊來久息機。</text>
<title>桃渚夜酌。拈韻得衣字。與夢瑞，台甫，彛甫，景休共賦。 其二</title>,<text>十年流落故人稀。京口相逢雨雪飛。我已全家湖上隱。君今別弟嶺南歸。靑燈不盡聞梧葉。白髮無端愧布衣。猶喜桑麻新活計。故山今夜理寒機。</text>
<title>桃渚夜酌。拈韻得衣字。與夢瑞，台甫，彛甫，景休共賦。 其三</title>,<text>並游英俊似君稀。雕鶚風塵逈早飛。南郭盃盤分夜語。西臺騘馬入秋歸。自因江上鱸魚膾。還憶山中薜荔衣。衮衮天時仍感激。燈前蟋蟀在隣機。</text>
<title>辛未秋。余以試事入漢中。久客景休僑舍。與季通隔鄰。吾三人晨夕起居。無與不偕。余不日先歸。景休歸新城。季通盡室敀公州。三人者將就次散去。世故多端。聚散無常。吾輩後日雖欲復繼斯遊。顧易得乎。分張旣邇。懷抱黯然。有作輒和。率多致意。異日索居時。一披吟。城西舊會。宛然在目。而庶幾暮年相對。語到今日。爲之感歎。</title>,<text>可憐風雨夜。俱近別離時。贈劒平生意。悲秋萬里詩。方謀滄海入。更與白雲期。漁子應吾輩。桃花欲水湄。</text>
<title>辛未秋。余以試事入漢中。久客景休僑舍。與季通隔鄰。吾三人晨夕起居。無與不偕。余不日先歸。景休歸新城。季通盡室敀公州。三人者將就次散去。世故多端。聚散無常。吾輩後日雖欲復繼斯遊。顧易得乎。分張旣邇。懷抱黯然。有作輒和。率多致意。異日索居時。一披吟。城西舊會。宛然在目。而庶幾暮年相對。語到今日。爲之感歎。 其二</title>,<text>城西爲客處。非復少年時。白鴈憑歸意。黃花與別詩。風塵居不易。山水老爲期。聞道幽棲好。田園濯錦湄。</text>
<title>西城夜別</title>,<text>平生當遠別。不若始無情。友道窮方見。詩名老易輕。寒舟迷上峽。落木滿西城。莫以悲歌送。難爲歲暮行。</text>
<title>西城夜別 其二</title>,<text>此夜長安友。蕭蕭送我歸。醉中星斗轉。燈下菊花稀。新抄農家集。將裁隱者衣。明朝江漢上。一一鴈南飛。</text>
<title>西城夜別 其三</title>,<text>儒城東北面。淳俗舊聞名。吾已誅茅計。君今盡室行。求羊須日涉。沮溺好春耕。爲報山中桂。秋來幾樹生。</text>
<title>白門夜酌。與夢瑞，季通，景休，禹相共賦。</title>,<text>百里秋風江上驢。靑門赤日照人初。滄洲歲暮魚龍隱。山縣霜前草木踈。歸去憶君愁見月。別來無鴈解傳書。可憐今夜城西會。詩興猶堪借酒舒。</text>
<title>白門夜酌。與夢瑞，季通，景休，禹相共賦。 其二</title>,<text>桃源北面市橋西。醉別燈前燈影低。白露黃梧吹角去。高江急峽溯舟迷。關山到及明年鴈。城郭聞生數里鷄。爲報故人能見憶。綠蘿明月鹿門棲。</text>
<title>白門夜酌。與夢瑞，季通，景休，禹相共賦。 其三</title>,<text>悲歌對勸玉東西。氣槩霜天醉不低。逆旅偏知今夜苦。江山應作隔年迷。雙砧月落誰家練。九陌人行到處鷄。客子披衣騎馬去。白門楊柳見烏棲。</text>
<title>白門夜酌。與夢瑞，季通，景休，禹相共賦。 其四</title>,<text>憶君春日別。京國柳靑靑。水合䨥龍劒。天分萬里星。高秋詩興足。殘燭酒痕醒。早晩江南使。梅花莫待零。</text>
<title>別景休</title>,<text>李生吾愛弟。年少又能詩。秋盡長安雨。人歸內浦時。後期知不遠。今夜欲偏遲。待爾携千首。滄浪細讀之。</text>
<title>宿崔吉甫 仁祐 宅</title>,<text>烟霞澄夕氣。草木改秋陰。自少燈前語。仍難歲暮心。老知行世苦。貧欲買山深。耕釣宜吾道。雲林待子尋。</text>
<title>宿崔吉甫 仁祐 宅 其二</title>,<text>憐君數枝菊。楚楚在墻陰。猶似故人意。不勝秋夜心。家鄕三月去。風雨一年深。不爲消愁地。何因每到尋。</text>
<title>辛未十月。將赴忠州。夜會會而宅。崔吉甫，洪光國話別。</title>,<text>京口孤舟發。忠州十月行。故人貧賤別。深夜鬂毛明。鳥嶺湖西盡。龍門水上生。悠悠此中去。回百曙天情。</text>
<title>廣津道中。寄都下親友。</title>,<text>故園歸不極。秋盡峽中行。失路悲霜髩。逢人問地名。飛雲蒼野曠。落日大江明。苒苒征途恨。憑誰寄洛城。</text>
<title>廣陵途中</title>,<text>龍門山色大江東。日照中峰百里紅。却望忠州更何處。行人指在白雲中。</text>
<title>東郡</title>,<text>詩人元易老。志工每多悲。行役何時已。功名未可知。菊花東郡早。秋日大江遲。滿目非吾土。前途一問之。</text>
<title>鼇山夜贈棄翁</title>,<text>赤葉黃花行處秋。南來衮衮爲誰留。衣冠舊道中原勝。山水初成四郡遊。仙老燈前笑他縣。主人池上醉高樓。浮生別路還明日。關月湖烟摠客愁。</text>
<title>龍淵贈主人</title>,<text>龍以時潛躍。龍淵問卧龍。石根通遠海。秋水灑高松。雷雨雖藏用。江湖一破封。萬方春事近。颷起慰三農。</text>
<title>忠江別棄翁</title>,<text>忽爲他郡客。將別故鄕人。草木悲秋盡。關山見月新。大江流不極。歸騎遠無鄰。桂樹山中約。遲回莫待春。</text>
<title>別李台甫 承延</title>,<text>南北東西者。悠悠一往來。嶺雲稀去鴈。湖雪近寒梅。共是窮途別。那堪暮景催。故人同此意。今夜且深盃。</text>
<title>寄延日權使君 世橚。求碁子礪石。三十韻。</title>,<text>延日元貢砥。機張舊出碁。二州風壤接。東海郡城垂。秋水積淘過。雲根深鑿移。寶精常錯落。元氣日支離。公子揮金局。將軍洗劒池。壯圖靑倚。高興紫囊隨。獨阻窮儒用。長歸甲第私。遠方無力致。名邑有君之。駐盖金堤曉。傳杯霧草時。許投雙寶産。要寄一新詩。頗怪臨官久。如何踐約遲。江山緣少使。簿領爲趨期。嶺鴈心虛往。關雲恨可知。鉛刀埋舊繡。紙局試新瓷。逢敵還怊悵。當堅每忸怩。幾時能見惠。周歲已成治。明月浦珠返。春風郡麥吹。武城應有暇。息壤或留思。峒戶穿山腹。官僮拾海湄。沙稀積玉。石火散飛椎。色各分明好。文須潤滑奇。嶠南涉迢遞。湖上落參差。罕得窮鄕見。將誇太守貽。綠潭秋漬可。晴簟夏看宜。霞與斲稜到。禽聞下子窺。踈星森黑白。寒露刮淋漓。立見吹毛斷。騰傳賦墅癡。十年磨有試。千局着何辭。君子終多信。狂夫不敢疑。孤舟欝林石。歸日更分誰。</text>
<title>寄仲弟 光淵 西林新寓</title>,<text>移家滄海客。農事近何如。春堰通新水。晴江捕大魚。營生謀亦晩。問俗語應踈。吾道文章在。休仍廢讀書。</text>
<title>哭李普延</title>,<text>行人近寒食。芳草滿長安。忽哭少年去。漸稀垂老歡。浮雲詩句散。到處墨花看。今代延陵子。忘情在爾難。</text>
<title>哭李普延 其2</title>,<text>二十九年誰不悲。城南年少誦君詩。坡州暮雨銘旌去。不見尊公報國時。</text>
<title>藍田立馬。別丹陽伯。途中怊悵有述。</title>,<text>知有途中別。難爲此夜分。峻峰啣落日。飛盖入寒雲。徒御初猶見。傳號漸不聞。藍溪獨歸處。春色望氤氳。</text>
<title>贈丹丘伯</title>,<text>藍田城下別。草草忽經春。到郡官何似。臨民惠已新。由來天外信。如作嶺南人。日暮烟江上。孤懷採綠蘋。</text>
<title>贈丹丘伯 其二</title>,<text>聞道丹陽伯。郡齋東海靑。舟來蔚陵島。鳥落粤松亭。稼老詩何在。麗僧地亦靈。書生壯遊志。槎上犯秋星。</text>
<title>寄景休</title>,<text>李生吾愛弟。文雅別經詩。貧病今如此。親情益可思。靑蘿深古洞。脩竹照新詩。獨我柴門下。棲棲和者誰。</text>
<title>寄景休 其二</title>,<text>近得丹陽信。平安卽上官。桑麻民俗古。滄海地形寬。夜絶燈花卜。秋承彩舞歡。山川司馬後。待爾一奇觀。</text>
<title>寄景休 其三</title>,<text>吾弟能詩者。今君接起居。才思知不讓。時代更何如。開闢江山在。推移造化餘。老夫筋力退。聞道或先渠。</text>
<title>寄景休 其四</title>,<text>吾年初四十。海作農人。世路行逾畏。詩家老益貧。水流同遠意。花發恨餘春。靑眼開何日。長吟寂寞濱。</text>
<title>信至奉贈寧海</title>,<text>起居千里外。四月小奴歸。地僻宜心性。官貧少是非。湖山人自得。桑柘吏全稀。白髮神仙尉。南星有少微。</text>
<title>信至奉贈寧海 其二</title>,<text>魚臺孤入海。聞說使君登。風近三山舶。雲通萬里鵬。天地大如此。秋水望何能。寥廓書生意。窓間羡一蠅。</text>
<title>詩人</title>,<text>谷口桃花發。南隣照眼明。詩人隨意往。春鳥得時鳴。世路年年改。天機日日生。晩風吹白髮。川上不勝情。</text>
<title>春盡</title>,<text>寂寂門前客。幽幽谷口春。自來鷄喙粟。何意燕窺人。學道偏官靜。治家不病貧。長安車馬地。日出事應新。</text>
<title>幽事</title>,<text>幽事春來足。無人此意知。花開逢小酌。客去散餘碁。山水移家計。文章課子時。不妨原憲宅。藜藿暫充饑。</text>
<title>晩年</title>,<text>苦愛襄陽老。躬耕不入城。晩年方好道。當世欲無名。山鳥窺碁去。溪雲過硯行。鹿門妻子計。深處更留盟。</text>
<title>晝日</title>,<text>晝日茅茨靜。飛花滿四鄰。雨中鷄抱子。籬下犬嘷人。山邑俗還古。田家道不貧。機心吾已息。生事鹿門春。</text>
<title>友人家聞鶯</title>,<text>地薄無高樹。黃鸝春不來。初聞此園木。忽傍故人盃。幽徑孤吟往。繁陰稍坐回。能詩更少弟。爲報上西臺。</text>
<title>夜話南村步歸</title>,<text>月落南村巷。溪橋緩獨歸。山泉流響遠。岸樹列行迷。孤寂春來甚。經過夜不稀。慇懃主人意。每送出柴扉。</text>
<title>春日</title>,<text>崇文北洞一茅廬。春日渾如隱者居。山雀見人登古木。隣鷄將子踏新蔬。何知醉後淵明客。獨喜年來老氏書。貧賤未應妨學道。腐儒當世計全踈。</text>
<title>谷口觀碁</title>,<text>谷口草堂亭午時。入門丁丁聞着碁。白鷺六七東西岸。黃鳥一雙高下枝。客子眞知濠上意。主人能賦輞川詩。更使樽中常有酒。踈狂乘興日追隨。</text>
<title>江亭春望</title>,<text>羣山西走大江隨。草閣無人獨立時。細雨斜看來不已。孤舟遠望去何遲。心期寂寞交遊散。功業蹉跎妻子悲。乳燕落花渾滿眼。靑春垂暮更多思。</text>
<title>春日西臺</title>,<text>返景踈明縹緲臺。出門扶杖獨徘徊。江中孤嶼浮烟上。天畔諸峰遠色來。可惜芳菲如我老。無端懷抱爲誰開。巷南春酒多新債。一樹桃花悵望回。</text>
<title>病夜憶弟</title>,<text>五月非長夜。病中何苦長。遠鷄如意動。微雨滿心凉。有弟稀同室。無人報卧床。幾時還會面。懷抱轉茫茫。</text>
<title>採薪行</title>,<text>貧家女奴兩脚赤。上山採薪多白石。白石傷脚脚見血。木根入地鎌子折。脚傷見血不足苦。但恐鎌折主人怒。日暮戴新一束歸。三合粟飯不䭜飢。但見主人怒。出門潛啼悲。男子怒一時。女子怒多端。男子猶可女子難。</text>
<title>蜘蛛十二韻</title>,<text>如何微物內。結網有蜘蛛。占地非堂上。依形必屋隅。往來如造化。經緯設虛無。氷縷輕猶讓。雲羅密或輸。微風搖薄帳。泫露綴團珠。隱伺飛虫入。潛憂奮翼逋。用心偏物害。乘便捷神趨。黃雀時遭厄。玄蟬每見拘。陰圖增售巧。弱肉隱無辜。决罟仍奔急。緣絲掛自孤。觸逾黏不解。歸復屈如愚。頓覺機心盡。平生一拙軀。</text>
<title>桑葚歌</title>,<text>稺女摘桑葚。桑葚大如棗。五月齊成熟。濃紫味最好。少者分兄弟。大者獻尊老。</text>
<title>贈某人</title>,<text>幽絶安城北洞天。古來風俗似神仙。若爲柴水便生計。相與鷄豚樂莫年。塩舶春通江鏡市。火耕秋熟茂豐田。桃花約共移家後。莫遣漁郞滿世傳。</text>
<title>贈某人 其二</title>,<text>當世功名早自知。成都就卜亦何爲。田園計拙家貧日。山水心長歲暮時。許掾妻兒猶學道。謝家兄弟摠能詩。武陵消息憑君問。偕隱歌成有所思。</text>
<title>戱女</title>,<text>乳女不成語。跳戱母膝傍。忽然啼復笑。走抱隙日光。</text>
<title>題兒畫</title>,<text>南山日秋色。偶然近東籬。淵明無事人。嚮夕遠望之。彼此何所言。靜者心自知。</text>
<title>文初 光河 至自保寧。夜坐話詩。</title>,<text>兄弟逢秋日。江山積夏雲。方知百里遠。如作一年分。對坐梧桐落。談詩蟋蟀聞。隣童更喜事。問字日成羣。</text>
<title>文初 光河 至自保寧。夜坐話詩。 其二</title>,<text>臨陂數峰雨。秋作內江雲。草木時何晩。星河夜向分。相傳別後作。初喜病中聞。日覺凉風發。携將學釣羣。</text>
<title>雨驟至</title>,<text>人蒸三伏後。日落萬峰西。急雨驚初過。遙空覺漸低。移時蟬不定。滿谷鳥爭啼。預報觀朝漲。相憐聽夜溪。</text>
<title>雨止月生。復用前韻。</title>,<text>滿空雲雨散。新月草堂西。瀟灑天無盡。微茫野入低。幽人宜獨眺。棲鳥莫虛啼。怊悵夜深落。前溪更後溪。</text>
<title>初秋夜坐</title>,<text>門巷梧桐樹。泠泠入早秋。大江纔數里。明月每高樓。時俗初知態。田園晩作謀。白鷗爲報爾。隨上木蘭舟。</text>
<title>初秋夜坐 其二</title>,<text>玉露凉風發。微吟獨夜樓。京華當北斗。湖海憶前游。漁火圓山浦。夷歌濟客舟。數莖新白髮。搖落病中秋。</text>
<title>喜景休至</title>,<text>君來自百里。秋日意蕭蕭。荳逕深藏馬。柴門遠過橋。喜聞春後作。愁覺病中消。新月堂前樹。陰凉對自搖。</text>
<title>又得明字</title>,<text>俊逸爭羣弟。呻吟獨老兄。山中能此會。月下更餘情。杮子微風落。蛛絲白露明。新秋貧酒債。一醉夜難成。</text>
<title>夜深</title>,<text>四面秋聲夜。何來月可憐。從容登嶺樹。莽蒼過江船。流水孤琴外。柴門白髮前。弟兒俱宛轉。怊悵在西川。</text>
<title>老杮</title>,<text>老杮常自落。不須風雨侵。全稀秋後熟。巧轉草中深。貧任充兒食。閑生惜物心。猶憐三伏夜。能得數枝陰。</text>
<title>新秋。寄寧海府伯。</title>,<text>淸凈淮陽汲使君。治聲半歲北人聞。山多藥草思從採。地遠魚鰕恨莫分。明月二更城打皷。新秋萬里海無雲。</text>
<title>復以四首。呈延塢使君。</title>,<text>十年西省漢潛郞。當世期君白玉堂。還使孔融居北海。誰憐長孺卧淮陽。官臨日月初生處。地接華夷舊戰塲。聞道南州魚菜足。使君何必羡含香。</text>
<title>復以四首。呈延塢使君。 其二</title>,<text>蕫生本自優經術。宓子仍兼良吏才。借問綰章趨瘴邑。何如簪筆上雲臺。一春讀易官花落。遲日看碁海鳥來。怊悵能詩何太守。西湖不寄嶺南梅。</text>
<title>復以四首。呈延塢使君。 其三</title>,<text>郵亭一別憶依俙。吏隱年來望少微。諸島瘴雲春漸起。百蠻烟鳥暮多歸。應憐物色鄕關異。欲問平安使者稀。皁盖迢迢南斗外。月明鳧舃幾時飛。</text>
<title>復以四首。呈延塢使君。 其四</title>,<text>楡城炭谷似桃源。南轉無愁更石門。俎豆先生千古廟。桑麻同姓幾家村。白猿憶聽東林寺。明月難霑北海樽。一上漁舟迷歲月。欲從仙令借田園。</text>
<title>春日東臯</title>,<text>病起山中向晩晴。可人天氣過淸明。游絲黯黯相搖去。淺草靑靑不斷生。藥餌長敎貧負債。風光猶覺老多情。更看農事村村急。杖策東臯隨意行。</text>
<title>中南臺。別察公。</title>,<text>雲木蒼蒼嶺月明。幾回高座聽無生。別時桂樹秋花發。深殿香爐夜雨鳴。桑下早知三宿戒。山中慢結半年情。相期錫杖風塵外。衣鉢禪宗暢大名。</text>
<title>寺中苦熱謾吟</title>,<text>長夏科頭臥翠微。困人秋暑亦支離。輕雷遠水時搖過。白雨蒼藤盡倒垂。慰渴僧携山下酒。寬愁弟誦嶺南詩。長安此日多車馬。夾路紅塵滿面吹。</text>
<title>寺夜贈棄翁</title>,<text>野翁扶杖到蕭蕭。如入天台過石橋。雲壑衣裳三夏冷。寺門星斗衆峰搖。相逢白髮多秋意。一笑蒼茫見夜潮。明日騎龍東入海。海山烟霧望君遙。</text>
<title>寒食日。題李聖會 東運 詩集末。</title>,<text>城西寒食柳垂垂。海上靑山春望悲。頭白故人風雨夕。讀君關塞去年詩。</text>
<title>別孺直盡室歸坡山</title>,<text>盡室欲南還北歸。嗟君生事一何微。他鄕衣食窮無托。故國松楸老可依。地僻靑柴移谷口。秋高紫蟹拾江磯。白頭浮世傷貧賤。京洛相逢別後稀。</text>
<title>別孺直盡室歸坡山 其二</title>,<text>坡州小築大江邊。西出都門別可憐。老去長安無斗屋。秋來峽裏有畬田。功名計拙靑雲道。魚鳥心長赤壁船。好把詩書尋舊業。不妨江海送殘年。</text>
<title>別孺直盡室歸坡山 其三</title>,<text>君讀馬生傳。文章歎我奇。敢爲千古意。猶有或作得一人知。夜酒無長語。秋風送別時。明朝解寶劒。岐路各天涯。</text>
<title>別孺直盡室歸坡山 其四</title>,<text>結交無早晩。臨別共低回。生理西州薄。秋陰內浦催。窮塗一日別。淸漢幾年來。相罷菊花底。君今盡此盃。</text>
<title>別孺直盡室歸坡山 其五</title>,<text>移家稀樂土。送老足坡州。今歲村多虎。春農峽少牛。舊書聊可讀。凡事隱何求。新計踈經紀。離亭但此憂。</text>
<title>孫庄歸路醉吟</title>,<text>醉卧古松下。仰看天上雲。山風松子落。一一秋聲聞。</text>
<title>贈高員外順之歸商山</title>,<text>金馬門前待詔時。君王曾歎五言詩。洛陽才子賈生少。騎省郞官潘岳卑。秋望白雲歸鳥嶺。曉呈銀鑰下龍墀。九重猶自知名士。遂向商山莫採芝。</text>
<title>贈高員外順之歸商山 其二</title>,<text>十載聞名高騎曹。見詩京國覺詩高。山南闕里元多士。洛下詞垣敢作豪。醉把寒花靑眼對。別聞征鴈白頭搔。故人商嶺逢盧李。爲問何如匣裏刀。</text>
<title>別商州李志彦 重慶</title>,<text>君曾西上統軍亭。直北巫閭對酒靑。今日商州寂寞去。壯心誰識舊靑萍。</text>
<title>別商州李志彦 重慶 其2</title>,<text>志彥非今士。京師晩識之。文章從祖得。懷抱見人知。天地百年短。東南萬事悲。崢嶸湖海氣。末路似君誰。</text>
<title>仲範宅拈韻夜話</title>,<text>南山最深處。流水到門窮。覓酒看餘菊。移燈照遠楓。茅茨一夜盡。江海數人同。逆旅多秋意。猶忘氣槩中。</text>
<title>延陵李孝子歌</title>,<text>赫赫紫烟巖。門標入棹楔。是臨白門道。三世煥御筆。延陵忠孝家。一源流遠發。篤生孝子爕。天然遊夏質。生不識父面。未語悲外達。四歲能讀書。文理頗應節。五歲能屬文。句語多雅潔。七歲胡使來。東見麻浦碣。童隊呼共觀。孝子辭不出。吾家五世祖。江都死于羯。羯是五世讐。見讐心所折。或及歷世變。忼慨議論切。薄俗當孤警。名門信挺拔。淹貫天人際。傍窺諸子術。痛已無施孝。事叔如非姪。積誠以爲夢。其父見髣髴。忽覺在母旁。風日耿幽室。鷰山非永宅。高燥當卜吉。童觀驚老大。至孝無存沒。文章乃餘事。穎發不隔物。英藻脫幼口。邈然流輩絶。秀句散琳琅。暎徹光相奪。鴈帝詩蒼老。赤松詞飄逸。自號獨醒子。少技非所屑。男子十五歲。樹立已卓越。鷹隼有奇毛。驊騮必汗血。嶷然蓮竹後。復見蘭芽茁。萬里方試駕。回看雲衢濶。終非衰世物。識者憂歎絶。天實賦汝厚。鬼神固所嫉。時物變霜露。松楸感幽咽。高風下九秋。碧蕙中夜歇。魂衣猶母線。翰墨如昨日。尙追泉臺孝。胡寧慈氏割。伯父擧丹旐。凄凄風色冽。白日豫章摧。碧霄鸞鳳瞥。一鳴關衰代。况爾生名閥。挺英若有意。始謂天可必。蹔視還永閟。元化信芒忽。上蒼元氣熄。報施故乖剌。壽有終身愚。殤猶大年結。榠靈與朝菌。千古有伸詘。</text>
<title>松江道中</title>,<text>西川西出漭何之。十里平蕪我馬遲。落日塩烟生縹緲。靑天龍氣上支離。生涯晩覺爲農好。吾道深知入海悲。莫歎魚鰕長作伴。向來尼父欲居夷。</text>
<title>送國珍歸峽中</title>,<text>三月欲臨三十日。行人怊悵嶺南歸。深深幾逐桃花水。苒苒新成荷葉衣。舊國淹經靑草歇。他州望盡白雲飛。眼中君去傷遲暮。京洛親朋漸覺稀。</text>
<title>送國珍歸峽中 其二</title>,<text>知君新買沃州山。盡室婆娑山水間。四海皆聞狂客笑。南塘借問幾時還。儵魚出水時相見。桂樹生阿遠莫攀。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥閑。</text>
<title>伏枕普光。寄南臺察公。</title>,<text>南臺開士晉東林。洞口風飄禪誦吟。樹下時逢山鬼戱。燈前已識祖師心。經旬客枕鄰房靜。落日雲鍾隔嶺深。扶杖一乘幽興去。期公掃石綠蘿陰。</text>
<title>久旱道逢霡霂</title>,<text>馬上逢微雨。川原霡霂中。敢愁沾客路。多喜助農功。紫極憂民切。蒼生食土同。靑山更赤日。滿目起西風。</text>
<title>寺夜憶嶺外弟行</title>,<text>孤燈在壁雨聲多。一病禪房十日過。千里嶺南今夜客。不知何處唱離歌。</text>
<title>題扇送雲門 高山 平師</title>,<text>千山萬水身。本自無來去。還向白雲去。雲亦是何處。</text>
<title>別天寶山僧</title>,<text>天寶峰頭雲。自生還自滅。欲問西來意。吾師無可說。</text>
<title>南臺夜吟</title>,<text>萬里孤輪月。迢迢絶頂多。散開千嶂雨。高出大江波。野客何能宿。林僧不見過。故園兄弟隔。誰聽寺樓歌。</text>
<title>夜贈察師</title>,<text>詩僧翠微寺。高不去天多。深樹凉生籟。空江夜息波。一言如有覺。諸境已成過。月落西峰在。依依發梵歌。</text>
<title>上南臺夜歸</title>,<text>蒼厓微雨滑。高下信歸僧。南北聞鍾近。晨昏着屐登。石鳴稀引杖。松暗側隨燈。幽事時時足。頗憐病脚能。</text>
<title>翌日寄一公</title>,<text>東林幽絶處。夜叩遠公扉。流水空山靜。懸燈落磬稀。不辭穿暗逕。貪聽講禪機。相送虎溪上。眞成一笑歸。</text>
<title>七夕夜吟。次秋興韻。</title>,<text>與君逃暑臥東林。七夕翻驚秋氣森。赤水雲開三伏雨。蒼藤月破數峰陰。微凉漸覺蘇人肺。佳句時堪慰客心。衹是蹉跎歸事晩。故園同趁搗衣砧。</text>
<title>七夕夜吟。次秋興韻。 其二</title>,<text>十年詞句動儒林。潦倒逢秋客意深。古寺繁星搖樹杪。大江新漲入山陰。親朋不見靑雲面。牛女何如此夜心。獨倚危欄多悵望。風吹一一郡城砧。</text>
<title>贈上庵諸客</title>,<text>中臺只尺上臺阿。詩興諸君日日過。山逕夜歸聞屐遠。寺樓朝入與雲多。長天極浦浮波浪。白雨蒼山洗薜蘿。萬古湖西瀟灑地。共銷三伏豁如何。</text>
<title>文初還自寧海。來會山中數日。是夜月明如晝。散步寺庭。欣然有吟。</title>,<text>中臺瀟灑數州中。月出諸峯處處同。萬里人從滄海郡。二更僧宿水晶宮。他鄕舊國愁何有。古木寒江望不窮。一夢翠微應每到。高樓仍欲待秋風。</text>
<title>李聖會 東運 小祥夜。步月香橋。有感一絶。</title>,<text>香橋燈火十年前。詞賦同遊是謫仙。今日可憐君祭過。綠槐明月更依然。</text>
<title>朝別季周。夜雨憶吟。</title>,<text>朝出靑門送遠行。故人今夜宿山城。開元寺裏知多雨。未到忠州却憶京。</text>
<title>送洪君擇 秀輔 歸原州</title>,<text>君乘春水上原州。余亦南歸內浦舟。年年却似瀟湘鴈。江漢相逢每一秋。</text>
<title>送人之內浦。兼寄子茂。</title>,<text>先歸內浦客。如送舊鄕人。白鴈秋飛盡。寒梅雪下新。山川望何極。燈火對無鄰。爲報菁州子。西遊莫待春。</text>
<title>洪光國 晟 將新恩子歸覲忠州。臨行値病。不送別。追作詩贈之。</title>,<text>翩翩君馬返忠州。丹穴將雛五色稠。紅樹樓臺京口鴈。白雲簫皷廣陵舟。神仙鶴髮含飴笑。父子斑衣弄雀遊。想得東南多勝士。綺筵詩酒更風流。</text>
<title>洪光國 晟 將新恩子歸覲忠州。臨行値病。不送別。追作詩贈之。 其二</title>,<text>龍門西北大江廻。水落舟船秋不來。四郡風烟歸草閣。十年魚鳥共琴臺。天涯明月故人見。客裏梅花前夜開。寥廓此時悲歲暮。幾時京國對含盃。</text>
<title>送宋進士抃歸楊州 九月晦日也</title>,<text>衰柳靑靑拂御溝。楊州歸路自東樓。一年辛苦同爲客。今日蕭條又送秋。古峽茅茨烟火少。滿天風雨菊花愁。從來幽側多名士。京國堪悲白首游。</text>
<title>夏日。簡金郊安督郵。索酒。</title>,<text>十年消息漭難憑。頭白金郊醉驛丞。詩格肯隨人共老。宦遊猶得馬如騰。關河地與秋風近。江漢天多伏雨蒸。消渴此時勞北望。酒船高舘挾寒氷。</text>
<title>寄姜光之 世晃</title>,<text>長安藉藉說光之。三絶風流倒一時。白髮家貧衰俗笑。朱絃歲暮故人悲。誰家雪後新開畫。昨夜城南共賦詩。莫遣才名虛滿世。窮途此意爾應知。</text>
<title>九日。同諸益集水閣碁酒。拈韻。</title>,<text>秋樹本宮。抱根流水鳴。餘碁散草閣。一鳥下宮城。送客孤吟起。登樓遠意生。白頭何所事。聊爾在秦京。</text>
<title>九日登高</title>,<text>城隅明落日。澗曲隱秋花。苒苒登高去。回回趁徑斜。異時非樂客。今日最思家。怊悵天涯目。靑門數點鴉。</text>
<title>九日登高 其二</title>,<text>老年酬令節。猶自揷萸花。谷日照衣冷。山風吹髩斜。盤陀紅樹。砧杵白雲家。醉後歸須晩。城陰已噪鴉。</text>
<title>洪光國自忠州舟至。喜而賦贈。</title>,<text>忠州一舟客。五月峽江高。渚柳靑隨纜。灘鷗白照袍。看君經歲到。歎我久游勞。秖有文章事。窮塗也氣豪。</text>
<title>洪光國自忠州舟至。喜而賦贈。 其二</title>,<text>一代洪光國。低回衆所悲。逐年驚老態。終夜語新詩。細酌燈花落。微凉夏木吹。且爲名士足。高臥北窓時。</text>
<title>別孫仁夫歸北靑</title>,<text>燈下悲歌風雨來。北靑歸處望鄕臺。寸心燕趙多奇土。不待斜陽恨已催。</text>
<title>別孫仁夫歸北靑 其2</title>,<text>行人十月北州寒。鐵嶺磨空百八盤。到日菊花開故國。別時鴻鴈度長安。驛燈孤送天涯夢。關月圓多馬上看。璧水親朋正相待。城東斗酒及春還。</text>
<title>次丁法正 範祖 韻。贈忠州許聖容。</title>,<text>幾回歌罷拊龍淵。四海論心知己前。白首相逢風雨夕。靑衫對醉菊花天。百年吾道諸君在。三峽行舟數句傳。浮世一歡猶快意。客愁長似片旌懸。</text>
<title>次丁法正 範祖 韻。贈忠州許聖容。 其二</title>,<text>長安客舍老相看。却得浮生十日歡。寥廓士逢天下少。蕭條曲和郢中難。秋風白菊數枝倒。夜雨黃槐獨樹寒。欲問神仙須許掾。好將鷄犬學劉安。</text>
<title>贈鄭士述 弘祖</title>,<text>中原諸子摠能詩。獨爾才名動一時。湖海周旋丁法正。風雲割據義林池。楓明月出千峰靜。水落舟來十日遲。猶喜漢陽文酒地。百年肝膽兩無疑。</text>
<title>贈鄭士述 弘祖 其二</title>,<text>白露黃花寒數枝。花前明月照君詩。山河不隔片心往。逆旅相逢雙鬢垂。三峽夜聞鴻鴈盡。二陵秋泊寺門遲。朱絃莫遣人人聽。𪚥𪚥𪚥𪚥爾自知。</text>
<title>癸酉九日。登望鄕臺。</title>,<text>城東水繞御墻流。愁客登高更覺愁。散豁遠窮千里目。蕭條又送一年秋。烟雲自合迷京國。龍虎何來抱石頭。今日任敎風落帽。重陽未獨是奇游。</text>
<title>竹西小醉</title>,<text>經歲南山下。往來秪數家。有時逢酒令。不忍負梅花。城闕春陰重。林園暮景斜。故人多好意。鄕思慰天涯。</text>
<title>其二前韻。與光之。吟仲範家。</title>,<text>微雨山中夕。孤吟窈窕家。同盃南浦客。何日北營花。夜逕通蘿細。春流抱柳斜。幾回吟此地。幽興足生涯。</text>
<title>又疊述客懷</title>,<text>桂樹西湖上。春來苦憶家。靑雲非國士。白髮愧京花。風雨孤絃入。江山數鴈斜。明朝更寒食。懷抱欲無涯。</text>
<title>哭士吉</title>,<text>三十七年何草草。騎龍去上太淸道。碧桃一發三十年。君欲歸時天地老。</text>
<title>送權國珍歌</title>,<text>歲暮北風天雨雪。山橋野店行人絶。長安子弟身重裘。洪爐密室苦稱熱。出入㺚馬高於屋。銀鞍照市電光掣。此時權生破衣裳。一馬一奴鞭百折。告我將見南諸侯。贖奴持錢償逋物。權生舊日卿相孫。少年落落稱俊逸。嗚呼時命不謀身。二十遂爲落魄人。五年流離南海上。賣魚販塩勤養親。驅馬西關蹋黃塵。掛席東萊窺赤日。江湖沽客有時逢。半是爾汝相促膝。秖今年紀三十餘。男兒生理轉蕭瑟。父母不飽妻子啼。生乎雖賢亦奚爲。窮塗惘然東南行。出門寒日照征衣。鳥嶺蟾江路不盡。虎豹强盜晝敢窺。權生咫尺視四海。馬上冥冥鴻鵠飛。黃金得失那可論。不知者笑知者悲。權生歲暮欲何之。</text>
<title>送權國珍歌 其2</title>,<text>高陽狂客歲將闌。走馬南行行路難。兩地一身貧父母。靑雲紫閣舊衣冠。湖中共鴈明年至。嶺外聞鷄數郡寒。到處人情非昔日。經過且莫滯征鞍。</text>
<title>送權國珍歌 其3</title>,<text>憐君失意向他鄕。知己寥寥狂更狂。九郡前年携畫客。孤舟萬里夢漁商。窮途只爲黃金盡。薄俗還敎白髮忙。湖海歸來元一笑。此身那免是非塲。</text>
<title>送權國珍歌 其4</title>,<text>一夜山陰雪作花。北風吹滿戴公家。嶺南來日君千里。何處寒梅別恨賖。</text>
<title>送權國珍歌 其5</title>,<text>歲暮不可別。嶺外劇蕭蕭。臨行兩無語。南塘萬里橋。</text>
<title>同宿碧龍</title>,<text>接輿同宿處。荷篠野人家。鷄黍隨燈設。茅茨帶月斜。名山葛陂杖。春水武陵花。此意乾坤內。悠悠半歲華。</text>
<title>同宿碧龍 其二</title>,<text>貧賤甘吾道。淸狂見古人。乘桴滄海暮。卜地火田春。禮樂夔龍在。山林沮溺親。百年俱過半。人事付天眞。</text>
<title>四月。與仲範兄弟，光之，會而，吉甫。船游麻浦。</title>,<text>四月江從峽郡來。巴陵一望杳然開。水雲鷗鷺分明見。絲竹魚龍恍惚哀。黃帽刺舟何浦渚。綠楊垂岸盡樓臺。請看城市芳菲度。隨興湖山爛熳廻。</text>
<title>移舟</title>,<text>初登麻浦船。忽近巴陵縣。不知舟自行。但見靑山轉。</text>
<title>泝舟</title>,<text>西江四月水生多。三浦龍山一棹過。向夕隣舟吹玉笛。白雲餘響散滄波。</text>
<title>歸自船遊寄仲範</title>,<text>西湖亭子憶春遊。醉擁笙歌上畫舟。滿座親朋多意氣。主人兄弟最風流。至今京洛猶孤客。何處江山更好樓。東洛閉門終日雨。水雲魚鳥摠閑愁。</text>
<title>齋中悶吟</title>,<text>去年八月入秦京。春盡悠悠看夏生。芳草每多斜日恨。白雲虛起故鄕情。豈爲長卿獻詞賦。非關季子事縱橫。誰知辛苦東窓下。永夜浪浪聽雨聲。</text>
<title>春夕。共諸益。步月香橋。</title>,<text>城東怊悵正如何。忽漫橋頭動醉歌。黃鳥春風遊子老。綠陰明月故人多。二更墻角歸燈火。孤枕山中到薜蘿。萍水浮生元易散。杏壇隨處每相過。</text>
<title>送季周忠州</title>,<text>積水微茫開太陰。蛇龍迴薄上游深。到門妻子經年面。別路親朋對雨心。鳥嶺好仍歸馬去。琴臺莫遂舊磯尋。鵝湖漠漠無來使。旅食東齋愁獨吟。</text>
<title>別金伯瞻 光遇 歸原州</title>,<text>靑門柳枝短。歲暮贈行人。寂寞憐孤住。蒼茫恨始親。雪雲浮雉岳。秋水落蟾津。何日臨邛客。懷書復入秦。</text>
<title>寄仲範</title>,<text>秋來旅食逗京華。夜入終南一逕斜。古木寒城廻斗柄。鳴琴草閣落燈花。難移剡曲幽人棹。更訪孤山處士家。歲暮東齋甘寂莫。石橋明月夢中過。</text>
<title>寄仲範 其二</title>,<text>秦京積雪皎生華。搖落無如暮景斜。遊子欲歸吟桂樹。故人相憶寄梅花。衣冠自笑燈前態。江海非無夢裏家。秖有幽懷向南谷。碧雲孤鴈共經過。</text>
<title>溪上遇故人共吟</title>,<text>春日後溪屋。故人曾有期。片言千載近。一面十年遲。老木禽多語。虛墻雨散絲。滄洲別後夢。應到寂寥時。</text>
<title>溪上遇故人共吟 其二</title>,<text>久客偏知苦。長貧亦所甘。漢陽春事半。燈下故人三。微霰猶將冷。深盃稍入酣。江湖終一散。城市數相參。</text>
<title>景三將游金剛。臨行書贈。</title>,<text>東關一萬玉芙蓉。明月毗盧到九龍。笙鶴四仙游鏡浦。待君秋夜宿何峰。</text>
<title>景三將游金剛。臨行書贈。 其2</title>,<text>皆骨丹楓碧水秋。故人將入綵雲遊。紅塵一謫三千歲。不見名山已白頭。</text>
<title>景三將游金剛。臨行書贈。 其3</title>,<text>秋日蕭蕭早。君將欲遠行。文章無志士。妻子老浮生。赤葉千峰暮。鳴沙九郡晴。滄洲滯病友。東望海雲情。</text>
<title>景三將游金剛。臨行書贈。 其4</title>,<text>君到長安寺。貪秋未易歸。籃輿山菓落。銅笛嶺雲飛。流水空人事。丹楓暈道衣。詩成桂樹下。招隱莫相違。</text>
<title>景三將游金剛。臨行書贈。 其5</title>,<text>招提聞夜雨。別意黯然遙。白鳥飛滄海。靑驢度石橋。孤琴欲遠送。秋色衆山搖。臨水重惆悵。登樓久寂寥。</text>
<title>別孫伯敬 思翼 兄弟</title>,<text>城東萬里酒。君是嶺南人。並世誰非友。還鄕不及春。相看垂白髮。暫笑出紅塵。縱道山川濶。無令意氣貧。</text>
<title>別孫伯敬 思翼 兄弟 其二</title>,<text>垂柳靑門外。江㠶東北斜。經年猶作客。同日各歸家。雨入沙橋樹。春稀峽郡花。行人每怊悵。此別况天涯。</text>
<title>別孫伯敬 思翼 兄弟 其三</title>,<text>佳絶君兄弟。晩逢京口遊。詩書元祖業。桂玉豈身謀。驛柳行人雨。江花故國舟。春風知此意。送別嶺南樓。</text>
<title>敬次七灘亭韻</title>,<text>天柱東南一老豪。淸風濁世爲相遭。雲霄本自騫孤鶴。鄕社終看祭小牢。謝傅家庭珠樹在。嚴陵山水草亭高。星湖倘作先生傳。合配南冥萬古曺。</text>
<title>初冬歸鄕。別孫上舍伯敬 思翼，士騏 思駿 兄弟。</title>,<text>終歲俱羇恨。同時又別愁。慇懃餘一夜。搖落過深秋。守道堪歸隱。懷書莫再游。相思是何處。明月嶺南樓。</text>
<title>寄文初</title>,<text>愛弟隨慈母。外家爲客多。白雲孤自去。芳草歇如何。別覺詩情損。病憐春色過。亦知君念我。幽夢到中阿。</text>
<title>寄文初 其二</title>,<text>內浦藍田北。西川碧海濱。鷰鶯渾已老。兄弟至今分。藥裹隨春食。塩盆接火雲。生涯幾時足。詩話老年聞。</text>
<title>寄文初 其三</title>,<text>四月長巖北。新晴萬里賖。係舟登石嶺。覓膾入漁家。落日田橫島。靑天博望槎。非無友生在。少弟獨天涯。</text>
<title>寄文初 其四</title>,<text>憐渠生計拙。二十作詩高。故國臨崧嶽。西州望海濤。貧妻從日瘦。瘡女費春搔。少壯須臾事。看吾已白毛。</text>
<title>挽權弼善基彥 代人</title>,<text>太白東溟上。神京北斗傍。三年書到少。萬里夢歸長。落落交遊曠。怱怱死別忙。斯人竟寂寞。吾道益凄凉。儒雅今誰比。風流未可忘。同朝差日月。隣德挹芬芳。淸操凝秋水。微瑕絶玉璋。靑騘趨瑣闥。白首侍春坊。講義傳龍象。文名覩鳳凰。世推眞學士。時蹇老潛郞。吹逆蓬萊迴。低飛嶺海荒。居官惟飮水。罷郡不營庄。旨滑恒調味。縑箱每襲香。一家興孝弟。短景付文章。公幹翻嬰疾。高柴始免喪。殘年餘骨殼。萬古隔存亡。哀訃流傳遠。平生涕淚滂。玉埋從厚土。蕙折奈嚴霜。寥廓山河暮。過從歲月茫。白門通上巷。流水繞前墻。鳴屐花間路。看碁柳下堂。攻心長畏尹。爭道肯輸姜。往事今都幻。餘生益可傷。有官慙潦倒。無友講行藏。黃帽黿鼉水。靑衫霧雨鄕。斷琴空海島。聞笛隔山陽。哭位江雲白。招魂嶺月蒼。漆燈儀永閟。彤管行誰揚。詩禮昭前訓。門閭卜後祥。</text>
<title>挽李正言 宗延</title>,<text>南國扁舟繫白沙。中身野服換烏紗。延陵盛德仍三世。元祐完名又一家。獨在江湖憂世道。不將書札寄京華。人間自有當時論。身後應看聖主嗟。</text>
<title>挽李正言 宗延 其二</title>,<text>芙蓉古洞薜蘿人。靑瑣衣冠半後塵。魚鳥何知前侍從。雲霄遂隔舊君臣。虛須愛子成人日。早作明時入地身。都下親朋望南哭。水雲秋色錦江濱。</text>
<title>挽李正言 宗延 其三</title>,<text>當時名祖有賢孫。爭說延安孝友敦。每把稅租分姊妹。不携官俸買田園。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。丹穴一雛奇五色。故家風采至今存。</text>
<title>挽李正言 宗延 其四</title>,<text>高風一代早心降。千里哀詞逬淚雙。厭把白頭行世路。却趨香案擧雲幢。秋多古木烏衣巷。雨打高亭濯錦江。舊誼百年今寂寞。旅窓垂淚對寒缸。</text>
<title>聖乎家夜話呼韻</title>,<text>不爲功名住。久遊城市間。逢秋悲白髮。多病憶靑山。時訪故人至。每從明日還。別來湖海上。應隔此衰顔。</text>
<title>聖乎家夜話呼韻 其二</title>,<text>人生偶同調。相逐百年問。獻策俱干主。携書獨入山。徘徊城月落。怊悵嶺雲還。但保襟期遠。論交不在顔。</text>
<title>聖乎家夜話呼韻 其三</title>,<text>高梧飛井落。遠鴈起江干。漠漠悲秋士。深深學道山。所嗟中歲別。難作暫時還。待熟靑精飯。分君少住顔。</text>
<title>聖乎家夜話呼韻 其四</title>,<text>城隅明月出。白露凈黃梧。遊子入山戶。主人開藥爐。興因深夜至。情不暮年無。家有藏來酒。隣墻幸免沽。</text>
<title>挽人</title>,<text>欝欝三槐德。恂恂萬石風。廟堂期亦大。州縣道之窮。衆騖方衰俗。潛光獨此翁。云何不少住。君子典刑空。</text>
<title>挽人 其二</title>,<text>經綸公所學。餘事武城治。人品高時論。幽銘不愧辭。淳風一代盡。淸德六州知。自有琴臺石。長爲峴首碑。</text>
<title>挽人 其三</title>,<text>花木終南宅。常時門館淸。巧羞當世態。貧著故家聲。杖舃歸何日。琴書泣後生。含悽看孝子。無地養專城。</text>
<title>挽人 其四</title>,<text>忠州前度客。公視一家人。白首誰知我。明時獨誤身。拜床如昨事。捫榻已深塵。明日東歸舸。平生淚滿巾。</text>
<title>十一月 辛巳 初四日夜。文初來自西川送行。仍拈西字共賦。</title>,<text>吾將浿西去。爾亦自松西。積雪關山遠。他鄕骨肉迷。以貧爲此別。臨發欲相啼。除夕高堂上。人情兩處齊。</text>
<title>十一月 辛巳 初四日夜。文初來自西川送行。仍拈西字共賦。 附兩弟詩</title>,<text>今夜山中雪。明朝關外鷄。寒衣老親念。孤燭小窓低。貧賤還多別。情懷復欲啼。遙知浿江上。紫氣已先西。</text>
<title>十一月 辛巳 初四日夜。文初來自西川送行。仍拈西字共賦。 附兩弟詩 其2</title>,<text>獨有騎牛弟。來聽邊馬嘶。文章吾石北。冬至出關西。積雪江南暮。飛雲隴首低。莫嗟貧賤別。吾道本棲棲。</text>
<title>又賦情字</title>,<text>明朝一千里。馬作蕭蕭鳴。有是山中別。眞成塞上行。何州見月滿。歸日恐春生。一一行飛鴈。關山南極情。</text>
<title>又賦樓字</title>,<text>天下繁華地。西京浮碧樓。春將花柳去。老見綺羅羞。前路誰知己。今年始遠遊。江山隔小弟。到處憶風流。</text>
<title>又得深字</title>,<text>行人明日發。終夜雪何深。漸近窮陰月。逾添萬里心。長途慙白髮。何處問黃金。前路應無酒。寒愁恐不禁。</text>
<title>又得深字 其二</title>,<text>暮年燈下別。兄弟各何心。雨雪鴈南盡。關河地北深。文章多失意。骨肉有知音。驛使梅花信。書應抵萬金。</text>
<title>馬上望松都</title>,<text>松都一望勢雄哉。東北天磨萬騎來。王氣前朝烟黯黮。行人落日水徘徊。城邊欲問寒鍾處。馬上悲歌滿月臺。今夜南樓更怊悵。𪚥𪚥𪚥𪚥𪚥𪚥𪚥。</text>
<title>槖駝橋</title>,<text>行人駐馬橐駝橋。流水千年事寂寥。松岳歸僧遠相語。夕陽多處是前朝。</text>
<title>南樓月夜</title>,<text>書生倦馬向邊州。滿目黃昏故國愁。城郭不隨人事改。英雄盡入水聲流。三韓一統曾眞主。雪月寒鍾更此樓。萬戶依依歌哭起。沈吟獨立畫欄頭。</text>
<title>滿月臺</title>,<text>今古傷心滿月臺。離宮處處石生苔。何年玉陛干官走。落日靑驢一客來。山鳥豈因前代哭。樵歌自以故都哀。三韓世族皆王士。此地人情黯未裁。</text>
<title>滿月臺 其二</title>,<text>高麗王業昔何如。五百年來漭此墟。鵠嶺靑松渾欲短。龍池御柳半無餘。宮人寶鏡春田得。太史星臺夜月虛。道是尋常亡國處。客行臨去更躕躇。</text>
<title>善竹橋</title>,<text>歲暮悲歌西出關。高麗舊國但靑山。斜陽過客無人識。善竹橋前獨拜還。</text>
<title>靑石洞</title>,<text>金川三十里。靑石一門開。落日行人恐。往時胡騎來。關防眞有險。將帥未聞才。鳥嶺誰曾守。朝鮮自古哀。</text>
<title>金川店夜聞琵琶</title>,<text>金川店裏月輪斜。憶度松京天一涯。漸近西關佳麗地。琵琶聲在隔墻家。</text>
<title>金川曉發</title>,<text>西關估客夜能行。店店門前叫伴聲。雪色唐駄三十里。金鈴箇箇馬頭鳴。</text>
<title>葱秀月夜憶家諸作</title>,<text>雙親堂上雪盈頭。送我關山歲暮游。應見別來三五月。念兒今夜宿何州。</text>
<title>葱秀月夜憶家諸作 其二</title>,<text>湖中千里度長安。憶別家時月未團。葱秀山前今夜色。故園兄弟亦同看。</text>
<title>葱秀月夜憶家諸作 其三</title>,<text>京鄕落落五男兒。不見西關遠別時。太白城邊今夜宿。孤燈處處坐相思。</text>
<title>葱秀月夜憶家諸作 其四</title>,<text>黃菊開時別運兒。梅花發後滯歸期。今宵海上何山寺。白雪挑燈坐讀詩。</text>
<title>葱秀月夜憶家諸作 其五</title>,<text>稺女伶俜獨在家。自從無母倍憐爺。歸時謂與羅裙着。猶向隣兒拭淚誇。</text>
<title>葱秀月夜憶家諸作 其六</title>,<text>長亭不盡浿江西。去去思鄕夢亦迷。唯與二奴長伴宿。關山處處起聞鷄。</text>
<title>瀦灘</title>,<text>平山西盡是瀦灘。臈月行人夜渡難。萬馬彊藩胡氣黑。百年流水戰塲寒。關河志士他時憤。雨雪邊州此歲闌。垂老遠遊曾不意。山川到處駐驢看。</text>
<title>劒水</title>,<text>葱山天始白。劒水日催黃。鞍馬來何已。關河去益長。不能無失意。遂欲置思鄕。明日生陽舘。聞鷄又踏霜。</text>
<title>洞仙嶺</title>,<text>洞仙嶺上望秦京。家度秦京又十城。南去白雲千萬里。何人到此不關情。</text>
<title>洞仙關</title>,<text>女墻高下逐山迴。仙嶺峩峩望粉灰。頗幸中原百年靜。獨當西極一門開。金城塞自年年起。鐵騎胡能處處來。今日腐儒空駐馬。廟堂籌策問誰裁。</text>
<title>平山道中</title>,<text>平山府吏叱門前。李侍郎書不可傳。到處寒儒多敗意。黃州路上笑無錢。</text>
<title>贈鳳山日者劉雲泰</title>,<text>南國聞名已十年。鳳山千里到無緣。今朝匹馬西關路。只把新詩當卜錢。</text>
<title>贈鳳山日者劉雲泰 其二</title>,<text>劉生賢勝蜀君平。卜不要錢滿世名。臨行却贈雙梳子。別後梳頭憶我情。</text>
<title>黃州</title>,<text>行人與明月。今夜宿黃州。地近繁華國。城多縹緲樓。欲成千里夢。憐向暮年游。來日西關是。江邊靑翰舟。</text>
<title>黃州夜發</title>,<text>黃州明月馬多嘶。夜發行人不問鷄。盡向大同江上去。靑山點點曉星西。</text>
<title>黃州夜發 其二</title>,<text>霜曉黃州畫角聲。蕭蕭一騎出山城。平田直北中和野。月下無人盡夜行。</text>
<title>望平壤</title>,<text>天入關山大野低。長亭漸近浿江西。依然畫裏杭州路。不到聞鷄已眼迷。</text>
<title>長林</title>,<text>長林十里畫難如。樹裏江流曲曲虛。林盡樓臺應自見。却憐林盡緩驅驢。</text>
<title>浮碧樓。次三淵韻。</title>,<text>關河故人在。歲暮此同遊。白㙮前朝事。靑山萬里樓。寒林野盡出。孤島水分流。落日歸長慶。微風不滿舟。</text>
<title>練光亭。贈劒舞妓秋江月。</title>,<text>靑鬉戰笠紫羅裳。第一西關劒舞娘。落日魚龍來極浦。晴天風雨集虛堂。蛾眉顧眄能生氣。珠袖翻回合斷膓。更下蘭舟歌一曲。水光山色遠蒼蒼。</text>
<title>贈妓</title>,<text>十六良家子。今年入敎坊。誤身由暴客。揮淚去新郎。羞難學歌舞。貧不借衣裳。薄命多生恨。明官照未詳。</text>
<title>別浿江</title>,<text>人生多恨是西州。最恨行年已白頭。金帳桂紅無夜醉。畫船綾碧失春遊。徒傳詞賦家家卷。虛倚江山處處樓。寂寞去來佳麗地。百年東國布衣羞。</text>
<title>贈成川客</title>,<text>聞名東國降仙樓。十二巫山檻外浮。不見成川回馬去。逢人羞說到西州。</text>
<title>練光亭。留贈浿江妓。</title>,<text>烟雨樓臺水岸多。行人落日聽勞歌。何時更作關西客。浮碧蘭舟逆上波。</text>
<title>練光亭。留贈浿江妓。 其二</title>,<text>臨水紅粧送客多。夕陽齊唱上帆歌。孤舟欲下長林近。極目春江生遠波。</text>
<title>又贈陽臺春 主人所眄</title>,<text>陽臺雲雨浿江春。夢裏襄王是別人。只爲西關經歲住。別時臨水欲傷神。</text>
<title>渡浿江</title>,<text>樓臺隔水更依依。南浦靑山半夕暉。行入長林漸不見。多情如別美人歸。</text>
<title>與韓督郵仁叟 必壽。同到平山。分路向長淵。獨留旅舍。夜坐有憶。</title>,<text>平山客舍去留情。君向長安我碧城。千里同來中路別。不如初不與君行。</text>
<title>與韓督郵仁叟 必壽。同到平山。分路向長淵。獨留旅舍。夜坐有憶。 其二</title>,<text>旅舘孤燈別後情。故人今夜宿開城。明朝白雪西州路。匹馬蕭條海畔行。</text>
<title>馬上。望九月山。</title>,<text>千峰西望海雲間。馬上遙知九月山。山色更高前夜雪。寒空唯見鳥飛還。</text>
<title>長淵道中</title>,<text>行人寒不到金沙。風雪西州一望賖。歸去江南四五月。羞看處處海棠花。</text>
<title>上元日。海州道中。辛巳後</title>,<text>村村禾積祝年豐。歲俗西南處處同。兒輩故園隨作戱。一竿應出竹籬中。</text>
<title>上元日。海州道中。辛巳後 其二</title>,<text>歸人風雪打河橋。佳節天涯意寂寥。慈母手中持藥飯。念兒何處度今朝。</text>
<title>望首陽山</title>,<text>三韓中國外。又一首陽山。地號猶相似。人情未等閑。春薇如有種。夜雪更添顔。孤竹城頭色。何如見此間。</text>
<title>過海州悼舊方伯</title>,<text>芙蓉新閣主人非。城郭春寒半夕暉。報國一心隨寂寞。盈門九族散歔欷。猶疑玉節營中住。不信丹旌嶺外歸。萬里西游關塞客。經過身後淚沾衣。</text>
<title>自長淵向海州</title>,<text>關塞春寒雪打衣。金沙前路見人稀。兩西行盡三千里。秖得新年白髮歸。</text>
<title>海州道中</title>,<text>雪中人去海州稀。南望千山但落暉。今夜碧瀾江上宿。蕭條獨向漢陽歸。</text>
<title>上元登海州南樓</title>,<text>關路行人見月愁。黃昏獨上郡城樓。故園南望知何處。今夜蕭然宿海州。</text>
<title>上元登海州南樓 其二</title>,<text>明月長安處處橋。幾人今踏可憐宵。關河萬里東歸客。一夜天涯髩欲凋。</text>
<title>曉發海州</title>,<text>霜曉開門畫角聲。出看高月滿江城。首陽山色猶殘雪。前路蒼茫信馬行。</text>
<title>出長慶門 再到浿上</title>,<text>西京三月客。今始向成川。水遠先浮碧。身輕已降仙。秋風吹一馬。落日聽多蟬。萬里關山意。揮鞭欲杳然。</text>
<title>雨渡杜陵灘</title>,<text>野水來無際。舟行細雨多。白雲生遠渚。靑草暎空波。暫泊憐迴棹。輕霑喜用蓑。成都定何處。知向亂山過。</text>
<title>萬柳堤値雨</title>,<text>江東萬柳綠如春。官渡攀條客恨新。地近巫山多暮雨。降仙樓下夢何人。</text>
<title>降仙樓</title>,<text>秋水新生細縠紋。薜蘿飛雨近斜曛。英雄故國空聞笛。神女高樓只有雲。白鳥雙雙隨棹去。靑山點點隔江分。欄干坐到黃昏月。一遣天涯恨緖紛。</text>
<title>降仙樓 其2</title>,<text>歌舞留人十二欄。巫山隔水捲廉看。何年帝子吹簫去。烟雨高樓盡日寒。</text>
<title>汎舟</title>,<text>凌波舞歇下紅欄。峽水靑靑泛木蘭。十二峰前吹玉笛。白雲秋色滿江寒。</text>
<title>紇骨城</title>,<text>麟馬天孫不可逢。石城秋碧水溶溶。空將玉笛橫江去。吹遍巫山十二峯。</text>
<title>別降仙樓</title>,<text>仙梯惆悵下遲遲。玉笛朱欄更一吹。碧水丹厓千里夢。歸來明月滿樓時。</text>
<title>閱波亭</title>,<text>駐馬臨渡口。孤亭感閱波。水仍今古在。人自往來多。萬世更相送。浮生無奈何。扁舟赤壁下。回首憶東坡。</text>
<title>舟下平壤</title>,<text>秋風一別降仙樓。峽水如天倒碧流。片帆飛廻三百里。牧丹峰色到船頭。</text>
<title>贈義州妓梨花春</title>,<text>關外年年春自回。梨花雪白爲誰開。驛亭時有江南客。怊悵紅欄月色來。</text>
<title>贈義州妓梨花春 其二</title>,<text>晴川西去是龍灣。水到龍灣一夜還。今日玉人相別處。普通門外更靑山。</text>
<title>贈義州妓梨花春 其三</title>,<text>斜陽欲盡浿江西。草綠關山細馬嘶。浮碧樓中歌舞地。曉風殘月憶應迷。</text>
<title>贈義州妓梨花春 其四</title>,<text>關河萬里統軍亭。隔水湖山點點靑。何日紫騮游塞下。戍樓歌吹臥看星。</text>
<title>寄黃載之</title>,<text>西憶黃生苦。書來賞我詩。平生與誰語。當世有人知。歷歷江山事。凄凄雨雪時。寸心千里外。相望各相悲。</text>
<title>寄黃載之 其二</title>,<text>山河箕子國。詩禮乙支言。尙見千秋士。重開西極門。奇才苦難得。踈處欲無論。莫以吾貧賤。交情歲暮存。</text>
<title>送文初遊朴淵</title>,<text>天摩瀑布勝廬山。龍女朴生遊此間。君去秋風吹水碧。洞簫橫斷月中還。</text>
<title>自杜陵入邊山</title>,<text>三十六峰開畫屛。籃輿到處宿雲扃。星溪瀑倒楓林白。禹穴秋深石氣靑。鹿柴初成山寂寂。仙槎不到海冥冥。何時着屐辭家去。松下年年採茯苓。</text>
<title>靈隱寺洞口。逢杜陵李使君 齊嵒。看山先歸。</title>,<text>雙驢終日萬松間。洞白天靑忽見山。不意使君逢草草。獨臨流水送潺潺。籃輿領畧歸官早。草履留連到處閒。三十六峯看盡意。秋風緩馬杜陵還。</text>
<title>靈隱寺</title>,<text>靈隱山中三夜宿。泠泠渾似出人間。白雲垂足藤崖度。秋日題名石室還。仙客着碁應此地。樵人伐木但空山。若爲深處携家去。流水桃花萬事閒。</text>
<title>登月精臺。望海。是邊山絶頂。</title>,<text>秋日邊山色。連天東海高。蓬萊無道路。吳楚失波濤。望遠吾生小。搖空落照勞。罡風自何至。吹下兩肩袍。</text>
<title>杜陵縣齋夏日書事</title>,<text>午時踈雨過高城。東閣微凉滿簟生。脩竹千竿臨水碧。紅榴一樹照墻明。鳥窺堂上圖書帖。吏退門前皷角聲。爲問使君淸睡足。湖樓風月看新晴。</text>
<title>鑑湖春汎</title>,<text>鑑湖春水暎千門。岸上人家鵝鴨喧。畫皷賽神平壤舞。皮衣賣鰒濟州言。帆檣北垞仍南垞。花柳前村接後村。江海時淸多樂事。漁樵豈識是君恩。</text>
<title>茅亭雨眺</title>,<text>散策東皐上。平蕪遠色連。雨中飛白鷺。山下起蒼烟。林暎村村水。人耕田。雜蔬吾亦理。移種草堂前。</text>
<title>初夏</title>,<text>欵欵鵓鳩何處啼。人家日夕杏花西。千畦水白移秧近。四月山靑欲雨迷。墻下頻來鷄子女。樓頭端坐鷰夫妻。秖應長夏添幽事。褊性年來喜獨棲。</text>
<title>羅州道中。値笠巖練卒日寒。</title>,<text>海門寒照入雲浮。月出山靑望更愁。明日山城嚴束伍。北風兵氣到羅州。陂塘凍碧鳧鷖水。郡國收空稼穡秋。匹馬書生向南去。壯心蘆嶺謾回頭。</text>
<title>過月出山</title>,<text>靑天七十二蓮花。南斗皆臨石上斜。海外山飛天竺國。林間水出道詵家。丹梯萬丈無歸鳥。銅笛何人隔彩霞。十載峯前今再過。風塵南北使人嗟。</text>
<title>別珍驛阻雨</title>,<text>臈月行人別珍驛。雨聲三日斷回膓。水鶴雙呼天氣凍。隣鷄獨唱午時長。錦江東津客水大。金堤萬頃野泥黃。疲僮弱馬愁前路。白酒催沽送店娘。</text>
<title>長城道中</title>,<text>蘆嶺千峰北望連。南州暮色起蒼然。鴟呼細雨冥冥樹。鴈下平蕪漠漠田。爲客每行多瘴地。到家應在立春前。長城酒幕明燈火。六簙三絃似往年。</text>
<title>自嶺下暮向萬頃</title>,<text>平楚茫茫北。烟生是杜陵。深秋臨水鷺。落日過橋僧。籬落懸匏蔓。陂塘設蟹罾。南州時序晩。歸思暮遙增。</text>
<title>杜陵夜發。月中渡新倉。</title>,<text>十月元長夜。荒村夜更長。窓心踈入月。壁縫暗生霜。鷄到幾時唱。鴈歸終夜忙。那能待天曉。上馬視東方。</text>
<title>杜陵夜發。月中渡新倉。 其二</title>,<text>月下南州遠。鷄聲十里長。繫船江寂寂。立馬野蒼蒼。少歇楓根石。微聞荻上霜。翻翻搖櫓去。驚起宿䲶鴦。</text>
<title>上元庵曉思</title>,<text>嶽寺龕燈欲曉靑。雲窓宿客悄開扃。西南不盡無天水。三五猶殘倒海星。寂歷人間方未動。岧嶤象外獨先醒。從知日出紛心境。自惜繩床聽妙經。</text>
<title>題畫</title>,<text>何郡扁舟客。秋風萬里檣。楚山如欲夜。吳樹不堪霜。水國鴻飛遠。蓑衣月照凉。孤雲意無盡。明日過瀟湘。</text>
<title>秋日江眺</title>,<text>雲木千崖色。風江八月濤。孤舟意欲遠。雙鳥勢爭高。搖落逢時晩。蒼茫注目勞。京華更何處。斜日下亭臯。</text>
<title>暮投山寺</title>,<text>秋山伐木處。落日見僧烟。遊客欲投宿。洞門深可憐。獨歌流水畔。故往怪禽前。爲是無人境。行行興自然。</text>
<title>馬上戱述行者言</title>,<text>桃花如醉柳如眠。雙笛春風出馬前。三十九年申進士。行人却說是神仙。</text>
<title>珍山途中</title>,<text>東峽經營卜地新。只緣生理老年貧。村村板屋留殘雪。處處畬田及早春。日暮亂藤愁去馬。山深異鳥怪行人。此身難定悠悠計。何處明年又問津。</text>
<title>還自錦峽。鑑湖舟中作。</title>,<text>雲錦山川處處奇。十年三入卜居遲。峽中霜落紅梨樹。湖上人歸白鴈時。大野風吹霞片片。空江日暎雨絲絲。蒹葭水岸虛怊悵。偕隱桃源定有誰。</text>
<title>錦江曉望山城操鍊</title>,<text>孟冬客子着靑袍。馬上東方太白高。錦水寒雲來殺氣。山城列炬見秋操。天晴號令回飛鳥。堞凍旌旗暈曉濤。借問軍中誰大將。滿身狐白五陵豪。</text>
<title>峽行</title>,<text>𪚥裏霜淸收穫時。千厓漠漠女蘿垂。行人暮見鼯啼樹。宿處朝聞虎過籬。山市寒烟歸洞遠。野橋流水入江遲。石門又作田家客。蕎麥燒團瀉蜜脾。</text>
<title>摘栗</title>,<text>八月霜欲降。園栗初坼房。昨日半靑者。今日已全黃。山風一微過。動手拾盈筐。課奴上樹摘。揮霍飛竿長。雨落空中實。磊磊遍地光。厓滑自易流。草深或善藏。小大當異用。鳩聚又各囊。下以供餖飣。上以助烝嘗。一一飭僮僕。辛勤收未央。小兒先後來。稍稍集樹傍。始猶嚴訶禁。漸覺踈隄防。趑趄乍犯邊。狼藉倐入塲。赤身冒荊棘。跣足走殼芒。遂復不畏嗔。對面恣搶攘。主人笞擊地。作勢驅踉蹡。黠者走旋來。隨例聚成行。如彼蜂起盜。東西禦不遑。居然作一笑。任汝分不妨。邃古食實時。爾我物何常。其人無所爭。山果恣充糧。淳俗日以下。園林亦有彊。棗梨及杮桃。聲色向人强。念此自騂顔。不欲苦較量。逡巡舍栗去。羣兒蹈舞狂。</text>
<title>西郊馬上</title>,<text>西郊之路接交河。野落新霜初穫禾。三角白雲秋不斷。二陵黃葉夜來多。龍飛鳳舞浮天色。行子歸樵薄暮歌。十里官橋靑酒幔。垂鞭到處一盃過。</text>
<title>靑門春望</title>,<text>春城搖颺雨絲稀。霽後靑門信馬歸。斜日御溝垂柳轉。暖風馳道落花飛。千門澹澹年華遍。十里濛濛酒氣微。傳語五陵年少客。北營行樂趁芳菲。</text>
<title>渡江春感</title>,<text>桃花新浪拍南塘。自動靑篙春渚長。曉日江山開水墨。光風草木散文章。天機滾滾渾生態。世事茫茫又去鄕。回首津亭上船處。數行柔柳已蒼蒼。</text>
<title>春日途中</title>,<text>處處催農事。江南糓雨晴。日斜村皷急。春暖野雲生。掠水飛花片。連空百鳥聲。行人眼自醉。蹔夢洛陽城。</text>
<title>淸明途中</title>,<text>東風二十四。吹作故園情。細麥平鋪野。初花不滿城。田家帶微雨。澤國近淸明。百里巴陵酒。矇矓一日行。</text>
<title>自京至鵝洲。飢饉癘疫。邑里蕭條。悵然有作。</title>,<text>蕭條南國百村空。野哭黃昏處處同。國事敢論貧賤後。春光似見亂離中。桃花不耐淸明雨。鷰子新來社日風。冉冉征途愁滿目。秦京西北暮雲籠。</text>
<title>小寒食公州</title>,<text>故園前路望悠悠。車嶺南登暫散愁。微雨初來小寒食。夕陽猶在半公州。一春馬上聞黃鳥。十載湖邊愧白鷗。橫笛數聲何處客。烟波獨上錦江舟。</text>
<title>蒼壁汎舟</title>,<text>蒼壁緣江起。春流打堞廻。晴天飛皷角。遲日倒樓臺。水面桃花落。舟中鷰子來。東風正無力。住纜又深杯。</text>
<title>扶餘懷古</title>,<text>平楚浮山出。荒城半月斜。行人悲故國。啼鳥惜餘花。都督猶傳塚。君王自棄家。興亡萬古事。春色又天涯。</text>
<title>𩿨浦途中</title>,<text>霽景湖山百里開。扶餘春酒帶酣迴。搖搖戱蝶暫時止。漠漠游絲何處來。落日半垂平濟㙮。微波自動釣龍臺。南州馬上多花柳。莫遣怱怱客路催。</text>
<title>再入錦山</title>,<text>崩櫟枯楂夾路橫。厓烟處處始畬耕。馬來百里渾靑嶂。雲起東州是赤城。谷口下田春雉翼。山村隔水午鷄聲。依俙半入桃源內。不信今非畫裏行。</text>
<title>暮投孤雲寺</title>,<text>獨行數里遠。日暮心悠哉。古道白驪倦。深山黃鳥哀。寺應林盡處。僧與水聲來。欲向西庵宿。窓臨紫翠開。</text>
<title>珍山峽內</title>,<text>客路回回盡。林開小見天。午鳩千疊嶂。春雨數家田。兒問靑魚價。翁憂白骨錢。生涯與官令。何地不堪憐。</text>
<title>題李山人幽居</title>,<text>處士誅茅僻。山居愜所聞。春籬通筧溜。朝徑布松雲。好僕能勤力。癡兒已誦文。百年如此足。多事愧吾君。</text>
<title>鑑湖夜渡</title>,<text>鏡水無風夜。中流鴻鴈聞。身明滿船月。衣重兩峯雲。羅浦連空濶。嘉林到岸分。鷄鳴是泊處。霜葦白紛紛。</text>
<title>田家</title>,<text>一鳩兩鳩鳴。後園桑木上。溪南荳花田。少婦雨中餉。</text>
<title>夏日村居</title>,<text>楡柳陰陰夏日長。野人籬外卽陂塘。稻花出水侵山徑。苽蔓緣墻入草堂。點點雨踈鷄柵上。時時泥墮燕巢傍。終年自覺經過少。寂寞柴門揜不妨。</text>
<title>醉興</title>,<text>城上春風見酒旗。城邊楊柳更垂垂。村多皷笛豐年後。野散牛羊落日時。風月誰家邀不去。柴荊歸徑醉猶知。百齡身世淵明宅。能誦吾詩有五兒。</text>
<title>谷口</title>,<text>隱居聊得野夫情。谷口看山時獨行。春雨蒲塘雙鷺下。午烟茅屋一鳩鳴。正逢饁婦出林去。偶有隣人隔水耕。相喚溪頭相勸飯。亂流相答不聞聲。</text>
<title>浮生</title>,<text>浮生無那百憂牽。山水行將老結緣。竹杖過頭纔一尺。麻鞋試脚也三年。東關楓嶽千峰瀑。南極耽羅萬里船。稍待秋風自此去。吟回白首已茫然。</text>
<title>夏日寄卞景三</title>,<text>返照滿墟落。獨來高草亭。遠江生一曲。孤鳥沒雙翎。其下故人住。何時佳句聽。邊山更欲雨。今日出雲靑。</text>
<title>何事</title>,<text>腐儒更何事。淸世老山村。種樹傳家計。耕田報國恩。孤烟始茅舍。落日半柴門。此意陶潛解。悠然已不言。</text>
<title>冥歸</title>,<text>川原冥色赴孤亭。獨返黃橋帶早星。漠漠微分高下樹。輝輝不絶往來螢。稍聞男女語籬落。也喜兒童出戶庭。漸識田家眞率意。明朝睡起四山靑。</text>
<title>晩眺</title>,<text>今日適無事。林端日在西。山低半帆出。江遠數家樓。幽興暝初返。吾廬深不迷。年前移菓木。憐與小筇齊。</text>
<title>山居</title>,<text>自作山中客。日憐幽事生。遠林牛夕下。深草雉朝鳴。籬下尋苽去。畦間引水行。新來少鄰曲。誰識老年情。</text>
<title>山居 其二</title>,<text>山日太無事。山人而獨行。林翻黃鳥色。水入翠禾聲。野客此時至。嶺雲何意生。終年茅屋下。聊以寄遐情。</text>
<title>朝起</title>,<text>夜聞微雨入松籬。睡起山家飯熟時。澹蕩春風吹鳥語。玲瓏朝日暎蛛絲。堂前白髮看花老。溪上斑衣闘草兒。隣酒相邀扶杖去。綠槐陰下醉歸遲。</text>
<title>西林霽夕野渡</title>,<text>孤山小渡捩村航。返照明蓑江氣凉。忽下水禽爭渚亂。無邊浦樹曳雲長。陰晴日日田家卜。來往時時草逕忘。遙望海門山數點。沃州塩井暮烟生。</text>
<title>中臺月夜</title>,<text>山腰飛閣俯江流。月出江南數十州。凉樹鳥來從北嶺。暝鍾僧打立西樓。徘徊影靜千峰寺。縹緲心長萬里舟。曾是鳳棲菴裏客。滿衣風露又新秋。</text>
<title>禪房晝吟</title>,<text>白日眠回山寂寂。堦花自墜客心孤。風枝雀坐隨高下。雲壁僧來見有無。萬事早知非實境。十年虛愧落名途。維摩丈室誰相問。一部楞嚴養病軀。</text>
<title>禪房晝吟 其二</title>,<text>深殿香烟碧自銷。不知三夏病中消。空樑盡日蜘蛛下。獨樹微風蛺蝶搖。病客此時心寂寂。老僧來坐睡蕭蕭。衰年欲送東林社。却爲靑山遠市朝。</text>
<title>次贈樂浪黃上舍大厚閏重陽蒼光山軸中韻</title>,<text>風流一代浿中寬。剩得浮生九日歡。桂樹空山開小席。菊花微雨近高冠。無邊朔野秋陰逗。不轉西城斗柄寒。南國蕭條悲歲月。白頭空向畫圖看。</text>
<title>次贈樂浪黃上舍大厚閏重陽蒼光山軸中韻 其二</title>,<text>秋日秋懷苦未寬。高秋餘月更餘歡。誰傳野水浮花觶。不拾山風倒地冠。一色蒹葭江露白。孤飛鴻鴈朔雲寒。百年聞健須行樂。華髮休從鏡裏看。</text>
<title>次贈樂浪黃上舍大厚閏重陽蒼光山軸中韻 其三</title>,<text>風急山高晩眺寬。天時人意兩悲歡。一年再作重陽會。滿座多欹四皓冠。平野鳥連遼塞沒。荒城樹帶浿江寒。菊花籬下餘多少。怊悵君應向夕看。</text>
<title>黃生告歸求詩。聊次前韻。又用別韻。贈其行。</title>,<text>遠別若爲懷抱寬。漢陽無酒不成歡。王門未獻蘇秦策。世道誰彈貢禹冠。歲月南來黃樹落。江山西盡白雲寒。百年同是悲秋客。前路斜陽駐馬看。</text>
<title>黃生告歸求詩。聊次前韻。又用別韻。贈其行。 其二</title>,<text>靑坡詩酒少年塲。十載相逢鬢各蒼。我已窮途消意氣。君今上國動文章。黃金薄落知交態。白雪蕭條返故鄕。歲暮城東𪚥𪚥𪚥。浮雲聚散劇茫茫。</text>
<title>漢陽秋夕</title>,<text>自作漢陽客。一年家信稀。孤雲有秋色。獨向遠山歸。</text>
<title>芳樹篇</title>,<text>芳樹飛花落鏡臺。美人粧罷惜春催。隨風不肯江南去。十里盤旋九里迴。</text>
<title>橫塘少女歌</title>,<text>學舞西陵蘇小家。橫塘來蕩酒船斜。紅裙濕盡不歸去。江北江南楊柳花。</text>
<title>楮島夜泊</title>,<text>四月靑靑水。野航明月孤。茅茨八九屋。楊柳數三株。今夜不回棹。鄰舟初買魚。聞鷄岸上去。怊悵是西湖。</text>
<title>憶丁法正 範祖</title>,<text>海內能詩丁法正。相望一世故人心。嶺雲鴻鴈中原少。秋水魚龍四郡深。靑眼幾時還把臂。白頭千里自知音。明朝匹馬辭京國。關路蒼蒼日暮吟。</text>
<title>輓沈進士 禹錫</title>,<text>靑門水石白雲迷。倒壁孤松一鶴樓。鶴似君形松似骨。照君心事更前溪。</text>
<title>輓沈進士 禹錫 其二</title>,<text>城東寂寂草玄亭。夜雨燈花獨滿庭。身後舊書兒點檢。案頭零落十年螢。</text>
<title>輓沈進士 禹錫 其三</title>,<text>荳花門巷廣陵田。峽裏移家未一年。阿弟泣收秋後稻。可憐來日祭墳前。</text>
<title>輓沈進士 禹錫 其四</title>,<text>香橋明月酒人家。幾度同來石上賖。一別四年重到此。東堦獨對舊黃花。</text>
<title>贈權仲範</title>,<text>草草城隅別。故人憐我歸。出門仍四海。回首只南山。落日滄江上。窮交涕淚間。何時更京國。燒燭對蒼顔。</text>
<title>人日仲範宅呼韻</title>,<text>凍石垂氷曝。孤燈落草廬。故人論畫譜。歸客借農書。多病文章損。長貧禮法踈。如今爛熳酒。共得別離餘。</text>
<title>人日仲範宅呼韻 其二</title>,<text>人日爲京客。登君紫閣廬。梅花動小酌。蠟燭對名書。殘雪園林好。新年鬂髮踈。詩成鷄又唱。城上數星餘。</text>
<title>送錦城客</title>,<text>江南佳麗地。更似錦城稀。月明平楚遠。花落故人歸。靑門動別曲。何處宿春衣。獨有秦京客。西湖望鳥飛。</text>
<title>春夕鄕思</title>,<text>故鄕三百里。回首每茫然。芳草何時歇。春陰不見邊。香橋散明月。槐市覆長烟。萬戶嚴鍾後。歸來人盡眠。</text>
<title>雪夜。至淸之南村寓舍。</title>,<text>冥赴南村逕。山中雪盛時。先流下坂急。斜踏過橋遲。深淺藤枝信。安危木屐知。到門方穩地。喜得弟扶持。</text>
<title>雪夜。至淸之南村寓舍。 其2</title>,<text>滿山風雪夜。兄弟一燈前。衣食憂寒歲。功名感暮年。明時敢浮海。深處欲求田。生事各努力。文章不直錢。</text>
<title>雪夜。至淸之南村寓舍。 其3</title>,<text>靑雲誰得路。白髮爾無情。學道身多病。爲農歲不成。百年知濩落。萬事倦經營。秖有詩難棄。生涯共弟兄。</text>
<title>雪夜。至淸之南村寓舍。 附和</title>,<text>海動天垂雪。風鳴急暮時。茫茫連野濶。颯颯渡江遲。尋逕人疑度。歸林鳥失知。可憐兄弟會。難得酒杯持。</text>
<title>雪夜。至淸之南村寓舍。 附和 其2</title>,<text>白屋蒼山內。踈燈短髮前。憂衣初見雪。無食且更年。生事方謀峽。他鄕欲借田。文章今世笑。誰復愛如錢。</text>
<title>雪夜。至淸之南村寓舍。 附和 其3</title>,<text>家法傳詩久。由來未忘情。老知非世好。窮亦敎兒成。自喜三冬足。仍思一壑營。卯君滄海上。應復憶諸兄。</text>
<title>雪夜宿景三江亭</title>,<text>倦馬黃昏雪。君家宿不期。催成深夜餠。少試隔年碁。野樹村逾冷。風江地欲移。蕭然歲暮意。燈下兩人知。</text>
<title>大雪寄景三</title>,<text>今日山中惡風雪。一寒江上復如何。白屋獨燒秋後葉。孤舟應得夜來魚。千林極望無行逕。十里何由見尺書。莫向山陰回小棹。故人搖落正端居。</text>
<title>又寄</title>,<text>牢落誰知歲暮心。君能愛我郢中音。蒹葭極浦時歸鳥。松桂空山獨抱琴。一夜寒梅渾欲發。數莖白髮更難禁。無緣對酒寬懷抱。怊悵林臯又夕陰。</text>
<title>無愁洞夜話。共文孺，壽伯，季通兄弟。賦詩。</title>,<text>流水深山盡。依俙度石門。衣冠多漢皓。鷄犬似秦村。學道悲年暮。求田恐歲翻。全家將此隱。猶足去人喧。</text>
<title>無愁洞夜話。共文孺，壽伯，季通兄弟。賦詩。 其2</title>,<text>茅茨萬峰束。古木半垂門。過屐籬根雪。深杯水上村。途窮故人至。夜久燭花翻。𪚥𪚥𪚥𪚥𪚥。𪚥𪚥𪚥𪚥𪚥。</text>
<title>無愁洞夜話。共文孺，壽伯，季通兄弟。賦詩。 其3</title>,<text>不因借隱計。前度客何尋。一馬長隨水。千家始出林。雪爲三夜話。雲與十年心。春鱖桃花漲。期君把釣吟。</text>
<title>輓朴奉朝賀 弼琦</title>,<text>高風未挹紫芝眉。賢父曾徵學禮兒。心訣晩來多自得。詩名當世畏人知。門淸盡日琴橫榻。家近南山菊在籬。冷落行窩看易處。明年花發洛陽悲。</text>
<title>輓朴奉朝賀 弼琦 其二</title>,<text>山水文章十二年。淸時猶見掛冠仙。春長野渡孤舟裏。日靜滄江短釣前。半世優游明主許。太平生死老臣全。秋泥幾處爭騎馬。一笑遙歸鶴上鞭。</text>
<title>輓朴奉朝賀 弼琦 其三</title>,<text>金剛自古高麗國。天下知名萬二千。白首一登能幾士。靑驢十往是眞仙。琳宮慣面僧迎屐。珠樹聞聲鶴下烟。三入岳陽元舊侶。鸞笙今逐永郞船。</text>
<title>輓朴奉朝賀 弼琦 其四</title>,<text>南昌仙吏鬂如絲。苽熟淸都九九期。金鼎丹成收紫氣。石山柯爛罷瑤碁。猶藏北極趨朝履。不轉東溟墯淚碑。哀訃九重應輟食。玉音曾眷鳳毛兒。</text>
<title>送茂朱雲臺靈瑞山人歸山</title>,<text>伽倻僧自武陵還。雲衲新磨水石間。深夜白頭燈下坐。雨中閒說赤城山。</text>
<title>送茂朱雲臺靈瑞山人歸山 其二</title>,<text>袈裟明日茂州歸。萬水千山一鳥飛。莫問高僧人定處。白雲何寺掩松扉。</text>
<title>送茂朱雲臺靈瑞山人歸山 其三</title>,<text>十年回首赤城霞。欲買白雲深處家。爲報山僧秋到寺。石橋南畔採蔘花。</text>
<title>贈福師</title>,<text>嘉陵寺裏六年前。憶着袈裟上法筵。飛錫遠過孤鶴影。白雲同作數峰緣。月明天籟生寒梵。花落禪心入晝眠。頗喜病中人事少。繩床日日對蕭然。</text>
<title>簡洪生求靑菰席</title>,<text>聞說靑菰去濕偏。織成居處可炎天。霜前薏苡餐何計。石上菖蒲憶可憐。澁痛長時憂我脚。按摩三夏苦僧拳。須君一丈牀頭席。捲送招提養病便。</text>
<title>簡洪生求靑菰席 其二</title>,<text>秋雨陰陰秋暑蒸。腰酸脚澁病相仍。從君欲乞靑菰席。十里披蓑送野僧。</text>
<title>謝洪生惠南草。仍乞又寄。</title>,<text>洪厓憐我病。仙草幾分之。枕上無眠夜。山中聽雨時。濕痰須半減。素定深知。囊貯連朝澁。封題數葉遲。潦炎恒苦汗。蔬飯久傷脾。來往稀人事。呻吟助客思。短筒時自引。空匣故頻窺。問市驚高價。無錢愧薄資。乞應隣客笑。饞或寺僧欺。平楚孤烟起。深林返照移。雲山勞目送。靈藥極神馳。散座香微動。蟠空霧細吹。獨嘗何敢恨。遠惠每難施。間日飛書愧。衝泥軟脚疲。金丹非歲暮。醴酒豈心衰。雅意應前後。沙門又送兒。</text>
<title>寺樓夕眺題阿運畫</title>,<text>悠然獨上北樓情。滿目新秋澹澹淸。落日烟生孤石寺。微風鷺下大堤坪。老夫憑檻詩纔就。稺子看山畫已成。東望鷄龍浮紫翠。𪚥𪚥𪚥𪚥對崢嶸。</text>
<title>次韻。贈李山人 囿夏。</title>,<text>枯村小築錦江濱。桑梓于今守有人。萬事好將聾避世。百年唯用醉全神。南阡北陌隨緣去。樂歲淸時不畏貧。快意生前方達士。每逢之子愛天眞。</text>
<title>次韻。贈李山人 囿夏。 其二</title>,<text>白首行歌放海濱。悠悠客似楚狂人。詩書舊業耕無地。草木名鄕護有神。流水碁鳴當夏冷。幽篁月入與秋貧。何時痛飮城南社。醉後看君氣味眞。</text>
<title>次江行舟宿韻</title>,<text>秋水舟中對客碁。西風江鳥繞鳴悲。人如皎皎山陰夜。月似蒼蒼夏口時。荻岸宿聞凉露重。柴門到趁落潮遲。一書湖上慇懃約。回棹明朝更遠思。</text>
<title>又依韻</title>,<text>聞道江行晩失時。嘉陵舴艋夜深維。蒹葭受月舟人靜。楊柳聞鷄水岸遅。吹纜逆風知罷釣。滿帆踈雨不收碁。綠蓑靑箬新秋興。隨意烟波一宿奇。</text>
<title>又用韻</title>,<text>南國騷人臨水悲。西湖處士下江遲。繫船藤壁傳佳句。駐馬楓林問去時。釣客留期灘上飯。草堂終日雨中棋。汀洲別後多秋色。極目烟波有所思。</text>
<title>又用別韻。錄寄。</title>,<text>蘆花楓葉憶前遊。錦水蒼茫十六秋。南浦白𩿨飛玉笛。大江明月滿孤舟。官無禁酒家家賣。人逐湖光處處留。今日可憐君去地。病中愁寂一回頭。</text>
<title>又用別韻。錄寄。 其二</title>,<text>門外秋江練色澄。菰浦一望盡嘉陵。塩橋萬舶黃昏月。酒市千家午夜燈。白馬蘭橈何日過。靑蘿蔦壁幾時登。江頭入月鱸魚熟。水國風流屬季鷹。</text>
<title>又用別韻。錄寄。 其三</title>,<text>百里潮平卵色天。兩湖秋入畫中仙。遙添剩水殘山興。獨返斜風細雨船。望棹鷗還翔錦浪。留家鶴出下蒼烟。分明憶得茅堂徑。小巷回舟藥肆前。</text>
<title>又用別韻。錄寄。 其四</title>,<text>千載詩仙賀季眞。風流不盡鑑湖濱。村航野服多名士。秋水柴門總主人。露白蒹葭迷北渚。月明𩿨鷺宿西津。娟娟二美望迢遞。日夕夷猶倦採蘋。</text>
<title>別後山寺簡寄</title>,<text>高柳秋風山寺淸。懷君日日聽蟬鳴。江湖水濶人何處。鴻鴈書稀月自明。白首新知同濩落。朱絃古調獨崢嶸。十年誰問相如疾。千載深悲宋玉情。</text>
<title>松菴新秋</title>,<text>古寺梧桐落。秋風入暑衣。樓頭踈雨散。松上大星稀。久病頗知減。新凉始欲歸。北泉聲可聽。今夜憶山扉。</text>
<title>寄法正</title>,<text>長安客舍憶論詩。老去新知更有誰。一代風流非往日。五年花酒負淸時。江山長與故人隔。懷抱常聞秋雨悲。心欲奮飛身伏枕。白蘋洲上白頭思。</text>
<title>黔丹村家卽事</title>,<text>亂藤喬木峽中村。鷄犬家家見客喧。黃白匏花雙上屋。陰凉杮葉半垂門。時看隔水逢隣曲。只說耕田敎子孫。古俗于今猶此地。卜居何必問桃源。</text>
<title>新秋見月生</title>,<text>微月新秋後。初生杮木西。草堂如更靜。蘿逕不曾迷。來往期何失。陰晴侯未齊。淸光從此滿。夜夜待前溪。</text>
<title>贈居安窩主人權生</title>,<text>瀟灑嘉陵北。時平好卜居。桑麻九曲邃。風俗入忠餘。山鳥聞周易。池魚識晉書。人生數椽足。華屋豈吾廬。</text>
<title>月夜渡羅里浦</title>,<text>北客侯潮信。津亭夜宿孤。聞鷄登舴艋。隨鴈渡江湖。白葦霜明滅。丹楓月有無。平生謝眺句。吟望海門虛。</text>
<title>果州寒曉</title>,<text>聞鷄果州店。凍月始還鄕。地白風霜色。天蒼星斗芒。稺奴啼臥路。疲馬畏登岡。隋北主人好。今宵宿煖房。</text>
<title>宿彌勒堂</title>,<text>天寒宿古店。歸客夜心孤。滅燭窓明雪。燃茶枕近爐。深更知櫪馬。細事問鄕奴。月落鷄鳴後。悠悠又上途。</text>
<title>車嶺曉發</title>,<text>山店見燈起。月明人語多。四鄰鷄不已。前嶺虎如何。颯颯吹衣雪。陰陰掛木蘿。年年此中路。辛苦幾經過。</text>
<title>踰嶺</title>,<text>曉日欲生嶺。霜華滿地明。行人故鄕語。歸馬凍蹄聲。橋斷斜承石。山回忽立栍。公州自此近。不復畏長程。</text>
<title>暮過山城寺</title>,<text>山城雪月正黃昏。上招提獨樹門。曾是半年爲客處。佛燈回首向南村。</text>
<title>還家感賦</title>,<text>半歲秦京客。還家懷抱新。依然侯門子。不復下機人。有恨同貧賤。無情隔鬼神。虛帷一哭罷。廓落暮年身。</text>
<title>別妹</title>,<text>海南朝送妹。終日苦寒之。骨肉生初別。江山去益遲。陰陰風勢大。漠漠夜心悲。知爾宿何店。思家也涕垂。</text>
<title>大雪</title>,<text>盡日山中雪。門前一尺深。汲泉微出徑。求火遠通林。燈下憐兒語。天涯憶妹心。衰年百憂集。寒夜更難禁。</text>
<title>大雪 其二</title>,<text>別家紅稻在田時。至月還家已不炊。百口何知豐歲樂。五車難救腐儒飢。柴門夜有催租吏。石逕朝無掃雪兒。猶作袁安一高臥。東窓日色上遅遲。</text>
<title>旅懷八詠</title>,<text>歸夢西湖四百程。兩親顔面拜分明。雪夜鷄聲是何處。忽驚身在漢陽城。</text>
<title>旅懷八詠 其二</title>,<text>別家三朔夢歸家。別後情談面面多。地下一人唯不見。曉窓斜月是天涯。</text>
<title>旅懷八詠 其三</title>,<text>十月秦京暮雪飛。燈前遠客坐秋衣。山中此夜寒何似。無母癡兒待父歸。</text>
<title>旅懷八詠 其四</title>,<text>寒天愁上望鄕臺。秋盡湖中苦未廻。正憶去年秦地雪。細君千里寄衣來。</text>
<title>旅懷八詠 其五</title>,<text>北風一夕滿長安。燈火靑靑向歲闌。四尺孤墳三尺雪。空山今夜不知寒。</text>
<title>旅懷八詠 其六</title>,<text>江海生涯兩弟貧。文章誤盡我家人。關山別後無來鴈。風雨中宵獨在秦。</text>
<title>旅懷八詠 其七</title>,<text>小妹將歸天一涯。別時相約早還家。如今風雪江南路。北望長安淚正斜。</text>
<title>旅懷八詠 其八</title>,<text>荒年奴僕死亡稠。凍月催租又見囚。猶待主人登第去。萬山深處數家留。</text>
<title>權仲範宅呼韻同賦</title>,<text>歷歷穿蘿逕。迢迢到石壇。草堂燈下局。秋水夢中竿。𪚥𪚥𪚥𪚥𪚥。𪚥𪚥𪚥𪚥寒。𪚥𪚥𪚥𪚥𪚥。𪚥𪚥𪚥𪚥看。</text>
<title>齋中初雪朝寄洪缶广 晟</title>,<text>忠州百八灘。君識世途難。平生步兵哭。垂老廣文官。客舍歲云暮。梅花誰與看。咸陽一夜雪。范睢不勝寒。</text>
<title>送洪致卿之白川。次其見贈韻。</title>,<text>靑門流水遶荒臺。臺上離愁耐獨裁。逆旅兩人燈半暗。關河十月雨東來。親朋海內尋常隔。岐路天涯一百回。雉嶽白雲長在目。知君歸思臈前催。</text>
<title>送洪致卿之白川。次其見贈韻。 其二</title>,<text>知爾行登滿月臺。悲秋吊古思難裁。關河覇國英雄盡。草木荒城客子來。落日馬懸靑石去。微霜鴈抱碧瀾迴。文章待看西征賦。海上休敎歲月催。</text>
<title>贈權寢郞仲約 攇</title>,<text>滄洲除紙到。君得顯陵郞。白首看公道。靑雲滿帝鄕。釣筒欲誰付。耕車有兒當。敢望回車顧。惟憐伏枕長。</text>
<title>贈權寢郞仲約 攇 其二</title>,<text>神京東北望。春色五陵寒。一代文章事。平生懷抱難。烟花遊石馬。星斗宿祠官。獨送楊朱淚。羞彈貢禹冠。</text>
<title>簡文初</title>,<text>塩井鷄山外。松江犬島陰。名隨一病損。道入九夷深。草木同春性。漁樵各晩音。但敎風土美。何處不寬心。</text>
<title>䲶鴦詞</title>,<text>江南野水雙䲶鴦。春日春風搖水光。誰家兒女弄春水。打起䲶鴦入西塘。</text>
<title>田家卽事</title>,<text>雨歇朝耕水北田。春牟撤種乞豐年。西家老叟籬前語。今日春分直上烟。</text>
<title>水原途中</title>,<text>瘦馬凌兢曉出城。夕陽回首望神京。幾人南北去來路。盡日閒忙今古情。天濶自歸鴻縹緲。水寒何事鷺經營。故山松菊知無恙。別後羞添鬂雪明。</text>
<title>書壁</title>,<text>虛名三十載。頭白返吾廬。天下曾無友。山中獨有書。學仙心不足。多病藥難踈。萬事元隨分。松風讀遂初。</text>
<title>寄洪典籍光國 晟</title>,<text>忠州洪典籍。旅食近平安。感激主恩重。低回歲事闌。靑雲多後輩。白首是何官。江海別來意。悲君行路難。</text>
<title>寄韓仁叟 必壽</title>,<text>紫衣天上客。新祭帶方回。月米炊難繼。柴門雪未開。故人誰不拙。當世自多才。流落滄洲物。飛騰念久灰。</text>
<title>寄光之</title>,<text>夙世王摩詰。重來沈石田。旅衣京雪下。家口海雲邊。才名有如此。古今同所憐。時逢洛陽陌。俱是白頭年。</text>
<title>寄李星叟 壽煥</title>,<text>星叟鬚髯好。天然七尺身。微吟聲出戶。少酒面如春。一散菊花下。各爲鷗鳥鄰。白頭搔歲暮。何處所懷人。</text>
<title>寄崔吉甫 仁祐</title>,<text>宗之病新起。憔悴近何如。不倦梅花癖。應親本草書。性靈隨日復。時律向春噓。獨有漳濱客。呻吟恨索居。</text>
<title>寄致卿</title>,<text>瀟灑洪厓子。東歸憶素秋。復來遊璧水。不肯臥丹丘。雷雨龍門近。梧桐鳳翮留。太湖三萬頃。吾已買扁舟。</text>
<title>寄季周</title>,<text>君自忠州返。生涯足可知。何錢納租稅。無食別妻兒。燈火齋居冷。槐陰歲暮悲。人生南北歎。鴻燕巧同時。</text>
<title>寄洪成仲</title>,<text>別時何草草。旅舘曉燈挑。詞賦同聲舊。風霜各鬂凋。長安空酒肆。離恨滿香橋。近得忠州客。知君不寂寥。</text>
<title>又贈汝正</title>,<text>欲歸愁未歸。歸日更依依。爲客多歧路。無妻兩布衣。白頭心事在。靑眼友生稀。一馬江湖外。思君暮雪飛。</text>
<title>述哀李觀音 昌煥 寄星叟</title>,<text>觀音湖海士。奇氣見於聾。落落眉稜瘦。時時酒暈紅。文章一散後。生死百年中。他日入哀作。難忘正此翁。</text>
<title>述哀李觀音 昌煥 寄星叟 其二</title>,<text>地下驪江子。三年不見之。亡琴餘仲氏。拾草舊痴兒。花柳春猶到。山河望可悲。當時不禁酒。與我每論詩。</text>
<title>寄李希朱 之晦</title>,<text>靑坡門外憶遲回。笑看黃柑貢運來。五十生中曾落後。百千人上敢居魁。敀心鷁退三秋翼。老角龍騰一夜雷。鞭弭中原吾已避。雲霄前路子長開。</text>
<title>缶广過黔陽李典簿 士弼 故宅。詩報 仲進 又亡。悼寄一首。</title>,<text>延州兄弟九原遐。聞訃年年老淚斜。白屋故人多餓死。五陵何處不繁華。微茫萬古蒼天意。寂寞三韓孝子家。問病終南如昨日。衿陽詩到更同嗟。</text>
<title>寄仁叟赴北幕 時自南原復命。卽除北幕。</title>,<text>烏鵲橋前回玉勒。樂民樓上佐靑油。郞官出塞三千里。馹騎騰塵二十州。故舊功名多幕下。男兒意氣重邊頭。知登鐵嶺臨東海。君在長安豈壯遊。</text>
<title>寄仁叟赴北幕 時自南原復命。卽除北幕。 其二</title>,<text>豐沛雄蟠靺鞨開。至今佳氣繞樓臺。天文斗北人南望。春色陰山雪裏來。此去書生知壯觀。古來藩幕貯英才。問君能學班司馬。萬里燕然勒石廻。</text>
<title>寄仁叟赴北幕 時自南原復命。卽除北幕。 其三</title>,<text>靑門直北塞垣遙。芳草連天白馬驕。二嶺鴈歸春漠漠。六州胡近地蕭蕭。旌旗濕月三更幕。羅綺衝花萬歲橋。爲問漢陽還幾日。關梅半向笛中飄。</text>
<title>寄許汝正</title>,<text>終南最深洞。別路枉過君。垂老情相近。臨行面失分。柴門當落日。孝子哭寒雲。湖外還家淚。新添雪裏墳。</text>
<title>草堂睡起</title>,<text>三月晝長人氣闌。草堂花柳半醒看。樹上獨鳴鳩不已。窓間來坐燕無端。年華流轉若爲住。生事蕭條還自寬。江山兩弟此時隔。白首遙回雲物寒。</text>
<title>寄文初</title>,<text>西川松浦三十里。少弟春來生事微。海堰初耕注秧晩。草屋新結揷籬稀。日長苔巷誰相訪。雨入釣船應不歸。汝兄多病卧谷口。今年飽喫北山薇。</text>
<title>漫興</title>,<text>東隣西鄰白日長。桃花李花點踈墻。野人遶屋看翠麥。小婢出洞貸黃梁。詩名少日總可笑。生涯老年漸欲忘。但使時平此身健。耕田歲歲報君王。</text>
<title>山桃</title>,<text>白竹籬下山桃花。獨樹早發野人家。淸明上巳物改態。多病兩鬂雪添華。已愁明日光欲減。誰禁回風飛作斜。京國每年憶賞處。弼雲臺上酒剩賖。</text>
<title>得外兄柳主簿書。以宗廟郞。丁丑季冬。得仁宗室所亡玉冊一片於階下。御筆重書。刊奉神龕。叨蒙異數。至諭以七十五歲臣得之。六十四歲君書之。可謂奇事。仍命陞六。凡在瞻聆。孰不驚歎。謹賦近體二首。恭伸欣抃之忱。又賀柳兄執事。</title>,<text>恭聞玉冊補遺章。地待今王不敢藏。泗水羣靈候鼎出。唐朝八法挾鸞翔。君臣七袠同奇事。陟降千年再耿光。九廟分明歆聖孝。向來陰誘老潛郎。</text>
<title>得外兄柳主簿書。以宗廟郞。丁丑季冬。得仁宗室所亡玉冊一片於階下。御筆重書。刊奉神龕。叨蒙異數。至諭以七十五歲臣得之。六十四歲君書之。可謂奇事。仍命陞六。凡在瞻聆。孰不驚歎。謹賦近體二首。恭伸欣抃之忱。又賀柳兄執事。 其二</title>,<text>蓬萊廚院轉新官。淸廟功存玉冊完。寶氣燭天仙馭瞰。白頭趨陛侍臣看。他時盛事傳家遠。短景深恩報主難。千里有榮親戚意。爲王先賀爲君歡。</text>
<title>又寄許烟客 佖</title>,<text>嗟君亦是白頭翁。知己難逢此世中。貯得人生三副淚。不如拋盡笑春風。</text>
<title>三月三日。寄權仲範。二首</title>,<text>三月三日雜花新。紫閣君家正耐春。搖蕩游絲多九陌。留連芳草與何人。風烟萬里空回首。藥物經年不去身。南郭舊遊渾似夢。白頭吟望暮江濱。</text>
<title>三月三日。寄權仲範。二首 其二</title>,<text>詩酒當時紫閣前。主人如玉永嘉賢。風流姜許皆名士。江海洪厓也老仙。黃鳥輕風花滿箔。綠楊明月浪搖船。秖今多病西湖上。寂寞春光又一年。</text>
<title>臨書。占寄季周成仲。昔與諸君遊槐市。香橋東。有石橋者。善釀酒。每相携買醉其家。酒禁以後。不復往遊。</title>,<text>三月鶯花麗景暄。繁華終古洛東村。春游怊悵知何處。第二橋頭一角門。</text>
<title>寄崔暐</title>,<text>洛陽才子玉壺淸。三十時人未識名。桃李春風不相見。薜蘿山月幾廻明。紅塵矢路無知己。白首論交畏後生。南國閉門花欲盡。思君佳句更多情。</text>
<title>又寄山響齋</title>,<text>春來不得入行書。懷抱蕭然病起餘。家在白雲樵者識。地深滄海故人踈。詩名一代頭盈雪。生理窮年飯暎蔬。爲報行裝君莫笑。吾衰欲釣鎭江魚。</text>
<title>謝洪內翰君擇 秀輔</title>,<text>茂陵多病卧相如。歲暮無人問索居。春草漸生貧士宅。白雲遙得翰林書。西京玉佩聲相和。南國梅花意未踈。藥裹從來人事懶。流凘初解報雙魚。</text>
<title>謝洪內翰君擇 秀輔 其二</title>,<text>文彩當時少似君。英年纔過漢終軍。龍舟獸錦登三島。蠟燭金蓮下五雲。窮海久拚投寂寞。遠書何辱落慇懃。柴門雪徑看郵吏。朝日驚傳野老羣。</text>
<title>謝洪內翰君擇 秀輔 其三</title>,<text>簪筆靑春侍赤墀。鳴珂驚動洛中兒。八龍爭繞高陽里。一鳳先飛謝令池。林下彈冠愧白首。花間退食想淸時。滄洲爲報雲霄客。老病孤舟有釣絲。</text>
<title>謝洪致卿 處輔</title>,<text>南歸一病已經冬。自覺衰年人事慵。微雨藥爐多午睡。白雲茅屋隱春農。猶知海上韓康伯。獨有雲間陸士龍。書到萬山風雪夜。歲寒心事挹靑松。</text>
<title>謝洪致卿 處輔 其二</title>,<text>十年靑眼禁城秋。秋盡東歸更別愁。萬里春風還紫閣。幾回明月過丹丘。塵埃筆硯憐多病。花柳江山想出遊。他日相逢驚我瘦。天涯流落白渾頭。</text>
<title>謝洪致卿 處輔 其三</title>,<text>聞道丹丘盡室歸。弟兄同巷六柴扉。霱雲雉岳蔘芽暖。春水蟾江鱖腹肥。棠棣有花茅氏洞。靈春多慶老萊衣。何時峽裏娛鷄黍。白首論心兩莫違。</text>
<title>春分雨</title>,<text>裊裊春分雨。終朝度遠峰。早花心獨喜。暄鳥語從容。不畏鄰家去。微沾水岸逢。野人何所愛。時節潤田農。</text>
<title>峽村</title>,<text>數里水窮處。客來山寂然。石田寒食雨。茅屋午時烟。男女岸上語。桔槹簷下懸。桃源太遠俗。此地可終年。</text>
<title>三月三日</title>,<text>三月三日病中催。氷雪滿江春氣哀。豈有早花臨水發。難敎社燕入村來。蘭亭謾憶流觴會。楚俗虛傳踏草廻。物色閉門渾漫事。凄凄時侯欲沾腮。</text>
<title>三月夜聞雷</title>,<text>雪風三日後。今夜忽雷鳴。黝穴潛狐突。窮林伏魅驚。萬方同號令。一德改生成。老儒聞歷歷。東北有餘聲。</text>
<title>漫成</title>,<text>荒村三月朔。風雪病心危。一夜大江閉。千林啼鳥悲。生成欲無事。天地也忘時。垂老西疇計。今年又可知。</text>
<title>再過松江寓居</title>,<text>烟瘴漁郞浦。菰蒲進士家。望門知道氣。臨水問生涯。野燕通江樹。隣鷄入渚花。年年風雨足。茅屋不勝斜。</text>
<title>江樓春望</title>,<text>垂楊垂柳覆樓臺。春物茫茫眼一開。永日江聲黃鳥下。晴天花氣遠蜂來。留連只愛風烟好。遲暮仍悲節序催。伊昔家家靑酒幔。如今寂寞未含杯。</text>
<title>登彌勒寺</title>,<text>雲間七里寺。門向郡城開。岸崩移石補。泉遠接筒來。不言僧面壁。無事客凭臺。明朝下山去。高處首應回。</text>
<title>篷湖馬上。望文初家。悵然有吟。</title>,<text>海色靑靑內。蕭條是弟居。有文懷錦繡。無食就塩魚。隔浦出村樹。遶籬知野蔬。携孥暫故里。猶自望空廬。</text>
<title>題文初扇</title>,<text>我病臥山中。君來歸海上。相逢無所言。相別每怊悵。</text>
<title>題文初扇 附和</title>,<text>相逢來山中。相別歸海上。君病我每來。無言所怊悵。</text>
<title>出門</title>,<text>遲日誰能遣。春來屢出門。獨穿無齒屐。多訪有花村。請雨鳩妻喚。依風鷰子翻。田家逢好酒。野興盡深樽。</text>
<title>夜到羅江</title>,<text>江上聞鷄四五聲。梢工來報早潮生。孤舟獨向中流去。北岸人家見火明。</text>
<title>代挽寧海李上舍</title>,<text>當時東閣榻長懸。爲下南州孺子賢。世有葛菴書種子。門臨石堡水聲田。山南白屋元多士。別後丹丘已百年。惆悵桐鄕舊遊處。蕭條寄淚海雲邊。</text>
<title>輓金歙谷 光岳</title>,<text>生芻一束使君前。此世吾猶見士賢。干祿不知都下路。養親惟有濟南田。靑烏卜地逢寒食。白鷰歸廬似去年。孝友詩書埋若得。更留何物子孫傳。</text>
<title>田家</title>,<text>瀼西端午罷移秧。無事田家日覺長。屋角山椒喧鳥雀。籬根野水浴䲶鴦。桑麻烟起蒸藜處。槐柳風來打麥塲。却怪洞門車馬客。爲誰三伏往還忙。</text>
<title>鷄兒</title>,<text>鷄子生成及暮春。雙雙出柵惱比隣。數飛尋丈羣隨母。爭食紛紜却傍人。毛色淺深看自別。身圍大小訝能均。雄鳶作計盤空碧。急設隄防仰面嗔。</text>
<title>別妹往保寧外家。借田作農。</title>,<text>五月新城別。憐渠草草爲。雖知秋後見。易作病中悲。骨肉貧多散。音書遠不時。送門誰最泣。無母我三兒。</text>
<title>別妹往保寧外家。借田作農。 其二</title>,<text>百里一轎去。營生無個錢。難爲南土別。暫借外家田。蠶箔留兒摘。衣凾待僕傳。柴門送行後。終日屋蕭然。</text>
<title>別妹往保寧外家。借田作農。 其三</title>,<text>五糓山中飯。由來別味宜。在家諳食性。餉我趁秋時。野客看應笑。天倫樂可知。眞情兼戱語。强欲慰將離。</text>
<title>文初送苽。又方種葱。兩種皆吾所嗜。雜菜飯。尤平生所嗜。戲報此詩。</title>,<text>君苽今始熟。葱亦大何時。此屬蔬家貴。同生食性知。酸醎調細菜。瀾漫雜香炊。預報吾賢嫂。新秋一飽宜。</text>
<title>七夕夜呼韻。課兒輩。余亦同賦。</title>,<text>牛女相分正此時。兩人心事隔雲知。一年一度逢何益。臨別空添歲歲悲。</text>
<title>寄兪會而</title>,<text>湖海三年不到京。幾驚雲路故人名。子雲頭白南山下。貧賤相思獨舊情。</text>
<title>齋夕雲陰喜月</title>,<text>風雨沉沉夜。孤輪月透開。猶將數星去。獨出積雲來。圓滿曾無損。淸明每見猜。何當秋氣肅。萬國靜氛埃。</text>
<title>山中</title>,<text>一夜山中雨。靑靑照地蔬。不才成老圃。多疾守窮廬。翁作五禽戲。兒窺二酉書。欣然更數日。文種未應踈。</text>
<title>至日漫吟</title>,<text>今日陽能復。經年瘧苦隨。天機當轉處。吾病有蘇時。氣與風雷發。心同草木知。獨憐佳節夜。無酒助新詩。</text>
<title>至日雲陰有喜</title>,<text>老農占歲事。今日嘉雲陰。周禮靈臺峻。豳風法殿深。催科列郡政。憂國小儒心。休養行時令。謳歌望德音。</text>
<title>送文初</title>,<text>莽蒼西川客。靑袍冬野行。明朝雪欲下。落日海悲鳴。烟木夷村冷。風沙戍壘平。夔州多感慨。回首故人情。</text>
<title>送文初 其二</title>,<text>每作西州別。心多馬上悲。文章爾何用。懷抱衆難知。男女塩烟語。衣冠海氣吹。飄零莫言陋。夫子欲居夷。</text>
<title>送文初 附次</title>,<text>生理西州寄。悽悽我每悲。盛年多所辱。癡俗亦何知。水氣經宵濕。風沙盡日吹。弟兄前後隱。吾惠爾如夷。</text>
<title>文初海寓</title>,<text>夷村人語雜。日在赤雲時。處處田堆荻。家家海拍籬。秖緣妻子累。不免弟兄離。風土兼生理。年來細入詩。</text>
<title>至夜同文初賦</title>,<text>君至又冬至。山中欲雪時。明燈烹豆粥。寒曉近鷄塒。雲物占新歲。喧呼起小兒。春農及海堰。醎氣早防之。</text>
<title>至夜同文初賦 附和</title>,<text>冬至雲陰曉。春農喜可知。妻孥同食土。梅柳且驚時。江動暉暉日。天添冉冉絲。人倫有樂事。蘊藉北齋詩。</text>
<title>至夜同文初賦 其二</title>,<text>山村子夜半。微霰打茅茨。垂老逢兄弟。荒年樂歲時。地中春已動。天下物無私。詩思隨添線。呼題覺不遅。</text>
<title>後夜</title>,<text>積雨秋冬際。孤燈橡栗村。有時山鼠過。忽復柵鷄喧。年事同無食。生涯各有言。海莊書數紙。愁絶又鴒原。</text>
<title>後夜 附次</title>,<text>犬吠黃葉響。雨鳴秋樹根。孤燈坐一夜。荒歲在寒村。濱海農全失。棲山計素存。爾詩窮亦好。吾老喜堪論。</text>
<title>後夜 其二</title>,<text>爾貧棲海曲。吾病掩柴門。風雨一書到。妻孥百慮存。菊花充藥裹。菰葉傍塩盆。衰老思同住。饑寒不復言。</text>
<title>寄仲兒峽寓</title>,<text>窮秋正搖落。書自萬山中。父子春相別。妻兒歲又空。每當風雨夕。深恐虎狼叢。垂老情懷弱。歸來苦樂同。</text>
<title>十月午日。寄仲兒。</title>,<text>馬日田家餠。晨盤裂不齊。坐環羣子女。言到汝夫妻。峽裏知同俗。燈前少一携。幾時團骨肉。蒸荳又烹鷄。</text>
<title>李生大觀葬日。大風雪。不克成墳。値先忌。不能臨穴一慟。追過山下感吟。</title>,<text>新土西山足。凄凉是李君。死生皆薄命。風雪不成墳。萬事貧非意。他年哭有文。平生主人淚。落日過寒雲。</text>
<title>觀倡童走索</title>,<text>蓮花劒舞小紅衣。七步盤旋索上飛。忽看平地翻身落。疑自瑤池罷宴歸。</text>
<title>題遠昌扇</title>,<text>桃紅扇打汗衫飛。羽調靈山當世稀。臨別春眠更一曲。落花時節渡江歸。</text>
<title>己卯仲秋</title>,<text>自古仲秋月。陰晴萬里同。最多天下白。無盡鏡中空。丹桂高垂露。銀河靜不風。冷冷薜蘿意。終夜草堂東。</text>
<title>中南臺卽事</title>,<text>中南臺上上南臺。獨往尋僧晩獨廻。步步凉蟬吟翠壁。時時幽鳥下靑苔。地高山木先秋落。天濶江雲欲雨來。更上東樓無暑氣。半空鍾磬寺門開。</text>
<title>益州蓮亭。留別李士懿。</title>,<text>中原迢遞大江流。萍水逢君每益州。二年瘧病尋醫到。六月炎方共客愁。悲簫水閣多明月。歸馬琴臺及早秋。來日預成千里別。白頭西上太湖舟。</text>
<title>水亭夜別。有吹簫者。</title>,<text>芙蓉池上對君愁。敀日江南正立秋。一曲洞簫吹別恨。故人明月滿高樓。</text>
<title>贈扶風禹老</title>,<text>扶風豪士髩如霜。燕子樓前禹大郞。半夜奪娼公子席。千金結客少年塲。秖今流落隨漁戶。猶自繁華說漢陽。商女琵琶獨何恨。男兒老去亦悽凉。</text>
<title>宿接同村女奴家</title>,<text>朝發靑蘿洞。晩涉藍溪水。水漲失日力。啣山半疋紫。本擬宿甑山。窮曛纔十里。山谷暝早生。新雨石齒齒。草樹多伏虎。微月不可恃。童奴識婢家。小聚隔溪指。信馬荳花徑。依斗屋是。黃犬吠蕭蕭。白匏懸累累。馬頭夫妻拜。土牀歇行李。持升走貸隣。小廚夜烟起。進飯星月下。山蔬壓茄子。再三稱無魚。貧實愧爲婢。吾寧食下咽。眼中憐生理。草草但兩口。契濶猶如此。小人一世上。凄寒孰非爾。天明擧鞭去。回首萬山裏。</text>
<title>未至甑山遇雨</title>,<text>海門西望萬株松。草樹薰人馬上慵。盡日陰晴兼一野。浮雲蒼黑變諸峰。今宵自信藍田宿。半嶺無端白雨逢。不恨行途沾濕遍。村歌處處起三農。</text>
<title>藍田道中</title>,<text>村犢官羊上郡城。荒荒野日半邊明。藍田古渡知何處。水國新秋復遠行。白鳥雙隨江雨去。靑山多與海雲生。微吟馬上垂鞭去。自笑詩翁客路情。</text>
<title>松江海岓途中</title>,<text>百里陰晴路。西州信馬還。雲沙諸鳥白。秋野雜花斑。地盡靑靑海。帆從點點山。生涯蒲葦裏。吾弟屋三間。</text>
<title>送人</title>,<text>水國多風雨。高樓萬里思。蟬聲送客處。梧葉近秋時。歧路行無盡。男兒老易悲。何須贈寶劒。別後寸心知。</text>
<title>觀刈柴</title>,<text>秋日溪橋上。野衣看刈柴。樵歌齊衆力。草氣濯千崖。踈豁行林易。分明見石佳。山居寒具足。頗慰暮年懷。</text>
<title>觀刈柴 其二</title>,<text>酸急秋柴曲。翻鎌返照時。連岡蠶食遍。峭壁鴈行垂。林酒同巡酌。山風落接𪚥。西鄰明日刈。隔水問傭兒。</text>
<title>憫濕</title>,<text>積濕憂非細。凡醫術未高。方春諸脉解。將雨百蟲騷。隱隱知麻叫。微微逐癢搔。怪於寒節後。身氣稍能豪。</text>
<title>謁聖日感吟</title>,<text>今日宜春苑。靑衿帳殿間。功名後生在。老病一身閒。金榜誰先唱。仙簫想夜還。獨悲留遠野。無路望天顔。</text>
<title>謁聖日感吟 其二</title>,<text>聖朝求士急。十日積三科。騄駬羣應空。夔龍世亦多。衰遅百念退。辛苦半生過。經濟他時策。諸賢報答何。</text>
<title>謁聖日感吟 其三</title>,<text>四更三點著靑袍。曾入春塘戰藝豪。金榜姓名爭搏手。長楊詞賦一揮毫。花間咫尺仙宮近。天上依俙御座高。自臥滄江淹歲月。壯心寥落付兒曹。</text>
<title>八月十日夜枕上</title>,<text>秋夜何其卧自知。滿城車馬入塲時。丹楓星月浮紗燭。白幕雲霄颭羽旗。百戰蹉跎歸老卒。一場得失笑羣兒。今宵正覺閒忙別。睡到山家日上籬。</text>
<title>其夕</title>,<text>鴻臚今日唱誰名。呈卷吾家五後生。汝輩自爲門戶計。老夫難改薜蘿情。深知得失都關數。只願詩書不墜聲。兒女蒼茫猶待榜。擡頭日夕望秦京。</text>
<title>寄舒川鄭使君 運維</title>,<text>高義西州守。春錢借買蔘。平生無一面。片語諾千金。末路情多薄。窮途感故深。獨傷貧失約。還負向來心。</text>
<title>鄭使君郡齋 二首</title>,<text>靑山遠上處。獨是使君居。皷角寒雲下。傳呼盡日踈。門前多古木。齋裏讀何書。留騎淸言久。主人秋睡餘。</text>
<title>鄭使君郡齋 二首 其二</title>,<text>高下山城抱。盤回石磴孤。官家如寺住。人吏入雲趨。畫戟秋花近。苔庭訟事無。更聞村叟語。荒歲緩催租。</text>
<title>憶兩弟</title>,<text>兩弟長安去。秋深不得書。妻兒驚蟋蟀。風雨滿江湖。一葉向人落。衆山令我孤。北園梨棗熟。何日對茅廬。</text>
<title>謝水南山人見訪</title>,<text>水南山人秋日訪。水北草堂晝眠興。獨下行田鳩寂寂。羣飛上樹雀薨薨。山深不意好客到。烟起已聞新稻蒸。柴門一半莫歸掩。菜把明朝送野僧。</text>
<title>江曉渡</title>,<text>店前店後各燈明。官堠直西黃草程。霜曉大星三五在。風江亂杵一雙鳴。舟輕北客愁初渡。峽近東州畏早行。酒禁天寒上馬去。湖鄕回首不勝情。</text>
<title>登蠶頭草堂</title>,<text>巃臺水落翠莎荒。秋氣泠泠孤草堂。落石驚鼯投穴急。臨江老木走根長。晴沙白鳥無時歇。嶺客湖商盡日忙。一借滄浪銷萬事。主人應笑客騷狂。</text>
<title>尾井李侍郞宅。卽吾舊第。有先祖手植老杉。蔭盖半庭。</title>,<text>城西黛杉古。吾祖種何年。植物無常主。兒時習舊傳。赤心千歲直。靑盖半庭圓。臨去摩挲又。人情也自然。</text>
<title>尾井李侍郞宅。卽吾舊第。有先祖手植老杉。蔭盖半庭。 其二</title>,<text>朝回白門宅。當日此盤桓。古色依墻壽。他人入室看。猶來攀樹木。如及見衣冠。對物思名節。靑靑近歲寒。</text>
<title>維鳩峽行</title>,<text>九渡一溪奴馬愁。西南峽坼見公州。白雲犬吠孤村夕。紅杮人行兩岸秋。水響寒舂歸洞口。風吹野火上山頭。前途惡虎多消息。板屋松藩信馬投。</text>
<title>聞洪光國蒙恩。起癈錦幕。旣喜牽復。且悲潦倒。却寄近體。三首</title>,<text>除紙初傳有姓名。紅蓮幕裏白頭生。九重宮邃回天鑑。三十年窮變世情。京口草生袍色改。驛亭花發馬蹄輕。終南漢水辭朝日。垂老憐君向錦城。</text>
<title>聞洪光國蒙恩。起癈錦幕。旣喜牽復。且悲潦倒。却寄近體。三首 其二</title>,<text>笳皷旌旗繞碧油。錦江春色滿公州。靑杉皓首催驅馬。麗日輕風好放舟。報國應無官厚薄。偸身未害日遨遊。南來摠爲君恩重。中夜丹心拱北樓。</text>
<title>聞洪光國蒙恩。起癈錦幕。旣喜牽復。且悲潦倒。却寄近體。三首 其三</title>,<text>征南書記馬驕嘶。二月都門萬柳垂。公道莫須今世在。老年還使故人悲。花搖蒼壁孤吟處。月近南樓強倚時。猶勝𪚥𪚥江海客。布衣流落鬂如絲。</text>
<title>缶广到幕。以國哀未盡。屛妓獨寢。郵筒寄詩。有頭陀薄緣等語。戲成三絶以答。</title>,<text>披香堂上月明時。幕客孤眠恨可知。再到公州三月後。也能隨例謝蛾眉。</text>
<title>缶广到幕。以國哀未盡。屛妓獨寢。郵筒寄詩。有頭陀薄緣等語。戲成三絶以答。 其二</title>,<text>要學頭陀送暮年。蕭郞故作薄因緣。平生面壁天磨衲。一見眞娘亦破禪。</text>
<title>缶广到幕。以國哀未盡。屛妓獨寢。郵筒寄詩。有頭陀薄緣等語。戲成三絶以答。 其三</title>,<text>千載多情杜牧之。楊州花月少年癡。雖令老作靑油客。未必風流減舊時。</text>
<title>缶广有過李典簿故宅。詩感和一絶。</title>,<text>冠岳山西典簿家。數間風雨憶天涯。可憐春到主人去。舊客來看石竹花。</text>
<title>簡丁法正悼鄭士述 弘祖</title>,<text>谷口春來暗少微。鵝湖釣客淚沾衣。慚違孺子生芻奠。欲掛延陵寶劒歸。黃葉山中今歲暮。靑楓江上故人稀。知君不待千年感。城郭文章半是非。</text>
<title>簡丁法正悼鄭士述 弘祖 其二</title>,<text>茫茫吾道暮堪悲。鄭子天眞不見之。宇宙百年難得士。江山四郡更無詩。姓名猶有時人識。懷抱何由薄俗知。遺草篋中誰點檢。凄凉爲問李邕兒。</text>
<title>簡丁法正悼鄭士述 弘祖 其三</title>,<text>多病滄洲風雨時。白頭東望義林池。瑤琴一曲憑誰聽。春草三年使我悲。寂寞難尋千古意。蕭條欲就入哀詩。中原李杜君猶在。大雅吾衰恨可知。</text>
<title>簡丁法正悼鄭士述 弘祖 其四</title>,<text>聞道靑杉四郡游。橫吹銅笛上孤舟。白雲獨宿丹陽峽。明月遙登寒碧樓。萬里江湖來舊客。數絃山水入新秋。知君日暮初回棹。北渚烟波滿目愁。</text>
<title>古意。又悼士述。</title>,<text>秋風滿四郡。四郡何所悲。大江流其間。君家義林池。君昔芙蓉衣。於焉攀桂枝。有友丁法正。窈窕心兩知。沙棠湖明月。盈盈秋水遅。山水澹可娛。之子杳何之。</text>
<title>得光國書。知已到錦幕。卽赴素沙。迎和順翁主輀車。轉向貢津。領漕錄呈。三首</title>,<text>吏持書札入鄕村。知束烏鞋拜戟門。伊昔南樓無白髮。于今北海但空樽。天孫皷吹春山葬。水卒艨艟夜漕喧。王事驅馳君莫歎。寸心隨處答君恩。</text>
<title>得光國書。知已到錦幕。卽赴素沙。迎和順翁主輀車。轉向貢津。領漕錄呈。三首 其二</title>,<text>亞使分臺領漕船。貢津春水碧於天。長風載米黃龍上。遲日吟詩白鳥前。橫海旌旗搖積氣。賽神簫皷入蒼烟。昔聞湖上高樓好。四月鱸魚也興牽。</text>
<title>得光國書。知已到錦幕。卽赴素沙。迎和順翁主輀車。轉向貢津。領漕錄呈。三首 其三</title>,<text>衰年病濕臥窮廬。生事春來轉覺踈。婢道甕中無赤米。人傳市上歇靑魚。故人新領西湖舶。三日遙飛內浦書。萬斛長腰盈尺鯉。漕司風味問何如。</text>
<title>寄李聖乎</title>,<text>靑坡立馬憶怱怱。懷抱春來伏枕中。萬事乾坤雙白髩。一年花柳更東風。水生內浦肥銀鱖。雨歇南山軟紫菘。君在洛陽那解味。野人生理樂時豐。</text>
<title>倚杖</title>,<text>夕陽西北半踈籬。倚杖東風白髮吹。世事紛紛無日了。春愁漭漭有花知。鷄兒逐戲仍相罷。鷰子飛回故作遲。多病寂寞看物態。暮年聊復強吟詩。</text>
<title>今年</title>,<text>今年時侯怪。卧疾揜山扃。日落恒憂虎。春陰或見星。野人多異聞。鄰老說曾經。天意終何似。蒼生萬事聽。</text>
<title>得缶翁書。報明發東歸。致意鄭重。感悵雜詠却寄。</title>,<text>今夜縣裏落一封。欲騎還坐急開縫。春泥錦水能不濕。彩筆烏絲猶自濃。花柳色衰流白日。江山意到破千重。蕊城飛盖西歸早。拱北樓中那得逢。</text>
<title>得缶翁書。報明發東歸。致意鄭重。感悵雜詠却寄。 其二</title>,<text>流落江湖一病仍。忽聞銓地姓名登。楚弓不問何人得。雷劒虛傳異氣騰。白首披蓑隨野老。靑山採藥與隣僧。窮途枉遣知音惜。世念年來夢豈曾。</text>
<title>得缶翁書。報明發東歸。致意鄭重。感悵雜詠却寄。 其三</title>,<text>菖蒲出水杏花飛。雨歇芳堤君馬騑。牙海北監春米送。琴臺東望白雲歸。向來猶喜風流近。此去仍知信使稀。誰念殘年辭幕府。專城迎養素心違。</text>
<title>得缶翁書。報明發東歸。致意鄭重。感悵雜詠却寄。 其四</title>,<text>臘月悲歌出漢京。桐江立馬笑平生。至今猶憶終南社。垂老空慚海內名。但使一人知己在。無妨十畒與兒耕。忠州更北原州近。法正朱絃萬里情。</text>
<title>得缶翁書。報明發東歸。致意鄭重。感悵雜詠却寄。 其五</title>,<text>曾要金剛作侶看。悠悠謾共滯長安。黃塵十歲人頭白。東海千峰畫面寒。婚嫁問君休幾日。神仙笑我在三韓。名山自是秋風早。同臥楓林倒竹冠。</text>
<title>索居病中。得李星叟書。吟寄。</title>,<text>長安詩酒昔同歡。物色新槐古杏間。南國三年多白髮。東風一夜又靑山。可憐水閣花如錦。不見香橋月似彎。吟病眼中春向暮。鶴峰西北片雲還。</text>
<title>索居病中。得李星叟書。吟寄。 其二</title>,<text>別來仍見歲華新。一病山中藥物親。明月詩成鴻鴈夜。故人書到薜蘿春。劉楨客問漳濱少。原憲家居魯國貧。千里知音唯有爾。朱絃不恨聽無人。</text>
<title>索居病中。得李星叟書。吟寄。 其三</title>,<text>詞垣氣槩日蕭條。白也風流老未銷。歲暮驊騮鳴月窟。秋深鷹隼視雲霄。中原我欲登車望。五岳君將落筆搖。莫道文章千古事。布衣聲價本寥寥。</text>
<title>星叟將遊楓嶽。招我偕作。値病莫從。有懷怊悵。作歌。寄許子正。乞畫楓嶽。見寘泉石中。與楓嶽作緣。</title>,<text>故人曾作金剛客。慣識金剛眞面目。伊昔南山仲範宅。見畫金剛滿素壁。我今年紀近五十。不見金剛頭雪白。塵埃墯落膏火煎。兒啼女哭滿眼前。驪江狂生騎黃鶴。東將入山訪神仙。招我蓬萊頂上游。欲往從之病苦纏。側身東望彩雲處。有如劉安拖膓鼠。此時風流老玄度。走送謫仙靑門路。靑門畫廚開暮春。應畫金剛持贈去許夫子。我且爲君寄一語。萬二千峰泉石裏。乞寘石北申居士。是身天地一微物。不妨落墨小如虱。萬瀑之洞九龍淵。隱身臺與普德窟。不然毗盧三萬六千丈。兀然坐我以觀東海之洶湧日月之出沒。從君著處無不可。生乎山中如見我。人生早晩謝拘攣。願與名山預作緣。</text>
<title>又寄兩絶</title>,<text>許椽今生號草禪。終南山下屋蕭然。春來日日遊何處。朗月淸風憶去年。</text>
<title>又寄兩絶 其二</title>,<text>靑鞵獨上白雲間。嶺下誰家宿不還。知與故人姜世晃。北營花裏畫春山。</text>
<title>黃鶴歌。送李星叟入楓嶽。星叟。自號鶴西。</title>,<text>白也一狂客。公然椎黃鶴。黃鶴驚飛海外擧。西飛更作東飛去。又逢千載姓李人。疑是靑蓮之後身。李生紫髯飄過腹。倒騎黃鶴出風塵。東入仙山彩雲裏。玉洞三花正及春。手折一萬二千玉芙蓉。莞爾招我毗盧峰。約共採藥山中罷。汗漫東海遙相從。得君書雙涕流。我落塵埃四十秋。不見名山已白頭。今年臥病西湖上。欲往從之我何由。蓬萊楓嶽阿那邊。縹緲吹笙向紫烟。吾知無竭老師金同居士笑迎君。靑鳥啣書報四仙。十洲三島之人兮。驂鸞跨鳳。紛紛而來下與君。金闕銀臺同蹁躚。此時申生在地上。擧頭望君心茫然。心茫然昨日把鏡東窓前。鏡中雙髩颯秋霜。日月有如飛梭忙。問君東遊何日還。應得芝草袖中藏。願君分我一芝草。使我嘗之而不老。且莫獨君顔色好。</text>
<title>病中敬子赴峽中。歷向靑蘿洞。臨行口號。奉呈臨磵亭。又寄胤子景休。</title>,<text>臨磵亭中憶渭陽。三年百里阻升堂。不知墨髮餘多少。聞道新詩益老蒼。寒食雨聲生草木。老人春事在池塘。得陪杖屨正何日。伏枕花時回首長。</text>
<title>病中敬子赴峽中。歷向靑蘿洞。臨行口號。奉呈臨磵亭。又寄胤子景休。 其二</title>,<text>李生吾弟也能詩。多病經年不見之。浮世百憂來我鬂。暖風三月動花枝。懷人月出靑蘿洞。送子書傳白竹籬。垂柳一株堪繫馬。山中問疾欲何時。</text>
<title>得閑谷兒書。病報頗重。方以憂病。不能送奴探問。感得一首。</title>,<text>萬山深處信。兒病病中驚。爲客難憂患。無書問死生。遠惟添父淚。貧實廢人情。使汝慈親在。分吾一念輕。</text>
<title>春感</title>,<text>百日恒風雨。田家落種時。燕應暄歲到。花以惡春遲。瘧疾心逾畏。豐年事未知。蒼生廟堂在。肯使老儒飢。</text>
<title>促文初至</title>,<text>白日山中看雲坐。黃泥海上着屐廻。蜂趁早花來繚繞。燕乘晴晝出徘徊。呻吟藥裹値身病。收拾春光須爾才。當年繫舟萬戶鎭。酒令詩興弟兄催。</text>
<title>病中春恨</title>,<text>綠蘿門揜一年春。春到看春摠別人。遲日好花隨處發。兩鄕明月幾回新。從知疾病貧無藥。秖覺文章老有神。物色他年留供興。山南水北蝎來身。</text>
<title>始到西林文初寓所</title>,<text>吾弟柴門僻。西川地盡西。無田分骨肉。入海與夫妻。洲渚多暄鳥。菰蒲隱午鷄。生涯人境外。聊此見幽棲。</text>
<title>始到西林文初寓所 其二</title>,<text>二年吾始到。入口汝新棲。幼稺驕盈抱。艱難老欲啼。人依塩井上。日落荻籬西。惆悵明朝別。東應眼力迷。</text>
<title>謝金馬宰走使遠問</title>,<text>慇懃金馬使。百里渡江書。門外唯羅雀。山中也得魚。郡齋黃鳥樹。野客白雲廬。知到悠然處。孤情問索居。</text>
<title>聞文初採防風簡寄</title>,<text>春沙經小雨。季氏採防風。十日村籬外。千年海岸空。艱難齊用力。經紀實因窮。賣藥韓康伯。藏名事或同。</text>
<title>聞文初採防風簡寄 其二</title>,<text>結茅棲海曲。採藥寄生涯。待雨携新鍤。尋根出遠沙。洗臨春井水。懸近荻籬花。十載憂風濕。從君欲挈家。</text>
<title>聞文初採防風簡寄 附次</title>,<text>採藥爲生理。吾廬適水涯。靈根空老大。萬古積風沙。海俗勤收葉。醫書不用花。吾兄常苦濕。爲汝倘移家。</text>
<title>聞文初採防風簡寄 附次 其二</title>,<text>箇箇如蚯蚓。分明出土知。笑吾非爲藥。藉汝好題詩。月盛春潮急。風暄麗景遅。此中堪隱跡。曠矣獨歸時。</text>
<title>夜感</title>,<text>令冷草堂靜。山夜向三更。四海交遊地。孤樽寂寞情。病深人自老。春動水微生。花事何時好。扶藤澗道行。</text>
<title>臨磵亭諸詠奉簡李舅 齊嵒</title>,<text>靑蘿流水石門前。路入桃花洞裏天。茅屋山陰新賭墅。主人彭澤早歸田。鷄豚日出鄰家語。桑梓春深墟落烟。却笑武陵劉太守。只憑漁子羡神仙。</text>
<title>臨磵亭諸詠奉簡李舅 齊嵒 其二</title>,<text>林下歸來老使君。幅巾微誦北山文。依山畦畒多紅稻。臨水茅茨盡白雲。石上游魚終日見。樹林啼鳥午時聞。百年霜鬂長安道。騎馬衝泥知幾羣。</text>
<title>臨磵亭諸詠奉簡李舅 齊嵒 其三</title>,<text>飯後常扶數尺藤。磵亭春事日相仍。籬踈細雨移花補。逕仄蒼苔疊石承。越嶺携魚藍浦客。敲門送菜白雲僧。寥寥誰識終年興。屋上靑山每獨登。</text>
<title>憶芳女</title>,<text>芳兒別時事。六歲底聰明。隨母尋常理。離家一半情。兼床思大父。同隊憶諸兄。摘送墻頭杏。憐渠樹下行。</text>
<title>杪夏急雨</title>,<text>靑天過白雨。龍以午時登。赤日江山靜。餘雲樹石蒸。野喧爭水道。田薄問年徵。向晩綠槐下。微凉初覺興。</text>
<title>夏夕</title>,<text>柴門欲向夕。殘暑散虛庭。月正山河影。雲蒸草木形。桑麻四隣火。槐柳數羣螢。却想桃源事。家家嵐氣靑。</text>
<title>宴坐</title>,<text>崇文谷口長莓苔。長夏柴門一兩開。靑草池塘山鳥下。白雲籬落野僧來。尋常宴坐還終日。忽漫幽情自引杯。漸喜年來人事少。浮名世上更誰猜。</text>
<title>蜻蜓</title>,<text>山下柴門盡日開。蕪菁花發小庭隈。蜻蜓到地旋飛去。直過西墻更却回。</text>
<title>七月一日夜。同文初，景休。拈星垂平野濶。名分一字同賦。</title>,<text>不知秋氣近。忽滿草虫聽。明滅林間雨。稀凉屋上星。光陰悲鬢白。兄弟對山靑。各以生涯別。明朝向海亭。</text>
<title>七月一日夜。同文初，景休。拈星垂平野濶。名分一字同賦。 附和</title>,<text>今雨來何晩。喜聞終夜鳴。渡江纔近遠。過野不分明。動植看天意。生成識物情。吾生亦有定。不用問君平。</text>
<title>七月一日夜。同文初，景休。拈星垂平野濶。名分一字同賦。 其二</title>,<text>西川小奴至。水入堰堤平。秧雨偏妨晩。塩花久損生。事違知有分。吾老厭勞情。獨有文章樂。貧猶共弟兄。</text>
<title>七月一日夜。同文初，景休。拈星垂平野濶。名分一字同賦。 附和 其二</title>,<text>陰凉衆壑樹。山響已殊聽。農說千家火。秋期萬箇星。詩人今夜靜。雨色大江靑。可惜明朝別。塩烟出海亭。</text>
<title>七月一日夜。同文初，景休。拈星垂平野濶。名分一字同賦。 其三</title>,<text>山中爲此會。瀾漫百篇詩。七夕秋來近。三人夜轉垂。每當談笑地。先恐別離時。天雨何無絶。人情似有知。</text>
<title>七月一日夜。同文初，景休。拈星垂平野濶。名分一字同賦。 附和 其三</title>,<text>人非今世士。才到古人詩。明月靑蘿洞。孤驢白接罹。吾家來往往。秋雨聽垂垂。最喜論心夜。朱絃獨許知。</text>
<title>後夜。又得通字共賦。</title>,<text>畏暑高齋上。驚秋積雨中。燈踈隨地見。樹斷與江通。鷄犬深無事。衣冠散受風。聖朝耕稼樂。垂老數君同。</text>
<title>後夜。又得通字共賦。 附和</title>,<text>階蟲近人切。山犬數鄰通。歸客明朝意。秋聲此夜中。十年還是會。何處更相同。垂老難離地。詩成桂樹藂。</text>
<title>後夜。又得通字共賦。 附和 其2</title>,<text>積雨今朝破。新秋瘧疾空。凉齋對詩客。終日坐西風。暗徑孤村轉。踈籬一水通。文章猶聖代。耕鑿幸年豐。</text>
<title>又賦峰字</title>,<text>凉風日嫋嫋。秋水落芙蓉。易作騷人感。偏凋志士容。羣呼多鴈𪚥。深入自魚龍。回首海雲遠。東關一萬峰。</text>
<title>又賦峰字 附和</title>,<text>滄江雨初歇。七月已升龍。虛籟傳溪遠。歸雲度樹慵。詩成石門夜。星出沃州峰。舍弟流沙至。相看道氣濃。</text>
<title>又賦峰字 附和 其2</title>,<text>箇箇秋星白。西南四五峯。書齋凈懷抱。天籟聽從容。志士貧何病。明時道在農。流沙已卜宅。鷗鷺也相從。</text>
<title>西林曉詠</title>,<text>雲物凄凄向歲闌。夷歌霜曉起無端。漁樵數戶生涯薄。燈火他鄕病裏看。茅屋殘星垂海濕。水軍孤角渡江寒。柴門騎馬明朝別。兩蕭蕭荻葦乾。</text>
<title>曉聞兒曹望哭其外舅終祥。感賦一律。</title>,<text>淸曉排虛位。諸兒哭渭陽。星霜人世暫。魂魄海雲長。舊客誰多涕。今宵更悼亡。百年賓舘事。回首一凄凉。</text>
<title>金馬別歌</title>,<text>金馬使君行。九面萬男女。爭持使君啼。使君便莫去。</text>
<title>金馬別歌 其二</title>,<text>三更馬莫喫。五更鷄莫聲。天明使君去。天下憐人情。</text>
<title>金馬別歌 其三</title>,<text>官門抱馬足。不畏馬上嗔。却罵六年限。枉殺金馬民。</text>
<title>金馬別歌 其四</title>,<text>可憐乙丙年。斗米錢二百。天遣活佛來。百姓衣天德。</text>
<title>金馬別歌 其五</title>,<text>貧官愛賑財。持錐刺浮黃。案前飢民抄。朱點百把長。</text>
<title>金馬別歌 其六</title>,<text>暗官入吏袖。邑中多瓦屋。案前見吏心。監色無完服。</text>
<title>金馬別歌 其七</title>,<text>官廳月料米。誰禁貿春錢。細細補作賑。不買楊根田。</text>
<title>金馬別歌 其八</title>,<text>凍天十二月。烹粥熱浮浮。各名一大梡。遍身寒粟收。</text>
<title>金馬別歌 其九</title>,<text>大橐及小囊。斗斗齊受粟。還家夕擧火。子女環坐食。</text>
<title>金馬別歌 其十</title>,<text>軍官申次男。貿衣嶺南市。一時百寒人。擧袖誇鄰里。</text>
<title>金馬別歌 其十一</title>,<text>婚姻誰過時。喪葬誰不擧。一一面任報。隨例錢米與。</text>
<title>金馬別歌 其十二</title>,<text>春浦無水野。大堤官高築。年年春浦魚。捉與案前喫。</text>
<title>金馬別歌 其十三</title>,<text>春月布糓鳴。司倉散種食。倉中無雀鼠。一石還一石。</text>
<title>金馬別歌 其十四</title>,<text>端午芒種雨。四野秧皷聲。無牛未移秧。官令借牛耕。</text>
<title>金馬別歌 其十五</title>,<text>稻欲三寸時。官來一牽馬。腰繩白草鞵。田田逐高下。</text>
<title>金馬別歌 其十六</title>,<text>處處山有花。齊發翠禾中。欣然謂農夫。善哉勤用功。</text>
<title>金馬別歌 其十七</title>,<text>七月洗鋤夜。村餠大如月。願作案前嘗。畏逢牌頭喝。</text>
<title>金馬別歌 其十八</title>,<text>秋成還上令。不待里丁催。一心開倉日。牛馬輸納來。</text>
<title>金馬別歌 其十九</title>,<text>霜朝背黃口。夫妻昔訢官。今等歲抄時。儂兒睡穩安。</text>
<title>金馬別歌 其二十</title>,<text>三稅五六月。貧戶不與杖。龍山三浦口。猶見益山舫。</text>
<title>金馬別歌 其二十一</title>,<text>十錢募一夫。登登客舍役。儂背不知木。儂手不知石。</text>
<title>金馬別歌 其二十二</title>,<text>閭閻六年間。夜犬無吠吏。松明績麻火。男女作笑戲。</text>
<title>金馬別歌 其二十三</title>,<text>家家白飯禱。六年加一年。鄰官願買去。休奪儂案前。</text>
<title>金馬別歌 其二十四</title>,<text>今日案前歸。敎儂若爲住。幼兒失爺孃。衣飯誰當厝。</text>
<title>金馬別歌 其二十五</title>,<text>子弟田中歎。父老室中泣。凉風八月初。案前行發邑。</text>
<title>金馬別歌 其二十六</title>,<text>摧却瑪瑠橋。藏去錦江舟。新官自京來。舊官難可留。</text>
<title>金馬別歌 其二十七</title>,<text>鄕所領印信。下直向兼官。下堂淚如雨。行次祝平安。</text>
<title>金馬別歌 其二十八</title>,<text>殺鷄欲餞官。三吹官欲起。煩官少駐馬。更飮益山水。</text>
<title>金馬別歌 其二十九</title>,<text>飄颻皁羅傘。駜䮂黃騮馬。勸馬一聲遠。行塵十里野。</text>
<title>金馬別歌 其三十</title>,<text>來時無別物。去時無別物。靑紅一雙袱。八卷古簡札。</text>
<title>金馬別歌 其三十一</title>,<text>儂持送官淚。直到礪山還。婦女望官去。遙登彌勒山。</text>
<title>金馬別歌 其三十二</title>,<text>蝗虫殺晩禾。新官問何人。官人多愛錢。大杖善打民。</text>
<title>聞文初堰農醎氣秧枯</title>,<text>西堰移秧晩。聞於十日枯。新歸家濩落。不去鬼捓𢋅。瀉滷知難泄。隄防料亦踈。秋來何作計。一笑向妻孥。</text>
<title>別南益山養五 泰普 歸楊根別業</title>,<text>南國秋風北鴈飛。雙鳧背嶺却東歸。畬田始穫資猶足。板屋仍修計不違。雄府引年辭墨綬。故山携子問荷衣。幾人鍾漏長安道。駟馬高車有是非。</text>
<title>別南益山養五 泰普 歸楊根別業 其二</title>,<text>霜曉嗚嗚畫角聲。平明五馬出孤城。使君叢竹猶回首。父老丹楓盡送行。郡境鳳凰隨旆去。峽江魚鳥望帆迎。南來但得雙珠喜。六載歸裝不愧淸。</text>
<title>別南益山養五 泰普 歸楊根別業 其三</title>,<text>水萍浮世事悠悠。今日並州是益州。黃葉山中留破屋。白雲江上有敀舟。百年四海誰知己。故國離亭又盡秋。獨返窮途重回首。感君高義淚雙流。</text>
<title>別南益山養五 泰普 歸楊根別業 其四</title>,<text>丹楓錦石露凄凄。江漢浮雲望欲迷。水國悲秋鴻又下。寒城惜別馬頻嘶。依依遠送黃山北。冉冉孤歸白㙮西。從此薜蘿誰問疾。隔江書札更難梯。</text>
<title>別南益山養五 泰普 歸楊根別業 其五</title>,<text>驪駒莫送使君催。北客愁登箕準臺。只爲窮途知己別。却於寒雨過江來。城邊流水徘徊去。郡裏黃花寂寞開。今日離人倍多恨。明朝難進驛亭盃。</text>
<title>別南益山養五 泰普 歸楊根別業 其六</title>,<text>楊根茅屋向江開。北渚秋風浪湧回。陶令歸時花已發。林逋遊處鶴應來。舟蓑日暮漁樵席。山果霜深薜荔臺。南國騷人相憶否。白頭吟望思難裁。</text>
<title>別南益山養五 泰普 歸楊根別業 其七</title>,<text>秋日山中桂樹寒。歸來傲吏好盤桓。獨尋雲木龍門寺。時上樵風燕子灘。父子耦耕知有樂。神仙秘訣喜無官。晴窓宴坐焚香處。隨意床頭古札看。</text>
<title>別南益山養五 泰普 歸楊根別業 其八</title>,<text>江海三麾領一時。寵光門戶似君誰。人傳句漏丹砂出。世有楊州白鶴騎。南郡板輿天上送。西樓玉笛月中吹。蔚藍何獨辭新命。應得君王分外私。</text>
<title>簡南養五</title>,<text>湖北看君去後書。秋風南郡繫靑驢。故人不見西齋裏。獨拜東軒問起居。</text>
<title>簡南養五 其二</title>,<text>芙蓉凋盡綠萍浮。別後池塘冷一秋。滿地霜華吹畫角。懷君獨宿舊高樓。</text>
<title>簡南養五 其三</title>,<text>城隅綠水動勞歌。北望秦京恨若何。彌勒山西回馬地。不堪前路夕陽多。</text>
<title>簡南養五 其四</title>,<text>楊根別業四時詞。夕病經年寄去遲。春到田家吾入洛。數篇樵艇付蒿師。</text>
<title>簡南養五 其五</title>,<text>東江楓葉蓼花秋。水上龍門日夜浮。十里斜風靑箬笠。知君多在木蘭舟。</text>
<title>簡南養五 其六</title>,<text>靑粱新熟峽中田。山菓林間處處懸。我欲秋爲漢江客。柴門十日繫空船。</text>
<title>簡南養五 其七</title>,<text>秋色依然五柳村。使君歸興入田園。君應一棹迎江上。陶令家兒只侯門。</text>
<title>竹社耆老會。前夕。歌姬皷琴。客有朴生能歌。席上有詩。並此錄呈。</title>,<text>使君堂上夜如何。淸夜歡娛曲宴多。明月黃花人有影。靑娥錦瑟客能歌。百年懷抱幾回暢。垂老光陰容易過。高興今宵宜秉燭。綺筵來日到傾河。</text>
<title>敬呈竹社耆老宴詩</title>,<text>風流唐宋一千年。海外初聞尙齒筵。錫石霜林當九月。靑羅水閣見羣仙。春多醴酒酡顔後。日靜黃花暎鬂前。爲報社中諸子弟。家家同作畫圖傳。</text>
<title>敬呈竹社耆老宴詩 其二</title>,<text>皤然滿座摠寬衣。鄕黨肩隨坐不違。方丈三韓乘鶴儷。秋分南極聚星輝。三千甲子居然近。七十人生未覺稀。身是老萊斑白日。舞筵齊揷菊花歸。</text>
<title>敬呈竹社耆老宴詩 其三</title>,<text>北極烏棲蟠氣雄。百年山下壽鄕風。桃源鷄犬家皆近。祀樹龍蛇井盡通。元爽遺民雙野老。兼謩故事一詩翁。四金三李俱兄弟。無此香山洛社中。</text>
<title>敬呈竹社耆老宴詩 其四</title>,<text>今日筵開臨磵亭。夜來窓宿老人星。畫圖泉石含秋令。嵐雨衣冠近夕靑。四皓山中無序齒。七賢竹裏但忘形。可憐眞率諸公會。三代遺風見保寧。</text>
<title>敬呈竹社耆老宴詩 其五</title>,<text>皓白鬚眉蒼古顔。新城風俗近商山。黃鷄紫黍時相速。水北山南暮各還。天下何人曾不老。社中諸叟始能閒。明年此會知皆健。也是神仙一世間。</text>
<title>敬呈竹社耆老宴詩 其六</title>,<text>坐中年貌稍參差。賓主從來不問誰。禮數逢迎還草草。盃觴斟酌故遲遅。爭呼竹上同騎友。各笑花間對舞兒。向夕齊扶牛背去。明年此會更留期。</text>
<title>敬呈竹社耆老宴詩 其七</title>,<text>元氣先朝五十春。世多生老太平人。兵戈不見華胥國。耕鑿何知堯代民。山野往來同社樂。歲時康健暮年身。今王養老多恩數。須學封人祝紫宸。</text>
<title>別呈社主磵翁</title>,<text>七十還鄕稱磵翁。晩來公有樂天風。身無疾病休官後。樂在親朋結社中。到坐山雲衣共白。照人池樹頰俱紅。兩家兒子陪歡席。長願年年此會同。</text>
<title>別呈社主磵翁 其二</title>,<text>高雲林下晩多凉。黃菊英英醴酒香。栗里主人元舊令。橘中諸客是同鄕。茅茨日出鷄豚社。籬落秋登黍粟場。人世難逢今夕會。太平烟月在高堂。</text>
<title>又呈社首西山金僉樞</title>,<text>曾住靑蘿洞裏霞。藥罏應學鍊丹砂。白頭南國靈光殿。紫氣西隣柱史家。樂與諸公談欵曲。醉無終日坐欹斜。明朝更約主人去。來歲重來看菊花。</text>
<title>又呈社首西山金僉樞 其二</title>,<text>仙契同筵十六人。昂然領座百齡身。靈龜本有深深息。瘦鶴元含皎皎神。能道鄕鄰五世事。自稱山野四朝民。詩情未必隨年老。花發從吟竹社春。</text>
<title>又呈社首西山金僉樞 其三</title>,<text>八旬三弟也高年。公又茅家第一仙。人道尋花十里外。自言看曆小燈前。今朝莫是蟠桃會。上客居然醴酒筵。願以先生難老法。別時勤爲我翁傳。</text>
<title>又呈社首西山金僉樞 其四</title>,<text>詩名一代舊如何。白首西山破草廬。天爵尙看公道在。後生猶及古人餘。門前客問楊雄字。牀下兒傳伏勝書。早識窮通關命數。但瞻年德表鄕閭。</text>
<title>峽行</title>,<text>灌木無人境。深秋景欲移。稀鳴鳥聲怪。孤往客心悲。山菓時時落。林鼯處處垂。西庵應有逕。惟信倦驢之。</text>
<title>牛川夜行</title>,<text>斗尾棧途盡。牛川瞑色蒼。峽星垂嶺大。船火倒江長。荒歲犬稀少。孤村虎倔强。行人多畏路。水國是吾鄕。</text>
<title>雲浦渡口</title>,<text>龍門山色月溪看。水落楊根多急灘。日暮檣陰隨岸直。秋深斗柄揷江寒。魚樵夜夜猶爭渡。租稅家家盡入官。歎息峽中生理薄。明朝騎馬石行難。</text>
<title>九日。登簡易墓。</title>,<text>崔氏文章冠我東。𪚥𪚥𪚥𪚥𪚥𪚥風。百年寥濶人何在。九月蕭條野盡空。父子荒墳留短碣。江山故宅有丹楓。可憐今日登高地。𪚥𪚥𪚥𪚥𪚥𪚥𪚥。</text>
<title>聞除命</title>,<text>詞賦虛傳半世名。明時一命野人驚。曾無光範投書意。實有廬江奉檄情。水檻憑呼魚鳥別。山田留與弟兒耕。園陵灑掃恭臣職。朝日辭親便北行。</text>
<title>臨發</title>,<text>身辭野服向京城。初換今年處士名。臨發擧家含笑別。獨無妻送上官行。</text>
<title>途中</title>,<text>寒天驅馬向驪州。冬至園陵趁急愁。淸曉有霜衣袖重。深更闘雪鬂華流。紅毺煖屋眠誰足。野店山橋去不休。明日謝恩三殿後。怱怱又上廣陵舟。</text>
<title>入京。答友人。</title>,<text>流落江湖五十翁。明時自分作詩窮。豈知原憲衡門下。還入山公啓事中。香火一官山水地。圖書萬卷薜蘿風。莫言斗祿功名薄。無事猶堪養病躬。</text>
<title>謝恩</title>,<text>靑門朝日上罘罳。阿監傳呼肅拜時。深樹蓬萊聞漏入。遠香閶闔隔雲知。官微敢望螭頭近。禮畢猶辭象魏遲。明發蕭然二陵路。終南回首雪叄差。</text>
<title>赴陵</title>,<text>靑門日出向驪州。獨上松坡渡口舟。白首陵官行草草。峩嵯山色望中愁。</text>
<title>黃驪途中。憶法正有吟。</title>,<text>除紙滄浪罷釣忙。書生五十始爲郞。京東雪野靑袍短。水上寧陵紫氣長。垂老仕還妨疾病。向來名已愧文章。此行衹喜原州近。法正相看萬事忘。</text>
<title>謁陵</title>,<text>玄武驪江勢。鉤陳象石斑。衣冠如舊殿。星斗滿空山。赤縣胡猶在。蒼梧駕不還。至今哀痛詔。流落涕人間。</text>
<title>二陵</title>,<text>山以雙龍起。天須二聖藏。風雲通一氣。松柏入連岡。堯舜傳家遠。神靈護國長。小臣瞻望近。如復見先王。</text>
<title>齋居。寄法正約會神勒寺。仍拉成彥來話。</title>,<text>端居忽復似天涯。陵栢陰蒼逼歲華。白㙮相望神勒寺。靑山知近故人家。明朝雪馬橫江去。積石氷魚得穴叉。好向招提開一會。君來更御李君車。</text>
<title>又奉五律</title>,<text>處士臨江宅。秋來幾點烟。文章難有食。婚嫁苦無錢。愧我初微祿。看君亦暮年。浮生一靑眼。明日更相憐。</text>
<title>得法正書</title>,<text>原州水上札。使者雪中歸。白屋同梅住。淸江與鷺饑。催租官吏急。問疾故人稀。歲暮東臺約。蹉跎恐遂違。</text>
<title>次法正來韻</title>,<text>山陰皎然雪。人隔水東西。地勢寒逾闊。詩情老未低。眼中殘歲去。燈下故人迷。莫待生春漲。氷江早一携。</text>
<title>戲次送婿韻</title>,<text>乘龍元貴客。牽狗是賢師。滿腹曾何物。分財只有詩。珠璣慳一字。鞭策倩他時。十檄眞如約。郞來莫暫離。</text>
<title>次答沈聖休 宜禎 諸韻</title>,<text>留君不得到深更。別後孤燈詩獨成。江總外家看寂寞。午橋南畔憶分明。風霜鬂髮俱中歲。湖海飢寒各半生。今日喜逢親戚話。異鄕心事暫相傾。</text>
<title>次答沈聖休 宜禎 諸韻 其二</title>,<text>虛名一代盛文芒。頭白爲官忽此鄕。江海始逢靑眼士。朝廷不數綠衣郞。扁舟自此浮苕霅。佩玉何時朝建章。秖喜齋居近精舍。病中時欲問靑囊。</text>
<title>謝聖休見訪</title>,<text>君借東鄰雪後驢。空山多意問端居。詩從老病孤舟裏。語到悲歡十載餘。甓寺且成今夜話。原江新得故人書。異鄕懷抱憑誰遣。來往時時莫自踈。</text>
<title>遊甓寺</title>,<text>晩作驪興客。先爲勒寺遊。地開神馬窟。江動懶翁樓。萬古憐多月。終年欲在舟。陵官幸無事。垂釣弄滄洲。</text>
<title>遊甓寺 其二</title>,<text>東臺元積氣。白㙮自前朝。檜問何僧植。碑經外國燒。難歸樓下棹。獨下柳邊橋。萬樹孤烟起。西陵隔水遙。</text>
<title>甓寺暮歸</title>,<text>蒼檜東臺一鳥飛。驪州隔水冷烟微。籃輿獨望龍門雪。十里江邊薄暮歸。</text>
<title>訪聖休山齋不遇</title>,<text>雪後籃輿入郡城。孤村一逕嶺頭生。主人朝出柴門去。近夕寒山砧杵聲。</text>
<title>朝起看雪</title>,<text>一夜山中雪。朝窓起始知。千峰都未了。萬木不勝垂。正動龍門色。宜添甓寺詩。筍輿催我興。江上獨來時。</text>
<title>再遊甓寺暮歸</title>,<text>籃輿遊甓寺。一宿渡江歸。白雪山鍾遠。蒼烟郡樹稀。西陵隨獨鳥。北渚近斜暉。四顧茫然外。孤吟興不微。</text>
<title>黃驪太守獵雉行</title>,<text>黃驪江上十二月。一夜天降二丈雪。黃驪太守朝出獵。城北長林合圍急。靑布戰幕對岸高。銀粧㺚馬臨江立。一望川原皎然中。二百軍聲鑼皷同。林開獐兔遍地走。飛者爲雉尤滿空。野曠天寒落日時。萬翮直上閃玲瓏。帳前猛士踏氷江。嶺上蒼鷹乘木風。錦衣綺翼眩西東。奮身百步力已窮。紛紛倒下落人前。頭揷白雪尾向天。官人處處走擒來。三百餘頭縛相連。飛入驪州更無數。小兒逐捕籬落邊。纍纍樊籠鎖向人。繡領神驚颯可憐。太守一笑飭廚人。蕭條雪野生靑烟。長箸環臨煑鐵傍。四字缺已果然。眼前一暢聊快意。客中來觀豈爲味。草中禽鳥何足道。丈夫當令百獸畏。吾聞長白白頭山。歲暮大雪穹林間。帳下三千親騎衛。將軍蹴踏豆江灣。靑兕黃熊白額虎。六鎭腥染草木斑。書生安得塞上遊。壯觀胡地大獵還。</text>
<title>臈月九日行</title>,<text>人生每多事。驪州纔數日。復此臘月役。溯北寒凜栗。山川慘滿目。丈雪沒馬膝。淸朝發廣峴。風頭過箭疾。掩面伏馬背。飛冠屢見失。僕夫臥道周。口强聲不出。下馬一步步。氣直恒欲窒。行人立相視。面面氷作室。回頭宿處遠。却望前嶺崒。十里始逢店。望門投一一。索火炙四體。移時解縮瑟。主媼怪我行。千金胡不恤。今朝李夫峙。凍殺幾六七。生世七十年。最見今冬凓。我聞主媼言。中心多愧㥾。衣食不遑處。婚嫁苦未畢。垂老犯寒暑。傷生事難述。朱門有今日。苦寒豈盡悉。貂裘白炭紅。洞房重屛密。受命有賢愚。居世異勞佚。夜卧念寒乞。惻然心內怵。赤身啼波沱。餘飯見訶叱。寄宿人簷下。終夜雪風飋。持我今比汝。又覺體暖逸。</text>
<title>寄浿妓松娘</title>,<text>巫山曾不作因緣。別後前遊細可憐。綺席偸分藏菓篋。紅裙笑蕩採菱船。關河楚國今千里。烟月楊州又一年。浮碧練光歌舞地。玉人能憶舊詩仙。</text>
<title>別浿丞還郵</title>,<text>君歸更上浿江船。幾處樓臺水邊。曾是半年爲客地。送君今日却依然。</text>
<title>曉發木苽店</title>,<text>鷄聲山下店。雙炬馬前流。照雪星河冷。鳴風樹木幽。吾行及除夕。今日到驪州。冬月頻繁役。人生白盡頭。</text>
<title>除夜。憶韓仁叟 必壽。吟寄浿江郵亭。</title>,<text>西關守歲憶前年。今夜山中獨悄然。千里情懷知不異。兩鄕風味却相懸。仙宮雪燭休杉檜。綺閣氷燈擁管絃。馹騎還京須及早。黃驪春共汎湖船。</text>
<title>寧齋除夕行</title>,<text>去年守歲浿江上。今年守歲驪江上。人生擾擾百年內。南北東西無定向。父子空齋對一燈。白雪四更圍千嶂。郡城家家四木戲。歲時分曹多謔浪。祠官苦獨守寂寞。湖右家鄕隔怊悵。鶴髮庭闈添一歲。有兒今夕晨昏曠。兩弟一妹八子女。落落京鄕各相望。地下亡妻又六年。百念悄然到悽愴。明朝五十一歲翁。百齡過半空俛仰。文章事業悲晼晩。鬂髮齒牙憶少壯。一官園陵奉灑掃。歲暮陰蒼萬木傍。京洛天寒斷書札。江湖氷凍閣船舫。淸樓甓寺瀟灑地。水生何日理我榜。同舟意中二三人。皷枻春流恣跌宕。東臺月色聞更奇。上元先須乘興訪。不然山中守幽獨。新年何以我懷暢。夜深倚壁夢還家。起坐聞鷄三四唱。</text>
<title>送兒</title>,<text>父子新年別。還鄕恨不同。相分一燈下。獨坐萬山中。奴馬東州雪。衣裳內浦風。高堂起居罷。無恙報兒童。</text>
<title>臨書。戲簡成彥時仲。</title>,<text>春風荳蔻未開花。藏在江南第幾家。寄語慇懃靑鳥使。好傳消息碧窓紗。</text>
<title>臨書。戲簡成彥時仲。 其二</title>,<text>寧陵參奉小風流。湖上看花已白頭。金橘誰家簾下弄。春來羞殺過楊州。</text>
<title>法正留期丹浦。同貫夫雪行。</title>,<text>黃牛黃馬兩翁騎。爲有山陰昨夜期。十里丹巖江上雪。此行應入故人詩。</text>
<title>法正不至</title>,<text>與君期丹浦。雪中丹浦來。丹浦君不來。日暮江上回。</text>
<title>丹浦主人。索美人障子詩。</title>,<text>桃花小扇粉荷裙。欲滴巫山滿鬂雲。碧梧桐下看蝴蝶。無語多情摠爲君。</text>
<title>臨別贈主人</title>,<text>丹罾浦上是君家。落日驅驢雪逕賖。一宿披蓑江北去。更來春水漲桃花。</text>
<title>暮歸齋中</title>,<text>西陵萬木帶黃昏。月下籃輿湖上村。但向孤山東北望。依俙雪色是龍門。</text>
<title>聞崔而有亡悼成一律</title>,<text>痛哭崔承旨。流傳絶命辭。當時未問疾。何處更論詩。仙侶眞相笑。世人應始悲。平生廣陵散。猶或我深知。</text>
<title>簡黃州任使君乞地黃</title>,<text>多病須何藥。黃州熟地黃。空聞九蒸法。未試十年方。地主今蘇軾。詩人又沈郞。數斤如見惠。千里實難忘。</text>
<title>用月波樓前韻。述哀崔襄陽。報使君。</title>,<text>偪側人間世。襄陽不肯留。天涯同涕淚。海內盡風流。山水空琴匣。笙歌罷竹樓。凭欄今夜月。方信有詩愁。</text>
<title>用月波樓前韻。述哀崔襄陽。報使君。 其二</title>,<text>聞說歸三島。東方信可留。銀臺在何處。碧海無回流。搔首釣鰲客。招魂黃鶴樓。百年令我歎。千里爲君愁。</text>
<title>上元寄任使君</title>,<text>驪州今夜憶黃州。明月多如去歲秋。歌舞兩坊橋踏盡。使君應在月波樓。</text>
<title>復寄四首近體</title>,<text>黃岡太守近如何。去歲南樓一夜過。千里春回關外早。二陵寒入病中多。能忘綺席留人意。尙憶朱欄送客歌。無計重經洞仙嶺。同看明月漾金波。</text>
<title>復寄四首近體 其二</title>,<text>黃樓詩板枉新摹。千里流傳遍上都。豈有布衣登繡梓。實慚燕石近隋珠。名敎紅袖時時拂。身似丹梯日日扶。再去凭欄應白首。同遊歲月看躕躇。</text>
<title>復寄四首近體 其三</title>,<text>西塞翩翩五馬遊。使君年少足風流。梅花雪滿楊州樹。明月春多謝眺樓。靑瑣歸來頻有夢。黃岡出守暫分憂。瑤華欲贈關山遠。怊悵江頭暮繫舟。</text>
<title>復寄四首近體 其四</title>,<text>山響齋中初識面。洞仙關外更論詩。灣城送騎春邀易。水閣鳴琴月落遲。直以文章逢一代。不妨窮達許新知。西州別後年華改。江漢風流有所思。</text>
<title>上元。期法正賞月東臺。</title>,<text>今日忠州雪。蕭然法正來。佳期留北渚。明月在東臺。匹馬曾空候。扁舟豈再回。籃輿郡城路。吾興已先催。</text>
<title>上元。期法正賞月東臺。 附法正詩</title>,<text>折簡招仍久。騎牛去不辭。新年陵樹變。斜日郡陰移。一宿應因數。相看自有詩。別來衰謝色。留許燭前知。</text>
<title>法正自鰲山騎牛暮至</title>,<text>黃昏江上待君來。牛背君來笑一開。江月已高三丈外。雪中催上寺東臺。</text>
<title>上元同驪江諸友。踏氷赴東臺。</title>,<text>齊趁東臺雪月宵。氷江橫渡興飄飄。欲無銀海三千里。勝踏紅塵十二橋。聽履魚龍深寂寂。過頭鴻鴈去蕭蕭。春來更待桃花水。遅日輕舟每共邀。</text>
<title>東臺</title>,<text>東臺月出對丁生。雪後空江更覺明。正憶去年今夜客。黃昏獨上海州城。</text>
<title>東臺 其二</title>,<text>明月空江雪後臺。水晶宮殿上元開。寒多白㙮三更出。霽盡靑山兩岸來。異代文章還寂寞。幾人天地此徘徊。何當皷枻桃花水。與爾垂竿石上苔。</text>
<title>東臺 附法正詩</title>,<text>岸濶烟空百尺臺。碧山明月寺門開。氷江一面朣朧上。風檜東邊宛轉來。西海詩仙成信宿。今年元夜與徘徊。人間始有驪州會。直到參橫坐綠苔。</text>
<title>東臺 其三</title>,<text>逢君之處是東湖。湖上招提宿不孤。樹裏樓臺飄磬子。月中鈴鐸影浮屠。山陰不作回舟客。靈隱眞成放鶴圖。皎雪靑燈千古意。江關此會十年無。</text>
<title>齋夜。同法正分韻。得花字。</title>,<text>今夜寧陵雪。官如處士家。萬峰來遠客。孤燭落餘花。江海幾人在。乾坤雙髩華。明朝相送處。前路郡城斜。</text>
<title>齋夜。同法正分韻。得花字。 其二</title>,<text>象設雙岡儼。祠宮萬木深。小臣冠冕寵。精禴歲時心。夜雪垂松杪。春星度殿陰。秖應齋沐地。獨許故人尋。</text>
<title>又拈寒字共賦</title>,<text>新歲騎牛渡鶴灘。深更剪燭對祠官。星河古殿金魚靜。霜露空山石馬寒。峽裏生涯話茅屋。齋中客味愧蔬盤。慇懃更好留明日。湖海逢君一夜難。</text>
<title>又拈寒字共賦 附法正詩</title>,<text>梅花欲落雪漫漫。石北情人秉燭看。江上樓臺千嶂夕。郡中松栢二陵寒。烟霞地勝還忘客。詞賦名高始作官。五十男兒須努力。別來雙鬂未全殘。</text>
<title>送法正</title>,<text>海內相知士。山中相別情。終年留不足。一宿去何輕。落日多陵樹。寒江半郡城。騎牛獨歸路。誰識是丁生。</text>
<title>送法正 附法正詩 追和</title>,<text>西陵夜來別。春日獨歸情。友道窮方重。詩名老更輕。望烟尋野寺。衝雪過江城。離緖同芳草。離離滿路生。</text>
<title>送法正歸齋夜有懷</title>,<text>騎牛丁法正。一宿向忠州。萬木深中別。孤燈見始愁。何時花滿樹。到處水通舟。甓寺淸樓興。携君十日遊。</text>
<title>送法正歸齋夜有懷 附法正次韻 時在鰲甲山。追和。</title>,<text>六鰲峰頂宿。杳杳望驪州。一自臨江別。翻成見月愁。白雲生野渡。春雪載漁舟。遙憶淸齋興。題詩滿上遊。</text>
<title>述哀崔襄陽。寄李子伋。</title>,<text>千古襄陽絶調新。漢宮曾譬李夫人。今夜仙香得何處。絳紗帳裏返精神。</text>
<title>齋居寄汝晦</title>,<text>春日長吟伐木歌。淸齋誰復問沈痾。令威白鶴橫江去。老子靑牛隔水過。只有雲山明月與。莫言城郭故人多。愛君聲價同和璧。獨抱孤琴候綠蘿。</text>
<title>文初至自都下。齋夜得深字共賦。</title>,<text>他鄕逢弟面。新歲遠家心。夕飯憐蔬設。春衣問雪侵。江山一官薄。松栢二陵深。十日將留汝。東臺盡意吟。</text>
<title>文初至自都下。齋夜得深字共賦。 其二</title>,<text>圃牧曾遊地。吾家有弟尋。江南來日遠。去後此山深。芳草春生岸。桃花水拍林。無君不可度。惆悵已關心。</text>
<title>文初至自都下。齋夜得深字共賦。 附文初詩</title>,<text>姜氏聯衾宿。毛生捧檄心。江聲四郡接。山色二陵深。養疾宜高臥。看書愛獨吟。朝來恐相別。春晩許重尋。</text>
<title>文初至自都下。齋夜得深字共賦。 附文初詩 其二</title>,<text>親老方霑祿。身衰更苦心。新年同此夜。數句自長吟。江上寺鍾曉。燈前山木深。仲兄應近到。蘿徑抱孤琴。</text>
<title>十八日。到寧齋。舍兄直中。法正。十七日已歸忠州。悵然有作。</title>,<text>聞說原州客。忠州昨日行。有詩令我見。隔水望君情。江寺自春色。郡樓空月明。幾時花發後。放舸鶴灘淸。</text>
<title>十八日。到寧齋。舍兄直中。法正。十七日已歸忠州。悵然有作。 附法正詩 追和</title>,<text>僧到兼詩到。君行後我行。江山歸馬色。春草故人情。京國黃金少。詩家白髮明。秖應眉宇氣。猶似往時淸。</text>
<title>又得春字。共賦。</title>,<text>江上垂垂柳。翻看物侯新。北堂添一歲。東郡入初春。無別何曾恨。難歸不爲身。一作只爲貧。明朝出山去。君是故鄕人。</text>
<title>又得春字。共賦。 附文初詩</title>,<text>遊子不肯去。高樓懷更新。暄消東峽雪。日變大江春。花發定何樹。舟來應故人。風光有如此。莫道一官貧。</text>
<title>神勒寺。得寒字共賦。</title>,<text>翩翩兩騎自長安。甓寺前臺雪後看。白㙮東臨江水直。淸樓西出郡城寒。山河縱目三州盡。圃牧齊名異代難。秪爲今年兄弟地。黃驪漫浪作微官。</text>
<title>神勒寺。得寒字共賦。 附文初詩</title>,<text>懶翁㙮下水最急。流凘正月寺門寒。亂山前路去何向。斜日東臺來獨看。一郡人家明霽雪。三江估舶守空灘。仲和子益堪怊悵。賴有吾兄詩不難。</text>
<title>新年。簡臨磵亭李舅 齊嵒。</title>,<text>明月靑蘿老使君。春來遙憶二陵雲。孤舟欲問江南意。甓寺鍾聲我獨聞。</text>
<title>送甓寺僧。候法正金生菴寓中。</title>,<text>瀟灑春江暝踏氷。東臺明月憶同登。驪州一別忠州客。甓寺難逢甲寺僧。鳥道薜蘿遙下磬。雪山松檜靜懸燈。幾回欲問招提路。鎖直淸齋愧未能。</text>
<title>送甓寺僧。候法正金生菴寓中。 其2</title>,<text>中原去路日將斜。別後雲峰望眼遮。明月山中遙憶我。寒梅江上未還家。湖樓雪盡多暄鳥。陵樹春陰欲早花。臥病此時吟伐木。寂寥詩就向誰誇。</text>
<title>送甓寺僧。候法正金生菴寓中。 其3</title>,<text>鰲甲蒼蒼雪滿峰。金生古寺住君筇。墨池開硯千年水。香閣繙經半夜鍾。秪有故人愁北渚。定從禪老問南宗。新詩寄與湖僧去。靑翰舟中幾日逢。</text>
<title>送甓寺僧。候法正金生菴寓中。 其4</title>,<text>東州諸子建安才。十載存亡事可哀。鄭谷荒原無日起。洪厓何處寄書來。文章廓落新知少。山水蕭條老眼開。四海于今猶有爾。焉能白首不長回。</text>
<title>送甓寺僧。候法正金生菴寓中。 其5</title>,<text>僧房苦行學頭陀。憶別淸齋十日過。老子官如明月冷。故人家有白雲多。山中別味知難得。客裏貧廚問若何。分送隻鷄還草草。恨無芳酒助吟哦。</text>
<title>送甓寺僧。候法正金生菴寓中。 附法正詩</title>,<text>正月松梢一夜氷。金生菴子與誰登。傳書郡雪無來使。同病春山有老僧。蘿逕冥歸烟際鶴。風泉寒落枕邊燈。吾衰漸覺踈詩律。醉筆淋漓許爾能。</text>
<title>送甓寺僧。候法正金生菴寓中。 附法正詩 其2</title>,<text>鰲寺藤蘿一逕斜。驪州烟樹萬重遮。多憐衰病同爲客。獨對年華倍憶家。仙寢已消松上雪。春雷欲動㙮前花。衹今尙記東臺會。南國歸來到處誇。</text>
<title>送甓寺僧。候法正金生菴寓中。 附法正詩 其3</title>,<text>近自圓峰到甲峯。萬松深處獨支筇。懶雲不散眠時石。馴鳥常隨飯後鍾。浮世十年諳物態。淸齋三臘講禪宗。消磨難盡春來恨。石北詩仙未易逢。</text>
<title>送甓寺僧。候法正金生菴寓中。 附法正詩 其4</title>,<text>時人元不解憐才。獨有申生共一哀。身後曾無三畒在。眼中安得一詩來。義林流水依依過。白野新花漠漠開。寄語忠州洪翰輔。扁舟直欲載君回。</text>
<title>送甓寺僧。候法正金生菴寓中。 附法正詩 其5</title>,<text>自笑昏眠似律陀。上方經歲少經過。月明松栝靑山靜。春入房櫳流水多。老子此中翻欲隱。故人別後更如何。慇懃分惠官廚味。佐得醇醪爲一哦。</text>
<title>次法正來韻</title>,<text>一衲驪江雪。持書百里還。君如孤鶴影。時住六鰲山。道合何妨遠。詩高不用刪。藤蘿二陵月。長到白雲間。</text>
<title>次法正來韻 附法正詩</title>,<text>乍逢翻解手。一馬載愁還。稍缺同看月。全迷舊宿山。名慚並世得。詩擬用情刪。莫以顚狂態。流傳宛洛間。</text>
<title>寄會而 落句。一作聞道洪臺住城郭。時缶广入城。</title>,<text>二陵春冷晝關扉。寥落齋郞對翠微。明月天涯諸弟隔。白雲江上故人歸。若爲舟楫還京早。莫遣音書度嶺稀。更報忠州騘馬客。山中能憶薜蘿衣。</text>
<title>簡洪持平光國 晟</title>,<text>遠聞驄馬客。前月入都城。國有高年爵。天從孝子情。靑春歸路濶。白髮舞筵明。獨望桑楡景。榮親羡友生。</text>
<title>簡洪持平光國 晟 其二</title>,<text>朝天洪御史。遙過二陵西。知作靑雲士。悲無白首妻。江山一字斷。詩酒十年迷。何日開懷抱。相憐不共携。</text>
<title>簡洪持平光國 晟 其三</title>,<text>垂老霑微祿。端居憶故人。鳴琴在山夜。暄鳥變江春。一水忠州近。孤舟法正隣。黃驪瀟灑地。詩興待君新。</text>
<title>贈睦幼選 萬中</title>,<text>丹鳳門前借直房。達官車馬往來傍。三年桂玉餘朝服。咫尺蓬萊隔御香。才子如何多偃蹇。明時非不貴文章。吾衰大雅須君作。早被絃歌奏聖王。</text>
<title>贈睦幼選 萬中 其二</title>,<text>詞賦虛名四十年。白頭香火地蕭然。雲霄北望元無路。山水東來實有緣。花發定遊神勒寺。月明多在木蘭船。五升官俸身猶足。瀟灑誇君老作仙。</text>
<title>贈睦幼選 萬中 其三</title>,<text>靑門別後歲華新。北斗城邊每望秦。寒木初消二陵雪。流凘欲下大江春。此時心折憶南國。前月詩來憐故人。共待東風吹盡意。北營花柳賞吟頻。</text>
<title>酬幼選見寄 幼選。時爲司祿。</title>,<text>萊州生去義林池。獨步東南法正詩。山水黃驪逢此子。文章翠牧感當時。風流不願三公換。意氣應傳一代知。猶恨同遊少爾輩。只緣司祿誤男兒。</text>
<title>酬幼選見寄 幼選。時爲司祿。 其二</title>,<text>長憶嘉林李先輩。以吾兄弟似眉山。吹噓直到靑雲上。論議猶聞一世間。雲雨龍歸空大澤。風塵驥老限天閑。孔融亦是通家子。總角如今已欲斑。</text>
<title>淸之至自湖鄕。夜坐共賦。</title>,<text>隔年千里面。深夜亂山中。次第看書過。艱難敍事同。踈踈燭前雪。細細樹間風。直到無言處。蕭然衆籟空。</text>
<title>簡洪校理君擇 秀輔 兄弟。賀尊大人重牢。</title>,<text>重牢尊府吉辰回。五福名門積慶培。荀爽弟兄趨下食。劉綱夫婦笑傳杯。百年花燭堂中見。再世蟠桃會上來。爲是嚴君同甲子。當時恨阻賀筵陪。</text>
<title>再寄君擇 君擇以倭紙。倩聖直寫余詩。</title>,<text>蠻牋百葉畫烏絲。八法權生寫我詩。京洛一時傳好事。布衣猶得翰林知。</text>
<title>再寄君擇 君擇以倭紙。倩聖直寫余詩。 其2</title>,<text>丹丘元鳳穴。碧海是鵬程。飛動絲綸手。從容玉珮聲。雲泥分世路。花柳滿春城。遊子驪江上。誰知寂寞情。</text>
<title>簡南益山 泰普</title>,<text>北渚龍門色。蒼蒼憶使君。依然三歲夢。不隔二陵雲。水漲花當發。船回鶴可聞。古書添幾卷。猶想用心勤。</text>
<title>簡南益山 泰普 其二</title>,<text>神勒鍾來夜。楊根雪漲時。一官棲泊遠。數字起居遲。衰白今何似。淸明本自持。讀書勤孝悌。難忘更賢兒。</text>
<title>簡南益山 泰普 其三</title>,<text>京洛喧卑外。山林禮樂中。身忘故太守。人識老漁翁。小艇桃花水。新衣燕子風。春江如有事。將候月溪東。</text>
<title>簡許子正金海客中。兼求烟筒竹。</title>,<text>遠遊家有道。君亦愛名山。東洛無妻去。南州訪友還。春生鵬海上。日落蜃樓間。采采珊瑚樹。何由萬里攀。</text>
<title>簡許子正金海客中。兼求烟筒竹。 其二</title>,<text>金海烟筒化。天然丈過人。一身無上下。多節較停均。絡繹隨官使。輝煌遍貴臣。君爲此地客。分我橐中珍。</text>
<title>奉簡李行菴舅氏 正遇</title>,<text>外家人亦有。舅氏道偏窮。歷落風塵表。從容禮法中。乾坤一身在。衣食暮年空。遊子渭陽淚。沾書斗尾東。</text>
<title>奉簡李行菴舅氏 正遇 其二</title>,<text>吾叔神仙骨。文章似古人。每逢山水好。能得性情眞。照郡龍門雪。臨江甓寺春。扁舟爲公繫。䟽暢及花新。</text>
<title>夜起</title>,<text>驪江二月雪三尺。夜折陵前千歲栢。樹頭鸛鶴亂飛聲。驚起空山獨宿客。</text>
<title>雨夜</title>,<text>北城山北是京華。南望鵝州又是家。孤燭二陵今夜雨。兩鄕心事摠天涯。</text>
<title>齋居荒寂。政苦無聊。門有衲子剝啄。稱自智異山來。三年前訪我於崇文凈上人也。逃空虛者。聞人足音。跫然而喜。况上人。通內典而又能詩者。懸燈萬山中。蕭然相對。談楞嚴玄義。實有人外之賞。明朝別去。將向鐵嶺。水雲甁錫。去住無定。不知何年。又逢於何處。臨行。贈以一詩。</title>,<text>僧與雲無定。春從智異山。不期三歲後。相見二陵間。明月行衣凈。孤燈睡性閒。飄然鐵嶺錫。從此又何還。</text>
<title>送僧齋夜</title>,<text>流水寒松遶二陵。洞門朝送嶺南僧。一瓢前宿何山寺。聞雨空齋獨夜燈。</text>
<title>隣齋夜歸</title>,<text>林行多落葉。一逕與鄰通。齋裏夜歸好。滿山明月中。</text>
<title>和淸之聞鶯</title>,<text>四月靑靑樹。初聞一二鶯。晩來頗寂歷。深處忽分明。見盡新年物。悠然故里情。敎人獨難聽。連夜子規聲。</text>
<title>和淸之聞鶯 附淸之詩</title>,<text>客行殊未已。今日又聞鶯。露華山氣重。林影道衣晴。澹欲忘歸處。悠然不起情。崇文溪上樹。應已報春聲。</text>
<title>同淸之暝泊神勒寺</title>,<text>湖上尋僧小棹翻。東南望盡欲黃昏。滄波不見烟中寺。燈火遙知樹裏村。水鳥暫驚還近岸。木魚微動始敲門。二金瀟灑曾遊地。兄弟同舟又一番。</text>
<title>齋夜將別淸之</title>,<text>異方春欲暮。明日爾將還。難別客中客。可憐山外山。樓臺登亦倦。花鳥事應閑。今夜宜聯句。挑燈萬樹間。</text>
<title>齋夜將別淸之 附淸之詩</title>,<text>松栢蔭幽徑。齋居寄碧山。子䂓明月下。流水落花間。地僻官逾冷。春歸客未還。弟兄憐共對。詩就未能刪。</text>
<title>舟訪丹浦</title>,<text>丹浦輕橈去。春流夾兩山。如從輞川口。遂入武陵間。花發來如約。村深宿始還。蟾江人又在。桂樹可相攀。</text>
<title>舟訪丹浦 其二</title>,<text>舟泊靑溪口。靑溪卽草堂。幽花初動意。新柳已成行。鷄黍逢人設。漁樵與世忘。朝來回棹去。宿處峽山蒼。</text>
<title>蟾江訪法正。同舟浮下神勒寺。</title>,<text>春水歸舟白㙮西。故人東峽遠相携。綠楊踈雨千家歇。靑草斜陽兩岸迷。估客同期江寺宿。子規休近夜船啼。明朝更在淸樓上。無限烟波興未低。</text>
<title>蟾江訪法正。同舟浮下神勒寺。 其2</title>,<text>甓寺春遊約。同舟到不違。樓中一夜宿。江上二陵歸。山月憐初落。林花惜已稀。留君猶數日。瀟灑足忘機。</text>
<title>蟾江訪法正。同舟浮下神勒寺。 其3</title>,<text>蟾江浮夜榜。遠載故人歸。到寺鍾初動。登樓雨欲稀。老將湖海志。春共薜蘿衣。行買一竿竹。東臺上釣磯。</text>
<title>蟾江訪法正。同舟浮下神勒寺。 其4</title>,<text>舴艋來時雨滿蓑。寺門下泊上樓歌。微鍾落日僧房靜。古木踈風水岸多。靑翰載回橫一笛。白𩿨飛去有餘波。釣竿詩卷年年事。剡曲茅茨擬更過。</text>
<title>蟾江訪法正。同舟浮下神勒寺。 其5</title>,<text>綠江春可愛。微雨在東臺。漠漠孤帆出。濛濛數郡開。鳥寒依㙮去。僧近下船來。晴日還留興。同浮笠澤迴。</text>
<title>蟾江訪法正。同舟浮下神勒寺。 附法正詩</title>,<text>白㙮中流見。斜陽古寺西。烟江浮更遠。沙柳到疑迷。客有雙陵約。僧同一夜棲。微吟風露下。獨鶴向人啼。</text>
<title>蟾江訪法正。同舟浮下神勒寺。 附法正詩 其2</title>,<text>鳥拂輊舠花細飛。雨添烟浪碧吹衣。鏡中倒暎靑山郡。柳外微明白板扉。蕭寺同來知有分。淸樓一上可能歸。鶴城詩軸驪江月。如此風流海內稀。</text>
<title>蟾江訪法正。同舟浮下神勒寺。 附法正詩 其3</title>,<text>滿眼西江水。微君誰與歸。移船山漠漠。入寺雨霏霏。海內吾曺老。燈前此會稀。放歌臨極浦。春草暎蓑衣。</text>
<title>蟾江訪法正。同舟浮下神勒寺。 附法正詩 其4</title>,<text>江寺斜陽楊柳多。樓中一宿意如何。故人芳酒黃驪雨。遠客孤舟白鳥波。春事微茫百花盡。明朝隱約二陵過。同君坐遍西湖石。水色山光滿綠蓑。</text>
<title>蟾江訪法正。同舟浮下神勒寺。 附法正詩 其5</title>,<text>柳外多時望。烟中數客來。小州春雨濕。柔櫓碧波開。共宿應山寺。幽期且釣臺。明朝移畫艇。南浦看花廻。</text>
<title>汎湖</title>,<text>驪湖秀色似西湖。淡蕩春風吹綠蒲。雲際㙮連三國遠。雨中人度二陵孤。中流畫楫天空濶。北渚靑山寺有無。安得結茅烟水上。尋僧放鶴學林逋。</text>
<title>汎湖 附法正詩</title>,<text>蘋花烟浪浴雙鳧。笠澤佳期載玉壺。雨入新蒲鳴一夜。春浮畫楫看西湖。波間送客靑山小。柳外尋僧白㙮孤。來往不離雲水上。却疑身勢在杭蘇。</text>
<title>下船登東臺</title>,<text>孤舟神勒寺。百丈懶翁臺。龍窟雲猶濕。驪州樹盡來。江山如此好。懷抱自然開。日日聞佳句。君歸不可催。</text>
<title>下船登東臺 附法正詩</title>,<text>欄干碧波上。盡日景光開。鳥凈分烟過。僧閑立艇來。身高一惆悵。望極暫徘徊。夕照添仍好。苔磯坐不廻。</text>
<title>與法正。同憶淸之新別。文初在西川。</title>,<text>甓寺今携友。鵝湖昨送君。綠蘿千里水。黃鳥二陵雲。春色他州盡。人情老境分。西川更少弟。詩遣幾時聞。</text>
<title>與法正。同憶淸之新別。文初在西川。 附法正詩</title>,<text>始到西湖上。西湖不見君。登樓有明月。浮艇自孤雲。虛遣江山勝。還如骨肉分。依依向石北。黃鳥可堪聞。</text>
<title>江月軒夜坐 懶翁所住處</title>,<text>懶翁棲坐處。江氣上樓寒。暝來雙檜立。吹息九龍蟠。船語生孤火。僧鍾度遠灘。禪宮空色意。多在泬㵳看。</text>
<title>江月軒夜坐 懶翁所住處 其二</title>,<text>寒雨空江盡日飛。夜深江靜出苔磯。樓中見月僧何去。樹杪聞鍾客未歸。山水一官輕斗米。烟波三宿買蓑衣。若爲終歲同君住。瀟灑人間此事稀。</text>
<title>江月軒夜坐 懶翁所住處 附法正詩</title>,<text>江月不成團。江樓夕望寒。漁燈上垂柳。林籟共踈灘。病欲春中減。名同石北難。龍門千疊翠。明日郡西看。</text>
<title>江月軒夜坐 懶翁所住處 附法正詩 其二</title>,<text>懶翁祠下白鷗飛。北渚烟波滿釣磯。隔樹春燈一僧宿。繞船雲雨九龍歸。風流不淺鵝湖客。江海相逢鶴氅衣。爲奏西洲歌數曲。賞音當世似君稀。</text>
<title>與貫夫期丹浦。急灘失泊。到寺追謝。</title>,<text>丹浦歸時路。帆過忽杳然。山多易失處。水急不回船。錯莫情何極。差池書未傳。故人猶自信。孤坐萬峰烟。</text>
<title>與貫夫期丹浦。急灘失泊。到寺追謝。 附法正詩</title>,<text>西下多灘峽。篙師亦信船。安知一道水。相失數峰烟。密約心應記。浮生事不圓。含情三夜月。松際照娟娟。</text>
<title>聞貫夫歸自丹浦。拏舟往訪。舟中聯句。</title>,<text>回看神勒寺。漸近淸心樓。一櫓輕無際。雙鷗烱自浮。同爲老年客。多在春江舟。花裏黃驪酒。千巡肯解愁。</text>
<title>聞貫夫歸自丹浦。拏舟往訪。舟中聯句。 其二</title>,<text>漾楫江平遠。驪州柳已來。漸於鷗鷺近。多是筆翰開。濃綠連仙寢。孤淸有釣臺。浮生漫浪足。三日未應迴。</text>
<title>夜歸湖寺舟中共賦</title>,<text>歸棹飛波去。滄洲暝更遙。郡樓俄入柳。湖寺遠知橋。萬象都明滅。中流兩寂寥。玄眞張處士。千載可能招。</text>
<title>夜歸湖寺舟中共賦 附法正詩</title>,<text>微風獨返木蘭橈。郡角三聲落景搖。白鳥隨人烟浪濶。明星出樹寺門遙。西湖處士今何在。天竺名僧若可招。新製竹枝詞度曲。靑山兩岸雨蕭蕭。</text>
<title>湖中晩汎</title>,<text>野航日落兩人孤。春入黃驪似畫圖。細雨樓臺花裏寺。微風船舫柳前湖。東厓白㙮遙看出。遠郡靑山盡欲無。却恨明時還禁酒。有魚難向水村沽。</text>
<title>湖中晩汎 附法正詩</title>,<text>一郡垂楊下。樓臺半入湖。微風吹畫舫。終日在菰蒲。浦嶼天低盡。烟波㙮立孤。外州佳麗地。勝似此中無。</text>
<title>舟溯梨湖訪成彥</title>,<text>小航如畫裏。偶坐幅巾生。野水無波遠。春山盡影明。故人村樹見。估客舫烟輕。報泊柴門下。知君白幘迎。</text>
<title>舟溯梨湖訪成彥 附法正詩</title>,<text>雙櫓中流緩。梨湖苒苒生。春山水墨淡。朝日鏡光明。坐逈雲俱度。心空鳥不驚。故人南浦在。野服出門迎。</text>
<title>涉江登淸心樓</title>,<text>樓上龍門正北看。樓前江水拍朱欄。靑蕪漠漠鋪烟細。白鳥依依度鏡寒。四月孤舟來峽口。二陵斜日在林端。登臨自覺長安遠。懷抱聊從此地寬。</text>
<title>涉江登淸心樓 附法正詩</title>,<text>落日滿紅欄。湖山不見端。虛空開郡凈。炎熱泛舟寒。鳥影亭亭度。林芳漠漠看。烟波西北濶。天際是長安。</text>
<title>歸神勒寺</title>,<text>綠江春可染人衣。江上䲶鴦相逐飛。一作隊隊飛。向晩聞鍾神勒寺。樓頭楊柳解船歸。</text>
<title>舟中望寺</title>,<text>孤舟獨與野僧廻。暝色湖光自遠來。月出烟中知寺近。兩株蒼檜是東臺。</text>
<title>下寺舟中。同法正作。</title>,<text>同君十日寺中留。始上寧陵日暮舟。白㙮如人看漸遠。靑山轉處更回頭。</text>
<title>更登淸樓</title>,<text>舟近寧陵不可催。淸樓更上晩須迴。婆娑城北梨湖口。臥見靑山無數來。</text>
<title>舟行</title>,<text>郡城楊柳綠烟開。陵口移舟晩始廻。春雨夜來湖水濶。白鷗飛不過東臺。</text>
<title>中流。與法正望淸心樓。</title>,<text>鳴橈鴉軋下中流。北渚斜陽已滿舟。爲是與君同上處。長林欲盡望高樓。</text>
<title>洞口。與法正分路。</title>,<text>廻舟江上又同君。別路初從洞口分。落日獨歸深樹裏。子規聲在萬峰雲。</text>
<title>發寧陵舟宿斗尾</title>,<text>桃花新水漲。吾與白鷗還。灘盡寧陵北。烟空斗尾間。每於江闊處。多得漢陽山。素月依沙宿。舟人夜始閒。</text>
<title>曉晴枕上</title>,<text>春陰作微雨。曉氣動新晴。忽起垂楊色。始添芳草生。闌姍客何意。宛轉鳥多聲。欲借東鄰馬。明朝遊北城。</text>
<title>上江舟行</title>,<text>斗尾月溪春水長。舟人初起上江檣。孤飛白鳥知何處。遠出靑山是漢陽。花柳輕風暄滿眼。樓臺落日倒搖光。滄洲一任從容去。不信人間客路忙。</text>
<title>梨湖早發</title>,<text>皷柁梨湖曉日紅。二陵山色望舟中。忠州客到驪州別。惆悵明朝甓寺東。</text>
<title>二十灘</title>,<text>東風吹水作輕寒。百丈牽登二十灘。一樹驪州江上柳。烟波日暮渺然看。</text>
<title>楊花。遇柳判官站船。停舟暫話別去。有懷。</title>,<text>風帆相背去。回首已茫然。轉下靑山渚。遙知皁盖船。鳥飛平遠水。天盡有無烟。今夜楊根宿。歸人月可憐。</text>
<title>過金沙望權孟容 巖 山庄</title>,<text>金沙峽裏客。盡室隱多年。日赴漁樵席。春耕黍粟田。孤舟過落日。數里望深烟。人事怱怱外。江湖各悵然。</text>
<title>水小屋</title>,<text>垂柳人家水邊。柴門開向菜花田。主翁驅雀黃梁席。靑犬來登石上眠。</text>
<title>溯江</title>,<text>蒼然脩渚望。日暮榜人歌。白鳥烟中失。靑山水底多。撑篙防狼石。連笮犯高蘿。滃欝龍門色。明朝欲雨何。</text>
<title>寧陵忌辰感吟</title>,<text>松檜陰陰夜自垂。殿中雙燭晃虛帷。長廻玉輅南巡日。不見金戈北伐時。石馬如嘶春草立。祠官空望白雲悲。請看淸曉霏霏雨。悽愴皇靈降九疑。</text>
<title>反招魂</title>,<text>聞夫子之遠徂兮。厭下土而不居。乘靑丘而左轉兮。至東海而弭車。云閬風之仙鄕兮。固夫子之所廬。與列仙乎翺翔兮。又何懷夫故都。昔屈原之離散兮。巫陽招乎四方。夫子之專臺兮。云旣托彼東方。吾將舍巫陽而不用兮。望營魄而揖之。魂永世之所樂兮。羌逍遙而勿歸。遂爲之辭曰。魂兮無歸。東方可以托些。淸平之山。淑氣磅礴些。昭陽之水。五臺發脉些。九松影池。地靈欝蓄些。鵠卵邃室。古賢之息些。山川洵美。厥兆永卜些。玄窀旣閉。安體魄些。魂兮獨升。御廣莫些。洋洋東之。地盡國些。曰有大壑。何所積些。百川所敀。無朝無夕些。其大無外。漭瀁汨沒些。中有三山。鴻濛之所設些。六鰲之背。隨波上下些。山無四時。草木不謝些。玉堂金闕。其土琉璃些。列仙所宅。神光陸離些。魂兮欲居。曰孔宜些。南詳述永。四郞嬉嬉些。此皆子友。樂子之徠些。其下迎。龍駕雲旂些。相視而笑。子善歸些。帝府薄諐。昔降謫些。芒芒下界。汨五濁些。酒肉葷血。腥滿腹些。苦海無津。衝風薄些。前檣後楫。多滅覆些。子金其眞。今迺復些。汗漫之游。登白鶴些。絳節翠盖。從天樂些。鸞鳳翩。諧孔雀些。颯颯纚纚。導以東些。止于員嶠。敝貝宮些。芝田萋萋。琪樹玲瓏些。瓊筵迺肆。集羣眞些。羡門安期。司三神些。奔走四海。奇光之人些。雲綃霧縠。煜爚氤氳些。角䯻峩峩。珮紛繽些。炮鳳烹龍。劈翠麟些。雲璈合奏。廣庭些。飛瓊小玉。汎舞歌些。綽約婀娜。姱容多些。玉醴屢飛。衆賓酡些。羲和旣入。樂未央些。十洲多娛。匪一方些。鼂游度索。昔大荒些。追逐往復。極相羊些。窮乎東極。觀榑桑些。其桑萬里。上拂角亢些。繭大如甕。吐絲文章些。天鷄枝宿。司太陽些。子半振翼。海騰光些。六龍啣火。鎔金湯些。三躍而昇。兩儀白些。拍手絶倒。招龍伯些。頷摘夜光。龍之所惜些。千歲珊瑚。高百尺些。折以爲鞭。經斗上些。一氣周流。無所不放些。歸墟之西。大陸是望些。九郡在。其野千里些。峴首髣髴。昔所止些。翩然下之。睠夷猶些。城郭人民。儵千秋些。銅鍉白鳩。土歌流些。洛山崔岦。鏤板留些。鳴沙海棠。裊䥫笛些。鬼神狡獪。國島鑱畫些。叢石六面。臺繩墨些。三十六峰。丹書之不滅些。詰彼四仙。荒月日些。三日焉留。迺恍惚些。追蹤躡景。與古爲一些。寒松鏡浦。觀明月些。竹西歌吹。杳空碧些。靈乳蔚窟。攬白蝠些。神馬遵海。飆遠擧些。一往一徠。莫知其處些。怾怛之山。主人無竭些。金同盧偆。五十三佛些。善哉一時。下蓮臺些。曰賓東海。桃始開些。靑鶴子母。從崔嵬些。衆香如雪。自開闢徠些。火龍眞珠。萬瀑𥔀雷些。蓬萊元化。草猊回些。普悳縣空。䥫索百丈些。九龍深蟠。風雨往往些。一萬二千。毗盧爲長些。其上無物。游氣莽蒼些。東瀉一泓。水天蕩蕩些。頫視齊州。其大如掌些。三韓其中。又如一粟些。人老醯鷄。起滅朝夕些。孰爲富貴。孰爲貧賤些。何喜何怒。又何健羡些。擾擾百年。膏火內煎些。榮辱恩讐。其萬變些。夫子大笑。下土不聞些。歸帝之所。其鄕白雲些。璚樓十二。儼大君些。靈瑣沉沉。絡斗根些。東壁之府。鳥篆雲文些。子誥汝掌。通明咫尺些。霞帔月冠。鵠立穆穆些。星官四七。拍肩周旋些。嘑噏三光。上下于天些。麻姑首蒜。始桑田些。魂兮海山。澹忘歸些。無涯之期。杜一機些。其樂如彼。孰是非些。四方之中。東方㝡樂些。魂兮無歸。東方可以托些。</text>
<title>七月將孟權。舟下京江。遇法正船。卽同載三日。總得十餘首。</title>,<text>雙舸相逢燕子前。亦知萍水本無緣。凉風江漢今如此。去意鳧鷗共杳然。明月聞詩估客渚。深更移枕孝廉船。滄浪傲兀新秋興。小子高歌更扣舷。</text>
<title>宿紫津浦</title>,<text>明月黃驪客。微風北渚秋。菰蒲當宿處。楊柳覆空舟。更作梨湖泛。曾如甓寺游。浮家暮年計。長與友生謀。</text>
<title>宿紫津浦 附法正詩</title>,<text>露樹看無際。金波臥不驚。凉風數郡遠。深夜一船行。强疾猶人事。懷鄕共友生。星辰正西指。明發近秦城。</text>
<title>宿紫津浦 附孟權詩 改名禹相</title>,<text>終日孤舟到。秋湖凈不深。衆山無定態。何郡欲生陰。漸盡驪江色。遙歸纛島心。凉風始自好。踈雨莫相侵。</text>
<title>斗尾少泊</title>,<text>空濶滄洲對坐情。秋風又此漢陽行。龍門欲入深烟盡。斗尾初逢小雨生。遲日游魚無細浪。下江浮鳥有新聲。扁舟秖信篙師去。楮島蒼蒼一宿程。</text>
<title>斗尾少泊 附法正詩</title>,<text>蘋花淅瀝浦禽鳴。看盡危灘過郡城。細雨不妨篷底睡。微波時作岸邊聲。輕舟隨意同漁父。高枕談詩有友生。極望滄洲更寥闊。靑山西北夕陽明。</text>
<title>舟中暝思</title>,<text>楊根山氣綠。斗尾水烟深。一道開虛處。中流集遠陰。魚龍聞夜詠。江海足秋心。明日秦城近。紅塵恐不禁。</text>
<title>舟中暝思 附法正詩</title>,<text>路出楊根峽。烟波不辨洲。秋聲上國樹。人夢下灘舟。計吏隨仍老。家山望更愁。何時歸舊隱。攀結桂枝幽。</text>
<title>早行聯句</title>,<text>二水同舟去。三峰石盡來。朝烟齊在樹。秋日凈臨臺。客抱西征豁。京華北望開。何時更甓寺。魚鳥共徘徊。</text>
<title>楮島聯句</title>,<text>冉冉神京近。騰騰地勢豪。江山隨眼退。城闕去人高。濃淡多爲樹。虛明不欲濤。吾行共自在。鞍馬覺他勞。</text>
<title>楮島聯句 附孟權詩</title>,<text>靑菰漠漠渚雲生。鷗鷺蒼蒼引棹行。日暮灘聲隨客遠。雨晴山氣入秋明。衣裳淅淅風帆影。書劒蕭蕭水宿情。燈火漸繁烟樹近。亂峰多處是秦城。</text>
<title>𣰥島</title>,<text>舟近奉恩寺。京山滿㠶來。大江多曲折。孤島似徘徊。水氣人心遠。秋風郡國開。相携此去興。一上白雲臺。</text>
<title>舟中口號贈濟州書生</title>,<text>逢君江漢正初秋。去歲蒼茫自濟州。南斗六星搖積水。東風萬里入孤舟。雲深橘柚還家夢。地大詩書上國遊。四海悠悠皆是友。古今人事此津頭。</text>
<title>還齋</title>,<text>月溪帶雨宿楊根。驢蹇泥深北渚昏。又向山中幽晦處。實慚都下往來繁。雙雙白鵠朝陵樹。短短黃狐立水門。秋日秋懷薜蘿裏。新霜棗栗憶鄕園。</text>
<title>中秋同僚郞及鄰齋二郞。登淸心樓。要賞月。雲陰敗還。</title>,<text>四隻籃輿晩入城。淸樓待月興崢嶸。浮雲肯爲諸君事。着處深知造物情。銀燭秪憐人暗淡。紅欄不見水分明。此身天柱何由上。他夜江山任自晴。</text>
<title>渼湖早行聯句</title>,<text>日出收江霧。紅雲近洛城。叄差楮島見。歷落漢山明。如意孤舟去。迎人數鸛鳴。緇塵行恐染。水國有餘情。</text>
<title>齋中秋思</title>,<text>草木靑山暮。園陵白露秋。朝聞一鴈度。日見大江流。衰髮寧宜帽。歸心獨在樓。重陽又來日。孤興上原州。</text>
<title>法正不意見訪。卽歸。約以九日泝訪。悄然獨吟。</title>,<text>江漢同舟去。秋深事杳然。誰知楓葉後。更見菊花前。少歇穿林屐。催歸上峽船。二陵惆悵意。終日萬峰烟。</text>
<title>法正不意見訪。卽歸。約以九日泝訪。悄然獨吟。 其二</title>,<text>蟾江楓未落。秋色爾來時。更對寧陵客。新傳甓寺詩。孤舟亦老興。九日是前期。無限滄洲事。今年我輩爲。</text>
<title>寄公彥。謝昨日携歌者見訪林中。</title>,<text>洛陽歌客帶秋風。秋日來歌與子同。裊裊初聞哀動壑。依依已覺遠浮空。少留碧草西池上。獨送丹楓萬樹中。明日携登神勒寺。羽聲飛起滿江鴻。</text>
<title>贈歌者。李應泰。</title>,<text>當世歌豪李世春。十年傾倒漢陽人。靑樓俠少能傳唱。白首江湖解動神。九日黃花看甓寺。孤舟玉笛上蟾津。東游定得吾詩足。此去聲名又滿秦。</text>
<title>折聖休菊花。在手歸齋。</title>,<text>南山秋宿故人家。折得歸時黃菊花。肩輿緩入楓林去。笑向驪江白鳥誇。</text>
<title>寄聖休</title>,<text>昨夜君家宿。寥然山自空。踈燈菊花底。細月笛聲中。落帽還明日。開懷各老翁。寒齋歸獨坐。滿眼二陵楓。</text>
<title>九日江行</title>,<text>秋水驪州笛。蟾江半落暉。黃花客子老。九日故人稀。雲壁亭亭出。風帆杳杳敀。汀洲無數鴈。一一背船飛。</text>
<title>丹巖舟中</title>,<text>雲鴈飛飛水國秋。斜陽吹笛上原州。兩楓林三十里。靑山多在白㠶舟。</text>
<title>中江得法正書。日前已往忠州。悵然移棹。遂向丹浦。</title>,<text>高詠蒹葭溯峽流。書來君已入忠州。故人不盡山陰興。今夜誰同估客舟。素礫靑灘搖落日。輕雲急鳥向深秋。徘徊却望丹丘去。何處能無九日遊。</text>
<title>江川</title>,<text>日暮多灘峽。回舟意轉孤。淡濃山欲變。蒼遠水如無。亂石搜潛蟹。輕橈逐去鳧。吾行與秋色。渾是楚江圖。</text>
<title>夜入丹浦</title>,<text>輕舟𪚥口夜。如復入桃源。山月跳魚浪。楓林吠犬村。有歌時葦岸。聞笛定柴門。終日牽沙纜。今宵繫石根。</text>
<title>夜入丹浦 其二</title>,<text>白露滿船下。丹湖向月行。不知村近遠。惟覺水虛明。鴻鴈來多影。蒹葭拂有聲。到門應盡夜。如已動鷄鳴。</text>
<title>回棹望蟾江 懷法正也</title>,<text>蟾江杳何許。不見所懷人。烟遠回舟處。楓多隔夜津。片雲先鳥去。䕺嶂遂帆新。水急行難住。餘情滿白蘋。</text>
<title>至白巖聖猷下舟</title>,<text>君下西巖日暮舟。獨吹長笛向中流。數株楊柳陰陰處。猶見依俙立水頭。</text>
<title>聖約阻風。留三日別去。臨行口贈。</title>,<text>驪江客子聽秦鴻。不意端居見此翁。騎馬獨來黃樹下。繫船三宿白雲中。晩從山水多奇事。更覺文章有古風。明日孤㠶相送後。月溪烟雨杳西東。</text>
<title>驪江節婦歌五解</title>,<text>驪州獨柳家。昨聞哭夫聲。今朝哭聲絶。疋婦易捐生。</text>
<title>驪江節婦歌五解 其二</title>,<text>無兒可祭君。妾生何所望。君死有妻葬。妾死有兄葬。</text>
<title>驪江節婦歌五解 其三</title>,<text>今日旣卒哭。魂魄下從夫。地中千載人。秪得三月孤。</text>
<title>驪江節婦歌五解 其四</title>,<text>妾在一身輕。妾去三綱重。三綱一身持。泰山小於塚。</text>
<title>驪江節婦歌五解 其五</title>,<text>驪之水不絶。驪之山不磨。此是鄭氏葬。行者聽我歌。</text>
<title>寄法正</title>,<text>正作扁舟興。虛趨九日期。世無如意事。書到上灘時。楓菊孤秋色。江山倦我詩。剡溪還咫尺。回棹自然遲。</text>
<title>齋居無聊。不意德膺携李子伋。自大灘溯舟見訪。驚喜絶倒。仍同遊淸心樓。宿勒寺。翌朝。還登淸樓。別子伋。與德膺還齋。貫夫夜至打話。</title>,<text>日斜空谷響靑苔。何處君從竹杖來。皷棹丹書神馬石。尋鍾白㙮懶翁臺。漁樵一席三人老。江漢孤舟數日廻。秉燭共憐今夜短。石尤休遣布帆開。</text>
<title>德膺欲泝江川。省其外翁墓。不果。夜有感舊之作。余亦平生有渭陽之悲者。感和其詩。</title>,<text>聞君感舊作。前夜一欷歔。霜露原州墓。山河竹洞居。孤舟身草草。萬事鬂踈踈。終古渭陽淚。人情盡此如。</text>
<title>話大灘秋稅</title>,<text>楊子江田粟。看秋得幾包。凶年牛盡死。寒雨鴈多咬。妻暫聞船喜。鄰猶乞米交。湖中偏赤地。今歲羡圻郊。</text>
<title>德膺明日將歸</title>,<text>一官秋水近。三宿故人同。山味龍門菓。船詩甓寺楓。明朝上塩舶。百里信樵風。君到梨湖望。寧陵萬木中。</text>
<title>江上曉別德膺時炳子同舟下江</title>,<text>平生故人別。何處不宜憐。水國今他郡。秋風更老年。長安當落日。弱子付歸船。欲識臨江意。孤㠶去去前。</text>
<title>江上曉別德膺時炳子同舟下江 其二</title>,<text>掛席三間艓。吹簫十歲奴。秋風下江遠。進士此行孤。背送來舟盡。前隨去鴈無。瀟湘洞庭上。相送恨如吾。</text>
<title>復贈 月溪樵客。丁峯也。</title>,<text>黃驢秋水接於天。江漢歸人獨在船。楊柳渡頭知宿處。鸕鷀灘上望炊烟。他鄕白首還相別。落日朱欄更可憐。行過月溪樵採客。東游詩句駐帆傳。</text>
<title>上船</title>,<text>楊根歸客白雲邊。水國丹楓夜繫船。江漢亭中惆悵意。主人今去異當年。</text>
<title>夜坐感贈德膺</title>,<text>文塲紫閣憶聯翩。萬事今非卄載前。朝暮一經同皓首。京鄕十口又荒年。却來楊子江頭舶。初問忠州峽裏田。便欲卜隣偕送老。祠官何有買山錢。</text>
<title>聞月溪。有人奴丁峰能詩。自號月溪樵客。德膺將維舟相訪。寄詩招之。</title>,<text>月溪樵者有丁峰。湖海聞名願一逢。何代正無洪世泰。同時自愧李攀龍。賣柴朝得江船米。倚樹秋吟峽寺鍾。爲語寧陵寥落處。桂風蘿月好相從。</text>
<title>自神勒寺還。登淸心樓。別子伋。舟下楊花。</title>,<text>寧陵木葉向江飛。北渚離人帶夕暉。同上夜船尋寺宿。獨隨秋水下樓歸。垂楊解纜分初近。去鳥連帆望轉迷。君在滄波亦此意。山中相憶薜蘿衣。</text>
<title>自神勒寺還。登淸心樓。別子伋。舟下楊花。 其二</title>,<text>蘋花蘋葉露爲秋。才子東來水上游。馬石盤渦搖甓寺。龍門空翠落驪州。雙題絶岸千年㙮。獨返長風百里舟。行見玉泉南太守。爲傳相憶在滄洲。</text>
<title>樓上。見子伋在舟中。</title>,<text>東臺楓葉滿江秋。漠漠君乘下瀨舟。惆悵客中還送客。夕陽相望在高樓。</text>
<title>炳權同德膺。舟下京江。早出陵外送行。望至不見。始還。</title>,<text>霜曉臨江別。兒從父友西。上船離稍濶。留岸望逾迷。陵口木葉下。水烟飛鳥低。空齋獨歸後。惟與白雲棲。</text>
<title>炳權同德膺。舟下京江。早出陵外送行。望至不見。始還。 其二</title>,<text>東郡長爲客。西陵又送兒。眼窮江折處。心弱杖歸時。獨夜燈親我。深山飯與誰。童年更關念。猶仗故人持。</text>
<title>崔友歸寄詩子伋。述淸樓餘悵。</title>,<text>淸心樓上別。惆悵欲如何。素水連秋遠。靑山向晩多。相知片帆外。獨返二陵阿。崔顥又歸去。飄飄黃鶴歌。</text>
<title>子伋自陰竹再過淸樓有書。已夕。遣卒要入山伴宿。送炬候山門不至。明朝書報曉發船。</title>,<text>前度淸樓客。書來又在樓。知曾別處。江繫獨歸舟。夜火空相候。朝帆已不留。西陵咫尺地。猶作故人愁。</text>
<title>簡南益山 泰普</title>,<text>曾泊楊根峽內船。風波少處見神仙。金貂暎世有三弟。父子入山今四年。夜靜釣魚明月瀼。春深種黍白雲田。何當再過臨江宅。秋水蒹葭興杳然。</text>
<title>簡德膺</title>,<text>三郡名山五日看。東江秋盡向長安。相思幾處籚花渚。獨下千層竹節灘。估客樵人同水宿。靑楓白露滿船寒。寧陵別後添搖落。詩卷孤燈歲又闌。</text>
<title>齋前設虎網</title>,<text>木脫秋冬際。深更虎數行。階庭如有物。籬柵自多聲。疊網防虛處。添兵慰旅情。空山長鎖直。每臥憶秦城。</text>
<title>酧鄰齋金參奉幼春韻</title>,<text>頭陀苦行寓官名。隔嶺相望晝掩荊。錦石烟霜澄峽氣。蒼杉風雨亂江聲。低回斗米家仍遠。來往籃輿徑自成。明日空山獨怊悵。送君先作帝城行。</text>
<title>重陽前一日。登笠巖。</title>,<text>風急危臺野望平。蒼江夕氣接山城。鳥還微雨多閒暇。花近重陽更老成。海內不聞寬酒禁。天涯但覺感人情。可堪明日登高去。千里峰頭隔弟兄。</text>
<title>山夕</title>,<text>孤烟發茅屋。山犬吠蕭蕭。遠見楓林下。暮歸隣舍樵。</text>
<title>戲題軟障</title>,<text>草綠綾衫玉色裳。天桃䯻㨾學時粧。綵灰欲活春風面。只恐蛾眉笑髩霜。</text>
<title>戲題甓寺壁畫</title>,<text>洛陽東村梨花亭。麻姑家賣梨花酒。門前沽酒李仙來。錯吠靑毛千歲狗。</text>
<title>廣州途中</title>,<text>蒼藤一路怪禽飛。十里人家數處稀。日暮荳花山下徑。靑裙少婦摘禾歸。</text>
<title>雙嶺</title>,<text>西崦人家半落暉。蒼烟數點出柴扉。隔溪秋草依俙逕。黃犢知時獨自歸。</text>
<title>峽口所見</title>,<text>靑裙女出木花田。見客回身立路邊。白犬遠隨黃犬去。雙還更走主人前。</text>
<title>松坡渡</title>,<text>野店行人古戰塲。京江曉色望蒼蒼。孤舟鴈度丹楓月。兩岸鷄鳴白葦霜。長愧老年奔水陸。不禁秋氣灑衣裳。柴牛薍笠楊州客。又趁朝炊入漢陽。</text>
<title>箭串</title>,<text>華陽亭下草茫茫。一望先朝放馬場。枕野橋連千駄葍。繚垣石護萬株楊。空聞虜騎曾來牧。不用官蒭有許長。何似與民牛飽吃。滿郊春雨勸耕桑。</text>
<title>入城</title>,<text>三角山前木葉飛。上東門外雨微微。黃昏滿路樵歌起。盡望南山烽火歸。</text>
<title>東歸 二首</title>,<text>靑綺門前水驛賖。一官頭白厭京華。東歸舴艋秋風後。何處烟波不是家。</text>
<title>東歸 二首 其二</title>,<text>平丘峽路背京師。紅蓼花明水國時。轉入龍門山下去。此身行住白雲知。</text>
<title>溯江</title>,<text>淸曉京江斗柄寒。布帆東北溯長干。撑篙每避狼牙石。過峽初逢燕尾灘。嫋嫋高蘿垂翠壁。蕭蕭急鳥掠霜湍。舟前日出龍門頂。遠挹丹霞欲棄官。</text>
<title>月溪夜泊</title>,<text>女蘿靑壁帶黃昏。岸上漁家盡閉門。人在孤舟惟見月。地如三峽不聞猿。深秋漠漠臨寒水。一夜迢迢望故園。朗詠船頭招隱語。所懷樵者月溪村。</text>
<title>訪月溪樵者不遇</title>,<text>樵夫本住月溪西。朝趁南風渡月溪。繫石柴船空到客。無烟蘿屋獨留妻。滄江一路尋何處。嵐雨千峯望盡迷。且詠蒹葭回棹去。爲君磯上掃苔題。</text>
<title>月溪暮興</title>,<text>秋風浪湧響高灘。灘氣孤舟薄暮看。一樹丹楓搖不落。兩山蒼壁逼相寒。江間寂寞傷時晩。海內交遊隔歲歡。獨倚危檣吟九辯。女蘿微月上衣冠。</text>
<title>宿南蔚山 泰普 山莊</title>,<text>一宿山中客。山明出遠林。向前江路轉。回首洞烟深。鷄黍多眞意。圖書好古心。難忘歸馬上。數里自沉吟。</text>
<title>見頒新曆感吟</title>,<text>寧陵冬至後。新曆又乾隆。風雨堯蓂死。滄桑漢臘空。不看知歲盡。無用在山中。元日年年祝。皇靈得不恫。</text>
<title>簡洪參判聖源 重孝</title>,<text>丹丘元是羽人居。惆悵洪厓隔杳如。歲暮三看江上雪。秋來一送漢陽書。山寒桂樹攀誰與。驛近梅花寄莫踈。癡子到門如見我。慇懃留繫灞橋驢。</text>
<title>簡洪參判聖源 重孝 其二</title>,<text>高臥東山老侍郞。明時不是遠君王。百年兄弟門相對。五畒田園歲未荒。雲路幾人聯步武。滄洲餘日付文章。何由一馬安昌北。把臂論詩宿草堂。</text>
<title>簡洪參判聖源 重孝 其三</title>,<text>銀燭春城夜色遅。憶觀南北壯遊詩。萊州錦纜天連海。鐵嶺紅粧雪打旗。獨以風流傾一代。每慚詞翰許同時。統軍亭下書生恨。頭白窮廬只下帷。</text>
<title>簡洪參判聖源 重孝 其四</title>,<text>靑袍皓首出長安。五十初爲一命官。秋後菰蒲南國遠。雪中杉檜二陵寒。文章自笑虛名得。山水猶憐老眼看。一望雲泥還落落。空齋幽獨歲華闌。</text>
<title>簡洪參判聖源 重孝 其五</title>,<text>三南愁痛劇今年。草沒鵝湖數畒田。痴弟山中秋拾橡。老人廚下夕無烟。五升不足太倉米。一繦難求金谷錢。東峽送兒眞拙計。指揮全仗令公賢。</text>
<title>簡靈光洪使君君擇</title>,<text>飛舃下靈光。空君白玉堂。板輿雙在位。綵服六聯行。聽訟魚龍內。鳴琴橘柚傍。丹丘歲暮思。應復夢君王。</text>
<title>簡靈光洪使君君擇 其二</title>,<text>流民愁海國。循吏出經筵。荊棘停王稅。魚塩割俸錢。呻吟寧一境。報答正今年。行見治成日。璽書恩降天。</text>
<title>簡靈光洪使君君擇 其三</title>,<text>顦顇靑袍士。曾無一雨衣。衰年霑體苦。薄俗偕人稀。寒月愁頻出。春天擬遠歸。南州産楮地。官紙幾斤肥。</text>
<title>簡靈光洪使君君擇 其四</title>,<text>蠻紙東萊餉。君曾愛我詩。窮愁幾篇著。收拾十年遲。難飽雲孫癖。虛成墨子悲。風流九萬幅。能復學羲之。</text>
<title>簡洪致卿 處輔</title>,<text>城南片時面。非復向來人。各抱窮途恨。相憐老境身。峽雲深在夕。江雪凍無春。何日東游客。仙源一問津。</text>
<title>水橋輓</title>,<text>疇昔台光識浿中。文章許我石洲翁。公卿下士無今世。逆旅輕身見古風。遲日樓臺淸窈窕。綠陰旌旆靜玲瓏。都成一夢關河事。淚灑踈槐夕照紅。</text>
<title>水橋輓 其二</title>,<text>公如雪樹皎然輝。鵷序翺翔接武稀。遙握文衡臨玉塞。直回戎節上綸扉。蕭條隱几終年坐。縹緲騎箕一夕歸。劒履朝天更無日。丹旌今向海山飛。</text>
<title>水橋輓 其三</title>,<text>西都佳麗宦游嬉。相國惟曾淡泊持。宣化三年無曲宴。練光千首有新詩。輕裘緩帶歸何日。綠水靑山似舊時。從此外城門下士。淸流壁上拜名悲。</text>
<title>水橋輓 其四</title>,<text>布衣不直一文錢。浿上新聲樂府傳。齊唱東樓送客處。幾聞南浦采菱船。靑萍結綠誰增價。流水高山欲斷絃。惟與雲亭舊察訪。使家風韻話當年。</text>
<title>水橋輓 其五</title>,<text>曾投短剌郭南村。笑索驪江以後言。春水釣情凝甓寺。籃輿楓興落龍門。綠窓圖史猶千卷。黃閣衣冠已九原。明日都門萬人送。獨憑陵樹望神軒。</text>
<title>答法正</title>,<text>一宿丹丘事。依然久可忘。橋頭望更遠。馬上意逾長。歲莫山風急。書來雪夜狂。君何以花約。江月正多光。</text>
<title>答法正 其二</title>,<text>蟾江故人遠。相憶二陵前。明月蒹葭水。全家薜荔烟。每成燈下句。欲去雪中船。此歲看垂盡。蕭條各暮年。</text>
<title>得兩弟書</title>,<text>天涯吾二弟。垂老事多憐。橡拾三溪寺。詩傳百粤船。文章有窮鬼。租稅急荒年。歲暮東江上。心摧去鴈前。</text>
<title>除夕前一日。遣卒候法正。</title>,<text>除夕知明日。生涯問故人。名何海內滿。家獨雪中貧。白米高前市。靑烟盛四鄰。不無琴代杵。終奈甑生塵。縱任啼癡子。何緣慰老親。窮途同契濶。荒歲益酸辛。索稅如星急。徵錢似屋嗔。餞迎知底賴。凄冷料相均。寒夜思千里。微官繫一身。高堂衰已篤。薄祿養難伸。世事違初計。人情苦此辰。文章道俱厄。逼側歲將新。萬木孤燈暗。明朝兩髩銀。烹羊樂幾處。裹飯阻由旬。金帳繁華外。牛衣寂寞濱。雪雲浮雉岳。舟楫凍蟾津。仙鶴癯同調。梅花索數巡。回燈笑貧鬼。無酒祭詩神。但戢垂雲翼。誰霑涸轍鱗。待君靑翰舫。重泛上江春。</text>
<title>除夕雜詠</title>,<text>除夕年年不在家。雪山千疊對燈花。遲暮兩親今夜思。到來兒處是天涯。</text>
<title>除夕雜詠 其二</title>,<text>兄弟三人總轉衰。一年南北半相離。鷄聲忽起陵前樹。君是高堂歲拜時。</text>
<title>除夕雜詠 其三</title>,<text>經過閒谷已三年。敬子妻家寄可憐。寒盡山中無黍粟。槲籬蕭瑟歲時烟。</text>
<title>除夕雜詠 其四</title>,<text>公州鍮店亂山中。烟火無隣櫟木叢。今夕應兒新病起。雪江茅屋歲燈紅。</text>
<title>除夕雜詠 其五</title>,<text>無母常憐少女癡。兩兄新嫁父京師。燈前擲柶多羣從。獨作天涯面面思。</text>
<title>除夕雜詠 其六</title>,<text>一嫁三年隔李妻。書來每道憶爺啼。胭脂雪粉應傳去。新歲粧今趁曉鷄。</text>
<title>除夕雜詠 其七</title>,<text>生涯長托外家隣。別後凋顔想坐貧。官德記曾分柳器。能盛白餠待歸人。</text>
<title>除夕雜詠 其八</title>,<text>無母新婚十五嬌。去家千里度今宵。舅姑情劇憐兒態。應說爹來近歲朝。</text>
<title>除夕雜詠 其九</title>,<text>阿發經年尙未歸。城南風雪薄綿衣。今夜寥寥北山𪚥。𪚥𪚥𪚥𪚥𪚥𪚥𪚥。</text>
<title>除夕雜詠 其十</title>,<text>一封家信自韓山。無恙寒天進士還。阿運獨留同過歲。亂峰殘雪萬松間。</text>
<title>有感</title>,<text>孤居身世老多憂。死別茫茫已七秋。婚嫁半成諸子女。丘原新長短松楸。家貧菽水踈荒政。歲暮衣裳苦遠遊。萬木深山燈欲暗。更當今夜白添頭。</text>
<title>元日聞勤政殿受賀</title>,<text>舊宮臨法駕。新歲引鴻臚。聖筭家重慶。謙光史大書。八方恩及老。三統日居初。獨有周南恨。祠臣望屬車。</text>
<title>恭覩上元回駕</title>,<text>邦慶與年新。吾王今七旬。天顔如昔日。壽域有長春。端正鍾樓月。從容輦路塵。紗籠瞻望過。相告踏橋人。</text>
<title>崔北雪江圖歌</title>,<text>崔北賣畫長安中。生涯草屋四壁空。閉門終日畫山水。琉璃眼鏡木筆筩。朝賣一幅得朝飯。暮賣一幅得暮飯。天寒坐客破氈上。門外小橋雪三寸。請君寫我來時雪江圖。斗尾月溪騎蹇驢。南北靑山望皎然。漁家壓倒釣航孤。何必灞橋孤山風雪裏。但畫孟處士林處士。待爾同汎桃花水。更畫春山雪花紙。</text>
<title>送奏請副使洪侍郞聖源赴燕</title>,<text>龍頭老學士。象簡副行人。風旆都門曉。烟花異國春。但令臣節苦。無害使裝貧。忠信東萊日。知君已服鄰。</text>
<title>送奏請副使洪侍郞聖源赴燕 其二</title>,<text>草木詩三百。關河路四千。金繒又使者。禮義舊朝鮮。夕宿胡山霧。春經薊樹烟。丁當王事早。歸奏至尊前。</text>
<title>送奏請副使洪侍郞聖源赴燕 其三</title>,<text>莽蒼昭王國。行人此地哀。秋風有易水。春草滿金臺。羌笛燕兒弄。胡燈漢客來。中原百年事。相送一徘徊。</text>
<title>送奏請副使洪侍郞聖源赴燕 其四</title>,<text>西郊萬里別。落日動燕歌。許國身今老。亡胡歲已過。孤雲入京遠。芳草出關多。欲脫吳鉤贈。書生意若何。</text>
<title>送奏請副使洪侍郞聖源赴燕 其五</title>,<text>萬曆東征路。今君驅馬行。虹前望碣石。鴈下度長城。蕃騎春原獵。遼人戰地耕。三韓至今淚。憑灑向神京。</text>
<title>送奏請副使洪侍郞聖源赴燕 其六</title>,<text>蚊蚋人生愧。靑丘海一隅。如無萬里目。徒負百年軀。地濶巫閭野。天高柝木都。文章須壯觀。歸詑小方儒。</text>
<title>送奏請副使洪侍郞聖源赴燕 其七</title>,<text>丈夫持玉節。忨慨不爲家。出塞臨寒食。游燕未落花。鷰來應海外。雕沒是天涯。辛苦河源使。長年滯遠槎。</text>
<title>送奏請副使洪侍郞聖源赴燕 其八</title>,<text>王李高鳴後。中州近者誰。文章隨氣數。滄海限華夷。道在東方久。人生小國悲。鷄林商客購。留見北來詩。</text>
<title>送奏請副使洪侍郞聖源赴燕 其九</title>,<text>燕中近日事。消息每依俙。眞主來何晩。單于獵不歸。南京名藥絶。西㺚戰駒肥。海外吾垂老。河淸願恐違。</text>
<title>送奏請副使洪侍郞聖源赴燕 其十</title>,<text>臣在寧陵眞。常時泣孝宗。金盤聞賜劒。雲路望乘龍。象設臨江漢。香烟繞檜松。送君悲更甚。明歲甲申逢。</text>
<title>又追贈三絶</title>,<text>紅粧歌舞浿江頭。君去花時正汎舟。浮碧練光佳麗地。故人何處不曾遊。</text>
<title>又追贈三絶 其二</title>,<text>長林渡口上官船。船上留詩憶去年。君見我詩如見我。相思楊柳滿江烟。</text>
<title>又追贈三絶 其三</title>,<text>聲如哀玉牧丹歌。四十三州冠綺羅。明月大同江上夜。關山一曲聽如何。</text>
<title>寄黃上舍載之</title>,<text>驪江千里憶黃生。聞道移家住外城。南浦畫船浮碧月。舊遊何處不關情。</text>
<title>又答副使留贈韻</title>,<text>秋風壯士去時虹。碣石依俙素練空。今日送君非易水。寧陵愁望漢江東。</text>
<title>又答副使留贈韻 其二</title>,<text>高麗使者氣如虹。此去燕南酒肆空。風雨悲歌靑石嶺。孝宗遺恨滿遼東。</text>
<title>踏橋後。戲寄權仲範。</title>,<text>鍾樓憶踏可憐宵。月下瑤臺信寂寥。但使赤繩緣早結。鵲橋應是廣通橋。</text>
<title>南鄰夜集。拈韻共賦。</title>,<text>野人詩興北山雲。聲價何曾直一文。洞口踈鍾知夜盡。樹間微雨入春分。白頭隣社隨閒姓。靑眼今年見數君。怊悵孤舟相憶處。二陵寒食雜花芬。</text>
<title>南鄰夜集。拈韻共賦。 其二</title>,<text>黃驪客子隔年還。北里淸明上已間。燈下故人驚白髮。病中芳草憶靑山。何妨意到時時往。自喜官微事事閒。別後莫忘今夜會。看花得句寄江關。</text>
<title>南鄰夜集。拈韻共賦。 其三</title>,<text>楊柳微黃二月初。北營流水繞君居。鷄聲不覺春燈畔。燕子應來夜雨餘。明日東歸靑翰舫。故山南望白雲廬。新知莫道今千里。江樹含情兩地如。</text>
<title>題朝雨卷贈人</title>,<text>朝雨爲君來。暮雲知何處。春風吹我夢。一向巫山去。</text>
<title>復贈</title>,<text>君作誰家雨。朝朝解浥塵。郞如渭城柳。不許濕他人。</text>
<title>復贈 其二</title>,<text>朝雲與暮雨。夢中元一身。朝暮古今異。神女亦好新。</text>
<title>復贈 其三</title>,<text>寄語陽臺雨。君應識暮雲。幽人不成夢。媒與作慇懃。</text>
<title>又贈</title>,<text>巫山朝雨旣隨君。朝雨同時有暮雲。遣雨媒雲知不惡。乞將雲雨好平分。</text>
<title>出京 二月十五日</title>,<text>靑門黃柳短絲輕。二月孤舟背漢京。爲是寧陵寒食近。廣津微雨掛帆行。</text>
<title>宿平丘</title>,<text>小店平丘驛。柴門夜近江。遠號雲水鴈。深吠櫟林狵。獨望多烟處。難眠有月窓。明朝上船去。愁問大灘瀧。</text>
<title>曉發斗尾</title>,<text>斗尾山深聞杜鵑。兩三村店入蒼烟。行人起看滿江月。陵卒尋呼上水船。馬嶺不知雲木外。龍門稍辨柁樓前。黃驪歷歷東歸路。日出波平去杳然。</text>
<title>舟中望月溪。憶兪君客中。</title>,<text>牛川東北月溪斜。日暮孤舟望轉賖。九十九峰烟雨處。知君臨水主人家。</text>
<title>宿二水村</title>,<text>杳然江氣夕。宿處數家隣。明月靑山郡。孤舟寒食人。風烟入鄕夢。楊柳憶京春。自笑滄波裏。年年來往頻。</text>
<title>宿二水村 其二</title>,<text>商帆逆水畏東風。十二灘頭雨氣濛。看盡朝山暮山去。孤舟三宿春江中。</text>
<title>曉起入船</title>,<text>灘聲月色使人愁。一夜江邊堪白頭。鷄後風來艄子語。垂楊籬下解行舟。</text>
<title>發牛川</title>,<text>終日鳧鷖在我傍。漁歌處處出垂楊。春陰二月連三月。客路濱陽接漢陽。雨歇江開南北垞。風生席正後先檣。明朝解纜寧陵下。不到愁湖興已長。</text>
<title>哭沈聖休 宜禎</title>,<text>與子同壬辰。東來有至親。死生眞一夢。談笑卽前旬。四女空山哭。孤魂淺土春。更聞埋廟主。悲不動何人。</text>
<title>寄法正</title>,<text>雲樹蒼蒼鴻鴈回。隔年懷抱幾時開。二陵寒食客初返。三峽孤舟君不來。春水方生前夜雨。游魚多上下江雷。故人如有山陰興。知我明朝在釣臺。</text>
<title>謝南養五 泰普 餉烟茶山藥</title>,<text>山藥烟茶餉十斤。奴來百里絶慇懃。開凾寒食山中雨。滿裹龍門石下雲。蒸爛雪肌知去濕。吸多金葉喜生芬。更聞欵段前期在。勒寺淸樓好待君。</text>
<title>寒食明日。法正浮舟來訪。拈韻夜賦。</title>,<text>吾友四十里。浮江訪直廬。山深隔年話。船已入春書。杉雨微初罷。花風緩有餘。此時多病甚。相別若爲居。</text>
<title>寒食明日。法正浮舟來訪。拈韻夜賦。 其二</title>,<text>江上過寒食。寥寥忽有君。山靑一夜雨。帆濕亂峰雲。魚菓回燈勸。鼪鼯隔樹聞。明朝莫言去。三宿始應分。</text>
<title>寒食明日。法正浮舟來訪。拈韻夜賦。 其三</title>,<text>春興蟾江客。樵風始半帆。分烟過郡柳。與雨入陵杉。山水能相對。衣冠已不凡。花時魚漸大。携爾坐西巖。</text>
<title>寒食明日。法正浮舟來訪。拈韻夜賦。 附法正詩</title>,<text>不說祠官薄。留賓寒食初。便身有凈几。滿眼盡奇書。輦路春山秀。齋廚古木踈。明朝花事盛。料理笠巖車。</text>
<title>寒食明日。法正浮舟來訪。拈韻夜賦。 附法正詩 其二</title>,<text>合沓靑山路。重來秖爲君。柳陰多似雨。陵色盡生雲。野態憐眞率。詩愁許細分。難將今夜意。說與世人聞。</text>
<title>寒食明日。法正浮舟來訪。拈韻夜賦。 附法正詩 其三</title>,<text>客路分靑嶂。叄居隱亂杉。多時同藉草。來日獨歸帆。野水生茅浦。烟花滿笠巖。留連有餘興。別後待情緘。</text>
<title>敍別</title>,<text>春望如烟眼倦開。淸樓隔水是東臺。故人門外蟾江漲。寒食舟中燕子來。垂老風光未可負。異方迎送一何催。明朝疋馬鵝湖去。君亦黃驪首重回。</text>
<title>敍別 附法正詩</title>,<text>辛夷花落杏花開。黃鶴山人駕艇來。老興自成長短詠。淸齋不用淺深杯。內州山水渾如畫。西海衣冠自古才。却恨春芳猶未歇。鵝湖一馬載君回。</text>
<title>敍別 其二</title>,<text>黃鶴山人來別我。東風吹馬向天涯。遠遊經歲猶懷祿。多病今春始到家。嬌蝶啼鶯滿陵樹。浴鳧飛鷺繞江花。知君舴艋孤吟興。怊悵烟波萬里賖。</text>
<title>敍別 附法正詩 其二</title>,<text>龍門細雨落燈花。明日城東客路賖。二月浮天皆是海。一身如燕始還家。詞人骯髒名逾大。官事蕭條髩始華。獨有西湖佳麗色。慇懃携向卯君誇。</text>
<title>聞法正無船不發。夜赴淸樓。</title>,<text>鴉軋籃輿暝出山。陵軍雙炬萬松間。雲霞遠沒驪州樹。星斗平垂燕子灣。聞道故人舟不發。欲於江閣宿將還。羇游未害祠官薄。自覺春來身事閒。</text>
<title>同法正。夜登淸樓。聽敎坊新樂。作別。</title>,<text>高樓銀燭絳紗迷。一郡人家楊柳堤。正對江山如書裏。忽聞歌吹似關西。朱欄客繫孤舟遠。北斗天垂兩岸低。明日獨歸陵樹下。洞門愁聽子規啼。</text>
<title>同法正。夜登淸樓。聽敎坊新樂。作別。 附法正詩</title>,<text>長林暮色遠萋萋。碧水紅欄望轉迷。老子欲歸三峽外。故人相送二陵西。江山寄傲春方好。歌舞留歡月未低。別後淸遊能憶否。慇懃問訊白雲溪。</text>
<title>同法正。夜登淸樓。聽敎坊新樂。作別。 其二</title>,<text>朝別山中各悵然。逢君又是郡城前。黃昏月細臨江閣。二月風多逆水船。浮世親朋頻聚散。異鄕簫皷暫留連。夜深始下西樓去。頭白花時强不眠。</text>
<title>同法正。夜登淸樓。聽敎坊新樂。作別。 附法正詩 其二</title>,<text>羞將衰醜傍華筵。強作招邀學少年。艶曲只堪傳樂府。淸樓應是有前緣。花開雷雨東關樹。月送菰蒲半夜船。珍重風流申石北。黃驪佳節好留連。</text>
<title>同法正。夜登淸樓。聽敎坊新樂。作別。 其三</title>,<text>嶔崎五十布衣丁。海左詩名海內聽。尙與漁樵分白石。偶因鷄黍下玄亭。二陵寒食花初發。三月孤舟水盡靑。從此風光日日好。等閑來往學浮萍。</text>
<title>別後更登淸樓</title>,<text>城上朱欄更岸巾。夕陽離思不勝新。非無昨夜聞歌地。已是東關隔水人。兩岸江山渾欲雨。二陵雲木半開春。詩愁滿目傷頭白。可是孤歸寂寞濱。</text>
<title>別後更登淸樓 其二</title>,<text>詩人鶴同姓。仙氣滿江樓。秖愛靑衫客。頻來白㙮州。夕陽多別處。春草暎歸舟。花裏東湖上。何時欲再遊。</text>
<title>三日馬上有懷</title>,<text>三月三日草靑靑。杜宇行人江上聽。前路郡城曾別處。不堪風雨晩冥冥。</text>
<title>寄靑海新府伯韓仁叟</title>,<text>關王廟下靑靑柳。此地勞歌昨日聞。獨向薜蘿深盧去。數爲關塞老年分。依俙草色楊州路。想像人情鐵嶺雲。斗尾月溪今夜客。如何對月不思君。</text>
<title>寄靑海新府伯韓仁叟 其二</title>,<text>山川去去極蕭條。皁盖天涯一望遙。五月烝風嘶磧馬。六城黃日下雲鵰。始登明日咸關嶺。應度今朝萬歲橋。禁闥歸來三考滿。邊霜直恐鬢毛凋。</text>
<title>寄靑海新府伯韓仁叟 其三</title>,<text>從古邊城長吏尊。民情無路到君門。塞田黍粟宜輕稅。關邑蔘貂每有言。王氣今開豐沛地。人烟舊絶女眞村。知君上府多新政。不負丹墀引見恩。</text>
<title>寄靑海新府伯韓仁叟 其四</title>,<text>行者何如送者心。靑門前路想愔愔。關山北望雙魚斷。舴艋東歸萬木深。人世不能無聚散。宦途何必間昇沈。蒼茫馬首長安路。秋後君家倦更尋。</text>
<title>寄靑海新府伯韓仁叟 其五</title>,<text>開拓先朝壯北關。臺隍萬里豆江環。蕭條靺鞨千年後。莽宕風沙六鎭間。我友今爲靑海伯。書生不見白頭山。三淵小國奇男子。七十騎驢出寒還。</text>
<title>聞北信復寄</title>,<text>獨携病子遠之官。五月關山行路難。快閣臥猶增苦惱。撥書聞已報平安。咸關鐵嶺輕鞵度。朔野東溟縱目看。摠是君恩兒亦得。壯游憑藉豁憂端。</text>
<title>聞北信復寄 其二</title>,<text>西關歸轉北關行。仙吏風流到處情。靑海雲沙城外繚。紅粧弓矢馬前迎。夕烽來小黃楡塞。明月遊多細柳營。錦帳新人誰媚嫵。浿江難記別時盟。</text>
<title>笠巖觀漲</title>,<text>三月江城一注餘。試憑高處住籃輿。山林濯盡無遺滓。滄海通同入太初。河伯望洋眞自失。祝融停轡欲何居。廣陵八月觀濤客。䟽寫幽憂勝我無。</text>
<title>新晴</title>,<text>終夜空齋苦雨聲。東峰日出喜初晴。新開洞裏靑天凈。各據杉顚白鵠明。三伏煩蒸添客病。一時踈暢見人情。晩來木屐巡山去。自覺林間四體輕。</text>
<title>山夜</title>,<text>黃昏陵卒掩松關。百慮乘閒在夜山。如有虎來風雨裏。時聞鵲噪樹林間。深深此峽身何置。落落西湖夢始還。三夏寂寥人事外。今年日覺損容顔。</text>
<title>送通信使徐學士槎行 代人作</title>,<text>三百周詩誦孔門。萊州八月問河源。樓船獨坐靑天外。江戶深窺赤日根。海怪東趨從事檄。蠻王西拜聖朝恩。歸裝肯帶黃金氣。使者今行國體尊。</text>
<title>山響齋。用東人韻。與洪光國同賦。</title>,<text>驪江昨別淸心樓。暫下靑蘋纛島舟。我欲荷衣歸內浦。君乘騘馬自忠州。詩人白髮俱微祿。帝里黃花又一秋。明日幸無風兩事。北營高處散羇愁。</text>
<title>山響齋。用東人韻。與洪光國同賦。 其二</title>,<text>天空露下鴉翻城。萬戶黃昏砧杵聲。觖月未高園裏在。寒花無數客中生。十年不作重陽會。垂老同悲四海名。江浦蕭條相別後。可憐今夜憶秦京。</text>
<title>山響齋。用東人韻。與洪光國同賦。 其三</title>,<text>琴臺別後歲時經。今夜都門眼始靑。封事罷回西省月。祠官對坐土林星。趨庭不得雙鳧舃。去國惟存一草亭。明日黃驪同皷枻。烟波相待故人丁。</text>
<title>九日夕。訪洪而憲 翰輔 墨洞旅舍。</title>,<text>九日南山下。長安不是家。空堦近明月。白露下黃花。水國孤舟別。詩人暮景斜。同君一夜語。猶勝隔天涯。</text>
<title>與而憲更和得詩字</title>,<text>秋水蒹葭意。他鄕蟋蟀時。能無風雨事。同賦菊花詩。四海名何用。三年面各悲。今宵難着睡。遮莫漏聲遲。</text>
<title>與而憲更和得詩字 其二</title>,<text>紫閣論心夜。朱絃繞白雲。從來詩有道。不可世無君。帝里稀相見。秋風又欲分。東歸過法正。佳句住帆聞。</text>
<title>夜深。旣明省吾兄弟。李士賓來談詩。</title>,<text>東嶽詩壇近翠微。團團叢菊露盈衣。文章一代諸君妙。水石長安此地稀。白首踈燈聞皷坐。丹楓明月隔墻歸。朝來已作依俙事。城北城南各掩扉。</text>
<title>而憲自都下歸忠原。歷訪山中。</title>,<text>君繫丹楓峽裏舟。寧陵詩興不勝秋。却忘東郡三年別。更似南山九日遊。落木隨帆敀甓寺。片雲爲雨入忠州。可憐來日臨江送。萍水人生共白頭。</text>
<title>與而憲同登笠巖</title>,<text>藤蔓楓根暗釣臺。陵前秋色古城隈。江空白鳥分明見。野濶靑山宛轉來。落日他鄕同望遠。老年高處易生哀。知君別後相思句。明到忠州菊盡開。</text>
<title>與而憲同登笠巖 其二</title>,<text>東巖晩向薜蘿尋。木末樵歌山自深。蒼鼠獨來還古逕。白雲無遠在前林。江間嫋嫋秋風氣。日暮迢迢客子心。各據老松仍不去。但逢幽處一微吟。</text>
<title>齋中夜賦言別</title>,<text>江上秋風日日凉。蒹葭暮色起蒼蒼。白雲持我在空谷。明月與君來遠方。落葉長安故人少。靑山四郡去舟長。東歸散髮滄洲水。扣枻歌中憶寢郞。</text>
<title>齋中夜賦言別 其二</title>,<text>大江東去遠。秋日送君歸。落葉人衣下。孤舟水岸遲。語難三宿盡。心在兩州知。若到相思地。同看此夜詩。</text>
<title>齋中夜賦言別 其三</title>,<text>驪州未歸客。送客又忠州。漠漠魚龍夜。深深草木秋。文章窮此路。妻子望歸舟。同是男兒淚。如何不欲流。</text>
<title>齋中夜賦言別 其四</title>,<text>地僻雲山夜。人歸水國時。烏鴉各已定。蟋蟀有何悲。友道窮相感。秋風老益知。明朝陵外路。流水爲君遅。</text>
<title>齋中夜賦言別 其五</title>,<text>東南諸子隔。貧賤幾人逢。與爾得三宿。此山深萬重。風泉來遠壑。雲火傍寒松。何日扁舟去。中原處處從。</text>
<title>齋中夜賦言別 其六</title>,<text>多病三年客。登樓九月湖。水寒回鴈鶩。山落嘯鼪鼯。此地君將去。明朝我益孤。早知終有別。怊悵不能無。</text>
<title>齋中夜賦言別 其七</title>,<text>君家騘馬客。聞道入長安。白首猶貪句。孤舟不受官。菰蒲門逕接。魚鳥弟兄寒。今日秋風起。前期有月灘。</text>
<title>絶句</title>,<text>彈琴臺下一悲歌。秋水靑靑倒女蘿。君去舟中吊山鬼。至今猿鶴戰場多。</text>
<title>又贈六言</title>,<text>二陵秋夜江上。三峽歸人雨中。惆悵孤舟欲別。西風不作東風。</text>
<title>曉起送行。至洞口卧松下。臨分口號。</title>,<text>三宿山中去。別時猶悵然。蒼蒼曉靄裏。送至臥松前。</text>
<title>送行獨歸</title>,<text>霜曉陵前去住心。遠看騎馬出楓林。依俙獨返溪橋路。此後靑山更覺深。</text>
<title>別後</title>,<text>空山送人後。獨坐覺吾深。流水回回洞。鳴風颯颯林。終朝如失物。三日始爲心。君亦中原路。寧陵望不禁。</text>
<title>待法正不至登舟</title>,<text>江上歸帆半日留。故人消息隔原州。夕陽欲盡楊花口。紅樹靑山獨去舟。</text>
<title>楊根夜懷</title>,<text>歸舟明月泊楊根。岸上來尋曲棗門。正憶原州丁進士。去年同宿此江村。</text>
<title>將還驪州。聞法正以今日入京。</title>,<text>我欲驪州去。聞君入漢陽。燕鴻曾不待。江海極相望。碧樹新颸遠。靑菰晩水凉。迢迢廣陵渡。船上所懷長。</text>
<title>洞口憶而憲</title>,<text>忠州紅樹碧江悲。此去君多馬上詩。如今獨木橋邊路。憶送靑袍出洞時。</text>
<title>忠州途中</title>,<text>亂峰當落日。行路復深秋。林雨如無野。江烟不見舟。悠悠傍水國。漠漢向忠州。今夜琴臺北。靑燈共白頭。</text>
<title>靑龍夕望</title>,<text>蒹葭九月露霜寒。悵望幽人在月灘。白馬凉天嘶古道。靑龍落日射哀湍。孤烟樹雜猶知處。遠水山多不見端。聞說嘉興纔十里。爲君行路雨中難。</text>
<title>月灘夜坐</title>,<text>忠州今夜席。賓主共依俙。風雨悲秋盡。江山得友稀。吟傳別後句。勸解濕來衣。到處柴門興。扁舟欲不歸。</text>
<title>月灘夜坐 其二</title>,<text>寧陵別時約。今繫月灘船。燈火初更後。柴門十載前。樹多秋自雨。江入夜爲烟。明日還相憶。諸君不可眠。</text>
<title>北倉暮歸</title>,<text>南州十月客。一騎大江東。小聚遙將夕。寒林盡自風。離離匏繫白。歷歷杮攢紅。寥落鄕園事。征雲極目中。</text>
<title>後夜惜別</title>,<text>彈琴臺北月灘西。秋雨冥冥夜氣凄。十載忠州人再到。明朝京國路還迷。菊花山裏悲虫語。楓枼籬前悵馬嘶。何日扁舟同法正。慇懃訪我二陵棲。</text>
<title>後夜惜別 其二</title>,<text>寧陵前路雨飛飛。怊悵行人淚滿衣。黃草原頭終日去。白雲江上望君歸。窮憐一代文章盛。老覺長安故舊稀。從此綠蓑靑箸笠。任將吾道付苔磯。</text>
<title>後夜惜別 其三</title>,<text>一鄕于勒是前身。千載風流又季眞。白首官如江水澹。靑山家有菊花貧。菰蘆隔浦多名士。鰕菜同舟盡野人。分與半江魚鳥興。老年安得此爲鄰。</text>
<title>渡江</title>,<text>蒹葭秋水木蘭舟。寒雨行人欲渡愁。樹裏柴門相送處。隔江騎馬更回頭。</text>
<title>英竹馬上</title>,<text>回頭不復見忠州。滿目丹楓碧石秋。英竹江邊去去路。夕陽西下水東流。</text>
<title>途中夕望</title>,<text>行人暮漸息。始見水鄕烟。東郡知何處。今朝已渺然。秋深荒野外。身小大江邊。懷抱隨征鳥。先於溯峽船。</text>
<title>牧隱舊居</title>,<text>夫子韓山人。胡爲黃驪客。麗氏旣訖運。忠臣寧免厄。圃隱死社稷。冶隱歸山澤。孰立前王子。此罪公亦謫。龍馬窟南邊。於焉卜新宅。開門大江水。對神勒石。空門懶翁友。野航從日夕。禪義了死生。劫數窮變革浮天龍門勢。衰世峙相敵。謀臣抑過慮。山斗中自坼。元精返枯村。異方傳㝢跡。文章有不廢。曠代江河白。吾先李氏出。舊業崇文闢。風流稼牧遺。歲月桑梓覿。爲官適玆土。俛仰倍疇昔。皷柁沿素渚。登墟傷翠麥。却望東臺去。徘徊雙古栢。高僧又不見。江月滿樓寂。</text>
<title>過淸心樓。望太守登樓。</title>,<text>楊柳千家盡繫船。春風水濶郡城前。樓頭太守雙吹角。樓下人看畫裏仙。</text>
<title>寒食日。過辛禑墓。</title>,<text>春草驪陵對夕暉。行人駐馬欲沾衣。何曾社稷無興癈。不必辛王問是非。崔瑩赤墳藏血遠。文忠白骨有魂歸。原頭咫尺平民塚。寒食烏鳶上下飛。</text>
<title>寒食日。過辛禑墓。 其二</title>,<text>三韓基業半千年。野土于今萬事憐。運去君王無短碣。春來封域入新田。龍鱗欲問元耘谷。馬鬣誰聞鄭道傳。滿月臺墟曾過客。更歌秋草夕陽前。</text>
<title>憶京春</title>,<text>紅杏初飛白岳村。辛夷欲發孟家園。驪江寒食東歸客。啼鳥聲中獨閉門。</text>
<title>辭陵</title>,<text>香火三年職。衣冠萬古原。君臣如便訣。翁仲欲何言。惻愴瞻松栢。徘徊出廟門。願隨寒食使。重奉太常樽。</text>
<title>望陵</title>,<text>西嶺將回處。喬山更望情。白雲羊馬遠。蒼檜鸛鵝明。自是三年地。難爲此日行。隔林臣始去。相送鳥多鳴。</text>
<title>別驪江</title>,<text>驪湖漫浪已三年。魚鳥猶知石北船。今日簿中初準仕。向來桑下枉留緣。關情故舊皆難別。滿目江山又可憐。王渚孤舟遲不發。夕陽回首二陵前。</text>
<title>發船</title>,<text>寒雨踈烟峽口秋。客行西去水東流。楊驪赤樹多緣渚。江漢靑山盡在舟。殿最雖完三歲仕。衣冠永隔二陵遊。此身終把滄洲釣。知我前期有白鷗。</text>
<title>過葛山</title>,<text>江上楊根郡。濛濛若在空。鳥飛靑嶂內。吏散白雲中。太守漁樵隱。山氓黍粟豐。迷源深幾許。吾欲問淳風。</text>
<title>夜泊古縣前店</title>,<text>崩岸維舟古癭槐。主人叱犬木扉開。市橋漁火三更在。村港樵風五兩迴。江峽生涯聞話細。荻花秋色有聲哀。無眠起傍鄰船月。誰是袁郞詠史才。</text>
<title>舟中</title>,<text>寧陵朝上賣薪舟。兩岸風烟楊廣州。細雨濕帆聊不惡。終年皷枻亦何愁。牛歸古峽茅茨夕。雀噪空田黍粟秋。便欲移家此間住。漁樵生理付悠悠。</text>
<title>月溪</title>,<text>寒雨丹楓暗客船。硤江喧急下牛川。鸕鷀飛去不知處。南北靑山盡是烟。</text>
<title>江亭十家</title>,<text>問爾江上鷗。曾見韓相國。鷗不問主人。愛泛春波色。</text>
<title>江亭十家 其二</title>,<text>暄日糓雨後。農人齊出野。田疇一時新。遠望無上下。</text>
<title>江亭十家 其三</title>,<text>凌陰漢江氷。三尺琉璃滑。氷丁入水寒。炎天不解渴。</text>
<title>江亭十家 其四</title>,<text>春雨下桑田。采采歸向夕。公蠶旣飽眠。餘葉野人摘。</text>
<title>江亭十家 其五</title>,<text>渡頭返照時。爭渡多諠語。紛紛何日已。盡入城中去。</text>
<title>江亭十家 其六</title>,<text>江樹漸冥冥。連村燈火起。夜深始稀踈。繁星獨在水。</text>
<title>江亭十家 其七</title>,<text>層層菓州山。高下滿山花。春來江上望。十日不還家。</text>
<title>江亭十家 其八</title>,<text>小網隨大網。搖艇入垂楊。捕魚歸來曬。籬間多夕陽。</text>
<title>江亭十家 其九</title>,<text>深深紫霞洞。薄暮一僧歸。遙見寺後峰。隱約聞鍾微。</text>
<title>江亭十家 其十</title>,<text>南去北來人。平野極杳杳。今古長如此。始知閒者少。</text>
<title>入都門 春草亭在廣津</title>,<text>春草亭前落帆摧。船頭騎馬雨中來。三年綠水靑山事。一入都門滿面埃。</text>
<title>海月樓</title>,<text>萬里河源使。三更海月樓。雲帆宿簾箔。仙路接瀛洲。天地吾身小。虛空夜氣浮。憑欄久自失。明日上孤舟。</text>
<title>海月樓 其二</title>,<text>戍樓笳皷夜深聽。南望浮天萬里溟。使者明朝身似葉。耽羅終古國如萍。長留徐市舟中月。欲下田橫島上星。蠻貊敢言忠信素。鱷波利涉賴君靈。</text>
<title>登舟</title>,<text>臣自辭朝後。都門卽濟州。一身今許國。萬里始登舟。海色開陰雨。君恩得壯遊。靑袍柁樓上。方信百年浮。</text>
<title>登舟 其二</title>,<text>興化門前登一騎。揚鞭三日到南溟。敢將衰病辭王事。此去風波仗國靈。海外山開宛馬窟。天邊槎犯老人星。與君頭白玆游壯。全勝樓船過洞庭。</text>
<title>向蘇安島</title>,<text>同舍金吾白首緣。長風共上濟州船。魚龍氣靜移文後。天地端空掛帆前。行見春分南極老。乞來靈藥漢拿仙。三山二叟翺翔興。歸詑東廳八少年。</text>
<title>宿蘇安島</title>,<text>淸絶蘓安島。船頭望白沙。入林無海色。經麓始人家。商舶春通米。村盤夕有鰕。夜聞官吏語。官稅到天涯。</text>
<title>發蘇安</title>,<text>長風一千里。極目水如藍。日月行無外。鵾鵬力盡南。蓬瀛元此地。秦漢昔空談。嶽頂春分夕。明星我可探。</text>
<title>出白道</title>,<text>耽羅萬里行。王命兩書生。誓海魚龍遁。登舟皷角鳴。倚檣分子午。看日卜陰晴。曰道靑山外。茫然不復驚。</text>
<title>至半洋望漢挐山</title>,<text>靑靑天水有無間。使者孤舟向百蠻。一片白雲南極外。艄工道是漢挐山。</text>
<title>大洋舟中</title>,<text>長風萬里送樓船。海外名山也宿緣。但見帆前生日月。始知天下有神仙。珊瑚釣渚多紅實。橘柚人家盡綠烟。使者今行何所得。文草滿載遠游篇。</text>
<title>入港望耽羅</title>,<text>試望耽羅入港時。瀛洲萬古得名疑。山高雪色遙常見。土黑人家近始知。雖有師襄曾入海。豈眞夫子欲居夷。炎蒸瘴癘天荒地。逐客從來見處宜。</text>
<title>入島</title>,<text>千里雲帆半日風。落來翻是濟州東。籃輿候岸三官吏。皮服迎船百歲翁。舊貢明珠沈水底。今年白雉出山中。極知聲敎南漸海。王命尋常一葦通。</text>
<title>入防營</title>,<text>鑼皷喧喧下瀨聲。船頭羽笠助防迎。日明漁浦紅蛟舞。春入蠻山白雉鳴。虛放大宛天馬種。尙傳崔瑩荻灰城。于今聖代輿圖壯。一帆書生萬里情。</text>
<title>下浦 島入以留舘。侯風爲下浦。</title>,<text>靑雀裝船下浦新。夷歌田皷日南春。嵐烟峒散千蹄馬。榕橘村多百歲人。秦漢茫茫何世界。高梁草草舊君臣。年來試問無風雨。消息明時報海濱。</text>
<title>望漢拿山吳體</title>,<text>山出三州拱天文。帝座常時呼吸聞。穆王八駿應渡海。麻姑一鹿今留雲。銀臺咫尺不可到。藥草慳秘何由分。南極老人若堪摘。北歸吾將持贈君。</text>
<title>留舘 以上。遭颶以前作。</title>,<text>人間曾見漢挐圖。身到東南各一隅。三郡樓臺浮蜃氣。百蠻風雨立鯨鬚。壯心釣學任公子。游說金羞陸大夫。寥廓男兒四方志。白頭猶勝下帷儒。</text>
<title>初度日。値春分。州妓綠璧問病餉橘。以詩謝贈。</title>,<text>瀛洲仙子霧鬟靑。白鹿春騎下海亭。聞是使郞初度日。摘來南極老人星。</text>
<title>遭颶。回泊滯病三旬。憫得一律。</title>,<text>南溟守風客。如被祝融嗔。高浪連千里。孤舟繫兩旬。敢忘王命急。惟恃聖朝仁。殘燭難成睡。相看每到晨。</text>
<title>遭颶。回泊滯病三旬。憫得一律。 其二</title>,<text>海外逢春使。多知草木名。瘴來愁地煖。雲變侯風生。鴻鴈天連水。蛟龍浪拍城。北歸舟可理。今夜喜新晴。</text>
<title>又得哉字</title>,<text>吾道乘桴是。東南水大哉。蜃樓成夜雨。龍窟起春雷。不盡山河見。依常日月來。金光如可採。白髮莫相催。</text>
<title>風土</title>,<text>蓁蓁百越惡乇羅。二月官家已見蛇。星主子孫今海業。皮人男女盡舂歌。山中不信仙猶在。天下方知水最多。烟雨五溪終古恨。梅花一曲落滄波。</text>
<title>戲贈少妓碧桃月</title>,<text>瀛洲山下碧桃花。來自瑤池阿母家。鄭郞偸學東方朔。謫下江南天一涯。</text>
<title>雨夜呼韻</title>,<text>絶島春多雨。孤亭夜半時。海聲燈下恐。天氣病中知。日與長安遠。風生水國遲。遷延臣罪大。蠻俗見嗔宜。</text>
<title>雨夜呼韻 其二</title>,<text>地人南溟黑。天垂故國靑。未歸聞夜雨。初到見春星。衣服蠻烟濕。朝昏海味腥。豈知垂老日。同滯此津亭。</text>
<title>土風</title>,<text>久我南中客。頗於土俗詳。方音多細急。夷姓半高良。只見蜂房石。虛聞馬尾裳。北人如問事。歸作話頭長。</text>
<title>夜得喧字</title>,<text>南樓明月海濤喧。天外誰知此島存。舂女悲歌搖石堞。水軍孤角閉營門。星槎漢使無歸日。皮服蠻方雜異言。京信不來頻北望。可堪春半瘴昏昏。</text>
<title>城上觀妓走馬</title>,<text>男裝走馬濟州娘。燕趙風流滿敎坊。一擧金鞭滄海上。三回春草石城傍。爭看橘柚家家巷。獨步驊騮處處塲。敎着蛾眉北方去。千金早嫁羽林郞。</text>
<title>城上觀妓走馬 其二</title>,<text>地深明月浦。春暗綠藤城。官妓能調馬。船人不畏鯨。文章風土記。花鳥月朝評。知海防營將。時來慰客情。</text>
<title>二月十九日。第三發回泊。悶吟。</title>,<text>忽聞風信放船催。風到前洋又逆來。風伯不知王事急。戲人三泊望洋臺。</text>
<title>滯舘無聊。約逐韻第次。拈得一字。日賦五七各一律。排悶遣懷。</title>,<text>正月行人二月中。歸舟三泊漢拿東。天文北極分南極。海氣朝風轉夕風。孤島死生書自隔。一身忠孝道何窮。瀛洲仙子如相送。蓮葉滄溟一路通。</text>
<title>滯舘無聊。約逐韻第次。拈得一字。日賦五七各一律。排悶遣懷。 其二</title>,<text>海春多變侯。風雨戰蛟龍。南斗垂天外。中朝隔水宗。繫舟聞賽皷。巡堞望邊烽。愁極還多事。時吟舘後松。</text>
<title>滯舘無聊。約逐韻第次。拈得一字。日賦五七各一律。排悶遣懷。 其三</title>,<text>垂白靑袍渡海雙。春愁杳杳日南邦。紅鰌旗出朝開陣。黃雀風來夜裂窓。萬里星辰朝北斗。孤舟波浪夢西江。忽聞蠻女舂歌起。凄切高低不是腔。</text>
<title>滯舘無聊。約逐韻第次。拈得一字。日賦五七各一律。排悶遣懷。 其四</title>,<text>滄海浮千里。衣冠入九夷。至今無鵲地。將見有花時。消日樗蒲妓。看風捩拕師。孤舟漢陽月。夜夜獨相隨。</text>
<title>滯舘無聊。約逐韻第次。拈得一字。日賦五七各一律。排悶遣懷。 其五</title>,<text>帝京西北鴈飛飛。海外春歸客未歸。萬里非關秦採藥。孤槎不問漢支機。燈神旗皷黃茅浦。蠻妓琵琶綠橘扉。風土摠殊寒食近。繫船淸夜欲沾衣。</text>
<title>滯舘無聊。約逐韻第次。拈得一字。日賦五七各一律。排悶遣懷。 其六</title>,<text>高浪喧銅皷。飛雲集砲車。呻吟春過半。風雨事如初。北舶難通米。南烹不重魚。梨津上船處。應到故鄕書。</text>
<title>滯舘無聊。約逐韻第次。拈得一字。日賦五七各一律。排悶遣懷。 其七</title>,<text>千里滄溟一島孤。耽羅亦是列仙都。六鰲南去山浮動。三姓初生事有無。蠻妓紅粧圍橘柚。蛟人碧水採珊瑚。樓船壯觀靑袍客。不愧乘槎漢六夫。</text>
<title>滯舘無聊。約逐韻第次。拈得一字。日賦五七各一律。排悶遣懷。 其八</title>,<text>燈前如萬里。故國使人迷。積氣星浮上。中原水盡西。瘴烟悲戍角。春竹聽船鷄。風土殊方後。閑愁夜夜題。</text>
<title>滯舘無聊。約逐韻第次。拈得一字。日賦五七各一律。排悶遣懷。 其九</title>,<text>風雨尋常氣不佳。歸朝舟楫計全乖。燈窓每數南來日。雲海難爲北望懷。點點靑蕪連極浦。時時白鳥到空堦。若爲愁眼窮寥廓。赤脚仙山踏雪厓。</text>
<title>滯舘無聊。約逐韻第次。拈得一字。日賦五七各一律。排悶遣懷。 其十</title>,<text>積水東南外。何年小國開。祭傳三姓穴。潮打七星臺。聖代滄波靜。春帆使者來。遠遊衰白日。猶見漢挐回。</text>
<title>聞御史自楸子島登陸。以都事船漂風狀聞。</title>,<text>漂海新消息。聞登御史書。王靈臣不死。親老我何如。一世疑難定。餘生寄若虛。誰將回泊事。萬里報雙魚。</text>
<title>登城 濟州俗以二月謂迎燈月。朝天舘。在州城東北。</title>,<text>石城東北是朝天。春色春風渺可憐。孤島似萍浮積水。遠帆如樹入蒼烟。今朝已盡迎燈月。故國先歸御史船。漫作飄零南斗客。白頭慚愧漢挐仙。</text>
<title>二月晦日。北船始通。聞京信。一行掩泣。</title>,<text>舟楫南通亦有時。北方消息始聞之。偵探文書三道遍。蒼茫生死六家悲。孤臣幸免長鯨食。故國誰憑白鴈知。辛苦異鄕同舘伴。一時揮淚望京師。</text>
<title>二月晦日。北船始通。聞京信。一行掩泣。 其二</title>,<text>不意聞京信。迎船淚已催。斗南留客在。天上有人來。經歷魂猶恐。流傳事更哀。何緣生羽翼。萬里一飛回。</text>
<title>望京</title>,<text>星斗初回海外春。孤舟寒食異鄕人。艄工占日治船事。估客沉牛祭水神。玄鳥東風應出陸。白雲千里獨歸秦。天涯北望惟雙淚。消息何由報老親。</text>
<title>感吟 二首</title>,<text>禾北津頭望帝都。天涯每覺此身孤。風波漠漠多消息。春物茫茫入畫圖。不爲仙方求薏苡。已能蠻語學娵媀。時來問疾防營將。舟楫歸期卜老巫。</text>
<title>感吟 二首 其二</title>,<text>荒日城頭望海天。西南跕跕墯孤鳶。乾坤自有耽羅國。風雨時來福建船。行止不疑今日後。死生誰報至尊前。憑欄顧語同舟客。莫作新亭淚可憐。</text>
<title>文字</title>,<text>島中春瘴起。城上海風熏。水墮臙脂日。山蒸草木雲。靑袍親異俗。白首遠明君。苦濕經年病。南來更十分。</text>
<title>憫荒</title>,<text>石田頻歲海民饑。滿目凄凉物色悲。從古魚塩無市國。如今風雨絶船時。長毛鎭卒偸廚肉。黃面蕃姑剝樹皮。我亦王人來此地。每當朝夕自停匙。</text>
<title>三月三日</title>,<text>三月三日濟州村。風雨凄凄又一番。踏草蠻方無舊俗。看花京國憶名園。蕭條龍戶宮廚薄。慘憺楓人海氣昏。佳節縱來雲物異。惱眠終日掩重門。</text>
<title>又憫荒</title>,<text>三縣三周供。荒年久客難。日邊頻有詔。海外不無官。草食民啼路。鶉衣吏繞盤。靑杉貧使者。何術救饑寒。</text>
<title>淸明</title>,<text>南紀淸明上已間。樓船使者憶秦關。天涯萬里花猶發。海外東風燕已還。故國何人遊紫陌。蠻家明日祭靑山。試梳白髮看明鏡。一半春來減舊顔。</text>
<title>淸明 其二</title>,<text>屯牧無年事。淸明有米船。北山槐葉井。南國杏花天。愁泊村多雨。思歸海自烟。放歌臨極浦。日落石城前。</text>
<title>寒食</title>,<text>耽羅寒食雨蕭蕭。北舶南船盡濕橈。故國松楸迷海島。幾家車馬上河橋。蠻山日暮烏啼急。盧橘烟深翠列飄。怊悵帝城花柳節。異鄕寥落暗魂銷。</text>
<title>寒食雨中</title>,<text>炎方終日雨。寒食氣相交。遠勢兼山到。餘聲向物敲。昏鴉羣擇蔭。新燕暫停巢。晴後明朝色。河橋柳出梢。</text>
<title>寒食雨中 其二</title>,<text>萋萋寒食草。春到九夷同。萬事風波後。孤舟涕淚中。望京多落日。跨海有長虹。蠻貊居何陋。時來道自通。</text>
<title>寒食雨中 其三</title>,<text>淸明寒食斷人膓。漸覺城頭新柳黃。潛女賣珠登北舶。神鴉啣肉過東墻。初來物色渾荒俗。何處人情不故鄕。愁裏忽聞京國語。隣家時有杏洲商。</text>
<title>三月初六日。濟州將校自京來傳兒輩得回泊消息。</title>,<text>回泊天南後。兒聞近信不。人傳道山事。吾在仲宣樓。汝輩能收淚。高堂或解憂。艱難雖不死。忠孝已全羞。</text>
<title>三月初六日。濟州將校自京來傳兒輩得回泊消息。 其二</title>,<text>春草靑靑使者袍。樓船渡海跨金鰲。軍城皷角南風盛。估客帆檣北斗高。三月一雷驚草木。百蠻孤嶼入波濤。京華物色知何處。萬事茫然滯別刀。</text>
<title>三月初六日。濟州將校自京來傳兒輩得回泊消息。 其三</title>,<text>客心方慘憺。歸日轉遷延。村女嗔風嫁。舟人侯海眠。天時亦難信。身病苦誰憐。吾道艱難後。夷歌涕淚前。</text>
<title>三月初六日。濟州將校自京來傳兒輩得回泊消息。 其四</title>,<text>天涯風雨夜。少妓燭前歌。地與孤舟遠。春先故國多。來應近牛斗。歸不夢耽羅。處處蠻花發。朝朝客鬢皤。</text>
<title>三月初六日。濟州將校自京來傳兒輩得回泊消息。 其五</title>,<text>秦京西北是天涯。寒食傷心海外花。黃日中原垂棹眞。靑天南斗掛帆斜。甁籠負水夷村女。石柵堆田馬戶家。咫尺仙山空悵望。白頭何日返孤槎。</text>
<title>上弦</title>,<text>今夜耽羅月。人看似漢陽。能開一春雨。始放上絃光。石罅微分屋。城陰稍見檣。裵回千里外。心與海雲長。</text>
<title>上弦 其二</title>,<text>悠然獨上鎭南城。春日愁隨細草生。燕麥多風黃蝶舞。漁家欲雨白鷗鳴。孤舟一病官如謫。萬事何時水共平。極目烟波二千里。美人消息隔西京。</text>
<title>上弦 其三</title>,<text>南紀波冥冥。琉球近地形。炎風三十日。昨夜若千星。蒲葦舟烟白。枇杷海雨靑。遠遊詩百首。玆土遣誰聽。</text>
<title>上弦 其四</title>,<text>南溟皷柁火風蒸。錯莫扶搖萬里鵬。水環九州憐小島。蓬來一葉愧神僧。雲黃樹入城邊瘴。地黑帆多浦口燈。王事異方迷去住。靑春恨不漢挐登。</text>
<title>上弦 其五</title>,<text>不作關東去。還爲海外遊。百年無定處。萬里有高樓。水國春多雨。蠻家夜近舟。南風一相送。明日更何愁。</text>
<title>上弦 其六</title>,<text>戍樓終日雨陰陰。此夜深如海水深。萬事君親長繫念。一身天地共知心。十洲三島空消息。靑草黃梅自古今。春色孤舟摠自景。帝城花柳入悲吟。</text>
<title>上弦 其七</title>,<text>蒼然水中國。此外更無南。夜雨黃龍浦。春雲白鹿潭。扶桑窮不遠。藥草採應甘。歸日玄虛賦。文章卽壯談。</text>
<title>上弦 其八</title>,<text>夷中無市踊魚塩。荒歲仍愁積雨添。潛女嘯聲悲水面。牧奴皮服語山尖。繫船已厭南州飯。擲米徒煩下浦占。梢子朝來傳喜報。漢挐雲捲翠盈簾。</text>
<title>上弦 其九</title>,<text>春盡桃花水。人渝草色衫。祈風晨祭海。畏雨夕治帆。罪戾憂方大。神明理或監。淸朝解纜處。一馬度靈巖。</text>
<title>自二月十九日夜三泊後。翌日始。三月十一日止。逐韻旣盡。尙不發船。無以排遣。且軸中皆五七律。故續賦絶句。限去乃止。</title>,<text>一從兄弟散西東。春半京師數信通。今在鴈飛難到處。幾回相憶月明中。</text>
<title>春晩</title>,<text>南來始見草萋萋。今與城邊大麥齊。永日回廊微雨裏。繞花黃蝶樹東西。</text>
<title>傳聞陵幸已過遠外志感</title>,<text>西郊遠想屬車塵。二月明陵雨露新。昌德宮前曾導駕。濟州今作未歸臣。</text>
<title>商舶有自北來者。傳謁聖消息。</title>,<text>香橋回仗上林花。簫皷春風入幾家。頭白當時下第士。孤舟今日在天涯。</text>
<title>三月十三日祭海</title>,<text>船上三更一炷香。滿天星月祭龍王。依俙想得神靈意。雙燭花前海不揚。</text>
<title>發船</title>,<text>打皷鳴鑼朝日紅。登舟已覺萬愁空。心如洛水嵩山北。身出腥烟瘴霧中。三月不高千里海。片時惟信一帆風。舵樓遙識雲生處。餘鼠峰前寶吉東。</text>
<title>發船 其二</title>,<text>船頭船尾坐艄公。隨意分帆捩拕助。春水遠生楸子島。朝衣輕受㨂花風。非無苜蓿肥宛馬。肯使葡萄入漢宮。今日來從南極下。萬年惟祝五雲中。</text>
<title>楸子舟中</title>,<text>東風楸子水如油。今日吾行去濟州。更借一帆爲故國。渾輕萬事在孤舟。靑山白石看初喜。地黑雲黃說亦愁。倚棹高歌聊四望。百年浮世摠悠悠。</text>
<title>楸子夕泊</title>,<text>歸舟一出鬼門關。始見靑靑楸子山。瀟灑島中春色早。竹籬茅屋似人間。</text>
<title>楸子夕泊 其2</title>,<text>濟州三月客。始泊楸子島。島中十餘家。淸絶得春早。斜景下白沙。軟風搖靑草。自覺開眼目。始欲豁懷抱。從此漸近北。靈巖當木道。明朝可落帆。努力戒三老。滄波莽空濶。萬愁蕩若掃。繫舟登岸宿。月出放亦好。</text>
<title>楸子夕泊 其3</title>,<text>兩旗風力重船頭。日暮吹多轉作樓。北望烟雲迷大陸。東來簫皷滿中流。頻生點點無名島。忽見時時似畫舟。知到二更帆落後。月明騎馬入棠州。</text>
<title>楸子夕泊 其4</title>,<text>薄暝西風楸子島。同時北地米商船。船船擧火遙相應。島島生霞仍自連。浮載九州皆積水。遨遊萬里忽飛仙。夜深知問停舟處。白道南洋寶吉前。</text>
<title>楸子夕泊 其5</title>,<text>三月海初開。經舟奉使回。未聞徐市返。猶見粤裳來。北地于今近。南征不復哀。長風始多意。吹送若相催。</text>
<title>楸子夕泊 其6</title>,<text>放船深夜大洋中。月出雙帆水起風。一色琉璃三百里。天河疑與海相通。</text>
<title>下碇宿洋中</title>,<text>月落烟多不可舟。千尋碇子下中流。風波共是經來客。一夜無眠盡白頭。</text>
<title>日月島舟中</title>,<text>歸舟三宿海雲間。千里誰云一日還。復恐風濤作戲劇。何論水土損容顔。南漂幸不琉球國。北渡重經日月山。莞島如烏漸如馬。艄工未雨急躋攀。</text>
<title>朝泊寶吉島炊飯 芙蓉洞海翁舊隱。距船步十里。急不暇歷覽。故云。</title>,<text>依島生涯薄。如碁十數家。踈籬多暎海。幽處始爲花。催飯因潮近。尋船逐逕斜。芙蓉知不遠。怊悵舊烟霞。</text>
<title>望達摩山</title>,<text>船頭忽見達摩山。今日知吾始北還。鞍馬莫言三倍道。此身登陸是人間。</text>
<title>贈綠璧弟子月蟾</title>,<text>蘇小家中學舞娘。隨孃送客到橫塘。津亭落日相思曲。不待明朝已斷膓。</text>
<title>別時船上。贈一絶。</title>,<text>鼕鼕打皷放船時。月落東風滿兩旗。蠻女亦知王事急。莫將離恨送男兒。</text>
<title>楸子前洋。夕望漢挐山。</title>,<text>萬里南征始北還。滄波遠望漢挐山。美人相送孤舟處。烟雨蒼蒼一宿間。</text>
<title>漢挐山歌</title>,<text>君不見漢挐之山。靈氣磅礴撑南紀。古稱瀛洲無乃是。微茫九州外。環以大海水。其高一萬五千丈。上有玉堂金闕。空中峙金光。奇草日月精。一服千年而不死。秦漢之君嘗不得。徒爾年年遣方士。方士何曾到山下。風引舟回三萬里。我是三韓一布衣。夢想焉能身到此。昨者奉使耽羅國。直渡南溟日未昃。君王不使我求仙。我欲爲君而採藥。淸晨齋沐向山拜。將見麻姑登白鹿。麻姑主人顔綽約。羡門安期皆是麻姑之客。今日見我白髮應大笑。各贈芝草一本含五色。携我絶頂見明星。南極老人搴手摘。袖中納之大如杯。大如杯煌煌白。然後借騎白鹿還州城。皮服島人當大驚。胡爲苦遭神物猜。風雨一月無一晴。雲霧冥冥掩山面。擧頭日望天崢嶸。自嗟凡骨非仙徒庶幾遇之終失圖。咫尺仙山尙不登。何况方丈蓬萊隔虛無。風濤澒洞巨魚噴。不如皷枻歸江湖。</text>
<title>濟州乞者歌</title>,<text>白頭蠻家女。焦髮蠻家兒。纍纍爲羣十數人。皆着半鞹黃狗皮。一身枯黑皮粘骨。飢不成音細如絲。口稱使道活人生。乞飯公庭日三時。赤棍牌頭嗔如雷。曳出門外鳴聲悲。我叱牌頭且莫禁。放使近前而問之。海島土薄頻歲荒。牛馬少者多流離。經冬入春半仆死。未死惟苦腹中饑。我聞此語不忍食。片肉餘飯每均施。爾亦吾王之赤子。聖化無外唯一視。肅宗船轉三南粟。越海年年哺不死。至今島民泣先王。今上繼之尤恤爾。積米常發羅里倉。問瘼新歸繡衣使。都事雖客也王臣。哿以官人侮王民。眼前所見適爾輩。何限三州如爾人。况復風雨北船阻。米貴絶無如今春。近聞鬟帽凉臺不諭直。富者但用小米三升得。此邦富者能幾何。又失今農亦溝壑。耽羅乞兒聞我言。一時掩面啼向北。北方雖遠父母邇。萬里明見耽羅國。</text>
<title>潛女歌</title>,<text>耽羅女兒能善泅。十歲已學前溪游。土俗婚姻重潛女。父母誇無衣食憂。我是北人聞不信。奉使今來南海遊。城東二月風日暄。家家兒女出水頭。一鍬一笭一匏子。赤身小袴何曾羞。直下不疑深靑水。紛紛風葉空中投。北人駭然南人笑。擊水相戲橫乘流。忽學鳧雛沒無處。但見匏子輕輕水上浮。斯須湧出碧波中。急引匏繩以腹留。一時長嘯吐氣息。其聲悲動水宮幽。人生爲業何須此。爾獨貪利絶輕死。豈不聞陸可農蠶山可採。世間極險無如水。能者深入近百尺。往往又遭飢蛟食。自從均役罷日供。官吏雖云與錢覓。八道進奉走京師。一日幾駄生乾鰒。金玉達官庖。綺羅公子席。豈知辛苦所從來。纔經一嚼案已推。潛女潛女爾雖樂吾自哀。奈何戲人性命累吾口腹。嗟吾書生海州靑魚亦難喫。但得朝夕一䪥足。</text>
<title>到京</title>,<text>身登平地卽星馳。三日猶嫌復命遅。萬死一生還故國。終南漢水似當時。故人爭問風波事。稺子猶爲涕淚悲。回首西湖倚廬處。北歸消息倘聞知。</text>
<title>歸自海外。法正壇司直中。同睦幼選 萬中 夜宿。拈韻賦三律。</title>,<text>文章獨近古。君不負時名。冠帶深留署。烟霞遠去城。燈前各老涕。海外實餘生。京洛棲棲裏。相將歲暮情。</text>
<title>歸自海外。法正壇司直中。同睦幼選 萬中 夜宿。拈韻賦三律。 其二</title>,<text>孤燈萬木內。撩亂髩絲斜。天下難行路。河源始返槎。親朋閒有夜。城郭晩無花。何似耽羅日。相望雲海涯。</text>
<title>歸自海外。法正壇司直中。同睦幼選 萬中 夜宿。拈韻賦三律。 其三</title>,<text>署裏同君宿。貧官有百花。曙鶯聲一一。春雨影斜斜。城市非無隱。江湖各有家。過從莫稀濶。幸不隔天涯。</text>
<title>呈李穎源 瀷 僚兄</title>,<text>從來將作沗僚身。俱是耽羅奉使臣。王粲樓中同作賦。張騫槎上忽經春。通家自有當時論。到處相隨夙世因。聞說松楸歸日遠。直中懷抱向何人。</text>
<title>贈朴壽喜</title>,<text>文雅當年爾輩存。家居京兆畫眉村。紫衣晩作金吾吏。綵筆曾游學士門。海外相隨應有數。舟中往事尙驚魂。禮曹春日郞官席。盛代風謠共細論。</text>
<title>差社稷祝史。齋宿。與李夢瑞 獻憂 同賦。</title>,<text>十載都門始一逢。齋官春日得從容。馮唐白首渾如鶴。元禮靑雲自是龍。陪到御香三殿祝。繞有金帶九朝松。主人今夕江關外。此地論詩興却慵。</text>
<title>差祭南壇雨中漫吟</title>,<text>垂白龍鍾祝史官。齋心終日傍南壇。空山獨與衆禽近。遠樹皆含微雨寒。擬向雲邊移枕席。不辭松下濕衣冠。蠶頭暝色戎戎起。無月經過一夜難。</text>
<title>差祭南壇雨中漫吟 其二</title>,<text>祈雨親臨憶去年。百官陪祭此壇前。天顔慘憺看雲漢。玉輦踟躕過草田。遂使蒼生憂一歲。却於今日濕重綿。春霖本作農家忌。復恐愁聞丙枕邊。</text>
<title>夏日直繕工。執熱苦寂。會而，法正聯袂步枉。納凉東軒。呼韻得傍字。同賦。</title>,<text>與君無主客。署裏日初凉。門外長安道。幾人車馬忙。</text>
<title>夏日直繕工。執熱苦寂。會而，法正聯袂步枉。納凉東軒。呼韻得傍字。同賦。 其二</title>,<text>五月池臺氣。因君半日凉。相逢何所語。少別亦難忘。高柳初垂地。餘花不過墻。此中人事僻。揮翰對匡床。</text>
<title>二君罷去。獨坐吟寄。時法正打魚西江。新婦見訪。</title>,<text>多病春來懶起居。故人時問繕工廬。吾誇海外騎仙鹿。君說湖中打葦魚。白葛新衣端午過。靑茶小罐晝烟踈。槐風始作微吟去。啼鳥幽花宴坐餘。</text>
<title>次法正西江汎舟韻</title>,<text>君有浮舟作。煌煌似木難。飄然去人外。何不到雲端。魚鳥聞猶樂。樓臺想自寒。西江今日後。名合改郞官。</text>
<title>又寄法正會而</title>,<text>懷君空谷掩柴扉。春日游絲繞翠微。南國故人芳草遍。北山寒食早花稀。虛傳李杜詞垣接。秪以蒹葭玉樹依。二妙何時來問疾。茅堂吟到夕陽歸。</text>
<title>將作直中。酬金都事 思渾，崔直長 範興 韻。</title>,<text>少日君名太華峰。豈知垂老此相逢。同遭聖代悲顔駟。不借傍人識士龍。歸逕三宮深落葉。直廬微雨近踈鍾。自今持被西監夜。草履燈籠數許從。</text>
<title>贈張陽德</title>,<text>江東歸客又秋風。六十恩休見此翁。綵筆曾投雙闕下。黃冠長揖百官中。金鞍白馬新償債。鐵液斑芝舊試功。文武全才更誰惜。聖朝遐邇用入公。</text>
<title>贈張陽德 其二</title>,<text>關西壯士昔堂堂。扈駕何年入瀋陽。都護平生不愧祖。凶奴未滅莫還鄕。靑春躍馬游長樂。白首移家近妙香。想得田間閑日月。有時牛背夢君王。</text>
<title>贈張陽德 其三</title>,<text>將軍終始主恩深。林下高風見羽林。黃石兵書携舊笈。白雲銅笛臥仙岑。憂胡不賣傳家劒。在野猶持報國心。三十年間裘馬事。好逢鄰老話桑陰。</text>
<title>贈張陽德 其四</title>,<text>聞道寧邊近買田。藥山高出草堂前。應從洞裏赤松子。時泊溪頭鉄笛船。弓馬何人能遠錄。英雄晩境或歸仙。書生不見東臺恨。詩與君行且作緣。</text>
<title>謝金都事，崔直長。再訪直中。各奉一詩。</title>,<text>垂老愁持被。新知喜作隣。數來無事夜。多勝有官身。談論非時態。文章近古人。樑間別後榻。三日恐生鹿。</text>
<title>謝金都事，崔直長。再訪直中。各奉一詩。 其二</title>,<text>尙衣眞雅操。多見故家風。識面同朝後。論交末路中。西曹秋再直。一逕夜相通。君去鍾初動。孤吟倚樹翁。</text>
<title>更奉七律前韻。呈崔直長。</title>,<text>塞火初傳紫閣峰。直中前度故人逢。樊籠曰首猶羇鳥。竹馬靑雲半作龍。風雨對吟官舍燭。衣冠又趁禁門鍾。一麾更得隣州去。多勝長安此夜從。</text>
<title>城南同而憲，法正。德水夜話。仍別。</title>,<text>而憲江湖客。燈前白髩踈。世多名士賤。詩或古人如。明日出門去。秋風動地初。忠州逢估舶。時寄到京書。</text>
<title>又奉七律</title>,<text>聞爾來時過二陵。笠巖遙憶去年登。寒楓碧水吟相向。九日孤舟興不勝。白首可憐今夜雨。黃花獨對漢陽燈。東臺法正同遊處。此去傳詩甓寺僧。</text>
<title>又奉七律 其二</title>,<text>勞歌東望欲凋顔。搖落忠驪十月間。白㙮山中孤寺出。靑楓江上一舟還。艱難萬事同垂老。歧路何人得暫閒。我亦長安居不易。行辭斗祿向韓山。</text>
<title>又奉七律 其三</title>,<text>峽中黍粟又荒年。生理君歸轉可憐。破草家臨江岸上。催租吏到菊花前。五陵衣馬渾多氣。四海文章不直錢。無可奈何相笑別。得來佳句莫忘傳。</text>
<title>又奉七律 其四</title>,<text>棲遑百事與心違。十月長安雨雪飛。志士同悲黃葉下。行人遠望白雲歸。徒緣末路知音少。不是平生識面稀。君去玉江愁更絶。寂寥終歲掩柴扉。</text>
<title>寄洪雯洲 應輔同甫○余還自海外。同甫寄詩相問。</title>,<text>歲暮雯洲老。高風滿上游。一歸南國馬。更不下江舟。種菊爲家計。看碁遣世憂。風波贈我句。含淚望忠州。</text>
<title>而憲臨歧口號與別</title>,<text>白雪何高調。詩人自古寒。爾今難得意。吾不勝無官。落日東西路。孤舟十二灘。不堪君去後。明月滿長安。</text>
<title>宿法正直中 時法正不肯求薦實官。讀書直中。</title>,<text>風露靑衫冷。星河碧墠崇。夜深羣木內。官靜萬書中。獨喜工齊瑟。無論失楚弓。世間誰愛拙。懷抱復相同。</text>
<title>直中。幼選至自松京。朴壽喜亦至。燈下呼韻。</title>,<text>西行君詑朴淵遊。我亦南槎說濟州。眼目剩能窮萬里。文章各欲擬千秋。曹中鴈鶩衙初散。月下䲶鴦瓦盡流。今夜三人眞邂逅。潛郞稍慰寂寥愁。</text>
<title>代人輓李保寧 命啓</title>,<text>槐葉黃時鎖院幽。雙鳧不返石城秋。世間文字看應倦。朱筆携登白玉樓。</text>
<title>代人輓李保寧 命啓 其二</title>,<text>烏鼠山圍縣舍靑。松風琴曲吏人聽。詩魂尙憶西湖否。明月秋多永保亭。</text>
<title>代人輓李保寧 命啓 其三</title>,<text>五馬嘶時別路傍。丹旌今日返南陽。靑楓江上招魂哭。不獨人間李聖章。</text>
<title>代人輓李保寧 命啓 其四</title>,<text>浮生信不朝謀夕。上世元無父哭兒。陽智此詩那忍讀。一時都下誦傳悲。</text>
<title>得幼選崧游詩卷。寄伯規留守。</title>,<text>崧游詩卷睦生回。地主同登滿月臺。流水空山一怊悵。輕裘緩帶暫徘徊。無論異代興亡事。且見明時鎭靜才。風月南樓三百首。可憐陳跡藥峰台。</text>
<title>得幼選崧游詩卷。寄伯規留守。 其二</title>,<text>禾黍遺民勝國墟。保釐新政問何如。恩深六聖停鑾後。事遠千年過鳥餘。紫陌笙歌連綺戶。靑山皷角引藍輿。鳳池寧阻詞臣久。行見君王降壐書。</text>
<title>得幼選崧游詩卷。寄伯規留守。 其三</title>,<text>八月蒹葭鴨島船。海門乘興計翛然。主人東道枉懸榻。詞客西征先着鞭。城郭秋來多感慨。文章都下盛流傳。分留物色能如約。一馬春遊在朴淵。</text>
<title>甲申冬末。受由下鄕。中路以官事。牽回入京。曉發葛山。是日小寒寒甚。馬上得一首。</title>,<text>靑衫獨犯小寒行。月色鷄聲蒲曉程。一馬凍蹄聞寂歷。衆山來勢認分明。人生抵老猶爲客。世事多端又入京。何處芝歌深谷裏。不知風雪掩柴荊。</text>
<title>而憲至自忠江。夜過苧洞僑宅。要法正共賦。</title>,<text>忠州十月船。新下二陵前。海內逢三士。詩中有百年。飛星入樹白。明月滿池圓。奇絶如今夜。東歸事可傳。</text>
<title>而憲至自忠江。夜過苧洞僑宅。要法正共賦。 其二</title>,<text>黃葉長安半欲飛。故人何自入柴扉。烏鴉木末宿初定。蟋蟀燈前鳴不稀。秋水孤舟多我夢。菊花明月散人衣。上東門外河橋路。明日何堪送子歸。</text>
<title>歲暮。寄癖翁。時法正東歸</title>,<text>秦城僑屋宦游身。法正東歸又失隣。天下苦無如意事。江間不見所懷人。魚龍水落深深宿。梅柳烟銷暗暗春。今日與君俱歲暮。白頭將得幾莖新。</text>
<title>稺明宅。次耻菴集中韻同賦。穉明。任承旨㻐字。恥菴。宋輔德礩號。</title>,<text>君似孤山處士淸。故人來爲賞梅行。暎門欲雨春分樹。滿座能詩洛下生。暄氣可人通近巷。暝陰隨鳥下遙城。使君今夕眞多意。從此琴書日日情。</text>
<title>罷會暝赴直廬。吟寄松西。松西。任令稚明之號。</title>,<text>官事黃昏一馬淸。春泥九陌少人行。微鍾隔樹三聲起。初月離山二丈生。白髮新年慚下吏。寒梅今夜憶南城。洪厓許椽幽期在。多見君家不俗情。</text>
<title>直中夜與夢瑞話。臨別。用前韻。共賦。</title>,<text>騎馬君歸夜氣淸。明旹今作罷官行。靑山長與故人遠。白髮多於春草生。寒雀獨翻池上樹。微鍾自遍雨中城。可憐江漢新凘動。來日孤舟別後情。</text>
<title>又次柳下集韻 夢瑞索看海外詩</title>,<text>草木春心動。烏鴉夕氣收。靑衫長旅食。白首豈身謀。君到城南署。詩傳海外遊。如今雨中別。明日更搔頭。</text>
<title>寄李聖章</title>,<text>三十年來李聖章。布衣無那鬢如霜。閉門臥病生春草。對客論詩近夕陽。志士常悲行末路。文名可笑在東方。靑驢白屐南山下。來往時時或不妨。</text>
<title>別夢瑞</title>,<text>昨夜今朝每劇忙。聞君明日又還鄕。紫宸仗下辭明主。靑綺門前望漢陽。春雨直廬眠起獨。暝鍾山郭坐聞長。聖朝召盡滄浪客。留待烟花入建章。</text>
<title>呈任松西 㻐</title>,<text>多病黃岡舊使君。石橋南洞遠人羣。三年不聽金門漏。萬事常看紫閣雲。微雨客逢鷄黍話。孤琴鳥帶薜蘿聞。聖朝豈合詞臣棄。散地占閒已十分。</text>
<title>呈任松西 㻐 其二</title>,<text>風流南郭暎當時。何遜梅花謝眺詩。烏几獨留高士傳。白雲多作故人期。春深藥草新移種。晝靜爐烟細颺絲。野服入門西衖客。每憐幽事暮歸遲。</text>
<title>呈任松西 㻐 其三</title>,<text>白紵村南久卜隣。移家近作北村人。能忘燭籠頻歸夜。不復山泉共汲晨。流水鷄鳴深巷午。暄風蝶舞滿城春。此時松下悠然望。紫閣君家物色新。</text>
<title>陪祭大報壇</title>,<text>忠孝東藩百歲君。北壇三月禮初殷。八陵中國無寒食。今夜神宗降白雲。花裏香烟周冕襲。月中臚唱漢官聞。天崩舊甲叨陪祭。淚入先王志事勤。</text>
<title>病中寄幼選</title>,<text>春來深谷久逃空。十里城西百里同。新賣烏騮白門外。獨聞黃鳥孟園中。無端病作今朝雨。可惜花飛昨夜風。安得對君松下石。望雲臨水撫孤桐。</text>
<title>別而憲</title>,<text>春風滿江漢。之子向忠州。國士誰曾達。長安不可遊。水村知宿處。烟木見歸舟。神勒題名寺。相思一上樓。</text>
<title>四月二十七日夜雨</title>,<text>四月秧時雨。深村宿處驚。八方均一潤。終夜有餘聲。赤地哀前歲。玄雲降上誠。君王倚鳩杖。聽或到天明。</text>
<title>簡海左</title>,<text>窈窕空山閒夜淸。潦炎歸盡月初生。靑松赤木渾多影。水壑風鍾遠有聲。始得脫巾當枕席。幾慚流汗拜公卿。梧桐白露終南下。亦想微吟散步情。</text>
<title>丁法正同兪秀五 恒柱 兄弟見訪。向夕始歸。呼韻各賦。一首</title>,<text>杪夏園林暑氣殘。科頭主客共蒲團。空山盡日聞蟬響。遠壑微風到樹端。無酒不妨河朔會。汲泉眞覺水晶寒。柴門別後梧桐月。今夜茅齋獨臥看。</text>
<title>仁吉遣騎相邀。幼選，士述亦至。呼韻同賦。</title>,<text>炎天一騎到。休日故人尋。谷口留期早。城中得地深。鳥還羣綠蔭。蟬起晩凉心。長夏風軒夜。知君欲用衾。</text>
<title>仁吉遣騎相邀。幼選，士述亦至。呼韻同賦。 其二</title>,<text>君家駝駱下。人事罕參尋。紫邏千門隔。靑林六月深。衰年愁渴病。半日息名心。獨少潘南子。新持畫省衾。</text>
<title>送稷山使君李仁仲赴任</title>,<text>循吏君王重。新官父老迎。辭朝雨微歇。到郡月初生。不負勤農意。方看報國誠。山南路漸近。他日好歸耕。</text>
<title>送幼選之官庇仁</title>,<text>秋日都門路。申年送睦生。名高天下士。官小海邊城。倦馬時相顧。凉蟬晩益鳴。莫論當世事。俱是故人情。</text>
<title>送幼選之官庇仁 其二</title>,<text>悲喜前年事。艱難北謫廻。主恩終不棄。時議亦憐才。滄海低飛遠。雲霄引見催。人生一倚伏。從古信悠哉。</text>
<title>送幼選之官庇仁 其三</title>,<text>行人畏六月。况子犯南方。馬上雲如火。城前海不凉。獨隨鵬鳥後。遙止棘林傍。何日君王召。乘騘入漢陽。</text>
<title>送幼選之官庇仁 其四</title>,<text>地名唐劒水。星象漢郞官。新法魚塩貴。凶年戶口殘。淸惟答上意。仁可庇民寒。到日公門下。千村擁馬看。</text>
<title>送幼選之官庇仁 其五</title>,<text>邸吏隨除紙。新官在挾家。送人曾有歎。爲郡始堪誇。妻喜秋分近。隣輕夕米賖。春風一果下。日看馬梁花。</text>
<title>送幼選之官庇仁 其六</title>,<text>五馬明朝發。燈前聽我歌。臨江故人遠。到郡秋風多。海樹開烟霧。官池落芰荷。登樓望京闕。日暮意如何。</text>
<title>送幼選之官庇仁 其七</title>,<text>山川背京國。仙舃迴南飛。一境觀新政。全家着舊衣。魚梁春訟息。蟹戶夜燈稀。湖右爲官者。多携白苧歸。</text>
<title>送幼選之官庇仁 其八</title>,<text>新秋潘騎省。明月謝宣城。詩在官梧葉。琴通海鳥情。看山自題牒。騎馬獨巡耕。多暇滄洲上。知無俗吏名。</text>
<title>送幼選之官庇仁 其九</title>,<text>冬栢亭前海。蒼然出郡西。燕齊紅日下。秦漢白雲迷。太守詩何似。書生氣易低。如君上官後。壯觀筆囊携。</text>
<title>送幼選之官庇仁 其十</title>,<text>湖中多薄邑。君輩佩銅魚。吏習窺名色。公期畏簡書。江山各相望。風浪近何如。自笑長安雨。聽鷄又上驢。</text>
<title>送幼選之官庇仁 其十一</title>,<text>兵部元吾友。年來喜不分。功名付當世。詞翰有諸君。一夜聞秋雨。明朝隔海雲。長安留法正。草草對論文。</text>
<title>送幼選之官庇仁 其十二</title>,<text>鵝湖隣劒浦。君似二天來。窮弊傷流落。尋常易往廻。春魚廚吏供。月米海倉開。數問吾家否。臨行淚自催。</text>
<title>閣夜聞雨。朝簡劒水使君行軒。</title>,<text>明發驪駒向劒州。夜聞多雨爲君愁。泥深內浦難爲路。水漲南江不可舟。紫綬辭朝經幾日。黃堂視事急新秋。無因更就西門別。垂老關情最去留。</text>
<title>仁吉冒熱見訪。雨至。欣然呼韻共賦。</title>,<text>六月荒村路。靑𩣭亞使行。高雲無一鳥。凉雨洗全城。松下誰賓主。琴前共性情。須君好風日。隨興數逢迎。</text>
<title>又呼韻</title>,<text>急雨多鳴樹。微凉始在山。無妨枕石語。須作帶星還。仕道浮沈後。生涯疾病間。留君豈他意。俱惜鬢華斑。</text>
<title>簡海左</title>,<text>身遠市朝情。門無車馬聲。草堂庭下樹。高處有蟬鳴。碧蕙時將歇。凉風日以生。思君如萬里。誰道住南城。</text>
<title>簡仁吉 夜來急雨。想東山新瀑奇絶。恨不往觀。意到詩成。輒用錄呈。</title>,<text>秋雨聲多一夜間。知君屋上瀑垂山。朝來不着巾衫去。白石靑林洗足還。</text>
<title>與法正同宿竹西呼韻</title>,<text>南山北山樹。日夕聞凉蟬。總是思君處。何多欲雨天。草堂今夜半。梧月故人前。未害秋衣冷。高情不可眠。</text>
<title>睡起吟寄海左</title>,<text>風扉自有聲。睡起草堂淸。樹木微凉遍。衣冠盡日輕。讀書山雨至。移杖磵禽鳴。獨望終南立。無人解此情。</text>
<title>簡寄劒州睦使君幼選</title>,<text>惆悵南州睦使君。梧桐秋雨別時聞。計程今日登官早。求牧荒年視事勤。明月二更城有角。新秋萬里海無雲。樓中謝眺裁詩興。想見滄洲傲不羣。</text>
<title>簡寄劒州睦使君幼選 其二</title>,<text>繞郭層層玉馬峰。秋來拄笏吏情慵。人家半入千株杮。海色全遮十里松。簾閣訟稀眠鴈𪚥。滄波嘯落舞魚龍。愁時倘憶中朝士。水冷蒹葭白露濃。</text>
<title>又社日寄</title>,<text>六月都門別。蒼茫當一年。鷰從今日去。人得幾時圓。消息迷湖雨。文章入鹵烟。秋風憶我否。官樹日聞蟬。</text>
<title>聞內行明發。又寄一律。</title>,<text>白門夫馬到。初得劒城書。妻子皆騎鶴。盤餐亦有魚。官淸詩不惡。秋近政何如。脉脉憑賢弟。江山問起居。</text>
<title>鶴歌。贈法正東歸。</title>,<text>黃鶴山人本是鶴。偶然來作城市客。城市日日多囂塵。腥腐落地羣鷄攫。嶌之耿介立受饑。羞與羣鷄地上啄。羽毛憔悴苦低垂。野性長望雲天悲。昨夜秋風入帝城。矯然遠起江海思。擧趾一鳴雙皷翮。蒼蒼四郡白露時。四郡水濶天路遠。雖有罻羅安所施。徘徊猶顧石北生。憐我樊籠白首羇。石北生風塵下。東望滄洲不可隨。玉堂學士求貢嶌。白川野鶴非仙姿。何不近求人中鶴。昂昂翺翔舞軒墀。人中之鶴丁令威。</text>
<title>新秋見月納凉。夜深拈杜律韻。</title>,<text>洗夏新秋月。北山淸夜心。太空懸象遠。羣物受光深。地靜蒼烟度。林凉白露侵。如何絡緯感。齊作草間吟。</text>
<title>月下仍次前韻。懷法正歸哭妻墳。</title>,<text>無妻丁典籍。東峽想歸心。春草孤墳遠。秋風四郡深。家臨急灘冷。田入積沙侵。薄宦兼生理。頻年逆旅吟。</text>
<title>次叔果病中韻</title>,<text>十年吟骨濕。三夏畏天陰。垂老還同病。新知爲好心。鷰回低隔嶺。蟬去半通林。野服相過際。君家不害深。</text>
<title>復疊 李在桂洞</title>,<text>金馬門西巷。君家桂樹陰。解官知有味。居世欲無心。潦水全歸壑。秋風始滿林。隔山多不見。搖落所懷深。</text>
<title>哭吳錫一</title>,<text>聞君如玉又能詩。生不相逢死始悲。若道今年題輓去。靑坡一面識當時。</text>
<title>哭吳錫一 其二</title>,<text>君於長吉更無年。風燭人間絶可憐。猶有一言寬父母。燕超同作玉樓仙。</text>
<title>山齋與安聖文 命欽 夜和</title>,<text>山氣草堂靜。高林多暮聲。陰虫知歲事。白髮好書生。莫用殘年意。而求四海名。黃花與明月。如許滿秦城。</text>
<title>山齋與安聖文 命欽 夜和 附命權詩</title>,<text>每歲秋風至。詩人自不平。黃花乍動影。赤木强爲聲。先輩多垂老。諸儒各善鳴。東方有奇士。月下見安生。</text>
<title>山齋與安聖文 命欽 夜和 其二</title>,<text>重陽懷昔日。多醉菊花前。擧世今無酒。空山獨送年。老稀如意事。貧媿絶交錢。秋夜靑燈下。逢君共可憐。</text>
<title>山齋與安聖文 命欽 夜和 附命權詩 其二</title>,<text>燈下看毛骨。踈狂更可憐。結交吾不厭。得意以無錢。門外留明月。山中繞曰烟。相逢秋日短。今夜爲誰眠。</text>
<title>山齋與安聖文 命欽 夜和 其三</title>,<text>燈下踈狂態。安生自巷東。名山詩自足。當世眼能空。白首悲秋後。黃花卧病中。相看俱意氣。寒漏不禁終。</text>
<title>送監市御史具伯殷赴會寧</title>,<text>監市聞王命。辭朝向塞垣。有無通二境。約束在諸蕃。尙恐夷情詐。宜令國體尊。平生觀此役。蠻貊信君言。</text>
<title>送監市御史具伯殷赴會寧 其二</title>,<text>淸人來十月。使者用三司。直以和戎策。遙吟出塞詩。秋深朔吹急。胡近大江悲。徒見年年市。邊牛換鼠皮。</text>
<title>送監市御史具伯殷赴會寧 其三</title>,<text>國初開六鎭。壯畧想金公。烟火句麗盡。風沙肅愼空。彊隣終側目。詩將莫憐躬。今日關防略。廉頗出禁中。</text>
<title>送監市御史具伯殷赴會寧 其四</title>,<text>咸興龍起地。佳氣繞聞韶。桑柘千年野。烟花萬歲橋。綺羅看學士。𩣭馬自中朝。奉使須年少。風流不寂寥。</text>
<title>送監市御史具伯殷赴會寧 其五</title>,<text>地絶黃龍府。人從白玉堂。秋風嚴皷角。邊氣壯文章。木葉胡山脫。沙塲宋墓荒。男兒多慷慨。異代亦彷徨。</text>
<title>送監市御史具伯殷赴會寧 其六</title>,<text>鐵嶺歸雲下。行人自古愁。今君繡衣去。萬里玉關遊。立馬觀東海。揚鞭皆白頭。安能守妻子。臨別贈吳鉤。</text>
<title>送監市御史具伯殷赴會寧 其七</title>,<text>鳥絶先春嶺。沙沉萬古碑。採蔘烏剌部。追鹿忽溫兒。猶自土人墳。至今麗史疑。燕然勒銘筆。君欲待何時。</text>
<title>送監市御史具伯殷赴會寧 其八</title>,<text>詞臣與秋色。一馬向窮邊。去已關山雪。留應玳瑁筵。登樓送京鴈。隔水望胡烟。莫遣羌吹笛。梅花寄歲前。</text>
<title>送監市御史具伯殷赴會寧 其九</title>,<text>六州親騎衛。韊矢入行營。裊裊胡姬舞。蕭蕭㺚馬鳴。黃雲寧古㙮。明月女眞城。夜夜高樓上。應看太白精。</text>
<title>送監市御史具伯殷赴會寧 其十</title>,<text>許國方年壯。辭家一劒孤。文星秋暎塞。烽火夕無胡。雪後行江獵。燈前見地圖。長安草屋下。頭白幾窮儒。</text>
<title>次靈壽閣韻</title>,<text>堯墻舜慕有餘情。耆耇西樓設醴迎。皇極聖人元五福。洛園私會但羣英。八仙陪仗鬚眉白。萬歲如山日月明。願合社中諸壽筭。靑宮又獻祝年觥。</text>
<title>次靈壽閣韻 其二</title>,<text>鳴鑾壽閣晩凝情。黃髮聯裾仗下迎。斗醴霑筵春盎盎。尺衣陪杖玉英英。中和盡入三朝盛。南極應添昨夜明。薰殿更聞來日宴。百官天上望雲觥。</text>
<title>北山夜會。與法正，而憲，魯瞻共賦。</title>,<text>山月林風未半宵。故人齊赴草堂招。暗聞流水知深巷。獨與寒鍾度遠橋。靑眼何由三夜宿。白頭多爲一官搖。不堪怊悵秋冬際。將送東歸水上橈。</text>
<title>北山夜會。與法正，而憲，魯瞻共賦。 其二</title>,<text>垂老湖中別。無多洛下看。主人貧不醉。山夜轉知寒。欲就千秋事。羞營五斗官。琴臺君去後。蕭瑟二人難。</text>
<title>北山夜會。與法正，而憲，魯瞻共賦。 其三</title>,<text>三人當歲暮。燈下情相看。如我菊花老。爲君林月寒。不妨狂在世。長以懶爲官。酒禁長安日。今宵度更難。</text>
<title>致祭北里。無馬步歸神武門。路上有作。</title>,<text>靑袍申直長。步學拾遺歸。山雪令家遠。城暉下徑微。並肩樵過盡。知面吏逢稀。所媿官名縛。棲棲白首非。</text>
<title>追答雯洲</title>,<text>新歸三月濟州船。遠得君詩詩可憐。游子飄零南斗下。故人悽愴大江邊。文草不足驚諸老。生死于今見百年。靑眼幾時還作笑。風波往事爲相傳。</text>
<title>追答雯洲 其二</title>,<text>給事三年不入京。寄書時問老書生。秋江白露杳相望。旅食靑袍空復情。海外徒傳舟未返。人問實有路難行。若爲拋却烏紗去。同汎滄洲萬事輕。</text>
<title>追答雯洲 其三</title>,<text>直長天寒官可憐。新移妾病愁終年。買薪隨絶太倉米。雇馬本無光祿錢。我實爲貧思作吏。君今不仕愛乘船。別來未必忘知己。老去常多懶與牋。</text>
<title>別而憲夜憶</title>,<text>騎驢君出上東門。歲暮悲歌向故園。江海幾人今短褐。滿天風雪又黃昏。</text>
<title>而憲營修稷山廢堰。要托堤司。以詩戲答。</title>,<text>頭白詩名爲爾嗟。欲防湖堰寄生涯。堤司若道無行逕。雲路金貂半一家。</text>
<title>而憲謀得子錢。輸官租。敗歸吟贈。</title>,<text>欲借黃金秦地來。黃金難借借愁廻。柴門恐有催租吏。君到忠州莫咏梅。</text>
<title>得而憲書。到家覓梅花詩。果被催租人敗興。一笑復寄。</title>,<text>忠州官吏急催租。却使梅花詩興孤。佳句西湖林處士。鶴田猶勝故人無。</text>
<title>雪夜吟寄法正</title>,<text>草草官通籍。漫漫歲盡華。心中知夜半。雪後媿生涯。啼近無衾妾。看明有火家。棲棲君亦冷。相憶市南遐。</text>
<title>洪尙書致政而歸。上賜祭于其考廟。光洙以祝史將事。禮訖。尙書出致仕詩軸。要遍次凡五篇。退而搆呈。</title>,<text>鍾漏何堪白首勞。六旬歸計半生牢。殘祺着手完枰盡。苦海回頭在岸高。疏廣曾無元伯畫。嚴陵不得景賢褒。明時袞職留兒補。身退忘憂賴爾曹。</text>
<title>洪尙書致政而歸。上賜祭于其考廟。光洙以祝史將事。禮訖。尙書出致仕詩軸。要遍次凡五篇。退而搆呈。 其2</title>,<text>高臥東岡亦主恩。參同歸學養丹元。衣冠競賀神仙近。魚鳥何知宰相尊。半嶺鍾如天竺寺。明年花是武陵源。生逢堯舜非無戀。身外浮名欲樹諼。</text>
<title>洪尙書致政而歸。上賜祭于其考廟。光洙以祝史將事。禮訖。尙書出致仕詩軸。要遍次凡五篇。退而搆呈。 其3</title>,<text>廊廟身今畫舫居。風波少處樂何如。朱文一部曾經國。白首歸裝不滿車。留宿林僧機靜後。繞看溪柳手栽餘。除非朝請應無事。碁譜農方自細書。</text>
<title>洪尙書致政而歸。上賜祭于其考廟。光洙以祝史將事。禮訖。尙書出致仕詩軸。要遍次凡五篇。退而搆呈。 其4</title>,<text>仙筭應隨化日延。江湖淸福自今年。滿船書畫行當買。爭席漁樵摠可憐。柳下水垂黃髮影。鷗邊雨入綠蓑眠。請看茅屋峩嵯洞。何讓仇池九十泉。</text>
<title>洪尙書致政而歸。上賜祭于其考廟。光洙以祝史將事。禮訖。尙書出致仕詩軸。要遍次凡五篇。退而搆呈。 其5</title>,<text>浮槎東盡海三千。歸乞君王上釣船。無蜣廣文山水幅。十年今日雪江天。</text>
<title>次答癖翁見寄韻 翁問安狂消息</title>,<text>詩名三子幸同邦。離合尋常涕淚雙。我輩靑衫猶仕路。嗟君白鬂獨秋江。十年不見中山酒。千首空聞下瀨艭。報道安生依舊態。燈前得句醉言厖。</text>
<title>差祭弘陵與典祀官。李德晦 東顯 守歲呼韻。</title>,<text>積氣園陵雪。回心草木春。更無今歲夜。同坐洛陽人。萬事渾如失。孤燈強欲親。怱怱猶秣馬。思及禁城晨。</text>
<title>又呼七言韻</title>,<text>一官頭白在秦京。南望庭闈此夜情。兩地孤燈多意坐。明朝芳草共愁生。五陵石冷麒麟影。萬木雲深虎豹聲。賴有拾遺同守歲。怕聞千戶每傳更。</text>
<title>謹次左揆金公壽親冥上韻</title>,<text>萬歲南山北斗危。天家餘惠相門推。腰犀舞綵誰曾見。資父匡君世所知。仙洞衣冠雲盡繞。梨園絲竹畫仍移。一時黃閣文章盛。壽城揄揚永有辭。</text>
<title>謹次左揆金公壽親冥上韻 其二</title>,<text>陰滿王家樹。筵深綺里衣。斗南分氣盛。天上賜詩輝。樂以君親壽。身忘國相巍。名門敷福意。神不聖人違。</text>
<title>病後得夢瑞春坊直中詩。約明日脫直遣騎夜話。洪蒼厓 景輔 至期。待馬不至。獨坐次韻。</title>,<text>稍起經年病。頗生見月心。故人棲左掖。今夜卜中林。待馬樓鍾盡。懸燈巷雪深。詩成獨高咏。驚動隔窓禽。</text>
<title>病中聞降仙樓失火 沁都有凌波舞。東明玉笛。隔江十二夆。號巫山。</title>,<text>紅欄三百好樓臺。慘憺西州有刦灰。乘鶴飛仙何處降。化雲神女爲誰來。淸江妓憶凌波泣。明月人聞玉笛哀。頭白書生猶一幸。六年前宿畫堂回。</text>
<title>歸自夢瑞。復次霞字。四首奉呈。</title>,<text>春城日出散輕霞。紫閣知君宿處家。靑瑣故人天上逈。白驢歸路衖南斜。襄陽別後無佳句。秦地逢時近早花。多病往來難每得。空林怊悵數寒鴉。</text>
<title>歸自夢瑞。復次霞字。四首奉呈。 其二</title>,<text>君如縹緲赤城霞。早歲名高壓數家。鳳穴文章身已老。羊膓世路日河斜。三年去見寒溪瀑。白首歸憐紫禁花。遙望上林千萬樹。翩翩都是後棲鴉。</text>
<title>歸自夢瑞。復次霞字。四首奉呈。 其三</title>,<text>英年開口帶烟霞。一代齊名翰墨家。春洞含盃燈錯落。曉天騎馬月橫斜。人生若散溝中水。世事難知樹上花。靑眼白頭須日日。請看西極下金鴉。</text>
<title>歸自夢瑞。復次霞字。四首奉呈。 其四</title>,<text>經冬抱病北山霞。岸上無扉直長家。覆逕烟踈逾覺冷。依墻松老不勝斜。獨憐暮境吟搔首。猶待春風出見花。幾日銅龍君解直。鳴珂空谷趁歸鴉。</text>
<title>又奉五律三首。呈夢瑞。一屬令弟章叔 漢慶。</title>,<text>玉筍掄端直。銅龍奉起居。日聞添內膳。春擬講前書。漸放承華柳。潛吹太液魚。陽和隨慶運。吟賞意何如。</text>
<title>又奉五律三首。呈夢瑞。一屬令弟章叔 漢慶。 其二</title>,<text>帶逕氷厓溜。垂門雪木蘿。睡眠爭夜少。憂患入春多。鹿榻留華札。雲山望玉珂。經年無一客。隣鶴獨相過。</text>
<title>又奉五律三首。呈夢瑞。一屬令弟章叔 漢慶。 其三</title>,<text>金玉分同氣。文章在一家。空聞涓市馬。猶負曲江花。交契忘年久。逢場執禮加。時來鳴國盛。常棣鄂聯華。</text>
<title>奉贈芝山洪知事 命源 五十韻</title>,<text>二聖開洪造。三堦入太平。世方多壽考。公實得精英。大耋由天餉。中樞以子榮。賢翁元種德。令器早成名。愷悌人倫篤。文章俗輩傾。麒麟彪瑞物。騕褭逈前程。倐忽神猜至。艱難世故嬰。雲鵬垂羽翼。泥璧黯光晶。月岳東南去。春田父子耕。長歌懷聖代。無㤪送餘生。天道窮還變。公言久益行。金門重賜籍。白首始專城。嶺海方便養。朝廷藹有聲。不時騘馬召。新命國人驚。優老推王政。將親體下情。春流乘舸穩。朝服上驢輕。兒自銀臺引。天臨紫幄迎。從容詢寢食。顧眄歎神精。白粲分王廩。黃金損水衡。禮同周帛肉。榮動漢公卿。異數靑編曠。全家血涕橫。願將君父賜。聊獻子孫誠。五月孤辰吉。南山綺閣晴。席多鄰巷老。槃出主人甥。萊舞緋垂白。童顔醴有赬。雨如留客到。絃爲感君鳴。門擁朱軒駟。簾交碧樹鶯。炎蒸肥欲爛。山野氣逾淸。人道猶園綺。吾疑學老彭。靈龜深用息。癯鶴澹存睛。喧處方知靜。奔塲獨不爭。仁惟徵壽信。功有養眞贏。盛事今年見。高門晩福盈。都因孝子重。能感聖人明。白骨枯還肉。春荄暖自萌。鬼神陰轉斡。天地極生成。通塞千歧互。乘除四紀更。物情難測料。人力可經營。北闕彌恩數。西州又使旌。庭闈秋戒道。莞簟夏留京。雲海浮天遠。銅章冒雨征。暫留黃枕扇。誰進白魚羹。氷蘖持家法。晨昏接郡伻。梧桐初七夕。蟋蟀已殘庚。若到金沙日。重含紫閣觥。玄衣從五馬。黃髮享三牲。豈換山居樂。終尋野叟盟。菊潭魚可釣。杞井狗堪烹。于勒琴中友。靈光刦後氓。聞公種芝草。親老乞餘莖。</text>
<title>安生聖文至。得山字。</title>,<text>蟬聲日斜後。君到北窓間。空谷頗無事。中年獨愛山。葡萄垂夏長。鷄犬趁凉還。車馬長安路。誰如此地閒。</text>
<title>末伏日。聖文又至。得高字。</title>,<text>久雨人如病。新凉樹爲高。捲簾看瀑布。搖扇在林臯。耕稼謀難就。公卿謁亦勞。時逢野客笑。風幘散衰毛。</text>
<title>別鄭主簿 鉉 赴順天監牧官</title>,<text>豐草連天牧地寬。驊騮五百一監官。猶聞廨舍全家飽。多勝京司十斗寒。內浦蟬鳴鄕樹際。南州鳶沒火雲端。白頭光祿三年契。相別前宵月下難。</text>
<title>晩咏</title>,<text>潦盡山光紫。新秋愛草堂。滴稀槐露淨。吹順柳風凉。野性無拘束。衣裳任短長。少時頗識字。渾到近來忘。</text>
<title>別洪承旨光國赴豐川仕</title>,<text>六月新除目。雙旌又大州。主恩偏許養。時議爲相謀。炎雨漢陽曙。早蟬關外秋。海濱農向熟。勉答九重憂。</text>
<title>別洪承旨光國赴豐川仕 其二</title>,<text>銀臺君幾日。今作外州官。關塞何堪遠。朝廷尙問安。歲荒爲吏苦。恩重報君難。垂老秦京別。靑袍直長寒。</text>
<title>別洪承旨光國赴豐川仕 其三</title>,<text>靑丘正西岸。海大是豐川。地近金沙寺。風高異國船。盡心承上意。生事憶前年。知有榮恩壐。應無愧俸錢。</text>
<title>別洪承旨光國赴豐川仕 其四</title>,<text>君似宣城守。應成到郡詩。琴臺秋憶遠。滄海夜聞悲。寄跡香罏省。勞形白首時。陽關不須唱。難得一盃持。</text>
<title>別洪承旨光國赴豐川仕 其五</title>,<text>東南游幾盡。西北見爲初。老借君恩去。秋當邑務餘。印囊隨一僕。山氣到孤驢。得意詩千首。郵筒寄莫踈。</text>
<title>別洪承旨光國赴豐川仕 其六</title>,<text>野濶黃州後。大開樂浪西。江烟碧樓出。桑雨井田迷。五馬游鄰道。今年上大堤。紅欄船上板。曾有故人題。</text>
<title>新秋</title>,<text>新秋收積潦。窮巷暎斜暉。衆木深相守。高雲遠自歸。無言觀世象。多病厭朝衣。服食中年計。蹉跎事事違。</text>
<title>南隣夜歸</title>,<text>留語南隣久。歸時月在林。漸聞水聲細。方信我家深。曲折無人徑。淸凉趁夜心。故山懷更遠。秋後欲抽簪。</text>
<title>早起</title>,<text>積雨朱炎洗。新秋白幘斜。喬林帶初旭。歸鳥入餘霞。厭作朝中士。思還野外家。靑門早起叟。幾處話桑麻。</text>
<title>法正同秀五，受卿。夜至呼韻。</title>,<text>薜蘿秋氣灑飛泉。犬吠蒼蒼谷口烟。可是貧無朝士飯。尙能來與故人眠。素心相許千秋足。佳句何須四海傳。燈下草蟲鳴底急。流光苒苒又今年。</text>
<title>法正同秀五，受卿。夜至呼韻。 其二</title>,<text>木瓢長飮北山泉。經日茅茨不起烟。强爲飛書朝有約。不辭聯榻夜無眠。孤燈寂寂林間在。遠皷時時陌上傳。白㙮驪州江上寺。高歌跌宕憶前年。</text>
<title>又拈五律 時沽酒不得。摘勸葡萄。</title>,<text>平生四海友。深夜此山村。代酒葡萄碧。懸燈薜荔昏。暫離如一歲。相見不多言。日覺秋風近。頻須過孟園。</text>
<title>送愼判官 基慶 赴任耽羅</title>,<text>每道人間行路難。今從海外送君看。誰非內地專城吏。獨是孤舟萬里官。別路親朋如問謫。留家妻子欲啼寒。長風波浪男兒事。一上樓船意自寬。</text>
<title>贈豐川洪使君光國</title>,<text>仙鳧一向海雲飛。秋入秦中尺素稀。關塞早凉懷禁闥。樓臺先掃候庭闈。丹砂自有名山近。紫蟹初經積雨肥。聞說地偏公事少。使君頻到習池歸。</text>
<title>贈豐川洪使君光國 其二</title>,<text>靑梧白露暑初殘。明發尊闈渡碧瀾。遙望軒輿迎半路。好聞詩禮作淸官。行廚黃雀從天下。衙樹慈烏逐子歡。爲報吾王無疾病。南陔歌裏憶長安。</text>
<title>贈豐川洪使君光國 其三</title>,<text>海上新秋九月山。朝朝拄笏郡齋間。何妨太守焚香坐。一見檀君採藥還。東洛應傳詩句好。西州元道簿書閒。靑衫汚盡黃泥陌。吏隱風流不可攀。</text>
<title>贈豐川洪使君光國 其四</title>,<text>人道官門向海開。天晴可以望登萊。訟閒騎馬金沙去。衙罷鳴琴白鳥來。未可留歸餘物色。秖應題遍好樓臺。書生壯觀曾無分。尙憶長淵阻雪廻。</text>
<title>差祭惠陵。秋夕歸路漫咏。</title>,<text>頭白郞官草綠衣。惠陵微雨祭初歸。平田黍粟成秋近。古墓烏鳶得意飛。萬國陰晴同此夜。幾人歌哭送斜暉。佳辰憶昔南州樂。白酒黃鷄棗栗肥。</text>
<title>別洪參判君平 名漢 赴羅州</title>,<text>君王別擇廟堂推。地大羅州百姓疲。政與文章曾不遠。道存淸淨自然治。鵬程六月吹鳧去。秧雨三農挾馬隨。南北頻逢名士別。中朝獨有故人思。</text>
<title>代人。次洪致政韻。</title>,<text>明時軒冕早辭勞。宿計東岡置屋牢。周禮三千行欲盡。歐陽六十去爲高。替身玉筍諸兒簉。臨殿黃麻幾字褒。從此江湖閒日月。舊尙書是地仙曹。</text>
<title>代人。次洪致政韻。 其二</title>,<text>紫陌聞鷄久厭勞。君歸山裏睡應牢。人間海有千重險。牛背官無一品高。新作地仙尋野服。須逢釣伴詑天褒。明時六十縣車足。白首怱怱是我曹。</text>
<title>代人。次洪致政韻。 其三</title>,<text>名塲六十亦多勞。早歲懸車定計牢。大局經綸餘一着。扁舟江漢學三高。諸兒報國應留訓。明主知臣豈誤褒。祖帳都門來日後。霜靴又滿內兵曹。</text>
<title>夜歸南隣</title>,<text>斜逐淸溪入草堂。四鄰收語月蒼蒼。稍驚宿鳥葡萄架。遍起陰虫薜荔墻。寂寞道心元愛靜。徘徊秋夜獨憐長。故人騎省方持被。白露靑梧定步光。</text>
<title>贈鄭生國彥士則歸長興 事載狂奴子序</title>,<text>宇宙狂奴子。長興有此孫。皇天曾不老。遺墓始徵言。奇事三韓國。忠臣十世門。君歸謝馬氏。相㤪適爲恩。</text>
<title>法正見過呼韻</title>,<text>霜後澄羣象。遙空盡自靑。逢君薜蘿巷。繫馬菊花庭。引疾休官事。治心愛道經。秪應來往處。談笑到忘形。</text>
<title>法正見過呼韻 附敬權詩 改名夔相</title>,<text>薄晩喜君至。秋山遠近靑。蘿烟宜返照。松氣半虛庭。畫省休持被。淸齋且說經。興來非有約。心在欲忘形。</text>
<title>甲戌中。余與安山李進士 景煥 行甫氏 昌煥 文甫氏兄弟。相從於洋水。爲詩酒之遊。托忘年之契。有石橋者善釀。每以白卷賖飮。滿百乃償。別去數載。文甫氏遽歿。余有詩哭之時。遇行甫氏。相對愴涕。比入北山。却掃岑寂。重陽在近。不堪搖落。行甫氏忽自泮中踰嶺見訪。云白安山入城。握手敍間濶。貰酒劇譚半日。語及文甫氏。俯仰存沒。遂呼韻賦贈。</title>,<text>靑眼悲歌嶽下秋。與公兄弟憶前遊。無論早晩俱年老。每到存亡一涕流。雲木懸厓負杖度。菊花深巷閉門留。山居自是稀人事。隨意相過要更謀。</text>
<title>甲戌中。余與安山李進士 景煥 行甫氏 昌煥 文甫氏兄弟。相從於洋水。爲詩酒之遊。托忘年之契。有石橋者善釀。每以白卷賖飮。滿百乃償。別去數載。文甫氏遽歿。余有詩哭之時。遇行甫氏。相對愴涕。比入北山。却掃岑寂。重陽在近。不堪搖落。行甫氏忽自泮中踰嶺見訪。云白安山入城。握手敍間濶。貰酒劇譚半日。語及文甫氏。俯仰存沒。遂呼韻賦贈。 其二</title>,<text>老年空谷共悲秋。此會先成九日游。早菊紛當山徑發。幽泉細入草堂流。林間似鶴飛初下。嶺上如雲去不留。安得石橋三百帖。酒錢重爲丈人謀。</text>
<title>戲簡鄭協律汝質 鄭以掌樂官。領進宴講妓。習儀梨園</title>,<text>誰道官寒鄭廣文。白頭身領綺羅羣。梨園弟子䨘裳曲。不許他人也一聞。</text>
<title>聞浿妓牧丹。肄樂梨園。戲寄三首。</title>,<text>頭白名姬入漢京。淸歌能使萬人驚。練光亭上關山曲。今夜何因聽舊聲。</text>
<title>聞浿妓牧丹。肄樂梨園。戲寄三首。 其二</title>,<text>淸流壁下木蘭舟。憶聽菱歌幾度遊。萬戶長安今夕月。可憐猶似浿江秋。</text>
<title>聞浿妓牧丹。肄樂梨園。戲寄三首。 其三</title>,<text>梨園南接廣通橋。咫尺仙裙弱水遙。聽說歌聲依舊好。秖應顔色到今凋。</text>
<title>九日夕。歸自南山入元之家。尹彛仲 弼秉 諸人。面帶酒氣云。登高纔還。老興頓發。要與更登。皆不肯。老而見擯。一悲一笑。獨上射亭。徘徊而歸。吟寄一絶。又報李士中令公。以同病之憐。乞和其韻。</title>,<text>黃昏獨上孟園東。無酒無花寂寞中。强學登高君莫笑。白頭難入少年叢。</text>
<title>畿伯李侍郞景祐南漢天柱寺感舊韻 代人</title>,<text>寺樓三十七年空。前度書生玉節翁。猶勝遼東千歲鶴。歸來城郭是非中。</text>
<title>畿伯李侍郞景祐南漢天柱寺感舊韻 代人 其二</title>,<text>六友詞塲三友空。城南城北白頭翁。銅狄摩挲語。來往靑溪枸杞中。</text>
<title>畿伯李侍郞景祐南漢天柱寺感舊韻 代人 其三</title>,<text>世間何事不成空。怊悵今秋又此翁。白首黃花無酒日。舊遊多在九原中。</text>
<title>九日登高。憶會而。感寄法正。</title>,<text>城南城北盡秋風。九日登高誰與同。惆悵菊花隨處見。故人今在九原中。</text>
<title>九日寄海左</title>,<text>強起山中疾。登高欲暮時。人生誰不老。秋物盡如悲。空谷風泉落。欹巖野菊垂。潘郞愁騎省。懷抱獨相知。</text>
<title>法正，秀五乘月來話。夜深而歸。拈得稀字各賦。</title>,<text>月下諸公至。山中此事稀。婆娑菊花席。爛熳酒痕衣。遠皷添霜急。遙林下露微。稍如南郭夜。吾亦訪君敀。</text>
<title>出門送諸君後吟成</title>,<text>秋山露濕薜蘿衣。酒盡燈殘客始歸。主人送至柴門外。楊柳月明三皷稀。</text>
<title>九月十五夜。與海左留約。携敬兒。暝赴相値水標橋。玩月徘徊。呼韻各賦。</title>,<text>渺渺長安月。平連十二橋。水烟相與靜。堤柳不勝遙。烏鵲身微見。衣冠影盡搖。南阡與北陌。何夜不堪招。</text>
<title>九月十五夜。與海左留約。携敬兒。暝赴相値水標橋。玩月徘徊。呼韻各賦。 附敬權詩 屬法正</title>,<text>散步黃花夕。留期明月橋。岸分南北半。城擁水烟遙。玉露楓逾靜。金波桂不搖。微官君已厭。歲晩許相招。</text>
<title>送冬至正使咸溪君 櫄 赴燕</title>,<text>朝鮮公子漢衣冠。燕市兒童擁馬看。十二諸候冬至使。就中人物在三韓。</text>
<title>送冬至正使咸溪君 櫄 赴燕 其二</title>,<text>君乘白馬入幽州。一劒悲歌歲莫遊。終是男兒生小國。黃金臺上古今愁。</text>
<title>送冬至正使咸溪君 櫄 赴燕 其三</title>,<text>王孫家是信城房。我亦寧陵舊寢郞。風雨此時靑石嶺。昔年歌曲更凄凉。</text>
<title>送冬至正使咸溪君 櫄 赴燕 其四</title>,<text>圓明土木萬離宮。天下黃金半已空。射獵單于長在外。未聞中國有英雄。</text>
<title>輓長溪君</title>,<text>一望王孫面。蓬萊八月筵。朝廷繁禮數。筋力强周旋。大限無餘日。孤忠畢百年。靑袍承祭命。悽愴素惟前。</text>
<title>輓長溪君 其二</title>,<text>一代河平德。曾聞士論中。朱門鷄狗絶。芳樹管絃空。留表辭堯殿。藏衣近畢官。王親零落盡。興歎外朝同。</text>
<title>正朝差祭孝章廟。將事罷。未五皷。步歸神武門。路次昨年步歸韻。</title>,<text>無馬貧朝士。新年尙步歸。衣冠有時賤。筋方敢言微。寒漏宮門靜。行人苑道稀。此身元任分。要學大夫非。</text>
<title>哭壺谷李尙書 鼎輔</title>,<text>尙書去已九原中。不復人間見至公。今日白頭知己淚。綠槐門巷盡秋風。</text>
<title>送彛仲新恩歸覲抱川</title>,<text>靑門驛路柳條風。得意君敀石嶺東。鄕里笑迎殘燼後。笙歌引入百花中。三遷母訓知多就。入座家聲見更隆。看取向來辛苦日。窮途極處始爲通。</text>
<title>酬東隣李珍山 益焌 見寄韻</title>,<text>垂老悲衰俗。比隣見古人。氣如春自醉。心入日彌親。憂患詩情損。棲遑宦味辛。荷君多繾綣。晨夕慰閒身。</text>
<title>酬東隣李珍山 益焌 見寄韻 其二</title>,<text>春來眞率意。多喜隔墻居。枕上分奇藥。花間得小書。孟園松月下。申嶺麥風初。來往衰年事。何須出里閭。</text>
<title>又次隣韻</title>,<text>春來吾閉子雲廬。陶令門前喜卜居。花柳不堪多病後。園林相逐罷官餘。詩當老境心猶在。酒入新年禁稍除。從此接罹頻倒着。但敎三逕草茅鋤。</text>
<title>輓淸州金僉知</title>,<text>人間聞有小蓬萊。此老前身上界來。時到翛然乘化去。人生九十死何哀。</text>
<title>輓淸州金僉知 其二</title>,<text>靈樹枝枝蔭滿庭。一家偏照老人星。人間五世重牢宴。爲問麻姑幾度聽。</text>
<title>舍弟文初 光河 至自保寧。夜坐呼韻。得寒字。</title>,<text>入春連百日。風雨苦無端。花柳渾成禁。閭閻尙未安。夢猶關骨肉。憂不到飢寒。情弱衰年事。明朝送亦難。</text>
<title>舍弟文初 光河 至自保寧。夜坐呼韻。得寒字。 其二</title>,<text>風雨來何已。春醪乞苦難。病憐花事暫。衰恐麥秋寒。問路心先動。追詩字未安。幾時晴癘氣。相作滿堂歡。</text>
<title>哭權長水仲約 攇</title>,<text>平生權仲約。來日是空山。慷慨知天性。淸明憶笑顔。文章歸地下。風雨別人間。春草隔岡路。所悲無往還。</text>
<title>哭權長水仲約 攇 其二</title>,<text>鄕黨聯三世。形神已百年。如何臨白首。遂此斷朱絃。飛旐餘花裏。殘樽舊竹前。窮途更一哭。相對二方賢。</text>
<title>哭權長水仲約 攇 其三</title>,<text>家聲同郡慕。宦跡暮途悲。傲世元非病。無年不可知。田園春自及。父子死相隨。萬古從今夕。君行有我詩。</text>
<title>雨中臨穴</title>,<text>寒雨靑山哭使君。使君那得哭聲聞。深深一閉黃泉後。萬事人生有此墳。</text>
<title>對吏聞成仲云亡</title>,<text>君生酒中別。君死獄中聞。送盡人間友。添成地下羣。早知才有忌。難作達無文。一慟西廳雪。蒼茫歲暮云。</text>
<title>寄士受文學</title>,<text>金吾門外見靑天。上馬歸時子若仙。說向家人從失火。喜叨恩旨免經年。東隣北舍無時往。素壁明窓快意眠。我亦灾盈六六日。未應長作馬坊緣。</text>
<title>寄士受文學 其二</title>,<text>次第同囚去。支離獨我留。縱緣臣有罪。亦似物爲謀。積雪臨殘歲。孤燈帶百憂。引壺翻自酌。隨日且優游。</text>
<title>贈完恩君</title>,<text>絳侯家世亞夫才。鐵瓮西門萬里開。國威虎豹香山重。軍令魚龍滻水廻。獨抱黃河明主券。細傾金帳美人盃。瓠子歌中功已奏。乙支城上首頻擡。</text>
<title>辛卯上元</title>,<text>黃昏鍾閣聽鍾過。游客春寒踏不多。漸到月高人散後。廣通橋上有纖歌。</text>
<title>辛卯上元 其二</title>,<text>朝天衣上有微霜。月下含春苑外墻。猶帶上元前夜酒。白門西去導君王。</text>
<title>蔡度支伯規留約廣通橋。睦幼選，李公會 鼎運 來自度支家。傳致客不至。相顧憮然。相與席地望月。二更始還。翌日賦呈一律。示選會。</title>,<text>橋上今宵共待誰。踏泥遙趁聽鍾時。多慚老子空乘興。敢道尙書不顧期。銀燭笙歌歸已盡。石欄霜露望猶遲。三更一笑街頭去。黃石當時未解欺。</text>
<title>挽洪成仲</title>,<text>君髩靑靑我頰紅。相逢一笑國庠中。今來四十年間契。秪爲詞塲氣槩同。</text>
<title>挽洪成仲 其二</title>,<text>香橋飛雪打靑袍。獨枕桐壺傲眼高。槐木夕陽廻半醉。曼聲一筆掃離騷。</text>
<title>挽洪成仲 其三</title>,<text>同游儕友摠多才。課日常期下輦臺。不待君名居榜首。滿場爭道壯元來。</text>
<title>挽洪成仲 其四</title>,<text>兪崔堂上每逢君。酒後高談迥入雲。轉到風流奇絶處。一時肩拍笑紛紛。</text>
<title>挽洪雯洲 應輔</title>,<text>高臥雯洲老。龍門俯一時。不言天下事。獨掃世問詩。吾道中原在。斯人萬古爲。江邊野田路。而憲欲何之。</text>
<title>挽洪雯洲 應輔 其二</title>,<text>東郡臨江宅。秋風憶係船。禮行忘折半。詩格許無前。此事難今世。餘情在暮年。風流忽已遠。淚濕舊朱絃。</text>
<title>挽洪雯洲 應輔 其三</title>,<text>門戶通朝盛。公寒似廣文。一官終獻納。當路莫知聞。釣艇春方水。書堂夜自雲。此生思掛劒。何處是孤墳。</text>
<title>挽洪雯洲 應輔 其四</title>,<text>忠州好山水。君以主人亡。于勒逢新侶。文星落此鄕。深秋三峽冷。斜日大江長。白露蒹葭渚。懷之不可忘。</text>
<title>挽洪雯洲 應輔 其五</title>,<text>淸論吾黨士。公是一完人。畏世能知道。無官不起身。孤舟多歲月。萬首極精神。歎息滔滔者。高車滿路塵。</text>
<title>挽洪雯洲 應輔 其六</title>,<text>詩禮知門法。兒賢一亦多。高才成老大。同調恨蹉跎。樹有風難定。家無慶或磨。平生太玄草。付托正如何。</text>
<title>寄灣尹具伯殷</title>,<text>三韓西盡統軍亭。學士文星是將星。豈以風流輕鎖鑰。好將忠信答朝廷。塞垣日落幽州黑。雲海春生碣石靑。多少詩愁緩帶處。梅花羌笛酒初醒。</text>
<title>西部直中奉和渭陽韻</title>,<text>衰遲吾叔姪。憂樂有相關。白首新經疾。靑鞋遠自山。衣冠多不備。風雨暫無還。萬事燈前涕。三年別後顔。</text>
<title>西部直中奉和渭陽韻 其二</title>,<text>秋天無盡雨。垕土幾時乾。病以三盃歇。官猶九日寒。悲歡親戚幷。次第髩毛殘。秖恐聞鍾別。參星仔細看。</text>
<title>燕行代人別</title>,<text>東國尋常痛陸沈。幽燕久已滿洲心。胡無百歲何人說。天道分明異古今。</text>
<title>燕行代人別 其二</title>,<text>郞主圓明獵不歸。緬蠻消息近依俙。出師遺表千年後。孟穫孫能淚滿衣。</text>
<title>燕行代人別 其三</title>,<text>君昔同遊白玉堂。西郊誰把此深觴。金臺莫道三千里。何似長安與洛陽。</text>
<title>大灘</title>,<text>峽江秋再渡。楓盡石蒼時。遠旭厓先受。微霞水自爲。山川多異境。鷗鷺得新知。十日臨漳守。舟中始有詩。</text>
<title>曉發</title>,<text>縣角三聲罷。楊州作曉程。野寒星可數。灘淺石堪驚。幕府趨仍急。風霜犯每輕。衰年縻寸祿。多愧向來情。</text>
<title>又渡大灘</title>,<text>九月臨漳客。騎驢返照中。遠來何郡水。多落兩厓楓。去鳥都門迥。歸雲縣寺空。舟中獨無語。衰寂一詩翁。</text>
<title>暮歸</title>,<text>楊州一路繞靑山。盡日丹楓白石間。驢背使君秋興足。數聲殘角縣中還。</text>
<title>澄江舟中</title>,<text>澄波江水見沙淸。太守新來偶出城。十里穿行楓樹遠。孤舟携坐印囊輕。靑山可悅騎牛客。白鳥渾驚勸馬聲。乘興有時單騎去。不妨留與長年盟。</text>
<title>恩居堂感吟</title>,<text>先正書尊似六經。後生三代見儀刑。風雲墨葛猶神哭。日月龍文盡石靈。吾道百年非往日。君恩七日在荒亭。此邦來守知何幸。垂老奇觀有十靑。</text>
<title>臨津霧朝舟下牛尾嶼</title>,<text>漠漠橫江霧。淸晨獨在舟。初分城上樹。已失水邊樓。人語來無際。吾行去若留。終朝一開盡。百里見通州。</text>
<title>十月。以肇慶廟神輦陪行差員。行到素沙路中恭述。</title>,<text>皇輿南返古全州。凝望宸情漢水頭。輦路笙簫三百里。沛鄕魂魄二千秋。氷霜日候還如解。草木天香盡欲留。微末幸逢稀世慶。差員榮比從臣遊。</text>
<title>至素沙落後。瞻望神輿有作。</title>,<text>畿封南盡素沙間。橋北差官落後還。隔水神輿瞻望遠。白雲何處是宗山。</text>
<title>歸路。同積城宰李遵晦。由黔中作行。暮過亡友德膺墓。到梧谷夜話。始聞知愴然有作。</title>,<text>吾友道傍墳。尋常過後聞。死生眞異路。咫尺不知君。掛劒空寒木。招魂只暮雲。零丁舊稺子。山下尙留云。</text>
<title>將渡鷺梁。過拜六臣墓。約遵晦住船。暫待馬上吟贈。</title>,<text>沙橋歸客蹇驢忙。日暮同君向漢陽。君到鷺梁船少住。六臣墳下一彷徨。</text>
<title>六臣祠</title>,<text>倉卒君臣際。諸公一死爲。越中猶有望。天下不勝悲。日月垂東國。精靈聚一祠。門前大江水。日莫欲何之。</text>
<title>赴洛道中</title>,<text>明月行人滿地霜。靑山開處見東方。鷄聲聽盡楊州路。應不鳴鍾入漢陽。</text>
<title>道峰馬上</title>,<text>十月于征客。林霜野水間。無多漢陽客。過盡道峰山。日莫心逾倦。官迷跡不閒。薄言城市裏。公事了將還。</text>
<title>値雨宿樓院</title>,<text>水落山前落日時。行人入店雨絲絲。愁爲一夜楊州客。兄弟都門把酒遲。</text>
<title>縣齋除夕</title>,<text>今年送客亂山中。又是明朝六十翁。酒後愈知諸友少。燈前不與一家同。</text>
<title>縣齋春辭</title>,<text>去歲春辭題馬坊。今年春帖在臨漳。官無疾病爲家福。民不飢寒是國祥。紅露碧蔬隨飮喙。石臺金水放文章。餘生只願閒如此。償盡東華十載忙。</text>
<title>寄松都留守</title>,<text>垂白靑袍一換緋。無錢不厝綠沙衣。宦情朝市元都薄。祭命園陵敢自違。朋友解看今世少。隣家借與暫時稀。數端蟬翼松都肆。能遣黃金許買歸。</text>
<title>寄松都留守 其2</title>,<text>袍紗表裏碧如烟。乞得留都入座前。胷褙繡絲雙白鶴。煩君少費二千錢。</text>
<title>寄松都留守 其3</title>,<text>雲漢宸憂六事中。至誠潛與帝心通。恩儲八路農民食。寃審三江御史𩣭。缺</text>
<title>挽李參議 益焌</title>,<text>桂西高下隔墻家。晩托芳鄰德不遐。深夜枕燈𪚥𪚥𪚥。一春園雨幾分花。爭瞻玉樹盈堦美。特賜緋衣照巷華。五福人間公有憾。涕多今日送輀車。</text>
<title>挽李參議 益焌 其二</title>,<text>誰言此世少天眞。我見東家有古人。袞袞身持三世福。熏熏心得一生春。河間禮樂遺風遠。天上恩緋曠典新。七十二年乘化去。死生無憾太平辰。</text>
<title>挽李參議 益焌 其三</title>,<text>東隣陶令晩知顔。詩酒仍隨乙丙間。黃葉破墻乘月往。白雲斜逕借燈還。三年不死歸東峽。萬事傷心變北山。一癖平生劒南集。去時留下落人寰。</text>
<title>挽李參議 益焌 其四</title>,<text>靑門丹旐去翩翩。籬落凄凉出曉烟。風月可憐今夜後。山河已隔此堂前。紅顔白髮歸何日。怪石寒花似去年。唯是一言心可慰。故家持有六男賢。</text>
<title>聞越中除旨</title>,<text>越邑新除目。親朋慰我稠。食神元薄地。人力可雄州。只感君恩別。猶知供母優。乞隣朝夕米。炊婢更無憂。</text>
<title>謝恩</title>,<text>崇政門前絳幘晨。越州都護謝恩新。當時七士紅籤吏。今日分符獨小臣。</text>
<title>辭朝</title>,<text>臨辭玉陛更踟躕。聖筭今當八耋初。將母特恩雖罔極。戀君微悃亦何如。雙鳧五馬朝天遠。雪嶺雲山向歲除。東大門前回首去。上林西北夕陽踈。</text>
<title>辭朝 其二</title>,<text>纔失昇平又粤州。塞翁一馬信悠悠。敢論官㨾殊饒薄。獨感天恩出輩流。石蜜溪鱗供母養。丹厓碧嶂與兒遊。衰年此邑眞吾分。閒外人生更不求。</text>
<title>三田渡感吟</title>,<text>南漢山城高漠漠。麻田浦水碧離離。如生學士三韓國。不倒單于百歲碑。酒店獨看西日落。戰塲猶入北風悲。書生恨在燕然石。萬古吳公昔有詩。</text>
<title>廣嶺望寧陵有感</title>,<text>一望斜陽廣嶺東。寧陵浮在白雲中。當日奉香來往路。不堪驅馬過怱怱。</text>
<title>歷訪長好院姜聖初寓居</title>,<text>漠漠秋風野。蕭蕭進士廬。四鄰聞夜讀。十畒寄春鋤。白首悲流落。斑衣限起居。怱怱越江路。盃酒隔年餘。</text>
<title>將哭雯洲。隔水望玉江亭。馬上感吟。</title>,<text>東來越吏大江濱。十載忠州物色新。遙趁碧灘終日去。蒹葭岸上哭何人。</text>
<title>訪而憲不遇</title>,<text>秋風五馬越江雲。我到忠州不見君。杜宇啼時如見憶。萬峰深處訪慇懃。</text>
<title>寄權君錫</title>,<text>彈琴臺下夕陽新。隔水蒹葭望故人。前路怱怱驅馬去。白頭相對粤江濱。</text>
<title>而憲追到北倉。草草敍話。卽別少選。馬上回望。騎馬從磴路而去。悵然有吟。</title>,<text>江頭越客暮相分。一望東州萬疊雲。回首女蘿蒼壁路。有人騎馬遠知君。</text>
<title>過堤川憶士述感吟</title>,<text>秋風水碧義林池。五馬踟躕日暮時。鄭谷孤墳何處是。無人聞我越中詩。</text>
<title>一日度三大嶺。如入瓮中。回思京洛。杳然心折。有吟。</title>,<text>三嶺行如蜀道攀。馬蹄終日亂峰間。人生跡不來何處。頭白今年入越山。</text>
<title>一日度三大嶺。如入瓮中。回思京洛。杳然心折。有吟。 其二</title>,<text>五馬東來十月寒。白檀西北望長安。千峰萬水休言苦。世路難於此路難。</text>
<title>至曺亢嶺。卽越州初境。州吏前導。向楊淵站。</title>,<text>雨旗官吏引籃輿。曺亢東開越境初。唯見峽天開處去。暗思京洛意何如。</text>
<title>原州路中。値雯洲祥日。有感。</title>,<text>雯洲喪盡隔三宵。魂在忠州不見招。山水今來百越好。文章難起九原遙。淸風朗月人怊悵。落木空江歲寂寥。知有東隣破琴弟。白頭寒曉哭蕭蕭。</text>
<title>寄而憲要早訪越中</title>,<text>江如羅帶峀如眉。又是秋冬葉脫時。莫待鵑啼須早訪。粤中無與可論詩。</text>
<title>途中作</title>,<text>三日間關萬嶺寒。鶴城西望路無端。民憂莫解慚新政。邑弊要陳畏上官。松桂讀書初意是。風塵作吏古來難。征途却誦蘇州句。落木歸鴻又歲闌。</text>
<title>至原州。寄法正。</title>,<text>今日盛君白玉堂。尙看時論重文草。致君堯舜術何有。滿地江湖憂正長。淸禁漏鍾難自睡。孤舟蓑笠未應忘。邇來行住憑誰問。不是原州是漢陽。</text>
<title>至原州。寄法正。 其二</title>,<text>越絶山川無嶺西。君恩許我此中棲。野航魚鳥纔相識。楓壁樓臺半已題。白首爲州頗自得。靑雲隔路可能携。春來亦有傷心處。只恐莊陵蜀魄啼。</text>
<title>至原州。寄法正。 其三</title>,<text>越州新吏老蹣跚。袍笏晨趨謁上官。營校訶呼投剌急。野夫踈放折腰難。關心邑事蕭條劇。回首山蹊欝嵂寒。吏役驅人違一面。歸雲百里睠江干。</text>
<title>望丹丘洪尙書 重孝 宅有感</title>,<text>丹丘一望欲霑巾。怊悵尙書作古人。南郭繫驢如昨日。東州乘鶴已千春。蟾江遠入秋風冷。雉岳高添暮雪新。氣槩文章無處見。謾憑山水憶前塵。</text>
<title>龍井雪中</title>,<text>積峽蕭條雪。依依短景斜。遠禽歸磵道。寒木見人家。轉覺年華暮。偏知越路賖。幾時春事至。爛熳錦江花。</text>
<title>送朴生順叔歸扶餘</title>,<text>扶餘此去極茫然。粤絶深山到可憐。不畏氷霜季冬月。遙穿虎豹萬峰烟。主人寧作嚬眉睫。太守元慚薄俸錢。官酒一盃淸似水。送君千里各衰年。</text>
<title>夜聞子規有感</title>,<text>越絶深山蜀魄聲。爲何啼苦到三更。如今莫吐花間血。萬事莊陵恨已平。</text>
<title>百畒訪燕超子舊宅</title>,<text>百畒書堂已草萊。燕超歸後世無才。還同宋玉臨江宅。落日行人悵望回。</text>
<title>淸泠浦</title>,<text>峰如劒束水如環。鳥不能過猿不攀。當日謀臣用心苦。世間知有此深山。</text>
<title>淸泠浦 其二</title>,<text>烟雨藤蘿鳥亦稀。越山千疊又斜暉。行人一過堤川後。未到淸泠淚滿衣。</text>
<title>謝李翁頤基惠秋露。次韻。</title>,<text>江山貧太守。三伏髩如絲。霑喉習家酒。疑自凈缾枝。</text>
<title>七夕早朝。聞烏鵲大噪。戲成一絶。</title>,<text>江頭烏鵲噪淸朝。不信梧桐一葉飄。天上亦應無故事。今年七夕廢河橋。</text>
<title>寄莊陵柳參奉晦之 應爀</title>,<text>雲白蓬萊爽氣朝。使君歸興一飄飄。難忘只有山中客。夜雨陵前水漲橋。</text>
<title>發邑</title>,<text>三吹仍騎馬。江陵已在前。峽灘添夜雨。官柳暗春烟。𪚥𪚥𪚥𪚥𪚥。𪚥𪚥𪚥𪚥𪚥。綺羅非遠別。辭處尙依然。</text>
<title>暮抵平昌</title>,<text>鳴灘隨一馬。終日亂峰間。此路因王事。衰年度大關。暝林來近邑。春火起多山。百越花開後。吾從九郡還。</text>
<title>毛老嶺</title>,<text>休言大關嶺。毛嶺已難登。狠是先天石。奇應萬歲藤。人生來處處。世路覺層層。只是蓬萊島。非仙不可能。</text>
<title>宿橫溪</title>,<text>一夜橫溪雪。行人望嶺愁。樹聞雙厞掛。厓說積氷留。衰骨添寒病。初心擬壯遊。白衣無送酒。誰道是江州。</text>
<title>朝向月精寺</title>,<text>紅塵變盡髩毛斑。一夢尋常九郡間。今日將登大關嶺。淸晨先入五臺山。名僧丈室參禪罷。道士丹罏問訣還。休道洞門風雪惡。𪚥𪚥𪚥𪚥雪中攀。</text>
<title>朝登大關嶺沽酒御寒</title>,<text>江陵候吏酒樽空。鳥道籃輿二月風。大關嶺上沽村濁。東海平臨大雪中。</text>
<title>登嶺雨雪。不見東海。</title>,<text>萬古捫參嶺。終朝送雪天。東溟無所見。白首但茫然。轉作垂垂下。眞成裊裊懸。此行添我老。孤興負山川。</text>
<title>江陵道中</title>,<text>靑靑東海更無東。何處三山雲氣中。却恨來時春雪盛。明沙不見海棠紅。</text>
<title>贈栗娥</title>,<text>朱唇不動正嬌顔。細發淸歌子夜間。鏡浦蘭舟千載後。紅粧多意爲誰還。</text>
<title>觀舞</title>,<text>黃衫長袂舞垂垂。裊裊東風弱柳枝。誰使一身兼百態。畫堂看到日斜時。</text>
<title>別栗娥</title>,<text>難得佳人送我盃。白頭怊悵越中回。但將詩係紅裙在。長似相隨鏡浦臺。</text>
<title>竹西樓</title>,<text>西樓明月滿簾寒。五十灘聲動畫欄。今夜始爲東海客。四仙遊處白頭看。</text>
<title>五十川橋頭。別諸妓。</title>,<text>斜陽强下竹西樓。只得東來一夜遊。五十川邊諸別妓。暫時停馬更回頭。</text>
<title>憶江妓栗丹</title>,<text>江陵城外駐轎時。草草佳人馬首辭。前路夕陽千里曲。至今膓斷有誰知。</text>
<title>中臺法堂。聽解玉佩歌。</title>,<text>臨別佳人月下歌。秋眉漠漠帶烟波。餘音轉入陽關調。不待明朝恨已多。</text>
<title>中臺洞口駐馬。別竹西諸妓。</title>,<text>中臺洞外水東流。一半斜陽白嶺頭。聞唱送君千里曲。不如初別竹西樓。</text>
<title>凌波島</title>,<text>萬古凌波島。東溟始見之。積石尖尖筆。羣流混混池。人生臨岸小。鰲背換田遲。奇壯平生志。今來白首爲。</text>
<title>松蘿坪夕吟</title>,<text>十里松蘿野。千家竹樹烟。盡於東海上。多是夕陽前。𪚥𪚥𪚥𪚥𪚥。𪚥𪚥𪚥𪚥𪚥。𪚥𪚥𪚥𪚥𪚥。𪚥𪚥𪚥𪚥𪚥。</text>
<title>寄臨瀛宰</title>,<text>江陵太守劇風流。少別春吟嶺外游。淺酌聞多金縷曲。名湖泛有木蘭舟。北辰星月能無夢。東郡魚龍又入秋。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。</text>
<title>絶句</title>,<text>中朝劒佩昔相隨。關外逢君白首時。鏡浦難忘風雨恨。錦江不定水萍期。</text>
<title>又贈</title>,<text>爲官猶得近蓬萊。管領三年鏡浦臺。古墓紅粧春草色。明沙白鳥訟庭來。藜花好作調元餠。桑葚長傾却老盃。終是世緣磨不盡。永郞今日放君廻。</text>
<title>永春歸路。向夕逢雨。肩輿上。吟寄柳參奉。</title>,<text>瓦器微醒後。籃輿小濕中。水空無近遠。山暎有玲瓘。到郡黃昏是。遊山老興同。何君不相待。歸騎太怱怱。</text>
<title>江行近夕</title>,<text>籃輿扶醉倅。隨興粤中行。石氣醒人易。江心見物明。秋深宜小艇。日暮向孤城。漸喜靑山裏。嚴灘遠有聲。</text>
<title>題莊陵齋室</title>,<text>蓁蓁越山裏。老作拜鵑臣。揖讓三韓國。欷歔萬古人。白雲仙寢遠。寒食峽花新。不有寧王德。如何慰聖神。</text>
<title>莊陵忌辰十月二十四日</title>,<text>天下傷心處。天下傷心日。吾聞子規啼。乃在春三月。不如年年今夜哭陵前。枝枝寒木灑淸血。</text>
<title>挽尹參判 東昇</title>,<text>香橋明月杏陰移。三十年前識面時。遲暮北山同巷住。死生東郡隔年悲。英華可忘人如玉。詞賦深知手摘驪。萬里燕行無一句。送君今日此何詩。</text>
<title>挽尹參判 東昇 其二</title>,<text>北山消息淚沾裳。文采風流憶侍郞。魯國家門傳禮樂。陸家兄弟幷翺翔。雲霄路限尙書履。珠玉春輕使客裝。燕塞別詩孤盛索。忍看遺札篋中莊。</text>
<title>贈永春妓桂花</title>,<text>蛾眉不掃髩雲垂。一種淸懷誰得知。天上桂花香自別。肯敎塵土落多時。</text>
<title>去郡日。瞻望莊陵志感。</title>,<text>越絶深山暗薜蘿。三年苦聽子規多。孤臣不敢辭陵去。落日淸泠掩淚過。</text>
<title>贈柳寢郞晦之</title>,<text>陵下三年事。棲棲越客同。寸心無早晩。餘景散西東。萬古君臣際。千峰涕淚中。子䂓寒食後。音問幸因風。</text>
<title>題錦江亭</title>,<text>滄洲今別白鷗還。落日孤亭縹緲間。歌舞朱欄更難到。此生長憶此江山。</text>
<title>贈妓</title>,<text>三疊勞歌兩恨新。白頭停馬越江濱。可憐別後陽臺曲。留作誰家夢裏人。</text>
<title>贈妓 其二</title>,<text>越絶坊中第一歌。畫船同載使君多。山杏花時更相憶。錦江亭上恨如何。</text>
<title>贈妓 其三</title>,<text>楊柳腰肢嫋嫋斜。可憐丹杏水邊家。歸時只下相思種。留發年年滿樹花。</text>
<title>贈妓 其四</title>,<text>三歲能縫白襪宜。綠襠成贈遠歸時。銀針細縷行行直。何似佳人別淚垂。</text>
<title>贈妓 其五</title>,<text>前身解浣越溪紗。一夢楊州父母家。今似片花春盡後。錦江蘿屋寄生涯。</text>
<title>錦江亭夜別</title>,<text>行人更上錦江亭。月色紅欄似有情。北斗七星橫已半。不歸何事到鷄鳴。</text>
<title>贈琴生</title>,<text>山水靑螺又碧蘿。使君携酒聽君歌。慇懃獨送西歸路。別恨陽關唱更多。</text>
<title>臨別贈諸妓</title>,<text>西江落日半荒荒。去路長安千里長。別後紅粧誰不憶。錦亭羅寺更難忘。</text>
<title>贈高山察訪金明通</title>,<text>高山察訪是何官。風裂靑袍向歲闌。峽樹緣飛黃葉亂。塞雲盤下皁雕寒。長安不遠君門遠。鉄嶺非難世路難。扶病送君城日暮。老懷愁殺隔年看。</text>
<title>贈高山察訪金明通 其二</title>,<text>前年被檄赴溟州。瑣院同君十日游。東海竹樓元世外。中臺荻嶺是雲頭。江山亦有詩家數。風雨何言別路愁。京洛至今還一笑。總成陳迹事悠悠。</text>
<title>同仁叟宗甫游桃花洞拈韻</title>,<text>春城春賞趁繁華。度壑穿峰路不遮。遲日頓輕沂水服。暖風如醉武陵花。罷官京國留多事。隨興人生到是家。村酒數盃山氣夕。白頭相對倚松哦。</text>
<title>寄鏡城李使君君敬</title>,<text>鳴琴治法弟如兄。前後分憂是鏡城。三歲牛羊北海野。百年笳皷上官營。卽逢虞代幽明日。能得馮君大小名。蔀屋天門元不遠。璽書聞在漢西京。</text>
<title>寄鏡城李使君君敬 其二</title>,<text>胡霜八月墯楡林。况復初冬朔氣陰。烽火不來靑海暗。塞垣何處白頭深。雖無故國三年札。應送高樓萬里心。今花忽聞關外鴈。嶺雲回首一沉吟。</text>
<title>寄鏡城李使君君敬 其三</title>,<text>年來多病不堪衰。去濕曾聞兒狗皮。南國天時臨大凍。北州官長少相知。雪霜偏恐呻吟劇。衾褥還須故舊資。黃簡靑毫兼土産。文房遣助亦云奇。</text>
<title>聞朴仲涵 師海 東遊回有寄</title>,<text>聞道東遊昨始廻。萬峰秋色送君哉。又章本得山川助。造化應隨筆墨來。百歲浮生長懊惱。四仙何處共徘徊。紅塵十丈吾頭白。腐鼠拖膓地上哀。</text>
<title>寄龍潭宰李士輝</title>,<text>龍潭聞說政如氷。來暮歌謠境內騰。仙吏正馴珠樹鶴。郡齋應宿赤城僧。白雲居處心長往。靑杖從遊病未能。雨雪山川將歲暮。須君尺素有時憑。</text>
<title>寄龍潭宰李士輝 其二</title>,<text>蕭條生理滯窮廬。山草溪藤苦分踈。睡起頻將空匣撫。詩成每就破窓書。囊貧物貴無由得。峽産官儲自有餘。莫笑衰翁深一癖。數斤殘束餉何如。</text>
<title>朴仲涵見邀南營。分耦賭射。呼韻共賦。</title>,<text>白閣峰高度幾尋。古松虛壁晝陰森。空山恰受幽人事。流水多生盡日音。淸世元戎留畫閣。分曺學士賭紅心。一春愁寂還淹疾。今夕迢遙暫散襟。</text>
<title>朴仲涵見邀南營。分耦賭射。呼韻共賦。 其二</title>,<text>將軍樓閣試重尋。閒鎖朱門畫戟森。選日盃盤多勝會。隔峰歌吹有餘音。諸公白首能無病。此地靑山摠到心。洞口殘陽騎馬去。却憐塵土又盈襟。</text>
<title>南營韻</title>,<text>春事聞將盡。人情惜强看。餘花棲磵曲。返照入林端。久坐輕陰散。臨歸小酒闌。孤驢猶更駐。徙倚別營欄。</text>
<title>南營韻 其二</title>,<text>南營何窈窕。來不趁花時。粉堞經林望。雲峯逐水知。忍將垂老眼。頻作送春詩。矍圃諸君興。臨分問後期。</text>
<title>次夏雪惜春韻</title>,<text>十日飛花盡。春歸病不知。年華劇流轉。人事每參差。笑却生涯拙。憐於世路畸。今朝始種菊。新綠兩三枝。</text>
<title>四月十三夜呼韻</title>,<text>黃昏立松下。新月在墻西。不落憐花定。無喧覺鳥棲。地偏何事有。心遠舊山迷。正憶三淸洞。今宵水漲溪。</text>
<title>十四夜。同韓宗甫，金士楫 濟潤 呼韻。</title>,<text>芳菲不可住。園綠向新陰。寂歷時逢酒。蒼凉夜有琴。無論明日事。且遣老年心。起步南庭月。恐敎驚宿禽。</text>
<title>十四夜。同韓宗甫，金士楫 濟潤 呼韻。 其二</title>,<text>葡萄架上月。一半轉多陰。淸夜宜聞鶴。衰年欲買琴。病深將學道。官能不驚心。婚嫁何時畢。名山逐向禽。</text>
<title>十五夜呼韻。別宗甫。</title>,<text>春盡仍君別。遲回月下門。不知明主世。何老富平村。詩禮留人在。田園入海飜。窮途元有命。萬事欲無言。</text>
<title>十五夜呼韻。別宗甫。 其二</title>,<text>君行滿城月。兄弟出柴門。顧戀餘花事。歸耕舊海村。殘年盃可送。浮世局多翻。尙有持家子。靑氈是記言。</text>
<title>十六夜。次杜韻。</title>,<text>綠陰初夏晩。明月故人淸。鳥雀依林盡。龍蛇滿地成。古琴情自到。隣酒興遙生。但恐歸侵曉。裙沾白露輕。</text>
<title>十六夜。次杜韻。 其二</title>,<text>哀年頗自遣。夜氣轉多淸。久憶靑山好。新裁白葛成。涓涓松上月。杳杳桂陽生。獨詠蒹葭朗。伊人未可輕。</text>
<title>追和村字</title>,<text>二更人不寐。樓靜月臨門。宿鳥當簷樹。調砧隔水村。酒筵留故友。歌曲有新翻。吾道元多感。生涯勿復言。</text>
<title>酬南正言 履寬 見贈韻</title>,<text>如君名下士。識面白頭時。官拙非吾病。才高貴自知。近居東岳里。能讀杜機詩。衰疾頻難會。從容或有期。</text>
<title>漢南客舘雨夜。同安聖文 命欽 燈下醉吟。</title>,<text>終日雲間磴。悲歌故堞陰。君詩十年見。夜雨此山深。社稷孤城事。君臣萬古心。三盃石門別。能復洛中尋。</text>
<title>漢南客舘雨夜。同安聖文 命欽 燈下醉吟。 其二</title>,<text>南漢三更雨。西臺萬木陰。酒逢靑眼盡。詩到白頭深。尙見踈狂態。俱言少壯心。長安多世路。山下隔千尋。</text>
<title>漢南客舘雨夜。同安聖文 命欽 燈下醉吟。 其三</title>,<text>九寺鍾初歇。千峰日已陰。酒中踈雨至。燈下故人深。逢別還如夢。飢寒不用心。明朝萬重巘。回首已難尋。</text>
<title>自淸樓向神勒寺</title>,<text>黃驪憶已十三秋。垂老重登甓寺舟。杯酒非吾少年事。文章先我古人游。神僧白㙮如相待。龍馬靑潭不盡流。寄詩滿江鷗鷺去。係篷今夜宿淸樓。</text>
<title>歸自驪江。聖文携酒東樓。醉後呼韻。</title>,<text>二十年前此地遊。與君頭白上東樓。三田石碣何時到。西將臺前痛飮留。</text>
<title>同府尹趙士章 載俊 登西將臺。次板上韻。</title>,<text>落日書生到。何年虜騎來。孤城唯有涕。一代未聞才。北事金猶在。東流漢不廻。朝鮮三學士。千古望徘徊。</text>
<title>又用陰字韻。與地主同賦。</title>,<text>絶巚雙旌路。層臺五月陰。籃輿黃鳥近。官吏白雲深。笳皷吟淸世。山河對壯心。夕陽天柱寺。餘醉復同尋。</text>
<title>又用陰字韻。與地主同賦。 其二</title>,<text>落月軍城閉。悲風戰地陰。飄零方外久。感慨酒中深。浮世元多路。殘年莫負心。知君狂發興。何處不相尋。</text>
<title>復次前韻。奉和府尹令公。</title>,<text>黑頭當保障。君自八磚陰。裘帶春城晩。詩書夜帳深。安危須廟筭。和附貴人心。待聞公事了。江外一驢尋。</text>
<title>北營。同朴仲涵酒中拈韻。</title>,<text>春日空山伐木歌。晩來林逕獨穿蘿。綠陰樓閣遊人盡。靑草池塘倦鳥過。隨興每憐幽處近。罷官還得好朋多。玉壺朱檻須終夕。頭白同君不醉何。</text>
<title>北營。同朴仲涵酒中拈韻。 其二</title>,<text>黃鸝深樹囀如歌。北壁蒼蒼掛女蘿。不與故人花裏到。憶同前歲雨中過。神宗玉輅乘雲遠。細柳紅旂偃晝多。白首淸時携酒地。愛君佳句似陰何。</text>
<title>月夜。宗甫兄弟話到深更。用北營韻。同賦。</title>,<text>愁時還醉醉時歌。自愛山家近薜蘿。四海交游皆濩落。南隣兄弟每經過。市聲鍾閣烟中歇。人影柴門月下多。縱倒金樽深不足。請看霜髮短如何。</text>
<title>夏夜同宗甫拈韻得烟字</title>,<text>榴花院落月姸姸。淸夜佳賓兩可憐。世事無窮明日後。囊金須盡白頭前。四隣樹靜多聞露。萬戶城深自入烟。錦瑟紅氈誰政醉。葛巾烏几獨難眠。</text>
<title>次李尙書 益炡 賞花韻</title>,<text>籃輿緩入百花中。幾處名園白日窮。好送太平閒歲月。西樓陪醼醉東風。</text>
<title>又用前韻。贈尙書歌姬梅月。</title>,<text>梅花明月滿樓中。子夜淸歌樂未窮。今日樽前更一曲。年年二十四番風。</text>
<title>朴仲涵宅。雨中敍話。呼韻各賦。</title>,<text>南郭君居近翠微。終年達者到門稀。休官已賣朝天馬。見客猶存典酒衣。菜圃黃鸝依樹聚。棗花白蝶過墻飛。浮雲紫閣知多少。不畏今來冒雨歸。</text>
<title>朴仲涵宅。雨中敍話。呼韻各賦。 其二</title>,<text>千章夏木雨纖微。晝永如年俗事稀。流水地深靑鶴洞。主人家有白雲衣。芭蕉欲展猶殘漏。鳥雀愁霑不肯飛。淸簟踈簾忘近夕。數盃相送北山歸。</text>
<title>夜聞雨聲。朝起用昨韻又賦。</title>,<text>絲絲終夜雨聲微。轉到淸朝密復稀。茅屋敢愁寒士傘。桑林猶濕聖人衣。八方均慰三農起。秧馬應隨石燕飛。安得東郊聽田水。濁醪對飮野人歸。</text>
<title>喜雨少灑旋止疊寄仲涵</title>,<text>雲氣西郊潑墨微。田家得雨自春稀。初聞水國菖蒲節。少濕山人薜荔衣。苒苒花前多細到。蕭蕭空裏散餘飛。見說湖中饒麥飯。不待秋風已憶歸。</text>
<title>次趙尙書 明鼎，朴承旨 師海 耆榜軸中韻</title>,<text>名忝羣龍首。星周六甲期。由來知命久。敢恨出身遲。齒觖紅綾餠。恩深太液池。願從同榜老。莊誦武公詩。</text>
<title>次趙尙書 明鼎，朴承旨 師海 耆榜軸中韻 其二</title>,<text>三光調壽域。六老際昌期。桂實秋成晩。仙舟風送遲。御花雙鬂雪。春色舊宮池。聞喜家家夕。榮傳座主詩。</text>
<title>次趙尙書 明鼎，朴承旨 師海 耆榜軸中韻 其三</title>,<text>周士多耆耈。堯年及耄期。天顔春賜近。宮漏夜歸遅。皓首傾都市。緋袍暎郡池。一時傳盛事。千載侈新詩。</text>
<title>贈南原歌姬春蟾</title>,<text>紅石榴花御史家。美人何似石榴花。今日花前一笑後。美人消息是天涯。</text>
<title>五月二十五日始雨。喜吟呼韻。</title>,<text>五月初得雨。皇天顧我東。八方蘇病物。終日用微風。典禮羣神後。精誠六事中。古今由感應。歌詠野人同。</text>
<title>六月六日。同仲涵諸人。南別營呼韻。</title>,<text>蒸炎誰道祝融辰。一雨溪山態覺新。碧石遙來雲際水。朱欄多倚畫中人。玉壺持酒諸公興。瘦骨如松此老身。瀟灑不知林外事。滿城車馬走深塵。</text>
<title>六月六日。同仲涵諸人。南別營呼韻。 其二</title>,<text>城市闌風伏雨辰。南營天氣霽如新。水邊來逐縈苔逕。松下分吟揀石人。畫閣緗簾當落日。白驢靑杖有閒身。請看河朔樽中酒。心境何曾到一塵。</text>
<title>六月六日。同仲涵諸人。南別營呼韻。 其三</title>,<text>憐却紅稀綠暗辰。夕陽浮翠望中新。樓臺每到渾幽處。山水相從半老人。三伏稍凉宜此日。百年如過是閒身。白頭楓岳猶餘債。終覺仙緣隔兩塵。</text>
<title>枕流堂竹亭。與道行，幼選，仲涵，聖大同賦。</title>,<text>伐木爲亭小如舠。不知平地有風濤。新秋石面天然出。盡日泉聲落處高。</text>
<title>枕流堂竹亭。與道行，幼選，仲涵，聖大同賦。 其二</title>,<text>先相東湖理釣舠。文章勢敵廣陵濤。故家風采靑氈在。小弟池臺紫閣高。蒼檜雨深餘氣色。綠蘋秋凈見眉毫。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥袍。</text>
<title>安生聖文自南漢見訪。夜坐呼韻。</title>,<text>陰虫滿堂語。秋夜使人遙。衖月深猶到。山燈靜不搖。別時溫祚國。來處箭場橋。憶我江湖外。相從不待招。</text>
<title>安生聖文自南漢見訪。夜坐呼韻。 其二</title>,<text>垂白能詩客。慇懃不憚遙。酒如南漢重。吟可北山搖。殘暑螢歸院。新秋月在橋。若爲無此夜。君去又招招。</text>
<title>直廬除夕</title>,<text>除夕年年不在家。今年除夕又京華。金吾直鎖深深地。蠟燭看搖耿耿花。萬事蒼茫來枕上。一官孤寂似天涯。庭闈八十明朝近。歸養無田永夜嗟。</text>
<title>除夕杜機終祥。直中感賦。</title>,<text>風流一代杜機翁。今日三年與歲終。縹緲吹笙東海上。蕭條托草後生中。延陵寶劒千秋在。江夏高樓萬事空。冥漠死生惟涕淚。直廬燈暗雨濛濛。</text>
<title>除夕前二日。馬上作。</title>,<text>公事驅人日夜行。不知新歲在三明。今宵忽憶槎川句。燈火家家打餠聲。</text>
<title>姜希元 必岳 自嶺外抱先大人菊圃集。赴西營。將入梓。南豐丁法正。有詩贈之。恨不爲師。幼選亦後生同其恨。步贈法正詩。不佞幸得拜床下。謬見賞詡。每過白門舊宅。有西州之感。希元十年流落之餘。遲暮相逢。愴念疇昔。遂次丁，睦兩韻凡三首。以贈其行。伯規方伯亦嘗以藥山之徒。往來門下者。方以鋟行公集爲任。關外逢迎必同。此感慨爾。</title>,<text>魯國諸生業。龍門一代師。吹噓誰不到。感激㝡相知。萬事吾垂老。當時爾小兒。西營亦此意。應爲太玄悲。</text>
<title>姜希元 必岳 自嶺外抱先大人菊圃集。赴西營。將入梓。南豐丁法正。有詩贈之。恨不爲師。幼選亦後生同其恨。步贈法正詩。不佞幸得拜床下。謬見賞詡。每過白門舊宅。有西州之感。希元十年流落之餘。遲暮相逢。愴念疇昔。遂次丁，睦兩韻凡三首。以贈其行。伯規方伯亦嘗以藥山之徒。往來門下者。方以鋟行公集爲任。關外逢迎必同。此感慨爾。 其二</title>,<text>斯文猶在世。吾黨詎無師。大業終難沒。希音久益知。靑萍許價地。白首抱書兒。萬里關河外。秋風此去悲。</text>
<title>姜希元 必岳 自嶺外抱先大人菊圃集。赴西營。將入梓。南豐丁法正。有詩贈之。恨不爲師。幼選亦後生同其恨。步贈法正詩。不佞幸得拜床下。謬見賞詡。每過白門舊宅。有西州之感。希元十年流落之餘。遲暮相逢。愴念疇昔。遂次丁，睦兩韻凡三首。以贈其行。伯規方伯亦嘗以藥山之徒。往來門下者。方以鋟行公集爲任。關外逢迎必同。此感慨爾。 其三</title>,<text>吾道山南後。西州每哭師。文章千古在。名節幾人知。世有箕城伯。君爲菊圃兒。逢迎誰作客。流落更堪悲。</text>
<title>謝樊巖方伯茶酒筆墨之惠</title>,<text>甘露關西味。逢君白首知。不宜寒士口。眞可達官脾。雲外金莖氣。人間火傘時。江樓十年恨。今破一盃爲。</text>
<title>謝樊巖方伯茶酒筆墨之惠 其二</title>,<text>黃鶴樓前草。茶中絶品名。金光勝髮細。香暈入身淸。積濕炎天氣。踈凉夜雨聲。此時尤可愛。知癖故人情。</text>
<title>謝樊巖方伯茶酒筆墨之惠 其三</title>,<text>胡地黃毛勁。箕城彩筆佳。風霜含氣久。心手作謀偕。鳥跡奇何用。鷄翎禿已埋。感君千里意。珍重侈寒齋。</text>
<title>謝樊巖方伯茶酒筆墨之惠 其四</title>,<text>平海松烟墨。三年欲盡磨。玲瓏浿江製。滋潤硯池波。灑面金花細。沾毫麝氣多。文房從此富。乘興試吟哦。</text>
<title>謝樊巖方伯茶酒筆墨之惠 其五</title>,<text>軒車五月國門西。一路行塵滻浿迷。敢道文章殊際遇。偶然窮達隔雲泥。重關鎖鑰瞻開府。緩帶風流想大堤。聞說南湖官舫上。故人詩句尙留題。</text>
<title>謝樊巖方伯茶酒筆墨之惠 其六</title>,<text>惟簡司農國計臣。往看箕子舊邦民。主恩山海酬何地。時論巖廓屬此人。但似居官伊水日。自應無訟井田春。西方歲暮滄洲冷。浮碧樓頭望北辰。</text>
<title>謝樊巖方伯茶酒筆墨之惠 其七</title>,<text>繁華東國說箕城。西子江山本有名。歌舞樓臺花裏宿。綾羅錦繡畫中行。須看白日無長駐。莫惜黃金負太平。愁殺粤中貧太守。二年惟聽子䂓聲。</text>
<title>謝樊巖方伯茶酒筆墨之惠 其八</title>,<text>麗代梨園弟子家。至今絲管滿城譁。聞君每看金獅舞。携妓時登碧漢槎。東洛故人皆白屋。南山九日但黃花。尋常酒債知何有。桂露西州獨自誇。</text>
<title>謝樊巖方伯茶酒筆墨之惠 其九</title>,<text>垂老茅茨短景催。浿江西望思悠哉。去時關路林花落。今夜長安塞鴈來。厚祿多情唯有問。窮途百事轉多哀。朝衫典得東隣酒。薄暮聊登孟氏臺。</text>
<title>謝樊巖方伯茶酒筆墨之惠 其十</title>,<text>十五年前騎一騾。西關草草布衣過。淸江白堞高吟遍。落日朱欄獨倚多。玉椀雖空桂糖酒。蘭舟猶載牧丹歌。如今寂寞成陳跡。無計重游奈老何。</text>
<title>寄成都妓一枝紅</title>,<text>環珮何年別楚宮。後身名是一枝紅。書生不作襄王夢。只有行雲入望中。</text>
<title>寄成都妓一枝紅 其二</title>,<text>巫峽流傳絶妙辭。未聞神女昔能詩。仙樓舊客今頭白。何不花開我到時。</text>
<title>寄成都妓一枝紅 其三</title>,<text>凌波仙襪降巫山。雲雨綾羅錦繡間。風流已讓關西伯。乞與花牋當玉顔。</text>
<title>九日之翌日</title>,<text>佳辰如夢過。客意更蒼茫。草木風霜晩。江湖歲月忙。秋衣思午暖。夜枕㥘新凉。無那知音少。寬愁倒一觴。</text>
<title>幼選宅呼韻</title>,<text>地僻城根北。人從斗柄西。出門愁歲暮。隨俗愧顔低。久病身初健。新歸巷不迷。百年詩酒所。吾道本棲棲。</text>
<title>申仲挽</title>,<text>三十英年戢柳車。玉樓歸急厭金華。明珠照乘還沉海。喬木回春已落花。何事世多吾黨涕。未應天棄漢陰家。可憐學士丹旌路。桃李城西月曉斜。</text>
<title>申仲挽 其二</title>,<text>君之白首大人悲。勤苦成兒竟失兒。十載匡山飢作祟。一棺嬴博送無資。徒聞海外還魂石。忍買天中續命絲。回死何曾路亦死。西河夫子謚爲癡。</text>
<title>又代挽</title>,<text>借問君今何處游。落花時節使人愁。含香不上金鑾殿。騎鶴還登白玉樓。</text>
<title>送冬至下价李聖輔 世奭 赴燕</title>,<text>靑丘槎客渡遼河。十月幽州雨雪多。君去胡姬酒肆問。何人今日更悲歌。</text>
<title>送冬至下价李聖輔 世奭 赴燕 其二</title>,<text>君入燕京不入秦。送行何是白衣人。明年鴨綠東歸路。花發乾隆四十春。</text>
<title>送冬至下价李聖輔 世奭 赴燕 其三</title>,<text>孤竹祠臨灤水源。過時君可近黃昏。爲是身從箕子國。漢陽家有八紅門。</text>
<title>送冬至下价李聖輔 世奭 赴燕 其四</title>,<text>征倭將士鳳凰城。雲海千峰灑淚情。當日鐵衣東去路。每年方物入皇淸。</text>
<title>送冬至下价李聖輔 世奭 赴燕 其五</title>,<text>深河白草雨霏霏。柳下將軍昔未歸。故國人來聞鬼哭。戰塲燐火至今飛。</text>
<title>送冬至下价李聖輔 世奭 赴燕 其六</title>,<text>吾聞寧遠祖將軍。三世牌樓尙入雲。人生富貴無南北。難保家聲易負君。</text>
<title>送冬至下价李聖輔 世奭 赴燕 其七</title>,<text>東走崑崙第一技。瀋中形勢壯城池。寧陵質舘今何處。玉帛君行到此悲。</text>
<title>送冬至下价李聖輔 世奭 赴燕 其八</title>,<text>聞道遼陽丁令威。三千歲後一番歸。如今更若歸華表。城郭人民恐益非。</text>
<title>送冬至下价李聖輔 世奭 赴燕 其九</title>,<text>飛將曾來右北平。男兒猶幸漢時生。皇朝只殺表崇煥。斷送遼東一局輕。</text>
<title>送冬至下价李聖輔 世奭 赴燕 其十</title>,<text>秦時三十六萬兵。虛築防胡萬里城。長城築後胡逾盛。中國長聞牧馬聲。</text>
<title>送冬至下价李聖輔 世奭 赴燕 其十一</title>,<text>山海關門我欲推。崇禎國事不勝哀。如何緩召吳三桂。胡未來時闖已來。</text>
<title>送冬至下价李聖輔 世奭 赴燕 其十二</title>,<text>年年使者自三韓。胡女胡兒挾路看。垂白漢人含淚道。我家曾着此衣冠。</text>
<title>送冬至下价李聖輔 世奭 赴燕 其十三</title>,<text>樂毅之墳秋草荒。黃金臺上哭昭王。至今燕市應多駿。莫買靑驢度潘陽。</text>
<title>送冬至下价李聖輔 世奭 赴燕 其十四</title>,<text>燕山一曲滿江紅。天下傷心信國公。蘆葉胡笳柴市路。知君驅馬夕陽中。</text>
<title>送冬至下价李聖輔 世奭 赴燕 其十五</title>,<text>沈香烟氣玉獅欄。天子黃如霧裏看。好把明朝皇極殿。百年來坐滿洲汗。</text>
<title>送冬至下价李聖輔 世奭 赴燕 其十六</title>,<text>曾說雲南永曆奔。百年消息隔中原。伊來緬國聞多戰。莫是朱家尙有孫。</text>
<title>送冬至下价李聖輔 世奭 赴燕 其十七</title>,<text>虞山名譟啓禎時。中國文人近有誰。莫道鷄林隔海外。宋蘇唐白昔聞知。</text>
<title>送冬至下价李聖輔 世奭 赴燕 其十八</title>,<text>生於東國幸男兒。禮樂文章亦粗知。不見中州頭已白。只題燕路送君詩。</text>
<title>送冬至下价李聖輔 世奭 赴燕 其十九</title>,<text>八包燕市利源開。每說高麗販客來。一路兼臺風力重。太平車上載名廻。</text>
<title>送朴壽喜西行</title>,<text>王事關西送爾游。浿江春後減人愁。曾同渡海三千里。又獨塵馳四十州。桂醑嘗多紅雨處。菱歌聞是綠烟洲。名區跌宕今如夢。惆悵光陰水共流。</text>
<title>道行宅。與仲涵。拈香山韻。</title>,<text>南北東西自在身。酒醒斜日氣如神。唯有白雲同我淡。不妨靑草滿家貧。暫到樓臺仍得雨。忽看花柳始知春。黃昏上馬披蓑去。相送溪頭是主人。</text>
<title>桃花洞。同仲涵呼韻。</title>,<text>春事渾如酒氣中。騎驢吏部出門同。濛濛入洞桃花雨。淡淡吹人燕子風。日昃猶忘家近遠。松深不辨瀑西東。自憐衰到今年劇。度壑穿峰去歲翁。</text>
<title>桃花洞。同仲涵呼韻。 其二</title>,<text>春興猶牽藥裹中。韶光欲裂老顔同。只貪今日逢佳句。不畏明朝有惡風。淺酌頻傾芳草裏。斜陽任轉曲城東。請君到處相携手。頭白年年奈此翁。</text>
<title>歸路。登弼雲臺。賞花。復用前韻。</title>,<text>雲臺花事壓城中。滿眼芳華萬戶同。晩照蒸深都作霧。輕塵飛靜蹔無風。五陵鞍馬遙從北。雙闕觚稜盡在東。三十年前春望處。再來今是白頭翁。</text>
<title>餞春日。宗甫送酒。立謝。</title>,<text>三月三十日。空齋獨坐時。憑君一壺酒。爲作送春詩。</text>
<title>道行宅。與仲涵，汝大。呼韻同賦。</title>,<text>滿頭絲白不須嗟。爲惜春歸强看花。微雨始收初夏節。小車寧問主人家。綠陰樓閣燈懸樹。靑嶂軍門吏退衙。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。</text>
<title>水標橋。約仲涵道行。騎馬赴會觀燈。歸路。向司圃署姜豹菴 世晃 直廬。豹菴悄然倚枕。一笑相對。張燈軟話。呼韻各賦。</title>,<text>今夕無人不賞燈。直廬君獨淡於僧。千門火樹兼星綴。一炷香爐化篆凝。自笑衝街牽老興。不如回馬訪佳朋。城頭月出歸應好。淺酌微吟或所能。</text>
<title>水標橋。約仲涵道行。騎馬赴會觀燈。歸路。向司圃署姜豹菴 世晃 直廬。豹菴悄然倚枕。一笑相對。張燈軟話。呼韻各賦。 其二</title>,<text>遙望千門萬戶燈。白頭騎馬興猶騰。花陰遠近渾多色。雲裏高低不盡層。歸路二更還酪酊。故人孤燭對鬅鬙。綠陰明月君持被。重擬靑鞋夕後乘。</text>
<title>提北崦賞花一言兄賦帆字</title>,<text>早花宜暖日。新病試輕衫。地絶無非適。詩成已不凡。空林盡日屐。遠水數春帆。漫興隨諸弟。猶憐坐處巖。</text>
<title>六臣祠</title>,<text>西湖水綠不勝悲。晩泊六臣湖上祠。欲問先生一死意。自將江水祭遅遅。</text>
<title>美人圖</title>,<text>裙子淺靑色。不用染深紅。嫌君見窮袴。未敢舞春風。</text>
<title>美人圖 其二</title>,<text>巖頭紫繡鞋。裙底見一足。解登歌舞筵。蹋死人心曲。</text>
<title>美人圖 其三</title>,<text>桃花扇底半面身。自是嬌多解惜春。盡日無言心內事。不知怊悵爲何人。</text>
<title>美人圖 其四</title>,<text>墻外杏花斜一枝。春心約莫畏人知。無端步立春風下。却似西廂待月時。</text>
<title>南塘夜泊。李直心 德胄 先輩乘月訪舟中。</title>,<text>黃山錦水翻翻失。白露蒼葭颯颯凉。夜靜魚龍深聽笛。天晴星斗近垂檣。一秋地似瀟湘冷。萬里潮通滄海長。未羡古人遊赤壁。更期賢主宿南塘。</text>
<title>贈明上人</title>,<text>枕溪樓下水。枕溪樓上僧。秋來一片月。夜照溪水澄。</text>
<title>又贈明師</title>,<text>山僧也非俗。初在上浣菴。佛法燈三昧。生涯月一龕。有緣今苦海。無暇舊情談。栢樹庭前翠。胡爲世事擔。</text>
<title>臨行怱怱。不能遍贈諸和尙。聊以拙語。兼遺大衆。非以詩爲別。要作別後面目。</title>,<text>再到頭輪寺。居僧半舊知。枕溪樓下別。頗似去年時。</text>
<title>余遊頭輪殆二十年。歸自海上再到。舊僧多老矣。燈下話故。臨別贈詩。辛未上元</title>,<text>千峰雪後枕溪樓。二十年前此寺遊。白髮數僧燈下拜。慇懃話我舊風流。</text>
<title>余遊頭輪殆二十年。歸自海上再到。舊僧多老矣。燈下話故。臨別贈詩。辛未上元 其二</title>,<text>虹橋匹馬向深山。海上逢春始北還。舊客今來僧不識。上元明月宿窓間。</text>
<title>余遊頭輪殆二十年。歸自海上再到。舊僧多老矣。燈下話故。臨別贈詩。辛未上元 其三</title>,<text>文房過夏少年時。寺壁留題半我詩。老衲笑迎前度客。至今猶着舊靑衣。</text>
<title>余遊頭輪殆二十年。歸自海上再到。舊僧多老矣。燈下話故。臨別贈詩。辛未上元 其四</title>,<text>多謝諸僧送我行。曉燈林閣照人明。石橋流水西樓月。長作山中處處情。</text>
<title>別姜子茂</title>,<text>海內始春色。城南初別時。梅花不勝戀。人日遂成詩。吾獨長安瘦。書應合德遅。相期唯古道。縱老亦新知。</text>
<title>別姜子茂 其二</title>,<text>三十京師初識君。玉壺長劒恨中分。白門鷄曉寒浮樹。滄海龍春暖湧雲。明月難逢神女解。朱絃獨許故人聞。洪州三百六十里。芳草遙憐綠似裙。</text>
<title>謝睦太守 萬中 二十錢歌</title>,<text>老子僑居北山下。窮餓不出經長夏。豈無太倉十斗米。八口能得幾時藉。秋雨三日絶人事。土銼無烟朝至夜。典書乞米乞何得。新來不敢惱隣舍。裹飯何人問子桑。飛書昨日告白帝。雨中朝有叩門人。劒州使君送官隷。二十靑錢帶小札。云是細君莊中所攫出。傍人大笑我知之。使君何能多贈物。使君妻子寄人家。一月擧火無十日。新除急馬朝出城。乞得子錢治遠行。周急慇懃有此餉。見錢愈少逾見情。卽遣女奴走南鄰。十錢買米五錢薪。</text>
<title>送蔡伯䂓學士。乞郡赴安岳歌。</title>,<text>學士二十登上第。獨步文章傾一世。玉堂視草畿營節。飛騰三十四十際。今年又主文苑筆。顧眄長承文石砌。朝退頓首崇政殿。袖有上書書有涕。書言臣父八十年。所須醫藥貧不繼。願借君恩得一郡。月俸餘費供甘毳。至尊覽書惻然感。優詔惜去殊眷係。安岳除書卽日降。海西邑中名鉅麗。一年七十二萬錢。與卿日用人蔘劑。泣謝天恩辭玉陛。都門五月朝雨霽。軟輿乘凉日一程。彩服隨後委蛇逝。朱文露網欝光輝。金川劒水西迢遞。路傍觀者誰不嗟。凡有父母皆凝睇。人生立揚貴榮親。早歲功名豈身計。我有兩親俱遠離。翁少尊翁纔一歲。</text>
<title>中秋夜。元之宅。聞琴。</title>,<text>山月遅遅上。齋軒客抱琴。一彈秋雨夕。暗動草虫心。四座盡傾耳。何人偏賞音。星翻河亦轉。此曲更難尋。</text>
<title>蟋蟀</title>,<text>薄夜物皆息。虫聲也獨闌。小堦無限語。孤月不勝寒。底恨鳴如此。無愁聽亦難。天機與歲色。感後動深歎。</text>
<title>旅舍聽鵑</title>,<text>四面多深木。三更聽杜鵑。峽天芳草外。巖月落花前。苦哭終何益。寃聲空可憐。近窓如有訴。孤客未能眠。</text>
<title>製進賜題玉人何處敎吹簫。以排律十韻魁。</title>,<text>紅欄三百閘。明月二分新。地有家家玉。橋多夜夜人。曉山遙隔楚。秋竹咽如秦。佳麗楊州陌。風流繡幕賓。管絃無絶夜。烟樹不勝春。何處人千里。今宵月一輪。正携吹鳳客。爭渡偃虹津。曲徹眠龍水。聲飛去馬塵。山河疑暎玉。䨘羽想昇銀。空外如聞響。迢迢不可親。</text>
<title>雲漲</title>,<text>苒苒西南失。須臾遠近同。峰巒爭欲秀。川陸不相通。動息生衣狗。陰晴卜雨風。天公原造化。畢竟色成空。</text>
<title>山寺卽事</title>,<text>洞壑朝來風乍喧。樵僧驚報虎過門。孤雲逗壁寒將曙。輕霰縈窓淡不痕。雙屐欲於京國遠。一詩爭似道峯尊。能忘物我俱眞境。從此參禪晩計存。</text>
<title>氷渠</title>,<text>渠水凝寒古洞天。每於江漢合氷前。晴虹百丈靑溪揷。玉索千條斷壁懸。聽或潺湲藏活脉。充來寂歷入殘年。神搖目眩終難定。恰受斜陽更晃然。</text>
<title>普同寺</title>,<text>沙彌相送石門西。路入烟蘿望欲迷。聽水自然村隱約。逢人倉卒岸高低。名卿置墅多深峽。百姓封墳半廢畦。馬首忽生虛白處。陰厓千尺掛氷溪。</text>
<title>關西樂府 幷序</title>,<text>西都佳麗似杭州。聖代昇平四百秋。第一江山兼富貴。風流巡使古今游。</text>
<title>關西樂府 幷序 其二</title>,<text>尙書玉節降西藩。一品監司地面尊。驚動樂浪諸父老。旌旗日望大同門。</text>
<title>關西樂府 幷序 其三</title>,<text>中和界首福星來。四十三官禮狀堆。明日巳時軍令板。押成忠字擧行催。</text>
<title>關西樂府 幷序 其四</title>,<text>前排已到浿江濱。未起生陽舘裏身。天濶草靑西北野。白綾司命拂雲新。</text>
<title>關西樂府 幷序 其五</title>,<text>栽松院裏罷交龜。此地年年多別離。芳草夕陽千里路。斷膓人是馬嘶時。</text>
<title>關西樂府 幷序 其六</title>,<text>長林五月綠陰平。十里雙轎勸馬聲。永濟橋頭三百妓。黃衫分作兩行迎。</text>
<title>關西樂府 幷序 其七</title>,<text>琉璃水色浿江來。粉堞臨江一字廻。浮碧練光南北岸。未登船已見樓臺。</text>
<title>關西樂府 幷序 其八</title>,<text>箕城兒女簇江邊。個個爭看使相船。船剌數篙船已近。少髯蒼白可中年。</text>
<title>關西樂府 幷序 其九</title>,<text>肩輿直上練光亭。內外江城看地形。萬戶歌樓珠箔捲。千帆商舶酒旗靑。</text>
<title>關西樂府 幷序 其十</title>,<text>宣化堂中到任初。六房軍吏鴈行舒。驍尉兩邊金勇字。喝敎行步莫徐徐。</text>
<title>關西樂府 幷序 其十一</title>,<text>曼聲小妓告茶餤。銀箸輕輕下二三。擎退漆紅高足案。禮房裨將向前監。</text>
<title>關西樂府 幷序 其十二</title>,<text>三日靑油大坐陳。廣庭軍物變精神。珠纓玉鏤紗天翼。端正紅𣰆椅上身。</text>
<title>關西樂府 幷序 其十三</title>,<text>延命官來趁上營。五重席下首腰平。碧幢畫戟深森裏。隨例從容擧袖輕。</text>
<title>關西樂府 幷序 其十四</title>,<text>書案前頭點妓名。斂裙離次拜低聲。汾陽宅裏春宵宴。燕錦新裝隊隊明。</text>
<title>關西樂府 幷序 其十五</title>,<text>初唱聞皆說太眞。至今如恨馬嵬塵。一般時調排長短。來自長安李世春。</text>
<title>關西樂府 幷序 其十六</title>,<text>行首偸看氣色工。守廳別㨂兩坊中。金釵十二紅綃帳。第一佳人一點紅。</text>
<title>關西樂府 幷序 其十七</title>,<text>文廟平明謁聖廻。檀君祠下一徘徊。堯代丙辰神市後。東方風氣此時開。</text>
<title>關西樂府 幷序 其十八</title>,<text>白馬東來殷太師。井田經界似當時。含毬門外桑林碧。微雨觀農布糓隨。</text>
<title>關西樂府 幷序 其十九</title>,<text>八條遺敎半無存。風俗如今夜閑門。惟有舊時宮井畔。月明絃誦外城村。</text>
<title>關西樂府 幷序 其二十</title>,<text>峩峩營北七星門。箕子衣冠萬古原。禾黍野田松栢處。耕夫半是本鄕孫。</text>
<title>關西樂府 幷序 其二十一</title>,<text>城郭江山過鳥前。朱蒙開國事茫然。土人猶說眞珠墓。虛葬君王白玉鞭。</text>
<title>關西樂府 幷序 其二十二</title>,<text>虬髯客是蓋蘇文。勾引東來太國軍。留與高麗學士話。玄花白羽笑唐君。</text>
<title>關西樂府 幷序 其二十三</title>,<text>騎牛公主出宮門。七寶粧來荳葉村。金枝願嫁愚溫達。天定人緣莫避婚。</text>
<title>關西樂府 幷序 其二十四</title>,<text>豪華麗代樂西巡。花月年年浿水春。空使妙淸油餠計。太平民物汚腥塵。</text>
<title>關西樂府 幷序 其二十五</title>,<text>長樂宮墟草笛悲。春坊舊曲問誰知。西南峽口巫山碧。惟有兒娘唱竹枝。</text>
<title>關西樂府 幷序 其二十六</title>,<text>征東提督破倭歸。剩水殘山帶落暉。平壤遊人行樂處。不知今日大明非。</text>
<title>關西樂府 幷序 其二十七</title>,<text>靑陽舘裏小西飛。血濺鱗身透鐵衣。當日劒痕猶着柱。將軍不與桂仙歸。</text>
<title>關西樂府 幷序 其二十八</title>,<text>朝天水路錦帆歌。至匊怱聲恨若何。普通門外斜陽處。長送燕雲使者多。</text>
<title>關西樂府 幷序 其二十九</title>,<text>文章盛代更難廻。林悌曾吹口笛來。何事湖南白進士。當時錯道釣龍臺。</text>
<title>關西樂府 幷序 其三十</title>,<text>白首讀書黃固執。偸兒還馬路中揖。桃李潭邊頓氏碑。盧監司去綠苔澁。</text>
<title>關西樂府 幷序 其三十一</title>,<text>鍾樓日暮醉人多。朱火靑烟樂歲歌。營下兒童笑相問。今年防債政如何。</text>
<title>關西樂府 幷序 其三十二</title>,<text>鈴索聲稀吏晝眠。綠莎廳事臥神仙。完平大監生祠後。一路淸風二百年。</text>
<title>關西樂府 幷序 其三十三</title>,<text>布政門前浿水淸。政如淸水使家聲。于今道內淸無事。銀貨盆紬莫近營。</text>
<title>關西樂府 幷序 其三十四</title>,<text>如海深營不禁閽。客來馳馬入重門。故交貧族歸無㤪。今使延陵從外孫。</text>
<title>關西樂府 幷序 其三十五</title>,<text>午睡初廻索淡婆。白銅長竹過身多。朱唇細吸三登草。欲進飜成四五摩。</text>
<title>關西樂府 幷序 其三十六</title>,<text>柔柳垂門白日遅。博山香歇簟凉時。題罷等閑公牒外。蠻牋自寫浿江詩。</text>
<title>關西樂府 幷序 其三十七</title>,<text>深院雙雙燕子斜。隔簾閒落海棠花。前江自是人蔘水。汲取中泠煎午茶。</text>
<title>關西樂府 幷序 其三十八</title>,<text>靑苧裙和白苧衣。一時端午着生輝。桐花別院鞦韆索。推送空中貼體飛。</text>
<title>關西樂府 幷序 其三十九</title>,<text>村女紗裙玉指環。天中祭墓大城山。夕陽長慶門前路。皆着深深荻笠還。</text>
<title>關西樂府 幷序 其四十</title>,<text>桃鬟鶴額粉紅裳。列侍輕盈時體粧。爭趁雙飛白蝴蝶。石榴花下提迷藏。</text>
<title>關西樂府 幷序 其四十一</title>,<text>昨夜松都估客來。今宵燕使譯官廻。南京別錦泥宮錠。面面同坊已暗猜。</text>
<title>關西樂府 幷序 其四十二</title>,<text>京上歌兒進宴時。主人皆是狹斜兒。唐衣盡佩珊瑚穗。西路身裝直萬貲。</text>
<title>關西樂府 幷序 其四十三</title>,<text>成都少妓一枝紅。錦繡心肝解語工。飛馬駄來三百里。校書郞在綺羅中。</text>
<title>關西樂府 幷序 其四十四</title>,<text>銀燭金樽子夜淸。樑塵飛盡牧丹聲。如今白首琵琶女。曾是梨園第一名。</text>
<title>關西樂府 幷序 其四十五</title>,<text>雲母窓間曲宴深。雙雙念佛少娘音。當前進退桃花扇。面面生要施主金。</text>
<title>關西樂府 幷序 其四十六</title>,<text>雙迴劒舞滿堂寒。手勢燈前風雨闌。十三能學秋江月。來作東軒夜夜看。</text>
<title>關西樂府 幷序 其四十七</title>,<text>笙歌明月練光筵。紅燭紗籠掛百椽。遍照澄江如白日。金波藻井蕩相連。</text>
<title>關西樂府 幷序 其四十八</title>,<text>風動朱闌錦幕高。敎坊新樂沸嘈嘈。次第中堂呈舞了。小童騎鶴獻仙桃。</text>
<title>關西樂府 幷序 其四十九</title>,<text>家家燈下撿衣箱。襲襲輕紗染麝香。浮碧樓中明日宴。別般裝束整齊忙。</text>
<title>關西樂府 幷序 其五十</title>,<text>湖山烟雨日空濛。白鳥含魚西復東。紅露桂糖千斗酒。春游多在畫船中。</text>
<title>關西樂府 幷序 其五十一</title>,<text>輕風暖日木蘭撓。滿載靑娥逆浪遙。蕩碎紅粧明水底。繞身前後百花嬌。</text>
<title>關西樂府 幷序 其五十二</title>,<text>寺下靑潭初繫舟。爲看江景急登樓。長城大野何人句。李穡詩邊許强留。</text>
<title>關西樂府 幷序 其五十三</title>,<text>層臺百尺倚岧嶤。水打欄干倒影搖。渾似潤州甘露寺。隔江行客望南朝。</text>
<title>關西樂府 幷序 其五十四</title>,<text>豪竹哀絲響碧山。只疑三島十洲間。莫憐明月樓中宿。終歲敎人不肯還。</text>
<title>關西樂府 幷序 其五十五</title>,<text>靑莎斷礎九梯宮。宮女如花昔日紅。伊今浿上春遊妓。闘草抽荑輦路中。</text>
<title>關西樂府 幷序 其五十六</title>,<text>門臨流水永明僧。寂寞架裟禮佛燈。行人試問前朝事。惟指空庭白㙮層。</text>
<title>關西樂府 幷序 其五十七</title>,<text>麟馬長嘶向玉京。至今應踏白雲行。靑山古窟三千歲。何日天孫返浿城。</text>
<title>關西樂府 幷序 其五十八</title>,<text>雲間端正牧丹峯。恰似新粧玉女容。古來平壤傾城色。多是名山秀氣鍾。</text>
<title>關西樂府 幷序 其五十九</title>,<text>嬋娟洞裏草如裙。多恨多情今古墳。浮碧練光歌舞席。昔年爲雨更爲雲。</text>
<title>關西樂府 幷序 其六十</title>,<text>侍兒扶醉下樓遅。北渚廻船欲暮時。中流遠到靑山色。皆是文君淺畫眉。</text>
<title>關西樂府 幷序 其六十一</title>,<text>鸚鵡鸕鷀興未央。移舟更近酒巖傍。當日酒泉如不絶。滿江都是欝金香。</text>
<title>關西樂府 幷序 其六十二</title>,<text>綾羅芳草白沙平。燕尾停橈鳧鴈驚。移鋪綺席深深處。楊柳陰中細樂聲。</text>
<title>關西樂府 幷序 其六十三</title>,<text>淸流壁面畫屛鋪。江上斜陽半欲無。終日碧樓歌舞地。住船回首隔城隅。</text>
<title>關西樂府 幷序 其六十四</title>,<text>溶溶落日滿滄洲。別曲三絃在近舟。南望水烟空濶處。中天浮下大同樓。</text>
<title>關西樂府 幷序 其六十五</title>,<text>朝天舊事石應知。故國滄桑物不移。城下滿江明月夜。豈無麟馬往來時。</text>
<title>關西樂府 幷序 其六十六</title>,<text>長城東北㝡高臺。乙密仙人不復廻。三國江山風月夜。使家時捻玉簫來。</text>
<title>關西樂府 幷序 其六十七</title>,<text>長林渡口白銀西。十里船槍古道迷。仙舟不見唐天使。滿目風烟獨品題。</text>
<title>關西樂府 幷序 其六十八</title>,<text>南浦依城萬柳條。垂垂故入畫船搖。東風遮莫吹無力。爭似佳人宛轉腰。</text>
<title>關西樂府 幷序 其六十九</title>,<text>從來東國盛文章。幾處紗籠滿畫樑。當日送君南浦曲。千年絶唱鄭知常。</text>
<title>關西樂府 幷序 其七十</title>,<text>天下名區是外城。沿江十里畫圖明。黃昏騎火歸時路。歌吹迷人月下聲。</text>
<title>關西樂府 幷序 其七十一</title>,<text>淸夜荷香月色池。小船恰受一歌兒。白板橋頭紅細纜。水亭南北繞牽遅。</text>
<title>關西樂府 幷序 其七十二</title>,<text>白拂蠅稀絡緯啼。凉風初起畫欄西。忽聞酒後襄陽曲。催嗅笙歌下大堤。</text>
<title>關西樂府 幷序 其七十三</title>,<text>牽裙女伴採紅蓮。明月南湖更可憐。採得紅蓮潮已落。二更霜露滿歸船。</text>
<title>關西樂府 幷序 其七十四</title>,<text>銀鑰城門五皷殘。茜裙隨伴汲淸灘。摠是良家隱身女。月中偸出畏人看。</text>
<title>關西樂府 幷序 其七十五</title>,<text>投火坊民月黑時。城頭擺待百千枝。一皷官船聲未絶。滿天星落滿江馳。</text>
<title>關西樂府 幷序 其七十六</title>,<text>蓼葉蘋花七月秋。東湖旣望赤欄舟。洞簫吹裂淸流壁。月色江聲盡欲愁。</text>
<title>關西樂府 幷序 其七十七</title>,<text>車門西望石湖亭。三縣羣山水上靑。日暮鳳凰臺下泊。酒船風浪攪人醒。</text>
<title>關西樂府 幷序 其七十八</title>,<text>江風獵獵海雲陰。黃葦茫茫碧島深。萬古三韓洪學士。胡人來向此中擒。</text>
<title>關西樂府 幷序 其七十九</title>,<text>風潮軍樂滿江天。髣髴龍驤下瀨船。一過寶山滄海濶。戍樓西北望幽燕。</text>
<title>關西樂府 幷序 其八十</title>,<text>雲幕江樓白日塲。夕陽誰是壯元郞。紅欄百隊淸喉妓。細調呼名故故長。</text>
<title>關西樂府 幷序 其八十一</title>,<text>關西武士好身材。細柳轅門射帳開。雕弓白羽穿楊手。別庫銀錢賞格催。</text>
<title>關西樂府 幷序 其八十二</title>,<text>迢迢玉宇隔天涯。秋盡西方有所懷。更向南樓携幕客。曲欄明月小筵排。</text>
<title>關西樂府 幷序 其八十三</title>,<text>淸南淸北發初巡。黃土官途不起塵。綠帳行車時蹔駐。深山扶杖白頭民。</text>
<title>關西樂府 幷序 其八十四</title>,<text>安州兵使整櫜鞬。旗皷迎開八八門。畫角聲中驅馬到。百祥樓下未黃昏。</text>
<title>關西樂府 幷序 其八十五</title>,<text>滔滔蕯水蕩簾旌。猿鶴隋家百萬兵。七佛西來欺焬帝。海東成就乙支名。</text>
<title>關西樂府 幷序 其八十六</title>,<text>雲雨人間是楚鄕。降仙樓上降仙郞。浮生莫道成川樂。十二巫山每斷膓。</text>
<title>關西樂府 幷序 其八十七</title>,<text>紅欄三百沸流江。舞袖凌波影幾雙。更向舟中吹玉笛。官奴故國尙傳腔。</text>
<title>關西樂府 幷序 其八十八</title>,<text>天下高高鐵瓮城。藥山南望是兵營。寧邊太守元騎鶴。珠樹樓臺萬戶輕。</text>
<title>關西樂府 幷序 其八十九</title>,<text>香山佛國㙮層層。一法淸虛九世燈。流水白雲人境外。不知巡使上元僧。</text>
<title>關西樂府 幷序 其九十</title>,<text>簫條七邑大江邊。蔘戶蓬頭哭馬前。隔水雲黃山黑處。朝朝望見獵胡烟。</text>
<title>關西樂府 幷序 其九十一</title>,<text>灣府朝鮮地界窮。統軍亭上望遼東。三江日暮烽無事。錦瑟嬌歌午夜中。</text>
<title>關西樂府 幷序 其九十二</title>,<text>鴨綠江邊石子堆。情人送作隔年廻。只有戍樓寒夜客。天鵝聲裏望鄕哀。</text>
<title>關西樂府 幷序 其九十三</title>,<text>威化深秋草樹平。風毛雨血獵軍聲。繡服鐃歌弓箭妓。皆騎㺚馬入州城。</text>
<title>關西樂府 幷序 其九十四</title>,<text>流星撥馬報還營。七日京師一日程。十月西城催組練。牙兵又點八千名。</text>
<title>關西樂府 幷序 其九十五</title>,<text>營下長身白面郞。鮮明賽過禁軍裝。猩裙夾袖䲶鴦隊。又導門旗入敎塲。</text>
<title>關西樂府 幷序 其九十六</title>,<text>靑絨軍幕陣形圓。漠漠平沙萬竈烟。飛砲一聲傳號令。紅倭縛獻將臺前。</text>
<title>關西樂府 幷序 其九十七</title>,<text>輕輕雪夜洞房寒。煑鐵銅爐雜坐團。粉白長絲江界麪。更敎湯進小銀盤。</text>
<title>關西樂府 幷序 其九十八</title>,<text>羊皮褙子壓身輕。月下西廂細路明。暗入冊房知印退。銀燈吹滅閉門聲。</text>
<title>關西樂府 幷序 其九十九</title>,<text>臘月氷江雪馬馳。馬頭皆挾一蛾眉。黃昏驀轉琉璃鏡。笳吹還營到亥時。</text>
<title>關西樂府 幷序 其十十</title>,<text>千家氷柱鑿成盆。除夜張燈學上元。試向城中高處望。水晶宮色冷黃昏。</text>
<title>關西樂府 幷序 其101</title>,<text>黃秸紋鞋勝繡鞋。金蓮踏雪下東堦。墻頭畫板身高下。忘墮銀嵌竹節釵。</text>
<title>關西樂府 幷序 其102</title>,<text>二月江城百鳥啼。杏花寒食水東西。分付敎坊勤習樂。樓臺處處日相携。</text>
<title>關西樂府 幷序 其103</title>,<text>三月流絲滿目春。桃花水後綠江新。村娥解惜年華晩。錦繡山多錦繡人。</text>
<title>關西樂府 幷序 其104</title>,<text>無數遊人咽管絃。上江船戛下江船。鳴榔盡向綾羅島。銷破終年幾陌錢。</text>
<title>關西樂府 幷序 其105</title>,<text>紅幔樓船碧漢槎。滿江簫皷滿江花。淡粧山水神仙吏。除是蘇家是白家。</text>
<title>關西樂府 幷序 其106</title>,<text>歌欲終時斗欲橫。夜寒金帳淺斟情。傍人莫道村鷄唱。知是江中白鷺聲。</text>
<title>關西樂府 幷序 其107</title>,<text>黃金多處更無愁。百歲人生盡意遊。笑把銀盃呼帖子。當筵拋下錦纏頭。</text>
<title>關西樂府 幷序 其108</title>,<text>靑絲三十萬緡錢。不買江亭不買田。歸日報君心一片。白驢東渡但垂鞭。</text>
