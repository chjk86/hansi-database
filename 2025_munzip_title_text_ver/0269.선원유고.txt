<title>新昌院樓上 在臨萬境上</title>,<text>北闕氛塵暗。西關道路脩。斜陽無限思。搔首倚江樓。</text>
<title>誕日。行望闕禮。萬頃作</title>,<text>聖主千秋節。孤臣萬里情。山呼望西極。悲淚落縱橫。</text>
<title>次趙玉乾，金忠信韻</title>,<text>南國客行遠。西關音信疏。登高頻悵望。風雪滿征裾。</text>
<title>次金韻</title>,<text>浮海同尼父。乘槎愧漢臣。腰間三尺劍。何日靜胡塵。</text>
<title>月夜偶吟</title>,<text>蕭蕭風竹聲。錯訝松簷雨。驚起忽開窓。花枝月如許。</text>
<title>次幕中諸兄韻。呈伯延行軒。二首。</title>,<text>細雨添離思。孤燈照客心。停杯重握手。衰涕易沾襟。</text>
<title>次幕中諸兄韻。呈伯延行軒。二首。 其二</title>,<text>有淚沾離席。無花當酒籌。龍灣多舊識。爲報相思不。</text>
<title>次聞遠長吉韻</title>,<text>海國春先到。山村夜正深。鄕心牽客夢。長繞漢江潯。</text>
<title>夜雨中。聞遠村歌聲。</title>,<text>漠漠一聲歌。其歌也有思。巫山咫尺地。弱水三千里。</text>
<title>暮投橫城村店。主人餽以酒饌。</title>,<text>薄暮投村店。天寒起夕風。慇懃一杯酒。多謝主人翁。</text>
<title>原城寓舍春帖子</title>,<text>葭管春灰動。茅簷化日長。村中傳好語。今歲穀穰穰。</text>
<title>夢坤兒 十一月十三夜</title>,<text>夢裏平生面。分明笑語歡。覺來還不見。空有淚汍瀾。</text>
<title>煜姪携家歸幸州新莊。臨行。走筆贐之。二首。</title>,<text>歲暮携家去。天寒江路長。茲行非遠別。垂老易悲傷。</text>
<title>煜姪携家歸幸州新莊。臨行。走筆贐之。二首。 其二</title>,<text>梅福棲吳市。龐公隱鹿門。高風動千古。難與俗人言。</text>
<title>蒼龍杖</title>,<text>手裏龍頭杖。人間鶴髮翁。相須扶出入。絶勝小奚童。</text>
<title>題李澄所畫四時景 八首○丙子冬作。絶筆也。</title>,<text>松下携琴客。沈吟俯碧流。花村春酒熟。欲去欠扁舟。</text>
<title>題李澄所畫四時景 八首○丙子冬作。絶筆也。 其二</title>,<text>花開江岸明。客至茅簷靜。孤鶴亦多閑。婆娑時弄影。</text>
<title>題李澄所畫四時景 八首○丙子冬作。絶筆也。 其三</title>,<text>雲崖掛樹猿。江漢思歸客。三聲月下哀。一夜頭欲白。</text>
<title>題李澄所畫四時景 八首○丙子冬作。絶筆也。 其四</title>,<text>鷗鷺飛江渚。遙岑雨氣渾。孤舟宜蚤泊。風怒浪花翻。</text>
<title>題李澄所畫四時景 八首○丙子冬作。絶筆也。 其五</title>,<text>晩泊煙江滸。蘆花細雨秋。閑情都付雁。垂釣倚船頭。</text>
<title>題李澄所畫四時景 八首○丙子冬作。絶筆也。 其六</title>,<text>天低落雁斜。葉脫秋容老。一杯細論情。江皐風日好。</text>
<title>題李澄所畫四時景 八首○丙子冬作。絶筆也。 其七</title>,<text>踏雪玉人來。映水寒梅發。疑逢姑射姿。宛對剡溪月。</text>
<title>題李澄所畫四時景 八首○丙子冬作。絶筆也。 其八</title>,<text>野徑人蹤斷。江天雪意驕。騎驢暝歸客。詩興在溪橋。</text>
<title>次趙生韻 四首○臨陂作。以下從事金檢察幕下時作。</title>,<text>殘燈明滅夜生寒。風打虛簷雪滿山。千里故園歸未得。一年虛送路岐間。</text>
<title>次趙生韻 四首○臨陂作。以下從事金檢察幕下時作。 其二</title>,<text>皇華行色朔風寒。度盡千山又萬山。西塞極天消息斷。不堪瞻望五雲間。</text>
<title>次趙生韻 四首○臨陂作。以下從事金檢察幕下時作。 其三</title>,<text>窓外蕭森翠竹寒。朱欄追遞壓靑山。若爲借得龍眠手。畫我疏狂著此間。</text>
<title>次趙生韻 四首○臨陂作。以下從事金檢察幕下時作。 其四</title>,<text>風色蕭蕭天正寒。妖氛漠漠暗關山。憑欄扣劍發長嘯。壯氣成虹橫斗間。</text>
<title>瓮山院 在咸平臨淄之境</title>,<text>樓前滄海碧茫茫。萬里登臨客斷腸。無限愁懷吟不盡。角聲何事又斜陽。</text>
<title>詠多慶浦冬柏 三首○時方臘月。雪中盛開。</title>,<text>靑紅花葉錦新裁。爛熳驚看雪裏堆。洛下名園多此樹。生平未見臘前開。</text>
<title>詠多慶浦冬柏 三首○時方臘月。雪中盛開。 其二</title>,<text>天公似欲慰遊人。故遣仙姝在海濱。若使此花能解語。一生何必喚眞眞。</text>
<title>詠多慶浦冬柏 三首○時方臘月。雪中盛開。 其三</title>,<text>碧葉蔥瓏疑翠袖。紅英的皪勝丹唇。天涯遠客多情思。一笑開窓當故人。</text>
<title>次趙生韻</title>,<text>孤館寥寥夜似年。多情蠟燭淚涓涓。鴒原千里音書斷。風雨何時對榻眠。</text>
<title>聞仲栗經出賊中</title>,<text>聞道生全出賊圍。開緘不覺喜兼悲。看雲從此吾無恨。對雨連床尙有期。</text>
<title>次金忠信韻 七首</title>,<text>家鄕迢遞隔千山。歸夢終南漢水間。今到天涯看月出。依然如對舊孱顏。</text>
<title>次金忠信韻 七首 其二</title>,<text>夜來飛雪滿前山。玉樹琪花亂峽間。千里羈愁無處遣。客窓今日始開顏。</text>
<title>次金忠信韻 七首 其三</title>,<text>半世歸期負碧山。十年奔走軟紅間。山靈有識應嗔我。何事風塵又強顏。</text>
<title>次金忠信韻 七首 其四</title>,<text>燒盡寒香對博山。一燈明滅小窓間。同來賴有金生在。聽說新詩一破顏。</text>
<title>次金忠信韻 七首 其五</title>,<text>昔年曾入蓬萊山。身侍玉皇香案間。人世謫來今幾日。鏡中蕭颯舊容顏。</text>
<title>次金忠信韻 七首 其六</title>,<text>一曲淸溪萬疊山。數間茅屋白雲間。別來猿鶴無消息。回首丹崖每厚顏。</text>
<title>次金忠信韻 七首 其七</title>,<text>高人偃蹇似高山。屹然獨立天地間。君看松柏本孤直。不作春風桃李顏。</text>
<title>效香奩體。復用前韻。二首。</title>,<text>恨結愁眉蹙遠山。淚痕長洒枕屛間。生平莫作征人婦。離別關河傷玉顏。</text>
<title>效香奩體。復用前韻。二首。 其二</title>,<text>秦雲白雪暗西山。別後音容夢寐間。錯嫁郞君吾不恨。一生惟自怨紅顏。</text>
<title>次趙韻</title>,<text>風恬雲捲日舒華。鏡面澄澄不起波。愁倚蘭橈吟正苦。荒村喬木集寒鴉。</text>
<title>次金韻 二首</title>,<text>天涯莫上望鄕樓。異地風光惹客愁。鞍馬半生空役役。塵顏長向白鷗羞。</text>
<title>次金韻 二首 其二</title>,<text>半夜金陵客倚樓。潮聲月色摠媒愁。傍人莫道妖氛豁。擧目山河尙帶羞。</text>
<title>次南皐韻 南皐。申敬叔號也。</title>,<text>孤臣霜髮丈三千。萬里江南又送年。半歲驅馳成底事。自慙無力可扶顚。</text>
<title>次金韻</title>,<text>蠟燭銷殘夜向闌。一杯相屬已酡顏。魂夢却嫌塵世窄。暫時偸入醉鄕寬。</text>
<title>戲示同行</title>,<text>南來行色淡於僧。旅館寒生翠被稜。莫道錦城饒勝事。夜窓相伴只孤燈。</text>
<title>復用前韻</title>,<text>身世眞同粥飯僧。時艱還愧少風稜。孤吟坐到三更盡。窓外朣朧月似燈。</text>
<title>以難穩三更枕。遙憐五歲雛。分韻作 十首。</title>,<text>歲暮天涯行路難。朔風吹雪滿征鞍。憑君莫說長安事。荊棘銅駝尙忍看。</text>
<title>以難穩三更枕。遙憐五歲雛。分韻作 十首。 其二</title>,<text>憶昔山林成小隱。竹枕蒲團午睡穩。狂風一夜動地吹。萬里江南逐征雁。</text>
<title>以難穩三更枕。遙憐五歲雛。分韻作 十首。 其三</title>,<text>海月盈虛又見三。此生無路返終南。凭闌縱目家山遠。淸淚龍鍾濕翠衫。</text>
<title>以難穩三更枕。遙憐五歲雛。分韻作 十首。 其四</title>,<text>南國繁華稱錦城。客窓孤寂夜寒生。悲吟展轉難成夢。咿喔村鷄報五更。</text>
<title>以難穩三更枕。遙憐五歲雛。分韻作 十首。 其五</title>,<text>舊不好飮今好飮。欲借微醺得酣寢。生憎明月最多情。夜夜淸光照孤枕。</text>
<title>以難穩三更枕。遙憐五歲雛。分韻作 十首。 其六</title>,<text>點點螺鬟天際遙。故園歸思正迢迢。愁人何處堪腸斷。落日蒼茫映柳條。</text>
<title>以難穩三更枕。遙憐五歲雛。分韻作 十首。 其七</title>,<text>驥子分明眉目娟。相思千里夢依然。穿花捉絮眞堪翫。學語牽衣正可憐。</text>
<title>以難穩三更枕。遙憐五歲雛。分韻作 十首。 其八</title>,<text>婉孌少女年將五。耳裏如聞啼索乳。飢寒溝壑救未能。世亂還愧爲人父。</text>
<title>以難穩三更枕。遙憐五歲雛。分韻作 十首。 其九</title>,<text>夜闌燭盡爐煙細。草草江南又卒歲。思歸無益莫思歸。故國風塵暗松桂。</text>
<title>以難穩三更枕。遙憐五歲雛。分韻作 十首。 其十</title>,<text>五色斑斕鸞鳳雛。別來棲息嘆羈孤。今朝始寄相思字。道路艱關得到無。</text>
<title>人日 二首</title>,<text>人日江南客未歸。年華依舊壯心違。梅花不識興亡恨。笑向春風倚竹扉。</text>
<title>人日 二首 其二</title>,<text>嫩芽新菜已堆盤。驚見幡花映鬢端。節物不隨人事變。依然猶似去年看。</text>
<title>次金忠信韻</title>,<text>夢裏分明入大明。百官環佩賀新正。覺來西塞猶千里。誰識孤臣此夜情。</text>
<title>次長城東軒韻</title>,<text>庭畔寒梅欲吐香。簷間已覺鳥聲長。故園春色應如此。其奈腥塵滿洛陽。</text>
<title>川原驛 在井邑</title>,<text>春來何處見韶光。門外垂楊嫩欲黃。莫上高樓望鄕國。暮天愁思兩茫茫。</text>
<title>洪陽雨後。贈趙太初。</title>,<text>春陰漠漠雨初晴。水滿方塘細草生。聞道王師收漢北。荒田從此可歸耕。</text>
<title>錦江</title>,<text>江南江北草萋萋。滿目韶光客意迷。愁倚木蘭尋故跡。靑山無語鳥空啼。</text>
<title>次子升梅花韻 羅級字</title>,<text>春陰漠漠雨新晴。一樹梅花暗吐馨。相對無言情脈脈。藍橋絶勝見雲英。</text>
<title>次仲燮韻 二首○石陽正字</title>,<text>遠客傷春已斷腸。況逢寒食未還鄕。家山風景君休說。落盡庭梅綠繞塘。</text>
<title>次仲燮韻 二首○石陽正字 其二</title>,<text>三杯春酒滌愁腸。身世茫茫入醉鄕。夢罷小欄天欲暮。半簾微雨濕芳塘。</text>
<title>雨夜書懷</title>,<text>春愁別恨兩茫茫。空館孤燈正斷腸。何事滿簾簷角雨。隔窓終夜又浪浪。</text>
<title>藍浦偶吟</title>,<text>半歲離家作遠遊。歸心如水向東流。春風無限相思意。落日悠悠獨上樓。</text>
<title>月夜。與仲栗登月明樓。二首。○樓。在藍浦客舍。</title>,<text>滿天明月客憑欄。山色濛朧水氣寒。此夜淸光同兩地。玉人何處捲簾看。</text>
<title>月夜。與仲栗登月明樓。二首。○樓。在藍浦客舍。 其二</title>,<text>春晩孤城夜寂寥。杏花如雪落長條。明月滿樓人不睡。數聲歸雁海天遙。</text>
<title>道傍杏花</title>,<text>數枝紅杏碧山隈。爛熳斜陽雪欲堆。蜂蝶不來春已晩。爲誰零落爲誰開。</text>
<title>馬上口占 鴻藍之境</title>,<text>山擁螺鬟海拍天。叢花如錦草如煙。此間倘有閑田地。願結茅庵度一年。</text>
<title>夜雨中。聞遠村歌聲。</title>,<text>旅窓簷雨苦難聽。點滴終宵碎客情。何處遏雲歌一曲。憑風時送斷腸聲。</text>
<title>傷春</title>,<text>梅花落盡杏花殘。九十春光一夢間。惆悵不徒傷節物。二年龍馭尙西關。</text>
<title>望海亭八詠次韻 在瑞山</title>,<text>槐陰濃綠蔭瑤壇。六月涼飆徹骨寒。半脫烏紗欹竹枕。飄然疑上閬風巒。</text>
<title>望海亭八詠次韻 在瑞山 其二</title>,<text>煙沈山暝鶴歸松。童子驚呼月上峯。萬里天街涼似水。淸光偏向桂花濃。</text>
<title>望海亭八詠次韻 在瑞山 其三</title>,<text>靑山南畔碧溪西。萬頃黃雲一望齊。蘆管帶煙歸壟遠。數聲吹徹暮天低。</text>
<title>望海亭八詠次韻 在瑞山 其四</title>,<text>前潮纔落又新潮。沒盡長汀半浸橋。安得便風乘小艇。月明搖出海門遙。</text>
<title>望海亭八詠次韻 在瑞山 其五</title>,<text>玉立奇峯帶翠嵐。朝來倒影落淸潭。一筇我欲尋僧去。寺在山南與水南。</text>
<title>望海亭八詠次韻 在瑞山 其六</title>,<text>天邊遠報塞塵飛。雲外黃昏一點微。立馬千門今不見。蓬萊回首夢依依。</text>
<title>望海亭八詠次韻 在瑞山 其七</title>,<text>隨風淸磬出雲林。始識琳宮在碧岑。遙想老禪參佛處。石壇人靜彩霞深。</text>
<title>望海亭八詠次韻 在瑞山 其八</title>,<text>濃似浮雲翠似鬟。斜陽出沒海濤間。昔年久忝蓬萊籍。今日遙看認故山。</text>
<title>次幕中諸兄韻。呈伯延行軒。</title>,<text>氛豁天衢日月新。此生重見太平春。羨君今日鞭先着。千里麻鞋見一人。</text>
<title>次子升 羅級，景容 安昶 韻。送士高 姜秀峻 入歸行在。二首</title>,<text>離筵草草酒三行。此別何心唱渭城。西塞極天消息斷。臨岐今日倍傷情。</text>
<title>次子升 羅級，景容 安昶 韻。送士高 姜秀峻 入歸行在。二首 其二</title>,<text>傷心無路共君行。落日悠悠獨倚城。錦江江水深如許。爭似關河遠別情。</text>
<title>次新豐驛亭壁上韻</title>,<text>當樓山色送靑來。似慰行人觸熱來。徙倚闌干惆悵久。故園何日賦歸來。</text>
<title>次新豐驛亭壁上韻 元韻</title>,<text>九渡河橋八往來。村童野老笑頻來。此行不獨公家事。且愛新豐美酒來。</text>
<title>新豐道上</title>,<text>峽路漫漫一線長。山風吹袂晩生涼。垂鞭緩過溪橋去。臨水棠花樹樹香。</text>
<title>又用前韻</title>,<text>公庭寂寂日初長。槐影沈沈畫閣涼。燕子斜飛風欲動。滿階薇露浥簾香。</text>
<title>披香堂月夜</title>,<text>朱欄迢遞枕方塘。出水新荷暗送香。明月滿天煙樹寂。夜深風露客衣涼。</text>
<title>戲題留賓軒 二首</title>,<text>華軒何事號留賓。一笑三年未見人。唯有槐陰濃滿院。午窓偏與睡魔親。</text>
<title>戲題留賓軒 二首 其二</title>,<text>華構玲瓏絶點塵。古今留得幾嘉賓。吾行忽忽忙歸去。始識留賓別有因。</text>
<title>移寓靑泊堂。復用前韻。二首。</title>,<text>可笑靑油幕裏賓。今年猶作未歸人。客窓半歲孤眠慣。除却寒燈更孰親。</text>
<title>移寓靑泊堂。復用前韻。二首。 其二</title>,<text>黃庭誤讀落紅塵。誰識前身是洞賓。弱水三千蓬島隔。欲驂鸞鶴渺無因。</text>
<title>月夕聞笛</title>,<text>䑃朧微月透雲明。煙樹蒼蒼露氣淸。裊裊隨風何處笛。隔林時送斷腸聲。</text>
<title>夜雨</title>,<text>孤館寥寥夢不成。隔窓終夜聽霖鈴。滂沱正識群龍意。欲向人間洗甲兵。</text>
<title>登淳昌樓</title>,<text>斜陽悄悄獨登樓。萬里湖山縱遠眸。莫怪倚闌惆悵久。故園回首路悠悠。</text>
<title>次接伴使金相公睟韻</title>,<text>新詩淸麗宇棲鴉。展玩終朝到日斜。安得溪亭陪杖屨。春風同占白鷗沙。</text>
<title>急雨</title>,<text>荷塘急雨亂跳珠。洗滌煩襟氣欲蘇。頃刻靑天開白日。山光濃活展新圖。</text>
<title>安國寺 二首</title>,<text>當空白月大如盤。風露凄凄客夢寒。花影滿庭山寂寂。一聲笙鶴下瑤壇。</text>
<title>安國寺 二首 其二</title>,<text>山空庭靜磬聲殘。宿客無眠倚畫欄。明月滿天雲影滅。碧霄千里可驂鸞。</text>
<title>亡題 十七首</title>,<text>荷塘秋日正暉暉。徙倚闌干欲暮時。脈脈相看無語別。此中心事有誰知。</text>
<title>亡題 十七首 其二</title>,<text>風流堪笑楚襄王。夢裏行雲枉斷腸。寄語故人須認取。莫敎荷葉老秋霜。</text>
<title>亡題 十七首 其三</title>,<text>落日登臨喜慶樓。萬家煙景正新秋。玉人千里無消息。徙倚闌干不盡愁。</text>
<title>亡題 十七首 其四</title>,<text>思歸莫上望鄕樓。滿目風煙接素秋。此夜羈懷人不識。蛩聲月色摠堪愁。</text>
<title>亡題 十七首 其五</title>,<text>江南遠客又逢秋。萬里歸心白盡頭。咫尺故人期不至。夕陽惆悵獨登樓。</text>
<title>亡題 十七首 其六</title>,<text>襄王朽骨已成塵。千古陽臺恨益新。暮雨不來猿叫歇。滿山明月碧桃春。</text>
<title>亡題 十七首 其七</title>,<text>朝來微雨洗輕塵。煙樹蒼蒼霽色新。借問高唐何處是。薜蘿深鎖洞中春。</text>
<title>亡題 十七首 其八</title>,<text>凌波仙子步生塵。相見依然一笑新。問我胡爲來下界。留連三十五回春。</text>
<title>亡題 十七首 其九</title>,<text>三年奔走路岐塵。鏡裏空添白髮新。回首故山雲樹隔。關西千里又經春。</text>
<title>亡題 十七首 其十</title>,<text>黃庭誤讀謫紅塵。幾見人間歲月新。天上群仙如有問。爲言潦倒度三春。</text>
<title>亡題 十七首 其十一</title>,<text>黃昏空館雨廉纖。遠客春愁十倍添。咫尺蓬萊消息斷。杏花微月下重簾。</text>
<title>亡題 十七首 其十二</title>,<text>薄暮桃花明小庭。客愁和雨正冥冥。憑闌忽作相思夢。隔竹冤禽苦喚醒。</text>
<title>亡題 十七首 其十三</title>,<text>平生薄命杜秋娘。老澳雖存則是亡。想得洞房春寂寞。幾回淸夜惜紅芳。</text>
<title>亡題 十七首 其十四</title>,<text>秋荷雖老亦鮮明。淨色淸香惱客情。欲折一枝無處寄。美人迢遞隔長城。</text>
<title>亡題 十七首 其十五</title>,<text>碧樹涼風吹不休。滿池荷葉已驚秋。無端又失尋芳約。千里相思白盡頭。</text>
<title>亡題 十七首 其十六</title>,<text>落魄江湖杜牧之。十年贏得鬢邊絲。風流舊習今猶在。更賦秋娘一首詩。</text>
<title>亡題 十七首 其十七</title>,<text>一聲淸嘯倚秋天。遠色蒼茫起暝煙。湖海長程何日了。客亭愁鬢又三年。</text>
<title>雨中</title>,<text>終朝微雨細如絲。擁褐甘眠到食時。寂寞柴門驚剝啄。山僧來問點燈期。</text>
<title>復用前韻 六首</title>,<text>晴雲如絮惹游絲。景物澄明雨後時。今夜月光應更好。莫辜崇敬賞花期。</text>
<title>復用前韻 六首 其二</title>,<text>半簾香縷裊如絲。正是先生睡足時。滿院薔薇開欲遍。故園春色負歸期。</text>
<title>復用前韻 六首 其三</title>,<text>把鏡明窓鑷鬢絲。紅顏非復少年時。都將壯節供辛苦。惆悵還丹已誤期。</text>
<title>復用前韻 六首 其四</title>,<text>玉壺隨處繫靑絲。縱酒淸狂荷聖時。白首不辭詹父伴。黃昏恐失美人期。</text>
<title>復用前韻 六首 其五</title>,<text>愁緖縈回如亂絲。殘生宿債了何時。瑤琴掛壁塵絃斷。難得黃金鑄子期。</text>
<title>復用前韻 六首 其六</title>,<text>墨子何須悲素絲。賈生不必憂明時。歸田且效陶彭澤。行樂宜從榮啓期。</text>
<title>次重綏韻</title>,<text>負罪明時只自憐。杜門窮巷送殘年。若爲化作閑鷗鷺。飛落玄眞釣舸邊。</text>
<title>題松禾東軒梨花堂</title>,<text>華堂新構小軒西。碧瓦朱甍瑞靄迷。想見年年寒食月。滿庭香雪子規啼。</text>
<title>次月峯六月十五夜宿八渡河韻</title>,<text>殊方草草送佳辰。月色今宵分外新。莫怪慇懃終夜望。淸光應照兩鄕人。</text>
<title>憩水站道中</title>,<text>斜陽策馬過孤城。惆悵無人慰遠征。多情最是山邊塔。萬古亭亭管送迎。</text>
<title>次月峯華表柱韻</title>,<text>行人爲汝久遲徊。幾見昆明動劫灰。仙鶴不來雲杳杳。至今唯有碧桃開。</text>
<title>次月峯白塔韻 塔。在遼東城外。世傳唐將蔚遲敬德所建。去丁酉八月。地震半折云。</title>,<text>將軍氣槩儘雄豪。壯志當年斬海鼇。千古遼陽留白塔。玉峯撑柱半天高。</text>
<title>七夕感懷</title>,<text>年年七夕一相逢。天地無窮幾度逢。堪恨人間相別後。一生無路更相逢。</text>
<title>夜坐書懷</title>,<text>風入疏簾露氣凄。客懷今夜倍悽悽。悲吟坐到三更盡。星斗闌干月欲低。</text>
<title>山海關逢歸人。寄諸弟。四首。</title>,<text>山海關頭月正圓。客程回首渺三千。逢人欲寄平安信。臨紙悤悤意惘然。</text>
<title>山海關逢歸人。寄諸弟。四首。 其二</title>,<text>難得河橋一字書。別來消息近何如。征人苦樂君休問。白髮逢秋已滿梳。</text>
<title>山海關逢歸人。寄諸弟。四首。 其三</title>,<text>客裏悠悠歲月流。薊門煙樹已驚秋。思歸恨乏雙飛翼。幾度郵亭獨上樓。</text>
<title>山海關逢歸人。寄諸弟。四首。 其四</title>,<text>萬里風煙接素秋。分明河漢近人流。多情今夜中天月。應照鴒原兩地愁。</text>
<title>孤竹君廟</title>,<text>萬古淸風孤竹君。荒涼遺廟枕江濆。扁舟我欲尋碑去。恐起沙邊白鳥群。</text>
<title>次萬柳莊韻</title>,<text>臨溪華屋是誰家。垂柳陰中一逕賖。遠客入門人不見。碧簷唯有燕飛斜。</text>
<title>次韻。奉呈希元尊兄。二首○辛丑年作</title>,<text>亂後重新舊草亭。歸來心跡喜雙淸。閑中至樂無人共。獨向溪邊步晩晴。</text>
<title>次韻。奉呈希元尊兄。二首○辛丑年作 其二</title>,<text>芙蓉千朶淨亭亭。露滴疏篁鶴夢淸。莫道靜中迎接少。亂山無數送新晴。</text>
<title>題李楨畫 二首○癸卯作</title>,<text>松陰滿地水縈廻。獨折花枝坐綠苔。童子亦知春興好。杖頭携得一壺來。</text>
<title>題李楨畫 二首○癸卯作 其二</title>,<text>移舟蘭渚月䑃朧。斜抱琵琶滿袖風。欲汲淸江新煮茗。鴛鴦驚起暝煙中。</text>
<title>贈別金士悅 二首○丙午年作</title>,<text>雨滴高梧睡味長。風生脩竹夢魂涼。休將宦路論榮落。始覺琴堂勝玉堂。</text>
<title>贈別金士悅 二首○丙午年作 其二</title>,<text>畫閣玲瓏絶點埃。荷花嬌笑向人開。憑欄盡日探佳句。只恐閑多造物猜。</text>
<title>送友人成則行赴東萊 成晉善</title>,<text>此去蓬山路渺茫。悠悠別恨與之長。應知兩地相思處。落月依然滿屋樑。</text>
<title>山居逐月幽興 十二首</title>,<text>招呼閑伴坐陽坡。嫩艾初抽雪裏芽。采采芼羹斟臘酒。新春風味在山家。</text>
<title>山居逐月幽興 十二首 其二</title>,<text>刳木分泉趁早春。三池晴漲綠粼粼。蒲芽欲吐魚兒戲。漸覺幽居景物新。</text>
<title>山居逐月幽興 十二首 其三</title>,<text>洞裏春晴麗景遲。山花開遍子規枝。携筇趁得遊蜂去。度壑穿林未覺疲。</text>
<title>山居逐月幽興 十二首 其四</title>,<text>侵晨荷鍤劚荒陂。靈藥分苗帶雨移。耽興不知山日晩。家僮來報黍新炊。</text>
<title>山居逐月幽興 十二首 其五</title>,<text>日長深院靜無人。手汲山泉養綠筠。滿榻淸陰供美睡。不知門外有炎塵。</text>
<title>山居逐月幽興 十二首 其六</title>,<text>陰壑飛泉噴雪霜。樹林深處裸衣裳。當流滌盡三庚熱。贏得人間分外涼。</text>
<title>山居逐月幽興 十二首 其七</title>,<text>睡起虛亭納晩涼。滿塘紅翠媚新粧。天然秀色看無厭。落日移床更近香。</text>
<title>山居逐月幽興 十二首 其八</title>,<text>紫栗經霜落滿園。山中秋興屬幽人。朝朝拾得盈筐去。錦里生涯也不貧。</text>
<title>山居逐月幽興 十二首 其九</title>,<text>東籬秋色晩蕭騷。獨掇寒香泛白醪。醉叩陶樽歌一曲。淵明千載未全豪。</text>
<title>山居逐月幽興 十二首 其十</title>,<text>隨風落葉滿空林。錦積紅堆一膝深。付與園丁供煖堗。山齋不怕曉寒侵。</text>
<title>山居逐月幽興 十二首 其十一</title>,<text>山童帶雪汲新泉。石鼎龍團活火煎。細瀉松聲香滿院。一甌風致爽登仙。</text>
<title>山居逐月幽興 十二首 其十二</title>,<text>夜雪新晴朝日暾。滿山瓊樹掩重門。簷前穩負黃綿襖。此味何由獻至尊。</text>
<title>砥平道中 二首</title>,<text>緣崖石棧入雲端。俯瞰驚瀾膽亦寒。人世險巇曾歷遍。艱危始向此中看。</text>
<title>砥平道中 二首 其二</title>,<text>歷盡崎嶇出坦途。茫茫前路接平蕪。垂鞭信馬尋村店。行到松川日未晡。</text>
<title>次申明遠留別韻</title>,<text>秋窓手拓曙光微。庭樹驚霜一葉飛。搖落自然悲宋玉。況堪明日送將歸。</text>
<title>次申明遠留別韻 元韻</title>,<text>深深庭院雨霏微。暝樹煙沈夕鳥飛。別後相思何處苦。廣陵雲水一船歸。</text>
<title>橫城道中</title>,<text>朝暉散射晩霞開。滿目秋山錦繡堆。莫怪停驂吟不去。箇中詩思浩難裁。</text>
<title>洪上舍逷九日送酒。走筆以謝。</title>,<text>東籬秋色正佳哉。獨採黃花坐綠苔。誰謂故人知此意。一壺遙送白衣來。</text>
<title>醉中。戲贈野老亭主人李淸州邦佐。</title>,<text>四面秋山擁畫屛。一溪淸淺繞林坰。高居勝賞眞堪詫。何似吾家太古亭。</text>
<title>又次任佐郞應秀韻 任穡字</title>,<text>相逢歡謔舊情多。夜飮厭厭酒似波。莫道原城非我土。故人多處卽爲家。</text>
<title>見秋山憶舊居</title>,<text>華岳山前有弊廬。一區泉石畫難如。無端久作關東客。每見秋山憶舊居。</text>
<title>晝眠偶吟</title>,<text>萬事人間已白頭。此身端合臥滄洲。蘧然一枕西窓夢。飛逐沙禽上釣舟。</text>
<title>夜讀書感舊書懷 三首</title>,<text>少年棲榻滌襟軒。往事悲涼不忍論。同學故人零落盡。白頭今獨一身存。</text>
<title>夜讀書感舊書懷 三首 其二</title>,<text>禪房曾共老僧居。窓下明燈夜讀書。堪笑宿緣猶未了。夢中時到舊精廬。</text>
<title>夜讀書感舊書懷 三首 其三</title>,<text>短髮蕭蕭雪滿梳。生平迂計尙如初。辛勤學古知無用。謾向燈前讀舊書。</text>
<title>蒼峯驛</title>,<text>蒼峯孤驛亂山中。數屋蕭條住澗東。鷄犬安閑籬落靜。此間疑有古淳風。</text>
<title>廣灘逆旅中。逢柳司諫謹之。夜話敍舊。柳永謹字</title>,<text>同榜如今有幾人。白頭相見舊情存。寒燈逆旅孤村夜。十載離懷得細論。</text>
<title>月溪路上。望見呂德夫亭舍有感。</title>,<text>故人墳草已芊綿。江上高亭尙宛然。懷舊不堪揮老淚。況聞隣笛夕陽邊。</text>
<title>拜謁先塋有感</title>,<text>丘原宿草已三年。霜露凄凄百感纏。追想音容如在上。不禁哀淚自潸然。</text>
<title>聞黃河淸。喜而有作。</title>,<text>聞道黃河徹底淸。此生何幸際昌明。從前辛苦今休說。擬向殘年看太平。</text>
<title>砥平道中</title>,<text>亂峯殘雪夕陽時。峽裏人家盡掩扉。駐馬欲尋奇絶句。又逢溪口暮雲歸。</text>
<title>安昌逢雨苦行 二首</title>,<text>涷雨霏霏欲濕衣。靑泥滑滑馬行遲。征途辛苦吾何恨。添得奚囊一首詩。</text>
<title>安昌逢雨苦行 二首 其二</title>,<text>不逢氷磴卽泥塗。瘦馬玄黃倒又扶。盡日只行三十里。人間何處是通衢。</text>
<title>次仲栗今是齋 八首</title>,<text>滿目黃雲繞後前。竹窓烏几午成眠。隣翁柱杖閑來訪。笑道秋禾勝去年。</text>
<title>次仲栗今是齋 八首 其二</title>,<text>白首名場馬不前。歸來端合北窓眠。榮枯盡寄浮雲外。惟向田間樂有年。</text>
<title>次仲栗今是齋 八首 其三</title>,<text>裁培花竹滿庭前。閑卽吟哦醉卽眠。塞馬偶來君莫喜。誰知樗櫟保天年。</text>
<title>次仲栗今是齋 八首 其四</title>,<text>爲問晨趨玉陛前。何如林下日高眠。長生不必勞形役。況復浮生未百年。</text>
<title>次仲栗今是齋 八首 其五</title>,<text>脫得名韁早退身。翩如雲鶴迥超塵。憑君莫道何曾見。林下于今有一人。</text>
<title>次仲栗今是齋 八首 其六</title>,<text>十畝閑閑自在身。臨溪茅屋靜無塵。村邊不見催租吏。門外時來佩酒人。</text>
<title>次仲栗今是齋 八首 其七</title>,<text>鑿井耕田老此身。閑中日月隔凡塵。柴門晝掩無來客。一枕淸風當故人。</text>
<title>次仲栗今是齋 八首 其八</title>,<text>東華收得倦遊身。心似高僧斷六塵。擊壤獨歌還獨笑。一生乾沒是何人。</text>
<title>次仲栗今是齋 八首 元韻</title>,<text>萬事傷心在目前。強將村酒醉昏眠。金山賴有菟裘地。今是齋中送暮年。</text>
<title>次仲栗今是齋 八首 元韻 其2</title>,<text>可笑儒冠誤此身。十年虛踏帝城塵。如今始遂郊扉計。閑看人間得意人。</text>
<title>復用前韻。作四時詞。贈今是翁。八首。</title>,<text>斜陽步屧過溪前。麥壟春暄野雉眠。花柳滿村門盡閉。隔林蕭鼓鬧祈年。</text>
<title>復用前韻。作四時詞。贈今是翁。八首。 其二</title>,<text>日射東窓始起身。夜來微雨洗輕塵。扶筇晩出柴門外。滿目煙花惱殺人。</text>
<title>復用前韻。作四時詞。贈今是翁。八首。 其三</title>,<text>移秧分揷小塘前。植杖時依壟樹眠。除却課農無一事。靜中長日杳如年。</text>
<title>復用前韻。作四時詞。贈今是翁。八首。 其四</title>,<text>細葛輕衫穩稱身。竹林深處簟無塵。都將永日供閑睡。絶勝朱門炙熱人。</text>
<title>復用前韻。作四時詞。贈今是翁。八首。 其五</title>,<text>寒蛩喞喞近床前。一榻秋聲枕臂眠。紫蟹正肥香稻熟。田廬隨分可終年。</text>
<title>復用前韻。作四時詞。贈今是翁。八首。 其六</title>,<text>月入秋帷冷逼身。篋中還拂故衣塵。開樽獨酌黃花酒。千載知心栗里人。</text>
<title>復用前韻。作四時詞。贈今是翁。八首。 其七</title>,<text>官租輸趁未寒前。村逕人稀夜犬眠。隣舍晩聞新釀熟。負暄深酌餞殘年。</text>
<title>復用前韻。作四時詞。贈今是翁。八首。 其八</title>,<text>紬衾暖堗臥閑身。窓外何知積玉塵。遙想九街風刮面。幾多晨夜逐名人。</text>
<title>橫城紀行</title>,<text>氷灘吼怒走晴雷。行旅攀援怯往來。爲政不思民病涉。世間難得濟川才。</text>
<title>三龜亭八詠 卽公先世名亭。在安東豐山縣。</title>,<text>芙蓉一朶聳晴空。縹緲雲煙望眼中。安得御風凌絶頂。俯看紅日上天東。</text>
<title>三龜亭八詠 卽公先世名亭。在安東豐山縣。 其二</title>,<text>削立巉巉石骨靑。天工活畫妙難形。朝朝對臥看眞面。絶勝元暉水墨屛。</text>
<title>三龜亭八詠 卽公先世名亭。在安東豐山縣。 其三</title>,<text>淸明花柳暗前村。滿眼韶光正斷魂。靑旆誰家誇酒美。欲乘新月夜敲門。</text>
<title>三龜亭八詠 卽公先世名亭。在安東豐山縣。 其四</title>,<text>蒼髥鬱鬱遶山岡。爽籟遙聞夏亦涼。勁節本來凌虐雪。肯隨桃李媚春陽。</text>
<title>三龜亭八詠 卽公先世名亭。在安東豐山縣。 其五</title>,<text>霜落江鄕萬穀成。村村簫鼓賽神聲。扶筇縱眺斜陽外。十里黃雲眼底平。</text>
<title>三龜亭八詠 卽公先世名亭。在安東豐山縣。 其六</title>,<text>桃花晴浪鱖魚肥。小艇撑來疾若飛。日暮沙頭爭擧網。滿筐收得雪鱗歸。</text>
<title>三龜亭八詠 卽公先世名亭。在安東豐山縣。 其七</title>,<text>赤日當中草木焦。塵寰無處脫煩歊。憑闌斗覺風生腋。快若乘雲上玉霄。</text>
<title>三龜亭八詠 卽公先世名亭。在安東豐山縣。 其八</title>,<text>碧落煙消桂影斜。星河收彩露凝華。人間一樣今宵月。箇裏淸光分外多。</text>
<title>三月三日雨雪記異</title>,<text>三月原城雪滿山。繞天花柳半摧殘。踏靑欲赴隣翁約。披出重裘尙怯寒。</text>
<title>朴堤川正伯示以畫簇二軸。其一。李楨雪嶽畫。其一。李澄秋江畫也。筆跡俱妙。愛玩不已。戲占二絶以贈之。</title>,<text>王孫筆跡妙龍眠。千里湖山几案邊。假我數年如不惜。白頭當作臥遊仙。</text>
<title>朴堤川正伯示以畫簇二軸。其一。李楨雪嶽畫。其一。李澄秋江畫也。筆跡俱妙。愛玩不已。戲占二絶以贈之。 其二</title>,<text>數幅鮫綃掛壁間。朝朝相對伴淸閑。君家屛障知多少。剩水殘山定不慳。</text>
<title>正伯卽以秋江畫一軸見贈。又以一絶謝之。</title>,<text>滿目湖山秋月圓。隔林漁店鎖寒煙。孤舟欲向江南去。興在蘆花落雁邊。</text>
<title>春城訪敬叔。別後馬上口占。寄贈。</title>,<text>南湖一別五經年。草土風霜共苟全。萍水乍逢雲易散。不堪離思更茫然。</text>
<title>春城訪敬叔。別後馬上口占。寄贈。 其二</title>,<text>華髮鬖鬖各暮年。危途那意此身全。依依半夜連床話。腸斷東風却渺然。</text>
<title>復寄贈敬叔</title>,<text>飄轉眞同管幼安。江湖鷗鷺舊盟寒。十年世事茫如海。笑向浮生指一彈。</text>
<title>原昌驛川邊歇馬</title>,<text>靑山環繞水縈迥。夾岸山花映水開。眞界不須尋絶境。此間風景似天台。</text>
<title>春城道中。徐生繼賢携酒來迎。醉後口占。</title>,<text>綠楊深處小溪橫。一樹梨花照眼明。邂逅高朋成野酌。不知山日已西傾。</text>
<title>洪川舟中。設酌送別。仍成一絶。</title>,<text>輕舟搖漾泛淸波。春晩芳洲別恨多。客淚數行元自落。佳人休唱渭城歌。</text>
<title>洪川道上</title>,<text>山木陰陰谷鳥啼。碧溪雷轉路高低。林花落盡春無主。獨立斜陽意轉迷。</text>
<title>朴正伯歸來亭題詠 六首</title>,<text>春光先向古査催。冷蕊寒香雪裏開。明月滿庭疏影動。隔簾疑是玉人來。</text>
<title>朴正伯歸來亭題詠 六首 其二</title>,<text>嫩葉猗猗舞檻前。淸陰深處綠生煙。輕風欲起心先爽。忘却人間六月天。</text>
<title>朴正伯歸來亭題詠 六首 其三</title>,<text>涼風颯颯動荷塘。曲渚漂紅錦一張。惆悵芳魂招不得。謾收金粉嗅殘香。</text>
<title>朴正伯歸來亭題詠 六首 其四</title>,<text>天街如水露凝華。一片氷輪影半斜。最是夜深奇絶處。白蘋洲畔漾金波。</text>
<title>朴正伯歸來亭題詠 六首 其五</title>,<text>霜落郊墟樹影疏。隔溪茅屋是誰廬。蒼然暝色寒林外。一點靑燈畫不如。</text>
<title>朴正伯歸來亭題詠 六首 其六</title>,<text>薄暮頑雲暗半空。紛紛急雪舞回風。俄然幻出瓊瑤界。玉樹琪花暝靄中。</text>
<title>臨別。以漆絲冠。留贈正伯。</title>,<text>一幅輕紗烏角巾。着來疏爽稱閑身。臨分寄與沈冥客。照影淸溪憶故人。</text>
<title>柳成川正由有竹枕。戲贈一絶借之。</title>,<text>年來衰病苦侵身。除却安眠摠是塵。虛閣日長無好伴。憑君要借竹夫人。</text>
<title>七月二十二日。保寧韓元之家。夢見朴正伯。形容枯瘁。殊異平日。覺而驚怪。詩以記之。</title>,<text>故人消息杳難知。夢裏形容異昔時。推枕曉窓驚起坐。一眉殘月在松枝。</text>
<title>過錦江。憶舊遊有感。二首。</title>,<text>披香堂裏昔留連。陳跡依依一夢邊。屈指同遊零落盡。白頭重過淚潸然。</text>
<title>過錦江。憶舊遊有感。二首。 其二</title>,<text>錦江亭畔倚斜暉。物色依然往事非。二十九年重到此。誰知孤鶴是令威。</text>
<title>自原城還宿臥遊菴。次叔度韻。</title>,<text>荒涼破屋洛城中。四載歸來產業空。唯有靑山不改色。一軒相對與君同。</text>
<title>自原城還宿臥遊菴。次叔度韻。 元韻</title>,<text>溪堂陳迹四年中。往事悲歡一夢空。徙倚曲欄初月上。泉聲岳色舊時同。</text>
<title>過趙漢昌第。感懷口占。二首。</title>,<text>荒涼池館掩東風。昔日豪華一夢中。春色不知人事變。桃花依舊滿庭紅。</text>
<title>過趙漢昌第。感懷口占。二首。 其二</title>,<text>門前舊客散風埃。庭院無人長綠苔。最是多情堂上燕。銜泥終日去還來。</text>
<title>李積城得天挽 二首</title>,<text>少日相從泮水村。白頭猶喜舊情存。黃粱未熟雙鳧遠。惆悵人間獨斷魂。</text>
<title>李積城得天挽 二首 其二</title>,<text>萊蕪活計甑生塵。五馬功名不救貧。聞道江南歸旅櫬。幾多村巷哭遺民。</text>
<title>李參判忔挽 三首</title>,<text>一舸朝天載櫬廻。皇恩優渥聖情哀。無窮悔恨無涯慟。何處重逢說此懷。</text>
<title>李參判忔挽 三首 其二</title>,<text>山海風塵度一年。烏蠻炎雨病還纏。須知萬事皆前定。復魄昭丘豈偶然。</text>
<title>李參判忔挽 三首 其三</title>,<text>叉翁一去未招魂。萬事人間尙忍言。今日又看孤櫬返。長號不覺淚河翻。</text>
<title>寄贈李判書士祐 二首</title>,<text>容顏丹渥鬢毛玄。遐壽應知到百年。莫向三淸尋羽客。人間此老是眞仙。</text>
<title>寄贈李判書士祐 二首 其二</title>,<text>少年蕭寺托知音。莫逆交情老更深。來往不須煩杖屨。夢中長與細論心。</text>
<title>病中懷月沙有寄 二首</title>,<text>相思不見月沙翁。夢裏時逢一笑同。抱病杜門花落盡。可憐佳約已成空。</text>
<title>病中懷月沙有寄 二首 其二</title>,<text>傷同樂正臥經旬。洞裏看花負一春。多事山禽苦喚起。提壺勸酒爲何人。</text>
<title>寄三水 八首</title>,<text>行色蒼黃遽出城。臨岐無語只呑聲。傍人咄咄皆垂涕。何況生離父子情。</text>
<title>寄三水 八首 其二</title>,<text>志切匡君欲弼違。那知忠告犯雷威。一時寵辱何須說。留待他年定是非。</text>
<title>寄三水 八首 其三</title>,<text>由來盛滿足招災。況復名官是禍胎。得喪蚤知同塞馬。榮何歡喜悴何哀。</text>
<title>寄三水 八首 其四</title>,<text>鬼門關路接陰山。朔雪嚴風徹骨寒。莫望飛雲頻陟岵。別來眠食幸平安。</text>
<title>寄三水 八首 其五</title>,<text>東郊一別尙依依。關嶺重重夢亦稀。洛下日來風浪靜。聖恩應許早還歸。</text>
<title>寄三水 八首 其六</title>,<text>庭前霜菊亂紛披。曾是辛勤手自移。關塞極天消息斷。折來何處寄湘纍。</text>
<title>寄三水 八首 其七</title>,<text>汝憶兒時吾憶汝。兩情千里定相同。飢寒疾痛長關念。努力加餐愼保躬。</text>
<title>寄三水 八首 其八</title>,<text>世間何事不關天。此日茲行亦是天。且復寬心安義命。古人窮達任蒼天。</text>
<title>寄三水 二首</title>,<text>夢裏分明在眼前。覺來關塞杳三千。携錢欲向君平問。白首重逢倘有年。</text>
<title>寄三水 二首 其二</title>,<text>天地氤氳萬物春。湘潭何事泣靈均。遙知獨立黃昏月。手把䕷蕪望北宸。</text>
<title>寄三水謫人</title>,<text>節序如流逼歲除。關山無極斷來書。今朝又送兒孫去。淚眼長寒獨倚閭。</text>
<title>夢起寄三水</title>,<text>夢裏形容兩鬢華。相看無語只咨嗟。覺來關塞猶千里。驚起開窓落月斜。</text>
<title>乙亥春。寄三江謫客。</title>,<text>別後光陰又一年。無情山月幾回圓。乾坤處處皆春色。霜雪猶嚴塞北天。</text>
<title>贈春川 乙亥元月旬日作</title>,<text>一帶長江碧玉流。官居淸絶當仙遊。此生永負東林約。回首滄波愧白鷗。</text>
<title>送別宋淸河希進之任</title>,<text>明時謫官意如何。飽煖君恩及一家。嶺海不須傷遠別。春明門外卽天涯。</text>
<title>丙子年春帖子 四首</title>,<text>白髮蒼顏舊政丞。翛然心跡似山僧。門前客子還多事。爭賀新年福祿增。</text>
<title>丙子年春帖子 四首 其二</title>,<text>今年臘月凍全融。睡起東窓瑞日紅。柳色漸黃梅吐白。新春光景屬閑翁。</text>
<title>丙子年春帖子 四首 其三</title>,<text>新年氣味問何如。身健官閑樂有餘。門掩落花塵事絶。竹林虛閣散琴書。</text>
<title>丙子年春帖子 四首 其四</title>,<text>溪氷初泮野浮陽。春滿乾坤化日長。啼鳥落花渾不管。小窓高枕夢羲皇。</text>
<title>次趙生韻 三首○茂長作</title>,<text>畫閣臨空迥。憑欄望眼遙。連雲山萬疊。繞屋竹千條。客路年將暮。江城雪半消。今宵看太白。光彩已收妖。</text>
<title>次趙生韻 三首○茂長作 其二</title>,<text>危樓高縹緲。遠客暮逍遙。池雪埋荷柄。溪煙鎖柳條。百年人事變。千里旅魂消。聖代長沙郡。無勞賦鵩妖。</text>
<title>次趙生韻 三首○茂長作 其三</title>,<text>漠漠窮陰盡。迢迢故國遙。一身蓬輾轉。雙鬢雪蕭條。歲暮羈愁苦。更深畫燭銷。中興猶可待。無復夢魂妖。</text>
<title>次南皐韻 南皐。申敬叔號也。靈光作。</title>,<text>憂國霜侵鬢。思人淚濕裾。豺狼猶在邑。宗社已成墟。客路關山遠。鄕心海月虛。南來多少景。一一摠愁余。</text>
<title>次南皐韻 南皐。申敬叔號也。靈光作。 元韻</title>,<text>登樓迷故國。萬事入霑裾。野闊甄萱墓。山平百濟墟。微霜連海嶠。曉日上蒼虛。畫角臨風急。聲聲似訴余。</text>
<title>行到咸平境上加里驛。又用前韻。</title>,<text>落日登高閣。寒風動客裾。雪霜迷海曲。煙火冷村墟。去國年將暮。還家計又虛。沈吟延佇久。歸思正催余。</text>
<title>臨淄 二首</title>,<text>暮入臨淄鎭。孤城壓海波。潮聲喧客枕。雪色冷漁蓑。世事憑危涕。羈愁付短歌。蓬萊如可到。直欲泛仙槎。</text>
<title>臨淄 二首 其二</title>,<text>歲暮仍爲客。天寒復此亭。城高隣北極。地盡近南溟。戀闕心常苦。傷時鬢欲星。風塵空老去。腰下愧靑萍。</text>
<title>寄汝益敬叔 二首○多慶浦作</title>,<text>君親千里隔。湖海一身孤。故國兵戈滿。他鄕歲月徂。何方爲樂土。隨處盡窮途。欲向巫咸問。天心悔禍無。</text>
<title>寄汝益敬叔 二首○多慶浦作 其二</title>,<text>時事今如此。餘生未可知。無心思故里。何日定歸期。撥悶看霜劍。排愁把酒巵。多情唯海月。隨我到天涯。</text>
<title>雪 務安作</title>,<text>半夜風鳴屋。平明雪滿臺。山川迷失色。天地淨無埃。階竹枝枝重。村梅樹樹開。豐年猶可賀。相對莫辭杯。</text>
<title>偶吟</title>,<text>近得江都信。渾家免死亡。居人猶鳥竄。兇賊尙鴟張。女病長求肉。兒寒未出房。思之難可見。歸路杳茫茫。</text>
<title>次金生韻</title>,<text>落日寒無彩。荒村暮角鳴。樓高人獨立。天闊雁孤征。客路何時盡。風塵久不淸。男兒一劍在。休歎二毛生。</text>
<title>梨津</title>,<text>海國歲云暮。天涯人未行。孤煙生極浦。落日下層城。渺渺山千嶂。烏烏角一聲。登樓發長嘯。誰會仲宣情。</text>
<title>月夜 加里浦作</title>,<text>孤城夜擊柝。遠客夢初醒。樓月當空大。村燈映水靑。乾坤雙白鬢。湖海一浮萍。莫恨功名晩。天山可勒銘。</text>
<title>偶吟 羅州作</title>,<text>任重山難負。身輕葉不如。憂深顏鬢換。客久歲時除。軍旅元非學。迂愚況有餘。陶家三徑廢。何日賦歸歟。</text>
<title>別趙參奉往江都</title>,<text>千里同爲客。君歸我未歸。春風初淡淡。離思正依依。身似籠禽縶。魂隨去馬飛。生平能制淚。今日欲沾衣。</text>
<title>珍原道上</title>,<text>馬上經年客。山邊隔水村。斜陽明屋角。殘雪擁籬根。門放西湖鶴。窓留北海樽。生涯吾羨爾。何必訪桃源。</text>
<title>泰仁屛上。次杜工部韻。</title>,<text>雪霽春陰薄。泥融去路遲。池深鳧浴處。山暝鶴歸時。暖氣催梅萼。和風拂柳絲。年華挑客思。隨處有新詩。</text>
<title>金溝道上</title>,<text>身世同征雁。逢春又北歸。胡爲心不樂。只是事多違。未報收京闕。無由破賊圍。凄涼白獸闥。回首夢依依。</text>
<title>宋仁叟承召赴東朝。次敬叔韻。以贈之。禿城作</title>,<text>湖外初逢日。天涯遠別時。春陰迷海國。細雨濕襜帷。戎馬龍山北。鑾輿鴨水隈。何當隨子去。聯袂拜彤墀。</text>
<title>藍田驛 在藍浦</title>,<text>歇馬藍田驛。支頤笑此生。悠悠長作客。役役竟何成。無計羈南越。傷心詠北征。雲溪如種玉。何用浪隨名。</text>
<title>次幕中諸兄韻。呈伯延行軒。</title>,<text>海天春更闊。游子解行舟。老柳餘空館。殘梅落古郵。頑雲浮嶺嶠。戰骨曝沙洲。擧目皆愁慘。君歸應白頭。</text>
<title>汝秀爲靈光倅寄書 二首</title>,<text>關外三春盡。湖南一札傳。相思同彼此。離夢隔山川。箠楚君應老。驅馳我獨賢。行藏宜蚤決。投紱可歸田。</text>
<title>汝秀爲靈光倅寄書 二首 其二</title>,<text>東海鯨波動。南州羽檄馳。鶯花尙知節。世事不勝悲。洗甲應無日。連床未有期。池塘芳草遍。新得夢中詩。</text>
<title>望日寺 二首</title>,<text>五月天中節。三淸地上仙。尋眞聯白騎。越險到靑蓮。境靜生虛籟。心空絶俗緣。團欒成夜宿。新月向人姸。</text>
<title>望日寺 二首 其二</title>,<text>殿古何年創。僧殘幾箇餘。山從麟鳳矗。天向肅寧虛。世事悲歌裏。松陰午睡初。逍遙自有趣。不必悟眞如。</text>
<title>次宋仁叟韻。贈南伯馨。二首。</title>,<text>世亂憐君老。飢寒白髮生。驚非前面目。認得舊音聲。滿腹經書在。交頤涕淚橫。人間無叔向。誰復識鬷明。</text>
<title>次宋仁叟韻。贈南伯馨。二首。 其二</title>,<text>高林秋氣至。虛閣夜涼生。皎皎月流彩。啾啾蟲送聲。年華空晼晩。豺虎尙縱橫。世路知音少。同君訪四明。</text>
<title>送黃思叔奉使日本 二首</title>,<text>二年留虎穴。萬里涉鯨濤。聖代豈人少。精忠惟子高。臨危須盡節。許國敢言勞。佇見回帆日。歡聲動海鼇。</text>
<title>送黃思叔奉使日本 二首 其二</title>,<text>奉使不辱命。在朝無出君。廟堂思活國。儕伴惜離群。愷悌神應勞。聲名虜亦聞。行行仗忠信。談笑靜妖氛。</text>
<title>同體察使李議政住玉山書院餞歲酒席。次接伴使金相公 睟 韻。</title>,<text>先賢留古廟。遠客憩征驂。當日身投北。千秋道在南。高山多士仰。遺澤小民談。往事悽遊旅。潸然淚不堪。</text>
<title>同體察使李議政住玉山書院餞歲酒席。次接伴使金相公 睟 韻。二首</title>,<text>蕭洒堂依竹。寬平石作除。溪山圖畫裏。松桂雪霜餘。壁掛蘇翁句。門留退老書。春來當再訪。林下跨靑驢。</text>
<title>同體察使李議政住玉山書院餞歲酒席。次接伴使金相公 睟 韻。二首 其二</title>,<text>豪氣衰猶王。詩情病未除。顚狂遊物表。吟嘯試冬餘。酒或携從事。期能顧尙書。蕭然風雪興。長在灞橋驢。</text>
<title>再次前韻 二首</title>,<text>佳氣生金闕。妖星晦玉除。中興看漢業。遺孑喜周餘。王者今無戰。歸歟可讀書。厖形與短技。休自效黔驢。</text>
<title>再次前韻 二首 其二</title>,<text>策策窓扉語。風威怒未除。三更殘夢破。半壁小燈餘。世事雙蓬鬢。行藏一篋書。明朝宜早發。呼僕秣征驢。</text>
<title>次月峯韻</title>,<text>羈懷長咄咄。客夜永迢迢。故國千山隔。前程萬里遙。年華愁裏送。顏鬢鏡中凋。明日江南去。扁舟放晩潮。</text>
<title>書問浣溪。以詩寄謝數日浣溪來見。仍次其韻。</title>,<text>京洛論交地。知心有李生。白頭情不變。靑眼喜相迎。絶塞安耕鑿。幽居晦姓名。小窓聊永夕。殘日下層城。</text>
<title>次月峯金石山酒鋪卽事韻 二首</title>,<text>小屋依山麓。靑旗颺水隈。行人初歇馬。落日試登臺。世亂身猶遠。天昏雨不開。年華與衰謝。客路兩相催。</text>
<title>次月峯金石山酒鋪卽事韻 二首 其二</title>,<text>客路龍灣北。家山漢水隈。空將去國恨。獨上望鄕臺。未見風塵靜。何曾淚眼開。勳名屬遲暮。華髮鏡中催。</text>
<title>宿鳳凰山下記事</title>,<text>薄暮投孤店。柴門傍小溪。主翁迎客坐。稚子畏人啼。簟潔涼堪臥。身疲夢欲迷。頹然仍不省。山雨夜生泥。</text>
<title>次月峯宿高嶺村店韻</title>,<text>去國日已久。思歸那可禁。逢人多異色。見我怪殊音。逐旅侵晨發。尋村到夜深。誰云遠遊樂。無處不傷心。</text>
<title>次月峯途中卽事韻</title>,<text>渡口客初到。河堤潮欲平。蒹葭明返照。鵝鸛弄秋晴。往事無人問。孤舟送我行。邊塵應永息。天宇向來淸。</text>
<title>高平復用平字</title>,<text>蹇驢載倦客。落日到高平。燕語驚秋序。蛛絲閃夕晴。詩情喜有助。消渴苦難行。萬古汚池水。投膠亦不淸。</text>
<title>卽景</title>,<text>閭陽孤店裏。落日岸烏紗。廢郭埋秋草。疏籬帶豆花。鄕關天外隔。雲樹望中遮。多事簷前燕。迎風故故斜。</text>
<title>楊總兵照墓</title>,<text>一死人皆有。惟君死亦榮。誓心期敵愾。臨陣竟捐生。墳草迎秋綠。松陰滿院淸。豐碑當道立。千載仰高名。</text>
<title>楊家林園</title>,<text>鞍馬炎程苦。林園簟席淸。泉寒通雪竇。樹密有蟬聲。欹枕魂初爽。酣眠骨自輕。經過多少店。此地最關情。</text>
<title>次月峯途聞東報韻</title>,<text>爲客歡娛少。傷時感慨多。連年長道路。故國尙兵戈。白髮愁邊亂。靑春夢裏過。艱難供壯節。其奈太平何。</text>
<title>次月峯貞女祠韻</title>,<text>一別良人後。空閨度幾年。追隨來絶域。淪沒隔重泉。慟哭長城下。行尋碧海邊。貞心仍化石。千古帶風煙。</text>
<title>寄舍弟高山驛丞</title>,<text>旅況今安否。音書久杳冥。頭從別後白。草入夢中靑。已矣時當否。胡然子獨醒。驅馳莫厭苦。猶勝泛滄溟。</text>
<title>挽章 二首</title>,<text>喪患年來極。悲懷說向誰。那堪失子日。又作哭君詩。舊識今餘幾。吾生亦有涯。秋風無限淚。揮洒暮江湄。</text>
<title>挽章 二首 其二</title>,<text>異骨看龍種。奇毛識鳳雛。身爲當宁舅。仕作執金吾。舊業餘黃卷。新阡枕碧湖。音容俱寂寞。天地一長吁。</text>
<title>贈別金士悅 兌 二首○丙午年作</title>,<text>秋霖連數日。悄悄客愁新。倚欄寂無伴。非君誰與親。淸談傾肺腑。傑句見風神。世事眞難料。相從莫厭頻。</text>
<title>贈別金士悅 兌 二首○丙午年作 其二</title>,<text>陶令歸何日。秋來白髮新。雨聲愁不寐。燈火耿相親。壯志衰無奈。高歌凜有神。故山松桂月。空覺夢魂頻。</text>
<title>送朴同年明榑赴居山</title>,<text>洛下相逢日。天涯遠別時。臨危各努力。垂老易生悲。窮達須安命。功名莫恨遲。郵亭如有暇。頻寄盛山詩。</text>
<title>挽章</title>,<text>喬嶽聲名重。岩廊德望隆。民方倚安石。天遽奪楊公。直疏輝靑史。淸芬播海東。龍門餘舊客。揮淚想高風。</text>
<title>豐基黃參判暹家。贈安伯恭崇儉。</title>,<text>嶺外梅初動。天涯客始廻。經過長者宅。邂逅故人杯。歸路丹丘峽。幽居小白隈。相思別後夢。千里倘尋來。</text>
<title>偶得短律。奉呈新寧宋使君。庚戌年作</title>,<text>繞屋奇巖古。臨溪小閣虛。梅殘風擺後。灘咽雨過初。境勝饒詩興。官閑絶簿書。此中兼吏隱。何必訪幽居。</text>
<title>太古亭卽事 辛亥年作</title>,<text>樹密濃陰靜。亭虛小簟涼。泉鳴階下玦。荷送枕邊香。手懶抛詩卷。神昏入睡鄕。山中閑意味。偏覺此時長。</text>
<title>次今是齋韻 二首</title>,<text>懶性仍成癖。郊扉臥十春。蒼髥爲勝友。靑嶂是芳隣。門徑從生草。琴書任沒塵。村翁携酒至。時復慰淸貧。</text>
<title>次今是齋韻 二首 其二</title>,<text>境靜心常靜。村稀客亦稀。冥觀窮至理。默坐悟玄機。身外皆虛妄。人間謾是非。多情綠蘿月。終不負巖扉。</text>
<title>次今是齋韻 二首 元韻</title>,<text>吾愛吾廬靜。蓬門掩一春。人疏花滿徑。村僻樹圍隣。無事是爲貴。居閑非避塵。園中有芋栗。誰道我全貧。</text>
<title>次今是齋韻 二首 元韻 其二</title>,<text>結屋依林麓。幽居人事稀。不憂徒立壁。但喜已忘機。學圃知今是。趨塵悟昨非。苔階客久絶。山翠自臨扉。</text>
<title>趙守倫母夫人挽</title>,<text>少作陶門客。曾聞孟母賢。端莊自天賦。禮法紹家傳。半世傷孤影。遐齡到百年。幽明更無憾。龍劍會重泉。</text>
<title>尹參判止中母夫人挽</title>,<text>配德官封峻。宜家壼範尊。齊眉餉君子。丸膽敎兒孫。夢裏黃粱熟。人間絳帳存。陶門餘舊客。題挽自傷魂。</text>
<title>同年洪仁佐挽</title>,<text>蓮榜聯名日。芹宮奉袂時。風塵一爲別。雲樹幾相思。浮世黃粱熟。危途白髮垂。交期從此絶。泉路倘追隨。</text>
<title>林龜城植夫人挽</title>,<text>兩世通家久。曾聞婦德尊。遐齡享八袠。積慶有諸孫。鸞鏡收孤影。烏山葬一原。生蒭無路奠。題挽獨傷魂。</text>
<title>李順川通挽詞 二首</title>,<text>哀挽傳窮峽。聞君已返眞。驚呼揮老淚。蕪絶阻芳塵。浮世黃粱熟。危途白髮新。靑蒭負一哭。惆悵暮江濱。</text>
<title>李順川通挽詞 二首 其二</title>,<text>蓮榜聯名忝。芹宮托契親。交情淡若水。氣味老彌醇。草土經三載。丘園病一春。幽明仍永隔。懷舊倍傷神。</text>
<title>客寓中望見秋山正好。不禁故園之思。用東坡臥看秋山思洛陽之句。分韻作 七首。</title>,<text>途窮仗友生。歲晩滯江左。衰病苦侵尋。摧頹成懶惰。萬事付長嘯。一枕供高臥。自有陋巷樂。何嫌首陽餓。</text>
<title>客寓中望見秋山正好。不禁故園之思。用東坡臥看秋山思洛陽之句。分韻作 七首。 其二</title>,<text>客裏星霜換。愁邊鬢髮殘。酒因排悶飮。書爲破眠看。浮世身如寄。名途夢已闌。南隣秋社近。時逐老農歡。</text>
<title>客寓中望見秋山正好。不禁故園之思。用東坡臥看秋山思洛陽之句。分韻作 七首。 其三</title>,<text>破屋洛城裏。虛亭溪水頭。楓林霜爛熳。藜杖日遨遊。不見今三載。思歸又一秋。山中舊猿鶴。還憶主人不。</text>
<title>客寓中望見秋山正好。不禁故園之思。用東坡臥看秋山思洛陽之句。分韻作 七首。 其四</title>,<text>雉岳秋將晩。蟾江客未還。悲涼眼前事。衰颯鏡中顏。落照浮雲外。寒聲亂樹間。天涯空極目。何處是鄕山。</text>
<title>客寓中望見秋山正好。不禁故園之思。用東坡臥看秋山思洛陽之句。分韻作 七首。 其五</title>,<text>滿目雲山好。驚秋客意悲。未嘗桑落酒。空對菊花枝。骨肉無消息。親朋有別離。萍蓬久飄泊。垂老只長思。</text>
<title>客寓中望見秋山正好。不禁故園之思。用東坡臥看秋山思洛陽之句。分韻作 七首。 其六</title>,<text>淸曉坐虛堂。秋光入簾幕。窮居轉荒涼。旅況愈蕭索。歸帆阻江漢。夜夢繞嵩洛。獨酌一杯酒。長歌慰寂寞。</text>
<title>客寓中望見秋山正好。不禁故園之思。用東坡臥看秋山思洛陽之句。分韻作 七首。 其七</title>,<text>霜氣涼侵戶。蛩聲咽近床。野塘荷倒蓋。村樹葉飛黃。爲客三秋盡。還山一夢長。無邊搖落恨。柱杖送斜陽。</text>
<title>暮雪</title>,<text>閉戶僑居冷。漫天暮雪飛。炊煙濕不散。宿鳥倦知歸。故國三年別。他鄕萬事違。飄零應有數。吾道未全非。</text>
<title>遣懷</title>,<text>世事亂春夢。年光劇逝波。生涯已潦倒。勳業竟蹉跎。對酒歡情少。題詩苦語多。窮愁無處遣。時復一長歌。</text>
<title>歲暮</title>,<text>歲暮風威緊。雲低雪意多。櫪寒嘶病馬。林暝噪歸鴉。幽憤憑詩遣。衰顏借酒酡。西關烽未絶。消息近如何。</text>
<title>歲暮思歸</title>,<text>短景催殘臘。他鄕逼歲除。松楸頻入夢。骨肉久無書。老厭看新曆。貧思返舊居。春江放船好。歸計可虛徐。</text>
<title>除夜感懷</title>,<text>還甲明朝是。悽然意自悲。親年當喜懼。身世際艱危。愛日情何極。傷時淚欲垂。胸中紛百慮。不獨歎吾衰。</text>
<title>淸明日馬上口占</title>,<text>客裏春將半。村邊物自華。山梅初放萼。溪柳欲成花。世路元多梗。吾生亦有涯。淸明看又過。何日是歸家。</text>
<title>山木</title>,<text>無限滿山木。森森誰種栽。空霑雨露澤。不合棟樑材。樵斧何曾及。盲風亦未摧。長松生絶壑。孤秀爾何哉。</text>
<title>次成仲深田園雜興韻。短律效四時詞。四首。</title>,<text>灼灼花粧屋。僛僛柳拂臺。灌畦泉遠引。通燕戶新開。送老書千卷。澆腸茗一杯。柴門聞犬吠。携蕨野僧來。</text>
<title>次成仲深田園雜興韻。短律效四時詞。四首。 其二</title>,<text>岸幘眠風榻。披襟步石臺。日長槐影靜。波暖藕花開。課僕鋤瓜圃。呼兒洗玉杯。隣家新釀熟。乘月可賖來。</text>
<title>次成仲深田園雜興韻。短律效四時詞。四首。 其三</title>,<text>地僻人誰過。天晴獨上臺。野黃禾欲熟。籬艶菊初開。浮世觀棋局。幽懷付酒杯。樵歌如有意。相和出林來。</text>
<title>次成仲深田園雜興韻。短律效四時詞。四首。 其四</title>,<text>半夜風鳴葉。平明雪滿臺。香殘灰已冷。門掩徑誰開。自撥床頭甕。孤斟帳裏杯。陶然醒復醉。長恐俗人來。</text>
<title>鄭同知弘翼挽</title>,<text>西郭分離日。南荒放逐年。乾坤運始泰。炎瘴病還纏。才未明時用。名應萬古傳。誰云仁者壽。吾欲問蒼天。</text>
<title>李靑興重老挽</title>,<text>一死人皆有。唯君死亦榮。忘身思報國。臨亂竟捐生。鶴髮千行淚。雲臺萬古名。時危倍惆悵。何處覓長城。</text>
<title>送別權僉知晵以冬至使赴京</title>,<text>霄漢乘槎客。龍門第一人。承綸輕渤海。趁節賀楓宸。破浪長風好。還鄕旅夢頻。歸來須及早。同賞小園春。</text>
<title>送尹止中赴吉州</title>,<text>塞外分憂日。樽前把酒時。那堪垂老別。又作隔年期。客路逾千嶂。行裝減一龜。憑君問纍客。爲我道相思。</text>
<title>沈進士檼挽 黃秋浦之外孫。沈舍人光世之子也。</title>,<text>秋浦死於謫。中書年不長。猶欣宅相在。所慰白眉良。天道誠難測。斯人又見亡。殘生哭三世。何忍寫哀章。</text>
<title>送金孝仲賀聖節千秋冬至之行</title>,<text>南紀無雙士。東韓第一人。承綸凌渤海。趁節賀楓宸。雪月龍樓曉。煙花鶴禁春。賓筵有寶誌。應識石麒麟。</text>
<title>次安正璥韻 二首</title>,<text>一壑幽棲穩。優游樂聖時。登臺迎月出。隱几看雲移。靑嶂爭排闥。紅塵絶點池。平生涯分足。何敢歎盈虧。</text>
<title>次安正璥韻 二首 其二</title>,<text>官秩登黃閣。生涯老草亭。何關綬若若。不耐鬢星星。弘濟無長策。淳煕憶大庭。同襟有令姪。時對眼還靑。</text>
<title>丁監司好善挽</title>,<text>昔我居東日。當君按節時。沖襟開閫奧。高義軫寒飢。往跡雲俱散。相思月幾虧。存亡不重見。白首淚雙垂。</text>
<title>權留守盡己挽</title>,<text>五十未全老。流光何遽催。鵬飛不盡翰。鷄夢忽成災。令譽餘朝論。淸標隔夜臺。殘生哭兩世。人事轉堪哀。</text>
<title>鄭上舍浤挽</title>,<text>同里少相善。連門情更親。生平傲軒冕。身世任淸貧。往事思如昨。高標已隔塵。人間知舊盡。垂白獨傷神。</text>
<title>具綾海夫人挽</title>,<text>系出完山後。歸從綾海翁。幽閑得天性。禮法紹家風。仙府雲輧遠。人間絳幔空。張林嗟已老。題挽愧難工。</text>
<title>延陵府院君挽</title>,<text>一代文章伯。三朝耆舊臣。聲名重山斗。勳業煥麒麟。天上金星晦。人間石獸新。淸詩留滿篋。披對擬心神。</text>
<title>原州叔主挽</title>,<text>早年重折桂。絶藝妙穿楊。守分功名薄。安貧產業涼。長城人不識。雄略世誰當。紫極星初落。黃粱夢忽忙。苔昏新劍戟。塵掩舊杯觴。駿馬悲無主。孤兒哭返鄕。丹旌隨洛水。寒月鎖松岡。不盡羊曇淚。臨風洒萬行。</text>
<title>送人以冬至使書狀赴京</title>,<text>送子朝天去。朝天樂事多。眼看新景物。耳絶世紛拏。到處欣迎客。逢人好勸茶。名園饒勝賞。游俠競豪奢。綠樹知村店。紅旗認酒家。鋪中堆蜀錦。邊上靜胡笳。山海關門入。夷齊廟下過。淸風猶颯爽。遺像儼嵬峨。去去皇居近。迢迢驛路賖。行同遼塞雁。朝趁午門鴉。瑞旭明金闕。祥雲繞玉河。新陽初發管。微雪欲成花。萬國來無後。千官肅不譁。聲容周禮樂。文物漢繁華。昔賀千秋節。曾隨八月槎。恩添光祿飯。榮廁紫宸衙。往迹渾如夢。仙遊尙可誇。百年愁汩汩。雙鬢雪皤皤。垂老難爲別。臨岐只自嗟。嚴程兼歲暮。努力飯須加。</text>
<title>十一月二十日。宿橫城。是夜大風。八韻。</title>,<text>萬竅風號怒。三更客夢驚。初疑鐵馬過。還似海濤傾。轟輵聲堪怕。奔騰勢若爭。窓扉鳴不定。童僕喚無聲。厚地龜應坼。荒林虎欲行。手寒藏更縮。衾重擁還輕。輾轉天難曙。吟哦句未成。明朝氷路險。羸馬若爲征。</text>
<title>文陽叔母挽二十韻</title>,<text>福祿論名閥。吾姑冠海東。柔嘉自天性。禮法紹家風。積德膺純嘏。娠賢配聖躬。門闌連紫闥。宅相有靑宮。蓬府恩封峻。金門禁籍通。八珍榮養至。三接寵光隆。令節兒孫會。華堂子壻同。金章聯煥爀。玉樹映玲瓏。舞綵春暉永。宣觴御醞崇。歌筵纔罷撤。壽籙遽終窮。天上雲輧遠。人間絳帳空。悲情纏邃禁。襄事軫宸衷。禮數優存歿。哀榮極始終。佳城仍舊地。玄宅近先公。朝岫爭環拱。祥雲藹鬱蔥。嗟余生懦拙。垂老尙愚蒙。眷顧恩情至。涵濡惠澤洪。一生常鏤骨。三載歎飄蓬。祖奠孤門外。羈蹤滯峽中。哀詞和淚寫。悽斷句難工。</text>
<title>南司禦學顏挽</title>,<text>浮世誰無死。唯君最可憐。行年未半百。一疾奄黃泉。南嶽初看鳳。東床早擇賢。風標明玉雪。襟韻藹蘭荃。蓮榜聲名大。龍門道路邅。嗟跎官五品。冷落屋三椽。天上樓催記。人間夢未圓。少強安足恃。才命竟難全。白髮親何託。靑氈子幸傳。佳城卜先壟。哀挽遡靈川。此別歸無日。他生倘有緣。傷心對孤寡。垂淚送殘年。</text>
<title>黔毛浦</title>,<text>行盡松間十里程。客懷無賴倚孤城。風傳畫角山光暮。日射紅旗海色明。擧目不禁周顗淚。思人叵耐少陵情。何時挽得天河水。淨洗妖氛到玉京。</text>
<title>仲栗在賊圍不出。思而有作。在靈岩</title>,<text>靈泉洞裏一分離。孑孑孤蹤底處歸。人道生存那足信。賊方充斥恐難支。天寒玉女憐應凍。糧絶麟兒想苦飢。日夜相思無路見。此生重會是何時。</text>
<title>次趙韻 二首</title>,<text>憶昔承恩侍玉墀。禁園春晩落花飛。天香縹緲爐煙上。化日舒長午漏遲。暮醉宮壺迷翠闥。夜携銀燭出彤闈。如今盛事難重見。淚洒南天望紫微。</text>
<title>次趙韻 二首 其二</title>,<text>一自南來消息稀。每登高處望雲飛。天寒旅榻歸心切。歲暮關河去路遲。半世光陰催鬢髮。中宵魂夢到庭闈。春暉未報身將老。自愧誠心寸草微。</text>
<title>幕中諸賢齊會席上有感 綾城作</title>,<text>京國衣冠聚一州。相看不覺淚雙流。淸揚縱是前顏面。憔悴殊非曩集遊。莫向山河悲擧目。須將樽酒強登樓。他鄕此會知難再。明日關山道路脩。</text>
<title>有感</title>,<text>踏遍南州久未還。貂裘弊盡歲將闌。三聲曉角吹殘月。萬里歸心倚畫欄。鏡裏雪霜顏鬢改。腰間星斗劍光寒。胸中已畫平戎策。麟閣功名也不難。</text>
<title>憶昔</title>,<text>洛下閑游記昔年。逐涼長繞小池邊。荷香冉冉淸堪賞。山月姸姸白可憐。隨意開樽成獨酌。臨風脫幘露華顚。醉來時倚松根睡。魂夢依俙到葛天。</text>
<title>新春書懷</title>,<text>春風吹入曲欄東。徙倚高樓恨不窮。一抹雲山孤鳥外。萬家煙火夕陽中。光陰鼎鼎將催老。歸計悠悠又墮空。忽憶去年今日事。百官朝罷建章宮。</text>
<title>珍原道上</title>,<text>空林寂寂鳥烏喧。處處人家盡閉門。慘目人生那忍說。傷心時事與誰論。丁男負羽皆從役。健婦輸租不在村。唯有老翁閑守屋。茅簷斜日弄兒孫。</text>
<title>保寧路上逢雨</title>,<text>奔馳南北與西東。送盡光陰客路中。鬢髮已添今日白。花枝不減去年紅。愁懷悄悄連天雨。歸思飄飄滿袖風。譾薄自知無處用。海邊堪作釣魚翁。</text>
<title>書懷</title>,<text>溪邊垂柳綠依依。墻外桃花映客衣。漢北干戈何日定。關西消息近來稀。風塵擾擾龍泉老。歲月悠悠燕子飛。少婦不知王事急。書來頻問幾時歸。</text>
<title>別姜太初</title>,<text>南中風味昔曾諳。今送君歸逸興酣。水落前溪肥紫蟹。霜濃後圃熟黃柑。冥鴻海鶴元難縶。秋思離情兩不堪。倘有閑田須着我。竹林同結小茅菴。</text>
<title>與友人及舍弟輩遊安國寺。次韻。二首。</title>,<text>蕭條古刹亂峯中。石路崎嶇上不窮。山接海門千里闊。天敎吾輩一尊同。相逢且喜身俱健。對酒休論鬢似蓬。醉裏酣眠禪榻穩。烘窓旭日已生東。</text>
<title>與友人及舍弟輩遊安國寺。次韻。二首。 其二</title>,<text>憶昔承恩侍禁中。論思多暇卽硏窮。狂言詎有涓埃補。聖渥還將雨露同。陳迹至今如夢寐。仙遊回首隔瀛蓬。丹心不與關河遠。日逐江流萬折東。</text>
<title>安國寺</title>,<text>愁邊不覺度三春。此日偸閑一訪眞。綠漲前溪山雨足。涼生虛閣樹陰新。誰知白首看花客。曾是靑綾視草人。醉裏憑闌空跌宕。西風吹落紫綸巾。</text>
<title>憶舊遊。贈李之薰。</title>,<text>元戎幕府昔曾遊。踏遍湖南四十州。秋晩荷亭淹驛騎。春晴紅浪泛仙舟。驚人勝跡休煩說。入夢淸歡動暗愁。遙想當年行樂地。至今惟有月空留。</text>
<title>別李生還靈光</title>,<text>綠楊如髮草萋萋。唱盡陽關日欲西。桂酒未能留客醉。流鶯何事向人啼。離魂暗逐南雲斷。鄕路遙連錦水迷。此後相逢難衮衮。臨岐那忍早分携。</text>
<title>亡題 三首</title>,<text>倚筇無語立斜暉。垂柳陰中白竹扉。戀樹殘紅飛不散。盤雲獨鶴暮知歸。羈愁得酒猶難解。殊俗多猜未可依。千里美人消息斷。感時傷別淚沾衣。</text>
<title>亡題 三首 其二</title>,<text>門前柳絮已飄綿。墻角花枝欲暮天。身健不辭長作客。時危無力可扶顚。歸田每欲師元亮。治產還慙後計然。猶有夜來蝴蝶夢。滿蓑煙雨釣江邊。</text>
<title>亡題 三首 其三</title>,<text>山中昨日舞商羊。簾外朝來雨脚忙。初訝天孫飄織縷。忽疑神女下高唐。紅侵小閣桃花嫩。綠遶回塘蕙葉光。除却哦詩無一事。閑窓燒盡聚仙香。</text>
<title>書懷</title>,<text>世事紛紛堪白頭。何時歸去老漁舟。齊門操瑟知難合。東郭吹竽且更休。得失固將同塞馬。行藏聊欲問沙鷗。春閑穩睡茅簷下。絶勝人間萬戶侯。</text>
<title>次友人韻</title>,<text>人間何處滌塵襟。江上孤舟傍樹林。湖海十年空送老。峨洋千載少知音。臨危漸覺功名薄。飽散猶蒙聖渥深。且把淸樽酬勝節。明時休作澤邊吟。</text>
<title>次前韻。示舍弟季直，叔度。二首。</title>,<text>水月精神氷雪襟。妙年聲譽擅詞林。游龍戲鶴鍾王筆。擊玉摐金正始音。萬里已看鵬路闊。五雲休歎鳳樓深。繩樞草舍知無用。應笑終朝費苦吟。</text>
<title>次前韻。示舍弟季直，叔度。二首。 其二</title>,<text>登臨江上試開襟。處處漁村綠滿林。汀草暗生游子恨。菱歌頻送異鄕音。莫驚世故催人老。且喜韶光着柳深。莊舃何年是歸日。白頭猶作越中吟。</text>
<title>次友人韻</title>,<text>千樹梨花爛熳開。劉郞此日又重來。輕風動處繁堆雪。嫩葉粧邊艶勝梅。曲檻暫憑愁欲破。淸樽未對興先催。多情躑躅添光彩。滿眼新詩不易裁。</text>
<title>次前韻。示舍弟季直，叔度。二首。</title>,<text>滿地梨花門不開。紛紛蜂蝶過墻來。空庭睡起對芳草。何處笛聲吹落梅。鬢色定從春後改。韶光偏向客中催。美人千里斷消息。日暮碧雲愁未裁。</text>
<title>次前韻。示舍弟季直，叔度。二首。 其二</title>,<text>閑花寂寞靜中開。遠客尋春獨自來。艶色可能欺越女。淸香猶欲妬江梅。飄零不恨芳菲盡。荏苒難堪節序催。擬作新詩題素壁。惠連佳句錦先裁。</text>
<title>次姜樹之</title>,<text>年光如箭瞥然過。雙鬢蕭疏奈老何。不恨名途勳業晩。可堪浮世別離多。崎嶇關塞長爲客。咫尺禪扉似隔河。深謝故人情繾綣。詩來斗覺去沈痾。</text>
<title>奉呈楓墩 閔有慶號也</title>,<text>羨君行止自由身。海鶴何曾久處塵。細柳營中投檄筆。梨花堂裏伴閑人。飢寒有命宜隨分。流落相依足見親。此日團圓天所借。莫辭屨杖往來頻。</text>
<title>再用前韻。呈楓墩。</title>,<text>烏紗白葛稱閑身。斗室翛然迥絶塵。萬軸牙籤爲勝友。一甌新茗當佳人。林花浥露涓涓淨。簷燕窺簾故故親。除却哦詩更無事。傳筒相和莫嫌頻。</text>
<title>再用前韻。呈楓墩。 其二</title>,<text>曾從宦海勇抽身。不向西風障庾塵。已分明時爲棄物。敢言新進笑陳人。旅遊半世身將老。農事何年手自親。南徼干戈猶滿地。故園回首淚空頻。</text>
<title>復用前韻</title>,<text>生平許國已忘身。敢憚驅馳驛路塵。有約靑山長入夢。無情白髮易欺人。休官彭澤耽閑趣。奉檄安陽爲老親。怊悵十年成底事。一鞭關塞旅遊頻。</text>
<title>復用東字韻。示淸陰。</title>,<text>三年奔走路岐中。依舊生涯未送窮。鬢色已從今歲換。詩情猶與故人同。嵇康豈合紆簪組。原憲端宜老蓽蓬。昨夜蓴鱸還入夢。季膺歸思滿江東。</text>
<title>寄敬叔 三首</title>,<text>故人消息問何如。關塞迢迢夢亦疏。世路向來看漸隘。浮生底處可安居。士衡契活三間屋。玄晏行裝一篋書。獨采幽蘭延佇久。暮雲春樹摠愁余。</text>
<title>寄敬叔 三首 其二</title>,<text>弘景頭顱已可知。漢家時事不勝悲。東槎漫落張騫節。南粤難容陸賈辭。萬里鷗波春浩蕩。百年駒隙夢參差。巖廊籌策非吾事。湖海風流與子期。</text>
<title>寄敬叔 三首 其三</title>,<text>一落天涯萬事乖。故園歸路極悠哉。春陰漠漠梅初謝。歲月悤悤燕又廻。醉裏漫題排悶句。愁來獨上望鄕臺。王孫芳草無窮恨。盡入斜陽畫角哀。</text>
<title>寄思叔</title>,<text>仙源秋浦境相連。五畝田園屋數椽。六載俱爲關塞客。三春長送旅遊邊。空添鏡裏新霜鬢。閑罣江干舊釣船。歲晩行藏猶可共。願聞休去是何年。</text>
<title>送申敬叔巡按北道</title>,<text>年年長賦遠遊篇。從事胡爲子獨賢。衣繡固知榮我輩。臨岐猶復惜離筵。人間聚散元難定。末路行藏但任天。疏懶自慙無處用。掛冠行欲早歸田。</text>
<title>自慈山與叔度。同行到兔山。有召命。先行分携。贈別扇對格。</title>,<text>憐君才學獨超群。珥筆堪爲翰掖臣。愧我龍鍾宜置散。承恩還入禁城春。升沈有數天應定。岐路將分恨轉新。寒雨滿山離思苦。悲吟相對暮溪濱。</text>
<title>復用身字韻</title>,<text>昨日林風吹滿身。今朝山雨洗輕塵。殘花零落不禁盡。嫩葉婆娑還可人。老去漸知慵有味。閑來惟與睡相親。多情最是金衣子。獨向林間喚友頻。</text>
<title>百祥樓。次月峯韻。以下。戊戌赴京時作。</title>,<text>獨上高樓傷客心。江流別恨與俱深。風煙接塞歸程遠。世故驅人白髮侵。北極朝廷非舊日。南來烽火到如今。欄干徙倚天將暮。古木滄波入苦吟。</text>
<title>復用前韻</title>,<text>四牡騑騑不少留。長途行役幾時休。梅花未得南中信。竹葉空乘夢裏舟。海雨欲來雲漠漠。關山無極路悠悠。王家多難身猶健。敢向天涯苦遠遊。</text>
<title>復次</title>,<text>流光不肯爲人留。汩汩浮生死卽休。關塞十年馳馹騎。滄江何日買漁舟。籠中病鶴心猶遠。天末歸雲意自悠。歲暮倘成鷗鷺契。問君投紱共來遊。</text>
<title>次月峯過松鶻山記懷韻</title>,<text>美人天末久離違。尙有餘香在舊衣。夢裏音容猶宛轉。望中關路漸依微。恩情不與雲俱斷。消息其如雁到稀。欲寄相思千里月。寸心唯恐未同歸。</text>
<title>次月峯過狼子山韻</title>,<text>一自腥塵染兩京。至今刀斗夜猶驚。岩廊籌策無中上。宵旰憂勞只聖明。帝德同天憐小服。王師如虎守邊城。鴻恩粉骨知難報。莫憚炎程賀節行。</text>
<title>復次</title>,<text>星槎幾日到秦京。滿耳蟬聲客意驚。別後鄕書渾斷絶。夜來歸夢不分明。雲山渺渺連燕塞。銀漢迢迢接鳳城。自笑白頭猶萬里。始知天馬老能行。</text>
<title>遼陽午寢。夢見亡人。愴然書懷。</title>,<text>遼陽城外客窓邊。午睡方酣枕臂眠。黃壤玉人來入夢。紅顏雲鬢宛如前。各言兩地相思苦。更結三生不盡緣。蝴蝶忽驚身獨臥。淚痕猶在意茫然。</text>
<title>遼陽午寢。夢見亡人。愴然書懷。 其二</title>,<text>玄臺一別五經年。消息茫茫隔九泉。夙昔音容如夢寐。秖今墳草已芊綿。浮生早識同零落。人世難堪有後先。暫借邯鄲成邂逅。覺來心事轉悽然。</text>
<title>次月峯遼陽韻</title>,<text>山勢西來欲盡頭。誰開雄鎭作咽喉。百年控制無邊警。當日經營出聖謀。粉堞橫空樓櫓壯。朱門臨路管絃稠。應知此去皇居近。縹緲祥雲望裏浮。</text>
<title>次月峯聞楊察院被參韻</title>,<text>由來喬嶽降精神。醜虜猶知國有人。萬甲胸中呑卉服。一心天末拱楓宸。聲名久已傾前輩。勳業行看耀後塵。蠅點可憐生白壁。叩閽無路問蒼旻。</text>
<title>遼陽書懷。寄諸弟。</title>,<text>別後山川漸渺茫。征軺今已到遼陽。心如流水向東注。夢着斑衣上北堂。玄雁斷來鄕信少。白雲飛處暮天長。臨岐欲寄相思字。寫出千行又萬行。</text>
<title>徐家墳</title>,<text>白楊蕭瑟鳥呼風。弔古行人恨不窮。殘壟幾年埋壯士。荒碑三尺記徐公。賢愚貴賤同歸盡。得喪悲歡摠是空。唯有石麟頑不動。至今頹臥夕陽中。</text>
<title>三叉河邊歇馬</title>,<text>征鞍初卸坐晴沙。滿眼森羅景物多。遠岫浮空靑一抹。長江遶郭綠三叉。村邊華屋知神廟。樓外風旗認酒家。須作新詩記行跡。却疑身在畫中過。</text>
<title>到沙嶺。復用輈字。</title>,<text>歲月奔流劇走輈。涼風吹面日脩脩。千家楢柞傳新火。一葉梧桐報早秋。長路關心悲絶國。夕陽何意上高樓。平生慣作天涯客。今日偏思馬少游。</text>
<title>高平途中。再用鯨字。</title>,<text>秋到昆明動石鯨。風淸沙塞雁南征。心如倦鳥思深樹。身似疲驂苦遠程。萬里來游成底事。百年乾沒笑浮生。還歸正値重陽節。又聽關河落水聲。</text>
<title>題壯鎭堡城外關王廟</title>,<text>野廟荒涼經幾春。丹靑遺像宛如新。苔封斷碣留陳跡。僧寓空廊作主人。想見威風猶凜列。況瞻眉宇更精神。紛紛萬古乾坤內。幾箇英雄繼後塵。</text>
<title>閭陽途中。復用前韻。</title>,<text>人世奔忙四十春。鏡中蕭颯鬢毛新。行藏恨不如初志。事業何能及古人。未有涓埃添海岳。空將詩句費心神。秋風又作幽燕客。飮盡征途幾斗塵。</text>
<title>午憩寧遠衛東嶽廟</title>,<text>朱門碧殿靜沈沈。庭院荒涼歲月深。燕入空廊塵不掃。苔侵古碣字難尋。居僧好客鋪華簟。老樹多情送綠陰。一枕淸風成穩睡。夢酣微聽塔鈴音。</text>
<title>次月峯連山偶吟韻</title>,<text>郵亭日日共論詩。一代詞人似子稀。筆苑鋒鋩那對壘。騷壇函丈可摳衣。天葩幻出神工手。雲錦裁成織女機。拙斲自慙徒血指。肯敎鉛槧許依歸。</text>
<title>謁夷齊廟</title>,<text>傷心無力救殷亡。叩馬歸來餓首陽。萬古綱常明日月。至今祠廟薦馨香。堂堂節義山爭仰。赫赫聲名水共長。百世聞風猶立懦。況今親炙忝升堂。</text>
<title>謁夷齊廟 其二</title>,<text>灤水東頭舊廟荒。行人駐馬久彷徨。城餘孤竹淸風在。門掩蒼松白日長。北海幾年甘寂寞。西山一曲剩悲涼。摩挲短碣高聲讀。先聖褒言字字香。</text>
<title>次豐潤郭家近山堂韻</title>,<text>風滿疏簾月滿堂。曉來羈思轉凄涼。無人蓬島傳消息。何處藍橋乞水漿。箇裏淸閑君莫道。客中辛苦我偏嘗。憑欄悵望浮槎路。銀漢西流正渺茫。</text>
<title>登寧邊半奐亭 判官柳子有所搆</title>,<text>畫閣翬飛線樹間。仙區風日隔氛喧。孱顏雨過雲容媚。簾幕秋生燕子寒。卯酒三杯渾欲醉。陽春一曲和尤難。憑欄竟夕忘歸去。紫綬浮榮也不關。</text>
<title>寧邊呈方伯</title>,<text>衮衮衣冠會一堂。厭厭夜飮樂無央。輕雲掩月淸光漏。微綠含風畫閣涼。關外莫愁長作客。樽前聊以醉爲鄕。明朝聚散還萍梗。回首山川兩渺茫。</text>
<title>贈說之</title>,<text>長風吹月到虛堂。客夢初回夜未央。露入疏櫺衣欲濕。酒醒高枕簟生涼。朅來蘭室酬淸債。忘却萍蹤滯異鄕。仍念交親俱萬里。碧雲離思共茫茫。</text>
<title>望香山</title>,<text>萬朶芙蓉翠欲堆。微茫何處是東臺。居人已慣看應厭。倦客初逢眼忽開。半世可憐長局束。一筇安得上崔嵬。秋風我欲尋眞去。爲問山靈肯許來。</text>
<title>別金士悅</title>,<text>十日披襟倚小樓。臨分不耐去留愁。歸田豈竝陶彭澤。爲吏還慙郭細侯。勝跡幾回勞遠夢。芳樽無路繼淸遊。人間別恨元來苦。況復逢秋易白頭。</text>
<title>次韻。奉呈文川柳使君塗。二首。在安邊時。丁未作。</title>,<text>江湖鷗鷺舊盟寒。十載奔馳宦興闌。竹馬爭迎非郭伋。蒲鞭爲政愧劉寬。空憐出塞賓鴻遠。幾羨還巢野鶴盤。今日逢君開口笑。此心聊得暫時安。</text>
<title>次韻。奉呈文川柳使君塗。二首。在安邊時。丁未作。 其二</title>,<text>霜凋碧樹簟生寒。感物偏驚節序闌。到手莫辭杯面凸。思歸漸覺帶圍寬。庭花燦燦呈金餠。海月團團上玉盤。醉裏頹然成一夢。興隨蝴蝶入槐安。</text>
<title>贈黃是之 庚戌年作</title>,<text>憶昔天曹共作郞。如蘭契分久難忘。相逢此日雙眸碧。只恨衰年兩鬢蒼。一曲高歌成小酌。千竿脩竹繞華堂。嚴程有限情無極。不覺西岑下夕陽。</text>
<title>任斗卿挽</title>,<text>少年才行冠群倫。末路功名最後人。半室維摩長抱病。一生原憲不堪貧。淸詩吟罷情何極。往事思來跡已陳。他日松楸丘壟近。九原魂魄倘相親。</text>
<title>崔左尹濂挽</title>,<text>戎幕從軍記昔時。蛟龍城下慣相迎。擎天壯志人誰識。滿腹雄圖老益奇。莫逆襟期連伯仲。忘年交契去毛皮。纔終一甲還玄宅。長慟非徒爲我私。</text>
<title>權木川益慶妻挽</title>,<text>淑質幽閑婦德純。宜家聲譽動鄕隣。百年契闊空成說。四十流光不貸人。粧鏡匣開無復影。瑤琴絃斷已生塵。鼓盆情味曾嘗遍。欲寫哀詞倍愴神。</text>
<title>金矱母氏挽</title>,<text>花樹開筵記昔時。生平淑德慣聞知。幽貞可作閨門範。賢哲非徒酒食宜。一世高風推絳帳。十年孤影弔寒帷。流光莫恨纔周甲。蘭玉盈庭摠白眉。</text>
<title>敬次峒隱詞丈韻 乙卯季秋作</title>,<text>探賞秋光莫恨遲。山中物色未全衰。經霜翠竹連紅樹。浥露黃花蘸碧池。浮世向來無好況。淸談陪處是閑時。明春繞屋梅如雪。佩酒重臨倘可期。</text>
<title>挽章</title>,<text>少年交契托諸郞。早識門闌積慶長。膝下八龍應絶有。人間五福定誰方。雲輧奄忽歸仙府。旅櫬凄涼返故鄕。自愧張林無健筆。漫將哀淚洒千行。</text>
<title>送尹靜春赴京</title>,<text>碧樹涼風吹不休。秋懷別恨兩悠悠。早知浮世有離合。且向樽前悲去留。洛社誰人同看月。郵亭何處獨登樓。從今夜夜相思夢。長繞燕雲古薊州。</text>
<title>次韻。贈金應祈 耇。</title>,<text>交遊情分舊通家。往事思來感慨多。不下樓中連雪榻。滌襟軒裏聽漁歌。當年朋伴今誰在。百歲光陰半已過。相對莫言心尙少。不堪衰鬢兩皤皤。</text>
<title>洪川泛波亭。次外王父韻。二首○庚申四月以後作。以下。原城亂稿。</title>,<text>文章當日擅詞林。山斗聲名雪月襟。晉晝早承三接寵。薰風曾和五絃琴。巖廊喬木猶傳業。華屋重泉幾愴心。膝下兒孫今白首。遺篇圭復淚難禁。</text>
<title>洪川泛波亭。次外王父韻。二首○庚申四月以後作。以下。原城亂稿。 其二</title>,<text>憑虛高閣出靑林。倦客登臨覺爽襟。遠岫浮螺明錦障。淸灘戛玉勝瑤琴。飛昇不待冷風馭。沖漠還生太古心。擬卜菟裘終老此。一江煙月有誰禁。</text>
<title>洪川泛波亭。次外王父韻。二首○庚申四月以後作。以下。原城亂稿。 元韻</title>,<text>山水中間松桂林。聞君閑臥濯煩襟。洞天形勝唯高閣。太守風流只一琴。黃鶴可招知異境。白鷗相近絶機心。春來定有桃花浪。入岸漁舟恐不禁。</text>
<title>同申明遠，鄭德容，舍弟仲栗。雨後遊洪家攬秀堂。次板上韻。名濬</title>,<text>仙區探勝晩來過。綠滿回塘散小荷。松院雨餘花欲老。柳堤風急水增波。靑樽且喜同諸彥。白首非關戀物華。把酒不知山月上。淸光杯底漾姮娥。</text>
<title>朴堤川正伯溪堂。次鄭養一韻。</title>,<text>山繞孤村溪繞臺。雲嵐如畫水鳴雷。閑中景物看無厭。案上塵編任自堆。擊壤幾多歌激烈。臨池時共影徘徊。從今擬結東林社。乘興頻頻帶月來。</text>
<title>悼坤兒 六首</title>,<text>憐汝慈情老益深。六年勤育到如今。那知一疾終難救。永返三淸杳莫尋。眼裏形容猶了了。人間影響竟沈沈。無涯至痛塡胸臆。日夜長號未快心。</text>
<title>悼坤兒 六首 其二</title>,<text>雨打茅簷風打帷。孤魂飄散向何之。盈盤蔬果陳誰喫。撫殯爺孃哭不知。床下塵鞋餘舊跡。篋中殘粉想姸姿。庭前手植花猶在。忍見嫣紅滿故枝。</text>
<title>悼坤兒 六首 其三</title>,<text>平生鍾愛倍他兒。坐則提携動必隨。照月蚌珠纔出海。先秋蘭葉遽摧枝。繭絲藏篋繰何日。瓜蔓懸籬摘幾時。觸目傷心非一事。強將排遣淚還垂。</text>
<title>悼坤兒 六首 其四</title>,<text>携汝東來爲救飢。誰云此地遽分離。人間相見知無日。泉下重逢倘有期。燈暗繐帷魂寂寂。夢殘愁枕夜遲遲。何當慟哭高峯上。一寫胸中不盡悲。</text>
<title>悼坤兒 六首 其五</title>,<text>日日憑棺哭喚名。如何不應又無聲。籬邊怳見窺人笑。窓外疑聞曳履聲。新稻飯炊那忍對。後庭桃落更誰爭。隣人爲汝皆垂涕。何況天倫父子情。</text>
<title>悼坤兒 六首 其六</title>,<text>去年載汝入原城。今年載汝葬先塋。征途物色渾如舊。人事存亡極愴情。旅櫬凄涼舟一葉。孤墳寂寞月三更。無窮日夜傷心淚。流作江波咽不平。</text>
<title>送申明遠歸金陵村莊 二首</title>,<text>年來行路漸艱難。得喪榮枯摠不關。爲問鈴齋疲簿領。何如田舍占淸閑。白頭到處無佳況。靑眼相逢只故山。我亦隨君從此去。臨岐不用淚空潸。</text>
<title>送申明遠歸金陵村莊 二首 其二</title>,<text>十幅蒲帆掛夕陽。江流別恨共茫茫。還家恰及黃花節。歸路遙連碧海長。浮世本來多聚散。暮年須各愼行藏。汀洲定有南飛雁。倘寄新詩慰斷腸。</text>
<title>李僉知綏之挽 二首</title>,<text>平生知己李東皐。結髮論交到二毛。浩蕩胸襟呑夢澤。醺芳氣味飮醇醪。人間炎熱何曾惱。醉裏猖狂亦自豪。聞道騎鯨遊汗漫。不堪衰淚滿綈袍。</text>
<title>李僉知綏之挽 二首 其二</title>,<text>少日交游伯仲間。連城聲價動騷壇。扶搖擬見鵬搏遠。奄忽那知蟻夢殘。八袠老親如宿昔。百年人事足悲酸。承家賴有賢郞在。白首重尋未了歡。</text>
<title>原城與柳監司勵仲，任佐郞應秀，朴堤川正伯榜會席上。次應秀韻。</title>,<text>遭亂分離歲幾周。相思一日抵三秋。他鄕幸得開靑眼。浮世還驚共白頭。此地萍逢眞不意。明朝星散又生愁。人間勝會知難再。痛飮唯須秉燭遊。</text>
<title>李甥以省自洪陽委來相訪。仍與夜話。喜而書贈。</title>,<text>二年分散各參商。兩地相思幾斷腸。秋水渺茫鴻雁少。雲山迢遞夢魂長。慇懃命駕輕千里。驚喜披襟共一堂。說盡悲歡更秉燭。今宵忘却在他鄕。</text>
<title>夜雨書懷</title>,<text>簷雨浪浪滴到明。寒聲攪枕夢難成。故山千里無歸日。少子明朝有遠征。人事天時俱可念。羈愁別恨兩關情。朝來早起看雙鬢。鏡裏應添雪滿莖。</text>
<title>長夜</title>,<text>長夜漫漫不肯明。寒鷄喔喔兩三聲。愁纏病骨心如醉。計負雲山恨未平。萬里鷗波空浩蕩。一間蝸室半摧傾。疏迂素乏資身策。白首流離愧此生。</text>
<title>朴正伯溪堂</title>,<text>一間精舍似僧菴。四面雲山擁翠嵐。漁釣每逢溪友約。桑麻長與老農談。宅邊多柳何須五。逕裏添梅已過三。想見燒香淸坐處。月明仙鶴下庭參。</text>
<title>月溪路上</title>,<text>雪滿群山氷塞川。弊裘羸馬月溪邊。縈紆細棧纔通線。慘澹陰風可折綿。行路半生摧短鬢。田盧何日送殘年。行藏自是關吾命。莫向征途謾怨天。</text>
<title>訪楓溪舊居</title>,<text>三載離家作遠遊。一筇今日到林丘。泉聲似訴鳴幽澗。山色如迎滿小樓。休影臺荒殘雪在。朝眞磴壞暮雲愁。斜陽已盡情無盡。欲去遲回更少留。</text>
<title>次仲栗今是齋韻 二首</title>,<text>草堂新卜浣花村。日日來鷗不厭煩。半世功名眞蟻夢。暮年閑適亦君恩。雲山滿目俱堪樂。時事驚心且莫論。疏懶未堪供世用。敢將衰白入脩門。</text>
<title>次仲栗今是齋韻 二首 其二</title>,<text>物外之人誰毀譽。安閑隨分臥田廬。身如病鶴雲樓穩。跡混沙鷗世念疏。推案詩書抛舊業。滿院花竹共幽居。盤餐莫道無兼味。日膾溪魚煮野蔬。</text>
<title>次仲栗今是齋韻 二首 元韻</title>,<text>山繞淸溪溪繞村。一區新築絶囂煩。明時退伏眞吾分。林下安眠亦聖恩。丘壑是間堪送老。榮枯身外不須論。閑中更覺幽棲味。當晝常關向水門。</text>
<title>次仲栗今是齋韻 二首 元韻 其二</title>,<text>久識聲華有毀譽。晩將身世寄茅廬。安閑已得田園樂。貧病何嫌故舊疏。溪鳥野花皆狎友。土床蒲薦足幽居。客來共詫村中興。樽酌松醪圃摘蔬。</text>
<title>次淸陰贈李掌令君應韻 二首</title>,<text>歷盡鷄山到葛坡。斜陽來訪故人家。溪邊嫩柳初舒眼。窓外寒梅未着花。別久共驚顏鬢改。情深不覺道途賖。淸閑自可捐憂累。莫遣無涯送有涯。</text>
<title>次淸陰贈李掌令君應韻 二首 其二</title>,<text>仙居淸絶枕山根。臨水高齋晝掩門。浪跡日參沙鳥會。幽懷時與野翁論。常從物外娛閑放。豈向人間有怨恩。方朔自憐飢欲死。白頭猶復信乾坤。</text>
<title>次淸陰贈李掌令君應韻 二首 元韻</title>,<text>龍門山麓向陽坡。澗曲柴荊八九家。近宅良田多種秫。繞園佳木摠栽花。林塘隱映幽情動。軒檻登臨望眼賖。塵土向來眞誤計。人生如此足吾涯。</text>
<title>次淸陰贈李掌令君應韻 二首 元韻 其二</title>,<text>曾聞別築在楊根。地僻山高似鹿門。靑眼故人今日會。白頭相對舊情論。池臺形勝君家物。田里優游聖主恩。流落未歸吾欲老。百年行止有乾坤。</text>
<title>夢中與申敬叔同舟出峽。曉泊漢江。因記夢中所見。</title>,<text>夢裏同乘一葉舟。翩然出峽放中流。鍾聲隱枕聞長樂。曙色侵篷見漢洲。江上數窠開翠幕。望中三角豁昏眸。津頭小吏如相識。迎坐東床願少留。</text>
<title>柳正由以長律 四首 見贈。次韻以謝。</title>,<text>霪雨連旬苦不堪。一間矮屋小僧菴。長懷玉樹懸心想。忽得瓊詞勝面談。隔嶺未能披宿霧。憑軒何日眺晴嵐。桑田滄海非虛語。平陸今看變作潭。</text>
<title>柳正由以長律 四首 見贈。次韻以謝。 其二</title>,<text>獨向蒼天發浩歎。滿江煙雨凭危欄。明時已覺馮唐老。末路誰憐范叔寒。桂玉關心生亦苦。風濤攪枕夢猶難。三年旅泊同漂梗。何日鷦棲得再安。</text>
<title>柳正由以長律 四首 見贈。次韻以謝。 其三</title>,<text>天公餉我一何偏。放浪湖山興渺然。乘醉倚筇呼渚月。趁潮搖艇破江煙。淸閑自可消長日。漁釣何妨送暮年。久判形骸爲外物。莫嫌殘雪已欹巓。</text>
<title>柳正由以長律 四首 見贈。次韻以謝。 其四</title>,<text>凌虛高閣俯江郊。滿眼黃流沒柳梢。駭浪蹴船翻欲倒。狂風吹纜亂相捎。天時漸覺炎涼換。客意偏傷老病交。坐到夜闌眠不得。隔窓鷄唱聽膠膠。</text>
<title>再次正由韻</title>,<text>人間苦惱漸難堪。物外何時訪道菴。楚澤愧逢漁父問。禪廊思折老僧談。隨身烏几兼黃卷。繞屋靑山間翠嵐。樗散自知乖世用。百年吾道付江潭。</text>
<title>再次正由韻 其二</title>,<text>淸詩一唱復三歎。斗覺商飆動畫欄。出水芙蓉元去飾。照人驪目自生寒。彤庭可和薰風曲。白首長歌蜀道難。欲綴蕪詞酬傑句。霜髭撚斷字難安。</text>
<title>再次正由韻 其三</title>,<text>君家形勝占殊偏。每到煩襟覺爽然。十里湖山呈几席。一江魚鳥共風煙。天敎我輩娛今日。神閟名區閱幾年。塵世也應無此境。却疑身在閬風巓。</text>
<title>再次正由韻 其四</title>,<text>蒼然暝色起西郊。漠漠輕煙罣樹梢。聒耳亂蛙鳴閣閣。隔簾新月偃捎捎。平生不藉金張勢。末路誰論管鮑交。千載峨洋聲久絶。要君煎合續弦膠。</text>
<title>聞劉天使遊漢江有詩。擬次其韻。</title>,<text>玉節蘭橈駐晩沙。淸江逸興浩無涯。閑雲度影杯中落。遠岫浮空望裏斜。巴唱可堪酬白雪。仙遊聊喜共皇華。留連且莫催歸騎。坐待前林散夕霞。</text>
<title>題保寧韓元之新莊</title>,<text>海曲新莊占別區。湖山形勝世間無。高松密竹成帷幄。絶嶼遙村當畫圖。沙際白鷗常玩狎。雲邊黃鶴可招呼。留連不覺歸期晩。贏得浮生數日娛。</text>
<title>次叔度題溫陽東閣韻。贈仲靜。</title>,<text>岐路難堪撲面埃。林泉端合早歸來。駑駘自識無奇骨。樗櫟何妨保散材。還笏功名吾欲老。鳴琴治化子多才。鈴齋借榻閑眠穩。回首人間萬念灰。</text>
<title>次叔度題溫陽東閣韻。贈仲靜。 元韻</title>,<text>臨池官閣淨無埃。晝靜荷風細細來。畫戟淸香排俗物。新篁古木入詩材。九重未忘憂民意。百里還須製錦才。堪笑老兄無用在。白頭心事着寒灰。</text>
<title>公州山城</title>,<text>熊津督府古雄藩。控扼東南節制尊。山勢拱趨天北極。江流通接海西門。桑麻處處田園好。煙火家家物色繁。聖代卽今刀斗靜。亂鴉殘堞自黃昏。</text>
<title>次成仲深田園雜興韻</title>,<text>多君三世臥郊扉。樂道安貧志不移。邃學豈唯吾輩少。高風應比古人稀。荊山久韞連城壁。姑射誰知若雪姿。行路向來看漸隘。歲寒心事欲歸依。</text>
<title>朴監司仲吉挽</title>,<text>香林精舍始逢君。蓮榜聯名忝弟昆。白首未忘前日好。靑眸相對舊情存。年來喪患那堪說。夢裏升沈且莫論。死若有知應不恨。兩兒猶得葬同原。</text>
<title>成永同仲深挽</title>,<text>先生門下昔趨塵。託契金蘭五十春。邃學窮源知有自。沖襟接物老彌眞。病中談笑思如昨。溪上追從跡已陳。末路峨洋誰解聽。白頭垂淚只傷神。</text>
<title>白玉峯遷葬挽</title>,<text>憶昔先君托契深。高名當日動詞林。驚鴻筆勢鍾王法。戛玉遺篇正始音。孤露至今猶未死。淸風如昨杳難尋。遙聞海上遷新兆。欲寄哀詞淚滿襟。</text>
<title>趙僉知俊男挽</title>,<text>自少相從到白頭。那知人事壑藏舟。數三隣里皆凋喪。七十光陰太謬悠。梅竹小軒春晝閉。梧桐深院月空留。東風一曲山陽笛。每過門前淚不收。</text>
<title>宋木川惟諄挽</title>,<text>秋水精神瘦鶴姿。高情閑淡宦情微。平生玄晏常多病。歸去淵明只賦詩。五馬功名渾似夢。百年朝露易先晞。人間親舊凋零盡。白首論心更是誰。</text>
<title>韓淸平夫人挽</title>,<text>相國門闌蚤受知。夫人淑德慣聞之。幽貞可作閨闈範。賢哲非徒酒食宜。一代恩榮人共羨。百年哀樂夢堪悲。平生義分兼婚媾。題挽慙無幼婦辭。</text>
<title>友人許憕挽</title>,<text>少日才名藉一時。晩來蹭蹬數還奇。窮途阮籍仍耽酒。多病相如只賦詩。春樹暮雲長入望。人間泉路又分岐。南州高士今誰在。樑月依然瘦鶴姿。</text>
<title>送舍弟叔度以謝恩兼聖節使赴京 五首</title>,<text>皇家積慶邁商周。錫胤嘉祥叶夢休。鳳綍遠頒同內服。鴻恩申謝揀名流。茫茫客路連溟渤。的的孤査犯斗牛。多少三韓銘鏤意。好將敷奏徹宸旒。</text>
<title>送舍弟叔度以謝恩兼聖節使赴京 五首 其二</title>,<text>少弟才名壓惠連。乘槎霄漢似張騫。平生慣誦詩三百。辛苦寧辭路八千。魏闕縱觀周禮樂。奚囊收取禹山川。歸來好趁淸明節。繞屋煙花對榻眠。</text>
<title>送舍弟叔度以謝恩兼聖節使赴京 五首 其三</title>,<text>君恩深處一身輕。萬里鯨濤不憚行。爲國忘生臣子義。臨岐惜別弟兄情。威加古月狼煙息。天借長風鷁路平。來往固知無滯梗。掛帆唯冀戒貪程。</text>
<title>送舍弟叔度以謝恩兼聖節使赴京 五首 其四</title>,<text>仙槎長路接蓬萊。秋晩靑齊景物佳。見月幾多傷遠別。登樓何處暢羈懷。須知箕斗爲身祟。莫道酸鹹與世乖。從此文星明北極。獨憑虛閣望天街。</text>
<title>送舍弟叔度以謝恩兼聖節使赴京 五首 其五</title>,<text>承綸宿昔赴燕臺。曾賀先皇聖節廻。淸蹕下時仙仗簇。御香飄處牛門開。恩霑湛露思如昨。夢斷鉤天首幾回。今日送君還賀節。感時傷舊意難裁。</text>
<title>同年李敏善挽</title>,<text>蓮榜聯裾作弟兄。幾蒙傾蓋細論情。十年聚散驚浮世。晩歲田園保令名。壽到八旬何所憾。官經三縣亦云榮。生蒭欲奠山重阻。悵望金烏淚自橫。</text>
<title>送許高城啓之任</title>,<text>高城自是神仙窟。明府元來永述流。崇政殿前辭聖主。夢泉亭畔弄沙鷗。百年塵土憐吾老。三日風煙羨子遊。聞說海山多藥物。一封時寄問浮休。</text>
<title>送鄭順天維城之任 二首</title>,<text>淸氷出壑炯無塵。玉立朝端第一人。乞縣本非遺聖世。專城只欲養慈親。漢廷群議嗟疏誼。河內民情喜借恂。遙想驛梅春信早。折來何處望楓宸。</text>
<title>送鄭順天維城之任 二首 其二</title>,<text>昇平素號小江南。宿昔從戎恣討探。處處園林堆翠竹。家家籬落擁黃柑。笙歌匝地民風好。蚌蜃登廚海味甘。今日送君還作宰。舊遊回首意難堪。</text>
<title>送韓元之以謝恩奏請使朝京</title>,<text>銀漢遙乘八月槎。幽燕長路接鯨波。鴻恩謝處威顏近。鸞誥擎來聖渥多。蠻館春回應戀闕。午門朝退想鳴珂。頻年塞上傳烽急。須向危途愼所過。</text>
<title>韓別坐師儉挽</title>,<text>廿載西遊不肯歸。生平心事竟誰知。惟思物外安耕鑿。未識人間有是非。旅櫬若爲還故國。孤魂應亦抱深悲。靈筵一哭嗟無路。題罷哀詞淚滿衣。</text>
<title>崔判書瓘挽</title>,<text>雁塔題名記昔年。靑雲聲望早推賢。金門待漏朝同入。玉署聯衾夜共眠。晩歲危途俱白首。一痾浮世奄黃泉。人間知舊凋零盡。獨抱瑤琴意惘然。</text>
<title>李判書伯胤夫人挽</title>,<text>平生交契伯鸞翁。久仰齊眉婦德崇。壽過稀年膺福厚。封躋卿秩荷恩隆。纔驚謝砌芳蘭折。奄見韋堂絳帳空。鬱鬱松山何處是。不堪薤唱曉城東。</text>
<title>次金從事子珍韻</title>,<text>谷鳥聲中山更幽。斜陽明處亂紅稠。松陰落地涼侵席。岳色浮空翠滿樓。眼底韶光無限好。西來消息不堪愁。人間四美知難具。佳節須將酩酊酬。</text>
<title>再用前韻。奉和兩李詞丈。兼呈二從事以博一笑。</title>,<text>莫道林居洞壑幽。門前車馬近來稠。春晴南澗花如海。簾捲東風客倚樓。勝算已聞和醜虜。淸樽聊可洗乾愁。江淹白首才還盡。虛辱瓊琚愧未酬。</text>
<title>申領相敬叔挽 二首</title>,<text>圭璋雅望棟樑材。宗匠詞林位上台。補衮幾多陳藥石。調羹方喜作鹽梅。夢中山裂還先告。天上樓成召忽催。惆悵古琴絃已絶。此生懷抱向誰開。</text>
<title>申領相敬叔挽 二首 其二</title>,<text>平生知己象村翁。妙歲高名冠海東。德業文章何敢望。行藏氣味幸相同。淸朝鶚立巖廊重。半夜龍亡大澤空。白首同歸應不還。交期更盡九原中。</text>
<title>吳驪州允諧挽</title>,<text>人世交游五十春。溫純氣味老彌眞。藏輝不恨功名晩。養拙何嫌計活貧。誰遣蛇年來報夢。可憐蘭室奄生塵。知音末路凋零盡。獨抱瑤琴淚滿巾。</text>
<title>鄭德鳳挽</title>,<text>谷口高名鄭子眞。少年同閈接芳塵。升沈縱異情何變。車笠相忘老更親。數畝荒園甘寂寞。七旬浮世足悲辛。人間故舊今誰在。惆悵山扉獨掩春。</text>
<title>李參判命俊挽</title>,<text>兩世論交契分深。白頭猶不變初心。十年瘴海還經幄。一疏忠言聳士林。天上記樓催返駕。人間臨老失知音。生蒭欲奠江山阻。悵望丹旌淚滿襟。</text>
<title>朴監察宗男挽</title>,<text>兩世通家契分親。暮年深喜有芳隣。一生麴蘖仍成病。半百光陰遽返眞。旅櫬還鄕唯弱子。高軒無主屬何人。朝朝每過溪邊路。行到門前幾愴神。</text>
<title>張江界溍挽</title>,<text>雄姿壯略早超倫。益德千秋是後身。一劍斫營驚賊虜。三州留愛泣遺民。腰橫金帶家徒壁。庭秀瓊枝世有人。隣里日看凋喪盡。白頭無賴獨傷神。</text>
<title>李永興壽俊夫人挽</title>,<text>蘭室追遊記昔時。夫人淑德慣聞知。幽貞可作閨門範。賢哲非徒酒食宜。浮世幾回傷往事。殘生又復送靈輀。城南舊宅今寥落。悵望楊原淚自垂。</text>
<title>尹庶尹熻挽</title>,<text>半百光陰隙駟忙。人間苦樂兩相忘。群兒滿室生涯薄。旅櫬還鄕道路長。湖外遺民思惠澤。漢廷公議惜循良。連姻十載情何極。欲寫哀詞淚萬行。</text>
<title>李延平玉汝挽</title>,<text>少年同榜忝從遊。若水交情到白頭。雄辯懸河齊物論。元功靖社贊皇猷。傷時憂國忠肝赤。隱卒崇終聖渥優。耆舊朝中今幾在。長吟殄瘁淚難收。</text>
<title>完平李相公挽</title>,<text>邦家柱石世蓍龜。身佩安危壽到頤。血疏一言存社稷。彝倫千古賴扶持。汾陽福祿人誰竝。司馬聲名虜亦知。天不憖遺何奪速。爲公無憾爲時悲。</text>
<title>姜晉昌絪挽</title>,<text>兩世論交趣味同。如蘭心契老彌融。相從痛飮形骸外。景仰高風氣槩中。六郡分憂治績懋。八旬增秩寵恩隆。城西耆舊今誰在。惆悵春來酒席空。</text>
<title>李正慶禥挽</title>,<text>白首名場宦況闌。歸來田里樂淸閑。陶潛逸興耽杯酒。謝眺幽居近碧山。半世交情欣莫逆。八旬仙夢遽催還。生平慣識浮休理。今日難禁老淚潸。</text>
<title>吳參判德耇挽</title>,<text>少日交遊伯仲間。連城聲價動朝端。蓬麻自幸資三益。棣萼爭看竝二難。勁草疾風終不偃。高名危世竟能完。平生石友凋零盡。更向何人說肺肝。</text>
<title>尹僉知晥挽</title>,<text>平生山仰古心翁。跡忝龍門早識公。詩禮本來傳舊業。淸貧還復紹家風。百年世事悲歡了。三品功名夢幻空。同榜故人猶未死。白頭垂淚向蒼穹。</text>
<title>敬贈副摠兵程大人幕府 摠兵。名龍。</title>,<text>河南千載見雲孫。文采風流喜尙存。萬里承宣臨海徼。三韓歡抃仰皇恩。腰間紫氣雙虯動。座上春風一笑溫。他日還朝如有問。爲言忠順卽東藩。</text>
<title>送壽弘往覲春川</title>,<text>昭陽形勝夙曾諳。送爾春遊恣討探。遠岫雲收森畫戟。淸江氷泮漾新藍。尋碑古寺濃花發。步月瑤壇皓鶴參。衰白自憐長物役。夢魂時到見星菴。</text>
<title>朴寧海安國挽</title>,<text>凝川從古號名門。積慶尙書有令孫。浮世幾回人事變。風流猶喜典刑存。十年榮宦槐安夢。晩歲幽居杜曲村。生死定知無少憾。畢婚也復葬先原。</text>
<title>朴錦溪子龍挽</title>,<text>一落天門不盡飛。十年湘渚露霑衣。龍灣扈韠今誰錄。麟閣圖形夢也非。湖榭新成甘送老。玉樓催記遽忙歸。金村石室松楸近。死者如知倘可依。</text>
<title>大行王妃挽詞</title>,<text>巍然聖烈邁宣仁。展也周家十亂臣。協贊神謨扶社稷。重恢王業濟生民。方瞻軒曜明黃道。驚見廞儀出紫宸。白髮老臣懷盛德。難將椽筆寫光塵。</text>
<title>梨津</title>,<text>天寒戍樓空。日落海門闊。離鴻怨孤征。獨鶴傷遠別。誰家酒新熟。何處梅初發。欲掛杖頭錢。大醉江南月。</text>
<title>暮登城上。望達梁古縣。達梁。卽乙卯元績敗軍處。</title>,<text>日暮登高城。悠悠送遠目。天空月蒼蒼。海闊雲漠漠。船將暝色廻。鷗傍寒沙宿。獨立訪古迹。無言山寂寂。</text>
<title>自梨津發船。向加里浦。船上。次趙韻。</title>,<text>美人天一方。千里共明月。重重彩雲隔。杳杳音塵絶。縱有夢歸時。山高難可越。</text>
<title>紀行</title>,<text>早發梨津城。晩過橘柚浦。浮雲散天宇。朝日翳復吐。便風送客帆。踴躍篙師舞。水天共一色。俯仰迷歸路。點點海中山。蒼茫似煙霧。浮沈逐浪鷗。濃淡沿汀樹。南來多壯觀。勝遊從此數。</text>
<title>八音歌。效簡齋體。</title>,<text>金樽酒瀲灎。一酌消我憂。石瀨瀉潺潺。醉作逍遙遊。絲毫皆聖恩。天地知難酬。竹林送虛籟。爽氣疑淸秋。匏大竟安用。濩落堪退休。土風素豪悍。茲焉難久留。革俗愧非人。祛弊須賢侯。木道浩萬里。擬泛江東舟。</text>
<title>以逆旅愁人怨夜長分韻。作 七首。</title>,<text>萬古一瞬息。浮生如過客。胡爲不知足。百年長役役。時來升巖廊。運去老丘壑。寄語趨營人。天道有順逆。</text>
<title>以逆旅愁人怨夜長分韻。作 七首。 其二</title>,<text>四壁起秋聲。隣家動寒杵。遠客悄無眠。胸中紛萬慮。欲獻一得愚。咫尺天門阻。文王起百里。夏康興一旅。</text>
<title>以逆旅愁人怨夜長分韻。作 七首。 其三</title>,<text>勳業已遲暮。歲月去如流。少壯能幾何。白髮忽滿頭。老馬伏皁櫪。意欲踏九州。世無良樂知。局促令人愁。</text>
<title>以逆旅愁人怨夜長分韻。作 七首。 其四</title>,<text>小少學仙術。採藥淸溪濱。石室見玉女。天壇逢羽人。一夢落紅塵。蹉跎三十春。何日拂衣去。更與安期親。</text>
<title>以逆旅愁人怨夜長分韻。作 七首。 其五</title>,<text>寂寂下重簾。寥寥閉深院。蟲聲近床下。客意驚秋晩。平生經濟志。歲暮乖夙願。不學兒女子。空懷別離怨。</text>
<title>以逆旅愁人怨夜長分韻。作 七首。 其六</title>,<text>客有明月珠。神光照厚夜。深藏篋笥中。擬待連城價。人皆貴魚目。反以明珠下。世事無不然。誰能辨眞假。</text>
<title>以逆旅愁人怨夜長分韻。作 七首。 其七</title>,<text>玉漏響丁東。漫漫淸夜長。愁人獨起坐。露入秋堂涼。天邊一聲雁。歸思滿江鄕。明日放扁舟。與爾同翶翔。</text>
<title>詠懷十二句</title>,<text>居可僅容膝。食可取充腹。藜藿勝粱肉。茅茨勝華屋。貴已不如賤。福兮禍所伏。貧居樂有餘。何用萬鍾祿。行藏吾自決。窮達不必卜。世態看爛熟。人情手翻覆。明月皆按劍。美玉可韞櫝。床頭有古書。時向窓前讀。古人雖不見。往迹猶在目。顏回樂簞瓢。傅說起板築。時來當作霖。運否死幽獨。莫學阮步兵。途窮便慟哭。</text>
<title>雪後思舊遊戲題 三十三句</title>,<text>今年節侯晩。仲冬猶姸暖。初旬始大雪。地上盈尺半。寒聲夜撲窓。曉色先侵幔。老夫披鶴氅。平明出門看。六合混一色。川原倏變幻。千村玉爲室。萬樹琪花璨。却訝銀海溢。波濤浩汗漫。芒碭大包內。滉漾無涯畔。又疑白玉京。朝罷群仙散。白帝與素娥。爭道旗麾亂。奇哉造化工。人力何能辦。墟落煙火絶。野徑行人斷。群童爭拍手。踊躍紛叫喚。老農喜有年。相賀一笑莞。衰病怕寒威。忍凍難久翫。灞橋驢未跨。山陰興亦懶。歸來掩關臥。怊悵至日旰。豆粥煮無薪。紬衾破不煖。牀頭發甕雲。地鑪添熾炭。忽憶少年日。坐嘯新安館。時乘風雪朝。縱獵西海岸。爾時心尙壯。部曲亦精悍。快馬競馳突。長原平若案。翻身仰射鵰。一箭必雙貫。呼鷹入深林。逐兔渡絶澗。敲氷煮鹿胎。野酌亂無算。日暮扶醉歸。炬火萬星燦。今來滯窮峽。寂寞影相伴。往事如昨日。流年電過眼。形骸漸枯朽。鬢髮日凋換。塞馬任去來。餘生已自判。回首舊遊地。不覺發一歎。題詩慰無聊。濁酒頻引滿。</text>
<title>過坤兒墳有感</title>,<text>白雪滿松林。孤墳何草草。霜曉爲見汝。披榛遠來到。精靈如有知。迎我應驚倒。三匝撫墳呼。魂其識我抱。</text>
<title>再過坤兒墳</title>,<text>寂寞荒山中。哀哀一孤塚。蕭蕭白楊樹。慘慘悲風動。三到不一見。令我肝腸痛。來何不我迎。去何不我送。幽明旣異路。魂魄不入夢。理遣欲呑聲。不覺哭之慟。</text>
<title>感懷 四首</title>,<text>富貴世爭趨。貧賤衆所棄。人情自古然。末俗安足議。翟公大署門。彼哉眞小器。賓客任去來。何須生怒恙。</text>
<title>感懷 四首 其二</title>,<text>唐虞旣云遠。淳風不復返。頹波力難回。濁流奔混混。世道日荒蕪。吾生嗟苦晩。已矣可奈何。不如且加飯。</text>
<title>感懷 四首 其三</title>,<text>玄聖垂明戒。止足不殆辱。奈何今世人。營營不知足。但喜朱其門。罔念赤其族。誰識商山翁。茹芝老空谷。</text>
<title>感懷 四首 其四</title>,<text>駑駘騁長途。松柏臥絶澗。魚目欺明珠。誰能辨眞贗。紛紛天壤間。萬事一夢幻。得失勿欣戚。禍福木與雁。</text>
<title>歸覲湖西。宿良才村店。以逆旅愁人怨夜長分韻。作七首。辛酉十一月初一日</title>,<text>有得必有喪。有順必有逆。盈虛消息理。歷歷在羲易。君子一任天。窮達不欣戚。小人昧於斯。一生長役役。</text>
<title>歸覲湖西。宿良才村店。以逆旅愁人怨夜長分韻。作七首。辛酉十一月初一日 其二</title>,<text>落日渡漢江。行行逐徒侶。羸驂鞭不進。前店杳幾許。群鴉已滿林。獨鶴無歸處。聖人且棲遑。吾何歎羈旅。</text>
<title>歸覲湖西。宿良才村店。以逆旅愁人怨夜長分韻。作七首。辛酉十一月初一日 其三</title>,<text>長夜何漫漫。客路何悠悠。推枕起獨坐。無人知我愁。妖星照玉除。殺氣連皇州。安得一長劍。往斬樓蘭頭。</text>
<title>歸覲湖西。宿良才村店。以逆旅愁人怨夜長分韻。作七首。辛酉十一月初一日 其四</title>,<text>白髮日日長。世事日日新。木石騁妖患。黃金多誤人。峨冠廊廟輩。孰非社稷臣。三緘只保位。可憐垂死民。</text>
<title>歸覲湖西。宿良才村店。以逆旅愁人怨夜長分韻。作七首。辛酉十一月初一日 其五</title>,<text>歲暮晷景短。前程去尙遠。呼僮戒夙裝。候鷄炊早飯。行年逾六十。世變閱千萬。賦命本奇薄。蒼天何敢怨。</text>
<title>歸覲湖西。宿良才村店。以逆旅愁人怨夜長分韻。作七首。辛酉十一月初一日 其六</title>,<text>斗屋四無壁。編茅圍作舍。嚴寒透重衾。輾轉難度夜。安眠愧主翁。伏櫪憐老馬。此行莫嗟歎。吾道多曠野。</text>
<title>歸覲湖西。宿良才村店。以逆旅愁人怨夜長分韻。作七首。辛酉十一月初一日 其七</title>,<text>慈親寄湖右。我身在漢陽。一日心豈忘。兩地遙相望。何時奉還鄕。歡笑共一堂。世亂不遑將。永夜悲歎長。</text>
<title>李明老挽</title>,<text>憶昔亂離日。與君同避兵。蒼黃不忍說。盡室徒步行。顚沛誓相救。終始同死生。從此契彌敦。通家情弟兄。偸生各全身。賊退還京城。至今二十年。來往欣相迎。閑居在東郊。夜讀朝出耕。安貧不戚戚。守分不營營。賦命一何奇。抱才未成名。一夕不病逝。浮生春夢驚。人生孰不死。子死最傷情。老父更誰托。弱子孤㷀㷀。號天哭之慟。日月慘不明。卽遠得吉日。卜兆依先塋。凄風助薤歌。細雨濕丹旌。靈乎若有知。一杯歆我誠。幽明自茲訣。老淚如河傾。</text>
<title>亡題</title>,<text>一日抵三秋。況此三秋別。死別尙可忍。生別魂斷絶。天寒白露下。四壁蟲聲咽。不辭相見遲。只恐芳華歇。關山苦迢遞。飛夢亦難越。夜夜長相思。知心有明月。</text>
<title>相思曲 海美作</title>,<text>美人遙遙隔湘浦。相思一夜梅花發。氷姿玉質皎無瑕。宛見其人慰飢渴。涓涓朝露濕粉顋。似向東風傷遠別。韶光無多風雨惡。只恐淸香易衰歇。欲寄消息杳無因。挽得長條不忍折。黃昏獨立愁復愁。兩地知心一片月。</text>
<title>行路難 一首。 寄贈象村。</title>,<text>歲云暮矣北風寒。層氷塞河雪滿山。山中松桂盡摧殘。況復澗底之孤蘭。老夫不出獨閉關。縮頸擁爐依蒲團。美人羈棲在江干。思之不見涕汍瀾。心欲奮飛乏羽翰。天長海闊行路難。行路難𪚥摧心肝。欲寄一札問平安。魚沈雁斷空長嘆。何時臘破春風還。松下淨掃瓊瑤壇。金爐煉成龍虎丹。玉盤與子充朝餐。飄然揮手謝塵寰。乘鸞共入靑雲端。下視九州如彈丸。橫絶四海恣遊觀。後天不老留朱顏。世間得失榮辱與悲歡。付與一場春夢等閑看。任他時人爭觸蠻。</text>
<title>馬上走筆。寄宋仁叟。</title>,<text>半世成何事。虛名誤此身。秋風逐征馬。深愧臥雲人。</text>
<title>走筆代書。答黃和甫。</title>,<text>別後離懷苦。書來慰所思。舊遊成一夢。相見是何時。</text>
<title>次朴子挺韻。留別。</title>,<text>海內春初動。天涯客欲行。相逢還惜別。雲樹摠含情。</text>
<title>留別閔頤吉</title>,<text>異地同爲客。今朝又別離。干戈滿天地。相見恐無期。</text>
<title>余自南原先往密陽。都監諸賢携酒會餞席上。呼韻各賦送行詩。次韻留別。</title>,<text>洛下親朋聚一城。燈前顏面十年情。明朝又作關河別。醉裏難堪百感生。</text>
<title>行到雲峯。復用前韻。</title>,<text>錦繡秋山繞畫城。別懷搖落不堪情。如何𪚥轡閑吟處。一片溪雲傍馬生。</text>
<title>咸陽途中</title>,<text>千里咸陽客又過。滿城喬木夕陽多。秋天寥泬秋山靜。一陣歸鴉點碧霞。</text>
<title>次王思坡韻 六首○思坡名洪閩。溫陵人。</title>,<text>江南雖好不如歸。盡日郊原獨倚扉。賴有玉人時見訪。淸談瓊屑落霏霏。</text>
<title>次王思坡韻 六首○思坡名洪閩。溫陵人。 其二</title>,<text>春雲光動小微星。喜向東韓夜夜明。此日相逢天所借。臨分那忍去留情。</text>
<title>次王思坡韻 六首○思坡名洪閩。溫陵人。 其三</title>,<text>半夜孤村酩酊歸。多情落月照窓扉。醉中忘却風生竹。錯道茅簷雨雪霏。</text>
<title>次王思坡韻 六首○思坡名洪閩。溫陵人。 其四</title>,<text>時危誰是作長城。憂國空敎鬢髮明。撫劍中宵歌激烈。傷心無處說衷情。</text>
<title>次王思坡韻 六首○思坡名洪閩。溫陵人。 其五</title>,<text>千里家山夢裏歸。依然竹屋掩荊扉。覺來記得遊行處。楊柳溪橋細雨霏。</text>
<title>次王思坡韻 六首○思坡名洪閩。溫陵人。 其六</title>,<text>烏棲城上凍雲生。山色蒼蒼月色明。畫角一聲聞出塞。何人不起故鄕情。</text>
<title>客夜</title>,<text>客窓孤寂夜何永。星斗闌干天未明。萬事不須紛百慮。千年王業一空城。</text>
<title>雨夜書懷</title>,<text>蕭蕭簷雨苦難聽。耿耿終宵夢不成。無限別懷人未識。寒窓空伴小燈明。</text>
<title>題雪菴詩軸</title>,<text>朝來石逕斷人蹤。紅日初昇耀玉峯。莫怪倚樓吟不去。耽看晴雪落長松。</text>
<title>觀獵後。宿安國寺。</title>,<text>獵罷歸來雪滿山。一聲淸磬翠微間。燒香丈室蒲團穩。贏得浮生半日閑。</text>
<title>百祥樓。次屛上韻。</title>,<text>人間無地避春愁。落日來登江上樓。回首故園何處是。雲山杳杳路悠悠。</text>
<title>途中偶吟</title>,<text>長途風雪日驅馳。鏡裏朱顏減舊時。莫道南來無所得。篋中新有簡齋詩。</text>
<title>新春書懷</title>,<text>一千里外宦遊人。三十年前聖代民。國破家亡猶不死。他鄕今日又逢春。</text>
<title>次金太醫韻</title>,<text>亂離無處不傷心。況復逢春恨轉深。草綠王孫歸未得。夕陽愁思入長吟。</text>
<title>端午日有感</title>,<text>去年今日此流離。生見今年本不期。歲月悠悠春又夏。重逢端午不勝悲。</text>
<title>安國寺</title>,<text>名花一樹錦新裁。紅白交輝爛欲堆。人世定知無此艶。何年王母下蓬萊。</text>
<title>送友人赴東萊</title>,<text>南邊形勢日憂危。控制非君更屬誰。從此海波看漸晏。暫時相別不須悲。</text>
<title>奉送鷄林權大尹之任</title>,<text>鷄林自古號雄藩。千載新羅舊俗存。爲治只要除害馬。好將淸靜化黎元。</text>
<title>奉送鷄林權大尹之任 其二</title>,<text>少年從事客東京。弔古吟鞭遍月城。回首曩遊如昨日。至今魂夢在西淸。</text>
<title>先塋</title>,<text>松楸丘壟自吾曾。三代相傳歲幾烝。寄語兒孫須謹護。千秋香火永承承。</text>
<title>紀行</title>,<text>正月氷澌塞大川。橋梁中斷步無船。行人忍死褰衣涉。誰道橫城太守賢。</text>
<title>原城寓舍春帖子 二首</title>,<text>皇帝行天第一春。八荒煕皥囿同仁。東韓野老均沾化。擊壤欣爲聖世民。</text>
<title>原城寓舍春帖子 二首 其二</title>,<text>聖澤如天物共霑。春光亦自到茅簷。村翁佩酒來旁午。爭賀新年福祿添。</text>
<title>橫城水流巖道上</title>,<text>村村花柳媚春風。處處溪山錦繡中。安得龍眠摹此景。野橋驢背着斯翁。</text>
<title>敬叔又以一絶見寄。次韻以呈。</title>,<text>故人消息問平安。廿八明珠映骨寒。末路峨洋知者少。非君何處發哀彈。</text>
<title>余往覲溫陽。正由以一絶送行。卽次其韻。</title>,<text>寧親豈憚道途難。千里湖西路不漫。六十萊衣猶舞綵。傍人莫作老翁看。</text>
<title>老將歎</title>,<text>蕭蕭霜髮鏡中明。夜夜龍泉匣裏鳴。時向戍樓吹鐵笛。聲聲摠是玉關情。</text>
<title>失題 二首</title>,<text>午眠驚罷鳥聲中。拍拍簾旌盡日風。無計護花空歎息。一時飛舞過墻東。</text>
<title>失題 二首 其二</title>,<text>春殘擬作送春詩。今日春歸醉不知。醉起題詩春已盡。但聞啼鳥落花枝。</text>
<title>偶吟</title>,<text>完山從古擅繁華。綠樹橋邊畫閣多。朱簾半捲笙歌咽。盡是梨園弟子家。</text>
<title>夜遊海印寺。次思坡韻。</title>,<text>步入招提境。蕭條落木時。鍾殘僧定早。雲暝鶴歸遲。簾爲看山捲。床因就竹移。春來應更好。休負後遊期。</text>
<title>夜遊海印寺。次思坡韻。 元韻</title>,<text>尋芳來古寺。正値陽春時。樹密藏風細。山高出月遲。溪聲連夜急。嵐氣帶明移。把酒紅霞裏。乘鸞便有期。</text>
<title>再步前韻。贈思坡。二首。</title>,<text>天末思歸客。孤城獨倚時。寒風吹雁急。落日下山遲。浮世功名薄。危途歲月移。瑤琴空鎖匣。何處有鍾期。</text>
<title>再步前韻。贈思坡。二首。 其二</title>,<text>荒村建子月。孤店夕陽時。野曠行人少。山長去鳥遲。開門迎月出。拄杖看雲移。偶得幽閑趣。天遊本不期。</text>
<title>書懷贈思坡</title>,<text>西塞庭闈隔。南州歲月深。一官徒爲口。萬事不如心。鏡颯潘郞鬢。囊乏季子金。君看雲外鶴。日暮且歸林。</text>
<title>贈別何明宇入日本 明宇。名其高。天文官。自杭州移籍北京。三世云。</title>,<text>我愛何明宇。昂然鶴出群。妙年探至道。餘事察星文。蘭室薰初襲。蓬山路忽分。飆輪留不得。徒自仰淸芬。</text>
<title>別王思坡</title>,<text>聖化同天地。東南作一家。交情蘭有臭。心事玉無瑕。客路連滄海。離愁入暮笳。歸來須及早。春酒醉梅花。</text>
<title>次夢村韻</title>,<text>境僻雲爲伴。山晴鶴可驂。尋梅窮峽路。看竹到溪南。勝地陪淸賞。狂歌雜醉談。他年倘追憶。陳跡杳難堪。</text>
<title>送告急使鄭時晦 二首</title>,<text>時事危如髮。春愁亂若絲。那堪爲客日。又作別君詩。辛苦須安命。行藏敢怨誰。君看塞翁馬。得失摠焉知。</text>
<title>送告急使鄭時晦 二首 其二</title>,<text>旅館相逢處。天涯遠別時。團圓眞一幸。聚散本前期。世事侵愁鬢。年華入柳枝。臨危各努力。休作女兒悲。</text>
<title>黃秋浦挽 五首</title>,<text>執友今誰在。斯人已矣夫。世難容此道。天酷禍吾徒。鵩鳥妖先兆。龍蛇讖忽符。可憐新雨露。猶足潤黃壚。</text>
<title>黃秋浦挽 五首 其二</title>,<text>嚴譴傷心日。蒼黃出餞遲。神明臨正直。生死荷恩慈。宣室仍無召。泉臺本不期。親朋半零落。存者命如絲。</text>
<title>黃秋浦挽 五首 其三</title>,<text>絶域初銜命。邊疆未解兵。投文馴海若。握節傲長鯨。九死丹衷在。千秋白日明。從知漢法密。不貸一蘇卿。</text>
<title>黃秋浦挽 五首 其四</title>,<text>江榭曾懸榻。坡山共束脩。塤箎齊伯仲。贈處慕回由。往事渾如夢。餘生等是浮。不知泉壤裏。還繼舊遊不。</text>
<title>黃秋浦挽 五首 其五</title>,<text>戚矣懷沙賦。傷哉盡瘁詩。病因卑濕劇。才或急難思。一箇難行李。三空重度支。白頭無限慟。非獨爲吾私。</text>
<title>蘆嶺</title>,<text>削鐵奇峯峻。盤雲石路嶔。俯看飛鳥背。平撫亂山岑。野闊天疑盡。林疏地轉深。長風生兩腋。鸞鶴可追尋。</text>
<title>送韓益之按節北關</title>,<text>北顧勤宵旰。分憂得藎臣。威名寒賊膽。雄略靜邊塵。歲暮征途遠。時危別恨新。行行須努力。勳業畫麒麟。</text>
<title>別沈德顯</title>,<text>好去扶安守。之官愼自持。臨民先正己。爲政貴無私。聚散知常理。艱危惜暫離。梅花如可折。千里寄相思。</text>
<title>新溪小閣</title>,<text>小縣依山麓。虛亭壓水湄。灘聲喧枕席。嵐翠撲簾帷。入眼皆堪畫。題詩恨未奇。春來花滿峽。重到訪仇池。</text>
<title>蒼峯途中</title>,<text>峽裏行人斷。山中積雪深。馬寒鞭不進。橋沒覓難尋。冷色凝千嶂。嚴風動萬林。蒼峯行未半。斜日已西岑。</text>
<title>七夕日。宿板橋店。夜雨大作。</title>,<text>七夕板橋店。三間野老家。行人驚破夢。急雨注飜河。喧枕溪聲亂。沾床屋漏多。天孫今日淚。無奈太滂沱。</text>
<title>邊以中挽</title>,<text>識面兵戈際。論文道義間。憂時雙鬢白。戀闕寸心丹。薄俗疏儒雅。幽蘭棄草菅。天涯阻淸眄。慟哭倚靑巒。</text>
<title>姜公信挽</title>,<text>璧水論交日。金門待漏時。披襟輸悃愊。接武荷恩私。往事那堪想。餘生秪自悲。人間從此訣。泉路倘相期。</text>
<title>九日。登公山城。次薜荔齋韻。</title>,<text>靑山簇簇水潺潺。落日高臺倦獨攀。黃葉萬家秋色老。碧雲千里暮禽還。時危未試胸中策。客路空摧鏡裏顏。且向樽前須酩酊。莫敎醒對菊花斑。</text>
<title>九日。登公山城。次薜荔齋韻。 元韻</title>,<text>錦江秋水自潺潺。萬里歸鴻迥莫攀。目斷故鄕何處望。心驚異域幾時還。黃花飜覺添愁色。綠酒那能解客顏。搔首雲山滄海外。西風一夜鬢毛斑。</text>
<title>次思坡韻</title>,<text>歲晩江南草木凋。暮天風色冷蕭蕭。思歸王粲悲搖落。多病相如臥寂寥。世事謬悠身易老。家山迢遞夢還遙。明朝又作滄波別。一寸愁腸太半消。</text>
<title>次金使相寄子常韻</title>,<text>漫天飛雪舞輕盈。歲暮那堪作遠征。千里雲山迷望眼。一聲風角動歸情。已將浮世同春夢。莫道殘年看太平。強起白頭趨幕府。自憐書劍摠無成。</text>
<title>題印和尙詩軸</title>,<text>漫郞身計太疏迂。渭北田園一半蕪。客裏光陰凋鬢髮。春來歸思滿江湖。倒冠落佩從他罵。弄鏡燒香只自娛。早晩東林當共社。爲余先結小屠蘇。</text>
<title>贈四耐居士安慶昌</title>,<text>周遊南北東西客。來往公卿士庶間。肘後詩囊開錦肆。手中筇杖了名山。浮雲蹤跡何曾滯。野鶴生涯自在閑。安得掛冠隨子去。一區煙月弄潺湲。</text>
<title>寄秋浦</title>,<text>窮探虎穴世皆危。苦節何曾變險夷。松柏固應桃李別。犬羊猶識鳳麟奇。千秋朱雀高名繫。一片丹心聖主知。鯨海至今波未息。太平勳業屬阿誰。</text>
<title>贈李以初</title>,<text>時危同是客他方。遼鶴何年返故鄕。笑我功名長落拓。憐君生計苦凄涼。茅簷對酌休辭懶。藜杖相從也不妨。荏苒春光今過半。門前楊柳已深黃。</text>
<title>送季直赴擧</title>,<text>日暖泥融雪半消。長安千里路迢迢。衝星寶劍光芒閃。削玉霜蹄意氣驕。江上芙蓉休恨晩。月中仙桂未全飄。應知笳鼓歸榮日。正是鸎花爛熳朝。</text>
<title>送仲靜赴擧</title>,<text>西歸未月又東還。來往如何不憚煩。客路春泥深沒膝。斜陽別恨暗消魂。鴒原且莫傷分袂。金信行看慰倚門。遙想長安風日好。滿城花柳樂新恩。</text>
<title>踏靑病臥。寄李以初。</title>,<text>細雨東風三月三。綠楊芳草滿江南。流離王粲愁無賴。寂寞相如病不堪。且把杯觴酬勝節。莫辭泥土汚春衫。何年更見昇平樂。漢水孤舟漾碧藍。</text>
<title>寄百拙令公 二首</title>,<text>登門何幸識荊州。不願生封萬戶侯。世亂暫宣分陝化。時來當作濟川舟。棠陰日轉文書靜。梅閣春閑勝事稠。咫尺無緣陪杖屨。繞天花柳摠離愁。</text>
<title>寄百拙令公 二首 其二</title>,<text>深如河海重如山。拄節觀風鬢未斑。久遣威聲寒賊膽。行將能事濟時艱。功名已畫麒麟上。交契猶論父子間。欲棹孤舟訪浮碧。浿江煙月幾多閒。</text>
<title>贈李丕馨陳終遠 二首</title>,<text>千里離家作遠遊。歸心日夜在南州。春來未得梅花信。夢裏空乘竹葉舟。滿目風煙添客淚。連雲芳草亂鄕愁。男兒到處須行樂。莫向樽前歎久留。</text>
<title>贈李丕馨陳終遠 二首 其二</title>,<text>春盡關西客倦遊。誰將從事到淸州。霜添潘令雙蓬鬢。夢落玄眞一釣舟。故國煙花猶舊態。他鄕物色摠新愁。憑君且莫催歸思。暫爲佳人一笑留。</text>
<title>百祥樓。贈張萬里，朴悅之。二首。</title>,<text>年來星散各西東。此日高樓一笑同。莫逆交情猶似舊。如期霜鬢已成翁。波恬鏡面玻瓈碧。酒凸觥心琥珀紅。世事悠悠渾是夢。不妨隨處醉春風。</text>
<title>百祥樓。贈張萬里，朴悅之。二首。 其二</title>,<text>危樓百尺倚層空。千里湖山一望中。擧目可堪鄕國異。憑欄聊喜故人同。遙岑送翠排虛闥。弱柳和煙颺晩風。明日江南又分手。暮雲芳草恨無窮。</text>
<title>送亨伯赴三和</title>,<text>宦情秋思共悽悽。此日那堪又解携。渺渺歸程連漢北。悠悠別夢到關西。從知枳棘非棲鳳。姑把牛刀試割鷄。早晩趨庭當一訪。淸樽梅閣醉如泥。</text>
<title>送申敬叔巡按北道</title>,<text>秋來多病易傷情。況復關河送子行。歲暮嚴程餘萬里。霜添愁鬢幾千莖。陰山雪暗胡笳動。孤館燈殘客夢驚。此夜相思應倍苦。一天寒月兩鄕明。</text>
<title>再次前韻</title>,<text>年來頭白不貪名。魂夢何曾到邇英。已向浮休觀物理。那因貴賤歎交情。山容雨過螺鬟媚。浦口潮通鏡面平。燕坐燒香虛閣靜。亂蟬高樹晩涼生。</text>
<title>復用月峯過狼子山韻</title>,<text>萬里浮槎朝玉京。三更旅枕夢初驚。香殘小帳微涼透。露洗長空霽月明。獨坐可堪思故國。一樽無賴破愁城。鷄鳴又向遼陽去。迢遞關山信馬行。</text>
<title>次月峯過駐蹕山有感</title>,<text>大野茫茫混八紘。雲邊何處是蓬瀛。行人欲問貞觀事。道上惟逢浙右兵。往迹卽今如過鳥。山形依舊繞荒城。斜陽立馬空搔首。畫角多情送一聲。</text>
<title>次月峯鞍山逢東征浙兵韻</title>,<text>誰將雄劍斬長鯨。空使王師老遠征。觸熱不愁來絶國。逢人猶復問前程。艱關豈識從軍樂。慷慨應羞與賊生。此去明知成月捷。秋來傾耳佇歡聲。</text>
<title>發海州</title>,<text>海州城外戒征輈。鶴野漫漫道苦脩。幾處郵亭空費日。明朝衰鬢又逢秋。靑烽絶塞閑宵柝。綠樹連雲擁酒樓。安得移家此中老。太平煙月恣優游。</text>
<title>次月峯題董都督一元鎭武大捷碑</title>,<text>平生所學是龍韜。一劍纔揮虜陣鏖。遼塞至今塵不起。邊民從此枕常高。功方衛霍斯爲大。名較關張定孰豪。殊績炳然垂琬琰。喜看螭首聳林皐。</text>
<title>題壯鎭堡城外關王廟</title>,<text>關王死去已千春。處處祠堂像設新。壯志未能扶漢室。英魂猶復佑眞人。靑龍赤兔今安在。鳳眼蠶眉儼若神。赫赫精靈應不昧。願臨東土掃妖塵。</text>
<title>次月峯長城韻</title>,<text>連雲粉堞蜿如龍。限隔中華與北戎。橫截想居天下半。崢嶸應與岱山崇。興亡無賴城池壯。賓服惟看道德隆。固國不須徒設險。欲從閶闔獻愚衷。</text>
<title>次月峯山海關韻</title>,<text>萬雉高城氣勢雄。關門形勝與之同。逶迤控鎭陰山北。縹緲平臨瀚海東。鎖鑰只令朝暮啓。輪蹄不隔往來通。皇家制作多宏遠。千載華人荷聖功。</text>
<title>送申明遠歸金陵村莊</title>,<text>阮生身世哭途窮。飄泊殊方類轉蓬。涸轍厚霑仁者澤。綈袍深感古人風。元龍問舍初無是。巿虎成言本自空。客裏送君秋又晩。不禁歸思滿江東。</text>
<title>瀛海君母夫人挽</title>,<text>當年慘禍夢猶驚。血泣幽閨歲幾更。幸見麟兒成偉烈。光膺鸞誥慰餘生。八旬胡福人誰竝。三路雕軒世共榮。丹旐莫嫌湖海遠。延津龍劍喜相迎。</text>
<title>黃監司謹中挽</title>,<text>早厭紛囂脫世韁。歸來閑臥水雲鄕。一生榮宦黃粱夢。晩歲行藏綠野堂。有子有孫兼有壽。無憂無疾且無殃。人間福祿如君少。莫把浮休枉歎傷。</text>
<title>失題</title>,<text>元戎幕府揀才賢。自愧粃糠誤在前。韜略敢期能折禦。馳驅只欲效埃涓。烏號暫拂星流矢。龍匣初開劍吐蓮。莫道書生無處用。馳文猶可勒燕然。</text>
<title>李九畹挽</title>,<text>九畹淸芬我所欽。一生蘭契托知音。十年臥病醫無術。萬事傷心淚不禁。門掩小庭蒼蘚合。月臨虛幌素塵侵。人間此別成終古。他日冥班倘再尋。</text>
<title>節飮加餐。淸約律己。蚤夜無怠。敬爾使事。吾於仲實。非燕遊一朝之好也。故贈行不以頌而以規。此乃古人贈人以言之義也。楓溪。送關東方伯仲實令公之任。</title>,<text>我本永郞徒。物外恣幽討。朝遊萬瀑洞。暮戲鬱陵島。一落紅塵中。世事令人老。愁顏入曉鏡。兩鬢繁霜皓。長憶舊仙侶。日夜歸心惱。昨宵溪堂夢。夢踏鳴沙道。今日送君去。悠悠我懷抱。歷歷群仙府。行行幾時到。洛山海月圓。長安秋色早。蘭舟載紅粧。千古風流好。當年老安期。見君應驚倒。四仙有古亭。高躅今誰蹈。丹書綠苔沒。爲我煩一掃。早晩訪舊遊。相期拾瑤草。</text>
<title>五오倫륜歌五오章쟝</title>,<text>어버이子息식이。하삼긴至지親친이라。父부母모곳아니면。이몸이이실소냐。烏오鳥됴도反반哺포니。父부母모孝효道도여라。右우父부子之지倫륜님군을셤기오。正졍길노引인導도야。鞠국躬궁盡진瘁야。죽은後후의마라라。가다가不불合합곳면。믈너간들엇더리。右우君군臣신之지倫륜夫부婦부라온거시。으로되여이셔。如여鼓고瑟슬琴금면。긔아니즐거오냐。그러코恭공敬경곳아니면。卽즉同동禽금獸슈리라。右우夫부婦부之지倫륜兄형弟뎨두몸이나。一일氣긔로화시니。人인間간의貴귀거시。이外외예잇가。갑주고못어들거。이가노라。右우長댱幼유之지倫륜벗을사괴오。처음의삼가야。날도곤나으니로여사괴여라。終죵始시허信신義의딕희여。久구而이敬경之지여라。右우朋붕友우之지倫륜</text>
<title>訓훈戒계子孫손歌가九구章쟝</title>,<text>이바아희들아。내말드러화라。어버이孝효道도고。어룬을恭공敬경야。一일生의孝효悌뎨닷가。어딘일홈어더라。의말니디말고。내몸을펴보아。허믈을끄티끄어딘올마라。내몸의온갓흉이시면。의말을니랴。사이되여이셔。용길로녀라。言언忠튱信신行篤독敬경을。念념慮녀의닛디마라。내몸이용티곳아니면。洞동內옌들니랴。말을삼가여。怒노호온제더아라。번을失실言언면。一일生의뉘웃브뇨。이中듕의조심거시。말인가노라。과홈마라。홈이害해만흐뇨。크면官관訟숑이오。젹으면羞슈辱욕이라。무일내몸을그녀。父부母모羞슈辱욕먹이리。그일몰나고。뉘우처다시마라。알고도면。내죵내그리라。眞진實실로허믈곳끄티면。어딘사되리라。貧빈賤쳔을슬허말고。富부貴귀불워마라。人인爵쟉곳닷그면。天쳔爵쟉이오니라。萬만事하만밋고。어딘일만여라。慾욕心심난다고。뭇일디마라。나니저셔도。이樣양子보니라。번을惡악名명을어드면。어믈노시리。일니러洗셰手슈고。父부母모긔問문安안고。左좌右우의뫼와이셔。恭공敬경야셤기오。餘여暇가의글화닑어。못밋여라。</text>
