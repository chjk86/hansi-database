<title>登廣遠樓</title>,<text>高閣憑風迥。閑登不待招。亂離餘舊賞。吟眺始今朝。雨洗靑山近。煙沈綠樹遙。翛然忘遠客。西日下長橋。</text>
<title>西京道中</title>,<text>牢落栽松院。凄涼南浦橋。江山如宿昔。臺館半焚燒。謾自悲興廢。憑誰破寂寥。東風知客意。吹送木蘭橈。</text>
<title>客夜記事</title>,<text>燈花悄悄閃風帷。夢罷窓。櫳缺月窺。陌上游人歸未盡。夜闌猶聽玉參差。</text>
<title>百祥樓</title>,<text>高樓架層霄。下有長江流。暇日扶我病。攀陟聊淹留。仰看香爐峯。紫翠雲外浮。何當理蠟屐。直躋最上頭。仙期若汗漫。黯然生羈愁。緬想獨徘徊。西日下簾鉤。人生無百歲。物役爲煩憂。名利亦徒爾。奈何不早休。行將畢王事。投紱歸巖幽。寄語鶴上人。肯許仍丹丘。</text>
<title>控江亭</title>,<text>江煙漠漠水悠悠。江上紅亭雨未休。歸雁豈能忘北去。落花偏自逐東流。謾吟王粲登樓恨。叵耐虞翻去國愁。萬里嚴程天共遠。雲邊何處是皇州。</text>
<title>定州道中</title>,<text>王程冉冉出西關。昨夜鄕園夢裏還。暖日羸驂行正苦。天邊何處定州山。</text>
<title>宣川</title>,<text>纔入宣川館。軒窓野望通。喬林藏畏景。高檻受長風。爽覺詩功進。慵拋酒聖中。坐看階藥爛。何似妓裙紅。</text>
<title>車輦館</title>,<text>暫借松陰臥。都忘畏日烘。翛然殘夢破。吹面有和風。</text>
<title>登箭門嶺</title>,<text>行登箭門嶺。斜日照前旌。萬里他鄕路。三年久客情。雲邊開大陸。波外隱關城。民吏多相識。慇懃滿路迎。</text>
<title>義州</title>,<text>暑日淸長簟。江煙濕遠林。拓窓今夜月。欹枕故人心。悄悄悲秦贅。寥寥動越吟。夜涼無客夢。非爲候蟲音。</text>
<title>渡江作</title>,<text>今日日之良。我車儼載脂。紛然冠蓋至。祖道江之湄。長波隘連舫。簫鼓中流悲。勸君須盡觴。親愛從此辭。前途杳何許。燕薊路逶遲。丈夫貴壯遊。兒女徒傷離。篙師起引棹。頃刻越川坻。回首古長城。暝靄沈垣埤。日落關塞黑。夜深徒旅飢。猶憐故鄕月。萬里來相隨。</text>
<title>頭關站</title>,<text>川流漭沆野蒼茫。古戍悲笳斷客腸。始覺塞城秋候早。夜深蛩韻已依床。</text>
<title>懷遠關</title>,<text>設鎭臺隍壯。防胡節制強。土風餘俠窟。民俗雜氈鄕。旅關人誰問。殊方歲漸涼。孤燈照無睡。候雁已南翔。</text>
<title>駐蹕山歌</title>,<text>蒼山如龍回斷麓。蜿蜒斗起臨平陸。何年萬乘勞遠征。往往行人拾遺鏃。喜功好大不足云。秦皇漢武俱驕君。區區蜂䘍亦有毒。鳴鏑忽犯玄衣軍。安市城頭鼓紞紞。英公黑麾沙塵暗。百疋賜絹徒勸忠。寧使蘇文驚破膽。坐令銀海帶箭傷。此說之傳亦荒唐。玆行雖得一仁貴。其奈人歌武媚娘。太子宮前銅馬咽。房州城中日如血。泉下阿𡡉亦有言。唐室之存僅一髮。</text>
<title>高平</title>,<text>大野通蒲類。長墻限槿原。風悲邊馬動。日落虜塵昏。未賦從軍樂。徒傷去國魂。哀笳數聲發。不夕掩譙門。</text>
<title>廣寧</title>,<text>都護曾開府。中丞更築壇。旌旗翻日暗。戈甲照霜寒。碣石瞻天近。開原拓地寬。皇圖憑此壯。貙虎尙桓桓。</text>
<title>壯鎭堡關王廟</title>,<text>門前古碣臥苔中。蕭颯叢林一畝宮。殿角幡幢明夕照。墻頭杉檜響凄風。丹靑畫壁雲雷壯。香火空堂鬼物雄。莫把紙錢招怨魄。杜鵑啼血野花紅。</text>
<title>入寧遠城記見</title>,<text>橫梢走馬驀長坡。年少相逢意氣多。笑脫羅衫沽美酒。倡樓留唱女郞歌。</text>
<title>杏山</title>,<text>遠客愁無睡。新涼入鬢絲。雁聲天外遠。蟲語夜深悲。勳業時將晩。漁樵計亦遲。起看河漢轉。曉角動城埤。</text>
<title>山海關</title>,<text>地理臨滄海。長垣接固原。關防嚴暴客。筦鑰壯重門。四野桑麻室。連營戊己屯。太平無戰伐。民物荷皇恩。</text>
<title>山海關 其二</title>,<text>絶塞開雄鎭。重關設巨防。治兵副都尉。留鑰職方郞。邑屋歌蕃曲。津橋稅浙商。遠人胡不樂。賖酒勸君嘗。</text>
<title>永平府</title>,<text>盧龍城裏日初曛。右北山頭結陣雲。共說單于來牧馬。漢家誰是李將軍。</text>
<title>夷齊廟。次使相韻。</title>,<text>像自何年設。風猶百代淸。誰知扣馬諫。亦出讓君情。殿宇丹靑煥。春秋薦祀明。灤河澄澈底。羞說渭川名。</text>
<title>薊州</title>,<text>向晩譙笳咽。翩翩探騎旋。山低天襯薊。野曠樹浮燕。漸覺皇居近。還敎客寢便。漁陽豪俠地。擊鼓尙鏜然。</text>
<title>通州</title>,<text>通州控帝州。轉餉此咽喉。廛市陳蕃貨。江橋集海舟。逢人皆越客。沽酒上津樓。游子空留聽。蕭蕭兩鬢秋。</text>
<title>帝都</title>,<text>帝都何巍巍。樓殿鬱雲虹。熾昌二百載。赫業何其雄。治風遍宇內。文物盛寰中。天子朝月朔。曉闢明光宮。鳴環集百辟。拂霧朝群公。仗引鉤陳轉。鐘鳴閶闔通。黼座擁矞雲。怳若日出東。遠人重譯至。萬里來觀風。庭實列貢篚。拜舞瞻重瞳。嗟爾箕封客。渥澤偏其洪。微禹吾其魚。感涕祝華崇。東海尙揚波。中丞受彤兮。願言宣九伐。終使除群兇。耕鑿再粒民。永頌吾皇功。</text>
<title>十五夜。使示以五言絶句七篇。用一年明月今宵多爲韻。仍奉和。</title>,<text>時序屬高秋。流年暗中失。賞月有佳篇。才情推第一。正値秋風節。金波漲滿天。夜闌偏皎潔。淸景最今年。浩彩流銀漢。寒輝漾玉京。嫦娥如欲語。轉作十分明。携影步中庭。寒光徹人骨。傳語李謫仙。把酒來問月。對酒惜淸景。愴然傷客心。古來人望月。何者到如今。故國亦明月。居人愁寂寥。應憐萬里客。天畔度今宵。北里姬彈瑟。東隣客按歌。吟詩酬勝景。月色爲誰多。</text>
<title>聞本國水兵統制元均及水使李億麒，崔湖渰死。</title>,<text>傳道扶桑寇。潛邀下瀨師。戈船俄渰水。都護摠輿屍。漢將能誅粤。周居恐邑岐。中宵坐垂涕。憂憤有誰知。</text>
<title>聞南原陷。楊元走還。</title>,<text>聞道龍城陷。將軍夜突圍。噬呑窮百濟。鋒銳逼王畿。骨肉知焉往。君臣定式微。鄕園豺虎窟。何處可言歸。</text>
<title>還到薊州。聞李副摠獲虜酋。</title>,<text>薊鎭壯關防。乘秋虜陣強。陰風霾大鹵。落日暗漁陽。戰色旌旗颯。軍聲鼓角颺。仍聞李飛將。新獲左賢王。</text>
<title>到山海關。聞楊經理直到京城。賊到稷山敗回。</title>,<text>聞說詩書將。長驅入漢都。兇鋒摧慰禮。祲妖霽扶餘。搶急千人廢。江渾萬馬趨。楡關傳月捷。可笑此行虛。</text>
<title>出關作</title>,<text>纔出雄關地便寒。朔風吹岸惠文冠。圖書滿篋行裝富。霜露侵衣客路難。吟興却隨歸興壯。宦情還共客情闌。鑑湖舊宅能依舊。慙愧幽期負釣竿。</text>
<title>閭陽</title>,<text>塞近秋防緊。途長客意厭。馬煩知日昃。鵰急覺風嚴。廢堡聞城角。荒廛辨酒帘。探詩自排悶。不害撚寒髥。</text>
<title>三岔河聞虜警。</title>,<text>萬馬擁雕戈。傳聞虜騎過。秋雲屯大漠。寒日落長河。廟算敎深入。天驕敢請和。平生請纓志。看劍獨悲歌。</text>
<title>海州衛記見</title>,<text>海州稱巨鎭。華屋耀朱甍。輦貨吳商萃。調粧趙女迎。樽開千日醞。盤薦五侯鯖。錦席羅紈綺。淸謳雜鼓笙。篆香籠髻馥。窓月映裙明。誰念東歸客。深秋獨愴情。</text>
<title>至遼東。見家書。</title>,<text>久客見鄕信。歡然如到家。君王猶在鎬。諸將正橫戈。杜老千金重。河橋一字多。唯憐萊婦病。客寓海西涯。</text>
<title>鎭江。望統軍亭。</title>,<text>隔江遙望統軍亭。如見情人眼忽靑。萬里歸來王事了。只添雙鬢更星星。</text>
<title>鎭山江道上偶吟</title>,<text>荒灣野水日暉暉。江上行人一騎歸。戰壘山山夷古堞。村閭處處倚空機。田園幾歲終投老。戎馬頻年未解圍。獨立西風雙涕淚。秋空白雁向南飛。</text>
<title>宿宣城</title>,<text>入夜宣城館。燒香坐寂寥。箏絃金雁轉。燈燼玉蟲飄。話別川程闊。懷歸客恨撩。更闌人未寐。星斗落西寮。</text>
<title>車輦卽事</title>,<text>西風吹葉滿池臺。倦客思鄕意轉哀。白酒未成千日醉。黃花應趁九秋開。高城落照鴉翻盡。絶塞新霜雁帶來。獨對寒松心語口。何時歸翦北山萊。</text>
<title>良策</title>,<text>空館夜超超。羅帷捲寂寥。初寒微霰集。永夜朔風驕。飄泊情長倦。譏讒骨已銷。關河信難越。天外絳河遙。</text>
<title>古津江詠柳</title>,<text>古津江畔柳。不似往年春。遠客如相識。攀條欲贈人。</text>
<title>義州</title>,<text>四載三來此。憑驩事不同。去留俱是客。顏鬢已成翁。塞黯江煙黑。宵長燭淚紅。悄然殘夢罷。簾幕五更風。</text>
<title>汝仁偶作 李再榮字汝仁。府尹選之庶子。擢魁第。見削。</title>,<text>重訪僑居意炯然。後堂簾幕散如煙。蘇郞絶嘆才情甚。底事風流減舊年。</text>
<title>戲用尹以述韻 尹繼善也。蓀谷云。四篇雖好。尙有瞿態。</title>,<text>蟾窟重攀第一枝。天香夜襲錦袍時。莫嫌上界多官府。還恨人間足別離。蓬島彩雲人去遠。玉河明月夢歸遲。幽期已托淸都客。不許劉晨卜得知。</text>
<title>戲用尹以述韻 尹繼善也。蓀谷云。四篇雖好。尙有瞿態。 其二</title>,<text>湖州密約在花枝。曾見繁英未折時。縱有芳心春爛熳。却憐詞客病支離。幽香晻藹傳風細。穠艶欹斜浥霧遲。好向玉欄移種穩。嬌姿寧許蝶尋知。</text>
<title>戲用尹以述韻 尹繼善也。蓀谷云。四篇雖好。尙有瞿態。 其三</title>,<text>髻重烏雲壓鳳枝。雙緺初記見裁時。瑤裙簇蝶光凌亂。瓊佩雕鸞彩陸離。舊夢關心朝起晏。新愁生頰曉粧遲。春牋六幅閑消息。只許文簫取次知。</text>
<title>戲用尹以述韻 尹繼善也。蓀谷云。四篇雖好。尙有瞿態。 其四</title>,<text>猩紅初着海棠枝。國色初酣卯酒時。嬌舌強圓緣妬寵。宿粧慵洗爲傷離。應同謝客移花早。不學韓郞折柳遲。從此繡帷深霧閤。彩雲消息沒人知。</text>
<title>幕府無事。用于鱗閣夜韻自遣。四首。</title>,<text>彩翰聊題恨。金錢豈卜懽。世情偏落莫。吾道日艱難。永夜星河暗。千山雨雪寒。短檠吾石友。來照古書看。</text>
<title>幕府無事。用于鱗閣夜韻自遣。四首。 其二</title>,<text>窮途非有恨。王事敢言勞。身世長漂梗。才名舊奪袍。夜遙燈焰短。霜重角聲高。誰道書生病。詩成氣自豪。</text>
<title>幕府無事。用于鱗閣夜韻自遣。四首。 其三</title>,<text>古國已千里。家書還懶裁。雲歸碧海去。雁渡長江來。風瑟宵偏韻。霜笳曉轉哀。殊方腸欲斷。淚盡望鄕臺。</text>
<title>幕府無事。用于鱗閣夜韻自遣。四首。 其四</title>,<text>歌催箏柱促。燈炤酒船淸。虛閣風威冷。高城斗柄橫。危道諳世味。久客見人情。敢負蕭郞意。東墻有宋生。</text>
<title>無題</title>,<text>一樹垂楊接粉墻。夜深攀過入西廂。移燈侍女紅欄外。小語低聲喚玉郞。</text>
<title>留別</title>,<text>此行何日更歸來。淚洒羅衫意轉哀。行到江南逢驛使。暗香先入嶺頭梅。</text>
<title>宿林畔村舍</title>,<text>茅店荒涼雪色寒。風帷低擧曉燈殘。誰知一枕蓬山夢。却有文簫駕彩鸞。</text>
<title>定州</title>,<text>此來無興愛良宵。萬里關山路正遙。錦瑟玉觴無意緖。燭花如淚背屛蕉。</text>
<title>守歲</title>,<text>舊歲隨更盡。新年趁曉來。光陰眞可惜。客子轉堪哀。寶瑟頻移柱。香醪正滃杯。明朝已三十。衰病兩相催</text>
<title>嘉平館。逢立春。</title>,<text>瑞光隨斗已東旋。佳氣蔥蔥遍八埏。東海息波兵已偃。爲君王頌屢豐年。</text>
<title>嘉平館。逢立春。 其二</title>,<text>淺斟瓊瓚勸黃流。拂曉眉山彩已浮。翦揷合歡羅勝子。却敎春意上釵頭。</text>
<title>肅寧人日</title>,<text>元日到人日。日日皆快晴。處處人語別。皆云時大平。我有數畝田。寄在於臨瀛。行當王事了。歸去耦而耕。</text>
<title>西京穀日</title>,<text>人日天晴穀日同。家家釃酒喜年豐。老人却祝汚邪滿。操一豚蹄拜社公。</text>
<title>黃叔正悼亡帖。用五峯韻。</title>,<text>天香未返玉梅魂。腸斷鸞簫午夜聞。忍向蘭房開繡篋。淚痕猶在石榴裙。</text>
<title>中和阻潦</title>,<text>積雨秋連日。平郊潦映空。行人愁利涉。舟楫信難通。野色孤煙外。江聲亂樹中。倚楹仍北望。天際有賓鴻。</text>
<title>平壤旅夜</title>,<text>夕霽天氣冷。間房來遠風。誰知今夜會。却有故人同。月射金蕉白。花依鳳蠟紅。鄕園望不極。消息碧雲中。</text>
<title>百祥樓</title>,<text>向晩憑高閣。風風起夕波。秋花石間早。霜氣水邊多。去國年將晏。傷時恨若何。悲吟臨海嶠。得句報羊何。</text>
<title>太定江作</title>,<text>驅馬涉長河。愁聞勞者歌。灘聲秋更駛。木葉晩還多。樹外江帆進。霜前塞雁過。今年再乘傳。不敢怨蹉跎。</text>
<title>新安</title>,<text>向夕笙歌散。燒香閉客房。關河孤雁迥。風雨一燈涼。雪入朱絃冷。花飄綵翰芳。人生貴懽笑。何地是吾鄕。</text>
<title>郭山東廂</title>,<text>錦席奏哀絲。胡姬復在玆。秋雲平海盡。暝色赴杯遲。見慣人情熟。驩終客意悲。寒巖桂花在。招隱有新詩。</text>
<title>向林畔道中作</title>,<text>宿莽連平野。蕭蕭露氣凄。雁來關塞北。人在浿江西。一騎孤城出。長亭落日低。荒郵行漸近。煙樹暮鴉啼。</text>
<title>渡鐵山江</title>,<text>落日臨古渡。西風人獨過。暝波南下疾。秋色北來多。徂歲已云盡。故園今若何。中流忽怊悵。江上有漁歌。</text>
<title>古津江</title>,<text>古郭秋砧動。江郊木葉飛。如何人獨去。不與雁同歸。日瘦煙纔合。霜濃草未晞。孤懷正憭慄。無處問寒衣。</text>
<title>義州</title>,<text>一歲重來此。慙看候吏迎。憑高聊暇日。眺遠且詩情。波外中原大。樽前渤澥平。留連待初月。衣袖露華淸。</text>
<title>大尹席。以病不赴。黃公璡字景美。官行禮判。</title>,<text>新亭高會似前年。病裏還嗟負此筵。向夜管絃遙鬧耳。使君應是柘枝顚。</text>
<title>話舊</title>,<text>爲雨爲雲似楚臺。夢中相見夢中廻。天香滿袖君知否。曾到蓬萊頂上來。</text>
<title>話舊 其二</title>,<text>六曲欄干壓小池。荷花荷葉隱簾帷。分明昨夜江南夢。只有吳姬錦瑟知。</text>
<title>旅懷</title>,<text>瑤絃一曲動文君。關塞蒼蒼日欲曛。落葉滿庭門早掩。雁聲偏向客中聞。</text>
<title>回至嘉平。主倅享以甘醴。金公輝繼輝之弟也</title>,<text>椰葉冷涵金掌露。蔗漿寒沁玉壺氷。泠然洗盡文園渴。遮莫相如病茂陵。</text>
<title>安州戲題</title>,<text>新粧宜面正含嬌。家在城南第二橋。明月滿樓人不見。桂花香裏獨吹簫。</text>
<title>從徐黃門。登浮碧樓幄房。</title>,<text>靑瑣仙郞玉雪標。丹臺閑躡白雲橋。玲瓏彩靄開銀闕。倘有姮娥弄紫簫。</text>
<title>從徐黃門。登浮碧樓幄房。 其二</title>,<text>晩霞光奪獸袍紅。詩興翩翩滿袖風。疑有仙人騎鶴至。玉笙吹徹五雲中。</text>
<title>松京謝四耐 卽安慶昌</title>,<text>逆旅相逢斜日時。古都風物入秋悲。勞生却被仙翁笑。三過開城不賦詩。</text>
<title>過圃隱舊宅歌</title>,<text>圃隱先生在麗末。忠節凜然不可奪。豈唯理學傳不傳。公在巖廊國幾活。神崇王氣五百終。金尺夜下壽康宮。公也垂伸不動色。隱若虎豹蹲深叢。善竹橋頭一腔血。名與西山竝崷崒。城邑南遷朝市空。遺祠香火猶芬苾。我從四耐尋宅基。頹垣野蔓生籬籬。山風蕭蕭落日黑。暝煙羃樹啼禽悲。悄然愴古抆我淚。仁者必祿天何醉。男兒一死固難逃。寧欲將身徇忠義。君不見三軍府裏羅釰鋩。忘君易嫡違天常。締構纔畢謝晦死。中橋暴死非人殃。</text>
<title>道中</title>,<text>雲山迢遞未歸人。烏帽三年沒馬塵。南去北來秋已晩。不堪殘日渡臨津。</text>
<title>海州</title>,<text>海西大都會。首陽爲雄藩。繚隍帶複塹。擊柝嚴重門。中藏萬家室。列肆若雲屯。日夕賓旅集。車馬何喧喧。自古稱難治。幹者方剸煩。近世苦數易。民吏瘦迎奔。廨宇草如積。盤皿半無存。客至多厭色。蔬糲充饔飧。況我佐幕者。其苦不可言。酸酒對腐臭。對之心煩冤。使旆幾時發。吾亦催吾軒。悵望故鄕路。日落秋雲屯。</text>
<title>小讌贈主牧 尹暻</title>,<text>晩敞芙蓉堂。淸凝燕寢香。一尊開北海。千騎下東方。山雨鏖殘暑。林風進夕涼。平生無劇飮。聊盡使君觴。</text>
<title>神光寺</title>,<text>宮殿麗巖腰。祥雲捧綺寮。檀施自公主。結構在前朝。地布黃金燦。臺騫碧漢遙。瑞毫三界絢。天樂六時調。欹側週廊巧。森羅像設喬。鴿驚風鐸翥。龍抱火珠跳。花雨霑瑤蓋。燈輪切絳霄。壯觀眞駭矚。幽賞暫停軺。蒲供陳淸淨。禪談慰寂寥。經函明貝葉。鍾梵殷山椒。苦海誠難涉。慈航未易招。還從舍利子。空界倘相邀。</text>
<title>題僧卷用西潭韻</title>,<text>松花茗葉進僧飡。愧把塵客對碧山。林月未圓蘿逕暗。岫雲初霽石樓寒。宦遊牢落秋將老。禪話留連夜向闌。却恨勞生長役役。白頭猶事馬蹄間。</text>
<title>金沙寺</title>,<text>寶地三天近。霞窓四面開。雲籠初月隱。潮帶晩風回。飛錫何時至。驂鸞不復來。披襟望蓬島。浮海興悠哉。</text>
<title>白沙汀</title>,<text>雪積廻灣淨。瓊鋪闊岸紆。銀河通玉府。瑤海湛氷壺。履迹行疑陷。松梢看似無。長歌答明月。吾是述郞徒。</text>
<title>阿郞浦</title>,<text>獨戍臨滄海。斜陽下擊臺。煙生孤嶼沒。風飽晩帆回。雲外靑齊近。波中日月開。層樓知蜃氣。彼固是蓬萊。</text>
<title>豐川道中</title>,<text>楓林如錦菊花黃。行到長亭已夕陽。客路不知時序晩。忽驚明日是重陽。</text>
<title>松禾重九逢雨</title>,<text>霜梨露蟹薦松醪。九日離心更鬱陶。風雨滿城人獨坐。菊花如笑未登高。</text>
<title>道中作</title>,<text>連林錦葉乍經霜。行入招提客興長。山下菊花堪泛酒。不妨留作兩重陽。</text>
<title>修證寺 二首</title>,<text>法像前朝設。房寮亂後修。捨施吾祖力。輪奐上人謀。愴古雲孫拜。模形寶簇留。從容瞻仿像。霜露滿松楸。</text>
<title>修證寺 二首 其二</title>,<text>暫借石房坐。蕭然淸我襟。雨催苔色潤。雲遏磬聲沈。世事眞如夢。空門豈住心。能令許玄度。投紱鎭長尋。</text>
<title>九月山檀君祠</title>,<text>立極唐堯際。神功靖海堧。祠宮依九月。香火逮千年。禹會塗山罷。箕封玉馬旋。東民報遺澤。歌舞鬧曾顚。</text>
<title>龍淵</title>,<text>深泓百丈黑灣環。中有神龍萬古蟠。下界年年多旱魃。急將雷雨洗炎寰。</text>
<title>望海菴</title>,<text>西峯蘭若試攀緣。杯視滄溟意豁然。萬里帆檣通上國。六時鍾梵動諸天。齊州隱約波濤外。蓬島微茫杖屨前。始覺壯遊窮宇宙。欲招笙鶴下群仙。</text>
<title>楊山</title>,<text>院落深沈夜泬寥。風簾殘燭閃金蕉。黃花錦石聊相伴。翠袖榴裙不用招。</text>
<title>楊山 其二</title>,<text>香浥紅錦膩曉粧。髻雲狼藉黛眉長。鴛鴦帳裏三更淚。翡翠簾前一夜霜。</text>
<title>小酌南墅</title>,<text>幕府聊偸暇。郊扉得暫過。開筵斟綠醑。留客看黃花。霜落山容瘦。天空月色多。哀箏絃欲絶。惆悵怨年華。</text>
<title>迎赦文。邀差員洪直長。小酌廣遠樓。名鸞祥。履祥之弟。</title>,<text>鳳綍從丹極。鸞書降紫雲。方隅涵帝澤。軒蓋奉宸文。解網欽殷祖。呼崇祝放勳。聖仁歡及物。淸賞喜逢君。綺榭留高集。仙寮謝俗氛。瓊筵鋪燕喜。霞醴酌氤氲。暝色沈山翠。初動動簟紋。歌聲傳密意。燭影照微醺。星斗當簷落。蕉香隔戶聞。年華催綠鬢。詼笑屬紅裙。永夜情還洽。明朝手忍分。關西一千里。回首泣離群。</text>
<title>黃州艶曲</title>,<text>上有正方山。下有簇錦溪。寧作倡家婦。莫作商人妻。商人江上去。八月以爲期。重陽今已過。酒熟爾何遲。花娥耽晝睡。鶴娥耽夜行。相逢連晝夜。何處見儂情。儂愛雙頭蓮。郞愛相思子。不如去浣紗。行人在溪水。夜登太虛樓。潛邀好門子。却有上尊來。誰人敎至此。璀璨成都錦。花間蛺蝶飛。與儂償一宿。裁作舞時衣。節使年年返。逢郞意更長。若無平壤妓。紈素可盈箱。半夜踰窓入。黃紬濃宿香。勸君莫打鴨。打鴨驚鴛鴦。</text>
<title>玉溜泉</title>,<text>玲瓏懸乳滴巖巓。色味芳香入口鮮。煎得瓊甌小團月。不須甁汲惠山泉。</text>
<title>平山山城</title>,<text>三韓先立國。四郡後疏疆。管鑰留都護。金湯紀職方。千年堪設險。萬雉尙緣岡。起廢誰區畫。訏謨自廟堂。</text>
<title>書懷</title>,<text>留滯周南客。凄涼宋玉才。浮榮眞是夢。世故莽相催。夜久釭花笑。天長塞雁哀。關東舊業盡。何地賦歸來。</text>
<title>分韻得山字 蓀谷及梧亭。來會寓邸。鄭時至亦至。四人以雪滿群山爲韻。</title>,<text>抱痾臥經旬。積雪埋柴關。詩老何方來。使我開愁顏。呼燈坐燠室。相對岸白綸。鄭子素脫洒。尹生亦淸閑。忘形劇笑談。良夜從闌珊。美酒壓霜膾。纖歌勸雲鬟。都忘客殊方。宛疑京洛間。寥落曙河轉。蒼茫初月彎。興極莫傷離。世路多險艱。人生處百歲。倏駕難久攀。形役豈久拘。終當謝塵寰。綠蘿有歸計。未幾遊東山。</text>
<title>除夕</title>,<text>中宵譙鼓報闐闐。斷送人間己亥年。爆竹頌楸無舊俗。按歌催瑟且華筵。功名不入持杯手。歲月從消擁被眠。莫笑明朝三十二。潘郞元已雪滿顚。</text>
<title>有懷 二</title>,<text>功名非我輩。書史且相親。泉壑待逋客。津梁誰故人。危途靑鬢換。舊業白雲貧。但自賦歸去。山中瑤草春。倦鳥何時集。孤雲且未還。浮名生白髮。歸計負靑山。日月消穿榻。乾坤入抱關。新詩不縛律。且以解愁顏。</text>
<title>以大祝祠宗廟</title>,<text>大享當秋孟。祠官集夜分。寢開香氣合。臚畢珮聲聞。鼓節傳朱鷺。柴煙漲矞雲。陳誠薦珪幣。元揆代明君。</text>
<title>仕長生殿</title>,<text>后德人咸戴。仙遊蹕忽升。東宮茹馬齒。聖主望昭陵。祕器黃腸湊。輪車素帟㬺。董功儀部務。感事涕垂膺。</text>
<title>九日</title>,<text>重陽佳節足長嗟。落帽風流羡孟嘉。寒雨滿城人悄悄。不堪籬下對黃花。</text>
<title>上陵作</title>,<text>靑烏集隴啓玄宮。幄帳初開覲上公。頭白省郞遷祕器。數行衰淚落霜風。</text>
<title>適陵所</title>,<text>悵望東陵道。嬴驂倦險艱。朔風吹曠野。大雪滿群山。供職元邦禮。陪祠亦從班。侵寒扈靈寢。其柰鬢毛斑。</text>
<title>戲題春帖</title>,<text>半生郞署歎窮途。願乞王喬葉縣鳧。從此有人來送我。今年方免鬼揶揄。</text>
<title>寓懷</title>,<text>泥塗抆拭荷明君。兩歲南宮寵渥芬。太白有詩寧泣鬼。相如無賦可凌雲。年光衮衮行將盡。世議嘵嘵不欲聞。春至草堂歸未得。山靈應已勒移文。</text>
<title>小桃</title>,<text>二月長安未覺春。墻頭忽有小桃顰。嫣然却向詩翁笑。如在天涯見故人。</text>
<title>送李子敏朝天 名安訥。容齋之曾孫。</title>,<text>平生李供奉。一代不數子。竝世亦云幸。敢云氣劘壘。丈夫輕遠別。壯觀從此始。明庭綴賀班。傾倒天下士。凄涼華表柱。淸絶灤河水。舊遊起遐想。送君情未已。</text>
<title>城東沈墅</title>,<text>煙景稱名墅。招邀有故人。綠楊煙外重。黃鳥席邊親。野飯雕胡米。山羹玉糝蓴。便便捫腹果。一矣見天眞。</text>
<title>僚友泛舟東湖晩歸</title>,<text>衝炎暫出漢江湄。忽有靑山入我詩。湖水正容靑雀舫。仙郞皆自白雲司。煙含落照低津樹。風引輕陰度酒巵。取樂却愁軒騎動。嚴城回首月如眉。</text>
<title>寄朴亞判年兄乞漕官 名東亮。字子龍。</title>,<text>銅章不到省郞家。聞道漕官已熟瓜。乞取繡衣湖海去。鳳笙臺下賞梅花。</text>
<title>自歎</title>,<text>南宮先生本癡絶。三十二歲頭已雪。尙嫌潘岳拜車塵。猶羨謝尙持繡鉞。纍纍若若屬何人。近前屢遭丞相嗔。欲向蓬山問笙鶴。王母未報桃花春。京師貴人皆識面。朱門峨峨不可見。就而乞郡如上天。弱水三千未淸淺。</text>
<title>以試士將向湖南。辭朝有作。</title>,<text>璽書朝下建章宮。驄馬翩翩豸繡紅。敢達天人如董相。祗慙詞賦擬揚雄。權仍漢郡掄方正。職是周官採國風。寄語湖南諸士子。何人健筆氣霏虹。</text>
<title>早發板橋院</title>,<text>星倌催發趁晨鍾。路出橋汀宿霧濃。春色暗回堤畔柳。日輪初湧馬前峯。平生翰墨才先退。淸世功名意轉慵。早晩辦身方外去。不妨人喚酒家傭。</text>
<title>自戲</title>,<text>承明夜直燭燃窓。曾草絲倫筆似杠。司馬漢廷誰曰兩。淮陰國士豈無雙。年來謗焰空銷骨。老去詩城豈受降。安得詞源傾峽水。滔滔千里注潘江。</text>
<title>早向天安</title>,<text>黃泥滑滑馬行遲。徒旅相攀莫怨咨。自有文章娛寂寞。肯於名位恨差池。人中懷璧元堪罪。暗裏投珠却見疑。此去不愁身更遠。梅花消息已南枝。</text>
<title>礪山逢尹止中 名毅立</title>,<text>珥筆承明直瑣闈。御香同襲侍臣衣。天囷照夜千艘集。繡服輝春四牡騑。深喜聯衾俱逆旅。不妨竝轡賞芳菲。江南萬里花將發。能憶金門對紫薇。</text>
<title>礪山逢尹止中 名毅立 其二</title>,<text>乘驄暫許外臺居。回首靑雲跡漸疏。時輩雖嘲逐貧賦。故人寧著絶交書。春來花鳥添離恨。老至林泉憶弊廬。却笑淸朝俱落拓。可容聯佩待公車。</text>
<title>全州</title>,<text>沛鄕湯沐國陪都。佳氣爲龍壯帝圖。鷄犬至今知邑里。風雲長爲護枌楡。時淸館宇曾巍煥。亂後山川尙鬱紆。南服雄藩稱第一。詞臣安得借銅符。</text>
<title>養眞堂 在泰仁</title>,<text>春陰漠漠映璿題。欹枕東廂已午鷄。風裊篆煙縈檻細。雨含山翠滴簾低。欄花解事迎人笑。谷鳥多情伴客啼。非有別懷魂更斷。故園今在渭橋西。</text>
<title>將向古長城</title>,<text>纔越蘆關境便佳。丰茸蘅杜被溪崖。辛夷糝蘂催春事。杜宇啼冤惱客懷。身外功名捐與奪。世間榮悴任安排。林泉有約吾將隱。肯待年侵始乞骸。</text>
<title>光州書事</title>,<text>鳳笙亭畔獨徘徊。宋玉無心賦楚臺。山鳥似迎佳客語。野梅如待故人來。愁侵衰鬢千莖雪。恨結柔腸一寸灰。公館漏闌廊月黑。曲欄深閤影枚枚。</text>
<title>綾陽試院。逢慶靈光 暹。具錦山 義剛 同入棘中。</title>,<text>連珠館裏駐輶輪。賴有風流兩玉人。考院喜他同試事。異方情幸聚交親。霜臺執簡瞻前日。玉署橫經仰後塵。暫輟仙班勞出牧。聖君元軫嶠南民。</text>
<title>曉坐試院</title>,<text>晨燎煇煌列棘分。白袍庭下立如雲。龍淵欲霽豐城氣。駿骨誰空驥北群。爭詑彎弧來破的。幾人劘壘可嘗軍。春官飮墨腸曾飽。多愧今朝典校文。</text>
<title>出榜日飮中解諸生作</title>,<text>仙籍初開淡墨渾。風雷三級躍龍門。肯容懷璞重傷刖。却恐遺珠更抱冤。蟾窟路通餘一桂。鹿鳴歌奏有朋樽。臨觴自爲諸生祝。素念元來不飽溫。</text>
<title>寓邸漫書</title>,<text>春色何如畫省看。輕陰漠漠杏花寒。病遭杯酒先心怯。老讀詩書亦興闌。冠在欲從神武掛。身強寧懾惠文彈。浮沈且玩人間世。昭代投簪却是難。</text>
<title>寓邸漫書 其二</title>,<text>淸明節物已闌珊。落盡園紅滿地斑。天外宿雲兜率院。夢中芳草洛迦山。輕寒悄悄春侵幕。小雨愔愔晝掩關。自拳斑簾聊北望。遠岑煙際點螺鬟。</text>
<title>崔正言家小酌 名弘載字德輿和順人</title>,<text>昵伏靑蒲在昔年。主恩仍許賦歸田。逕開松菊堪終老。堂列盤筵雅好賢。風嚲晩花縈鳥語。雨留深竹濕茶煙。翛然半日拚淸賞。平地方知有上仙。</text>
<title>金靈光家戲題 名公喜。潤之子。</title>,<text>函谷西瞻紫氣遙。壽星敷彩朗彤霄。詩成疊璧投人爛。地勝千花擁檻嬌。珍饌海王輸俊味。瓊彝杭姥薦仙醪。桂香飄月蟾宮近。倘有蕭郞弄玉簫。</text>
<title>向南平道中</title>,<text>閑來擁傳踏平郊。野外村家盡覆茅。春晩岸花飄䔩䔩。雨晴沙鴨語咬咬。丘園此去宜投老。猿鶴年來奈絶交。拙宦自憐方執戟。可無人解子雲嘲。</text>
<title>南平客夜</title>,<text>趺腹酣眠擁復陶。南榮輸與月輪高。分無玉府新裁曲。詑有金宮舊賜袍。祥靄羃帷噴寶鴨。暖香滋露壓緗桃。蘧然一覺蓬萊夢。十幅霞牋染彩毫。</text>
<title>海陽記懷</title>,<text>荒庭寥落斷經過。盡日愔愔睡養痾。芳草可能侵履沒。綠陰如許上欄多。愁邊物色驚春盡。吟罷風懷奈老何。坐久忽聞黃鳥語。玲瓏如怨使君歌。</text>
<title>海陽記懷 其二</title>,<text>小院週廊日已斜。銀甌初瀹試新茶。點池菡萏將浮葉。經雨薔薇已發花。愁病每嬰人滯酒。韶光垂盡客思家。詩成自寫江淹恨。不比風流詠曉霞。</text>
<title>宴尹莊 南州富人</title>,<text>捧甌叉髻粉三行。蕉葉流霞勸客嘗。韋氏舊誇廚味好。石家今襲廁衣香。爐熏晻藹風褰幕。花霧霏微月轉廊。方識素封千戶等。世間何物是侯王。</text>
<title>潭陽雨夜</title>,<text>譙鍾入夜報鏗喤。繡被香濃夢忽驚。不害風流偸鳳髓。却嫌消渴望金莖。釭花的的開孤笑。簷竹蕭蕭送雨聲。錦帳曉寒人悄悄。曲欄絲柳有啼鸎。</text>
<title>昌平逢林子昇 名晩</title>,<text>殊方相見眼同靑。誰料南天有聚星。荀粲抱痾非縱酒。嵇康命駕爲忘形。終懷杖策游庠谷。莫戀聽歌讌水亭。得喪早知春夢耳。好從莊叟學遺經。</text>
<title>昌平逢林子昇 名晩 其二</title>,<text>承華夜直輟靑綾。養畀專城寵渥仍。惜別江郊曾握手。喜從山館更挑燈。須知通塞唯天在。不害聲名以吏稱。白首演綸非補衮。春來歸夢每江陵。</text>
<title>入東堂作</title>,<text>通才自古罕兼優。文體三場矧異流。涑水詞章非四六。江都文學只春秋。專門或可追轅伏。博習安能繼孔周。日下半庭蠶食葉。幾人雄猛奪頭籌。</text>
<title>長城別朴甥 名宗賢字正伯</title>,<text>悲歡共說十年心。強就花前對酒吟。厭向風塵爲敖吏。誰從山水賞淸音。天涯骨肉傷離緖。春後園林變夏陰。聚散悤悤來日短。忽驚危涕滿吾襟。</text>
<title>扶安。見閔尉仁佶。字叔正。武進士。仁伯之弟。</title>,<text>新城燕寢傑潭潭。寄睡風軒暫卸驂。大海雲平俄失島。邊山日出乍收嵐。佳人妙語詩初詠。都尉交情酒半酣。聽盡綠陰鸎百囀。綉屛高枕夢江南。</text>
<title>德恩館獨坐</title>,<text>遙山朝戶拱眉尖。屬眺南天敝畫簷。節序堂堂春已去。杯盤草草意還厭。煙籠嚲篠齊丹檻。風蹴飛花洒綉簾。萬里別懷裁不得。待看雲外吐瓊蟾。</text>
<title>渡錦江</title>,<text>雙艚畫舸靠危巖。倦倚紅舷雨脚𩁺。楚醴勸人傾羽𧣴。吳姬看客試蟬衫。煙沈下渚聞漁唱。風飽曾灘上海帆。却顧王程留不得。謾勞檣燕語喃喃。</text>
<title>留松京</title>,<text>故國遺墟在。荒城客子過。半千無王氣。百二有山河。落日村煙冷。餘寒野雪多。南樓一惆悵。弔古且長歌。</text>
<title>黃州道中</title>,<text>野店人煙小。江橋落日愁。誰憐千里客。今始到黃州。</text>
<title>平壤道中</title>,<text>匹馬西京道。東風倦客情。淸波容彩舫。斜日半層城。落拓笑前事。支離悲此行。長亭望不極。津樹暝煙生。</text>
<title>百祥樓</title>,<text>遠客愁無緖。登樓暫解顏。潮聲鳴薩水。嵐氣撲香山。驛路何時盡。鄕園只夢還。佳人知我恨。停酒唱陽關。</text>
<title>迎薰樓</title>,<text>絶域春寒重。高樓落日斜。佳人頻勸酒。客子正思家。曲岸餘殘雪。辛夷有早花。蒼蒼關塞黑。城樹已棲鴉。</text>
<title>板門嶺</title>,<text>箭括躋攀苦。塵沙損旅顏。逢人非舊識。何處是鄕關。積水兼天盡。孤雲帶雁還。微茫煙靄外。一點義州山。</text>
<title>冕服誥命頒勑禮罷有作</title>,<text>芝誥鸞廻錫寵光。桓圭衮冕備儀章。恩蒙再造仁偏洽。運屬重恢業更昌。旖旎龍亭排鼓吹。參差羽仗轉旗常。微臣獲覩聲容盛。歌頌何能罄贊揚。</text>
<title>送成則生茂長 名啓善</title>,<text>上念長沙郡。銅章付省郞。雙旌非謫宦。百里借循良。彩翟迎琴集。晴花拂綬香。空看五馬貴。西去笑吾忙。曾到長沙郡。溪亭坐晩涼。竹風吹帽冷。荷露滴衣香。俊味炰赬鯉。妖姬薦玉觴。仙遊已如夢。回首意茫茫。</text>
<title>訪子正於金吾任衮也</title>,<text>男兒官止執金吾。已覺聲名動漢都。郞署比來無輦過。馮郞頭白只窮途。</text>
<title>訪子正於金吾任衮也 其二</title>,<text>風鐸琅璫徼卒呼。皁衣朱杖匝庭隅。看君仕宦偏輝赫。黃紙書名却悔吾。</text>
<title>訪子正於金吾任衮也 其三</title>,<text>詩名少日許倫魁。晩直金吾豈稱才。能似漢家中尉豹。七言來和柏梁臺。</text>
<title>訪子正於金吾任衮也 其四</title>,<text>權埒中書在昔時。連宵歌管鬧西池。太平故事能依舊。只好沈痾問女醫。</text>
<title>省中</title>,<text>寓直騎曹已九遭。庭評兼讞更心勞。潘郞官拙身多病。不待西風見二毛。</text>
<title>省中 其二</title>,<text>庭燎煌煌皁卒喧。終宵棰榜聽呼冤。時從牘背開生路。可笑身爲獄吏尊。</text>
<title>騎省初秋</title>,<text>五載馬曹直。省郞何日遷。詩書負邊腹。霜雪滿馮顚。月色高河外。蛩吟斷砌邊。秋懷正蕭瑟。寒雁又南天。</text>
<title>出郊</title>,<text>秋熟郊原喜。歡聲遠近聞。家家傾白酒。處處割黃雲。可笑無田客。空書乞米文。城東借三畝。何日事耕耘。</text>
<title>得書</title>,<text>筽城佳會夢中逢。雙鯉初烹墨忽濃。指點小樓南陌上。瑣窓來聽五更鍾。</text>
<title>拜太僕有作</title>,<text>冀野掄材重。金臺荷寵殊。謹身思數馬。監牧愧攻駒。銜橜虞終在。祁招戒敢誣。何當策駑鈍。千里取長途。</text>
<title>冬雨</title>,<text>冬雨連旬苦。陰霏鬱不開。濺泥沾馬盡。奔潦漲街回。中壘占乖候。京房戒蟄雷。天心猶可見。實應乃消災。</text>
<title>戲答子正</title>,<text>病來厭作狹邪行。豈向揚州有薄情。纔出墨池眞善謔。蓬萊山上月初生。</text>
<title>偶懷</title>,<text>半生憂患鬢毛斑。厭向時流作好顏。混俗未堪師柳下。塡詞還恐逼花間。懸車欲逐桑楡晩。數馬猶淹供奉班。任被幕賓嘲小草。十年歸夢在東山。</text>
<title>小集叔正許</title>,<text>臘盡寒逾苦。更長燭漸微。歌淸傾玉酒。香動解羅衣。在世多貪病。徇名足是非。歡娛且今夕。遒歲劇如飛。</text>
<title>次而述見贈韻</title>,<text>官迹且微祿。詩名誰壯元。傷生戒荀粲。開閤任王敦。登岱心猶壯。游秦舌尙存。須憐同病客。重肯款柴門。</text>
<title>沈士訥家聞笛 名宗敏</title>,<text>料峭春寒襲綉帷。東風欲動小桃枝。雲窓霧閤深如海。猶把當時玉笛吹。</text>
<title>直內司</title>,<text>客臺縹緲壓鉤陳。持被連宵近紫宸。考牧漢家嚴太僕。演綸唐氏重詞臣。風淸浴殿晨鍾徹。雲擁蓬萊曉仗新。日出五花輝櫪上。圉人牽洗萬騏驎。</text>
<title>內司。次而述見贈韻。二</title>,<text>仙樹擁蓬萊。金門曙色開。相如纔賦客。方朔豈仙才。韻樂從空下。天香滿袖廻。公孫飭輿馬。來和柏梁臺。供世豈吾曹。潘郞已二毛。償金疑未釋。懷璧罪安逃。蹤迹彈冠少。風塵伏枕高。唯憐故人意。戀戀一綈袍。</text>
<title>用大陸擬古韻自釋</title>,<text>威鳳出丹山。翾翩整羽翰。乘暉飮玉水。戢羽揚淸瀾。眷彼阿閣巢。局促非我歡。所以中林士。丘壑唯心安。蘅林朝容與。芝田夕盤桓。逍遙可卒歲。不必峨其冠。抱玉枉哭楚。當門忌鋤蘭。夷世信難逢。去去策雲軒。申情寓知己。玆懷良可嘆。</text>
<title>贈人</title>,<text>洛下春將晩。天涯客未歸。朝來高閣上。庭樹有飛飛。春去人誰問。單居倍憶君。文園多病後。那有賦凌雲。</text>
<title>初夏省中作</title>,<text>田園蕪沒幾時歸。頭白人間官念微。寂寞上林春事盡。更看疏雨濕薔薇。</text>
<title>初夏省中作 其二</title>,<text>懕懕晝睡雨來初。一枕薰風殿閣餘。小吏莫催嘗午飯。夢中方食武昌魚。</text>
<title>省中遇雨</title>,<text>睡起高軒爽。遙空殷遠雷。疾風驅雨至。驚電漏雲回。泱漭奔流漲。離披宿莽摧。斜陽天忽捲。霽色滿蓬萊。</text>
<title>叔正樓</title>,<text>大地皆煩暑。危樓獨晩涼。閑持玉如意。高臥竹方床。露醑流瓊液。氷瓜嚼雪霜。胡姬舊相識。橫笛奏斜陽。</text>
<title>有作</title>,<text>廛樓燈黑漏更催。騎馬惺惺暗裏廻。斗柄漸移河漸沒。更携明月賞蓬箂。</text>
<title>有作 其二</title>,<text>竹花莫莫曲欄西。風動緗簾一桁低。向夜月明吹鐵笛。碧窓疑有彩鸞啼。</text>
<title>城南李亭</title>,<text>郭外秋涼早。郊西積雨晴。窓通荷氣冷。衣襲竹風淸。妙唱聽難盡。深杯惜未傾。興酣斜景落。金鑰下重城。</text>
<title>除春秋有感</title>,<text>投閑方欲乞江湖。金匱紬書更濫竽。丘壑風流吾豈敢。丹鉛讎勘歲將徂。壯遊未許追司馬。良史誰能繼董狐。碧海煙波三萬頃。釣竿何日拂珊瑚。</text>
<title>初出國門</title>,<text>疋馬都門道。淸秋海嶽遊。西風吹楚服。涼露泫吳鉤。敢有乘桴志。猶懷去國愁。層城一回首。雙闕五雲浮。</text>
<title>抱川道中</title>,<text>刈稻人歸郭。銜蘆雁下田。歲華行莫矣。客況轉凄然。遠岫斜呑日。孤村半帶煙。平生倦遊恨。容鬢近彫年。</text>
<title>金水潭正卿墅作 前妻娚矱也。同年司馬。</title>,<text>層嶂帶茅茨。煙蘿斂暝姿。誰知靜者意。不負故人期。日落巖泉媚。風生竹樹悲。東峯有初月。謝眺得新詩。</text>
<title>豐田驛</title>,<text>早霜初落雁呼群。天外遙岑起暝雲。日暮傍山投古驛。馬前紅葉正紛紛。</text>
<title>老客婦怨</title>,<text>東州城西寒日曛。寶蓋山高帶夕雲。皤然老嫗衣藍縷。迎客出屋開柴戶。自言京城老客婦。流離破產依客土。頃者倭奴陷洛陽。提携一子隨姑郞。重硏百舍竄窮谷。夜出求食晝潛伏。姑老得病郞負行。蹠穿峥山不遑息。是時天雨夜深黑。坑滑足酸顚不測。揮刀二賊從何來。闖暗躡蹤如相猜。怒刃劈脰脰四裂。子母幷命流冤血。我挈幼兒伏林藪。兒啼賊覺驅將去。只餘一身脫虎口。蒼黃不敢高聲語。明朝來視二骸遺。不辨姑屍與郞屍。烏鳶啄腸狗嚙骼。虆梩欲掩憑伊誰。辛勤掘得三尺窞。手拾殘骨閉幽坎。㷀㷀隻影終何歸。隣婦哀憐許相依。遂從店裏躬井臼。餽以殘飯衣弊衣。勞筋煎慮十二年。面黧髮禿腰脚頑。近者京城消息傳。孤兒賊中幸生還。投入宮家作蒼頭。餘帛在笥囷倉稠。娶婦作舍生計足。不念阿孃客他州。生兒成長不得力。念之中宵涕橫臆。我形已瘁兒已壯。縱使相逢詎相識。老身溝壑不足言。安得汝酒澆父墳。嗚呼何代無亂離。未若妾身之抱冤。</text>
<title>宿金城</title>,<text>縣郭依山樾。荒齋俯樹林。使君能館穀。行子有驩心。客久秋強半。談餘夜向深。風簾閃燈影。雨砌澁蟲音。玉膾絲絲斫。香醪細細斟。窮途一飽足。感激意難任。</text>
<title>通溝</title>,<text>度澗攀危逕。山腰棧閣分。孤村昏細雨。遠岫起寒雲。田父時相値。樵歌遠或聞。臨溪問茅店。煙樹已斜曛。</text>
<title>歡喜嶺</title>,<text>陟巘眺蓬萊。瓊峯四面開。蒼茫日月色。照耀金銀臺。高嘯千巖動。長風萬里來。王喬在何處。天外鶴飛回。</text>
<title>長安寺 此篇出謝一而傷徘</title>,<text>化城眺生臺。洞宮依崇岫。突兀騫鳳甍。參差列雲構。藻井倒垂蓮。虹梁屈承霤。纏龍覆金龕。伏猊蹲瑤甃。法像煥巍崇。鬼物紛決驟。玉毫絢彤霄。紺霞弄晴晝。貝葉當午翻。洪鍾候晨扣。旃檀妙香焚。闥婆天樂奏。珪幣萃捨施。人天極趨走。風齡遐賞違。玆遊壯觀富。探奇情始愜。討幽計方售。稽首不動尊。天眼非虛覯。空花捐起滅。正法無聲臭。洗心願歸依。燈燈在傳授。</text>
<title>長安寺壁李楨畫變像及山水歌</title>,<text>古來幾人能畫佛。道玄已仙公麟沒。東方最稱李將軍。其孫阿楨尤奇絶。長安粉壁深潭潭。楨也畫時年十三。元氣淋漓壁猶濕。日月照耀煙雲含。給孤獨園金布地。衹陀之林簷葍氣。亭亭彩暈射初暾。功德藏嚴不思議。諸天列侍趨龍神。衆香縹緲天樂陳。妙諦已囑舍利子。拈花微笑知何人。華鯨吼地鐵鳳舞。空外天花散如雨。寶座暫轉紫金山。奕奕兜羅爲誰豎。就中灌頂孰醍醐。白衣大士摩尼珠。瀾翻萬偈法螺舌。六趣盡度群魔誅。偉哉意匠信豪縱。細看毛髮森欲動。當其槃博役神功。千佛八部俱環拱。西廊煙雨盡糢糊。餘事更寫滄洲圖。郭煕春山韋偃樹。功與造化爭錙銖。吾聞台椽及摩詰。門元相國俱晩筆。妙年渲染最超倫。能幻紫摩秋毫末。楨乎楨乎抱才雄。盛名之下其途窮。對此令我氣颯爽。日落廣殿生長風。</text>
<title>十王百川洞</title>,<text>陰洞窺靚深。回川涉泱漭。線路仄峻崖。嵌壁環穹嶂。搜奇忘險艱。陟高勞偃仰。匯磵怒湍崩。拔地危峯上。斷硿屢改屐。傾巖費移杖。瀑流洒還空。石角森相向。蔥倩楓括交。晻靄霏煙漲。冥詮幸遐討。逸境留淸賞。勝景愜幽悁。玄悟快煩想。縣閬通絶港。喬蕭非遠響。謫籍尙通班。天梯或飛爽。芝車倘下來。一笑解世網。</text>
<title>靈源寺</title>,<text>螺宮高削翠芙蓉。日出金霏射牖濃。舍利舊藏多寶塔。沙彌猶扣下堂鍾。蓮花晝集聽經鳥。雲氣秋盤入洞龍。絶境偶拚人外賞。振衣仍陟望高峯。</text>
<title>從望高臺下。憩松羅菴。</title>,<text>躋險闖窽崖。臨幽憩潭洞。亂流屢褰裳。危杠僅移踵。牽藤幾投距。驀澗先賈勇。臺脣仰干霄。巖腹如側罋。滑蘚上玲瓏。深淵下濛澒。斷广跼還眩。鐵絙攀仍恐。進步澾魂愯。俯睨駭神竦。踰險心始豫。躋巓目方縱。衆壑瞰嶙峋。群巒拱巃嵸。冷風飛蘭林。天籟引韶鳳。傍隒得蓮宮。翔空抗虹棟。息倦抛隱囊。充飢列蒲供。興極反輕生。魄悸猶思痛。留戒後至徒。其思性命重。。</text>
<title>鳴淵</title>,<text>陰竇窺䆗窱。幽幽黮環灣。下有千歲虯。佶栗深處蟠。有時吐白氣。霏作煙漫漫。何時雷雨雨。飛上瑤臺端。</text>
<title>表訓寺</title>,<text>玲瓏金碧纈林端。廣殿無人夕磬殘。疑有龍天來洒掃。爐煙霏作矞雲盤。</text>
<title>表訓寺 其二</title>,<text>寺廢重新亦有緣。老師神力動諸天。珠宮忽湧蓮花地。想被曇無笑輾然。</text>
<title>正陽西樓</title>,<text>萬峯秋盡玉參差。笑倚西樓落日時。欲寫廬山眞面目。世間安有謫仙詞。</text>
<title>八角殿看畫佛</title>,<text>森嚴殿四壁。不知何時繢。儼然紫摩軀。彩毫光炯碎。龍天來走趨。幢蓋雜環佩。左右護法神。努眼耿相對。飛動颯精神。淋漓露情態。色昏意常新。妙法眞可愛。皆云吳道玄。來畫垂千載。道玄是貴臣。何緣遊海外。野言不足憑。信者實聵聵。雖曰非道玄。的在新羅代。物古藝亦殊。觀之自心快。莫較吳與羅。寶之毋欲壞。</text>
<title>開心臺</title>,<text>昨日正陽樓。仰睇萬玉巒。今朝開心臺。萬玉忽平看。地勢非陟高。何緣壓孱顏。蔥蔥衆香城。雲表排琅玕。霜酣晩楓染。赩奕被崖丹。浩歌望紫霄。若可靑天攀。仙人空中下。願借一白鸞。跨之橫八極。羡門同遊盤。百年亦掣電。何必勞塵寰。從玆拂衣去。去上蓬萊山。</text>
<title>詠桂樹</title>,<text>桂樹來南海。何年植此山。天香風處落。疑是月中攀。</text>
<title>待鶴</title>,<text>待鶴鶴不至。玄裳疑有無。西湖杳何許。吾是舊林逋。</text>
<title>宿正陽寺東廂</title>,<text>花宮隱映金芙蓉。闍梨起打二更鍾。試拓交窓一揮手。涼月湧上樓東峯。桂影婆娑白銀闕。千巖萬壑瓊瑤窟。天風翩翩吹我衣。飄然八極神橫逸。怳疑身世陟珍臺。浮丘仙人安在哉。不須鞭石橋滄海。</text>
<title>萬瀑洞</title>,<text>兩峽擘層崖。百川潰其中。噴流日澒洞。濺沫常溟濛。初驚蒼壁坼。飛出雙白龍。細看天罅破。倒掛萬玉虹。轟霆當晝起。亂石薄雷風。潭潭曲相瀦。咫尺跳波通。壯觀駴我心。韙哉造化功。康樂游石門。謫仙望爐峯。未知千載後。此境誰雌雄。</text>
<title>石上有楊蓬萊八大字 八大字。卽蓬萊楓岳元和洞天。</title>,<text>鬪龍拏爪岌相纏。石抉跳猊萬古鐫。不待大娘渾脫舞。已將神翰壓張顚。</text>
<title>普德窟</title>,<text>誰斸萬丈崖。憑虛構危觀。飛楹裊欲墜。一柱承其半。萬古撑不俄。直壓千尋岸。仰看霞甍張。翼翼騫霄漢。石磴恣攀緣。翩然腋生翰。莎房開士居。金碧最燦爛。刳木通幽泉。酌飮煩痾散。寄宿夜無眠。風松澎耳畔。</text>
<title>圓通寺</title>,<text>取徑獅子峯。得造圓通寺。藤刺罥我衣。香葛澾我履。催藍涉石湍。赤葉滿虛隧。雲日映喬林。嵐霏捲微吹。入門老僧迎。見我顏色喜。言從二兄游。探勝窮靈閟。出示軸中詩。讀之還拭淚。哀哀斷絃情。杳■看雲思。</text>
<title>火龍潭</title>,<text>深泓渟黛綠。俯瞰何幽幽。兩崖滑而仄。竦身難久留。其下毒龍蟠。霜葉不得投。游者愼跼足。毋爲龍所求。</text>
<title>摩訶衍</title>,<text>寶刹排雲上。珠宮奪日鮮。經函明貝葉。爐燼郁梅檀。僧自參禪坐。吾仍借榻眠。夜闌風籟發。笙鶴下三天。</text>
<title>白田菴</title>,<text>星門洞壑鬱蒼氛。俯視鴻濛一氣矄。地迥危巖低出日。天垂削壁斷歸雲。山通內外群峯集。川拆東西兩派分。菴內老禪方宴坐。笙簫不入耳中聞。</text>
<title>九井峯</title>,<text>內山白而巧。外山蒼而雄。巧若費人力。雄則眞天功。晨登九井峯。俯眺心眼通。兩山各有態。孰曰有汚隆。東暾已出谷。海霧含沖瀜。煙霞閃輝映。草樹明蔥蘢。衆壑爭起伏。如濤扇長風。嵌顚羅九泓。老蛟蟠其中。幾年移宅去。潛淵化爲龍。舊迹僧解說。尙辨蜿蜒蹤。濃靄變微雨。日午雲冥濛。咫尺毗盧頂。不許移吾筇。興闌下絶䜫。林梢露紺宮。頹然寄晝睡。夢入瑤臺空。</text>
<title>寂滅菴</title>,<text>金銀樓閣映香臺。俯視扶桑海一杯。素練倒垂千瀑落。玉虹橫矯百川廻。層崖怒拆雷霆鬪。巨壑平臨日月開。坐久瞑煙籠萬谷。幾時笙鶴降蓬萊。</text>
<title>朴達串</title>,<text>緣崖下邐迤。岑壑漸陰沍。回視所來逕。蒼蒼若天路。仰看空團團。日色礙兩岵。亂流駦矼奔。湍雷駛吼怒。滑隒頻跼足。尖巖或傷股。中川巨石騈。伏狻仍踞虎。森然來搏人。乍見心膽怖。斷谿幾猱緣。仄磴屢狼顧。艱難濟南岸。脅息汗如湑。到此愜幽期。都忘向來苦。</text>
<title>隱身臺</title>,<text>午登紫月菴。引頸勞北眇。已失內山容。若別佳人面。俄然大雲鋪。川谷皆無見。脚底驟風雨。階前閃雷電。不誣天柱遊。露葉尙見晛。阿香未息威。屛翳倏而捲。矯然萬玉虹。鐵璧飛流濺。謂作十二者。井觀豈知變。寄謝李靑蓮。廬峯不足羡。</text>
<title>兜率菴 有僧方精進</title>,<text>兜率知名寺。彌陀不動尊。歸依何老宿。宴息此山門。破衲懸苔壁。寒泉汲瓦盆。我來欲問法。合掌了無言。</text>
<title>成佛菴</title>,<text>深樹僧房小。層巒石路分。中宵初見日。滄海闊無雲。香氣諸天降。鍾聲下界聞。泠然人境外。不恨久離群。</text>
<title>佛頂臺</title>,<text>衆谷星門大。千巖佛頂尊。諸峯齊日觀。瀑布瀉天門。窅爾雲平壑。俄然海浴暾。坐來星斗滅。曙色動鷄園。</text>
<title>楡岾寺</title>,<text>金鍾法像月支來。傑構耽耽寶地開。八部龍神趨玉座。六時天樂動香臺。修齋尙祝光陵福。作記猶稱閔漬才。何事許詢根苦淺。却將衣鉢混塵埃。</text>
<title>山映樓 都事尹趌，集慶殿參奉盧勝來會。</title>,<text>赤葉驚秋晩。黃花似故園。盤筵羅郡餼。菘葍御僧飧。亞使知名早。齋郞宿契敦。偶然成勝集。落日瀲淸尊。</text>
<title>宿東檀寮</title>,<text>落葉千峯淨。秋雲一院陰。旅懷驚晏歲。淸賞爽煩襟。夜久龕燈影。霜濃塞雁音。不眠仍拓戶。星漢晩沈沈。</text>
<title>耕庫。別鄭生 斗源。仍下山。生深於丹學者</title>,<text>下山未一日。懷山如隔年。擬欲更攀陟。奈被塵網牽。迢迢故人去。去去洛陽川。客中復送客。我懷益悽然。十步九回首。五步三駐鞭。凝睇梵王宮。殿寮藏雲煙。悵望不可見。獨立涼風前。</text>
<title>百川橋</title>,<text>飛橋百尺跨林端。九月淸雷殷激湍。利涉何年誰建閣。來游今日我憑欄。霜淸巨壑奔流淨。風急層巒落木寒。惆悵壯時題柱志。半生嬴得鬢毛殘。</text>
<title>淸磵亭晝睡</title>,<text>楓岳曇無竭。金門老歲星。相逢雖恨晩。交契自忘形。暫別緣塵累。幽期屬暮齡。高亭殘午夢。天外萬峯靑。</text>
<title>雙成湖</title>,<text>竝海平海闊。沿流客棹輕。煙凝暮山紫。霜落夕波淸。槎路通銀漢。仙居近玉京。吹笙降王母。何許董雙成。</text>
<title>道中望洛山</title>,<text>香鑪散作族雲盤。彩暈長明積翠間。欲問洛迦禪寺宿。行人遙指五峯山。</text>
<title>宿洛山寺</title>,<text>重尋五峯寺。風景似前年。竹逕通秋屐。花臺起夕煙。歡迎羅衆衲。勝踐躡諸天。已悟無生思。蕭然淨俗緣。</text>
<title>府伯送酒妓 洪汝成也</title>,<text>明府多交誼。淸樽映翠鬟。還將泛海意。携妓在東山。</text>
<title>至沙村</title>,<text>行至沙村忽解顏。蛟山如待主人還。紅亭獨上天連海。我在蓬萊縹緲間。</text>
<title>湖亭</title>,<text>煙嵐交翠蕩湖光。細踏秋花入竹房。頭白八年重到此。畫船無意載紅粧。</text>
<title>到郡登化鶴樓</title>,<text>吏散空庭靜。登樓豁遠情。四山如拱揖。一水自紆縈。夕鳥迎人語。秋花盡意明。翛然多野趨。忘却擁雙旌。</text>
<title>與景武宿學仙堂 鄭象祖也。湖陰庶孫也。</title>,<text>故人能命駕。仍伴郡齋眠。寵辱驚今日。悲懽說舊年。天長霜雁怨。漏盡燭花偏。吏體吾方傲。滄洲憶釣船。</text>
<title>聽伯姬謳 閔希顏也。姬。昌城人。最善唱松江詞。</title>,<text>塞曲聲偏壯。胡姬貌更奇。淸音揚月苦。逸響度雲遲。凄絶思君曲。悲涼勸酒詞。留君歌至曙。遮莫斂愁眉。</text>
<title>寓懷</title>,<text>彭澤公田秫。河陽一縣花。歸來君自逸。拙官爾堪嗟。漉酒頭巾墊。趨塵手板斜。賢愚俱泯滅。黃綬豈吾誇。田畝略抛荒。人民半死亡。征徭仍聚斂。水旱更蟲蝗。政豈推高第。情還憶故鄕。空慙二千石。不逮漢循良。</text>
<title>試士回到楊山作</title>,<text>棘撤催歸騎。楊州暫解顏。使君斟綠醞。淸樂動雲鬟。挑燭香凝帳。掀簾雪滿山。歡娛不知竟。良夜已闌珊。</text>
<title>因軍務曉渡海。至黃州記事。</title>,<text>說劍非能事。還勞府檄徵。侵星航積水。驅馬戰層氷。曉月風樓笛。寒天雪舫燈。宦遊吾自倦。世事負聾丞。</text>
<title>宿黃州</title>,<text>屛蕉隱映背蘭釭。瑟柱初張萬玉鏦。羔酒滿斟金帳暖。任他風雪撲寒窓。</text>
<title>宿瑞興人家</title>,<text>甌筍捧纖纖。龍團渴更添。天寒風拳幕。夜久月窺簷。山蹙文君錦。香熏賈氏簾。蓬山一千里。歸夢曉懨懨。</text>
<title>在郡夕作</title>,<text>靑煙一抹起官庖。麛卵熊蹯薦案肴。飽飯不容公事了。詩人應有素餐嘲。</text>
<title>懶翁來</title>,<text>客逐東風至。令余病欲蘇。能爲謝尙舞。自是高陽徒。事業餘椽筆。生涯付玉壺。微官亦何物。歸路在江湖。</text>
<title>初坐軒</title>,<text>客病經三月。危冠已二毛。淹留嗟汝拙。歸去是人豪。日氣融殘雪。春寒勒小桃。東風動歸興。湖海有漁舠。</text>
<title>安城館。逢釣城昆季。宗人也</title>,<text>客裏經寒食。春光柰老何。出門芳草遍。倚杖落花多。公子聯鑣防。佳人勸酒歌。莞然開一笑。足以慰蹉跎。</text>
<title>還郡</title>,<text>遠客驚春暮。登樓晩未回。風移輕雨去。山帶夕陽來。林鳥窺簾語。園桃映竹開。聊書道州考。吟眺日徘徊。</text>
<title>晨起</title>,<text>倦來吟倚曲欄東。春事如今一半空。小雨滿簾人悄悄。夕風吹擺數枝紅。</text>
<title>晨起 其二</title>,<text>鈴牒紛然積滿階。趨衙胥史鶩行排。頰間幸拄王猷笏。且看西山爽氣佳。</text>
<title>漫吟</title>,<text>睡罷高樓上。閑吟意轉慵。拳簾黃鳥語。憑檻綠陰濃。亂水通平野。孤煙羃遠峯。同心二三子。臨眺且從容。</text>
<title>送無爲歸山</title>,<text>猗歟丹霞子。早入不二門。訪我郡齋宿。嗒爾忘其言。累月淡無嗜。相伴老瓦盆。醉則輒高歌。起舞何翩翻。可惜英雄人。終老於山樊。迢迢九月山。雲裏開紺園。告歸忽振錫。去住何翛然。我自惜君去。竟夕情煩冤。平郊出班荊。黯然傷離魂。落照帶歸騎。孤煙生遠村。後期亦有無。聊盡林中樽。</text>
<title>汝仁來自西京</title>,<text>短簿翩翩至。能令客恨消。篇章敎點綴。池閣爲逍遙。晝讌芳醪薦。宵談畫燭燒。西京有消息。春恨董嬌嬈。</text>
<title>黃牧送二妓 朴東說說之同科壯元</title>,<text>海棠初睡酒方酣。葉葉羅裙染翠嵐。正是離人歸不得。請君重唱望江南。</text>
<title>黃牧送二妓 朴東說說之同科壯元 其二</title>,<text>玫瑰和雨落𩁺。日午輕颸透薄衫。寶瑟一彈驚睡燕。綉簾高處語呢喃。</text>
<title>沖天閣書</title>,<text>向晩登高閣。輕風動客衣。黃鸝替歌曲。紅藥殿芳菲。大野川流細。孤村樹色微。歸期負山友。身爲食言肥。</text>
<title>石峯來訪 韓景洪</title>,<text>四海石峯老。高風能起予。新篇彭澤句。逸翰右軍書。久下南州榻。方廻長者車。高樓觴詠地。薰吹動池蕖。秫釀初傾罋。肥牛更臠蹄。開筵珠閣上。扶醉畫欄西。浮世人間窄。高談物論齊。酣來却縱筆。醜石抉雙猊。</text>
<title>酌石峯于沖天閣</title>,<text>稽首禮金經。歐虞敢爾馨。杯觴聊潤筆。談唱卽忘形。白菓垂當檻。紅榴落滿庭。酒餘山雨歇。雲外遠山靑。</text>
<title>士常至 李元亨也</title>,<text>客自何方至。幽期不及春。微涼初捲暑。積雨更留人。興到詩千首。愁來酒幾巡。平生爾知我。歸思在鱸蓴。</text>
<title>聞石峯訃</title>,<text>摻別無多日。驚聞召玉樓。高名餘四海。大業且千秋。痛哭乾坤迥。哀歌日月愁。山陽笛中淚。不待過西州。</text>
<title>秋夜作</title>,<text>高閣夜沈沈。衰燈伴客吟。寒宵坐惆悵。風雨滿西林。</text>
<title>客夜</title>,<text>客夜人無睡。微霜枕簟寒。故林歸不得。新月共誰看。北里調砧急。西隣品笛殘。倚楹仍悵望。鳴雁在雲端。</text>
<title>贈李實之 春英</title>,<text>多病顏光祿。高歌李謫仙。風塵淹會合。日月老丹鉛。意氣誰強敵。文章且竝傳。耽耽多虎視。亦不廢千年。</text>
<title>贈李實之 春英 其二</title>,<text>草昧詞人起。聲華哲匠能。屬鞬俱上駟。劘壘孰先登。一世雖名拙。千秋可代興。笑他籬底鷃。焉識有搏鵬。</text>
<title>過而述宅</title>,<text>少年魁第負才華。炊黍功名足一嗟。應向海山高處住。不知蠻素落誰家。</text>
<title>又次實之回贈韻</title>,<text>媿我稱詞伯。憐君作酒仙。三緘宜結舌。一割肯採鉛。業待千秋壯。名難萬古傳。但存膠膝在。酬唱樂凋年。</text>
<title>又次實之回贈韻 其二</title>,<text>博學淮南富。通經子政能。金門遺官拙。玉牒僅名登。藝苑方衰運。文風屬中興。高才堪任重。擊水待翔鵬。</text>
<title>有作</title>,<text>多病人間許侍中。晩來猶戀廣寒宮。豈知明月西湖上。尙有紅梅怯曉風。</text>
<title>有作 其二</title>,<text>梨花庭院夜深深。春困撩衣不自禁。魚尾竹竿看自別。不須勞注白頭吟。</text>
<title>自嘲</title>,<text>春色滿長安。游人興未闌。攔街飛絮亂。霑袖落紅殘。玉笛宵爭品。金壺曉不乾。空憐病司馬。描得雪梅看。</text>
<title>戲人</title>,<text>游蜂不入小梁家。六幅濤牋染墨鴉。病後自憐春漸盡。借君亭館賞梨花。</text>
<title>讀空同集</title>,<text>北地才雄百代衰。漢庭司馬孰雄雌。明星去婦雖淸麗。看取滔滔萬廟碑。</text>
<title>讀大復集</title>,<text>才似王維亦大家。麗如崔灝更高華。舍人若出開天際。李杜齊名孰敢誇。</text>
<title>芳林</title>,<text>入峽春猶在。沿溪草正芳。歇鞍投古驛。欹枕借匡床。怪鳥多幽響。高花有曉香。勞生幾時息。雙鬢惜流光。</text>
<title>宿於富</title>,<text>作吏猶仙府。功名不恨遲。雲霄迎賜履。山海入褰帷。驛路飛花滿。山村暝靄滋。郵人皆舊識。來慰勸深巵。</text>
<title>大嶺</title>,<text>五日行危棧。今朝出大關。弊廬俄在眼。遠客忽開顏。鉅野諸峯底。長天積水間。微茫煙靄外。一點四明山。</text>
<title>宿叔變家 族人權宇經</title>,<text>更借東房宿。歡娛似昔年。當階紅藥重。亞檻綠槐偏。傲吏非凡骨。名區有宿緣。時淸供坐嘯。不敢比梅仙。</text>
<title>宿叔變家 族人權宇經 其二</title>,<text>紫綬新恩重。靑雲拙宦遲。仍飛葉縣舃。來醉習家池。日映千花暝。風生萬竹悲。彩毫才告盡。山雨更催詩。</text>
<title>宿羽溪。族人金同知𡊡。携盒來慰。</title>,<text>古縣人誰在。頹軒我獨過。槐根出墻下。山色入樓多。細斫琴高鯉。仍炰逸少鵝。同知善看客。一飽一吟哦。</text>
<title>初到府有感</title>,<text>先子分符此府辰。如今四十五回春。重尋往事人誰在。欲訪曾遊跡已陳。嗣世箕裘慙肯搆。律身氷蘗豈碯磷。只遵家訓期毋墜。敢冀名參漢吏循。</text>
<title>初到府有感 其二</title>,<text>吏民爭稱察省編。道左豐碑尙屹然。盤錯未終剸利器。玉樓何遽會群仙。風流自恨潘懷乏。淸卲誰攀樂令賢。怛腹但令遵畫諾。眞珠元是我靑氈。</text>
<title>初到府有感 其三</title>,<text>憶在甲辰三月時。暫携桃葉尋安期。煙花含膩樓臺晩。羅綺鬪嬌簫鼓悲。浮生倏忽人已去。世故糾紛吾亦衰。獨上危軒弔前事。夕陽隣笛爲誰吹。</text>
<title>端陽日</title>,<text>端陽令節是天中。艾葉蒲花薦紫宮。客在異鄕懽緖少。秋千虛搭畫欄東。</text>
<title>西軒</title>,<text>揮牒日纔午。綠陰鳴筍輿。林霏含雨重。樓影落江虛。境靜忘塵事。心閑卽廣居。優游堪卒歲。未覺宦情疏。</text>
<title>偶吟</title>,<text>濃陰成夏景。雨氣釀輕寒。客子正多感。異鄕誰共歡。天涯明月滿。海上碧雲漫。獨抱單居恨。傷心空凭欄。</text>
<title>夢二子詩</title>,<text>李侯富詞源。屈注天潢流。抱才困泥塗。奄爾赴玉樓。中宵夢見之。若敍平生遊。依然論文地。奮髥無千秋。魂來滄海闊。魂去室悠悠。感念絶絃賞。危涕浩難收。</text>
<title>夢二子詩 其二</title>,<text>平生李龍眠。匪賞藝通神。胡天奪之亟。使我懷苦辛。生死因一理。譬之屈而伸。昭昭夢中語。已喜返其眞。海山殘月曉。層雲蔽高旻。遙瞻鶴背蹤。縹緲蟠桃春。</text>
<title>寓東廂作</title>,<text>吏道誰云迫。俗淳誠易治。日晏鈴牒稀。了事亦非癡。東廂寬且靚。左右樹稗梨。繁陰正婆娑。櫺牖來輕颸。展席凭烏凳。足以寧吾疲。平生坐書淫。五車行輒隨。發篋揷滿架。披讀以自嬉。韓書掛北窓。李畫張東楣。其人骨已朽。撫迹還嗟咨。賞玩恣適意。聊以待六朞。投閑眞微分。敢忘蒙恩私。所虞政多裨。仁澤未普施。有羞羅方丈。田畝有飢羸。感念顏益厚。尸素庶逭譏。孰爲後來者。幸勿嗤吾詩。</text>
<title>卽事</title>,<text>雨餘晴漲沒廻汀。一帶茶煙颺竹靑。斜日在簾人吏散。紙窓明處讀黃庭。</text>
<title>卽事 其二</title>,<text>晩煙籠竹弄輕陰。詩興翩翩不自禁。手拍闌干仍縱筆。吏胥爭聽使君吟。</text>
<title>聞罷官作 二</title>,<text>久讀修多敎。因無所住心。周妻猶未遣。何肉更難禁。已分靑雲隔。寧愁白簡侵。人生且安命。歸夢尙祗林。</text>
<title>聞罷官作 二 其二</title>,<text>禮敎寧拘放。浮沈只任情。君須用君法。吾自達吾生。親友來相慰。妻孥意不平。歡然若有得。李杜幸齊名。</text>
<title>敍拜內資有感</title>,<text>世議如沙射。君恩若海寬。經旬頒敍命。滿月復原官。趁曉排天醞。趨朝薦御餐。敢辭親袒割。臣職在當安。</text>
<title>蘇亭</title>,<text>明珠十斛亂跳荷。知是天孫夕洗車。坐久暝煙生竹樹。翛然如到子猷家。</text>
<title>蘇亭 其二</title>,<text>蒲桃引蔓露含秋。馬乳離離玉液流。莫乞 音氣 茂陵消渴客。好醅春酒博涼州。</text>
<title>夕</title>,<text>菊砌寒芳動。苽畦白露繁。閑情瘦卯酒。歸夢惱丘園。暝色浮雙闕。昏鍾徹九門。城中舊遊地。車馬自喧喧。</text>
<title>乞洪陽不得。而子敏爲之。</title>,<text>洪州自古用詞臣。蘇鄭詩名最絶倫。墨綬今朝歸子敏。謏才元是不如人。</text>
<title>夕會</title>,<text>閑亭偏與早涼宜。千柄紅蕖擁小池。疏月夕低鳷鵲觀。瑤琴秋緊鳳凰絲。韶光荏苒年將晏。衰病侵尋意轉悲。酒興漸闌人欲散。勸君重唱夜深詞。</text>
<title>自戲</title>,<text>小少負才名。明珠耀上京。浮榮消命薄。狂態受人輕。玉樹風前皎。金莖渴後淸。歲時淹索米。歸夢在東瀛。</text>
<title>自戲 其二</title>,<text>輝映鳳凰毛。彤墀奪錦袍。衣香荀令馥。雅詠洛生高。漫擲河陽橘。曾偸厭次桃。秋霜今入鬢。移病閉門牢。</text>
<title>義昌邸晩詠 王子爲兄贅者</title>,<text>重簾隱映日西斜。小院回廊曲曲遮。疑是趙昌新畫就。竹間雙雀坐秋花。</text>
<title>貴家</title>,<text>繡障裁瓊莢。羅茵帖錦花。炙笙金葉鳳。溫酒玉彝霞。鬪筯銀魚動。穿簾練鵲斜。嚴城暮鍾徹。塵擁七香車。</text>
<title>飮新茶</title>,<text>新劈龍團粟粒鋪。品佳能似密雲無。依然雪水閑風味。遮莫諸滄號酪奴。</text>
<title>飮新茶 其二</title>,<text>消渴能呑七椀無。屛除煩痞勝醍醐。湖南採摘嘗偏美。從此天池▣僕奴。</text>
<title>讀徐迪功集</title>,<text>中原何李幟詞場。江左徐郞亦雁行。應似開天推李杜。淸高還有孟襄陽。</text>
<title>夢見洪裕孫作</title>,<text>眉覆額眼爛電。鼻如崇嶽當頳面。褐衣不帶脚不襪。飄然而來夢中見。漆園豫章孰爲儔。東方先生差足仇。寒溪山頂紫雲暗。應有丹梯上上頭。</text>
<title>梁子漸來訪 慶遇文科能文章</title>,<text>僻巷無輪鞅。蕭然却掃時。歲寒霜覆地。夜久月當墀。沈約非多病。梁鴻自五噫。相逢且高詠。世事正堪悲。</text>
<title>讀滄溟集</title>,<text>晨霞初絢閬風明。天半蛾眉積雪晴。試向漢庭司馬道。幾人能壓濟南生。</text>
<title>讀弇州四部稿</title>,<text>誰作中原二子看。晩來江左獨登壇。東南大海汪洋地。詑有回風起紫瀾。</text>
<title>自釋</title>,<text>慙媿爽鳩氏。爰書心枉勞。平反推定國。姦究懾咎陶。東海孤雲晩。西山爽氣高。前驅謾呵喝。何似一漁舠。</text>
<title>夜坐</title>,<text>風篁徐韻夜凄凄。夢罷西楹月已低。挑得殘燈讀書史。暮年相伴宋窓鷄。</text>
<title>喜持世中第 趙緯韓</title>,<text>詞賦推揚馬。天人達誼舒。蟾宮容一桂。金榜始高書。轉自詩名大。寧云劍術疏。前程且萬里。驅範且虛徐。</text>
<title>祀宣陵作 冬享</title>,<text>橫岡金粟鬱龍盤。佳氣蔥蔥擁石欄。禋祀最明周典禮。風雲長護漢衣冠。松楸御道迎神降。霜露宸情愴歲寒。聖德百年人尙說。拈香來奠感詞臣。</text>
<title>梧亭。寄大餠歌。</title>,<text>加林美稻白如玉。君家歲致三百斛。擣炊軟飯勝雕胡。甘滑流匕飡不足。君言此米最宜餠。洗浸寒泉經一宿。細舂霜杵納大甑。文火濃蒸候至熟。瓊膚滃拆十字香。芳臭氤氳盪廚屋。平昌石蜜甘勝蔗。東坪芹芽雜肥葍。飣以花粢薦佳客。象筯紛紜恣飽腹。大饅牢九不足嘗。今我饞涎垂口角。歸來詑向細君說。俄有叩門之女僕。方盤大笥陳中堂。雪糕燦然驚滿目。渾舍歡喜兒女顚。環坐大嚼如塡谷。今秋不登俸未給。盤中闌干堆苜蓿。得此今始▣兼食。何須方丈羅腐肉。感君恩重欲報君。吾有一語君試聞。君持此物造相門。相公嘗之亦感恩。高官厚祿可力致。終使餘澤流兒孫。君不見幸州相公柄天官。東隣雜果充朝飧。執杯之臂不曾折。朝自春坊夕薇垣。</text>
<title>酌錦溪所 宗人也</title>,<text>過臘初融雪。迎春欲放梅。誰知公子宅。却有詩郞來。雪膾飛犀筯。香醪漱玉杯。留連待佳月。城角暮吹哀。</text>
<title>監臘劑於驛樓</title>,<text>珍劑龍麝氣芬芳。擣就玄霜玉杵忙。終日煉丸看不足。女醫爭說指尖香。</text>
<title>監臘劑於驛樓 其二</title>,<text>少年慣上惠民堂。愛賞春蔥染腦香。白首相親惟藥餌。了無春興更尋芳。</text>
<title>以薦俎官享大廟</title>,<text>大祝三齋宿。今陞薦俎官。淸霜輝劍佩。斜日照衣冠。灌鬯元圭搢。登歌大呂讙。明禋知聖孝。佳氣破春寒。</text>
<title>寒食祀靖陵</title>,<text>薦祀當寒食。聲明走百神。天香五更雨。芳草二陵春。雲濕松楸暗。花迎劍履新。文園如渴令。倘是漢詞臣。</text>
<title>憶溟州</title>,<text>官轍風塵際。幽居嶺海東。客愁寒食後。花事雨聲中。軒冕猶牽我。煙霞豈負公。歸期尙綿邈。咄咄且書空。</text>
<title>禫日</title>,<text>別寢三年盡。宸情想倍恫。禫晨終大享。法駕返行宮。扈蹕班行麗。淸街鹵簿紅。都人瞻羽葆。仙樂奏皇風。</text>
<title>祔大廟日</title>,<text>合享遵周典。升祧薦祔儀。百靈朝劍舃。萬姓仰旌旗。卒爵嚴珪幣。登歌肅敔篪箎。恭瞻訖盛禮。煕運屬昌期。</text>
<title>病甚。憶持世，汝章。</title>,<text>攝身無術每罹災。醫曰陰虛勢殆哉。陳疏未蒙天語允。拜箋還怕日纔。雷陳未至情先愴。參朮何功命自催。但向生時容握手。不須勤策素車來。</text>
<title>余以病火動。不克燕行。竢譴巡軍。作長句贈奇獻甫以抒懷。</title>,<text>吾東文章天下聞。羅季始稱崔孤雲。益齋牧隱鳴麗末。降及我朝多絶群。二百年來俊民出。燦如象緯羅天闕。中間縱許湖蘇芝。毋奈劌刃遭磨鈌。手提旗鼓登將壇。蓀谷老人才尤傑。王孟高岑力未工。直與造化爭其功。神交早定權與李。屬鞬左右誰雌雄。幽燕沈鬱自年少。步波洛襪眞淸妙。縱有寶肆陳木鷄。</text>
<title>余以病火動。不克燕行。竢譴巡軍。作長句贈奇獻甫以抒懷。 其二</title>,<text>未免魚目混珠誚。鍾鏞在序迭唱酬。含宮咀徵鳴琅璆。晩得奇郞氣突兀。落章片語驚千秋。奇郞立身何骯髒。傲睨不肯在草莽。頃從吾儕角拳勇。吾儕三人力難當。上苞盧駱與崔李。下掩空同大復子。南宮不樂還水曹。何遜子瞻俱作是。未害從俗且浮沈。莫恨世上少知音。高文自足映千代。群兒謗滿從相從。余也歷落可笑人。不肯斂板拜車塵。是以時宰欲殺之。譴訶斥逐何紛繽。官則可奪氣肯奪。二豎雖強難我殺。金吾席稿汗沫肌。白簡生風足濯熱。平生文字結怨仇。諸姪爭勸且姑休。我自樂此不知惡。何物人間萬戶侯。長安閉門三日雨。涼風蕭蕭生竹樹。苦念奇郞胡不來。有酒徑欲持勸汝。可憐寂寞身後名。何補生前抱辛苦。但當寫詩盡千紙。吐盡胸中不平氣。奇郞見之當大笑。古來賢達皆如此。</text>
<title>志喜</title>,<text>聖德如天地。纔令褫帶還。官無身始快。事定意方閑。晩計存田里。幽期憶海山。秋風倘蘇病。長嘯出秦關。</text>
<title>放歌行。寄題申景升無盡亭。名晛</title>,<text>申侯堂堂身八尺。廣眉大顙髥如戟。少年豪氣欲凌雲。曾看一飮盡千石。佩符三邑亦奚益。江上故園今四壁。我昔三陟罷官歸。拏舟東來訪君宅。君時相看多懽顏。炊菰斫鯉無所慳。背指層广向余說。云我新營屋數間。暈甍未瓦地榛管。抗檻不許人躋攀。手持李敍屬余和。欲其彩筆輝江山。願需他日工斷手。來凭危欄攪奇秀。品題湖色與山光。然後題詩侈玆搆。豈知官轍南北走。四換歲籥猶未售。分留物色先屬誰。石洲詩翁吾石友。想其雄飮罄壺觴。哦詩江樓江撼床。擺弄明月頡霞佩。令我聞之喜欲狂。我病閉門如遁藏。雖有勝境難相羊。侯來慰我亟呼酒。林吹繞榻生微涼。胡姬琵琶歌一曲。侯醉起舞山頹玉。莫嗔許子不賦詩。留待出郭馳遠矚。人生行樂苦不足。歲月幾何來日促。便將散髮棹扁舟。從爾江皐返初服。大拓軒窓足蹋波。收拾絶景窮婆娑。驪珠萬斛倒蛟室。一斗百篇如懸河。李白小兒眞幺麽。崔家司勳莫長哦。君當此時亦浩歌。天地萬物如吾何。</text>
<title>前五子詩 石洲云五篇俱勁悍泬寥</title>,<text>吾宗固神秀。老兄尤俊拔。藝林期立幟。詞壘已戒轄。縱近號秋蟲。纔免祭魚獺。翦驥閡一鳴。抱玉質三刖。推敲捐白戰。羅貫極靑殺。阮鮑當雁行。揚馬庶燕頡。天眼辨楚菌。恒觀比稿秸。自保千古希。任遭一時軋。我生賴壎篪。群咻恣嘲哳。遙睇九萬鵬。逸翮寧長鎩。</text>
<title>前五子詩 石洲云五篇俱勁悍泬寥 其二</title>,<text>髥翁誠國器。廟肆薦周鼎。致身自靑雲。珠玉豈無脛。平生攻古文。奏刀經肯綮。詩歌陰，何流。牋誄岳，機騁。聲譽日翩翩。皐禽聽秋驚。雅契獨知心。義交鄙刎剄。收之衆毀中。恩與生我竝。山水把辨音。醍醐許灌頂。輸君借軒騰。推我守孤迥。康濟足餘波。江湖有煙艇。</text>
<title>前五子詩 石洲云五篇俱勁悍泬寥 其三</title>,<text>石洲天下士。其才寔王佐。抱負不肯施。甘爲窮谷餓。爲詩透天竅。絶唱有誰和。王孟合在後。顏謝亦虛左。戈鋋列電霜。珠玉霏咳唾。至今四十年。泥塗飽轗軻。平生膠漆義。略我風塵過。愈郊僅驅蛩。其敢曰雨大。時逢隻字警。心膽覺先破。素期在林泉。不決吾眞懦。</text>
<title>前五子詩 石洲云五篇俱勁悍泬寥 其四</title>,<text>東岳有奇操。禔躬德日悾。作詩踵其祖。沛若傾潘江。龍文百斛重。賁育力能扛。鄼侯功第一。北平才無雙。獨立援將抱。旗旛爭受降。吾輩縱銓古。有若巖泉瀧。敢以妙瑟唱。敵彼洪鍾撞。強秦恣睥睨。鄒魯安能邦。世人窺巨壑。欲測以罌缸。千秋有定論。改轍君毋愯。</text>
<title>前五子詩 石洲云五篇俱勁悍泬寥 其五</title>,<text>我愛藐丈夫。詞華自童丱。貫穿百家語。嗜之如芻豢。徵事徐陵優。多才陸機患。擊鉢未喩捷。映雪還嗤慢。組錦蹙鳳文。琢玉雕花瓣。璵璠價自高。俗賤爭嘲訕。詩壘値交鋒。吾爲君左袒。笑者任滿國。其實自難贗。下邑困桂玉。危途飽憂歎。寂寞同病客。天涯歲將晏。</text>
<title>奉送申同知 湜 出按江原道 字正叔。文科。</title>,<text>關東二十城。澄按屬時平。賜履紆宸念。掄才輟亞卿。疏封環渤海。行部指臨瀛。氣比蘇天潤。威先范輿淸。坐棠新化洽。騎竹舊童迎。湖月留仙舫。峯雲引使旌。北遊蓬島遍。高躅述郞幷。報政符輿望。尋眞愜素情。中和需作頌。煙閣待標名。會待丘瓜熟。腰龜倘代更。</text>
<title>閱樂 石洲云。諸篇俱皦勁峭麗。不類他作。寔爲絶唱。</title>,<text>漫調徐從大葉傳。雷頭忽拍拓枝顚。旋翻細案當筵奏。敎合花檀木五絃。</text>
<title>閱樂 石洲云。諸篇俱皦勁峭麗。不類他作。寔爲絶唱。 其二</title>,<text>摐摐絃索亮更深。側調初闌旋炙笙。袖拂舞頭牙板促。步虛當拍第三聲。</text>
<title>閱樂 石洲云。諸篇俱皦勁峭麗。不類他作。寔爲絶唱。 其三</title>,<text>琵琶初輥小涼州。捍發紅蠻壓臂鞲。素手轉關仍濩索。四絃頻抹綠腰頭。</text>
<title>閱樂 石洲云。諸篇俱皦勁峭麗。不類他作。寔爲絶唱。 其四</title>,<text>四童垂手對成行。硏綠花紅燦舞裳。彩袖半揎銅指鈸。曲頭初換响丁當。</text>
<title>閱樂 石洲云。諸篇俱皦勁峭麗。不類他作。寔爲絶唱。 其五</title>,<text>舁束腰鼓置中筵。輪得紅槌彩袖翩。催拍急簫謳井邑。八盤初轉響塡然。</text>
<title>閱樂 石洲云。諸篇俱皦勁峭麗。不類他作。寔爲絶唱。 其六</title>,<text>沈香山底碧蓮開。雙鶴翩翾去却回。跳出彩娥相對舞。繡衫將押處容來。</text>
<title>閱樂 石洲云。諸篇俱皦勁峭麗。不類他作。寔爲絶唱。 其七</title>,<text>紅門斜結綵橫樓。素手當中擲繡毬。驚着兩庭人喝采。向簾來謝奪頭籌。</text>
<title>閱樂 石洲云。諸篇俱皦勁峭麗。不類他作。寔爲絶唱。 其八</title>,<text>敎停雜部奏淸絲。側近襄州小管吹。曲徹彩雲流不得。大娘初唱鷓鴣詞。</text>
<title>後五子詩 石洲云。比諸前五子詩。亦號軒輊。序及詩一篇。失於兵火。一人未知爲誰。</title>,<text>時望善談詩。徹曉聲嘐嘐。淸或企襄陽。苦則如孟郊。搜奇思入妙。未免煩推敲。跨馬出覓酒。所至皆傾庖。醉扶行欄街。不卹兒童嘲。鄙夫早綰帶。有如漆投膠。峨洋貴賞音。世途皆利交。且以固詩社。尙口從讙呶。</text>
<title>後五子詩 石洲云。比諸前五子詩。亦號軒輊。序及詩一篇。失於兵火。一人未知爲誰。 其二</title>,<text>東吳有機雲。君學最博洽。浩蕩極文工。森然有古法。瑩瑩鷿鵜膏。龍淵初出匣。屈賈壘初劘。班張陣新壓。嗤彼白挺徒。能攖水犀甲。吾遊季孟間。力薄身操鍤。賞其洞機鈐。詞盟許同歃。肯似諸葛公。雍容着顏袷。</text>
<title>後五子詩 石洲云。比諸前五子詩。亦號軒輊。序及詩一篇。失於兵火。一人未知爲誰。 其三</title>,<text>君是相公弟。癯然若寒品。少小力古詩。諷詠忘食寢。有時得眞味。如酌甘泉飮。大篇倏聘驥。小章燦摛錦。駱宋肩欲齊。何李舌還噤。窮途只索米。厚誼誰捐廩。同調善浮沈。知君吾最甚。數來可唱酬。乾坤容伏枕。</text>
<title>後五子詩 石洲云。比諸前五子詩。亦號軒輊。序及詩一篇。失於兵火。一人未知爲誰。 其四</title>,<text>西河敏絶倫。萬卷悉口誦。古文洞丘索。離騷踵屈宋。尤工騈驪辭。徐庾寧有種。徒誇上林賦。未第甘泉頌。中原析藏譜。百王剖紹統。洞曉極廣深。掌故行需用。劇論恣貫穿。明核吾當恐。交情指靑松。霜雪期相共。</text>
<title>奉送柳川韓相國出按咸鏡道</title>,<text>尙書初辭大執法。旋着武侯單白袷。盡付關北二十州。要試胸中十萬甲。王念北方豐沛鄕。比年孼虜恣蹈梁。千人百人纔擊刺。十城九城俱逋亡。以此戰守渠豈敢。髦倪實恐胡來噉。王恢縱詘馬邑謀。忠獻可寒西賊膽。制下西垣輿誦同。眼前久已無山戎。翥鶻團袍疊椹紫。明虹鏐帶園花紅。犀弓鐵鎧環精猛。直擣王庭熄邊警。殺氣霜凋蓋馬山。軍聲雷動先春嶺。佇看狐鼠攝威弧。留犁服匿爭來趨。若置臨邊三大鎭。何難解瓣五單于。安攘大計在劈畫。況是扶顚富籌策。刷恥終豎執平旗。勒功須鑱尹瓘石。我衣之華誰置憂。貂蟬自古出兜鍪。二十四考待追郭。萬八千戶行封留。野夫早識荊州面。人生安得長相見。北風吹髮日西沈。眼斷關雲淚如線。</text>
<title>讀邊華泉集</title>,<text>尙書詩好錦添花。沈宋高王爾莫誇。方信拓胡眞識者。淸高穠艶亦名家。</text>
<title>讀謝山人集</title>,<text>齊名二子藝通神。亦數宗臣與國倫。誰識中原馳上駟。屬鞬還有眇山人。</text>
<title>讀王奉常集</title>,<text>大海回風巨浪汹。群雄誰敵長王鋒。更看難弟能劘壘。不獨雲間有士龍。</text>
<title>讀徐天目，吳甔甀二集</title>,<text>川樓興趣本淸深。天目元稱正始音。看取徐吳敵王李。還同甫白許高岑。</text>
<title>哀桂娘 桂生扶安娼也。工詩解文。又善謳彈。性孤介不喜淫。余愛其才。交莫逆。雖淡笑狎處。不及於亂。故久而不衰。今聞其死。爲之一涕。作二律哀之。</title>,<text>妙句堪摛錦。淸歌解駐雲。偸桃來下界。竊藥去人群。燈暗芙蓉帳。香殘翡翠裙。明年小桃發。誰過薛濤墳。</text>
<title>哀桂娘 桂生扶安娼也。工詩解文。又善謳彈。性孤介不喜淫。余愛其才。交莫逆。雖淡笑狎處。不及於亂。故久而不衰。今聞其死。爲之一涕。作二律哀之。 其二</title>,<text>凄絶班姬扇。悲涼卓女琴。飄花空積恨。蓑蕙只傷心。蓬島雲無迹。滄溟月已沈。他年蘇小宅。殘柳不成陰。</text>
<title>寓直銀臺</title>,<text>鸞旗拂曉照蓬萊。戟衛宵嚴左掖開。三省侍臣從法駕。九門寒漏徹銀臺。分甘彭澤投官去。誰引安仁寓直來。終日曲房容坐嘯。皁衣傳語仗初廻。</text>
<title>觀樂學軌範有感</title>,<text>海東文物屬昌辰。廟樂初成考泗濱。雅俗雜陳迷正始。土匏交戛混韶鈞。洼淫縱未班夷沫。要眇安能感鬼神。焉得一夔調黍律。更聆疏越合天人。</text>
<title>有感</title>,<text>熏天謗毀極嘈嘈。禍福由人敢避逃。莫祝文昌生子罷。我家元有鳳凰毛。</text>
<title>有感 其二</title>,<text>平生景仰是先儒。持論寧同絶粒夫。發問早知深意在。敢遣諸子乞昭誣。</text>
<title>除羅州旋遞有感</title>,<text>湖南雄鎭錦官州。願佩銅章作邑侯。拔擢已知蒙睿澤。拜彈誰料出深仇。陷人帷箔非吾事。玩世緇黃寔自謀。獨對山寒成一笑。蓬萊歸隱敢夷猶。</text>
<title>憶持世</title>,<text>彎弧落石盡交知。機穽橫前勢阽危。爲我解紛惟弔詭。停雲其奈隔京師。</text>
<title>待命金吾有感</title>,<text>巡軍門外卸衣巾。一歲重來笑太頻。地獄天宮俱淨土。肯嫌徽纏在吾身。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。</title>,<text>幢節玲瓏劍佩高。案邊分立兩儀曹。元朝望闕崇呼罷。殿角春雲擁彩旄。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其2</title>,<text>節臨春享値齋晨。未許宮嬪近玉宸。當日尙衣排御服。蟒袍鞓帶一時新。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其3</title>,<text>淸韠三聲啓閤門。小輿晨出轉西垣。傳言駕幸延恩殿。想是櫻桃薦寢園。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其4</title>,<text>未明長信殿門開。宮女傳聲雀扇來。拂曉大家先問寢。五雲佳氣擁蓬萊。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其5</title>,<text>金泥盒子疊銀罍。舁向東朝步步催。麛卵豹胎排御膳。聖恩親自手調來。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其6</title>,<text>餘寒料峭透重茵。豹帳貂衾不覺春。長信夜來眠未穩。宮家親問女醫人。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其7</title>,<text>建春門外仗如雷。法府豐呈小宴開。花裏一班宮女出。兩宮初幸瑞蔥臺。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其8</title>,<text>春晩長秋屆誕辰。皇羅封進錦麒麟。上尊法席排前殿。花外韶鈞次第陳。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其9</title>,<text>勑賜羅紈燦九章。硃函包裹帶天香。共驩帝澤深如海。先請慈宮賞寵光。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其10</title>,<text>土宜封進在明朝。篚實離離列殿寮。一一品題經御手。黑麻霜苧勝鮫綃。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其11</title>,<text>文書監進在銀臺。符璽郞官趁曉來。擡出寶函當寢閤。中官親向御前開。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其12</title>,<text>平明拜表佩聲喧。香案前頭跪至尊。廣樂繡幢先引路。使臣擎出殿中門。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其13</title>,<text>親享宣尼鹵簿回。翠華先導桂花開。內人爭擁宮門見。文武新恩摠俊才。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其14</title>,<text>籖黃初貼篆紅鮮。玉鎭螺床近御前。椽燭半燒宮漏永。大家明日早開筵。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其15</title>,<text>御醞如霞瀲獸罍。傳宣左閤繡筵開。內庭當晝排銀燭。留待詞臣夜來對。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其16</title>,<text>三筆淋漓待兩銓。一枝抽得首陞遷。聖心謙讓知天命。造化安能敢避權。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其17</title>,<text>彤庭策士集鵷鸞。已報君王起整冠。武帳曉開銀燭爛。手開題目避人看。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其18</title>,<text>春堂閱武疊金鉦。戟衛森森彩仗明。宮女晩來簾隙覷。隔花遙聽打毬聲。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其19</title>,<text>裁斷文書積眼前。一時舁出閤門宣。金吾章奏當詳決。別把紅絲仔細纏。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其20</title>,<text>郊畿不雨已三旬。聖念憂勤避紫宸。特敎大官裁御膳。赤魚蝦醬減時新。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其21</title>,<text>澣衣革履再徑冬。常服寧容紵縞封。白髮尙宮知舊事。共言恭儉似仁宗。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其22</title>,<text>新縫貂帔掩烏紗。賜趁初寒寵渥加。直省從班當遍賚。就中先送大臣家。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其23</title>,<text>寒透重簾軫聖憂。翰林中使按牢囚。罪輕當決無敎凍。特勑金吾與爽鳩。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其24</title>,<text>江硯宣毫敞御床。閑揮飛白燦天章。燭前自草求言敎。非爲區區效墨皇。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其25</title>,<text>絳袍朝立殿中央。御諱親書祝紙芳。明日拜陵寒食節。禮房承旨出傳香。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其26</title>,<text>耽羅貢驥盡龍孫。噴玉千蹄內廏門。只擇乘黃三十疋。摠分環衛及諸屯。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其27</title>,<text>誕辰陳賀輟金鑾。閤外諸公只門安。供御馬裝頒法從。旋將明鎧給材官。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其28</title>,<text>苑中春接內宗親。鳳幄高張法酒陳。特許投壺仍貫革。帽花斜日燦金銀。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其29</title>,<text>璿系昭誣謁廟廻。百官環佩侍蓬萊。高竿日上金鷄舞。千歲聲從仗裏來。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其30</title>,<text>彤墀放仗已斜陽。敎輟珍羞賜玉堂。文武樓中書萬卷。御前終日爆芸香。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其31</title>,<text>看花春御玉華堂。親閱東湖朔啓章。饒得天顏開一笑。朔方初返誘衣郞。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其32</title>,<text>城南丞相侍書筵。猶着綿袍領已穿。終日大家嗟儉德。賜羅璀璨疊鞍韉。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其33</title>,<text>社壇祠畢報瓊籖。幄帳秋寒未卷簾。向曉闕門傳語至。六龍初駕鼓三嚴。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其34</title>,<text>苑外中官報婕妤。縣官觀稼駕肩輿。殿前盡日無宣召。譯得先朝內訓書。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其35</title>,<text>今朝私忌坐淸齋。章奏盈前未取裁。白板滿書公事進。連呼司謁鬧銀臺。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其36</title>,<text>祖宗功業在山河。二百年來喜止戈。王跡始基遺牒在。六宮爭唱御天歌。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其37</title>,<text>郊西迎勑鼓三通。森戟鉤陳大旆紅。傳叫侍臣齊上馬。輦前淸唱徹深宮。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其38</title>,<text>每吟棠棣聖情哀。北殿時時小幄開。向午太官排曲宴。苑門傳叫二君來。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其39</title>,<text>尙書遠奉辨誣章。帝勑丁寧借寵光。花錦皁貂恩逮母。更頒金帶小排房。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其40</title>,<text>異光盈室絢珠胎。急召諸卿拳草來。夜半女官綯稿索。何誰多子又無災。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其41</title>,<text>錦鱗頳鯉薦司甕。潑剌銀盤尾鬣紅。特敎膳夫催作膾。飯時先進德嬪宮。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其42</title>,<text>冬時坐殿閱絲綸。供奉香醪氣似春。酒味近來頗酷烈。中官傳語內醫人。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其43</title>,<text>雲牋紅璽拜恩私。爭賀昭容進淑儀。內職十年無轉級。金盆今始洗男兒。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其44</title>,<text>新粧初罷女伴齊。拂曙中宮坐殿西。再拜朔參仍侍立。御衣今識用縑綈。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其45</title>,<text>食監朝陳朔饍筐。玄梨紅棗最輝光。閤中呼出諸王子。爭就中宮膝下嘗。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其46</title>,<text>諸嬪房對掖門開。每夜偸懽數往廻。暗裏不敎人笑語。怕他中殿尙宮來。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其47</title>,<text>進排衣練莫敎頻。散盡縑紬賞內人。不向外家偏惠澤。只將書籍賜諸親。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其48</title>,<text>殿閤常時不許開。諸房門隙問安廻。凌晨特啓黃金鑰。王子夫人進膳來。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其49</title>,<text>罷祈群望斥諸巫。不許珍羞薦內廚。聖德本來無嗜好。手中猶捻大秦珠。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其50</title>,<text>大君貢幣過千端。斥賣令求上服紈。今歲綺綾停例進。隙門招敎尙衣官。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其51</title>,<text>元朝內賀拂晨來。御閤親安帖子廻。更上候臺看日色。簇雲霏彩擁蓬萊。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其52</title>,<text>當夕燈籠映殿臺。延祥爭進紫霞杯。諸房門閉藏絲履。恐有中宵瘠魅來。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其53</title>,<text>亥日纔過子日曛。殿前宮女立如雲。連宵稿火燒諸苑。猳喙薰來鼠喙薰。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其54</title>,<text>延春榜子帖銀花。持獻三宮共科嘉。人勝綵幡初翦出。紫衣分送侍臣家。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其55</title>,<text>朝暾晃朗矞雲端。人日淸明兩殿懽。拂曉伴宮方校士。黃封宣賜遣中官。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其56</title>,<text>椒壁離離綴穗莖。土牛初祭蓼花餳。殿前侍女爭來集。共賀今年穀日晴。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其57</title>,<text>香飯初蒸出內廚。上元佳節飼群烏。殿甍日射人爭看。鴛瓦離離白粒餔。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其58</title>,<text>曉鍾纔徹敝雲廬。驚覺今晨二月初。要辟臭蟲行舊事。亂鋪松葉殿前除。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其59</title>,<text>寒食宮中不禁煙。上林艾葉欲芊綿。宮人採摘盈懷袖。煎作霜糕薦御前。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其60</title>,<text>淸明改燧屬兵郞。傳授門璫入建章。楡火正新槐火嫩。散分三殿及諸房。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其61</title>,<text>禁中佳節値三三。諸殿宮娥試薄衫。爭向上林來鬪草。就中先取翠宜男。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其62</title>,<text>緗桃斜映碧桃開。百葉玫瑰間玉梅。靑凳紫盆羅殿陛。上林今日進花來。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其63</title>,<text>日午回廊卷竹簾。靑靑桑葉摘盈藍。宮人殿下爭來獻。命餒初眠入繭蠶。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其64</title>,<text>貴人初試薄羅衣。手折紅桃倚殿扉。日晩頭廳公事畢。聖君斟酒送春歸。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其65</title>,<text>紡車走馬掛涼臺。八日觀燈兩殿來。暗卜明年天降嘏。內人爭看玉蟲灰。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其66</title>,<text>女官提出石盆湯。趁曉澆花御座傍。玉色酴釄香已雪。殿西初日賞姚黃。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其67</title>,<text>天中祥帖閤門前。蒲酒盈觴艾虎懸。偸向御園招女伴。綠槐陰裏試秋千。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其68</title>,<text>綵扇端陽內賜時。銀臺經幄最恩私。含風鳳眼銅環箑。不是官家不得持。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其69</title>,<text>三伏宮粧去副鬟。衩衣西閤疊氷山。割苽沈李方蠲熱。宮監俄來促晩班。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其70</title>,<text>晴瀾曲瀉抱江樓。望日偸閑作宴游。團餠侵氷寒起粟。却抛雲髻洗流頭。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其71</title>,<text>糝蘆泥肉製饅頭。瓜果爭陳乞巧樓。入夜內人爭指點。佭河西畔拜牽牛。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其72</title>,<text>中元佳節設蘭盆。蔓菓紛披百種繁。東序罷朝宮監去。上林深處祭亡魂。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其73</title>,<text>湖西初進早稻來。銀盒離離白粒堆。輟送寢園供午典。內醫兼進紫霞杯。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其74</title>,<text>三秋月色此宵多。苑後池臺得暫過。欽敬閣前天似水。石欄高處拜嬪娥。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其75</title>,<text>涓辰試士苑西堂。催鼓逢逢已夕陽。萸糝菊英偸結伴。通明殿外作重陽。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其76</title>,<text>至日觀臺候一陽。兩庭璜佩立鵷行。龍袍趁早臨前殿。催進仙廚豆粥嘗。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其77</title>,<text>苑內瑤林變野梅。殿墀宮瓦白皚皚。錦川橋上靴聲集。盡是今朝賀雪來。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其78</title>,<text>臘日齋壇雪驟來。六軍郊外獵初廻。豪猪蒼鼠推廊屋。留待來年療痘災。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其79</title>,<text>驅儺聲徹寢門深。鶴舞鷄毬鬧禁林。五色處容齊拂袖。妓行爭唱鳳凰吟。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其80</title>,<text>紅巾假面着牛形。鑼鼓喧闐茢掃庭。萬戶一時驅鬼出。天王仙女帖門屛。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其81</title>,<text>淸曉昭臺賜錦紅。誥花晴壓紫泥瀜。內人方各爭來賀。尙食今朝拜尙宮。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其82</title>,<text>衫羅窄窄小花文。新入宮人兩隊分。知是御床容一直。衆中先着石榴裙。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其83</title>,<text>匜槃直守小廚房。跪向瑤墀進酒漿。逢着內家猶不避。一生曾未識君王。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其84</title>,<text>初年抱被直春堂。因病休閑在曲房。強就小娥來對食。手開箱篋乞羅裳。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其85</title>,<text>閤外凌晨擁百官。分庭旗尾燦龍蟠。宮人不識哥舒捧。認作橫門赤杖看。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其86</title>,<text>圈銀羅褓裹瓊饔。私廟齋晨遣尙宮。帷帽着來臨輦路。圉人牽進五花驄。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其87</title>,<text>瓊軒坐繡紫羅衣。一炷爐香散晝扉。終日闕門無喝道。爾來尤覺諫書稀。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其88</title>,<text>春羅細帶束犀比。寶月珠纏結紫縭。敎着禮官治別院。大房翁主有婚期。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其89</title>,<text>譴在西宮閉九關。三年猶未覲龍顏。今朝始賜黃柑子。却對來人理翠環。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其90</title>,<text>銀臺投進疊封箋。知是官僚殿最年。直待上前開坼日。解書宮女近床邊。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其91</title>,<text>分庭文武桂初香。門隙宮娥擁數行。唱到壯元多後拜。排簾爭看綠衣郞。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其92</title>,<text>深揷牙簷廢卷舒。重包黃袱置齋廬。緘封不許人偸見。道是前朝石下書。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其93</title>,<text>明晨陵幸習驊騮。苑裏終朝太僕留。爭贊內乘騎馬慣。亸鞭橫過小紅樓。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其94</title>,<text>圓花浮葉水漣漪。耒浣春衫慶會池。每日隔簾聞午鼓。碧階花影數甎移。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其95</title>,<text>武庫東頭別院幽。大房猶到內中遊。橫樓肯許宮娃上。曲曲緗盡簾下鉤。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其96</title>,<text>䄖翟春朝拱紫宸。御衫香蹙繡麒麟。銀釵寶髻當前拜。道是宮中第一人。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其97</title>,<text>新簪紫玉九鸞釵。笑下瑤階躡鳳鞋。說向貴家誇賜物。腦前先示小金牌。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其98</title>,<text>蕖襪緗裙荷寵殊。冬朝承召跪氍毹。官家自指堂東廡。令賞楊妃出浴圖。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其99</title>,<text>羅裀秋直小蘭房。靜夜西風殿角涼。睡裏訝聞天語喚。壓簾銀蒜響琅當。</text>
<title>宮詞 石洲云。毋論王孟，王趙。自是奇逸遒麗。優游閑惕。且悉宮中故實如指次。足備一代詩史。宋元人不敢逼。而自勒成一家言也。 其100</title>,<text>蟠花圓枕膩雲鬟。龍麝霏熏暗博山。帳裏五更驚夢罷。鎖聲金掣九門環。</text>
<title>憶鑑湖</title>,<text>我家住在鑑湖西。千巖萬壑如會稽。愛觀魚鳥放山澤。笑遺名利同筌蹄。偶然獻賦蓬萊殿。爭賞彩筆吐虹霓。金門避世困索米。東洛十聽秋蛩嘶。素衣花盡鬢如雪。回首祖州歸夢迷空敎轉喉屢觸諱。未免懲熱仍吹虀。燕雀徒誇集阿閣。神龍或自蟠泥沙。人間萬事固如是。有脚不踏靑雲梯。鬼門關外客路闊。同時俊髮猶金犀。樊翮翩翾不自擧。哀鳴幾憶南枝棲。黃茆蕭蕭天接海。瘴煙晝黑蘆筍齊。客軒煩墊坐深甑。桐陰日午啼彩鷄。忍飢無處通假借。鰻魚苦臭田多稗。思君見君不可得。有酒誰與斟玻瓈。半生離合足悲喜。長嗟人事極多睽。陽和布澤倘蘇槁。東路自此鞭歸驪。故園松菊尙三逕。自斷晩歲安農畦。風流丘壑吾輩事。鵬路莫更思攀躋。我自康健子亦壯。探勝不妨相提携。蟾江藍島舊有約。幾日伴子同耕犁。</text>
<title>失題</title>,<text>幽居人事罕。日午蜂衙譁。晩煙裊深竹。寒鵲啄危花。忘爾客身遠。翛然詩興嘉。古賢亦羈旅。我生休咄嗟。着處自安命。何地非吾家。鬆鬢似衰草。垢衣如弊鴉。徒歌淮南桂。未藝靑門瓜。境遐多瘴毒。海近足魚蝦。載酒無侯芭。攫金懷劉叉。所思隔讙笑。長望費吟哦。有田北原 原州 上。有墅東海涯。胡爲成濡滯。卽此送年華。待我解網羅。隨君事蠶麻。歸來馬少游。亦有下澤車。</text>
<title>田家農務方殷。感憶溟州北原用歸田四時樂春夏韻。倣其體。</title>,<text>田家三月最農時。杏花未落棄葉稀。蠶女持筐野老耜。綠野午景方輝輝。鳩鳴喚雨雨不足。南隴北隴相追飛。低田水滿高田枯。老㹀肉瘦童㹀肥。田家此興吾自知。吾不得歸何日歸。我思君子不可見。便欲同釣鑑湖磯。</text>
<title>田家農務方殷。感憶溟州北原用歸田四時樂春夏韻。倣其體。 其二</title>,<text>旱田水田俱多草。除草未竟禾苗小。日午方喜麥風淸。饁婦來餉飢腸飽。今年雨水稍應時。努力可見秋登好。穠桑繞舍桑椹肥。終日葉間啼黃鳥。田家此樂吾自知。欲歸却嗟歸不早。乞身康健與君同。藍田風煙可偕老。</text>
<title>用寄劉舍人韻</title>,<text>春來無日不思歸。鏡裏今朝齒髮衰。異地誰憐同病客。此生難得少年時。看雲北洛花將盡。行樂東橋影獨隨。緬憶休文多逸興。夢魂長在習家池。</text>
<title>用下直韻</title>,<text>晴日初昇麥隴齋。脩篁半帶宿煙低。循除自課蜂輸蜜。拳箔還驚燕啄泥。翰墨無功知力退。田園將廢奈歸稽。秋來倘有金鷄赦。卽命巾車向竹西。</text>
<title>用齋夕韻</title>,<text>擾擾浮生未得閑。謫來纔喜世情闌。煙含綠篠粧春景。雨打緗桃作晝寒。已分阮孚耽臘屐。寧敎貢禹事彈冠。鑑湖淸漲知容舫。何日歸休理釣竿。</text>
<title>用早朝韻</title>,<text>穿林朝旭拳霏微。藜杖徐行度澗西。名路回思堪臂掉。洪厓此去倘肩齊。春深籬落皆桃李。草軟陽坡有鹿麛。永憶湖亭風景麗。歸驂何日待金鷄。</text>
<title>寓懷。用呈同行韻。</title>,<text>赤壁遊難繼。黃岡跡卽同。自憐千里客。那爲古人風。瘴癘身多病。憂虞氣挫雄。囚山悲柳子。思潁愧歐公。松茂聊持操。芹香倘獻忠。丘園勞遠夢。猿鶴待逋翁。故國秦雲外。幽居嶺海東。愁心劇懸旆。遙逐北歸鴻。</text>
<title>惜春。用秋懷韻。</title>,<text>春序忽云暮。客懷還愴然。輕寒半山雨。小院落花天。有賦堪題恨。無人解乞錢。關東一千里。歸夢汶陽田。</text>
<title>用寄陸知郡韻</title>,<text>半生歸計負林泉。招隱空吟桂樹篇。側足官坑知我拙。怡神安宅覺君賢。花殘磵戶啼黃鳥。雨霽湖橋沒碧漣。勝境想來遊興動。誰向山水奏牙絃。</text>
<title>記所見。用六一感事韻。</title>,<text>山風淅淅日荒荒。衣撲林霏濕不妨。隔竹好禽時送響。遶溪幽草暗聞香。閑情混俗猶丘壑。愁鬢逢春尙雪霜。轉憶湖田農務急。揷秧纔遍更條桑。</text>
<title>賦事。用答子履韻。</title>,<text>茶㵸新泉鼎已湘。角巾風墊影央▣。纔聞野老來催饁。却見村姬去採桑。春事故鄕知又晩。客居歸興覺偏長。何年獨駕柴車返。深竹閑園訪辟彊。</text>
<title>用長職方韻</title>,<text>悵望停雲憶舊遊。故人能念滯南州。風揉弱柳鶯方困。雨打危花客正愁。物外可容靈運屐。田間誰詑邵平侯。餘年倘乞殘骸去。白首躬耕大海頭。</text>
<title>記興用汝陰三絶韻</title>,<text>山雨晩晴鶯語滑。溪雲初拳竹陰涼。翛然半日湖亭夢。未覺吾身滯異鄕。</text>
<title>記興用汝陰三絶韻 其二</title>,<text>一曲鏡湖勞入夢。九年蓬島負尋眞。誰憐白首江南客。未是乾坤自在身。</text>
<title>記興用汝陰三絶韻 其三</title>,<text>風前鳥語依深竹。雨後桃花漲晩湖。若許此身還故里。秋來歸駕敢踟蹰。</text>
<title>寓懷。用六一郡齋韻。</title>,<text>蓬海煙波入望中。半生歸計墮虛空。茅簷夢罷終宵雨。花塢春殘盡日風。節物漸闌悲客老。耕犁方急祝年豐。鑑湖淸穎同幽賞。不害惺翁繼醉翁。</text>
<title>用答子履韻</title>,<text>就陰移席樹中央。身世蘧然入醉鄕。當戶絳桃驚暗謝。上階蒼蘚漸看長。浮沈里社情曾任。耕釣田園力或當。安得及秋歸梓澤。更聞東塢敗荷香。</text>
<title>憶溟州。用戲書韻。</title>,<text>緬憶東瀛是我邦。俗淳況値歲連穰。春風處處花爭發。佳節家家酒正香。少日子猷栽好竹。幾時元亮返柴桑。銀蓴玉膾牽歸興。羞對文君說故鄕。</text>
<title>憶北原。用思潁韻。</title>,<text>蒼松老檜鬱扶疏。卜築玄巖有草廬。境靜不妨容嘯傲。家貧猶詑富圖書。秋晴磵戶懸魚網。日落村墟返犢車。誰識楚臣吟澤畔。春來歸夢逐耕鋤。</text>
<title>旅舍朝起。用曉發濟州韻。</title>,<text>睡起褰簾坐。燒香客意閑。花殘窓外樹。雲出檻前山。詩句難醫俗。羈憂自損顏。空憐夜來夢。千里過東關。</text>
<title>登主舍後岡。用表海亭韻。</title>,<text>層广岧嶤積翠間。振衣高頂頫塵寰。雲邊亂樹臨陂縣。天外晴嵐隔海山。詩語未堪消客恨。酒杯誰與洗離顏。湖田二頃今蕪穢。不許巾車趁早還。</text>
<title>春暮日。用歲晩書事韻。</title>,<text>曾學莊生物論齊。肯嗟時命兩相違。江南節候愁邊盡。嶺外家山夢裏歸。幽鳥似歌依晩竹。落花如雨帶斜暉。憑高一望東關隔。煙樹蒼蒼接海圻。</text>
<title>春晦。用馬上韻。</title>,<text>逝水日悠悠。年光倏告遒。鳥啼深樹靜。花落小溪流。授玦元天意。看雲憶州帝。鏡湖三百里。何計洗吾愁。</text>
<title>四月初吉。用歲暮書事韻。</title>,<text>新綠遍郊圻。殘紅樹底依。密林鶯語數。深巷客來稀。詩陣誰劘壘。愁兵未解圍。遙憐玄度宅。湖上掩閑扉。</text>
<title>午窓。用靑州韻。</title>,<text>毗耶居士今杜口。只許宴坐焚妙香。濃陰滿庭白日靜。黃鳥一聲幽夢長。茶鐺經卷是生活。藜杖蠟屐惟行裝。早晩君恩許歸去。放歌科頭湖水傍。</text>
<title>用答子履韻</title>,<text>懸車曾約嶺東行。同老瀛洲海上城。誰謂投荒違宿計。却思聯榻話交情。功名已分終捐佩。筋力猶堪作耦耕。自斷此生依稼圃。昇沈不必問君平。</text>
<title>書懷。用答邵資政韻。</title>,<text>豐獄中宵氣吐虹。放臣無路近瀛蓬。自憐玄度懷吾土。難得休文伴此翁。佳節已隨東逝水。尺書誰付北歸鴻。湖亭異日逍遙地。須訪先生五柳中。</text>
<title>書懷。用答邵資政韻。 其二</title>,<text>欲退銜恩歲屢延。誰知遷謫在衰年。謗讒自任仇人造。心跡纔容我輩憐。春後林花揩病眼。雨餘山鳥喚幽眠。茶甌㵸茗蠲消渴。安得于筒第一泉。</text>
<title>養眞堂卽事。用豐樂亭游春韻。</title>,<text>翠鳥啼殘黃鳥啼。桃花初發李花稀。行吟盡日探春色。獨自閑來獨自歸。</text>
<title>養眞堂卽事。用豐樂亭游春韻。 其二</title>,<text>林外幽花吐晩輝。山蜂無數撲人衣。湖亭正好身千里。布襪靑纏幾日歸。</text>
<title>養眞堂卽事。用豐樂亭游春韻。 其三</title>,<text>溪流曲曲石碕斜。策杖荒陂到水涯。仍憶海鄕春正好。滿林空發刺桐花。</text>
<title>接花。用幽谷種花韻。</title>,<text>緗桃折得一枝來。封土慇懃手自裁。未卜此身長寓此。明年惟爲主人開。</text>
<title>聽杜鵑。用畫眉鳥韻。</title>,<text>流血翻身樹樹移。前聲乍亮後聲低。萬事不如歸去好。隔窓終夜盡情啼。</text>
<title>艶歌何嘗行</title>,<text>翩翩雙飛燕。來自東南方。十十相追逐。五五自成行。奈何君棄妾。征役在邊疆。萬里欲相隨。婦人不下堂。欲渡河水去。河水深無梁。五里六回顧。一里三彷徨。朔風動枯草。原野被秋霜。佇立望已久。哀涕沾衣裳。</text>
<title>古歌</title>,<text>明月昭昭照洞房。愁人獨夜思斷腸。絡緯秋啼近我床。爲誰理衣裳。我心自悲傷。令我白頭懷故鄕。辭家日趨遠。衣帶日趨緩。願爲雙黃鵠。飛來棲君屋。</text>
<title>樂辭</title>,<text>單衫翠芙蓉。錦帶紫茱萸。今日樂相樂。萬歲期無偸。我欲渡河水。河水無行人。京城門戶多列戟。愼莫近前丞相嗔。</text>
<title>刺勒川歌</title>,<text>披狐裘驅橐駝。大帳陰山阿。羌笛琵琶曲相和。胡姬胡雛齊唱歌。向曉吹笳雪滿野。十萬胡兒齊上馬。</text>
<title>沈亞之體</title>,<text>繡柱玉盤龍。珠帷瑞霧濃。簾鉤褰翡翠。爐麝噴芙蓉。椒壁啼霜燭。蘭窓報曙鍾。瑤姬春夢罷。彩葉碧重重。</text>
<title>隴頭流水歌</title>,<text>隴頭流水嗚嗚不已。西望高山。淚不可止。朝登隴阪。遙望秦川。念我千里。日暮衣單。手扳高枝。足扳深坑。山幽谷轉。疏不得平。</text>
<title>蹋銅鞮 八首</title>,<text>儂道大堤惡。郞道大堤好。大堤多兒女。歌舞不知老。</text>
<title>蹋銅鞮 八首 其二</title>,<text>儂車度蹋衍。郞車涉溝水。閉戶催金犢。郞見羞欲死。</text>
<title>蹋銅鞮 八首 其三</title>,<text>人言漢水深。妾視平如地。人言峴山高。▣看如一塊。</text>
<title>蹋銅鞮 八首 其四</title>,<text>陽春三月暮。携閑鬪百草。廣場十萬人。齊聲道儂好。</text>
<title>蹋銅鞮 八首 其五</title>,<text>宜城花可見。樊城酒可沽。行不獨自去。三三五五俱。</text>
<title>蹋銅鞮 八首 其六</title>,<text>郞喚儂何出。宜城去大堤。花開花落日。爭舞白銅鞮。</text>
<title>蹋銅鞮 八首 其七</title>,<text>揚鞭疾飛鞚。𢶒馬高纏鬃。䟤跋左右射。指道督護公。</text>
<title>蹋銅鞮 八首 其八</title>,<text>快馬須健兒。健兒身手強。但問相愛否。不計道路長。</text>
<title>續曲歌 二首</title>,<text>十四爲君婦。二十去君家。路逢相識者。寄君雙蔕花。</text>
<title>續曲歌 二首 其二</title>,<text>心中不得語。腹作車輪轉。我是歡家妻。思歡不可見。</text>
<title>三臺令</title>,<text>錦帳繡襦羅帶。元央翡翠芙蓉。東風紫殿紅閣。天子萬歲千春。</text>
<title>三臺令 其二</title>,<text>殿後殿前楊柳。池南池北芙蓉。不顧秦樓吹鳳。且看洛浦遊龍。</text>
<title>三臺令 其三</title>,<text>被纖袿委飛鬌。楔鳴瑟陽阿。美人欲醉朱顏酡。揄單羅躡文舃。舞激楚撇瑤席。梁塵霏霏暗紅燭。</text>
<title>上淸辭</title>,<text>彩幢金節擁仙寰。龍德初元集賀班。紫殿曉開聆廣樂。五雲輝映玉京山。</text>
<title>上淸辭 其二</title>,<text>瓊輪羽蓋集丹宮。勃鬱祥雲煥大空。無極十方來似霧。一時齊入黍珠中。</text>
<title>上淸辭 其三</title>,<text>丹轝綠輦會諸天。朱鳳玄龍擁後先。主錄上宮齊把籍。跪陳生籙玉皇前。</text>
<title>上淸辭 其四</title>,<text>桃康執籙躡飛雲。來覲蕭臺太乙君。手展赤書看玉字。洞章閑讀八霞文。</text>
<title>上淸辭 其五</title>,<text>神宵梵氣隱華臺。鸞輅龍祈四面開。拂曉九天群帝集。殿前初放玉晨雷。</text>
<title>上淸辭 其六</title>,<text>三花聚頂氣朝元。放着靑牛覲玉閽。休說九丹兼八石。只輸關尹五千言。</text>
<title>上淸辭 其七</title>,<text>仙童私地着靑裙。曉蓋俄金纈紫雲。九色霞光香滿殿。象眞來科玉皇前。</text>
<title>上淸辭 其八</title>,<text>瑤池翠水帀丹房。西望龜臺五色光。再拜七眞求至道。玉函擎出小金鐺。</text>
<title>上淸辭 其九</title>,<text>句曲金壇近紫虛。上元來住五雲車。錦囊綠笈藏眞訣。自授流珠四部書。</text>
<title>上淸辭 其十</title>,<text>瑤姬宮闕壓瓊雲。遙禮三元大道君。侍女曉開丹玉笈。寶徑初傳紫淸文。</text>
<title>上淸辭 其十一</title>,<text>雲袍虯輦虎鞶囊。手捧金函敝玉堂。見說碧腴丹已轉。翠臺邀得太眞嘗。</text>
<title>上淸辭 其十二</title>,<text>厭乘銅輦憶芝成。因禮浮丘覲上淸。三十六峯騎白鶴。玉笙吹作鳳凰鳴。</text>
<title>上淸辭 其十三</title>,<text>明星峯頂玉床寒。白鹿雲車降石壇。紫氣蔥籠明絳節。樵柯將爛局初闌。</text>
<title>上淸辭 其十四</title>,<text>飛軒龍駕覲三淸。時下玄洲戲赤城。玉女峯頭丹已合。世間何事臘嘉平。</text>
<title>上淸辭 其十五</title>,<text>丹粟霞漿已九飡。翠霓裙染紫泥溥。瑤池一別三千歲。袖裏蟠桃露未乾。</text>
<title>上淸辭 其十六</title>,<text>彩鳧朝擧獸袍紅。飛引瓊棺上紫宮。向夜碧城化宴散。鳳簫吹送矞雲中。</text>
<title>上淸辭 其十七</title>,<text>象床錦帳亦塵寰。桂樹誰招大小山。絳雪尙殘金鼎裏。却嫌鷄犬鬧雲間。</text>
<title>上淸辭 其十八</title>,<text>丹丘千載得歸遲。華表秋宵整羽儀。遼海月明人不得。試看城外冢累累。</text>
<title>望咸山。用望江州韻。</title>,<text>春泥泱沆沒平原。行過龍城縣郭門。指點兩山烽燧下。蒼蒼官樹暝煙昏。</text>
<title>初到咸山。用初到江州韻。</title>,<text>穿巷緣溪路忽窮。數椽茆店館墻東。縱無棨戟施門外。尙有圖書在篋中。簇簇寒階飄竹雪。團團幽戶颯桐風。寬恩似海▣留滯。休恨周南太史公。</text>
<title>主倅來慰。侑以二謳。用題李馬二妓韻。韓會一字亨甫。柳泉子。</title>,<text>鬖鬚雲髻卸金鈿。數曲蠻歌十二絃。太守待人呈燭跋。放臣娛客爇香煙。閑情肯折章臺柳。促節疑傳相府蓮。強盡醁醽消積恨。莫將衰白問群仙。</text>
<title>席上作。用乞詩韻。</title>,<text>銀燭推花酒半醺。宿香濃浥絳榴裙。分無洛浦捐交佩。豈向陽臺夢楚雲。寄語新官好看客。相如元有卓文君。</text>
<title>登主舍後岡。用庾樓曉望韻。</title>,<text>昏霏劙旭弄晴晨。溝澮參差霽色新。遠岫尙含江北雪。小梅先洩嶠南春。從他白首班寒畯。肯向靑雲躡後塵。目極郊墟徒御鬧。就中誰是故鄕人。</text>
<title>用代春贈韻</title>,<text>雪後山光侵水光。酴釄將白阿槐黃。請君莫恨江南遠。風景元來似故鄕。</text>
<title>用答春韻</title>,<text>瘴雲霾日晦還明。莫說春光比兩京。能使逐臣腸數盡。隔林終日怪禽鳴。</text>
<title>玉梅花下。用櫻桃花下韻。</title>,<text>花事春猶淺。南翁興已衰。正憐微雨後。無那夕陽時。浥露香先動。迎風態自遲。空嗟萬里客。垂老鬢如絲。</text>
<title>移種櫻桃。用惜落花韻。</title>,<text>淺植幽厓奈爾何。孤根無路近陽和。移栽隙地勤封護。爲待朱明待子多。</text>
<title>移小桃。用移山櫻韻。</title>,<text>淸晨移得小桃來。細斸黃泥用意栽。不識明年春二月。此花還向阿誰開。</text>
<title>僑居賦事。用閑舍閑題韻。</title>,<text>放逐知前定。功名已後時。惠州方飽飯。儋守或觀棋。海味餘霜蟹。園蔬只露葵。吾生本爲口。非是利妻兒。</text>
<title>旅舍。用大雪寺韻。</title>,<text>異地春將晩。年光奈老何。林花經雨少。鳥語得晴多。身世悠悠客。乾坤浩浩歌。忘生憑底物。案上有楞伽。</text>
<title>撝客獨坐。用北亭招客韻。</title>,<text>經卷爐香寂不譁。蕭然如在羽人家。當階暖日烘梅蕊。撲戶輕颺墮柳花。節瓦久乾抛兔翰。焦坑方熱試龍茶。休言地僻無來往。自有山蜂趁兩衙。</text>
<title>見紅桃。用紫薇韻。</title>,<text>誰種緗桃殿晩春。絳紗出袖映紅巾。墻頭日出嫣然笑。何啻他鄕見故人。</text>
<title>官墻碧桃。爲雨所折。用死薔薇韻。</title>,<text>瓊樹含嬌笑。疑從閬苑移。飄零因雨壓。摧折豈根萎。屈子懷沙日。昭君出塞時。蜂愁粘落蕊。鶯怨啄殘枝。物性元榮悴。人生亦盛衰。明年能再發。天意諒難知。</text>
<title>苦雨。用望水韻。</title>,<text>北客愁無奈。連宵雨驟過。林昏銜暮瘴。溝溢漲晨波。委地紅將盡。侵階碧漸多。空冷海嶠作。惟與報羊何。</text>
<title>寫懷。用閑遊韻。</title>,<text>凄涼楚臣夢。牢落野人期。徇祿憂終在。歸田計已違。靑春對芳草。白日見遊絲。卽此多幽興。還如未病時。</text>
<title>憶石洲。用憶元九韻。</title>,<text>楚塞身何遠。秦關望漸賖。惟憐湘水夢。偏在故人家。恨入王孫草。愁添蜀帝花。紉蘭行澤畔。倚玉隔天涯。海黯停雲合。山橫落景斜。春來有佳句。莫惜問懷沙。</text>
<title>後岡。用過鄭韻。</title>,<text>溪水淙潺亂石間。隔花幽鳥語關關。春風忽捲前林雨。一抹斜陽映半山。</text>
<title>憶太虛亭。用寶積寺韻。</title>,<text>遙憐鑑湖墅。煙景膩殘春。江燕語留客。林花飛趁人。思將濯纓水。洗盡化衣塵。羽翮猶羅網。誰爲自在身。</text>
<title>夜坐。用問劉韻。</title>,<text>經卷橫烏几。香煙裊鴨爐。不知軒冕客。能似此翁無。</text>
<title>紅桃落盡。用夜合樹韻。</title>,<text>南枝雨僽北枝催。寂寞香魂招不廻。惆悵明年此翁去。不知花爲阿誰開。</text>
<title>傷春。用病起韻。</title>,<text>抱痾常在暮春時。遊興蒼茫未易期。欲貰濁醪消客恨。杏花村畔乏靑旗。</text>
<title>憶權，趙諸君。用黃石嵒韻。</title>,<text>天涯悲作客。澤畔恨離群。花事今將盡。鶯聲不欲聞。親朋杳千里。日夕詠停雲。</text>
<title>文集完。用閑吟韻。</title>,<text>四十三年攻翰墨。千金弊帚枉勞心。詩文十卷方書了。從此惺翁不復吟。</text>
<title>東征賦 幷序</title>,<text>夙承皇之渥惠兮。叨司戒乎祁招。眷阿閣而連軒兮。聆九陛之舜韶。嗟負乘而自昧兮。遂致寇於淸朝。旣與世而相違兮。寧海山之逍遙。慨余行之遲遲兮。出國門而東邁。欣我服之返初兮。快帝懸之已解。駸余駟乎梓里兮。邸余車乎金淵。喜賢甥之倒屐兮。闢賓榭而開筵。逐澗曲而泛巵兮。命榜人而刺船。翩絲膾之落筯兮。令我飽而忘旋。謁舅茔於南岡兮。悲梓樹之蔚芊。循脩塗而餐宿兮。風露悴兮蕙帶。阪何迤之不踰兮。川何泑之不厲。云余屆夫金城兮。地主館諸西廂。詠同氣之遺什兮。渙余涕之盈眶。遵通溝而抗策兮。陟斷髮之嵬嶺。睇萬玉於雲際兮。覺游興之先聘。跋川漲而逶遲兮。昏余抵乎長安。正殿嵬以干霄兮。施雘燦其金丹。儼佛軀之紫摩兮。疑彷像乎泥洹。壁初繪乎李楨兮。訝道玄之開元。紛龍天之走趨兮。絢玉毫於雲端。喚山僮而擧藍兮。從百川而東折。飛流豗以噴壑兮。峯屹戍而峭拔。涉十王之漰湍兮。闖靈源之金刹。晨理屐於松蘿兮。攀望高而峻躋。崖斗絶而乘絙兮。愯性命之幾泥。振余衣於高頂兮。襞衆壑之下低。窺鬪龍於鳴淵兮。佶蜿蜒而潛伏。訪正陽之吳畫兮。遂東樓之馳矚。森束玉之攢空兮。列瓊嶂之萬疊。或縞鸞之翶翔兮。或白螭之翕捷。或大士之捧珠兮。或散聖之步屧。或威鳳之矯頸兮。或天馬之振鬣。或霜蓮之未綻兮。或玳簪之將盍。或決驟而奮躍兮。或騰踔而颯沓。或如仰而更俯兮。或若倒而還立。或璧堆而瑰錯兮。或側盆而覆笠。駭萬狀之競奇兮。羌不可乎應接。忽夕陽之西轉兮。映滿谷之霜楓。組紫綬而緻䜫兮。赩崎岫之酣紅。絢五彩而週阿兮。想錦幔之翻風。一作空 引虛步而漸升兮。踞開心之簾戺。非地勢之陟高兮。儵諸峯之眼底。熐煙生乎蘿逕兮。飄磬韻於林表。辨九十之古菴兮。指禪燈之相照。表獨立乎生臺兮。俄彩蟾之吐耀。爛桂影之玲瓏兮。敞銀闕乎巖峭。手淸輝而起舞兮。隘八荒而爲小。臨靑鶴之舊巢兮。涉萬瀑之層硿。屈天潢而注壁兮。爭噴薄而雷惱。矯玉虹而下飮兮。掉 一作天 奔海之群龍。激濺沫於潭洞兮。白日忽其晝瞀。繽傑觀之暢心兮。壯造化之神功。摩龍額 一作楊筆 於石刻兮。將萬峯以鬪雄。觀一柱於普德兮。疇千歲之不仆。取線路於圓通兮。瞰火龍之所府。宿摩訶之仙都 一作寮 兮。夜淸泠而不眠。風㭅湃於泉籟兮。怳笙簫之降天。蓐首途於白田兮。漱九井於危巓。擬挹仙於毗盧兮。風雨撝其攀緣。下寂滅而橫濟兮。凌星門而南渡。騈亂石以搏人兮。若怪獸之呀努。上隱身而頫眺兮。水浩溔而山嶅。鬱嶙峋而起抑兮。扇長飆之海濤。誰鋪雲而閟嵌兮。閃電光於脚下。雷隱轔而驅雨兮。尙日輪之巒罅。信天柱之非誣兮。寔玆游之堪詑。亟屛翳之收陰兮。排千瀑於層嶂。誰名之以十二兮。哂坐井而猜量。盪雲夢之八九兮。遂弭節兮楡岾。禮五十之金身兮。杠百泉而暫淹。望三日之丹書兮。想舊躅於東嵒。背明波而竝海兮。覿仙老於䢘城。發篋中之高文兮。播秦漢之餘馨。披秋濤與瑞錦兮。鏗雅樂之鍧鳴。覩千秋之逸軌兮。敵楓岳之峥嵘。洵此行之最富兮。文與山其是幷望。寶陀於煙外兮。駐余騑於洛迦。拓東窓而賓日兮。撫六合而高歌。唯鑑湖之弊廬兮。合晩境之婆娑。卷千里之勝跡兮。陶一壑 一作丘 之煙霞。坦襟懷而自娛兮。劃世念之消磨。彼軒裳之足憂兮。怵宦海之湧波。思輒慄而夢魘兮。肯余踐之再蹉。倘久享乎淸福兮。知儂得之最多。樂天命而奚疑兮。安吾適而葆和。伴猿鶴而相羊兮。寄我矢於碩薖。日復日而優哉兮。惟百年之幾何。望美人於西方兮。忽惆悵而長哦。</text>
<title>思舊賦 幷序</title>,<text>余遭世之薄阨兮。悲屢躓於名途。旣榮祿之不吾謀兮。思自放於江湖。容一麾之出守兮。亦聖恩之涵濡。飭輿馬而東邁兮。云指夫悉直之故都。朝余憩乎橫溪兮。夕余踰乎關嶺。臨溟州之舊鄕兮。喜重覩夫仙境。僕夫煩而遄駕兮。貫長薄而載騁。痛民生之無祿兮。皇數降其災眚。憑陽侯之吼怒兮。襄大陸以洪波。決金隄而壞巨防兮。𨩱隒岸之嵬峨。驚老稚之隨湍兮。餌幽窟之鮫鼉。櫛千家之傍郭兮。今沈沒而成河。訝新經乎兵火兮。或滄桑之變改。唉酷罰之奚偏兮。吾將辠夫眞宰。旣閭落之半無存兮。問故人之疇在。陳壺觴而忻迎兮。雜冠緌與臺隷。稍慰余之中情兮。強驩笑而徘徊。蹤余履乎墻東兮。訪淸軒之雙梅。問主人之焉如兮。邈笙鶴於蓬萊。悄庭院之寥寥兮。窺桂宇兮塵埃。步循除而懷惻兮。尙階翻夫紅藥。嗟簪履之已散兮。奄綠苔兮生閣。舊遊闃其難追兮。音容又以冥漠。超臨風而自弔兮。渙余涕之逬落。慘彷徨而不忍去兮。白日忽其西沈。幽泉咽而不流兮。翔鳥嘑乎北林。欲紓悁而永嘯兮。聲凄厲兮不成音。哀人生之處世兮。一俯仰而古今。覽逝者之如斯兮。識此身之難久。紛陰陽之代謝兮。孰喬松之遐壽。撫身軀而自悼兮。固非吾之長有。奚觸險而循利兮。竝貪夫而同朽。唯海山之淸絶兮。佇逍遙乎殘年。不待督郵之來侵兮。擬著夫歸去之篇。終天命而任化兮。庶或賢乎貪權。情紆鬱而還反兮。僑舍寂其無眠。月幽幽以瞰帷兮。燈翳然而向壁。羌百感之集腸兮。怳山陽之聞笛。援雅琴而命操兮。寫余恨之蕭摵。霑金徽而至曙兮。悵東方之旣白。</text>
<title>竹樓賦</title>,<text>歲在丁未。余宰直州。公餘攬勝。竹西之樓。矚頭陀之萬丈兮。臨五十之瓊流。遡長風而永嘯兮。聊以舒夫離憂。日晼晩以向夕兮。羌欲去而少留。于時春物尙餘。夏景初麗。雜花映欄。濃陰覆砌。回廊闃以無人兮。鳥語媚其新霽。山翠滴兮霏霏。竹煙生兮細細。余乃披雪氅。岸華陽。手玉麈。偃匡床。俯庭除之喬林。凝畫戟之淸香。蓋三子之同調兮。亦相隨而徜佯。於是命膳夫促華饌。旨醴登。嘉魴薦。匏笙梓。瑟雜奏。徵變。揚子夜之新聲。引結風之初轉。以窮驩而自虞兮。忘此身之異縣。少焉娥暉未舒。桂燭高燒。夜色澄涼。波光泬㵳。銀河耿兮瑤甍。玉繩低兮琳霄。拳珠箔而容與兮。指蓬島之非遙。超逸興之遄飛兮。覺浮丘之可招。爾其衆賓旣醉。樂事方極。諧唱未弭。我懷以惻。悲流光之易失兮。若逝川之頹波。世故糾而催人兮。嗟少壯之幾何。念代謝之必至兮。知來日之無多。奚臨觴而不御。願紓情而高歌。歌曰。紫簫咽兮露氣漙。金壺滿兮芳夜闌。浮生兮若寄。胡不樂兮永嘆。歌竟以吁。四座寂然。憑欄悵望。月在高天。</text>
<title>北歸賦</title>,<text>余解組而首路兮。款俶駕以安之。嘉南州之炎德兮。慰逋客之無衣。世傲睨而莫余顧兮。吾方遠適而高飛。跨長離兮驂赤𩥬。吾與羡門遊兮蓬萊。陟曾城兮覲王母。將宴息兮瑤臺。嗟俗累之相詿兮。又攣我以北馳。余豈變心而逐榮兮。人妬余之蛾眉。唯物外之莫久居兮。將寘余於何斯。道輒閡而行泥兮。嗟天命之不可期。出郭門而儼騑兮。排玄冬之緖風。洟僕夫兮呼寒。川凝澌兮路窮。朝發龍城兮夕濟錦江。嘅此行之遲遲兮。羌誰適以爲容。歷穹嶂而凌兢兮。山蔽虧以巃嵸。雲黝黝以翳日兮。霰雪淫其晝濛坼。凍膚以如黧兮。邊馬跼而屢僵。哀吾生之險艱兮。情結愲而摧腸。仲尼曠野兮陸通猖狂。子輿曳履兮丈人抱甕。聖不必庸兮賢不必用。此自古而亦然兮。吾何怨乎今之人。安天賦以自釋兮。庶不辱乎吾身。重曰。天地肅殺氣閉塞兮。鸞孔威垂竄棘荊兮。鴟梟得意鬧阿閣兮。斥蘭不薰謂蕕芳兮。顩頤爲姸醜毛嬙兮。智者可卷愚者揚兮。萋斐日組箕以張兮。鬱悒惋憏吾將安往兮。唯從腐史與世俯仰兮。</text>
<title>夢遊鍊光亭賦</title>,<text>駕赤虯以遐征兮。弭綘節於芝城。飄霓衣以躡虛兮。陟丹梯之峥嶸。架珠宮於彤霄兮。翬彩檻於空明。滉銀波於猊礎兮。輝瑞靄於丹楹。褰蝦鬚以容與兮。挹沆瀣之澄淸。俄紅鸞之拊翼兮。引霞外之璜珩。五雲繚以燭櫺兮。紛前導以虹旌。陳瑤席之旖旎兮。薦瓊液之芳泠。啓玉齒以敷衽兮。云余降乎瑤京。指蓬壺之舊期兮。餘宿緣於三生。聊逍遙以慫涌兮。訴牛女之離情。檄馮夷而按鼓兮。命雙成以吹笙。傾流霞以薰髓兮。解明璫之鏐鏗。掩銀屛之孤嚬兮。落枕花之熒熒。纔驩會之未央兮。忽譙鍾之喤喤。倏驚起以長嗟兮。斜月半兮西城。</text>
<title>東林城賦 城在宣川西北</title>,<text>馳驂騑以西邁。指東林之故壘。女墻毀而盡夷。糊壤頹乎半圮。眷麗譙之何歸。蔚滿目之蓬杞。破礎橫於宿莽。尙臺館之餘址。紛驚麏與鬪鼯。依叢灌而自恣。穹林幽而晝晦。嘯山魑與木魅。弭余節而徘徊。問何代之朝市。野老傳其舊諺。是經營乎高氏。防胡馬之豕突。自平壤而來徙。嚴重門而擊柝。制克固而不庳。纔百年而還京。作鉅鎭於西鄙。當完顏之來侵。惜張許之俱死。奉香火於山巓。民猶服其徇義。降災嘏之至今。想毅魂猶未沫。逮郡治之南遷。城始廢於麗季。人戀土而仍居。鬱桑麻於邑里。中遭癘而盡移。餘我老之一二。話興替而浩歎。尤有感於行子。唯遷都與抗賊。宜有徵於信史。竝失傳而無聞。微此老則誰識。慨賢迹之埋沒。不著世者皆是。文獻缺而寢忘。後疇記其姓字。縱一時之芬芳。知百年之難恃。諒身名之同朽。又奚戀夫榮利。愴余懷而踟蹰。覺古今之同揆。天潭潭而雲黑。炎朔飆之怒起。山嶔岑而隱天。日已迫於濛汜。悵盤桓而不忍去。寄余哀於一誄。</text>
<title>次別知賦寄弔詭石洲二友</title>,<text>唉余阨乎世路。閱星紀之再周。羌擇交而鮮合。孰嚶鳴之可求。般紛紛其勢炎。余獨好此潔修。旣西河之索居。聊著書於窮愁。賴髥趙與酒人。於衆棄而獨收。時談藝而抵掌。數過從於隘陬。力抆拭而相規。恐顚墜而爲羞。望帝鄕之超遞。相同結乎離憂。悲此身之纍墊。思奮飛而莫抽。憶舊歲之聯衾。滂余涕之交流。川塗曠其脩阻。孰千里而命輈。指白日之西沈。懷蹇嵼而鬱樛。驫雲泑而四起。滄海黮而天浮。哀南州之不可久居。邈會面之何由。折瓊枝而將遺。悵延佇以獨留。</text>
<title>夢歸賦</title>,<text>竄遐荒而囚山兮。邈不夫舊都。胡魂夢之往往兮。每歸翔乎▣▣夜憯寂而若歲兮。惕窹念之瞿瞿。強就枕而假睡兮。宴余體以自舒。潛神定而識愔兮。怫微息之齁齁。欻精氣之上騰兮。羾泬㵳而無拘。倪宇宙之一氣兮。劃杳茫而炎擧。夫孰馭余以遐征兮。躡回風其橫翥。撫彗星而駸驅兮。雲黯黯而下布。貫倒景以高厲兮。瞻西北而經渡。非煙浡以繚繞兮。驚霧矘其容與。頫塵寓之眩眃兮。曃膠葛而想像。旣華漢之不可求兮。夫豈辨帝里與逵路。表獨立余儃徊兮。悵曼衍而循咀。眺弊宇而精注兮。魂抑降而回旋。遵終南之垠堮兮。按余步之跹跹。背南宮而指蓬藋兮。瞇奄藹而綿聯。藩垣頹挫兮。荊艾蔚芊。折楊摧絮兮廢沼游塡。山紆軫而擁櫺兮。溝咽咽而寫泉。對伯氏而訴憤兮。涕交臆之漣漣。視儵忽而聽怳兮。魂佁儗而無所托。返余路於南徼兮。神棲遑而壙廓。砉魂動而就朗兮。愯余覺而怔愕。超脩阻其如咫兮。罔曰禁城之眇莫。玆游之亦可再兮。固神嚮則必著。倘夜夜之輒歸兮。曾何恨夫籠鑰。人生處世之如夢兮。客我軀於寰區。亦四大之假合兮。奚戀夫故邑之田閭。唯至人之達觀兮。小天地於蘧廬。曾擧以遠逝兮。絶廣莫而淑郵。俯蜹聚之瀦閌兮。知鬱鬱其不可久留。彼芝成及縣圃兮。寔余心之願游。求仙人之不死藥兮。終稅駕於丹丘。</text>
<title>續靜姬賦 幷序</title>,<text>承紫纓之餘休兮。鍾形氣之淑明。審容止之幽靜兮。體婦德之四名。淑譽騰於貴里兮。俾覲耿乎層城。睇星於在東兮。仄世婦而疏榮。紛余旣有此令姿兮。又奇服之曠世。佩寶璐之珩璜兮。珥瑤瑱以象揥。躡鳳章之文履兮。被褧錦之綷縩。登蘭殿而雍容兮。肅晨興而匜帨。奉大練之先訓兮。服鷄鳴之遺詩。冀柔敎之弘宣兮。佇協美於姚姬。夫何謠諑之幷進兮。羌妬余之蛾眉。衆競諂而媚笑兮。嫉余之蹈禮以自持。蠅營營而掩袖兮。恣害恩而思奪。謂辭輦以爲倨兮。誣脫簪爲好訐。繽嘵嘵而眩聰兮。荃反惑而不察。欲辨衷而義裁兮。甘守分而自怛。願退養於長信兮。期遺患而終年。皇天之不純命兮。哀遘余以冤愆。痛貞信之反獲咎兮。指永巷而長捐。攬余涕以辭君兮。中菀結而如煎。背合懽之高明兮。就飾室之陰邃。天冥冥以日無光兮。雰濁虹之垂地。飆欻振其昏霏兮。牀憑息而魂悸。神漫衍而靡托兮。痛玄穹之如醉。噫生命之有定兮。固寵辱之相循。懷忠愨而罹殃兮。讒口惎而賊仁。屈子懷沙而哀郢兮。比干刳於商辛。自古昔聖賢之不免兮。又何傷乎妾之身。賤命之不足惜兮。恐婉嬺之漸蠱。倘侶極而虧閑兮。將如玉之敗度。眷宗國而崩心兮。思尙寐而無寤。亦景命之攸關兮。聊余安夫天賦。重曰。幽深閌兮獨靚處。關玉戶兮閉幽房。廣除荒兮瑤戺蕪。闃來人兮苔色蒼。敝繡櫳兮披綺幔。矚椒風兮睋未央。薰香兮角枕。卷衣兮象床。聽屬車兮無音。想翠華兮何處。奏金徽兮君不聞。酌羽觴兮君不御。悄空宇兮凄涼。儷孤影兮容與。燈熒熒兮背壁。天曖曖兮將曙。閔裳衽兮顚倒。渙洟泗兮橫流。願披悃兮進規。陳任姒兮興周。執彤管兮還抛。戄更罹兮罪郵。君之門兮不可經入。歲旣晏兮徒繁憂。</text>
<title>毀璧辭 幷序</title>,<text>毀璧兮隕珠。子之生兮不淑。天之賦兮奚富以豐。胡罰以酷兮奪之速。捐琴瑟兮不御。有晨羞兮君不得。嘗闃帷寢兮凄靚。蘭拙芽兮摧霜。歸來兮逍遙。哀一瞬兮浮世。儵而來兮忽而往。曾不淹兮星歲。雲溶溶兮廣陵之阡。白日翳兮幽宮鬱。曾林兮渺冥。魂飄颺兮何所窮。瑤鴨兮迢遙。玉樓兮何許。歸來兮逍遙。從列仙兮容與。下界汩漂兮萬鬼駓駓。炎遠擧兮雲中。虹爲旌兮鸞爲駕。覲上天兮御泠泠之長風。酌王母兮瑤池。三光羅列兮在下。俯視塵寰兮抑我憂。冥此心兮於造化。唯生者兮懷悲睇。九霄兮回腸。歸來兮逍遙。帝之庭兮可以相羊。</text>
<title>和陶元亮歸去來辭 幷引</title>,<text>歸去來兮。吾挾吾書唯所歸。旣居寵而非喜。孰罹辱之可悲。惟韋編之三絶。庶宣聖之攀追。咀道義而覿德。悟四十之蘧非。考往軌而飾躬。佇懷寶以褐衣。嗟用世之欠圜。屢觸駭而昧微。譴罰亦恩。遂爾南奔。厄豈蠶室。途非鬼門。奚以隨身。萬卷尙存。挹其旨味。如酌巵尊。敞茅宇以向暄兮。列牙軸而開顏。潛吾身以姸索兮。覺身心之便安。稽聖狂之所分。想治忽之攸關。百家紛其竝騖。會衆致而一觀。欣愉愉而忘寢。如久客之得還。等亡羊之惑臧。同斲輪之感桓。歸去來兮。請畢命於玆游。是百年之安宅。奚捨此而他求。唯關東與湖南。挈來去而何憂。傍人問我以胡範。云我遵乎箕疇。以思爲馬。以識爲舟。泛學海之絶港。終稅駕乎九丘。剔藝苑之祕珍。委朝宗於九流。羌不出於吾廬。適其適而浮休。已矣乎。吾有玆居自少時。本無其去矧更留。逍遙乎去此安所之。廣廈豈我好。靑瑣非素期。治屋後之心田。日繼夜而覲耔。服執中之虞訓。詠無邪之周詩。居天下之廣居。子輿之論君莫疑。</text>
<title>對詰者</title>,<text>頎而弁者。有詰於吾。君有文章。官上大夫。峨冠博帶。侍于淸都。從者雲擁。呵于通衢。宜其所交。卿相爲徒。偕其追逐。協其訐謨。躐取權柄。以豐其廚。胡爲朝罷。閉兌如愚。無顯者來。畸人與俱。有黧其面。有赤其須。赤者詼舌。黧者提壺。有一短漢。其鼻如狐。有眼其眇。有睫其朱。日哄其堂。歌呼嗚嗚。鎪困萬象。用以自娛。嫉者如林。群士背趨。宜其子身。阨于泥塗。盍捨此輩。往締要途。余曰否否。子言之迂。吾性鄙拙。疏而且麤。無機無巧。不諂不諛。有一不協。不忍須臾。談及譽人。口卽囁嚅。足躡權門。其跟卒瘏。軒裳拱揖。如柱在軀。將此惰容。去謁公孤。見者輒憎。欲斮其顱。不得已焉。思適江湖。爲貧爲祿。欲退次且。唯二三人。不爲俗拘。喜我伎倆。或愛無郛。來醉我酒。相招相呼。有倡斯和。篇篇明珠。火齊木難。玫瑰珊瑚。自寶我寶。非待其沽。風頌爲伍。命騷僕奴。詑爲大業。隘視寰區。謂仕毋詭。範我以驅。從天所賦。以至桑楡。勢交利交。有時必渝。此交不涅。石耶金乎。當其得意。欣欣愉愉。不知有我。忘寢及餔。而況軒貂。視若有無。彼富貴者。紫拖靑紆。長裾佩玉。只悅婦姑。此沈冥者。唯樂是圖。不耽聲色。不怵嚴誅。曰陶曰謝。曰李曰蘇。唯冀其齊。莫卹榮枯。衆嗜爲惡。衆尊爲汚。人曰病風。我喜呼盧。宜其我身。每陷重辜。如絶斯交。身寧伏鈇。世情閃欻。世路崎嶇。分析毫末。利害錙銖。我之齟齬。難以誠孚。子言雖是。不察其駑。雖其愛人。非以德夫。詰者曰唯。我誠糢糊。聞子之論。若見大巫。子交則善。子言非誣。吾失吾言。眞小人儒。言訖而退。其去于于。</text>
<title>譴加林神</title>,<text>咸山之顚。有祠翼然。謂之城隍。民祀式度。居忽一日。霿埃翳天。霾以土雨。長飆欻煽。掀林簸宇。吹神像顚。翌旦巫來。整其神筵。理髮飾衣。風又吹旋。如是者三。余甚怪焉。問巫何故。巫拜以言。咸神爲夫。林神爲婦。咸溺於媵。謂婦孔醜。婦怒其媵。來輒踐蹂。從之風雨。以濺以僽。裂夫之衫。夷媵之首。去而旋來。儵夜而晝。巫靈不靈。力難解鬪。只改冠裳。藻其土偶。余曰嗟唏。神敢獅吼。吾列神愆。詛之北斗。燒香焚辭。庭下以僂。曰我后皇。分土畫州。各有主神。俾民蔭庥。暘若雨若。以利其耰。苟失其職。天必降尤。戮社伐廟。爲神之羞。今玆二神。夫婦好仇。限一衣帶。裂地以侯。苾祀相望。享之千秋。宜降福祐。以豐其疇。風順雨調。黍苗油油。胡爭姬寵。怒閃其眸。乘以豐隆。持其電矛。揚霧躡颸。來艾神幬。擘斮其腰。仍毀神旒。大噉跳擲。威壓恣歐。狺狺闕睢。指好爲讎。因沴以臻。害牧害蒭。害于我稼。爲民之憂。一之爲甚。三五不。惟皇孔昭。鑑其作孼。聲罪以討。命我喉舌。詔諸雷師。飛捷月學。轟霆爍電。駕矞驅䬑。八威猛馬。流鈴金鉞。下盪其巢。鬼爽屠割。其膂刳剝。其頸顆劼。錄魂矢延。以警其獗。俾民免災。無蹙其頞。稌黍穰穰。各安于室。言訖再拜。俟命以跪。俄有介幘。綘袍朱履。導以靈幡。來提我耳。曰巫之誣。非神之戾。嘉林非女。亦惟男子。以神攻。安有此理。風霧之災。唯民所致。民之暴殄。崇覡淫祀。不敬以慢。唯褻是事。不忠不孝。不信不義。姦射駔儈。機巧仰利。來佩符者。亦罕循吏。陰饕陽飾。沽譽掠美。誕謾臾脅。惟矯無恥。敎化不施。上下相詭。以此事神。神宜怒爾。降沴降災。皆職由此。不思其咎。反加嫚戲。謂妬勃谿。傳言無忌。神益齎怒。災益疊至。雷罰之行。唯巫是視。大夫之明。其亦惑是。矧世愚者。其眩固易。余拜稽首。以謝不智。擧頭以望。神已炎擧。仰睇長空。不見其處。</text>
