<title>春日吟</title>,<text>落花三月暮。斜日半庭陰。蒲團一場夢。萬事已無心。</text>
<title>春帖在楊山任所時</title>,<text>士學詩書禮。民興孝悌慈。政淸無一事。鈴閣日遲遲。</text>
<title>春帖在楊山任所時 其二</title>,<text>雀鼠民無訟。龍蛇吏有閑。庭空春草遍。拄笏看靑山。</text>
<title>春帖在楊山任所時 其三</title>,<text>佳節前宵至。民風此日新。都將耕鑿興。同樂太平春。</text>
<title>楊山逢洛中人</title>,<text>春早花無信。情多醉不迷。天涯今夕會。忘却日沈西。</text>
<title>自楊山瓜滿將還。有感而作。三首</title>,<text>菊破香初泛。荷枯蓋半傾。臨分一盞酒。相對說平生。</text>
<title>別蓮</title>,<text>主人愛蓮癖。日日臨小塘。霜寒便自倒。須勿損淸香。</text>
<title>別菊</title>,<text>移汝慇懃意。要看歲晩姿。人歸花未發。花發更相思。</text>
<title>別人</title>,<text>草木無情物。猶將詩語別。有情幾箇人。相看共脈脈。</text>
<title>頭陀山和贈同遊邑子</title>,<text>之北復之東。氷寒火熱同。只餘軀殼在。誰喚主人翁。</text>
<title>贈僧</title>,<text>遣興詩無力。消愁酒有功。梨花風雨夕。一笑萬緣空。</text>
<title>送金君重</title>,<text>送子三和去。煙波隔幾程。斜陽分手處。脈脈故人情。</text>
<title>詠畫</title>,<text>翠蔓蔭秋䖝。離離碧實脆。令人起遠情。却憶東陵子。</text>
<title>詠畫 其二</title>,<text>秋風紅蓼花。坐我江之渚。心隨一蝶飛。栩栩不知處。</text>
<title>郡齋夜吟</title>,<text>高荷箇箇露。坐待三更月。深杯不知歸。瑤瑟何淸越。</text>
<title>卽事</title>,<text>芳春花發後。淸夜月明初。滿目渾佳趣。琴樽又起予。</text>
<title>贈南子淸孝溫</title>,<text>小雨池塘暮。楊山太守筵。香醪容我醉。淸興到君邊。</text>
<title>贈南子淸孝溫 其二</title>,<text>小雨初收後。深杯正滿時。淸談君與我。莫道肯言歸。</text>
<title>將赴三陟。留別親友。</title>,<text>多謝諸尊丈。淸樽送我東。三杯愁日暮。風雪亂山中。</text>
<title>庚申夜寄諸生</title>,<text>不是畏三䖝。只期延數友。軟語夜如何。蕭蕭窓外雨。</text>
<title>偶吟</title>,<text>木落風吹急。窓虛月上遲。瑤琴彈日夕。白酒正盈巵。</text>
<title>遊楊山。仍訪校齋諸生。</title>,<text>來自楊山頂。開筵泮水邊。靑衿成夜話。直到五更天。</text>
<title>眞珠館偶吟</title>,<text>病骸愁海瘴。衰意怯春寒。賴有床頭易。偏宜靜裡看。</text>
<title>贈權 協</title>,<text>鶴髮高堂會。琴樽挽落暉。主人情意重。信宿未言歸。</text>
<title>贈權 協 其二</title>,<text>擁衾開小酌。殘月照窓時。泠泠歌一曲。脈脈只心知。</text>
<title>月下吟</title>,<text>皎皎孤輪月。泠泠兩袖風。微昏成大臥。身在鏡光中。</text>
<title>友蓮堂夜吟</title>,<text>八月十三夜。友蓮堂畔坐。二更人未歸。箇箇荷珠瀉。</text>
<title>題僧軸</title>,<text>昨日安西醉。歸來滯梵宮。高人留警句。吟罷揖餘風。</text>
<title>江陵道中</title>,<text>百截層崖鳥道通。海天迢遞暮雲空。江陵知有巴陵勝。詩到江陵却未工。</text>
<title>登樓</title>,<text>樓外淸江江上山。數村桒柘夕陽間。炊煙欲斷人歸盡。溪鳥山雲自往還。</text>
<title>贈僧</title>,<text>杖錫何曾到世間。十年無語對靑山。如今又索楊山句。始信吾師亦未閑。</text>
<title>九折壁。次朱子武夷櫂歌十首韻。在安岳郡北四十四白𪚥𪚥下</title>,<text>蔥蔥佳氣擁仙靈。占得壺中日月淸。自笑山家無長物。天風吹送步虛聲。</text>
<title>九折壁。次朱子武夷櫂歌十首韻。在安岳郡北四十四白𪚥𪚥下 其二</title>,<text>一壁前頭放小船。滄波渺渺接長川。蘭槳桂棹渾無恙。劈破冥濛萬里煙。</text>
<title>九折壁。次朱子武夷櫂歌十首韻。在安岳郡北四十四白𪚥𪚥下 其三</title>,<text>二壁周遭萬仞峯。扁舟相對靜儀容。春來添却生生意。嫩綠殘紅影幾重。</text>
<title>九折壁。次朱子武夷櫂歌十首韻。在安岳郡北四十四白𪚥𪚥下 其四</title>,<text>三壁徐牽上水船。路開巖罅不知年。停橈爲喚琴樽伴。滿眼殘花正可憐。</text>
<title>九折壁。次朱子武夷櫂歌十首韻。在安岳郡北四十四白𪚥𪚥下 其五</title>,<text>四壁波心赤白巖。連空松檜翠毿毿。主人飽占滄浪趣。一棹沿回十里潭。</text>
<title>九折壁。次朱子武夷櫂歌十首韻。在安岳郡北四十四白𪚥𪚥下 其六</title>,<text>五壁危臨碧海深。松杉密密自成林。閑中只管鳶魚妙。誰識乾坤造化心。</text>
<title>九折壁。次朱子武夷櫂歌十首韻。在安岳郡北四十四白𪚥𪚥下 其七</title>,<text>六壁峩峩揷玉巒。滿汀鷗鷺語關關。主人自是無心者。一片白雲相對閑。</text>
<title>九折壁。次朱子武夷櫂歌十首韻。在安岳郡北四十四白𪚥𪚥下 其八</title>,<text>七壁衝波激作灘。舟人錯把峽中看。別非道士今來訪。鏡面澄澄月影寒。</text>
<title>九折壁。次朱子武夷櫂歌十首韻。在安岳郡北四十四白𪚥𪚥下 其九</title>,<text>八壁蒼崖相對開。幾人停棹此中回。巖間歷歷題名處。曾是詩仙把酒來。</text>
<title>九折壁。次朱子武夷櫂歌十首韻。在安岳郡北四十四白𪚥𪚥下 其十</title>,<text>九壁將窮思渺然。却催柔櫓入平川。歸來望海菴中宿。疑是身遊沈㵳天。</text>
<title>次贈南子淸</title>,<text>一棹沿回九折崖。故人開盡十年懷。携壺今日情偏重。入手深杯又未排。</text>
<title>湖西逢故人</title>,<text>終南山下十年知。湖海相逢本不期。琴樽爲惜明朝別。風雪渾山月一規。</text>
<title>和李進士湖亭韻</title>,<text>好水佳山屋後前。其間有客獨翛然。明春定理扁舟去。須泛桃花谷口傳。</text>
<title>宴後</title>,<text>深杯相屬一堂中。歌管聲高咽曉空。樂勝則流君識否。勉將繩墨飭吾躬。</text>
<title>哭金同知 泰廷</title>,<text>斯人奄忽至於斯。天意茫茫未可知。相識到今餘幾許。楊山太守淚偏垂。</text>
<title>春遊煎花</title>,<text>慢煎膏乳淡煙斜。玉屑初和點點花。醉傍金樽看不厭。好詩吟罷又纖歌。</text>
<title>贈湖上人</title>,<text>仙山昔日慣尋眞。鉢寺淸空不受塵。聞道渠今煩惱重。人間何處可安身。</text>
<title>贈湖上人 其二</title>,<text>何處僧敲月下門。客窓秋夜共論文。淸曉忽辭飛錫去。不堪紅葉落紛紛。</text>
<title>適有筆工來過。令束黃白束筆。分寄書齋諸君。兼贈以詩。</title>,<text>拔毛渾欲謝楊朱。功業斑斑在典謨。今朝寄與書齋友。濡首端宜喚作奴。</text>
<title>贈書齋諸生</title>,<text>楊山一壁有茅菴。童子相携益者三。今我共成風詠趣。春光渾似魯城南。</text>
<title>贈書齋諸生 其二</title>,<text>憐渠堅志做三餘。門徑要從小學書。九仞若敎虧一簣。何殊牛馬着襟裾。</text>
<title>贈書齋諸生 其三</title>,<text>孝悌行餘讀古文。一心勤怠聖狂分。慇懃報道諸君子。莫學空疏老使君。</text>
<title>林海居魁宴</title>,<text>東亭林海早蜚英。十六人中第一名。銀燭金樽陪鶴髮。不妨扶醉到三更。</text>
<title>踏靑日。有懷讀書諸君。寄以酒餐。兼贈以詩。</title>,<text>爲愛書齋如玉人。一樽相寄碧香春。定知魯薄難堪飮。只願携杯答令辰。</text>
<title>踏靑日。有懷讀書諸君。寄以酒餐。兼贈以詩。 其二</title>,<text>日暖風輕上已春。山花溪柳一時新。勸君學得風雩趣。須作襟懷灑落人。</text>
<title>述懷</title>,<text>眞珠太守最支離。長臥西樓水石奇。此中一事尤堪笑。謾對靑衿踞虎皮。</text>
<title>冬至日郡人來賀仍成一絶</title>,<text>了無仁澤及蒼生。歲歲空勞父老迎。孤負國恩身又病。不如歸去伴春耕。</text>
<title>筆峯亭在郡北三里孔子廟前。曲阿平行。矮松數株。槎牙奇古。卽河相演遊憩處。中廢今復。宜士子游泳。</title>,<text>文廟西邊有小亭。數株松檜不勝靑。坐對諸生論至理。箇中眞味語難形。</text>
<title>筆峯亭在郡北三里孔子廟前。曲阿平行。矮松數株。槎牙奇古。卽河相演遊憩處。中廢今復。宜士子游泳。 其二</title>,<text>聖人初不若登天。門徑端由謹九容。堅志誠心須勿倦。元來堯舜與人同。</text>
<title>楊山送堂弟休伯</title>,<text>平生休伯灑談霏。助我親堂舞綵衣。只信相知心一片。人間何處有離違。</text>
<title>楊山送堂弟休伯 其二</title>,<text>三見高荷葉敗時。每逢人去淚沾衣。注川西畔先塋在。松柏如今長幾枝。</text>
<title>送朴觀察漸還京</title>,<text>相見無幾相別多。楊山一醉亦恩波。此後相思無以贈。驛路何處有梅花。</text>
<title>送朴觀察漸還京 其二</title>,<text>美人千里隔長思。嶺路悠悠夢亦稀。西海一樽相會處。幾回相憶淚雙垂。</text>
<title>別諸儒</title>,<text>平生斷斷學宣尼。六載孤蹤此日辭。臨別慇懃留一語。六經之外更無師。</text>
<title>煙津道中</title>,<text>身世飄飄似轉蓬。六年爲客又秋風。蕭蕭匹馬煙津道。回首楊山一夢中。</text>
<title>贈僧</title>,<text>仙山西望暮雲平。變作茅簷夜雨聲。聞道山花開已遍。只應知我欲山行。</text>
<title>贈僧 其二</title>,<text>月嶽深秋紅葉寺。沙汀春老海棠枝。年年勝日探眞處。醉後歸來倩汝扶。</text>
<title>贈僧 其三</title>,<text>九月山中亭谷寺。有僧參佛鶴同癯。明春定向深源去。甁錫還能訪我無。</text>
<title>贈僧 其四</title>,<text>松姿鶴骨道仁師。歡喜峯前一見之。五月楊山來訪我。綠荷風動雨絲絲。</text>
<title>贈僧 其五</title>,<text>興栗煙霞勝普賢。竹寬於此坐癯禪。行渡虎溪三笑罷。楊山聊共一場眠。</text>
<title>贈僧 其六</title>,<text>深閉寒齋晝不開。吟魔相惱病相催。今朝賴有西山釋。起翫高荷露一杯。</text>
<title>贈僧 其七</title>,<text>蕭蕭秋雨送微凉。荷敗前塘菊已荒。甁錫渠今歸去遠。海天離思正茫茫。</text>
<title>贈僧 其八</title>,<text>尋眞昔日與渠偕。翠柏黃花步步佳。歸來塵臼頭渾白。苦道休官計未諧。</text>
<title>贈僧 其九</title>,<text>穿林攀磴我猶能。渠是仙山指導僧。待得春風花爛熳。四王峯上一回登。</text>
<title>贈僧 其十</title>,<text>聞渠來自水雲𩳌。留宿三宵夢亦淸。春風定理仙山屐。須指巉巉九萬程。</text>
<title>贈僧 其十一</title>,<text>楊山春盡杏花飛。樽酒偏敎怨落輝。賴有信能來與語。五更風露不知歸。</text>
<title>贈僧 其十二</title>,<text>陰陰庭院雨晴初。楊柳芙渠翠影疏。午醉醒來驚剝啄。有僧來自水雲居。</text>
<title>贈僧 其十三</title>,<text>楊山留滯意悽淸。歸夢偏驚落木聲。半壁孤燈僧語寂。擁衾相對到天明。</text>
<title>贈僧 其十四</title>,<text>宿醉初醒落照紅。小轎扶曳出軒東。敗荷衰柳疏疏雨。欲贈渠詩愧未工。</text>
<title>贈僧 其十五</title>,<text>我在楊山六見秋。深源聞道最淸幽。春花秋桂渾相負。付與山僧自在留。</text>
<title>贈僧 其十六</title>,<text>肘柏肩巢閱幾時。祗今深目又厖眉。飄然終不限南北。鶴去雲歸何處隨。</text>
<title>贈僧 其十七</title>,<text>深深雲水任來之。塵土何曾入夢思。自笑殘生無外事。願從方丈一回窺。</text>
<title>贈僧 其十八</title>,<text>平生脚踏浪千層。幾向紅塵枉鏤氷。歲晩關西霜月白。在家僧對出家僧。</text>
<title>贈僧 其十九</title>,<text>樓前一道靑羅帶。樓外千竿碧玉敲。坐對林僧無俗事。落花風雨弄輕舠。</text>
<title>贈僧 其二十</title>,<text>吾生月日後於渠。同是人間四十餘。一髮楊山連九月。數行書信莫相疏。</text>
<title>贈僧 其二十一</title>,<text>二樂樓前半畝塘。綠荷紅蓼送杯忙。山月已低人未散。玉風銀露五更凉。</text>
<title>贈僧 其二十二 附次韻</title>,<text>霜倒高荷已半塘。無情歲月夢中忙。今朝又送山僧去。一袖秋風滿意凉。</text>
<title>贈僧 其二十三</title>,<text>浪迹空門歲月移。浮雲一片是吾師。飄然而去不知處。他日重逢未有期。</text>
<title>贈僧 其二十四 附次韻</title>,<text>日轉高樓影漸移。憑欄靜對鶴姿師。前宵風雨添飛瀑。藜杖重尋會有期。</text>
<title>贈釋學一</title>,<text>學一爲名我所欽。渠能學一可存心。分明傳自淸虛老。力得從今造詣深。</text>
<title>贈釋慧明</title>,<text>能慧能明莫浪誇。慧明多處損天和。是非善惡都忘了。然後應知宿本家。</text>
<title>寄紙筆香山休靜長老</title>,<text>溪藤二十面如銀。毛穎中書一介臣。寄與香山雲水衲。他年須記此間人。</text>
<title>再遊龍湫</title>,<text>珠懸危石錦粧山。滿眼秋光活盡間。前度金郞今又至。潭龍應識舊容顔。</text>
<title>龍湫。贈同年金君重。</title>,<text>生世爲人不偶然。況君與我又同年。深秋西嶽龍湫畔。一醉相將亦好緣。</text>
<title>九月山贈僧</title>,<text>一菴隨我三仙洞。圓正禪堂伴宿歸。赤葉黃花亭谷寺。他年相憶夢依依。</text>
<title>伴鶴臺</title>,<text>峽束崖懸鐵壁橫。靜潭驚瀑晩風生。老仙騎鶴煙霞去。留與人間一笛聲。</text>
<title>頭陀山。和唐詩韻。贈同遊諸伴。</title>,<text>春晩殘花擁樹頭。逐風飛散泛溪流。流到人間應有日。却疑重見有漁舟。</text>
<title>頭陀山。和唐詩韻。贈同遊諸伴。 其二</title>,<text>聞道仙翁鎖洞門。今朝爲我一開雲。吟來爲答仙翁意。溪畔相將倒瓦樽。</text>
<title>遊鳳凰池</title>,<text>輟棹芳洲上紫巖。寒潭如洗夕陽涵。貪歡不覺歸來晩。明月銀河詠半酣。</text>
<title>遊九月山</title>,<text>帶月遙聞貝葉鐘。披雲徙倚四王峯。兩腋淸風吹颯颯。飛來亭谷不須笻。</text>
<title>遊九月山 其二</title>,<text>空翠濛濛鎖洞門。心齊偏覺靜勝喧。山到危巔皆進步。水逢靈派盡窮源。</text>
<title>遊九月山 其三</title>,<text>朝雨廉纖欲解圍。東風驅逼轉霏霏。山神應怕遊人去。遮斷巖扉不放歸。</text>
<title>贈僧</title>,<text>信宿禪窓亦一緣。他年相憶夢應牽。臨分說與重來日。三月東風花欲燃。</text>
<title>送人遊山</title>,<text>深秋九月送君歸。瞻望行塵亦一奇。貝葉月精吟裏趣。殷勤須報故人知。</text>
<title>次朴觀察漸韻</title>,<text>停杯莫問夜如何。須信朋情我最多。惜別佳人還似我。樽前低唱不成歌。</text>
<title>茂陵島。次韓春卿韻。</title>,<text>我醉開帆君且歸。夕陽猶在水村扉。斷了機心顔色好。滿江鷗鷺不驚飛。</text>
<title>茂陵島。次韓春卿韻。 其二</title>,<text>一棹秋江緩緩歸。荻花深處有漁扉。晩憑仙島高回首。兩腋淸風快欲飛。</text>
<title>送年友金君重西歸</title>,<text>吾兄臨發故遲遲。挽我重催贈別詩。此後相思何處最。石榴花落雨絲絲。</text>
<title>贈笛人</title>,<text>橫笛巫山幾度遊。梨花春日菊花秋。重逢話舊知何日。芳草斜陽暗結愁。</text>
<title>贈笛人 其二</title>,<text>月明梅落水流長。斷盡愁人寸寸腸。吹時莫近紗窓夜。寒雨疏簾獨倚粧。</text>
<title>贈笛人 其三</title>,<text>鶯花三月伴渠遊。說別今朝欲白頭。分明記得相思處。芳草萋萋客路脩。</text>
<title>春遊</title>,<text>四更寒月一眉淸。影落長川十里平。李白劉伶今底處。從今我亦醉爲名。</text>
<title>春遊 其二</title>,<text>月邊觴詠是天遊。傍柳相將俯碧流。人生得意眞堪樂。休向塵間浪作愁。</text>
<title>流觴曲水飮</title>,<text>疏導長川入曲流。吾儕今日擅風流。蘭亭千古傳佳會。勝跡應須後日留。</text>
<title>臨鏡臺</title>,<text>臨鏡臺邊敞錦茵。夕陽歌管送杯頻。坐中誰作傞傞舞。第一紅粧情裏人。</text>
<title>送鶴寒泉子</title>,<text>仙禽棲峙五雲中。逸翮扶搖萬里風。試屈遐心來下界。故將癯質近詩翁。</text>
<title>遊翰林臺</title>,<text>花園此夜綺筵開。歌管聲中穩送杯。莫怪傍人爭拍手。風流誰似翰林臺。</text>
<title>遊翰林臺 其二</title>,<text>一竿斜日半庭陰。樽酒開邊無限心。殘紅嫰綠渾依舊。只欠當時老翰林。</text>
<title>酒席贈妓</title>,<text>黃花爭似美人姸。强折黃花揷滿顚。自是黃花羞不勝。深杯行處墜華筵。</text>
<title>和李觀察 輅 韻</title>,<text>南郭同棲問幾年。海西相會亦關天。友蓮堂上秋容淡。滿酌何妨仔細傳。</text>
<title>訪山中友</title>,<text>路入深山一線通。半邊松檜夕陽中。開窓更對同心子。一笑相看萬累空。</text>
<title>贈金君重</title>,<text>六七年前浿水頭。一春花柳共君遊。楊山此日重携手。語及當時涕自流。</text>
<title>別朴大宜</title>,<text>興栗樓前月上時。故人相對說襟期。臨分莫惜東西隔。只信芝蘭佩陸離。</text>
<title>遊三仙臺</title>,<text>一川分野四山圍。松桂林中有竹扉。誰把瑤琴驚短夢。三仙臺上詠而歸。</text>
<title>卽事</title>,<text>么荷出水未成錢。芍藥薔薇巧鬪姸。偸得淸閑眞不偶。對渠時向午窓眠。</text>
<title>化羊臺。分韻得莅字。</title>,<text>聞道東君昨夜莅。生生物色自無二。登臨取醉久忘歸。誰辨春三與夏四。</text>
<title>登風詠臺</title>,<text>臺下拖藍走一川。川華含得十里天。揩却昏眸聊一望。半邊楊柳半邊煙。</text>
<title>謝人惠葡萄</title>,<text>千顆葡萄黑色勻。向來深謝舊情親。如今又得盈盤惠。箇箇紅酸入手新。</text>
<title>謝人惠蒲黃</title>,<text>垂垂黃穗出靑蒲。折得殷勤寄病夫。試割刀圭纔入口。向來多病一時蘇。</text>
<title>贈南客</title>,<text>君在昌原我在京。海西一醉本無期。琴樽此會天應借。滿酌深杯不須辭。</text>
<title>贈南客 又贈南客</title>,<text>道同休問年多少。興發寧論酒有無。只是平生難負處。脫年惟有老江湖。</text>
<title>凌波臺。送李忠卿。</title>,<text>凌波臺上送君行。無限滄波不盡𪚥。分明記得相思處。旅館寒窓片月明。</text>
<title>竹西樓。贈諸生。</title>,<text>山自逶迤水自廻。飛樓淸逈斷纖埃。晩來添得煙花景。到手休嫌酒滿杯。</text>
<title>送人</title>,<text>渭城朝雨迷江樹。海曲幾處生晩煙。京洛故人如問我。竹西樓上臥癯仙。</text>
<title>次松林主人韻</title>,<text>彩筆珊瑚玉樹交。吟來偏覺洗惛怓。問渠事業今可似。長對風爐煮小巢。</text>
<title>贈鄭世亨兄弟</title>,<text>乙酉仲秋十三日。四松亭上七仙同。賴有溪邊雙鄭在。淸歡都付月明中。</text>
<title>仲秋賞月</title>,<text>歲歲年年夜夜懸。仲秋三五最淸姸。對渠那得樽無酒。爲倩良朋敞錦筵。</text>
<title>仲秋賞月 其二</title>,<text>一輪明月半空懸。十二圓中此最姸。憐渠且吸杯心色。願借淸光照綺筵。</text>
<title>仲秋賞月 其三</title>,<text>吾儕接對仲秋月。堅坐初昏到曉鷄。他年莫道吾無分。偏近楊山太守低。</text>
<title>遊九月山</title>,<text>鉢峯泉石淨無塵。列坐高僧四五人。滿眼秋光何忍負。夕陽相屬一杯春。</text>
<title>醉中吟</title>,<text>門長歡情洞長偕。楊山會合此時佳。牙箏彈罷玄琴至。雙鶴翩翩舞兩階。</text>
<title>贈南子淸</title>,<text>西學庭中戊午年。相逢一笑却相親。中年何事不相見。屈指如今三十春。</text>
<title>贈南子淸 其二</title>,<text>雲雨交情已飽更。誰識吾儕水樣淸。琴樽三日無窮語。只是髫年斷斷情。</text>
<title>遊楊山下</title>,<text>大川東畔石屛巉。千仞岡頭萬丈杉。試問楊山奇絶處。行人指點淨修菴。</text>
<title>和洪太古</title>,<text>原隰馳驅客意忙。早潮聲撼五更床。開窓正對滄溟月。嬴得沙汀一味凉。</text>
<title>和洪太古 其二</title>,<text>歲月悤悤我不忙。一場眠足一藜床。心上天機猶衮衮。人間誰道有炎凉。</text>
<title>和洪太古 其三</title>,<text>此夜琴樽穩不忙。爲憐荷氣更移床。天邊星斗明如許。添得三更白露凉。</text>
<title>松亭月夜</title>,<text>霜華月色冷浮浮。唯有蒼松不受秋。歲晩襟期吾有托。豈隨桃李與同流。</text>
<title>松亭月夜 其二</title>,<text>漫浪關河五送。每逢佳處醉悠悠。今宵秋徙倚松亭月。滿目風煙未易收。</text>
<title>送南子淸</title>,<text>楊山秋夜送君歸。凉露高荷月半規。慇懃爲問重來日。須趂黃花未老時。</text>
<title>載寧松月亭</title>,<text>松月亭前擁綺羅。深杯綠酒細生波。主人見着莊周夢。那識楊山興味多。</text>
<title>三仙臺。送朴大宜。</title>,<text>飄飄身世欲何之。千里相分夢獨隨。賴有秋天一片月。分明流照兩相思。</text>
<title>分韻得雩字</title>,<text>春光惱客未支吾。風詠臺邊臥宿蘆。冠者數三童六七。風流渾似魯南雩。</text>
<title>題靑陽郭判官 珪 家</title>,<text>山村煙雨大平痕。廷瑞林亭倒幾樽。臨分欲盡心中事。鸚鵡前頭不敢言。</text>
<title>自楊山。遞任還京。</title>,<text>淸時有味是無能。六載楊山淡似僧。爭道使君行李重。五弓雙鶴一條藤。</text>
<title>讀書堂</title>,<text>徙倚南樓欲暮時。滿江煙雨正催詩。靑州風味殊非惡。留與騷壇試一巵。</text>
<title>次金慕齋韻贈驪州尹生。</title>,<text>遠客遙從嶺外來。尋君不遇又空回。驪江煙月秋應好。莫負相携倒玉杯。</text>
<title>寄崔廣文 壽鐵</title>,<text>春來多病掩重門。聞道紅殘綠已繁。試上江樓聊遣興。恨無佳客對芳樽。</text>
<title>柳灣溪堂。贈李士儉。</title>,<text>雉岳白雲屋後前。柳灣環作鏡中天。塵喧不到淸眞界。知有休休地上仙。</text>
<title>屈串</title>,<text>斷岸臨虛牝。長波接海門。東西懸日月。俯仰失乾坤。雷雨陰機壯。蛟龍窟宅尊。湘纍千載後。應有未招魂。</text>
<title>四松亭</title>,<text>兩兩分南北。長身十八公。排寒含淑氣。當暑起霜風。螻蟻侵如許。鸞凰幾日同。摩挲仍佇立。凉露泫秋空。</text>
<title>贈釋義嚴</title>,<text>有釋淸而秀。自言甲子生。露牛眞性在。馴虎道心明。幾日開三笑。如今滯一城。飄然甁錫遠。臨別倍傷情。</text>
<title>校齋送酒</title>,<text>士子藏修地。宣尼廟貌尊。儀形千古炳。門逕一條存。振發開心眼。提撕喚醉昏。使君無以贈。時復送淸樽。</text>
<title>次韓春卿贈僧韻</title>,<text>莫以喧爲世。休言靜是山。昏跳皆在我。眞妄苦無端。雲起亦多事。溪流還未閑。不如堅內守。隨處卽禪關。</text>
<title>次韓春卿贈僧韻 其二</title>,<text>愛爾自齠齔。十年長在山。重逢非有約。一別太無端。吏退琴軒靜。鍾殘丈室閑。相思知不耐。作意叩雲關。</text>
<title>贈僧</title>,<text>簿領三年後。逢秋病忽添。蛛絲縈綠綺。蝸殼上靑縑。有意雲低戶。無心月滿簾。此時甁錫至。詩思道情兼。</text>
<title>贈僧 其二</title>,<text>窣窣高荷雨。蕭蕭落木風。重逢時序改。相對世緣空。離合千山外。悲歡一夢中。他年如有意。問我注川東。</text>
<title>徽上人。持靜長老書。訪余于楊山。於其歸也。詩以贈之。</title>,<text>聞說淸虛老。棲身太白西。天花從散落。狂象聽提携。一別星霜換。相思道路迷。憑渠問消息。喜氣吐晴霓。</text>
<title>贈僧</title>,<text>三日秋山裏。登登路不窮。一笻飛鳥上。雙衲暮雲中。滄海不盈眼。蓬壺自可通。超然象外意。聊復與渠同。</text>
<title>頭陀山。次唐詩韻。贈同遊諸伴。</title>,<text>峯合雙崖斷。沿溪一逕開。遊人行酒罷。斜日傍花回。紅惜林間萼。靑知石上苔。歸來山夜靜。蜀魄數聲哀。</text>
<title>贈人</title>,<text>天涯相送地。談笑又琴樽。佳會眞非偶。淸詩自不羣。都將千日醉。穩送百年身。隨處吾無事。誰非雨露恩。</text>
<title>送崔判尹 滉 赴京</title>,<text>平生京兆尹。同調許忘年。心事唯公耳。交情只淡然。悲歡綿歲月。離合隔山川。誰料黃岡路。相逢是別筵。</text>
<title>送崔判尹 滉 赴京 其二</title>,<text>識面誰非友。知心獨得君。蓬姿不扶直。芝室有餘薰。寂寞慙書劍。飄零怨樹雲。蕭蕭雙鬢雪。天際又離羣。</text>
<title>松都王生詩軸。次荷衣太古韻。</title>,<text>重到松京日。秋歸葉盡零。初心猶斷斷。雙鬂已星星。人事悲生死。長亭接渺冥。臨分無限意。相與坐班荊。</text>
<title>松都王生詩軸。次荷衣太古韻。 附原韻荷衣</title>,<text>玉樹歌聲盡。松都覇業零。臺荒猶滿月。石老舊瞻星。世變皆超忽。衣冠已杳冥。相逢遼柱鶴。跋馬弔榛荊。</text>
<title>送黃書狀佑漢 赴京</title>,<text>珍重終南侶。征驂此少停。相逢驚短髮。遠別惜長亭。瘴海雲橫墨。遼垣雨送腥。臨岐空佇立。天地兩浮萍。</text>
<title>送友人</title>,<text>海內論知己。如公復幾人。泠泠遊物表。灑灑見天眞。寂寞關心事。飄零任此身。那堪西海路。惜別鬢如銀。</text>
<title>翠柏亭</title>,<text>古柏含蒼翠。平臨洞府寬。禪宮閱興廢。幽澗弔潺湲。月色和雲白。風聲帶露寒。芳盟期歲晩。休遣俗人看。</text>
<title>燃燈寺</title>,<text>見說燃燈寺。蒼崖斷處開。窓虛臨絶磵。壇靜擁高槐。野接鷗汀闊。山橫鳥道回。上方淸磬歇。偏覺世緣灰。</text>
<title>送金君重</title>,<text>歲暮楊山館。悲凉送客茵。論交心似水。惜別鬂如銀。柳變還欺臘。梅寒未放春。重逢知不遠。猶是隔年人。</text>
<title>湖堂會飮。示金爾玉。</title>,<text>聽雨亭中飮。初從文會來。省菴長拄笏。石洞但含杯。松壑芳姿逈。菊潭軟語開。他年西塞外。須憶此堂梅。</text>
<title>凌波臺。別都事金 千鎰。</title>,<text>關山煙樹暝。滄海暮雲重。病骨今朝健。良朋昨夜逢。交情看淡水。心事指寒松。無限臨分恨。休嫌酒滿鍾。</text>
<title>送人</title>,<text>殘燭仲秋夜。寒燈軟語時。萍萍愁嶺海。樽酒惜離違。衡浦歸鴻斷。吳州見月微。他年相憶處。雲樹晩依依。</text>
<title>曺南冥挽</title>,<text>追惟昔年夜。愚魯近光輝。誘掖回迷走。充盈見實歸。人文今已矣。吾道竟何依。奔哭還無路。春風淚不晞。</text>
<title>湖堂逢故人</title>,<text>思子長勞夢。今朝幸見過。壯心渾似昨。衰鬂已成皤。樹影當簷密。山光入戶多。登樓歡未足。孤棹泛滄波。</text>
<title>風詠臺</title>,<text>縈帶長川遠。周遭翠壁橫。花明春日靜。沙暖午風輕。灑灑身無垢。欣欣物自榮。詠歸曾氏趣。千載有餘情。</text>
<title>九折壁</title>,<text>面面九回壁。蒼蒼千頃波。盈虛隨月魄。孤峙壓坤婆。薜荔紅堪盡。松杉翠更多。秋帆橫玉笛。人說後東坡。</text>
<title>九折壁 其二</title>,<text>令節偸淸暇。良遊愜素情。壁連銀漢逼。波入海門橫。淡淡風來軟。澄澄鏡漾平。孤舟無限意。直待月輪傾。</text>
<title>筆峯亭</title>,<text>亭古名峯筆。臺今集衆儒。關頭分夢覺。門路闢榛蕪。壁立山堪仰。槎牙樹半枯。從容論學罷。新月上高梧。</text>
<title>僑居</title>,<text>囊空無計買田園。天借終南數架軒。俗子不來如避世。塵機自息久忘言。荒凉松竹苔侵逕。寂寞柴荊犬守閽。彈罷瑤琴成獨坐。滿庭風雨又黃昏。</text>
<title>養鶴</title>,<text>標格淸癯逈出塵。幾年棲息水雲身。呼羣月下形猶縶。刷羽風前態却眞。杜老庭邊衣似雪。蘇仙舟畔翅如輪。卽今誰與渠相伴。二樂樓中一病人。</text>
<title>寄山中友</title>,<text>此去山村一望中。別來懷想轉無窮。多君優入詩書閫。笑我狂奔簿領叢。階前嫰草朝含雨。門外垂楊晩帶風。安得相携開軟語。好酬佳節一樽同。</text>
<title>送柳相國 㙉 赴京謝恩</title>,<text>聖主純誠格帝閽。百年寃枉洗無痕。遙瞻紫極恩難報。暫輟黃扉禮益尊。身佩安危存重望。道全忠孝愜輿論。公歸定荷皇家奬。竚見榮光動一藩。</text>
<title>謝友人來訪</title>,<text>一片仙帆遡晩風。慇懃來訪省菴翁。相驚衰暮容顔改。只信平生意氣同。旅雁聲邊秋色盡。海天長處暮雲空。休言別後情多少。紅蓼黃花思不窮。</text>
<title>郡校謁聖後贈諸生</title>,<text>杏林齊處是賢關。爲愛羣居學孔顔。瞻忽門墻應漸入。分明階級勉須攀。盈科可達千江水。覆簣終成九仞山。太守疏慵堪一笑。十年無得鬢毛斑。</text>
<title>郡校謁聖後贈諸生 其二</title>,<text>北風吹雪灑衣裾。緩緩歸來數里餘。玉作峯巒天際立。銀成境界望中虛。非緣訪友輕回棹。不是吟詩穩跨驢。爲愛群居諸士子。門墻禮罷更躊躇。</text>
<title>贈讀書生 頃日北風彌旬。禾稼盡傷。今又淫霖伊始。開霽不易期。今年農事。已無秋望。小民何活。令人憂不自禁。姑錄近體一首。呈似讀書諸伴。幸有以敎之也。</title>,<text>天視天聽豈謬悠。災生瑞應自人謀。凄風苦雨偏傷稼。白叟黃童已絶喉。太守不良宜受譴。小民何罪竟塡溝。當宵忘寢朝忘食。首疾涔涔未易瘳。</text>
<title>祈雨省草壇</title>,<text>推擠不去幾回春。上愧于天下愧民。亢旱自知由積戾。片言那復格神明。一犂未慰蒼生望。三宿空煩白屋貧。倘遣甘霖來潤物。犧牲寧憚薦吾身。</text>
<title>贈岑上人次南陽韻</title>,<text>戊子人逢戊子春。春三月日訪騷人。煙霞骨相淸而秀。山水精神淡且眞。一笑留歡堤柳嫩。千杯着醉野光姸。師歸寄與南陽道。無乃微行太苦辛。</text>
<title>次洪太古贈僧韻</title>,<text>凉生水檻夜無眠。獨伴癯僧正澹然。句引淸歡酬令節。招呼濁酒慰殘年。螢穿疏柳深深見。露瀉高荷箇箇圓。却憶白沙汀上客。興來揮灑幾詩篇。</text>
<title>九月山贈僧</title>,<text>穿林攀磴瘦笻驕。路入雲霞一線遙。寂寞南明尋古寺。蕭條普濟送凉宵。連山宿霧成朝雨。接海長煙漾晩潮。誰識此間無限意。同來智眼興偏饒。</text>
<title>九月山贈僧 其二</title>,<text>雨袂風襟倚石梯。高僧相伴臥巖棲。頭邊咫尺星辰近。脚底陰凉雲霧迷。浩蕩乾坤吾眼大。微茫南北衆山低。禪窓三宿情多少。臨別留詩信筆題。</text>
<title>遊九月山</title>,<text>西嶽深秋試一過。路懸林抄整還斜。滿山風雨今朝勝。從古煙霞此地多。最愛濕雲埋疊嶂。會看新旭湧淸波。醉餘吟罷蘇江語。句句淸奇字濕鴉。</text>
<title>遊九月山 其二</title>,<text>偶向南明峯上過。路窮山盡日初斜。雲埋古寺依巖小。風泛輕嵐入戶多。北斗垂天低近客。西溟匝地浩生波。滿前高趣都收攬。閑伴癯僧到暮鴉。</text>
<title>和李觀察輅韻</title>,<text>西海歸來雪滿頭。夕陽長笛獨憑樓。佳人寶靨深紅軟。客子深情太白浮。一點殘燈驚鶴夜。千年佳會此雄州。使華他日馳驅處。應記楊山此夜遊。</text>
<title>頭陀山。步唐詩韻。贈同遊諸伴。</title>,<text>試尋仙鶴傍溪聲。挾路花開不辨名。穿盡山雲扶策憩。爲憐蘿月伴僧行。心遊橘裡襟期逈。身在壺中氣骨淸。此日臺邊更添興。數聲橫笛晩風生。</text>
<title>頭陀山。步唐詩韻。贈同遊諸伴。 又頭陀山。步唐詩𪚥。贈𪚥𪚥諸𪚥。</title>,<text>雲宿巖扉繞舃飛。晩來成雨滴霏微。階前殘萼風吹落。山外斜陽鳥帶歸。桂戶幾回消歲月。松窓猶自管陰暉。尋眞數日塵緣歇。笙鶴依俙見羽衣。</text>
<title>遊九月山</title>,<text>百尺塵中早拂衣。三仙洞裡伴僧歸。危峯欲墜松爲絡。蕭寺無隣石作扉。數朶木蘭紅已綻。千章琪樹綠初肥。菟裘他日吾將老。爲愛山深俗客稀。</text>
<title>贈僧</title>,<text>洞府深深有別春。尋眞不作到遲人。巖花自在開無數。竹葉相隨醉幾巡。貌古師眞松鶴骨。神閑我是水雲身。他年消息憑誰寄。一樹寒梅漢水濱。</text>
<title>次朴觀察漸韻</title>,<text>一別西郊費夢思。楊山會合豈曾期。相公軟語三杯酒。太守衰容兩鬂絲。赤葉蕭蕭風力急。黃花粲粲露華滋。明朝又是長亭別。不盡天涯去住悲。</text>
<title>次朴觀察漸韻 其二</title>,<text>拍肩談笑許知音。誰似吾儕托契深。除却寒松難比節。還將淡水細論心。塵中共惜蕭蕭鬂。燈下寧嫌淺淺斟。況有明朝千里別。可無行贈短長吟。</text>
<title>次洪太古 迪 韻。贈別朴使相 漸。</title>,<text>北風吹雪夜生寒。樽酒相逢昔日顔。最是離情深似海。只緣交道重於山。茫茫岐路思何盡。脈脈襟期說未䦨。直到忘形相爾汝。孰爲觀察孰州官。</text>
<title>次洪太古 迪 韻。贈別朴使相 漸。 附原韻荷衣</title>,<text>傳香昔値北風寒。霜打重裘雪滿顔。屈指已經丁丑歲。聯床仍憶道家山。相逢瘴海情何限。共醉芳樽夜未䦨。京洛故人如問我。白沙汀畔一閑官。</text>
<title>次洪太古 迪 韻。贈別朴使相 漸。 其二</title>,<text>今朝說別我偏勞。爲遣離愁喚白醪。存箇毛皮渾俗子。輸來肝膽獨吾曹。那堪聚散還千里。共惜容顔變二毛。馬首相分渾是恨。亂峯殘雪北風豪。</text>
<title>次洪太古 迪 韻。贈別朴使相 漸。 其三</title>,<text>首陽東望坐空門。離合悠悠不可論。岐路卽今雲樹遠。芳樽何處笑談溫。煙埋層嶂山容暗。日墮荒城野色昏。別後相思無限意。澗雲溪月摠銷魂。</text>
<title>送年友金君重西歸</title>,<text>接武芹宮十載前。祗今鬂髮共皤然。生陽春柳魂長往。九月秋楓夢幾懸。去去征鞍還惜別。濛濛陰雨又連天。西歸如見諸年伴。爲報龍鍾伴鶴眠。</text>
<title>春遊</title>,<text>昨夜東風到海隈。溪山隨處淑光堆。芳辰幸値三春好。浮世還逢一笑開。叔父長吟詩滿紙。使君沈醉酒盈杯。不妨携手留佳會。秉燭歸程緩緩回。</text>
<title>新溪。別權太守用中。</title>,<text>心靜都無俗慮牽。故人相對坐超然。曉雲籠斷千尋壁。夜雨新添一帶川。此去逢迎知幾日。向來離合孰非天。臨分無限心中意。付與深杯仔細傳。</text>
<title>次安陵太守湖亭韻</title>,<text>誰敎郢匠巧經營。斵斷孱顔近太淸。山列螺鬟天際立。水拖羅帶望中平。平呑灝氣知身蛻。潛達仁風見政成。今日客來徙倚久。一場樽酒有餘情。</text>
<title>贈晴谷子</title>,<text>多謝平生晴谷子。楊山館裡伴孤眠。淸眞君是詩中老。疏放吾爲地上仙。道氣冷冷開妄想。談霏灑灑洗塵緣。小窓相對燒香處。日暖風輕欲午天。</text>
<title>贈晴谷子</title>,<text>靜坐年來道氣深。昔人門路細參尋。寒泉舍裡聞遺響。文杏壇中識正音。終始無非一箇敬。賢愚不是兩般心。爐熏相對無餘事。風定寒塘日照襟。</text>
<title>和金君重韻</title>,<text>庭院深深絶俗塵。春光如海酒如銀。輕輕風力微吹鬢。冉冉花香欲襲巾。老子衰顔紅暫借。佳人修黛翠微顰。燈前不識情深淺。四海相知我二人。</text>
<title>迷醉中。承故人子淸大受命。漫占近律 一首。</title>,<text>安谷相逢十載餘。鶯花四月綠陰初。子淸襟韻氷壺瑩。大受風流錦繡如。柳樹密連松樹密。漁人居雜野人居。君歸京洛知何日。一札音書愼莫疏。</text>
<title>楊山郡齋述懷</title>,<text>聖朝專許海西城。烏鳥今殫反哺情。自笑才疏身未退。只緣恩重死猶輕。常山誰借隨車雨。桑野多逢輯屨氓。除却歸田無別策。故園花柳夢分明。</text>
<title>戱書伴鶴臺巖石</title>,<text>聞說頭陀泉石勝。共携童冠上山椒。倚空蒼壁儀形峻。激石淸流氣脈遙。紅惜殘春猶着樹。綠延新夏更繁條。鳴琴把酒忘歸去。醉倒烏巾晩渡橋。</text>
<title>戱書伴鶴臺巖石 其二</title>,<text>愧我荒詞投木李。獲君香句壓申椒。龍移舊澤乾坤老。鶴返新巢歲月遙。臨碧溪流開淺酌。惜殘花落挽長條。黃昏穿破山雲去。步步藜笻響石橋。</text>
<title>詠玉燈</title>,<text>氷寒酥潤玉流津。一點光明正可珍。不自深藏求善價。却敎淪落到畸人。除非螢雪偏宜夜。眞箇溫淳剩借春。德比於渠吾豈敢。秪今心地絶纖塵。</text>
<title>醉呈座上諸益</title>,<text>一樽相對我三人。去盡毛皮識性眞。高嶺襟期千頃水。儒州風度一團春。亭亭晩節看松柏。斷斷交情質鬼神。但取良宵酩酊醉。功名何益百年身。</text>
<title>題楊山聞喜宴圖 尹正字浻，李正字尙毅。以新及第來。朴學諭慶先亦以重試來會。監司李輅，都事裵應褧巡到。</title>,<text>楊山昨夜一陽生。慶席初開瑞日晴。千里逢迎德星聚。九天恩渥桂花明。未春和氣熏人醉。却老仙桃着露榮。輸與丹靑留勝跡。百年要保歲寒盟。</text>
<title>上彦聖吟几。兼寄讀書諸伴。冀見和章。以破病懷。</title>,<text>三春分竹眞珠府。俯仰眞成汗我顔。抱病年深仍作懶。行私機熟漸生姦。鷄豚肯恤齊民苦。雁𪚥從他老吏頑。十載國恩今更負。愧登江閣看雲山。</text>
<title>雨後即事</title>,<text>宿雨初收霽景澄。閑居眞味十分增。邪思已逐殘雲盡。善念方隨旭日升。逝水如今淸一帶。高山依舊綠千層。靜中省已兼觀物。至樂陶陶語未能。</text>
<title>述懷</title>,<text>東華塵土染衣裾。歲晩偏驚學業疏。善念纔萠鷄唱後。邪思還閉日生初。言乘氣逸難容駟。物引心移易駭輿。未住脚跟今又換。前頭窘步果何如。</text>
<title>竹西樓贈諸生</title>,<text>來臥壺公謫處天。喜逢佳士競聯翩。相期聖域尋階級。幾向冥途喚醉眠。酒爲合歡須痛飮。詩能言志有新篇。論文細細高堂靜。不覺前山沒暮煙。</text>
<title>次松林主人韻</title>,<text>幽人高臥海山陬。氣岸眞如泛泛鷗。物外自能探逸興。世間那識有閑愁。行尋秋岳紅迷洞。坐穩春溪綠滿洲。堪笑使君何許者。未搔蚤虱只生羞。</text>
<title>次樂安堂韻</title>,<text>精廬聞說住城陰。古井依然村巷深。數架圖書存世業。一園花木玩天心。江湖送月宜淸賞。秫釀經宵合細斟。無事閑門來往少。綠苔因雨上階侵。</text>
<title>贈金爾玉 璽</title>,<text>性善眞如水必東。昭昭聖訓豈欺公。須將美質期無畫。莫向詞壇枉較雄。高節柴桑三逕遠。淸貧陋巷一簞空。嗟君墮地志千里。頑懦應廉百世風。</text>
<title>贈金爾玉 璽 其二</title>,<text>春半湖堂景物殊。靜看桃蘂上蜂鬚。多慚老子傳巴曲。却喜吾君散唾珠。矻矻窮經心有得。孜孜勸學語非諛。要須壁立磨千仞。方始人稱大丈夫。</text>
<title>送金爾玉</title>,<text>明朝千里送君西。謾把詩吟替路齎。接袂自多看彩鳳。摻裾忘却到晨鷄。論心款款飛金椀。惜別遲遲下石梯。日暮湖樓人已遠。長風吹月入幽棲。</text>
<title>贈金 德璋</title>,<text>情裡佳朋海外逢。黃花白酒慰衰容。主翁自有高人韻。客子偏多國士風。不醉惟須杯擧白。景賢還覺面生紅。慇懃更向樽前語。善誨休敎竟墮空。</text>
<title>送南子淸</title>,<text>百重堆案日相催。何幸逢君眼始開。高蓋每將佳雨至。丰容長帶好風來。今歸須愼三庚熱。故友唯期九月回。二十年前情衮衮。臨分重把兩三杯。</text>
<title>次坡谷韻。贈菊潭詩仙。</title>,<text>樽開北海酌南溟。百里相逢應德星。吟裡淸風魂欲冷。琴中流水耳偏醒。窓臨曲沼明寒鏡。軒納遙㠝列翠屛。昨夜今朝行樂最。不妨扶醉老階蓂。</text>
<title>挽吳正郞 健號德溪</title>,<text>斯人自是應期生。積學精深慕道誠。雪立南㝠開戶牖。詠歸陶谷謹規程。名如智異凌霄峻。心似鏡湖徹底淸。文喪祗今驚木稼。不堪明月閉佳城。</text>
<title>挽吳正郞 健號德溪 其二</title>,<text>識踏當年又疾驅。經綸只欲挽都兪。謗咻齊楚名仍重。身遠江湖道與俱。天禍仁賢悲末路。士亡儀表哭吾徒。定知不杇垂千古。簪筆終應有蕫孤。</text>
<title>挽吳正郞 健號德溪 其三</title>,<text>論交十載許知音。幾接儀容動起欽。明誨丁寧猶在耳。力行終始可忘心。回頭世路花生眼。哭憶郊原雪滿簪。不耐西風多少恨。羡公安臥夜臺深。</text>
<title>代安岳妓戱題。上崔觀察 興源。</title>,<text>三月楊山玉節明。沿途草木摠知名。曾遊樓畔花迎蓋。再渡橋邊柳拂旌。衾暖鴛鴦尋舊夢。語嬌鸚鵡惹新情。莫言使相風流薄。擅板聲高亦不驚。</text>
<title>挽觀察使裵 三益</title>,<text>末路悲歌斷。浮生一夢催。斯人不重見。吾道已焉哉。文彩風流雋。詩書禮樂恢。天池鵬未擊。泉路玉先摧。寂寞平生事。荒凉瘴海隈。悲鳴轅馬顧。失涕路人哀。自忝交遊後。深慚樗櫟才。追隨聞緖論。零落隔風裁。次第審書札。含悲檢酒杯。山陽他日笛。不忍弔寒梅。</text>
<title>曲江賞春</title>,<text>令節今三日。名區又曲江。祓除周典古。觴詠晉風厖。翠幕排銀牓。黃流艶玉缸。草堤迷茜袂。沙路護雲跫。蝶舞欺蓮步。鶯嬌妬雪腔。糝紅花照水。搖綠柳低矼。浩浩春心蕩。云云醉語。玉山人自倒。龍鼎筆能扛。風致眞驚世。狂荒解喪邦。詠歸吾與點。千載更誰雙。</text>
<title>次張給事太平樓韻。送濟州牧金 泰廷。六十韻。</title>,<text>吾君高義薄秋穹。餘事旁穿六藝通。筆壓鍾王推墨妙。詩參曹謝擅詞宗。胸藏禮樂三千字。志在關河百二重。隱霧生斑成斐豹。空拳絶脰格飛熊。魁梧九尺風神逈。叱咜千人氣象雄。國學早觀皮弁服。天門旋荷紫泥封。初簪董筆趨丹陛。俄佩魚符出白龍。袖裏靑萍光射斗。眉間紫電氣凌虹。臨戎鳶跕眞吾志。勒石燕然豈雋功。只擬將身爲鎖鑰。須敎紀績載彝鐘。從容樽俎三杯後。領略山川萬里中。鳧舃幾年朝衮冕。豸冠當日糾官工。每聞忠義爲偏勇。切忌矜盈守益沖。久際風雲圖海運。肯將夷險哭途窮。觀周自展桑弧願。巡塞恭承眷注隆。韶頀聞來忘肉味。狐狸擊去慰民癃。眼看文物幽襟豁。志憤姦贓怒髮衝。上國想應稱使美。西關那復有師凶。高名已愜長城望。僉擧還孚聖簡同。浩渺洪濤浮一島。微茫歸路隔千峯。丹心只有酬恩血。白髮寧爲惜別容。汀柳㥘寒微展綠。野桃媚日欲生紅。將軍行色風翻斾。故舊深情酒凹豊。爲邑寧拘循吏軌。化民須繼古人蹤。人心觀感盂中水。德敎流行草上風。莫以易心輕快斷。休因俗例學矇䏊。政先推別崇仁讓。績考幽明擯闒茸。禮義自能恬欲浪。詩書方始剪心蓬。移風倘學中都化。來遠行看大宛笻。況此一區黑子地。俯臨千丈馮夷宮。血牙武士威難制。蹙鴳窮民令不從。幾抱愁嘆怨萇楚。欲遺身世走崆峒。溟波久作煩寃窟。橘柚渾爲怨苦叢。田畝少收民力懈。桑麻不暢女工慵。啼飢罕遇三旬食。蓋體唯存百結絨。産業只知資牧圉。室廬元不具窓櫳。珠亡從古誅求峻。乳復如今責望崇。遙憶陰崖回日暖。方知黍谷發春融。懷柔寧憚窮晨夜。寬猛還應法夏冬。山虎自馴歌白叟。村厖不吠舞黃童。孤鱞剩沐恩波闊。吏椽爭瞻秀氣鍾。竭力祗知酬主眷。勞心端不負民傭。彈琴摩撫歡安堵。緩帶優游謹逷戎。利械寧須東貊楉。峙糧無待蜀山銅。關防有截豼貅壯。倉廪無虧桂玉充。豈有邊功偏事武。早知兵力本於農。知君自奮垂天翼。顧我還憐失侶鴻。晝掩孤齋春寂寞。月昏深院雨冥濛。孤心耿耿三更北。歸思滔滔百折東。羈宦半生成老醜。故園千里夢巃嵸。愁來只使邀君話。別後誰憑吐我胸。驛路梅花須寄我。屋樑明月怳逢公。山尖陟覺愁腸割。江闊飜添別恨洪。人去人來頭已白。眞非眞是耳全聾。凌雲自惜空投筆。流水誰知只短桐。相信自能明肺腎。暫離何必怨穹窿。南鱗北羽吟偏苦。渭水江雲望更濃。岐路摻裾歸意促。斜陽催棹祖筵空。行塵坐惜山河阻。佇立難堪鬂髮鬆。安得迎君春未暮。淺斟新釀樂時雍。</text>
<title>遊頭陀山二十韻</title>,<text>頭陀泉石無邊勝。此曰登臨一眼收。灑落肯敎塵舃染。淸空端爲羽人留。山橫鐵壁千層立。水瀉銀潢一派流。天上蟠桃今已熟。人間甲子幾回周。人從蓬島來聯袂。酒自瑤池飮拍頭。醉後顚狂知我最。詩中淸絶許君優。鳥啼花落春容靜。石老巖銷往事悠。松檜偏依巖穴暝。煙霞深鎖洞門幽。採芝曲妙尋苔逕。碁局聲高響石樓。擬訪三山憐鶴駕。回看七里哂羊裘。朝窓靜翫陰暉變。午杖斜侵紫翠浮。風月襟懷澄不累。煙花事業澹無求。藥成丹竈初傳訣。巖掛靑萍任自由。雲物何須稱紫洞。精神還覺邁丹丘。岳陽秪自期三入。世上那知有九州。攀月幾探寒兎窟。凌波慣渡老鰲洲。鶴飛華表知何日。龍去深湫不記秋。胡不作仙如掣電。可憐歸盡等浮漚。爛柯昔日憐樵斧。絶俗今朝怕釣舟。聚散定知南又北。它年須憶此時遊。</text>
<title>次樂安堂韻。贈金君重。</title>,<text>逃世眞成學楚狂。疏栽名卉賁華堂。陰濃夏砌翻紅蘂。霜重秋籬貯晩香。黃袖牽風饒綺艶。綘唇羞蝶斂幽芳。眉宇祗應頻入夢。形骸今已兩相忘。臨分更進一杯酒。別恨何如江水長。</text>
<title>觀稼</title>,<text>聖主淵氷保大東。惻民艱食重農功。巡菑春缺田家始。省斂秋詢穡事終。旰食幾回憂水旱。一遊端欲問疲癃。鑾輿戒曉郊原逈。龍衮迎暾寶座崇。滿野黃雲回彩眄。依山白屋動淵衷。三時盻盻終無賴。八口生生寄此中。聖札蠲租申漢令。上公陳戒詠豳風。千齡盛事惟今日。一備咎徵奈上穹。長畝少收星在罶。細民多瘠澤鳴鴻。微臣受簡慚無補。憂國丹心只願豊。</text>
<title>韓信壇</title>,<text>江神傳壁祖龍死。四海塵飛爭揭竿。割據紛然强食弱。勃興無計德勝殘。招延亡叛須當急。結納英豪肯少安。國士歡趨輸異策。盛儀方擧築高壇。神謀雷厲堅還脆。壯氣風飛險必漫。兵出井陘夷趙壁。戎臨潍水偃齊干。靖難垓下干戈輯。定鼎關中宇宙寬。漢業是知群策集。燕臺奚特一隗看。功成胡乃猜心侈。身戮兼令血祀寒。猛士誅夷猶忍恣。大風歌闋亦徒謾。</text>
<title>紀舊遊。送關東伯行。</title>,<text>關東形勝最知名。楓岳連空不了靑。北立橫峯兼側嶺。東臨闊岸復長汀。驚湍電吼晴如雨。亂壑雲生晝亦冥。危磴鶴留千載語。古菴僧偈兩函經。登登幾處拈椽筆。曲曲頻敎臥玉甁。別後眞如一場夢。忙間忽見五秋螢。看君行色同摩鶻。顧我歸心劇怒霆。物外聳瞻襟宇豁。塵中多愧語言腥。悠悠嶺海天邊月。杳杳乾坤水上萍。安得共收遊覽富。鏘然仙馭韻流鈴。</text>
<title>病中寄諸生</title>,<text>病夫困溽蒸。書齋起常晏。窓外雨兼風。香煙低欲斷。忽憶二三子。墳典窮搜玩。齊莊起夕惕。矜持整晨盥。志在學孔顔。心寧及仕宦。美質有堅志。功倍事則半。爲之亦若是。用力須大段。堯舜與人同。吾言且非漫。只愧似鸚鵡。出言顔有汗。勿以人廢言。相期入道閫。日月儘悠悠。浮生易衰換。莫敎坐枯落。窮廬獨悲歎。</text>
<title>秋遊九月山龍湫</title>,<text>直北太白山。中夜失左股。飛來海上孤。螺鬟磨玉宇。道人世相違。直與山有素。秋來理短笻。絶頂將散武。鐵笛響欲裂。驚起眠龍怒。風雨晦眞面。渺渺迷仙府。雲葉宿危簷。飛霞來牖戶。混茫失萬象。身如遊太古。同來有幾人。君重醉無伍。願言永今夕。伴僧參佛祖。</text>
<title>九月山贈僧</title>,<text>廣石始逢師。行盡九月山。山中多勝景。別區非人間。石壓坤軸弱。徑磨天樞蟠。岸斷水聲喧。霜寒楓葉殷。噴玉峽口飮。亭谷寺中宿。歸來馬淵上。翩翩去雙錫。煙蘿隔幾重。題詩日西夕。</text>
<title>遊頭陀山</title>,<text>丁丑暮春者。尋山約詩伴。平明到箭川。行行血潭畔。三和古基沒。虎巖雙崖斷。有美二三子。松間一笑粲。斜陽及者門。前巖紅綠散。聯衾夜堂寂。山鳥時相喚。翌日上白練。銀潢接天漢。諸君吐奇葩。高妙參繫彖。佩酒伴鶴臺。溪流濺璀璨。題詩涴巖扉。把杯臨溪岸。燃松照石逕。歸來飽淸玩。直尋動石去。淸流激石亂。峽束崖更懸。照水花無算。十步九回頭。曳杖行且慢。沿溪上蒼巓。架石危蜀棧。仙禽棲斷壁。石危松根綰。飛來何處鶴。助我留奇翫。深秋淸且澄。龍去魚蝦竄。臨瀛高士來。美目眞淸盼。相將作酒戱。洗耳憐石澗。鳴笛崖欲裂。尋眞春不晏。看藏斷崖下。昔人遺仕宦。悠悠往事多。雲老石且爛。境淸不可留。別來呑氷炭道逢懸瀑水。奔流勢非悍。都忘脚微辛。開樽且揮翰。素練界危巖。蒼屛列凡案。多君詩律奇。愧我詞音諺。看山亦有意。觀物宜非漫。寄語同志者。用功須大段。吟罷問征路。松杉繞山館。</text>
<title>頭陀山。贈同遊諸伴。</title>,<text>向晩出松門。緩步尋溪曲。銀潢瀉玉除。泛花春潭綠。倚巖一橫笛。藉草聊濯足。風月自盈襟。煙花空滿目。松老影婆娑。鶴唳聲斷續。把杯一長吟。心開明玉燭。</text>
<title>頭陀山。贈同遊諸伴。 其二</title>,<text>十載抗塵容。乾沒在城闕。仙山入望頻。歸及巖花發。洞門紫霞暝。松逕蒼煙歇。滿袖谷口風。開襟樹梢月。瀛洲喜自躡。關山哂難越。滔滔世上人。風燈眞忽忽。</text>
<title>伴鶴臺。送崔愼仲。</title>,<text>洞天深復深。巖扉晝不關。雲穴窮探詩。蘿逕費攀攀。爽氣晴峯合。寒聲玉溪環。鶴簫春容媚。鵑血落花斑。良辰兼勝事。層巘雜迴灣。知君今日去。無分此林巒。</text>
<title>守庚申。錄懷自嘲。兼寄諸生。</title>,<text>守得庚申夜。三䖝已伏不。人而畏三䖝。思之堪可羞。誠使心似鏡。不爲染所誘。縱有百三䖝。亦將何所愬。然則夜而寐。鷄鳴湛心慮。胡爲反常理。夜坐還晨睡。寄語二三子。從今勉偲切。唯期履不頗。莫敎崇左術。</text>
<title>送別朴士美還眞珠泛說道義相交之意</title>,<text>東海有佳士。古貌又古心。獨抱聖賢書。陶然臥雲林。東籬餐菊英。北窓分竹陰。顧我世相違。幸與君同襟。峩洋千古志。歲晩托知音。</text>
<title>送別朴士美還眞珠泛說道義相交之意 其2</title>,<text>伊我積罪戾。上帝奪所天。窮海奉凶報。西關路千千。惟君偏恤我。跋涉經山川。圓通相向哭。哀淚徹重泉。可堪成追憶。欲語腸先煎。</text>
<title>送別朴士美還眞珠泛說道義相交之意 其3</title>,<text>一別已三霜。夜夜勞魂夢。平明驚剝啄。出門看儀鳳。首言長相思。次慰風樹慟。末乃願少留。論學開心懵。君意儘自佳。令人起敬竦。</text>
<title>送別朴士美還眞珠泛說道義相交之意 其4</title>,<text>今朝君告歸。吾心正如噯。相逢未半月。相別更幾載。況此雨含風。送之關河外。聚散本無定。悲歡何日了。言之可奈何。目送長天杳。</text>
<title>送別朴士美還眞珠泛說道義相交之意 其5</title>,<text>嗟君稟異質。眞淳存古姿。況復有奇志。詩禮欲自持。立心旣如此。聖域可高追。發軔自灑掃。進學在致知。求之小大學。治平自可推。道非若登天。方策有餘師。唯患志不堅。往往老而衰。勉君法天健。不廢學兼思。若得此中味。千里同襟期。何須惜遠別。屑屑兒女悲。</text>
<title>送別朴士美還眞珠泛說道義相交之意 其6</title>,<text>昔我分佐符。忝作仙鄕吏。仙鄕俗淳古。士子亦純美。無人不相愛。偏善有箇爾。謙之丈人行。愼仲淸騷子。三鄭有家風。應善難兄弟。淸苦竹林崔。精識松汀金。崔官住中北。洪老在府南。此外二三子。托契皆知心。而今關嶺阻。一書當千金。君歸定相見。爲說吾煩襟。</text>
<title>八音歌。贈金爾玉。</title>,<text>金生懷妙質。早歲闖儒關。石經魚剔蠧。霧林豹生斑。絲累七年學。雪立千里笈。竹梧瞻鸞鵠。蓬麻等鶼蟨。匏樽開夜月。綺語橫晴虹。土待甄作器。山從簣成崇。革心更勵志。汗馬期收功。木堅且勤攻。堯舜與人同。</text>
<title>建除體示金爾玉。</title>,<text>建寅斗杓回。湖堂春色早。除環暗水鳴。庭秀寒梅縞。滿酌羅浮春。幽懷向君道。平生不喜鬧。雲山性所好。定巢坐成晩。光塵人易老。執策愧駑蹄。宿願在豊草。破硯食有餘。浩蕩荷洪造。危樓爽襟宇。坐我蓬萊島。成丹骨未蛻。且學樽前倒。收春入肺肝。性情方浩浩。開口一吐奇。氣岸凌晴昊。閉截洞門煙。蛻有漁人到。</text>
<title>二十八宿歌。送詩老李 宏 赴咸悅。</title>,<text>鬛吾知馬角知牛。龍亢。潛神莫測。男兒豈必京周氐子房猶能解辟穀。吾君心事自卓犖。塵尾淸風懦夫立。白眼箕踞松下石。一斗百篇風雨疾。硬語盤空排萬牛。妙態美人羞越女。閑中只管月盈虛。富貴危機吾不與。銅符忽罷石室夢。江南歸路緣靑壁。東風吹雪日在奎。曳婁荷衣隨一鶴。豪吟何待浣腸胃。掃陣唯看金食昴。恢恢天畢籠萬類。筆觜生花有餘功。昏參橫處坐梅閣曉茶烹來汲寒井。民懷父母吏畏鬼。縣齋春閑花柳靜。星符勤疾志有在。琴化弛張道則盡。輔翼南人政成寧。歸及春風早旋軫。</text>
<title>戱書伴鶴臺巖石</title>,<text>武陵主人崔愼仲。天台道士朴士美。達卿優遊方丈山。應善飛來紫洞裡。丹丘士雅眞可奇。玉京淸史更秀異。壺中子華態不凡。橘裏浩仁眞英豪。淸都儀範凜起敬。看鼎少仙猶淸騷。九華眞人何許者。沈醉大臥巖松間。心馳玄閬蓬島外。偶托人間試蹣跚。芳春得與羽人偕。尋鶴直到三山中。王喬爲友起上界。擬與天地同始終。仙醪醉餘揭大筆。寄與同志說平生。爲問聚散更何許。二千年後期臨瀛。</text>
<title>頭陀山伴鶴臺。同遊諸伴。各步唐詩一首。余又步其所步。以博一粲。</title>,<text>煙花三月春欲暮。一錫踏盡頭陀山。攀蘿渡壑興不孤。同來數子眞安閑。倚醉長吟松下石。落花啼鳥春堪惜。深杯彩筆互唱酬。顧我偏多資警益。蓬瀛誰道弱水賖。此地便是仙人家。劫灰人間度幾秋。上界飽看蟠桃花。</text>
<title>頭陀山伴鶴臺。同遊諸伴。各步唐詩一首。余又步其所步。以博一粲。 其二</title>,<text>滄海桑田換星霜。閬苑蓬島日月長。丹竈刀圭不見分。咫尺誰道尋仙鄕。瓊芝瑤草境界闊。鶴心鸞想還淸越。武陵當日架崖广。劉蹶嬴顚消息絶。雲霞已老巖石爛。歲月悠悠往事漫。我亦從今謝簪笏。有約不來如玆翰。</text>
<title>東湖記事</title>,<text>昨携爾玉文會宿。朝逢大容登南樓。蕭條江檻倚半酣。步下西池交酒籌。向晩聽雨亭中臥。柳外淸波初潑油。百年肝膽去毛皮。玉塵淸談亦天遊。</text>
<title>陋巷琴賦</title>,<text>噫。君子深造乎道。有至樂之難名。薀和順而積中。處困阨而猶亨。居陋巷而橫琴。仰回也之賢哉。豈嘈嘈之役耳。聊打絲而寓懷。際鄕隣之有鬪。爰閉門而志學。得聖人而依歸。一簞瓢而自適。謇文博而禮約。味悅心之理義。興於詩兮立於禮。樂則生兮惡可已。運陶陶之天機。玩泠泠之短桐。羌手弄而默會。妙神契而心融。繽純繹之迭奏。蕩陰陽之和醇。翕宮商之相宣。鼓天地之絪縕。消査滓於腔裏。把和氣於天根。藹上下之同流。恰好處之猗那。追軒轅之律呂。襲闕里之絃歌。非由也之奚爲。類點乎之鏗爾。猗若人之探趣。伊所樂者何事。夙據德而依仁。斯玩物而適情。旣忘憂而忘食。焉外慕之我嬰。雖蔬食而曲肱。樂亦在於這裡。彼玄琴之在御。特娛心之一器。噫。賢聖之負寄。非獨善之爲貴。縱時勢之已矣。未嘗果於忘世。故夫子之擊磬。亦云有心乎硜硜。伊顔氏之鼓琴。豈曰無意於樂行。倘施化於當時。同所樂於斯民。歌南薰而解慍。奏簫韶而和神。惟致此之非難。奈世我之相殊。肆不願乎其外。素貧賤而獨娛聞顔樂之有號。想所立之卓爾。重曰。打成兮一片。自然底和氣。惟回也搏拊。其心兮樂易。遊於藝不改其樂。思夫人兮不自己。</text>
<title>射以觀德賦</title>,<text>猗歟美哉。射者之有志。反已而已。爭也君子。儼體直而心平。妙聖中而智至。方其澤宮日晏。西序風媚。獸侯初張。羽旌乍倚。歌采蘋而爲節。挾乘矢而耦比。曆階鉤盈。進退有儀。當物循聲。升降中規。注一心於度釋。凝四肢於體反。羌執簫而順羽。迭宮擧而商偃剡注參連。發有的而祈爵。左賢右奇。委純籌而視獲。得雋非私。勝已何怨。藝容兩美。禮義交盡。四正具擧。周詩道其燕譽。三意有功。天子用以簡擢。然後知藝雖一技。敎亦多術。子射子鵠。父射父鵠。繹已之志。正已之德。由中應表。制外養內。檢筋骸於堅束。導心志於正大。故德行之可尙。伊慶讓之有在。是故宣尼矍相。揚觶迎射。三申益嚴。㢙有存者。幼壯孝悌。知有幾箇。耄期稱道。得之愈寡。旣序賓而不侮。偉四鍭之如樹。非直爲此才美。貴敎養之有素。夫何世降尙力。古道其衰。穿楊稱妙。貫虱爲奇。昧禮讓之爲飾。騁血氣之爭能。不出正兮。魯莊無稱。反以一矢。何取由基。有技藝之相尙。或攻伐之交馳。是不過喪儀敗身之一物。亦何德之可觀。河淸千載。天地奠安。射不主皮。郁郁周文。據德遊藝。申佩聖言。聚羽林而論技。陋前代而不屑。習禮義而盡正。慶復覩於今日。</text>
<title>日懸百錢賦</title>,<text>噫。吏土蓋民之傭。政必先於節用。知取直之難侈。務量出而正供。荷共理而裁費。嘉李君之懸錢。夙儉約之天賦。履簡素其幾年。夢三刀而佩符。牧疲人於長社。旣分憂而守財。盍用舒而食寡。矧有財而有用。儘民力之攸出。治人者食於人。縱維好其代食。傷財則害及民。宜日用之以節。爰調度之有程。俾生財而恒足。將孔方之斯百。置鳴琴之粉壁。纔告罄而乃止。蓋不煩於民力。彼小民之惟艱。孰不拜其所賜。諒克儉之攸效。致朽貫之盈止。猗若人之視民。政如傷而不虐。推一心之儉約。普百里而撫育。慮民力之虛渴。期用財之有節。夙薄斂而寡欲。澤已至於如櫛。彼百錢之日懸。特爲政之一事。噫淸白之雅素。實君子之所履。寧勞心而撫民。肯病民而奉已。故當公之守陜。省官錢而賑飢。伊李氏之監民。蓋於斯乎庶幾。慨斯人之已遠。繼高躅者伊誰。紛瘠民而肥已。類剖身而藏珠。悶末路之無藝。仰夫人而長吁。遂爲之歌。曰昔糜萬。今懸百兮。李公爲政。財盈室兮。山陰一錢。仰高風兮。吁嗟若人。與之同兮。</text>
<title>代安岳儒生上柳觀察 希霖</title>,<text>玉麟外遣。籍甚篆籀之生輝。紫馬西來。忽焉旌旗之出色。傾心來賀。引領歌謳。伏惟瑚璉英姿。泉阿神物。海隅棠茇。新行棨戟之春。天上仙班。猶帶觚稜之月。耄倪驩舞。條貫昭蘇。伏念某等。捧檄江城折梅驛使。王尊九折坂。願聞叱馭之規。元龍百尺樓。卽展下床之拜。</text>
