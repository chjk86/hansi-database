<title>天愬篇</title>,<text>皇皇玄縡。奮棅握樞。旣奠大地。乃形萬殊。別以品族。閡以區域。內而華夏。裔則戎羯。嗇畀處荒。義嚴分截。如獸于山。而竝育之。爰啓聖知。宅中建極。天冠地屨。俾統俾率。五嶽崇崇。九瀆深深。廓玆中界。赫赫臨之。貳天宗物。有儼厥位。犧軒以旋。聖以有之。理亂迭乘。培覆罔忒。乃遴乃棐。于華于德。繄歷千年。寔用一律。華運日陊。外猘遂暴。漢唐媾之。愍徽俎之。逮元混幷。溷我黃屋。百年淹育。玄黃變易。鴻靈厖昧。邈哉曷徵。一易眞籙。裔運又承。羯羠九服。腥膻四海。三神徘徊。七曜霮䨴。煌煌帝堦。化作穹廬。蕩蕩中陸。穢爲旃裘。乾覆坤裂。川咷嶽恥。僭干天綱。于今三紀。嘻嘻乎天。胡寧忍斯。蠛蠓臣微。愚未有知。稽之運命。配之元會。大盭莫究。衋焉中駴。皇王大統。海宇神器。寔神攸食。寔天攸子。奚奪之夏。而鬱我謳吟。奚畀之夷而汙我裾襟。若無適莫。窈冥回互。何華罔簡。必夷之醜。請俟帝指。余列而愬之。謖足而進。拜稽首曰。粤自農皥。王統乃肇。眞命代啓。正脉克紹。汔千萬禩。繩繩一緖。匪智可竊。匪力敢取。雖五胡瓜割。元顏鷙據。寔偏寔閏。卒不屬之。藐大江之南。猶名號有歸。胡玆之亂。俾房闥四裔。屈首椎辮。普承一帝。麟筆奚斥。朝武奚膺。擯則罔史。接之衊聖。嘻嘻乎天。憯莫之省。又謖足而進。拜稽首曰。粤稽聖王。祗天肅祀。禮以燔瘞。崇以郊畤。苾芬克虔。膟膋克絜。秩秩厥典。多儀盛物。惟帝是歆于。降格相之。胡玆之亂。自殄厥享。濊肉酪漿。腥涎滔天。夷佅間樂。左袵執籩。匪禋孔瀆。豈曰吉蠲。棄之乏饗。受之忍穢。嘻嘻乎天。曷不自爲計。又謖足而進。拜稽首曰。粤厭元德。乃篤我明。龍躍江介。霆擊朔庭。蕩殲宿孼。汛滌遺腥。千古中原。還我眞辟。日月重朗。乾坤改色。稽文諏律。大鋪皇軌。炎朔韋辮。王道韡韡。恥雪百王。績超三古。于天有光。曷不永厥祚而偏虐之。亦罔延于一隅。乃再眷于磧若。爲之襲讎。厥勛孔焯。宜毗而百葉。何忽焉忘之。弗再血之。俾我被髮。旣拯復淪。泝彼下泉。款遘蒙屯。晉曆猶舊。漢日佇新。嘻嘻乎天。何孔不仁。又謖足而進。拜稽首曰。粤啓龍圖。人文代牖。聲明煒熀。章采朗耀。林林含戴。漸磨涵育。禮樂以囿。倫彝以迪。被以昪裳。飾以詩書。胡玆殘之。大盪析而除。兜離喧噪。獵牧騰蹙。獸跳魚駭。土坌濤決。絀我文明。易我章縫。塞其靈竅。浸之夷風。大宇蓁蓁。鞠爲甌脫。嘻嘻乎天。曷玆之酷。又謖足而進。拜稽首曰。天地之生。嘻嘻蓋久。翕忽誕漫。無物不有。抑大化耗怠。莽乎不尸而任其回謬。抑閔德薄而治汙。戲降大菑而辱中土。渾厖已𪚥。抑反之以陋乎。人紀日斁。抑警之以恥乎。嘻嘻乎天。盍改愆德。乃滌戎染。乃嗣明籙。中國再奠。皇統復續。夷夏位矣。郊祀式矣。我寵受之。寔涵鴻澤。猶然不復。寔隤然不昭。靡理取徵。孰神蓋高。叫之我察。語激而懟帝。雖辯曷折。請賜余以明對。</text>
<title>北山辭 乙卯</title>,<text>北山兮高嵯峩。下有深瀆兮無底。陰氣兮幽曀。奧藪薈蔚兮蔽之。爰有巨虺兮。乃偃伏兮窟宅。利齶兮舑舕。尖舌兮侔刀戟。射工毒蝎。緝緝兮並集。鰌鱓從而爲隷僕。噴沫兮日月翳。吹毒兮潛龍避。我有長劍兮光熒熒。範以百鍊兮淬以正氣。拔之倚彼阿兮。剸爾肉兮布之野。嗟雷雨兮霒沸。路冥忽兮。不可登雲兮遡帝。集百靈兮揮神斧。絶類兮殄族。蕩瀆兮剔藪。暘曦割兮坤區靖。俾我民兮無痡。呑志兮鬱浡。泣涕兮踟躕。</text>
<title>走次李朝卿 漢宗 短騷</title>,<text>謇余眺夫沔之南。閡大江兮又高岑。執層華兮無與贈。孰令聽兮輟牙琴。子之歸兮可樂。于彼湖海之靜地。世幽昧而莫我知。何傷奇寶之橫棄。蟠泥兮望玄雲。伏櫪兮待孫陽。苟余懷蘭兮握荃。豈春陽之不余芳。朝與漁人兮消搖。夕野老兮與翺翔。翩孤擧兮跌蕩。心欣欣兮樂康。吸風雲兮揮日月。乘芒眇兮蹙冥茫。子之歸兮可樂。嗟余何獨處此一方。跡如拘而搶楡枋兮。類彼蜉蝣之衣裳。邈四顧而靡適兮。時散策而彷徨。白雲靄靄兮滄海連天。欲往從兮路奚由。擊孤劍兮高歌。傾斗酒兮銷憂。凌大波兮南泝。願與君兮恢遠遊。忽投明珠之盈握兮。況津津兮開披。渢渢兮奴僕命騷。語不儁者甚希。新秋出兮湖山增色。後約兮無我違。嗟嗟斯世不可以淹留兮。微夫君兮誰與歸。</text>
<title>送朴汝厚 泰淳 侍郞赴延安 戊寅</title>,<text>秋風兮嫋嫋。四野黯其層陰。雙旌悠悠兮五馬鳴。送子吏于西海潯。子有線兮燦五色。可以補于皇王衮。子有韺韶兮聲喤喤。衆竅喑其息韻。胡綰之以尺組兮。紛畸寓兮遐遠。世有太行兮石齒齒。子疾驅而不顧。皎服而飾佩兮。宜嫫母睢盱而嘻怒。念昔哲一視於升詘兮。而又何傷乎子之曠度。執瑤華兮夷猶。澹偃蹇而至歲暮。</text>
<title>北行賦 甲寅冬</title>,<text>歲甲寅之龍狵兮。余俶駕而北徂。出靑門而遲遲兮。心凝注而不愉。觸窮陰之緖風兮。歷原陸之靡靡。朝余發於豆川兮。夕怬雪雲之故里。攀丘木以虔掃兮。仰先祖之名德。澤彌遠以永庥兮。懼余隤而靡則。𥇕華岡於路左兮。悵攬轡而神逝。顧余程之難稽兮。曾不得乎小憩。越祝石而東迤兮。日駸駸而注峽。山谺拆以百折兮。敻不見夫衍陸。詹旌祠於花江兮。欸南寧之復矢。提褊師而遌賊兮。終力屈而蹈義。山河鬱其戰色兮。俾兜鍪以羞顏。遵金壤而左轉兮。路倭折而益囏。閱風謠其日異兮。知漸趨乎北塞。懷鬱鬱以不釋兮。諏地誌以內契。逴日遠乎故里兮。夢黯黯其屢逝。野莽蕩而多風兮。雨雪繽其載塗。服厚毛猶瘒瘃兮。哀彼隷之無襦。歷淮州而流憩兮。喜巖邑之淸腴。植蒼柏以周山兮。云歲收以百斛。瞻板詠而徵故兮。記沙祖之異蹟。漂洪湍而鬼護兮。獲西洋而重揭。事曠絶而希覯兮。文苑盛其張大。望怾怛而孔邇兮。奈繫余以人累。神翩彯以先騖兮。勑靈眞其余俟。睋鐵嶺之嶅嶅兮。閾南北以橫截。衆阜屹以旁擁兮。褰穹嶽而中擢。閟虎豹而窟宅兮。蓄風雲以呑泄。磴一線以如墮兮。輟余軛而上躋。重溟涵其一泓兮。日月眇以東西。出寥廓而孤觀兮。濯怐愗乎余襟。志超軼以自喜兮。輒形之于歌吟。命僕夫而疾驅兮。欣余轅之不踣。顧雲嶠而愕眙兮。不識逕之所繇。止南堡而秣駟兮。遂暮戾乎郡居。聚家族而胥歡兮。北地猶吾室廬。被霧露之匽薄兮。淹床褥以嚬呻。時暇日而周覽兮。按輿誌而咨詢。控關嶺以綰轂兮。輳輪蹄而紛沓。飾樓觀以列峙兮。邑居殷其千室。列衆山以環衛兮。匯大川以襟帶。民富藏其絲粟兮。地產通乎陸海。然風氣之可惡兮。固不並以南界。日沈䨪以常陰兮。蕩風沙以埋陸。大鹵眇以莽蒼兮。野草凄以少色。矧謠俗之荒陋兮。觖儒化之漸摩。氓蚩蚩而羯羠兮。又懻忮以尙夸。里閭闃其絃誦兮。逢掖瞢其鉛槧。欲有考其故實兮。文獻缺其焉驗。嗟湖嶺之彬彬兮。號文學之淵藪。繄先正之云邈兮。士不澤其陶鑄。訌僞作而日澆兮。今鬼蜮之窟巢。獨是邦之風完兮。民侗質而易敎。懷玆忱而竊睎兮。庶在後其可考。居悒悒而潛寂兮。邈四顧而無友。散輕策而孤往兮。遡南雲而流睇。長安邈其日下兮。嶺樹瞹以迢遞。獨沈瞀以中悲兮。涕淫淫其沾衣。聞玆土之多勝兮。浦嶼尤其瑰奇。願俟暖而揚舲兮。繭余足猶不辭。對時序之晼晩兮。又殷憂之難聊。觀斯世之縕紛兮。吾道厄其將消。羣陰進以女壯兮。白日忽其晻翳。九關邃以茫茫兮。臧否眩其日盭。冒太行而衆驅兮。況觺觺以旁伺。願余折此南轅兮。與彼世乎自疏。繚彗星而爲旌兮。驂長螭而爲馭。祛穢累以佚蕩兮。翩往走乎東瀛。挾精粹以爲徒兮。極余觀夫扶桑。超象先而獨存兮。謇被髮而相羊。</text>
<title>苕溪似輞川賦</title>,<text>客有以一幅畫餉余曰。是子昂苕溪傳神也。山川映發。獨冠江左。風流標擧。秀出吳下。游秇超絶。天巧盡洩。寫境流動。雲煙生色。余乃卒業而詰之曰。嘻嘻此非苕霅也。此豈王右丞之輞川耶。何風氣物態之相肖。令對之而宛然。客笑曰。輞西在秦。苕東在吳。奚子觀之是惑。曾不識風景之有殊。若其園池之美。同季倫金谷之鄕。花石之麗。似文饒平泉之庄。必援是而同之。抑吾子之有辭。余乃盱衡而評之曰。山則雖高。首陽騰嗤。水則雖深。汨羅含譏。林泉娛目。不解山河之淚。花月迷情。却忘黍離之恥。風雨震盪。殷仲文之林柯無靜。霜雪交戒。陶徵君之松菊不勁。此皆輞川之物色。而今苕似之。噫噫然矣。我知之矣。系麟趾於南朝。是猶之受蘭臺之恩渥者耶。耽禁臠於北讎。是猶之汙羯狗之僞爵者耶。書竊鍾太傅之髓者。吳興而卽右丞。詩嚌庾開府之胾者。右丞而卽吳興。藻藝彬彬而同駕。風度翩翩而交映。寔異世而同符。朝暮遇而不爽。韻度旣契。行藏不謀而齊軌。行藏旣齊。形於山川而發於縑素者。亦不期而類之。故使人目眩而心疑。遂彷像其莫之辨。嗟乎天地之間。吹萬各異。人之所同。地隨而似。伊洛一泒。比則洙泗。錢湖十里。似彼西子。冷山大節。怳挹雪窖之高風。岳廟孤忠。宛見胥山之遺踪。是皆心跡之暗符於千載。卒爛熳而同轍。於是其風物英爽之泱泱。亦隨之而髣髴。必使觀者。惝然而思。芒然而疑。不自覺世相後而地相隔。今日苕輞之肖似。寧獨謂之無是理。客乃犁然而悟。按圖諦視。笑而復余。子言良是。對其煙雲媚麗之態。苕溪耶輞川耶。察其池臺華巧之容。輞川耶苕溪耶。遂擊其圖而歌之。歌曰。苕水兮幽幽。惟輞之色。苕人兮誰與歸。惟摩詰之躅。</text>
<title>太學士孫文忠公承宗哀辭 小敍○癸未燕館作</title>,<text>噫嘻萬啓之際兮。皇路隆極而圮喪。九關邃邃而日曀兮。內臣睗睒而墜王綱。朝朋讒而交亂兮。羣哲遯而或戕。東虜外猘而境蹙兮。民內瘁而流亡。公懷忠猷兮。庶力贊乎修攘。都匀樞而阨于上下兮。徒仰屋而熱腸。遂自陳而視師兮。威燀著于遼之陽。及毅廟之明臨兮。又起廢而撫東疆。復五十之城壘兮。儲胥鬱以勢張。遽單辭而罷歸兮。長城撤而虜彌猖。棄檣柁而洪河茫茫兮。公憂吒而彷徨。虜南下而憑陵兮。鋒及于高陽之公鄕。屈赤舃而登陴兮。氣奮發而愈揚。城隕而被拘兮。罵羯奴而口雷硠。其齡七十有六而志氣不衰兮。識素養之至剛。遂從容而蹈烈兮。凜臣節之彌彰。精爽結爲山川兮。轟噴薄而競三光。子姓十數從而殉兮。紛橫屍於公旁。認忠孝之型家兮。昭簡策而煌煌。彼兇醜之驁逆兮。躙中華而慢天常。旣夷蕩我之城邑兮。又殲我之忠良。胡天之不降夫顯戮兮。磔爾肉而空大荒。高陽之山峩峩而際天兮。水瀰瀰而流長。怳公靈耿著于其間兮。顧下土而遑遑。思奠醑而莫繇兮。泝風槩而涕滂。</text>
<title>寄隣友韓君 戊申</title>,<text>寒聲生碧樹。大火落蒼梧。露泫蟲音鬧。天高鴈影孤。山鋪簾外畫。荷綴水中珠。今夜南樓月。深思舊酒徒。</text>
<title>江行 己酉</title>,<text>白露滴空明。秋容澹澹滑。一聲款乃歌。夢斷寒江月。</text>
<title>自江外還</title>,<text>暮煙平野闊。春水大江深。斜日獨歸去。得詩時一吟。</text>
<title>卽事</title>,<text>雲月凄迷拂暑流。病中佳節見新秋。眠來啜罷菩蔞水。便覺神游太素頭。</text>
<title>贈友韓君諸人</title>,<text>陽春絶響邈誰追。勃勃吾曹耿自奇。世誼已看同骨肉。交情且喜去毛皮。洛中家在東西巷。鄴下人稱大小兒。願與百年湖海畔。雲龍相逐以爲期。</text>
<title>曹溪和子鎭 李公重朝○庚戌</title>,<text>一日溪堂十往還。閒人多事未全閒。峰廻飛瀑隱高樹。洞暝白雲生古壇。身踏祗林塵外月。春還榟里夢中山。門前莫放桃花去。恐逐流波出世間。</text>
<title>秋懷</title>,<text>病起悲秋色。徘徊向北林。時物無全變。鳴蟬在樹陰。</text>
<title>田家漫興</title>,<text>八月大江上。蕭蕭風色開。漁人携網集。田婦刈禾廻。野逈秋陰滿。天長海氣來。終南靑一抹。瞻望意悠哉。</text>
<title>放吟寫懷 三十韻</title>,<text>靑木之墟渤海濆。大東風表有乾坤。波留禹斧疏河跡。山帶秦鞭駕石痕。敎闡八條箕子化。名編千古馬遷論。風同齊魯能冠帶。地接遼燕作屛藩。辰馬戰爭紛淆亂。濟羅民物但强蕃。千年運啓緜基祚。一統功成掃穢昏。禮樂聲明民自皥。山河表裏虜無喧。漢廷文學班揚集。虞代臣隣稷契存。十聖守文治旣焯。一心尊華禮彌敦。便蕃綸誥榮常煥。拯救淪亡德敢諼。弱國中兵終苟活。大邦多難竟辜恩。六千讎役隨前轍。萬折朝宗愧此言。千里日星迷左海。百年戎馬穢中原。昭陽雖化單于殿。白水猶存赤帝孫。已失朝周修玉帛。幾勞思漢望旌旛。自嗟生世逢長夜。每願披忱愬九閽。欲詠下泉先涕集。莫追蹈海只聲呑。請纓逸氣鉛安抱。投袂高歌劍幾捫。自古羣才歸擁篲。幸今明主政臨軒。訏謨豈特希寧謐。大業將期贊攘尊。方俟宛蹄馳滅沒。肯敎溟翮失騰騫。風雲且俟懸金會。草澤寧懷抱璞冤。旣涉千尋揚子海。思窺數仞仲尼垣。潛分亥豕游文圃。默察魚鳶見道源。斥鷃紛侵棲棘鳳。跛蛙爭笑在泥鯤。淸風每挹西山草。高趣長思北海樽。只恐騶麟充駕馭。何能鼎呂合饔飧。犁庭庶勒燕山石。執壤重驅薊野轅。黯黯腥氛淸海宇。煌煌皇籙統乾元。莫言滄海無涯畔。精衛千秋是我魂。</text>
<title>惻惻行 甲寅春口占</title>,<text>惻惻復惻惻。欲語先嗚咽。命途一何蹇。不翅遭磨蝎。十年抱牢慅。志慮遂沈鬱。前年憂患始。緜延人不輟。默算無大戾。天胡偏深罰。忽忽含疚戚。六官皆銷鑠。俄復身遘癘。彌月淹床褥。涔涔閉一室。竟日跫音寂。精神雖挺發。肌肉日癯削。百感紛來集。由中不可抑。咫尺阻南陔。未嘗床下藥。疏糲想不充。誰進滫瀡食。死兒猶夢接。生兒何由覿。語幾變唔咿。步或能踸踔。伏枕有涕淫。實愧兒女色。旁人疑怛化。見之不深識。吾命有所制。一疾豈能殛。慰語時鬧耳。聽來謾一噱。親知有寄訊。竿牘凡一束。時聞車馬音。强起窺門隙。遙遙見顏色。非舊卽親族。近者脫鬼關。沈沈猶帖席。照形已黃馘。論功唯赤脚。心境轉陫側。向誰吐幽塞。信筆寫寢囈。寄與同病客。</text>
<title>書懷。示君得弟。宗魯</title>,<text>幼余頗疎宕。如駻不受束。中年有經閱。斂之遂內蓄。雖不墮徑竇。奈無從學力。讀書只涉流。便便但鉅腹。詞被南楚笑。書愧大令僕。性亦轉懶廢。遇事輒縮朒。自度失時趣。退然守靜約。掇皮皆天眞。面鋤皎厲色。時觀貴游子。翕翕競騰躍。姣服飾弁佩。熀然誇衆矚。矩步譚聖賢。橫議樹頤頦。余獨被毛褐。口呿手且縮。那免世所嗤。衆棄皆凌轢。昔人貴內葆。有道未必服。守素澹偃蹇。亦恥强修飾。且觀世縕紛。波蕩古道塞。三彭肆謠諑。談笑藏牟戟。以是益自虛。恐折太行軸。鴻鵠戢摩天。垂翅甘雌伏。游神究道術。冥心溯墳籍。洛誦與副墨。包羅恣咀嚼。門絶衿紳徒。蕭然臥蓬藋。悠悠天地大。出門靡所適。獨有少游弟。肝肺炯不隔。謝夢多沾丐。姜被足湛樂。間者阻淸眄。無以展幽抑。嚬呻偶成語。寄爾明衷臆。</text>
<title>麻浦道中。望南漢有感。</title>,<text>南畿保障此雄哉。萬雉晴空石色開。禦敵只要無佞舌。丙年天險亦崔嵬。</text>
<title>秋懷 二首</title>,<text>秋氣日夕至。原陸起新涼。鶡鴠發其音。嗈嗈鴈南翔。畹蘭日以蕪。籬菊日以芳。沈吟藉草坐。露滴沾衣裳。仰看天色高。悠然意政長。滔滔節物變。白日無駐光。緬憶古人心。太息遂沈傷。</text>
<title>秋懷 二首 其二</title>,<text>白日下遙山。微風響高樹。庭際蘼蕪色。一夜被霜露。萎絶不復惜。秪感流年度。幽人政遠思。有言誰與訴。悠悠多徑竇。何以涉長路。願言益努力。行行歲且暮。</text>
<title>古意贈君得弟</title>,<text>靑靑河畔蒲。燁燁高山芝。蔓蔓陵上葛。蘼蘼園中葵。誰非靑春色。我懷不在玆。中谷有崇蘭。幽幽發華滋。采采擷我衣。願言遺所思。娟娟東家子。皎皎北方姬。顏色豈不好。余情猶不怡。佳人在南國。盈盈秋水湄。不識門前路。幽靘好自持。碧雲渺千里。欲往路逶遲。執此瑤華贈。歲晩以爲期。</text>
<title>偶書</title>,<text>丈夫百年內。豈作尋常死。隱身當隱名。爲學當爲己。得君治三代。制敵侯萬里。有志者竟成。必居一於此。</text>
<title>金化途中。吟成。寄諸從。甲寅。往鶴城時。</title>,<text>關河千里壯遊哉。秪爲離羣意不裁。別已經宵增黯結。路將踰嶺轉崔嵬。雲連大鹵山形合。日上遙空海色開。吟罷却愁無驛使。雪中唯見北人來。</text>
<title>鐵嶺作</title>,<text>揷天蒼嶺望崔嵬。造化於玆太壯哉。直北羣山雲際出。以南諸郡眼中開。風光左對滄溟闊。地勢高從靺鞨來。立馬喜看飛鳥背。何人泥坂下車廻。</text>
<title>在鶴城。醉作散語。寄諸從弟。</title>,<text>北地漠漠多雨雪。鴻鴈不飛春陰薄。時時疾風捲地來。其聲震蕩裂山澤。游子思家衣帶緩。索居悒悒愁寂寞。遠思諸弟在長安。山川渺邈勞心目。笑携美人登高樓。痛飮十日凌河朔。紀遊時作潘生賦。從軍儗草陳琳檄。開襟氣呑滄海月。拂劍歌動陰山色。我將鉤懸五十犗。釣取大鰲離而腊。遂使嶺北數百里。人人皆厭魚錯食。不然携劍倚大嶺。快剸百尺鯨鯢肉。專彼應龍風雷功。永見東海波濤息。狂生鬱鬱語太放。嗚呼狂生此語誰能識。</text>
<title>經鐵嶺口號</title>,<text>雲日陰陰大嶺高。嶺前流水日滔滔。晩來雪勢乘風健。埋却千山虎豹嘷。</text>
<title>在鶴城。詠物有作。寄諸從。十二韻</title>,<text>左海山川領略廻。胸襟澡濯氣彌恢。我眞天下好遊者。地亦嶺隅都會哉。一路風謠通靺鞨。百年形勝近蓬萊。北臨大陸平如掌。左挹重溟渺似杯。聖跡釋王徵古寺。戰功元帥有層臺。天長朔氣三關黑。地逈寒陰六鎭開。夔後文章雖長格。西河離索秪堪哀。風塵遠隔中原色。節序頻遷大海隈。夢踏關河千里盡。詩搜島嶼百篇裁。鴈來書帶西湖月。笛奏春生隴上梅。聽曲樓頭淸夜遠。望鄕天際白雲來。懷人偶得池塘語。寄與江南小謝才。</text>
<title>題于鱗詩卷</title>,<text>自從長慶日卑卑。千載于鱗力挽之。始信王生能雋語。怳看春雪照峩眉。</text>
<title>行海曲馬上有作 二首</title>,<text>水渚悠悠鳧鴈飛。雪晴風暖晩霏微。明朝欲踏來時路。恐被仙曹挽不歸。</text>
<title>行海曲馬上有作 二首 其二</title>,<text>島嶼微茫湧碧濤。中間鬱結海宗高。晩來浦口風初宿。散下漁人泛泛舠。</text>
<title>在鶴城。出觀海口有作。</title>,<text>自喜今朝絶境遭。紛紛應接不辭勞。山連渤海風雲濕。地近豐鄕日月高。結處彩樓看蜃氣。噴來銀屋認鯨濤。平生逸氣猶餘在。欲學任公腊巨鰲。</text>
<title>德源途中 時往謁尤翁配所。○乙卯。</title>,<text>驅馬踰北嶺。行路何嵽嵲。塞日常沈霾。蕭蕭下霜雪。忽見九畹蘭。蘼蘼棄林樾。荊棘日以侵。斧斤日以伐。榮華雖離披。芳澤愈皎潔。我行立躊躇。攬之空涕啜。諷詠尼父操。慷慨心如結。春陽倘回煦。豈使長蕪絶。</text>
<title>思嶺篇一首。寄君得道州。</title>,<text>大海環南極。萬里涵太空。崇嶽鬱以間。路絶鳥飛通。渺渺余所思。日夕在其中。別時天政雪。別來見條風。條風發春陽。時物日以滋。幽幽卉木麗。叢蘭亦菲菲。寂寞誰與玩。鬱鬱中心悲。海內有吾曹。願與長相隨。爾輔我爲車。爾雲我爲龍。和如宮有商。密如蚷與蛩。行行且歸來。欲往路超越。故山叢桂長。招子弄雲月。</text>
<title>淮陽道中記所見</title>,<text>弊屋蕭蕭桑柘蕪。有田橫縱皆山隅。日暮老翁伐薪歸。風雪滿衣凍肌膚。阿嫗入廚炊夜食。甁傾粟盡甁無儲。老翁回頭向阿嫗。兒飯可炊翁飯除。少時閱飽今差寬。明日里正應催租。小兒索飯倚門啼。大兒赤骭寒無襦。問爺年年勞耕織。何事輸他家無餘。老翁呑聲行歎息。吾家三世業農夫。君不見長安市人多朽錢。不識鋤犁飽粱魚。</text>
<title>謾吟。寄君得。</title>,<text>長安城中春氣還。流雲靄靄滿南山。雨洗九逵淨如拭。翩翩車馬游其間。漢廷諸子多新貴。九門如海競掉臂。談笑揮霍日月光。廊廟訏謨密如鬼。城南環堵圍蓬藋。閉門不見風塵色。捲簾時挹西山爽。擊劍放歌老驥曲。眼看天時忽推移。賦得洛陽觀物詩。請君山中可言歸。浮名輸與世間兒。</text>
<title>寄內弟同甫 芝村李公喜朝</title>,<text>吾弟復入楊東谷。攀援故山叢桂色。董生力耕壽州田。仲淹樂道河汾宅。攬結風雲爲藩籬。包羅腴馥恣咀嚼。我今逶遲在城郭。東望日思田園樂。長安車馬多如雲。塵埃沸天九門昏。手握層華且徘徊。獨守畏壘欲忘言。何當絶跡梁碭路。與子山中對環堵。願言吾曹各努力。行行且看歲將暮。</text>
<title>己未除夕。在長湍丙舍。書懷。己未</title>,<text>歲行滔滔看又去。寒盡春回在子後。畸人斯世謾浮繫。行年冉冉二十九。二十九年但喫飯。腰腹便便中無有。欲窺聖門迷路逕。浩如望洋難下手。義理鑽硏愈無窮。關鎖重重幾時透。物累纏繞未翦割。自省日日積疵咎。日月駸駸遽如許。少壯幾何易衰朽。若個年年皆浪度。恐未立脚先蒲柳。請因元正勇自奮。洗滌腸胃新其舊。榮名飽我還弊我。願抱遺經臥田畒。養老敎兒餘何求。委順俟命永有守。至哉直內方外訓。庶與終始力硏究。來在故山松楸裏。感此流光惄焉疚。夜久不眠百憂集。呼燭疾書語荒陋。</text>
<title>簡寄同甫新齋 庚申</title>,<text>一畒東岡小築成。山如增秀水增淸。硏探得靜功加密。薖軸彌深世轉輕。辭宦志同和靖隱。遵先堂似紫陽營。願言益究誠明業。莫向嵁巖老此生。</text>
<title>簡寄同甫新齋 庚申 其2</title>,<text>溪山映帶繞前除。羡子河汾有弊廬。永夕林亭承款話。歸來勝讀十年書。</text>
<title>簡寄同甫新齋 庚申 其3</title>,<text>往踏靈芝洞裏還。至今淸夢繞林關。勝區仁里俱吾樂。不惜千錢已買山。</text>
<title>招漢人鄭先甲。與話酒間。鄭君呼韻漫應。</title>,<text>海隅今日喜逢公。忍說皇朝寶曆終。一片大東冠帶地。遺民相對泣神宗。</text>
<title>辛酉春。以看石役。久留墳菴。暇日。遂以匹馬。馳往松都。信宿而還。蓋於諸勝。特染指而已。不能周觀盡意也。各以一絶。記勝。辛酉</title>,<text>儒宮翼翼傍荒城。小閣輝煌揭典刑。左海千秋衣被化。八條敎後有先生。</text>
<title>辛酉春。以看石役。久留墳菴。暇日。遂以匹馬。馳往松都。信宿而還。蓋於諸勝。特染指而已。不能周觀盡意也。各以一絶。記勝。辛酉 其二</title>,<text>故都淑氣尙淸雄。海外千秋有邵翁。造化鑿開深邃洞。爲成當日弄丸功。</text>
<title>辛酉春。以看石役。久留墳菴。暇日。遂以匹馬。馳往松都。信宿而還。蓋於諸勝。特染指而已。不能周觀盡意也。各以一絶。記勝。辛酉 其三</title>,<text>城闕遺墟莽寂寥。千年王氣已蕭條。龍盤地勢雄如許。其奈天心眷聖朝。</text>
<title>辛酉春。以看石役。久留墳菴。暇日。遂以匹馬。馳往松都。信宿而還。蓋於諸勝。特染指而已。不能周觀盡意也。各以一絶。記勝。辛酉 其四</title>,<text>怕有潛龍白日雷。臨潭不敢任徘徊。誰將百尺吳門練。倒掛晴空震盪來。</text>
<title>別申應敎公獻 琓 叔以書狀赴燕 三首</title>,<text>遼野莽以闊。燕山鬱回互。敻然千里間。風沙翳大鹵。氷雪埋車軸。天氣積陰冱。今子攝使臺。銜綸遂西赴。駪駪驅四牡。悠悠懷靡盬。嗟我讎人役。踏彼觀周路。蕭蕭孤竹城。蒼蒼薊門樹。婉畫贊使事。峻法束象胥。況富華國文。專對乃有裕。年壯神所勞。豈足憂霧露。而子有高堂。彌月曠綵舞。行行勉加餐。寬心愼將護。嗟我中有結。願言憑子訴。</text>
<title>別申應敎公獻 琓 叔以書狀赴燕 三首 其二</title>,<text>我觀明王業。天畀膺眞曆。樹立旣深宏。餘澤亦滲漉。氣數雖有奪。未應翦焉覆。深河涸有沱。長木顚猶蘖。綿綿晉宋裔。一隅紹殘籙。我明天有啓。赫赫治功焯。滌彼百年腥。還我千古宅。聲明軼漢唐。車書混炎朔。不聞主德衰。淪喪奄一夕。下泉憯我思。願言則霑臆。皇支多布濩。謳吟亦未息。弘光雖中衄。華統理應續。邈哉滇閩間。朱光倘再爀。萬里隔重溟。語秘徒憑譯。試望天南隅。看取紅雲色。歸報東海曲。庶慰烈士戚。</text>
<title>別申應敎公獻 琓 叔以書狀赴燕 三首 其三</title>,<text>慶元微言絶。道脉代有宗。斯文如元氣。罔係世汙隆。胡元宅我華。羯羠穢章縫。承承猶紹緖。仁山數三公。發揮前師旨。駕說息羣憃。中陸今幽國。四海浸夷風。千古文明化。蕩淅一朝空。況自正嘉後。士學日幽矇。王陳導其流。衆迷靡然從。江西與蔥嶺。變怪紛喧訩。道術日以裂。異說日以工。然余反驗古。斯道豈終窮。茫茫海宇廣。明德亦降衷。應有林澤間。不受汙染蒙。遠闡洛閩旨。門路趨大中。苟使存一綫。繼開應有功。跂然徒遐想。何繇與磨礱。請子倘有遇。論學較異同。正學能碩果。歸來報大東。天地日幽塞。蒿目憂忡忡。</text>
<title>下番朴士安 泰維 有詩。而中有怨我語。蓋士安不卽應講。我累移書勸令就之。且爲自己地也。今反以鎖直爲苦。歸咎於我。可笑。遂戱次。士安亦每輒和之。辛酉冬在史院時。</title>,<text>下番三斗醋。上番五鼎饗。望塵趨擎跪。逢嗔氣沮喪。士有良史才。養名臥丘樊。求進欲避榮。如渴不飮泉。我言明曉譬。始乃于于至。務寬一脫略。安君在館裏。遂肆偃蹇色。相望不避走。胡乃不知德。望我向人叫。豈徒折腰恥。抑思抱柱信。如鳥旣縶籠。嗟爾亦可哂。</text>
<title>下番朴士安 泰維 有詩。而中有怨我語。蓋士安不卽應講。我累移書勸令就之。且爲自己地也。今反以鎖直爲苦。歸咎於我。可笑。遂戱次。士安亦每輒和之。辛酉冬在史院時。 其2</title>,<text>有山茅可結。有田耕可饗。世故紛波蕩。鮮不匕鬯喪。太行易折軸。況多蠅止樊。是宜務內葆。刳智飮愚泉。幸有同心子。官聯而末至。志在東岡陂。跡寓金門裏。俯就非所樂。蓋難循墻走。論心默際合。何必聲言叫。一壑願從游。斯語實相信。願言各藏心。恐被傍人哂。</text>
<title>趙參議 嘉錫 挽</title>,<text>名卿盛業厚遺贏。棣萼蟬聯宅相成。玩世淸談瞻曠度。憂時血疏見孤誠。曾留太史鋪張業。未試天官藻鑑明。他日儗修先友記。淸文至行敢容評。</text>
<title>次朴士安韻 壬戌</title>,<text>橫經趨入九門深。雲漢昭回夜色沈。一席君臣寬禮數。千年治亂細硏尋。爐薰濕月飄簾外。春氣和煙滿沼心。休怪史官煩奏事。時囏明主政虛襟。</text>
<title>汾厓申判書 晸 丈赴燕還。語間。以唐筆墨見貽。使以詩作謝。遂歸而忘拙書似。時在翰苑</title>,<text>遒如蠆尾黑如鴉。始識華人製造嘉。偶落蘭臺南史案。初從遼塞漢臣槎。尖鋒宛帶中山色。妙法應傳李氏家。深荷詞宗珍重意。絶勝騷客夢生花。</text>
<title>泰山 押東○壬戌春。月課居首。</title>,<text>岱嶽蒼蒼鎭大東。天鍾神秀最爲雄。素王游眺寰區小。列辟登封事烈崇。黛色盡包齊魯域。山腰俯納渤溟風。試看膚寸彌天澤。不動猶深潤物功。</text>
<title>華山 押西</title>,<text>橐籥金精峙域西。揷天仙掌絶攀躋。逸人牢睡靈風遠。道士茅龍異跡迷。呼吸想應通帝座。雲霞端合作仙棲。願携謝朓驚人語。俯視中原衆嶽低。</text>
<title>衡山 押南</title>,<text>偉哉岣嶁大江南。襟帶風光七澤涵。元晦醉登當雨雪。退之誠感豁雲嵐。山淸道釋多棲跡。地遠流遷每解驂。從古楚閩才傑盛。豈徒精淑產樟枏。</text>
<title>嵩山 押中</title>,<text>崔嵬太室勢奇雄。四嶽環羅正在中。登眺幾人俱泯滅。興亡百變獨穹崇。吹笙緱嶺仙風邈。翫雪龍門勝躅空。願降周家申甫佐。我明皇籙再興隆。</text>
<title>河水 押河</title>,<text>包貫坤區是大河。百川疏鑿儘餘波。乘槎有路知通漢。沈馬無功謾作歌。萬世人文圖象出。千年休氣聖王多。三條重險雄如許。無奈興亡閱幾過。</text>
<title>擬關山月 押月○壬戌夏。月課。</title>,<text>八月龍荒北。塞草寒欲折。蕭蕭荒磧晩。朔風吹海月。炯炯有餘輝。萬里氣凄冽。寒凝壟上雲。色映關山雪。胡兒暗垂淚。四面悲笳發。況此亭障間。秋屯三河卒。長安一何遠。王庭一何闊。百戰功未封。黃沙多埋骨。長歌出塞曲。悠悠老甌脫。此夜攬明月。思歸轉愁絶。天長一以眺。山野莽蕭瑟。嗟哉明主心。開邊何時畢。</text>
<title>外再從妹尹君 宰 妻挽 癸亥夏</title>,<text>從舅閨門整。賢女襲訓美。婉孌秉淑行。少小誦女史。酒槳與女紅。循循合梱軌。夫家門楣盛。夫婿亦秀朗。甚承舅姑心。孝敬稱門黨。翠屛寶瑟垂流黃。鳳凰和鳴聲鏘鏘。春陽芳艶政樂康。誰知明月奄淪光。嫁衣猶不垢。夙子亦未晬。悄悄餘床簟。寂寂委環珮。嗟哉人生等泡沫。美疢一夕何奄忽。南阡鬱鬱榟樹綠。深深葬此蕙蘭質。六親摧傷行路咨。況乃高堂鍾情悲。渭陽每對封胡語。感吟千秋毀璧辭。不見西隣老婦生幽獨。身後寂寞乏嗣續。又不見東巷寒女貧吃糠。雖得百年無生樂。妹今受祉亦已多。以此足慰泉臺戚。</text>
<title>綠野堂 押堂○月課</title>,<text>東洛山川美。名園鬱相望。居人多懸車。晩節競芬芳。睠彼綠野墅。高拓爽塏岡。幽勝愜高趣。云誰營玆堂。明公昔高騖。端委坐巖廊。張膽贊帝謨。出師討蔡疆。叛氣收東南。舊業增煌煌。恩封疏大國。茂績紀太常。超然思高蹈。東歸臥雲庄。池臺日高深。花竹鬱千行。斂他經綸手。娛玆雲月光。冥心謝世紛。退然益閉藏。鷹鸇誰相猜。鴻鵠已高翔。賓從日招延。觴詠盛文章。風流暎當時。優哉壽以康。允矣急流勇。謀身信克臧。笑彼香山社。逃禪游冥茫。侈哉平泉庄。花石太誇張。我欲追公芬。千秋意正長。</text>
<title>送尹檢討邦瑞 德駿 佐北帥幕</title>,<text>塞垣籌畫藉時髦。換着戎衣照錦袍。紫氣北臨關嶺遠。白雲西望薊門高。天長朔野秋觀獵。地逈滄溟夜聽濤。努力疆憂須見紓。莫令無武笑吾曹。</text>
<title>送尹檢討邦瑞 德駿 佐北帥幕 其二</title>,<text>金華輟草又邊疆。政坐才名出等行。繡斧儐夷萊海闊。韜鈐佐幕塞垣長。文星夜映關河月。尺劍秋明大漠霜。千里壯遊還主渥。詩應過嶺轉鏗鏘。</text>
<title>贈別尹仲綱 世紀 再從兄赴通川</title>,<text>法從分符出建章。況聞勾漏是仙鄕。使車北踏遼河闊。吏綬東臨大嶺長。百里風謠隣渤海。千年形勝近扶桑。行看雨雪迷征旆。到底風雲滿錦囊。地接蓬山春理屐。月明叢石夜鳴榔。淸時莫作湘潭怨。詞掖要看漢吏良。恢刃不妨耽誦讀。俸錢須識愧流亡。一麾吾且隨君去。桂樹淸風共擧觴。</text>
<title>與金仲和 昌協 並直。次同甫寄仲和韻。以解同甫見誚。</title>,<text>年來身計覺全非。羈鳥棲棲失所依。猶有英僚同縶跡。不應疑我戀輕肥。</text>
<title>明聖王后挽詩 甲子春</title>,<text>相門承法訓。京室稱來嬪。克誕文王子。無私馬氏親。流恩覃葛藟。虔禮執蘩蘋。寧考勛華業。須知內治純。</text>
<title>明聖王后挽詩 甲子春 其二</title>,<text>至哀痛梧狩。深念軫宗祊。謙挹無關政。彌綸每積誠。十年勤保護。今日見昇平。千古后妃傳。奚徒壼則貞。</text>
<title>明聖王后挽詩 甲子春 其三</title>,<text>聖主承文母。邦家値殆哉。積陰淸掃盡。穹昊感回來。斡轉潛功大。靈長景運開。眞游劇奄忽。率土倍含哀。</text>
<title>明聖王后挽詩 甲子春 其四</title>,<text>鬱鬱喬山色。煌煌羽衛長。已營周祔制。那有舜妃傷。陟降同千祀。邦家啓百祥。年年拜陵日。忍見寶奩藏。</text>
<title>次金仲和韻 伴直時</title>,<text>邃邃承明廬。華構耀丹雘。循顧慙蓬虆。出入輒心戄。盛代富才彥。高選尤講幄。諸公猥見收。明主枉顧渥。追逐同雲龍。浮游度今昨。余學顧甚陋。認病迷所藥。疎懶久自廢。秘書謾充閣。淸時難遽訣。英僚且喜託。危塗頗涉歷。世情日益薄。舊山秋欲動。遐思政搖落。惠我有先獲。行行且結約。</text>
<title>戱次樂弟 李公賀朝 韻 在楊山</title>,<text>東岡雲樹見新秋。天餉吾曹辦勝遊。開卷細論千聖旨。對尊同破百年愁。行藏終擬謀三逕。志業何妨試一州。斯語丁寧休不信。參聞有彼水邊鷗。</text>
<title>李士涵 濎 挽</title>,<text>大化莽回謬。予奪何茫茫。氣完多中㧻。畀全或不敭。紛紛埋英爽。鬱鬱在山岡。閱此感逝水。余心每沈傷。矯矯韓山子。姣服飾衆芳。擧擧氣宇豁。謇謇風議張。靡然士友傾。儁聲動詞場。靑雲偶少淹。逸志猶激昂。簿書俄困公。遂如驥服箱。公年甫彊仕。神茂體且康。一疾遽皐復。天胡殄我良。逝者目豈瞑。嗟嗟有高堂。斑綵拋遺篋。鴻鴈虧舊行。寢門哭甚晩。感咽摧中腸。長安新秋動。輤車乘曉忙。榟樹廣陵阡。千秋斂精光。休明與映徹。較之孰短長。擧此以慰君。君靈倘在亡。</text>
<title>拜金城宰辭朝。先之長湍。有感口吟。</title>,<text>小人有母慈。貧無滫瀡食。一疏明主動。作郡東嶺曲。首路思展掃。曉出白門側。親知別我行。去去辭京國。五馬行且鳴。徒衛煒有色。行行踰百里。戾彼臨湍谷。新秋山阿闃。淸露沾草木。得養有不逮。逢慶無全樂。況値節物變。游子增怵惕。中心有餘哀。明發不能宿。念玆民社寄。何德克稱塞。峽縣俗頗淳。峽民業益薄。願言視如傷。先民以爲則。</text>
<title>次李獻納子三 畬 自驪江寄示韻却寄</title>,<text>只喜廬江檄。非求勾漏仙。外符元異渥。東嶺定前緣。草樹經秋淡。風謠近塞偏。俸錢雖甚愧。優逸願多年。</text>
<title>余夢想楓嶽。今且二十年所矣。今年秋。爲養出宰金城。蓋斷髮嶺。在縣東界。距邑治爲九十里。嶺卽楓嶽外面也。到官以來。心欣然。日東望馳神。而不特時有所不可。且秋務方殷。在官者出而觀山。於事不安。不敢爲而亦不暇爲也。及至重陽日。以踏災事。出歧城，通溝等面。遂因而踰嶺。轉向山中。蓋欲因公事。而略觀諸山梗槩也。束輕裝簡騶隷。只庶叔隨之。發縣行三十里。到昌道站。卽歧城地面。率本面風憲等。踏驗災田。時天新雨。野菊被山。楓葉則已爛熳而向衰矣。在途中。從者東指相謂曰。彼隱隱雲表者。金剛也。遂吟成一絶。是日又行三十里。宿通溝官倉。</title>,<text>十年楓嶽謾馳情。作郡東來始此行。遙望碧峰雲際出。此心先在衆香城。</text>
<title>通溝途中有感。記所見。</title>,<text>我坐黃堂裏。日飽列鼎几。心雖念民飢。猶未若在己。今出田野間。怛然不可視。長峽莽回互。蕭蕭數村里。有田皆高巓。荒穀半無穗。居民多鵠形。紛然羅拜跪。上供與官稅。徵責多色類。所食猶不贍。恐難免係纍。我欲與停減。亦難一任意。徒然懷歎咨。深愧古良吏。</text>
<title>長安寺吟成</title>,<text>天鍾神秀海隅宗。地遠曾無秦漢封。盤礴東南數百里。環羅大小萬千峰。俯看日月昇沈景。始識山河闊大容。此去蓬瀛應不遠。凌虛直欲躡仙蹤。</text>
<title>正陽寺吟成</title>,<text>地勢從北陸。山根蟠滄海。鬱結起衆巘。列迤開一界。嘉稱冠域內。秀色出天外。有客束輕裝。超游遂言邁。寒陰日澄冽。秋色政澹靄。百丈激湍瀑。千尋鬱松檜。丹霞似赤城。白雲疑岱泰。蘭若彌巖壑。林藪暎丹采。往往仙蹟留。斑斑異事載。蒼然極遐眺。茫茫海宇大。新霜染林樾。白日爛錦繪。霄漢近几席。沆瀣生衣帶。虎豹旣絶跡。飛禽皆視背。怳見餐霞客。乘雲飄羽蓋。心淸雖可樂。神凜難久在。願携驚人語。摸寫極物態。</text>
<title>十二日。早朝。還向表訓少休。尋萬瀑洞。洞距寺爲數里。左右峻峰。連亘削立。蒼崖盤束。上蔽天日。水自圓通，摩訶兩洞奔流。而合爲一道。飛沫如雨。聲如風雷吼怒。水石之奇壯。平生所未見也。傍邊層崖。高累百丈。其絶頂卽所謂靑鶴舊巢處。而今無存焉。寺僧云。春夏間。時有雙鶴。盤旋於數峰之間。多有見之者。而近日則罕見矣。其下盤石。有楊蓬萊士彥手書蓬萊楓嶽元化洞天八大字。深刻無剜缺。筆勢猶飛動盤崛。想見其仙風翩翩也。緣流而上行數三里。至普德窟小菴。菴在千仞斷崖之上。多架石錮鐵以成。而其一傍下臨無地。則豎以銅柱。下注於崖石尖出處。其長十餘丈。金碧輝暎。雖小而侈。人功之巧。財力之費。嘻何其至此乎。苟非步虛躡空之流若判置性命者。誠難久居也。入洞愈深。而水石愈奇。水曲石凹之處。皆爲深潭。奫淪泓澄。名以龍潭，龜潭，碧霞潭者。不可悉數。盤石。又有尤齋先生所書朱子詩二十八大字。蓋前年來遊時所濡翰而已入刻矣。又行數里。歷獅子菴。至摩訶菴。雖狹小。而淸楚華巧。寺前。有一高樹。森然特秀。其狀似檜。而葉先秋凋落。此卽世所傳桂樹也。感吟一絶。</title>,<text>嘉樹離披古寺傍。攀援終日玩遺芳。無人賞識天香色。空谷徒然百尺長。</text>
<title>又行數里。歷萬灰菴。至白雲臺下。蓋自過萬灰菴。後人望前人舃底。余素不無濟勝之具。而至此力倦汗浹。且望見上白雲臺者。緣十數仞滑巖而無所憑依。只攀藤索猱步而後始登。一蹉脚而悔無及矣。余遂念彭祖觀井之戒。輟而坐臺下。以待登覽者之返。只問其光景如何也。從者還曰。旣上緣一線路。走數十武。而方抵臺上。其路之兩傍。與臺之三面。皆下臨萬仞壑也。臺廣可坐十數人。而其路則人不可並行。神瞀而不敢俯視。微風時至。若將飄捲然。可坐而不可立矣。噫危哉。山乃有若是高哉。呼吸通帝座之語。其不虛矣。方諸人之在臺也。余望之。隱映於雲松間。若羽衣蹁躚。其語若從天來矣。臺之北巖稍寬處。聞舊有絶粒僧時。結菴居之。而今無存焉。萬瀑洞途間。吟成。</title>,<text>入山如入聖人門。鑽仰無非見道存。自有尋常驚動處。秪應心會口難言。</text>
<title>抵暮。徐行出洞。還表訓。冒小雨。歸長安寺。留宿。途中吟一絶。</title>,<text>秋雨濕林壑。游人且未歸。赤葉隨風亂。蕭蕭點客衣。</text>
<title>十三日。早朝。發長安寺。巳時。還踰斷髮嶺。入金城界。出山時。吟成。</title>,<text>三日秋山裏。風雲滿客衣。遽然還出洞。回首更依依。</text>
<title>嶺上。欲望神京。而不可得。有作。</title>,<text>幾年羈束惱塵喧。海嶽淸遊亦主恩。西望羣山千萬疊。五雲何處是重閽。</text>
<title>金君子益 昌翕 有書。以五言古詩一首謝之。乙丑</title>,<text>龍華鬱崇崇。高人在巖阿。采采懷層華。幽幽被綠蘿。龍游孰能馴。鴻矯莫可羅。凝心溯三古。超游獨絃歌。邈哉東嶺曲。傲吏坐婆娑。徒然歎羈束。那能職撫摩。陽景滋百草。谷鳥鳴相和。寂寞感時物。停雲有長哦。睠焉勞我心。娟娟隔山河。忽此雙鯉書。開緘意何多。穆穆見淸風。百朋良不過。招子願同歸。海嶽東峩峩。行採三秀草。坐眺萬里波。</text>
<title>金君子益 昌翕 有書。以五言古詩一首謝之。乙丑 附和 子益</title>,<text>春山獨先來。一臥無相携。朝飢念上藥。夕吟撫柔荑。於是春水動。活活氷雪谿。潛龍喜綠漣。幽鳥相喚啼。山水自高深。物感鮮不齊。婆娑望仙吏。桂樹東枝低。書往復書來。白雲滿嶺西。遂令蓬萊山。合我宿昔睽。</text>
<title>病裏。次致度 宗憲 寄來韻。</title>,<text>海山叢桂有幽期。招子不來勞夢思。驛路雪消花發盡。嶺隅春晏鴈來遲。文園傲吏閒成隱。漳水騷人病有詩。只是琴亡增我慟。每多逢境却深巵。</text>
<title>贈禹山翁鼎新 小敍</title>,<text>山翁住在東嶺曲。雙眼炯炯鬚眉白。出入金剛如庭廡。滿面鬱郁雲霞色。自言少時頗豪擧。裘馬縱游長安陌。晩歲東來爰卜築。園池日闢種林木。好客益甚常置酒。海嶽游人皆館穀。有時翩然來我室。縱譚山川及耕牧。亹亹辨博悉可聽。令我犁然心開釋。去年挾我入楓嶽。健步攀躋凌巖壑。內山諸勝皆指掌。如瞽有相窮游躅。萬里蒼蒼秋色來。正陽高樓對含酌。春來山靈應相待。靈芝日長叢桂綠。九龍深湫與叢石。翁乎翁乎無負約。</text>
<title>詠史 五首○春三朔月課。居首。</title>,<text>春生氣象浴沂風。道統千年接魯東。止水纖毫寧着物。洪爐點雪不煩功。天高海闊規模大。玉色金聲造詣充。想像傍花隨柳語。泰和心境藹流通。</text>
<title>詠史 五首○春三朔月課。居首。 其二</title>,<text>初年聞道自濂溪。伯仲先生盛德齊。奮發千秋開絶學。廓淸長夜導羣迷。奪天造極工夫密。知化窮神道業躋。元祐以來鴻哲盛。誰非立雪舊提撕。</text>
<title>詠史 五首○春三朔月課。居首。 其三</title>,<text>談兵奇氣慕縱橫。一變醇如進聖程。刻苦功深多力索。誠明業盛儘躬行。千秋蔚啓關中學。一世能齊洛下名。最是大原論闡處。訂頑嘉訓極深宏。</text>
<title>詠史 五首○春三朔月課。居首。 其四</title>,<text>龍圖綿邈道長差。安樂窩中覰聖涯。一理天人超獨詣。千秋象數掃諸家。空中樓閣襟懷爽。醉裏乾坤氣象嘉。斂手經綸都不着。小車看遍洛陽花。</text>
<title>詠史 五首○春三朔月課。居首。 其五</title>,<text>氣象巖巖泰嶽高。至今生類被甄陶。雌黃百代明懸鑑。纂述羣經細析毫。千聖傳心開正路。萬川歸海息狂濤。金丹又誤勛華遠。晩歲徒然註楚騷。</text>
<title>次北評事金仲和楓嶽道中寄示諸韻。追寄北幕行軒。三首</title>,<text>往踏蓬山碧萬重。問君棠桂勝秋容。向來定進操存力。試驗同安舊聽鐘。</text>
<title>次北評事金仲和楓嶽道中寄示諸韻。追寄北幕行軒。三首 其二</title>,<text>行營節度府。長白遶爲襟。不待疆憂急。須資幕畫深。朔寒秋有雪。海氣晝常陰。百丈燕然石。須殫報國心。</text>
<title>次北評事金仲和楓嶽道中寄示諸韻。追寄北幕行軒。三首 其三</title>,<text>評事兼彈壓。邊城地遠幽。檄書應倚馬。籌畫若承蜩。夢踏胡山月。心懸漢闕秋。官榮行且召。論著莫窮愁。</text>
<title>白鷺洲少憩。謹次石上韻。卽外王父白洲先生詩及龍洲諸公詩。○乙丑。移館職還朝時。</title>,<text>層巖突兀深潭碧。日照潭心生白雲。放歌踏石下潭去。驚起潭中鷗鷺羣。</text>
<title>奉別東萊府伯柳 之發 令公</title>,<text>雄府槃槃控海疆。政從西塞已循良。波通百粤帆檣集。霜染千林橘柚香。廟算正憂邊事重。夷情應讋國威揚。靑門悵望雙旌遠。滿路秋陰大嶺長。蓬萊羽客守蓬萊。城郭平臨大海開。鰲背風雲三島近。日中財貨百蠻來。千年地號關防壯。一代人掄鎖鑰才。政暇登高須作賦。至今仙蹟有層臺。</text>
<title>趙副學 持謙 挽 三首</title>,<text>肅肅開明廷。藹藹登衆髦。騈足鬱以騖。軒轂紛滔滔。何哉彼大夫。斂跡臥林皐。秉直遂乖迕。皎皎衆所高。超游自淪放。田甿與爲曹。徒然虛漢席。長使賦楚騷。幽幽九畹蘭。委棄等澗芼。</text>
<title>趙副學 持謙 挽 三首 其二</title>,<text>浦翁振儒業。尙書闢詞壘。公能襲前光。斐然大家子。丱年盛文藻。連城價自美。蘭臺與玉堂。衮衮子所履。執簡在文石。奮舌折奸宄。超超北踰嶺。遘擯官何庳。風操足吐氣。勁特無骫骳。君子觀其守。茅靡應愧死。時象復淸晏。子乃起田中。忼慨風議張。蔚爲淸流宗。</text>
<title>趙副學 持謙 挽 三首 其三</title>,<text>銓部公選注。國子師章縫。隨事輒謇謇。上知日以隆。事或招瑕謫。多不察公衷。恩深翻有替。望崇猶遭攻。超然遂自疏。咬菜若長終。宛在大江南。士類嚮高風。浮生同泡影。文星遽告凶。鬱彼廣陵原。千秋斂神鋒。無年且無嗣。神理莽難窮。遠阻寢門哭。緘挽涕沾胸。</text>
<title>貞明公主挽詞 三首</title>,<text>穆廟天潢貴。穠華晩播歌。十年憂集木。八袠福如河。謝樹靑雲滿。秦簫紫鳳和。王劉風範盛。須識內裨多。</text>
<title>貞明公主挽詞 三首 其二</title>,<text>備五休禧集。從三閫則純。巋然瞻魯殿。尊是冠周親。王器大宗伯。護喪中貴人。沁園今寂寞。歸侍玉欄春。</text>
<title>貞明公主挽詞 三首 其三</title>,<text>泰運元回斡。重逢癸亥來。黃封龍闕出。綺席鳳樓開。盛事方騰詠。眞游遽報哀。更聞神劍合。大葬祖江隈。</text>
<title>禁直。與申校理叔開 啓華，李內翰景益 廷謙。夜坐對飮。遂信手打拈古詩韻。刻燭卽次。以相與爲戱。蕪拙未暇顧也。次東州韻。</title>,<text>禁林霜重漏聲殘。好月如期上樹端。草木變衰驚歲晏。龍蛇藏蟄見天寒。金華地禁遭逢盛。白雪詞高續和難。一醉淋漓豪興爽。任他人作習池看。</text>
<title>禁直。與申校理叔開 啓華，李內翰景益 廷謙。夜坐對飮。遂信手打拈古詩韻。刻燭卽次。以相與爲戱。蕪拙未暇顧也。次東州韻。 其二</title>,<text>十月繁霜苑綠殘。舊山迢遞渺雲端。積陰凝冱天將雪。高樹吟風夜有寒。幸託英僚游從盛。欲酬明主退休難。鑾坡勝集重聯席。醉後開襟意氣看。</text>
<title>又打拈。偶得盧綸禁中夜直韻。刻燭以次。</title>,<text>仙署聯翩忝漢郞。需時材業愧賢良。校書劉向登天祿。草詔相如在建章。自喜官淸心似水。不堪時晏鬢將霜。深宵夢入江湖闊。却羡冥鴻任遠翔。</text>
<title>別李應敎進吾 墪 赴燕 丙寅</title>,<text>萬里遼關馹路開。新春政動浿江隈。三韓杼柚輸人盡。千古山河攬涕廻。驄馬臨燕空駿骨。文星暎塞闢腥埃。白門車騎傾朝別。欲贈吳鉤且一杯。</text>
<title>朴士安挽 薦玉堂，吏曹而未及拜。</title>,<text>有美潘南子。秀氣炯孤稟。心如百鍊金。文似明光錦。一洗脂膏陋。超然樂瓢飮。時來藹高騫。秉筆閱班品。甚得諫官體。遇事口不噤。茹吐勇不顧。衰俗自生凜。悠悠北嶺遠。淪放久羈枕。霧露縱匽薄。流坎無忻懍。文星遽委照。翛然巨室寢。西河臨老戚。子猷亡琴感。楊山高崔崔。楊水流澹澹。千秋長暎徹。鬱鬱精光斂。</text>
<title>章華臺 押臺○以下三篇。月課。</title>,<text>雲夢秋深夜獵回。月明環珮滿層臺。吳歌趙舞臨風逈。漢水方城繞檻開。終使伯圖歸寂寞。只緣華構有崔嵬。興亡撫跡山河在。千古姑蘇一㨾哀。</text>
<title>渚宮 押東</title>,<text>表裏山河似鏡中。大江江畔楚王宮。高張水戱馮夷動。每罷春蒐夢澤空。授簡誰能吟白雪。披襟謾自喜雄風。湘潭莫察幽蘭佩。一入秦關更不東。</text>
<title>銅雀臺 押高</title>,<text>漳河春滿水滔滔。新起層臺百尺高。馳騖遠圖方晼晩。綺羅行樂轉雄豪。陳王有賦看能述。喬女無媒謾自勞。笑殺殘香分舊篋。西陵七十盡蓬蒿。</text>
<title>銀臺直廬。與金承宣子昂 斗明，李侍郞季心 彥綱，金學士汝成 昌集，仲惠 盛迪 夜會。賞菊小飮。是重陽前一日也。</title>,<text>珮聲同集掖垣傍。笑掇黃花看晩香。勝會百年唯此夜。佳辰明日是重陽。蓬山月上天如水。禁籞秋深樹有霜。追逐雲龍眞盛事。菲才還愧渥恩長。</text>
<title>丙寅七月。少出歧坡泛舟。還泊漢江。舟中口號。</title>,<text>百里大江秋水多。凌風一瞥小舟過。輕陰晩作霏微色。過雨蕭蕭濕滿蓑。</text>
<title>奉別海伯申令公季晦 曅</title>,<text>標望傾朝進道開。大藩滋欲試全才。山川繡錯西關界。城壘棊羅右海隈。他日政聲看赫赫。盛年材力定恢恢。觀風應過東陽郡。枌社爭瞻擁節來。</text>
<title>次摠府直廬崔右尹 錫鼎，金子懷 洪福 聯句韻。呈汝和氏。</title>,<text>雪照蓬萊省閣深。禁城雪日晩凄陰。爐薰映几淸生座。嶽翠臨軒爽滿襟。盛世班聯慙並騖。暮年歡集合深斟。時平軍府應多暇。好向書籤細玩心。</text>
<title>奉慈行赴利川德峰道中 丁卯</title>,<text>雙旌啓路擁魚軒。出宿東津古驛村。天曠野雲凝暝色。雪晴春日動輕暄。荐逢荒歲憂民事。再得專城荷主恩。秪是終南看漸遠。幾回孤夢繞重閽。</text>
<title>郡齋靜夜。信筆書懷。</title>,<text>匪才登明庭。久塵金華省。碌碌徒竊祿。循顧愧懼倂。菽水養常匱。慈母政暮景。敷情訴政路。一麾出東境。民社豈克堪。斂跡是竊幸。野郡無林澤。小署依山靜。素性喜眺賞。鬱鬱靡所騁。淸香凝燕寢。不必待務屛。小塘菡萏發。灌木麗日永。消搖獨嘯詠。逸懷頗虛靖。雖無魚蝦美。日食羅器皿。能不愧玆享。於焉宜深警。守素勉淸淨。肅物難威猛。吏民頗相親。爲敎不甚梗。値此歲屢惡。菜色滿閭井。征役復叢沓。何異驅擭穽。文法動有拘。徵督違素秉。緬思古良牧。歎息心耿耿。不如歸故廬。忍飢理數頃。</text>
<title>夕坐有感。次韋蘇州韻。</title>,<text>宴體堂皇靜。悠然結遐心。炎景日以歇。繁林變鳴禽。因之思舊山。林谷政高深。胡爲束纓弁。棲棲久陸沈。白雲藹幽壑。超超每孤尋。月出涼籟發。欣然開我襟。</text>
<title>往洪川醮長兒。以南漢大操。先發馳歸。感而有吟數絶。六首</title>,<text>携兒來百里。贅作人家郞。臨發屢回顧。黯然如永傷。</text>
<title>往洪川醮長兒。以南漢大操。先發馳歸。感而有吟數絶。六首 其二</title>,<text>提撫以朝夕。始看父子別。何獨我慈愛。汝心應戀結。</text>
<title>往洪川醮長兒。以南漢大操。先發馳歸。感而有吟數絶。六首 其三</title>,<text>去歲汝童丱。汝今爲丈夫。成人責始大。祝爾勉良圖。</text>
<title>往洪川醮長兒。以南漢大操。先發馳歸。感而有吟數絶。六首 其四</title>,<text>視汝若嬰兒。汝能弁而娶。覺我亦非少。因玆增喜懼。</text>
<title>往洪川醮長兒。以南漢大操。先發馳歸。感而有吟數絶。六首 其五</title>,<text>汝謂猶冲弱。人視已長大。學荒益可恥。年騖益可畏。</text>
<title>往洪川醮長兒。以南漢大操。先發馳歸。感而有吟數絶。六首 其六</title>,<text>我兒半荀龍。嬉戱娛親志。釁命素窮人。胡玆一段祉。</text>
<title>西河李判書 敏敍 挽 －相。未及大拜。○戊辰。</title>,<text>自幸登門晩獲私。每欽淸範絶纖疵。詞盟燕許羣公壓。宦業韋平一步遲。論處片辭皆勁正。襲來和氣更寬夷。滔滔朝德驚淪逝。淚爲梁摧倍自垂。</text>
<title>書寄北評事金叔象卿 夢臣</title>,<text>邊幕迢迢臥從臣。佇聞嘉畫靜風塵。胡山攢白長疑雪。塞笛吹梅獨見春。誦習敎成移懻忮。澄淸威肅慰嚬呻。遠遊澡濯胸襟豁。過嶺詩篇一格新。</text>
<title>戱作散語。別嶺東伯金子迪 萬吉。</title>,<text>長安五月苦炎熱。赫日流金色如爇。玄亭寂寞獨閉門。涔涔久病相如渴。纓弁束我如拘幽。永日汗瀉透重褐。政爾遠思山阿景。聞子按節出東嶺。萬壑淸風叢桂綠。神馳已覺爽心境。包攬蓬瀛入統率。襜帷踏遍鳴沙逕。宦游竝有神仙福。行矣子行眞可樂。長安城裏塵沸天。軒轂交騖紛折軸。觚舌喧喧競雌黃。勝敗紛紛等蠻觸。山中羣眞本無爭奪與是非。山中萬象流動皆天機。山爽可以滌熱鬧。道氣可以脫絆鞿。超游俯視蠛蠓墟。駕彼玉虯霞爲衣。行矣子行眞可樂。微此淸涼境界誰與歸。</text>
<title>竊聞隱居崔君在長安通逵中。而居有林石之勝。暇日與致度弟。偶歷過而徑入焉。蓋遵王子猷顧園故事也。崔君不相麾避而出款之。見其氣貌靜雅。復且戶屨方滿矣。決知其爲中有養者。益深艶之。歸來。漫成二詩以寄。</title>,<text>咫尺幽然濠濮境。琴書蕭洒更無塵。知君定是玄亭客。看取門前問字人。</text>
<title>竊聞隱居崔君在長安通逵中。而居有林石之勝。暇日與致度弟。偶歷過而徑入焉。蓋遵王子猷顧園故事也。崔君不相麾避而出款之。見其氣貌靜雅。復且戶屨方滿矣。決知其爲中有養者。益深艶之。歸來。漫成二詩以寄。 其二</title>,<text>忽驚衢市有仙區。徑造名園愧我麤。相對不須詢所事。閉門應自著潛夫。</text>
<title>種竹銀臺庭畔。偶占。自仁政殿後砌移來。諸僚皆次之。</title>,<text>庭心剗起自成堆。濠濮翳然異境開。翻砌才看紅藥爛。傍池新斲翠筠栽。幽疑月壑高人在。澹似霜林瘦鶴來。仍想舊磯携籊籊。不堪淸夢繞江隈。</text>
<title>銀臺。次李 玄錫，柳 之發 兩僚聯句韻。</title>,<text>省樓高燭向天明。度闕流雲乍放晴。羣吏引班庭燎爛。列仙分座珮聲鳴。祥光北闕瞻依地。爽氣西山逸宕情。閱罷奏牋渾少事。不妨吟嘯共含觥。</text>
<title>在高陽香洞。亡聊吟成。時奉命傳諭於趙左相師錫。旣有必與偕來之敎。而相君無意赴朝。且以狀啓中添入己意。承特推之命。辭旨甚嚴。不勝惶恐。</title>,<text>銜綸馹路出林皐。秋日雲霞照錦袍。傅野事殊尋版築。浚郊人似駐干旄。難回一壑循墻志。徒積中宸側席勞。奉旨無成威譴重。九天瞻望愧仙曹。</text>
<title>東州詠懷 己巳</title>,<text>嶺西都會古東州。寶蓋山光滿郡樓。麗祖枌楡徵一壑。弓王城闕杳千秋。凋殘起弊非材吏。關阨持兵愧壯猷。便養偃休俱聖澤。願言殫力少圖酬。</text>
<title>志喜詩 東州郡齋作○幷小敍</title>,<text>北堂花甲政今春。寸草微情喜懼辰。近歲渭陽齡夢驗。一時南極壽星新。梅翁茀祿斯爲盛。芝里高年且與均。更祝神明申顧祐。紫荊交茂等靈椿。</text>
<title>有感漫書</title>,<text>紛紛世事等浮雲。蠻觸交拏漲戰氛。唯願置身無競地。獨超塵臼逈離羣。</text>
<title>公餘。携諸兒。登北寬亭。口號。</title>,<text>爽塏層丘積翠中。寶山支裔亦奇雄。川原莽闊春陰滿。城郭依俙霸氣空。肯學當陽留片石。欲追宗愨駕長風。千年臺榭渾無跡。締構何人繼舊功。</text>
<title>奉慈行向洛。自梁門落後。還官途中。有吟。</title>,<text>驛南辭別板輿還。愁緖茫茫不自寬。春樹極天秦嶺遠。白雲何處望長安。</text>
<title>與安峽倅。重到三釜淵。戱題石上。</title>,<text>嶽翠霏霏滴。林花冉冉紅。深山萬籟響。盡在水聲中。</text>
<title>戱詠同甫小池三巖石中峙</title>,<text>泓然一小潭。以象大裨海。三石似三山。化功無小大。</text>
<title>自豐壤。盡室還京第。旋復避隣癘。出寓漢江奴家。景槩殊絶。喜成。</title>,<text>移宅出江漢。優游怡性靈。山泉林外雨。漁火水中星。爽氣澄華閣。高霞映翠屛。喧喧彼塵事。虛靜喜無聽。</text>
<title>寓居江舍。孤悄無事而困懶。不能作詩。袖中携來古詩選。遂隨意次陶諸詩。雖用其韻。而所詠皆卽事也。 次九日閒居</title>,<text>搖搖墮塵網。久矣勞我生。雖無嗟卑意。大抵謀榮名。世故日簸蕩。量分自知明。盡室隱東岡。含光閟形聲。種秫且漁釣。樂哉以終齡。惓焉有嫠憂。念彼時運傾。今雖編田氓。夙昔被寵榮。矯首望京闕。戚戚抱衷情。無與發孤憤。慷慨歌自成。</text>
<title>寓居江舍。孤悄無事而困懶。不能作詩。袖中携來古詩選。遂隨意次陶諸詩。雖用其韻。而所詠皆卽事也。 次歸田園</title>,<text>僑屋出漢濱。面湖以依山。郭外絶塵囂。舒日長如年。遂居百尺樓。俯釣千丈淵。隨遇爰得所。樂如歸我田。禽鳥自來親。游泳同其間。簇簇漢南峰。羅列朝軒前。空江夕波動。曖曖生霏煙。解衣坐嘯詠。待月上樹顚。念彼車馬徒。誰復如吾閒。默觀萬化斡。心會且悠然。</text>
<title>寓居江舍。孤悄無事而困懶。不能作詩。袖中携來古詩選。遂隨意次陶諸詩。雖用其韻。而所詠皆卽事也。 次歸田園 其2</title>,<text>爲處湖上亭。來稅林下鞅。蕭散無外事。怡曠絶浮想。觀彼刺船徒。穰穰皆利往。但記風潮候。不識桑榟長。利使心勞擾。安得寬且廣。我亦不早悟。幾與同草莽。</text>
<title>寓居江舍。孤悄無事而困懶。不能作詩。袖中携來古詩選。遂隨意次陶諸詩。雖用其韻。而所詠皆卽事也。 次歸田園 其3</title>,<text>環江盛閭井。常見丁夫稀。約伴下南海。運稅得米歸。遇風多墊溺。哀哀葬其衣。太息願爲戒。利昏不能違。</text>
<title>寓居江舍。孤悄無事而困懶。不能作詩。袖中携來古詩選。遂隨意次陶諸詩。雖用其韻。而所詠皆卽事也。 次歸田園 其4</title>,<text>夙耽丘壑幽。江湖亦所娛。淸漢國之紀。逶迤帶郊墟。雲煙競千狀。媚玆好樓居。處山不觀水。見局同守株。駕艑凌大江。乘風縱所如。漫汗迷洲渚。夾岸春物餘。微風動雲物。水氣浸碧虛。意闌輒回棹。恐遂歸虛無。</text>
<title>寓居江舍。孤悄無事而困懶。不能作詩。袖中携來古詩選。遂隨意次陶諸詩。雖用其韻。而所詠皆卽事也。 次游斜川</title>,<text>余年倏向晏。倦矣行歸休。棲跡在人境。所樂與衆游。偶從山阿歸。復對江漢流。觀物善濠魚。無心近海鷗。拏舟玩文漣。散策陟曾丘。野夫時相集。嬉嬉作羣儔。擊鮮以佐酒。少飮迭與酬。賦詩替絃歌。不拘聲中不。經營者弊神。尊榮亦多憂。沖然一放散。輕世何所求。</text>
<title>寓居江舍。孤悄無事而困懶。不能作詩。袖中携來古詩選。遂隨意次陶諸詩。雖用其韻。而所詠皆卽事也。 次移居</title>,<text>大江日滔滔。魚龍爰窟宅。雲霞倏呑吐。氣候異朝夕。財穀輳京邑。賴玆泛舟役。海舶篙百丈。漁子颿如席。村里日鬪狠。其俗異疇昔。問其何以故。分利喜毫析。</text>
<title>暴雨江漲</title>,<text>急雨翻盆滿大江。走雲飛電勢堪𢥠。崩湍頃刻沈洲渚。石角孤高獨不降。</text>
<title>端陽。在長湍丙舍。謹次仲父留題韻。</title>,<text>手栽桑榟蔭交街。俛仰孤生意未涯。每聽中宵風木響。蓼莪長結十年懷。</text>
<title>在楊山。添作書室草屋。戱書長句。</title>,<text>君子有廬室。廑欲取芘覆。道義旣光耀。蓬茨不爲陋。今余得數椽。所處亦已富。堂有老慈尊。婦子亦多口。寢興靡所適。焉望集賓友。遂自謀恢拓。匪敢薄所有。課僕伐山材。因隟鏟傍阜。資力悉不贍。幾回輟而復。經營頗費心。有時勞身手。始事三易年。依舊看如斗。蹶然發大笑。覺我愚拙久。我志在一壑。被褐輕文繡。土苴視萬物。遺世慕莊叟。一生操深戒。於物庶薄取。顚毛且種種。滔滔近蒲柳。胡爲營一舍。勞形愧素守。爰處以永年。無改此甕牖。矢歌望高雲。且飮林間酒。</text>
<title>敬次仲父自黔陽村舍下示韻</title>,<text>映帶林巒護屋楹。近江雲日半陰晴。暮年筋力須調養。今日恩休荷聖明。村社不妨爭野席。巾車只有課春耕。長安霖雨泥三尺。笑殺紛紛趂漏鳴。</text>
<title>敬次仲父自黔陽村舍下示韻 其二</title>,<text>遭際明時爲少留。新開小墅枕山頭。層林隱約圍村逈。一水逶迤抱檻浮。進退豈忘當世念。嬉怡且散百年愁。從今願享神仙福。祝哽鄕筵杖有鳩。</text>
<title>敬次仲父自黔陽村舍下示韻 其三</title>,<text>風塵絆縛苦淹留。宦趣悠悠欲白頭。於世散蹤元梗泛。在今榮祿等雲浮。溪山到底皆堪老。家國思來每覺愁。時澤自然晴亦雨。笑他呼喚有林鳩。</text>
<title>敬次仲父自黔陽村舍下示韻 其四</title>,<text>返身豐草破愁顏。日日游筇半在山。世事悠悠泡幻外。年華冉冉醉醒間。好將雲月供吟嘯。每伴漁樵共往還。溪雨欲晴魚政嫩。竹竿茶鼎向前灣。</text>
<title>敬次仲父自黔陽村舍下示韻 其五</title>,<text>攬結風雲架數楹。川原莽闊近秋晴。十年纓弁身仍倦。萬里江湖眼忽明。暎壁圖書寓神賞。滿園蘭菊試躬耕。喜觀時物天機動。竟夜蟲聲不息鳴。</text>
<title>敬次仲父自黔陽村舍下示韻 其六</title>,<text>城郭胡爲子獨留。分山且欲效東頭。慣看世界從他幻。須識榮名儘是浮。一室硏探饒至樂。千秋論著莫窮愁。元來代謝皆關運。南面靑齊賴爽鳩。</text>
<title>敬次仲父自黔陽村舍下示韻 其七</title>,<text>魚鳥依依識舊顏。十年歸志在東山。秋陰欲動長林外。野穀交垂亂畒間。古寺僧尋雲際宿。晩川舟蕩月中還。傍人笑我翻多事。朝採靈芝暮釣灣。</text>
<title>敬次仲父自黔陽村舍下示韻 其八</title>,<text>約伴煙霞共住留。羣巒映几碧千頭。洞深白日雲常暝。野逈遙空樹欲浮。晼晩此生違盛業。激昂千古謾幽愁。風期不管媒言好。底事靈均惡巧鳩。</text>
<title>敬次仲父拜安邊言志韻。卽金淸城送申判書赴安邊詩韻也。</title>,<text>嶺爲天塹若長江。地力槃槃控北邦。朔氣漫空初近塞。急流盤峽動成瀧。經綸手慣優民社。旌鉞威尊眇郡幢。政暇蓬瀛應遍賞。碧紗詩墨滿禪窻。</text>
<title>陶村南尙書 龍翼 以皇明諸子八律。次其韻而成秋懷詩。余在豐壤山中。因同甫得見之。遂次之。寄呈陶村台案。時陶村歸休松山村舍。</title>,<text>原陸漫漫日色遲。高天雲物動寒姿。新霜着樹層林薄。急雨傾崖怒瀑垂。一壑蓬茨方少歇。百年纓弁願長辭。深同楚客懷搖落。臨水登山政遠思。</text>
<title>陶村南尙書 龍翼 以皇明諸子八律。次其韻而成秋懷詩。余在豐壤山中。因同甫得見之。遂次之。寄呈陶村台案。時陶村歸休松山村舍。 其二</title>,<text>年華冉冉病中過。谷口秋陰動薜蘿。晩道行藏還短褐。一川風色滿輕蓑。湖山跌宕看來闊。雲月籠羅用得多。自喜急流休柁早。回頭百丈政危波。</text>
<title>陶村南尙書 龍翼 以皇明諸子八律。次其韻而成秋懷詩。余在豐壤山中。因同甫得見之。遂次之。寄呈陶村台案。時陶村歸休松山村舍。 其三</title>,<text>陶村雲壑大山前。謝墅新開洞裏天。位遇淸朝曾斗踐。歸休晩歲政車懸。香山舊結同遊社。盤谷時尋可濯泉。遙想林巒增氣色。文章照映已千篇。</text>
<title>陶村南尙書 龍翼 以皇明諸子八律。次其韻而成秋懷詩。余在豐壤山中。因同甫得見之。遂次之。寄呈陶村台案。時陶村歸休松山村舍。 其四</title>,<text>空谷常無長者車。滿山松桂護幽廬。自慙盛業違經世。肯學窮愁謾著書。露下林容雲錦爛。天長岳色畫圖舒。不嫌晼晩時將歇。日月閒中儘有餘。</text>
<title>陶村南尙書 龍翼 以皇明諸子八律。次其韻而成秋懷詩。余在豐壤山中。因同甫得見之。遂次之。寄呈陶村台案。時陶村歸休松山村舍。 其五</title>,<text>一壑婆娑獨閉門。朝朝山爽爽心魂。魚龍寂寞空秋水。桑柘依微見驛村。散跡每欣爭野席。孤忱謾欲愬天閽。田家晩覺饒風味。芋栗經霜滿小園。</text>
<title>陶村南尙書 龍翼 以皇明諸子八律。次其韻而成秋懷詩。余在豐壤山中。因同甫得見之。遂次之。寄呈陶村台案。時陶村歸休松山村舍。 其六</title>,<text>久臥淸漳輟遠遊。時臨綠水蕩方舟。林風憀慄蟬何去。渚草離披鴈少留。野逈寒陰迷落日。天淸高樹澹新秋。層華采采無人贈。歲晏山中謾自愁。</text>
<title>陶村南尙書 龍翼 以皇明諸子八律。次其韻而成秋懷詩。余在豐壤山中。因同甫得見之。遂次之。寄呈陶村台案。時陶村歸休松山村舍。 其七</title>,<text>蕭條湖海漫蹤孤。星散親知半有無。燕市千金慙駿骨。南溟六月息鵬圖。疎襟見客忘擎跪。狂態逢場任醉呼。遲暮對秋悲日短。高歌伏櫪打瓊壺。</text>
<title>陶村南尙書 龍翼 以皇明諸子八律。次其韻而成秋懷詩。余在豐壤山中。因同甫得見之。遂次之。寄呈陶村台案。時陶村歸休松山村舍。 其八</title>,<text>一水縈廻大陸間。風雲映鬱護林關。靈芝燁燁生深谷。叢桂幽幽滿小山。每怕寒花羞短髮。已看秋氣動衰顏。隔巒知近詞宗宅。長擬摳衣問字還。</text>
<title>李參判君實 世華 氏。自西竄蒙釋。歸寓坡山田舍。余途間歷拜以慰之。携酒竟夕。遂成二絶。奉贈。</title>,<text>氷檗平生見所操。十年方嶽著勤勞。忠言凜烈能拚死。一着今來晩節高。</text>
<title>李參判君實 世華 氏。自西竄蒙釋。歸寓坡山田舍。余途間歷拜以慰之。携酒竟夕。遂成二絶。奉贈。 其二</title>,<text>公還天意與君恩。偃息吾曹愧獨存。相對轉深傷逝慟。楚山何處共招魂。</text>
<title>過秋夕後五日。偶出疎坡田舍。信宿而歸。吟病孤悄。遂信筆復次靖節先生歸田園一首語。皆紀實。</title>,<text>膴膴漢東原。際江環羣山。小村莽一區。老木皆百年。余志在林谷。猶魚思放淵。於焉願卜築。從人借餘田。依阜闢草蘙。茆屋開數間。小沼在其右。稚柳列其前。大江一以眺。日夕生雲煙。擾擾縛纓紱。種種近華顚。乃今晩得靜。偃息辦長閒。悠悠吾道長。隨分任自然。</text>
<title>臨發少飮成醺。復信筆次靖節飮酒詩。只悤悤遣興而止。不暇悉次其餘。當俟他日也。</title>,<text>空翠滿層林。爽氣來前山。觸景發我思。淋漓自成言。蓬茨雖甚陋。樂哉以終年。願言永不告。恐爲世所傳。夙有山野姿。疎簡寡世情。遭際升明廷。十年飽榮名。倦矣今歸休。超游佚吾生。翻思昔所踐。惕焉夢亦驚。獨惜夙志乖。盛業靡有成。</text>
<title>臨發少飮成醺。復信筆次靖節飮酒詩。只悤悤遣興而止。不暇悉次其餘。當俟他日也。 其2</title>,<text>江海多鴻鵠。矯矯摩天飛。不復虞羈羅。得所亦奚悲。啾啾藩間雀。漂搖靡所依。憂樂係所趨。嗟哉誰與歸。歲晏風霜厲。萬品行變衰。斯言出衷素。千秋誓莫違。</text>
<title>次南尙書詞丈示同甫韻</title>,<text>紛紛諸子謾連雞。赤幟高張衆壘低。鬪長爭鋒吾不敢。閉關封着一丸泥。</text>
<title>楊山雜詩二首。奉屬赤谷詞丈 金公益廉 及志事齋內弟 芝村。</title>,<text>何余擇所廬。必此楊東原。東原似洛社。賢紳蔚斯存。巷東老大夫。賁趾臥林園。東序失玉衡。北溟戢靈鯤。風趣晩彌高。矯矯衆所尊。干旄日造廬。士屨恒滿門。文章盛自娛。吐辭俱璵璠。而余眇孤稚。夙認先誼敦。自幸望履舃。傾心奉緖言。聆誨同霧披。襲和若春溫。庶幾頻承款。周旋益開昏。山阪鬱以脩。瞻望未敢諼。逝矣歲且晏。永期同丘樊。消搖百年內。日夕陪游轅。</text>
<title>楊山雜詩二首。奉屬赤谷詞丈 金公益廉 及志事齋內弟 芝村。 其二</title>,<text>何余擇所居。必此楊東阪。東阪有舊廬。渭陽夙嘉遯。蚤厭世味棼。晩探道玅鍵。盛業雖中隕。聲澤彌高遠。昭回被草木。芬馥留巖巘。令弟俱婉婉。承家學有本。坐垂江漢綸。不飾皇王衮。玆余從結廬。相依且休偃。嚮想挹風範。麗澤資繾綣。瞻眺舊雲月。俛仰增感悃。微子誰與歸。願言同歲晩。</text>
<title>赤谷辱和二章。復疊以寄。以遣病鬱。</title>,<text>公文振鴻藻。泝古參道原。資高輔淵博。衆美諒具存。幽眇躡玄亭。鉅麗侔文園。燦燦春林葩。矯矯天池鯤。施之宜華國。而且名業尊。況復夙高鶱。羽儀登王門。風期忽差池。淸廟委寶璠。靜佚造益深。意者天所敦。斂彼黼黻手。謾作山林言。公旣有自樂。不睎寒谷溫。持此俟後世。有遇同朝昏。薖軸旣自深。枯菀俱可諼。長安有太行。且多蠅止樊。離氛願承風。同爲驥服轅。</text>
<title>赤谷辱和二章。復疊以寄。以遣病鬱。 其二</title>,<text>緖風動薄林。微雪被脩阪。徘徊詠招隱。綿邈懷高遯。大化日推敓。玅觀孰抽鍵。恬愉日以高。滓穢日以遠。翔鵠自摩天。鳴鳳必高巘。覽彼枝條茂。必賴培其本。溥哉川源宏。其流日衮衮。古劍埋愈光。勁木吹不偃。犁然感遐情。誰與論繾綣。赤翁神理超。願言吐斯悃。幽幽叢桂長。婆娑共晼晩。</text>
<title>涔涔抱頭而臥。同甫忽投十絶五言。蓋以孟襄陽白髮催年老。靑陽逼歲除爲韻。而和壺谷南尙書作也。燈下漫爾和之。臨行寄示。</title>,<text>幽幽澗樹靑。藹藹山雲白。怡悅意俱遲。攀援節共確。</text>
<title>涔涔抱頭而臥。同甫忽投十絶五言。蓋以孟襄陽白髮催年老。靑陽逼歲除爲韻。而和壺谷南尙書作也。燈下漫爾和之。臨行寄示。 其二</title>,<text>野趣美如飴。世榮輕似髮。日征而月邁。矯志希高轍。</text>
<title>涔涔抱頭而臥。同甫忽投十絶五言。蓋以孟襄陽白髮催年老。靑陽逼歲除爲韻。而和壺谷南尙書作也。燈下漫爾和之。臨行寄示。 其三</title>,<text>殘臘滔滔盡。新春凜凜催。逢陽雖可樂。惜日自生哀。</text>
<title>涔涔抱頭而臥。同甫忽投十絶五言。蓋以孟襄陽白髮催年老。靑陽逼歲除爲韻。而和壺谷南尙書作也。燈下漫爾和之。臨行寄示。 其四</title>,<text>夙志慕經世。高馳當盛年。流光一以晏。矯首時芒然。</text>
<title>涔涔抱頭而臥。同甫忽投十絶五言。蓋以孟襄陽白髮催年老。靑陽逼歲除爲韻。而和壺谷南尙書作也。燈下漫爾和之。臨行寄示。 其五</title>,<text>時序逝如流。人何不速老。只懼虛玆生。希賢願慥慥。</text>
<title>涔涔抱頭而臥。同甫忽投十絶五言。蓋以孟襄陽白髮催年老。靑陽逼歲除爲韻。而和壺谷南尙書作也。燈下漫爾和之。臨行寄示。 其六</title>,<text>碩果已回剝。靈蓂將換靑。一元消長玅。默默究羲經。</text>
<title>涔涔抱頭而臥。同甫忽投十絶五言。蓋以孟襄陽白髮催年老。靑陽逼歲除爲韻。而和壺谷南尙書作也。燈下漫爾和之。臨行寄示。 其七</title>,<text>初景變窮冱。暉暉野動陽。條風倘再扇。碧蕙應回芳。</text>
<title>涔涔抱頭而臥。同甫忽投十絶五言。蓋以孟襄陽白髮催年老。靑陽逼歲除爲韻。而和壺谷南尙書作也。燈下漫爾和之。臨行寄示。 其八</title>,<text>軒裳謂已超。猶恐時來逼。千載邴曼容。高風願有及。</text>
<title>涔涔抱頭而臥。同甫忽投十絶五言。蓋以孟襄陽白髮催年老。靑陽逼歲除爲韻。而和壺谷南尙書作也。燈下漫爾和之。臨行寄示。 其九</title>,<text>瓊蘂古無徵。何由駐吾歲。願隨列仙徒。超忽乘風逝。</text>
<title>涔涔抱頭而臥。同甫忽投十絶五言。蓋以孟襄陽白髮催年老。靑陽逼歲除爲韻。而和壺谷南尙書作也。燈下漫爾和之。臨行寄示。 其十</title>,<text>流光看改易。舊習庶湔除。年年若個度。及老將焉如。</text>
<title>歲除前一日。宿坡山舊阡奴家。致度詠懷三律在壁。詞致深懇。犁然有感。遂次其韻。口占。</title>,<text>憶曾疎誤慕喬遷。志業差池近暮年。危駕冒驅身倦矣。利關方透意超然。風雲已罷金華講。草澤行吟白雪篇。約伴阿連携手去。共尋盤谷可沿泉。</text>
<title>歲除前一日。宿坡山舊阡奴家。致度詠懷三律在壁。詞致深懇。犁然有感。遂次其韻。口占。 其二</title>,<text>羸馬凌兢步步難。夕村投憩一宵安。山深儗採煌煌草。瀨淺思垂籊籊竿。藹藹新陽融積雪。滔滔殘景逗輕寒。翛然策杖臨流水。好濯緇塵滿野冠。</text>
<title>歲除前一日。宿坡山舊阡奴家。致度詠懷三律在壁。詞致深懇。犁然有感。遂次其韻。口占。 其三</title>,<text>先代衣冠葬是村。猶堪築室避塵紛。逶迤大路圍山逈。繚繞長川劃野分。脩隴草荒誰護木。古碑苔蝕半存文。綿綿永賴垂庥遠。令德唯期世有聞。</text>
<title>天卿 李公漢章 携家歸沔陽舊舍。臨行贈別。庚午</title>,<text>春風江漢闊。鴻鵠政摩天。好返河汾宅。長耕谷口田。草心懸砥峽。池夢落秦川。倦矣吾將去。婆娑杖屨聯。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。</title>,<text>四海郢人曲。千秋梁甫吟。空山坐偃蹇。雲月與高深。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其二</title>,<text>高巓一小泓。太華池堪擬。遇蹇願脩身。象爲山上水。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其三</title>,<text>謝事心方靜。縹緗味却深。時向枝藤外。靈源渺獨尋。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其四</title>,<text>匏樽每獨醺。只伴林間月。一似東籬翁。陶然幽興絶。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其五</title>,<text>野客數相邀。村酤亦易得。津津實際言。卑近無幽賾。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其六</title>,<text>策杖散幽襟。消搖歌且嘯。雲色際平蕪。蒼然一以眺。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其七</title>,<text>微軀今一壑。夙際聖明臨。拱極孤忱在。長瞻漢北岑。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其八</title>,<text>離離綠蔓敷。有圃繞吾屋。遠學古東陵。晩餐嘉味足。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其九</title>,<text>弱魚動盈網。悍魚漏歸深。暴殄且偏害。永歎傷我心。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其十</title>,<text>滌源無汙泥。容物受羣注。濯濯長芙蕖。翳然會心處。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其十一</title>,<text>百尺鳳凰枝。高森綠且猗。中藏淸廟響。匠石詎能知。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其十二</title>,<text>我有一叢梅。玩之無厭斁。假人久不歸。賓主誰能識。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其十三</title>,<text>人作臨江閣。我登時醉眠。樂同孰爲主。公物況山川。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其十四</title>,<text>巖巖高岫擢。淡淡舊池平。道業聲徽遠。千秋月共明。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其十五</title>,<text>雲壑鎖空宅。煙江閣釣舟。五馬休應早。盟寒奈白鷗。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其十六</title>,<text>想像玉華制。五雲猶帶色。蕭然出塵時。林壑爲丹極。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其十七</title>,<text>貴介盛華構。古槐今十行。須臾都夢幻。池榭日荒涼。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其十八</title>,<text>蔥蔥漢五陵。陪衛百靈閟。列朝澤在人。於戲賴維繫。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其十九</title>,<text>百雉留層巓。民功想斲石。時平陰雨輕。草樹莽然碧。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。 其二十</title>,<text>吳門百里練。深處輒成橋。日夜滔滔意。寧忘大海朝。</text>
<title>奉次金鍾城積雨韻 時大雨連日</title>,<text>雨打千林掃夕霏。簸天雲氣轉熹微。敢言捲屋茅茨漏。只恐傷田黍豆稀。奮蟄湘龍應有起。垂翎野鶴奈難飛。前川蕩潏無人渡。漫繫孤舟壑底依。</text>
<title>奉次金鍾城積雨韻 時大雨連日 其二</title>,<text>山雨崩騰霧氣垂。渚蘭巖桂盡離披。威行旱魃驅除處。勢挾雷師鼓盪時。漂却田疇農老泣。變他陵谷路人疑。不堪湫巷偏昏墊。願抉陰雲仰爀曦。</text>
<title>次金赤谷次元結招孟武昌詩韻</title>,<text>竊彼楊東谷。二老生並時。文章盛波瀾。震盪復漣漪。媲跡臥林壑。抗志謝軒墀。仙侶時同舟。渺渺一川水。獨許靈芝子。從游入社裏。德音被里閭。永誓結林泉。彼哉夸毗徒。敢窺藩墻邊。武昌昔高朗。道州愛不厭。退谷與杯湖。招之游且泛。炯炯與同調。風藻蔚並鳴。千秋今楊谷。異世可同行。人有似武昌。能無笑且驚。</text>
<title>與兒輩。出前川。帶月乘舟。鱠魚飮酒。口號。</title>,<text>長湖澹澹動微波。小舫沿洄蕩月華。細斫銀鱗浮大白。不知風露夜深多。</text>
<title>與兒輩。出前川。帶月乘舟。鱠魚飮酒。口號。 其二</title>,<text>千山倒影蘸金波。水荇猗猗濕露華。湖海寬閒容着我。自誇行樂晩來多。</text>
<title>謹次金鍾城丈分屬諸公六律韻 一從原韻。所屬詠各人。</title>,<text>華國高文映世資。晩來愛客禮逾卑。趣深琴酒怡愉地。身佚風波震蕩時。豪氣百年安石興。悲歌中夜夢陽詩。那拋淸廟舂容響。謾在山巓與水涯。</text>
<title>謹次金鍾城丈分屬諸公六律韻 一從原韻。所屬詠各人。 其二</title>,<text>提衡藝苑判銓司。晩息郊扉日月遲。白傅風流渾得趣。坡翁忠愛動成詞。湖山儘被題吟煥。民庶重睎惠澤滋。同里後生沾丐地。共瞻文雅大宗師。</text>
<title>謹次金鍾城丈分屬諸公六律韻 一從原韻。所屬詠各人。 其三</title>,<text>醞藉風姿稱席珍。漢廷曾是老儒臣。山林或作神明宰。經術仍兼翰墨人。離索縱睽千里面。行藏將伴百年身。仙鳧宜趂高秋返。叢桂幽幽一壑新。</text>
<title>謹次金鍾城丈分屬諸公六律韻 一從原韻。所屬詠各人。 其四</title>,<text>堂構新看百尺亭。西頭二陸動文星。春搴深谷煌煌草。秋蕩長湖泛泛舲。志繼遠探東魯學。跡高寧怕北山靈。靜觀池上舊風月。瞻挹千秋可作刑。</text>
<title>謹次金鍾城丈分屬諸公六律韻 一從原韻。所屬詠各人。 其五</title>,<text>每愧微蹤踐兩閨。愁看世路劇靑泥。流年欲變簪邊髮。幽性初安野外棲。短檻傍林靑嶂合。小園臨水白雲迷。瀼東幸近詩翁社。時得珠璣滿袖携。</text>
<title>謹次金鍾城丈分屬諸公六律韻 一從原韻。所屬詠各人。 其六</title>,<text>香山洛社渺千春。二老風流定後身。且復從游看我輩。不須歡趣遜前人。登朝齒爵雖相絶。臨晩心期轉自親。追逐雲龍誠勝事。百年唯願共淸眞。</text>
<title>謹次金鍾城丈分屬諸公六律韻 一從原韻。所屬詠各人。 原韻 只書詠余一律 赤谷</title>,<text>早持經術侍金閨。起草明光捧紫泥。騏驥不辭靑草放。鳳凰虛老碧梧棲。千江月印襟相合。九闕雲多夢自迷。可笑昔年綸綍手。釣竿今日任情携。</text>
<title>七夕。隨赤谷丈。往訪南尙書松山亭舍。傳道嶺途中。吟成。呈二丈求和。進退格</title>,<text>千盤磴道出雲間。秋色蒼蒼立馬看。林露乍寒蟬欲歇。渚陰新霽鴈將還。政當河漢雙星會。共辦湖山一日歡。已識仙庄成勝集。遙瞻紫氣繞松關。</text>
<title>內弟李子東 海朝 內室挽</title>,<text>人有賢妻人或知。況余爲從稔聞之。常稱兩美佳兒婦。深得高堂晩境怡。</text>
<title>內弟李子東 海朝 內室挽 其二</title>,<text>士家賢助無他驗。惟在女紅與酒漿。吾弟忘貧一蕭散。豆觴潔整衣仍光。</text>
<title>內弟李子東 海朝 內室挽 其三</title>,<text>小屋新成寶瑟諧。諸兒玉雪政盈懷。斯干百福從今算。床簞寥寥奈盡乖。</text>
<title>李議政 尙眞 挽</title>,<text>深林龍虎儼魁姿。喬嶽崇深物自滋。早歲孤鶱名論重。一生忠悃鬼神知。汲公無黨分乖際。潞國完名進退時。簡策他年徵盛業。唯應晩節永昭垂。</text>
<title>暫出豐舍。聞金赤谷將游楓嶽。以詩贈別。</title>,<text>海嶽秋陰澹澹長。喜聞詞老理輕裝。楓酣政染千林錦。桂綠新添萬壑香。游自塞垣元汗漫。詩應夔後更淵蒼。羣眞問我須相報。九轉差池鬢有霜。</text>
<title>暫出豐舍。聞金赤谷將游楓嶽。以詩贈別。 其二</title>,<text>向平無累一身輕。天餉詩翁辦此行。海闊樓臺三日浦。月明笙鶴衆香城。看他萬色皆靈境。超却諸緣發道情。仍想昔年游歷遍。石間題續四仙名。</text>
<title>暫出豐舍。聞金赤谷將游楓嶽。以詩贈別。 其三</title>,<text>雲霞點點滿征袍。馬首東時興覺豪。紫氣秋連仙闕影。文星夜映大溟濤。山從鐵嶺蹲蹲起。地自長安步步高。最是正陽通帝座。衆峰羅拜似兒曹。</text>
<title>觀所沙戰場碑有感</title>,<text>壬年殲寇此收功。紀績層碑百尺崇。一擧皇靈存外國。千秋武略想元戎。浦雲宛帶兵塵黯。野草如沾戰血紅。今日下泉偏有感。秋風立馬淚無窮。</text>
<title>溫陽道中。望海口。</title>,<text>地卑荒野極漫漫。氛霧沈霾晝作寒。天廣千檣遙港外。日沈殘角暮城端。詩篇意倦渾無賴。棲息時危敢自安。松柏舊山猶鬱鬱。卜居他日永盤桓。</text>
<title>歸時。道中口成。</title>,<text>客路悠悠睡裏過。秋天搖落意如何。層城古堞依雲逈。小縣人煙隔浦多。只恐征途催歲月。猶期名業竝江河。歸家稚子迎門候。政及東籬菊有華。</text>
<title>別李子文 東郁 赴安州 解鍾城甫還又西出曾宰中和故云</title>,<text>近見吾曹吏綬多。北門關塞可如何。縱知盤錯無難事。且向凋荒莫放過。千貨西來稱綰轂。大城中峙控山河。桐鄕定在經由路。髫白攀車溢巷歌。</text>
<title>杜門悄寂。甚懷李弟仁老 德壽 而不可見。且聞其日耽雜書。吾伊太勞。遂漫成一詩以寄之。</title>,<text>睠焉思予美。鬱鬱南山陂。中無川與阪。胡然曠睽離。滔滔歲且晏。紆軫惄如飢。願言篇牘來。披豁慰長思。吾弟盛文辭。弱齡志超奇。力探道藝林。矯然思高馳。九流及二西。博涉無際涯。邁往氣彌厲。蚤暮一以疲。爾才政幼秀。發軔當脩歧。趣嚮旣宏大。氣象宜委蛇。江河千古業。終可臻所期。何乃日汲汲。先自弊精爲。君子有誠明。文藻道所卑。春華與秋實。勖哉古良規。</text>
<title>仁老次韻以來。時三冬無雪。歲且盡而始大雪。仁老復以詠雪一律來。遂次贈。</title>,<text>頑雲驅雪動高天。坐眺林郊政皎然。寒入小梅添爽氣。響生枯竹撼孤眠。田間蝗種藏千尺。帳裏羔兒抵萬錢。喜得君詩工點綴。白頭才盡愧盧前。</text>
<title>仁老次韻以來。時三冬無雪。歲且盡而始大雪。仁老復以詠雪一律來。遂次贈。 其二</title>,<text>尺雪長安渺霽天。幻他三界看澄然。龍蛇大澤渾成蟄。鳥雀穹林敢自眠。澄景共誇家萬玉。豐徵佇見斗三錢。遙知一徑終南宅。龜縮硏覃太始前。</text>
<title>瀕行李弟仁老。以詠物言志古體數篇寄來。途中悤悤漫次。歸輒寄之。不細點檢也。</title>,<text>偃仰一畒室。寥廓千載思。微陽初輕扇。藹藹看春曦。流年易向晏。余感諒在玆。何作老博士。抱書徒唔咿。超游遍五嶽。昔人誰能斯。遠有仙眞慕。肯惜妻孥離。千秋尙子平。飄飄同心期。誰哉從余者。念子意未涯。超坌願輕擧。無或墨絲悲。</text>
<title>瀕行李弟仁老。以詠物言志古體數篇寄來。途中悤悤漫次。歸輒寄之。不細點檢也。 其2</title>,<text>滄海渺際天。南望蔽千岑。所懷在中沚。勞我停雲吟。皇荂日靡靡。誰識淸廟琴。君子處患難。秉志宜高深。悠悠使我哀。涕墮遂不禁。無若佩蘭人。枯槁魂外淫。雖忠過狷潔。辭多哀怨音。</text>
<title>瀕行李弟仁老。以詠物言志古體數篇寄來。途中悤悤漫次。歸輒寄之。不細點檢也。 其3</title>,<text>抱痾世趣薄。居閒舊親稀。衰晩玩古書。猶如秉燭輝。夙志同鴻鵠。矯矯摩天飛。冉冉以濩落。神精日消微。尙思千仞岡。時復振我衣。</text>
<title>瀕行李弟仁老。以詠物言志古體數篇寄來。途中悤悤漫次。歸輒寄之。不細點檢也。 其4</title>,<text>大道雖茫洋。欲涉非無梁。余色旣華艶。不須修麗粧。紉蘭以爲佩。采芰以爲裳。陋彼倚門姬。袨飾雙蛾揚。佳期雖晼晩。含貞守洞房。從幼受女誡。服之未敢忘。</text>
<title>看朱子書敬書一律 辛未</title>,<text>朱子遺書富百函。十年硏索尙難諳。微言昭灼同毫析。衆理洸洋若海涵。鄒魯以來文始盛。周程待此澤彌覃。千秋罔極恩衣被。泰嶽巖巖怳可參。</text>
<title>辛未正月。上於引對時。以殿壁所掛天下地圖。命入侍諸臣。卽席製近體一詩以進。仍命以圖字爲首韻。臣在野廬。偶聞之。敢口成一律。</title>,<text>龍樓高展廣輿圖。撫覽中原聖志紆。五嶽若芒分地脉。大河如帶貫坤區。興亡衮衮經千變。鑑戒斑斑有兩途。吟罷下泉重起感。何時日月照皇都。</text>
<title>尹副學 敬敎 挽</title>,<text>法家聲業世爭瞻。忠實文華蔚並兼。時望愈隆常挹退。進塗雖闢且遲淹。持評每恥脂韋態。抗疏曾看斧鉞嚴。存處渾厖無畛域。做來恢確絶浮纖。風瀾滿地公方倦。樑棟需材衆共占。陪座昔同淸禁直。襲薰常仰盛光謙。每歆前輩風規厚。政喜衰年靜養恬。篤稟踰人神尙王。孤衷憂國病仍添。當朝獨也完名在。游岱居然爽氣潛。地遠綿蒭違此悃。欲緘哀挽淚空霑。</text>
<title>暮春月夜。梅花政開。從弟及家兒阿姪李郞 秉常 輩。相與諠譁小觴。戲成數絶。使之皆次。欲見少年輩詩也。律則戲次李郞。</title>,<text>開簾爽氣滿前峰。月照春城淡靄籠。暫許兒曹觴詠樂。欲追吟雪謝家風。</text>
<title>暮春月夜。梅花政開。從弟及家兒阿姪李郞 秉常 輩。相與諠譁小觴。戲成數絶。使之皆次。欲見少年輩詩也。律則戲次李郞。 其2</title>,<text>家在楊東萬疊峰。病留京口似樊籠。何時共挽諸君去。弄得溪雲與渚風。</text>
<title>暮春月夜。梅花政開。從弟及家兒阿姪李郞 秉常 輩。相與諠譁小觴。戲成數絶。使之皆次。欲見少年輩詩也。律則戲次李郞。 其3</title>,<text>一室看成道藝林。諸君麗澤日應深。根須灌漑華將實。玉有礱磨采豈沈。羣哲孰無探討力。六經皆載聖賢心。春陽好着三餘業。鉅腹便便貯古今。</text>
<title>暮春月夜。梅花政開。從弟及家兒阿姪李郞 秉常 輩。相與諠譁小觴。戲成數絶。使之皆次。欲見少年輩詩也。律則戲次李郞。 其4</title>,<text>暎鬱春花政滿林。玄亭寂寞閉門深。依依嶽翠當軒動。靄靄城雲向夕沈。吟眺好恢諸子氣。笑談時慰病夫心。浮生冉冉歡悰少。只恐他時更說今。</text>
<title>李郞往松山讀書。臨行書贈。</title>,<text>窈彼松山谷。雲霞政晻靄。高人所盤旋。川壑鬱映帶。遲遲舒日長。萋萋卉木薈。游子負縹緗。迢迢遂言邁。將讀等身書。博涉窮奧界。盛年不自劬。老大將無奈。寸陰如拱璧。炯炯古賢誡。涵迤蓄其源。發之應霶沛。看爾資粹朗。文藻夙藹藹。然當睎高轍。益思嗣承大。歸拜子渭陽。襲訓日沾丐。師表豈他求。勉哉毋或懈。</text>
<title>端陽日。在墳庵孤坐。百感集懷。謾拈筆。敬次仲父留題詩中然字韻。卒卒不暇細檢。</title>,<text>釁命人間影孑然。草心難報德如天。每看希直荼齋記。先獲吾心曠百年。</text>
<title>端陽日。在墳庵孤坐。百感集懷。謾拈筆。敬次仲父留題詩中然字韻。卒卒不暇細檢。 其二</title>,<text>紛紛外境處夷然。本不尤人豈怨天。唯欲置身無競地。修吾服食可延年。</text>
<title>端陽日。在墳庵孤坐。百感集懷。謾拈筆。敬次仲父留題詩中然字韻。卒卒不暇細檢。 其三</title>,<text>開門野色望蒼然。萬樹薰風政午天。坐對麥波千頃綠。栗留聲裏日如年。</text>
<title>端陽日。在墳庵孤坐。百感集懷。謾拈筆。敬次仲父留題詩中然字韻。卒卒不暇細檢。 其四</title>,<text>小檻披襟坐塊然。林煙靄靄夕陽天。溪山濟勝須筋力。休退唯宜在盛年。</text>
<title>崔上舍㝢氏於松山先基築室。以四幽扁之。卽磵流，池荷，松檜，梧桐也。南壺谷尙書有寄題一律。因李郞聞之。奉次其韻。以呈崔君詞案。</title>,<text>聽說東岡闢小堂。林巒映帶白雲長。耳醒翠竇潺潺瀉。衣濕華池冉冉香。龍蟄根深風作籟。鳳棲枝老雨添涼。羡他攬結皆幽色。不獨閒閒十畒桑。</text>
<title>退叔 宗愈 在西氷庫江舍。有一律詠江居諸勝。閔君在洙次之。遂次寄退叔。時仲父謝事。出寓江舍休養。余省拜而歸。</title>,<text>百里逶迤江漢廻。近人魚鳥滿沙隈。千檣暝戛遙遙渚。萬樹晴分曲曲臺。山背浮雲雙闕逈。水南佳氣二陵來。約君更待沙頭月。一棹乘流共擧杯。</text>
<title>謹次四佳酬梅月堂詠水落山四時景韻。爲南子聞 鶴鳴 作。</title>,<text>落山含道氣。幽勝少人知。流水溪花早。濃陰洞日遲。霞標霜洗後。氷瀑月明時。別有殷薇綠。淸芬仰在玆。</text>
<title>奉別知禮堂叔 文淑</title>,<text>吾宗敦素風。吾叔有美秉。儁聲士友傾。矯矯風議整。步光韜未剸。追風斂靡騁。雲逵一何淹。宦跡一何冷。今者始一麾。出守湖嶺境。輿衛煒有色。靡靡征路永。應有游楚感。轉悲風樹景。是縣雖云小。地饒列萬井。恢恢龔黃手。無足勞簿領。牛鼎烹小鮮。材美何由逞。然此小經濟。勉哉宜深省。吏道多縛人。動爲文法梗。只宜一日間。恤隱隨事警。利澤必有濟。宿蠹自可屛。斬斬公與私。斤斤寬濟猛。太察還受蔽。喜事或招眚。兩漢諸循良。其治皆淸靜。飾吏須經術。事烈乃炳炳。祥鸞豈止棘。美璞終顯郢。白門列祖觴。親懿意耿耿。原陸層陰動。秋色渺脩嶺。行行加餐飯。優游以自靖。慇懃寫俚語。道情且有請。</text>
<title>出豐壤。與善鳴氏 李公鳳朝 及子東子翼 李公羽朝 會芝洞。時同甫自通川寓舍還席上。子翼先有一律。皆次之。</title>,<text>倦騎聯翩訪野居。對尊山翠欲生裾。淸秋觴詠連床穩。幾日音書隔嶺疎。留客縶來空谷馬。當筵網得滿川魚。看他壓座詩鋒健。佳句先成錦不如。</text>
<title>仲父在江舍。拜月城。有詠懷一律。與度弟敬次。</title>,<text>世故搖搖似泛槎。從容杖屨大江涯。雄州復借台階重。晩境何堪嶺路遐。征役頻年無煖席。畏途從古有回車。却愁新築城闉近。幾日深深更卜家。</text>
<title>又敬次卽景韻</title>,<text>絶岸臨淸漢。風雲擁此亭。寒潮通海氣。薄雪混林形。地逈星垂野。沙明月在汀。高吟驚宿鷺。飛截半山靑。</text>
<title>又敬次</title>,<text>林風淅淅撼虛亭。釀雪寒陰滿水城。一夜梅窻湖海夢。謾隨流月入春明。</text>
<title>又敬次 其2</title>,<text>冉冉年華鬢髮侵。淸漳抱疾閉門深。霽來江色渾疑月。寒後村聲半是砧。遣興風雲歸點綴。習慵墳籍廢硏尋。榮名委蛻都休了。秪自傾陽有寸忱。</text>
<title>又敬次 其3</title>,<text>雪暎窻紗冷欲侵。篆煙凝几酒尊深。豐年設賽家家鼓。急景催寒處處砧。地似孤山梅已動。人同剡曲客應尋。時時野老堪同話。氣貌無華儘款忱。</text>
<title>又敬次</title>,<text>生平有味際淸時。湖海蹉跎盛業遲。流坎紛紛皆外境。不須臨事更皺眉。</text>
<title>又敬次 其2</title>,<text>積雪長河日落時。深林散策步遲遲。輕雲淡靄千山色。恰似新粧掃翠眉。</text>
<title>又敬次 其3</title>,<text>高臥忘言久。慵眠應客遲。今當多病後。每憶少年時。江近鷗侵夢。山寒雪暎詩。新陽動梅萼。看取向南枝。天晴羣嶂出。野闊大江遲。藹藹陽生日。駸駸歲暮時。客來寧問事。身倦罷吟詩。庭檜千年色。依依月掛枝。草閣三椽窄。山曛一線遲。每思希古哲。匪敢傲當時。梅雪林逋宅。山川謝朓詩。摩天鴻鵠遠。鳥雀噪空枝。浮生雖冉冉。且喜百年遲。欲識全身樂。須看適意時。優游仍作隱。陶寫漫成詩。積雪千林偃。擎來見老枝。斂跡十年計。求田恨較遲。歸來今一壑。優佚自多時。江漢元無客。雲霞半在詩。須看倦飛鳥。棲宿擇深枝。</text>
<title>謹次砥平明府金叔 夏錫 重陽日遊龍門山有作寄來韻</title>,<text>政績龔黃伯仲間。官樓吟嘯每多閒。龍門萬疊神仙境。盡作宣城謝朓山。</text>
<title>謹次砥平明府金叔 夏錫 重陽日遊龍門山有作寄來韻 其2</title>,<text>驛使詩來醉墨斜。淸新句語足名家。官稱仙尉身偏逸。會似龍山節又嘉。鳧舃晩臨祗樹月。綵毫秋動赤城霞。挽公佇待明春暖。共賞千林爛熳花。</text>
<title>謹次砥平明府金叔 夏錫 重陽日遊龍門山有作寄來韻 其3</title>,<text>夢想靈山遂束裝。洞蘿巖桂共蒼蒼。乘閒眺賞同歐老。廢事遨遊戒孟陽。萬壑秋陰來座逈。諸天道氣滿衣涼。江湖政有垂綸客。却笑尋眞也自忙。</text>
<title>敬次仲父至日感懷韻</title>,<text>生生一理藹然深。喜見新陽闖積陰。噓噏互根唯此會。亨屯迭代豈難諶。扶將已識關邦政。涵養端宜驗我心。邵老獨觀昭曠玅。信哉玄酒與希音。</text>
<title>敬次仲父至日感懷韻 其二</title>,<text>江潭風雪伴漁蓑。長至還從病裏過。仍憶省中曾弭筆。每隨班下共鳴珂。秦京日月今雖遠。漢闕衣冠轉自多。只冀隨陽君德進。欲伸岡祝可如何。</text>
<title>敬次仲父至日感懷韻 其三</title>,<text>小春新律大寒前。一氣昭蘇漸覺延。方閉尙期開泰運。未暄將待艶陽年。天機衮衮人何與。物理昭昭感自偏。秪有書雲相記識。忽擎蓂曆日邊宣。</text>
<title>又敬次</title>,<text>暮年光景愛須臾。一任婆娑樂在吾。立脚高時塵不染。會心深處筆難摸。琴書觴詠無非事。雪月風花儘可娛。誓墓問匀俱屑屑。自今忘我是良圖。</text>
<title>又敬次 其2</title>,<text>卷舒雲態變須臾。自在沙鷗政似吾。尊酒欲招犀首飮。山川堪遣虎頭摸。乾坤莽蕩將誰伴。湖海寬閒有此娛。不作黃岡憔悴態。夢婆那笑舊龍圖。</text>
<title>又敬次 其3</title>,<text>每思住世少須臾。尊主勛華倘在吾。已許浮榮兒輩得。且留名節後人摸。元龍百尺猶豪氣。疏傅千金合晩娛。眼底湖山相映發。却疑吳陸展新圖。</text>
<title>又敬次 其4</title>,<text>千峰嵐翠檻前朝。應接紛紛不待邀。最是雪晴添爽氣。夢中殘酒易全消。</text>
<title>又敬次 其5</title>,<text>光榮每憶十年前。深似疏家侍講筵。一壑今來銜聖渥。有時淸夢並朝天。</text>
<title>又敬次 其6</title>,<text>窮達悠悠大化中。落花簾溷理相通。自知取物亦非淺。官得大夫兒喚翁。</text>
<title>敬次江居述懷韻 四十韻</title>,<text>淸漢流千曲。羣巒繞兩涯。氣應靈秀會。境自市闤遐。閭井皆饒業。亭臺競鬪奢。洲疑戴鰲島。艇似犯牛槎。鑑水應多讓。錢湖較更加。波光看拖練。陂利任分瓜。宦海心方倦。雲林跡欲賖。遂耽江舍靜。遠謝世氛譁。好結新漁社。長懸舊赤車。恬愉甘寂寞。瀟洒掃紛華。逝水常東注。浮雲有北遮。高風追綠野。晩節伴黃花。欲學阿連計。來隣大阮家。始當風折桂。仍見雪煎茶。承訓頻緘骨。談文賴爽牙。綵樓瞻蜃氣。鮫室訝龍紗。野闊遙峰矗。汀平老樹丫。心忘得失馬。耳息戰爭蝸。偃蹇神逾王。消搖興轉嘉。文星干氣象。綵筆動煙霞。臺幾凌風眺。舟多帶月挐。魚龍藏大澤。鸛鶩隱深葭。石色千尋壁。潮痕十里沙。斷磯沾雨滑。幽逕傍林斜。酒縱冠仍側。詩豪手不叉。窮愁書豈著。漫浪道長差。潘岳霜侵鬢。宗元垢滿爬。遠思商嶺草。那得葛洪砂。盛業猶堪勉。窮途詎自嗟。名留皮認豹。宦拙足添蛇。他石宜攻玉。孤蓬幸倚麻。尙游窮嶽海。秦眺渺瑯琊。今我盟沙鷺。視他愧井蛙。避羅慕鴻鵠。抱槧注蟲蝦。世路危泥坂。尖言利鏌鎁。幽蘭渾委絶。叢棘漫杈枒。共伴豐林鹿。寧隨上苑鴉。流光行晏矣。此樂可涯耶。家保根彌庇。名完玉孰瑕。千秋疏太傅。高躅想難誇。</text>
<title>致度有疾不相見。謾吟寄之。欲與泛舟玩雪。</title>,<text>暮年蕭散共江關。同病猶愁會合難。已厭文章爲技小。只知湖海着身寬。雲容澹澹千山暝。雪色層層萬井寒。輕纜繫沙新酒綠。招君强起罄深歡。</text>
<title>李令得甫 德成 出會致度江舍。相與觴詠。臨別呼韻。</title>,<text>高論連宵聽奧微。晩途同調似君稀。百層浪裏思休柁。千仞岡頭欲振衣。暮榻棊聲風外落。大江帆影月中歸。吟來壯思淋漓發。冉冉閒雲繞筆飛。</text>
<title>出豐壤。見同甫。舊梅發而頓覺疎殘。仍憶前年吟賞之樂。時時象紛紛。而南壺谷謫北塞。金鍾城丈將移寓湖南。舊遊今不可再得矣。相與感歎。歸而成一律。</title>,<text>一朶靈芝洞裏梅。曾隨二老醉吟廻。花容衰謝年年變。人事推遷日日催。庾嶺行尋春後發。塞垣應聽笛中開。共君悵黯無歡緖。幾日天涯驛使來。</text>
<title>又次同甫感懷韻</title>,<text>孤山客到白雲家。感憶游踪意未涯。北塞迢迢東社遠。𪚥尊愁對舊名花。</text>
<title>退叔輩詠梅。得迎字。諸篇過十數。遂和之。</title>,<text>春在枝頭豈待迎。鉛華淘洗轉輕盈。韻傾一室渾生色。秀奪千花可主盟。映月垂垂何粉綴。縈煙冉冉賈香淸。似他王謝風襟爽。片點脂膏不染情。</text>
<title>退叔輩詠梅。得迎字。諸篇過十數。遂和之。 其二</title>,<text>裊娜窻前態自生。短枝纖弱更縱橫。雕來玉樹精神爽。儲得氷壺肺胃淸。雖使無香猶絶世。倘能解語定傾城。華堂韻客行觴地。恰似含葩一笑迎。</text>
<title>敬次季父韻</title>,<text>永勉先風紹。同朝晩節全。江湖唯坦路。文酒是餘年。家有瞻依地。恩知感戴天。當思貽燕計。肯學戒平泉。</text>
<title>洪施叔 澤普 內閤金淑人挽 壬申</title>,<text>淅淅微霜集。悠悠淸漢長。方舟載廣柳。素旐翩以揚。婉婉金淑人。葬彼黃驪岡。驪岡寔嘉兆。榟樹鬱芒芒。幼爲相家女。嫁得相家郞。動履俱法訓。燀赫有盛光。旣有道韞藝。柔則光帷房。夫子仕且顯。百年庶樂康。寶婺遽淪彩。凄凄床簟涼。至哀人俱涕。兩家有高堂。大化莽糾錯。善報多茫茫。每見閨門祉。得半無全昌。淑人近中身。得年不爲殤。英英二美子。蘭芽茁以芳。數郡食列鼎。從夫被命章。所享亦旣多。可慰叩盆傷。傷哉平丘路。精靈定徊翔。</text>
<title>李仲雲 興朝 挽 二首</title>,<text>駱山池館闃。餘慶看庭槐。隔歲樑纔壞。同阡玉又埋。芳蘭元竟體。奇藻自盈懷。堂室垂三繐。傷哉善報乖。</text>
<title>李仲雲 興朝 挽 二首 其二</title>,<text>靑山能有力。奰鬼與爲謀。每向大家裏。輒收才子流。眇然人日替。索矣世堪憂。運氣乃如許。茫茫竟孰尤。</text>
<title>與李叔季章 寅燁 氏並出。省拜仲父氷湖亭舍。翌日。李叔有一律。遂次却寄。七月</title>,<text>瞻望郊扉不宿舂。雲霞映帶渺千重。孤山客到看飛鶴。洛水波淸有臥龍。深喜晩途渾自放。每隨佳境好相從。回頭處處垂綸地。魚鳥依然識舊容。</text>
<title>季章氏爲省覲。有杆城之行。時伯從叔宰是郡也。瀕行有一律相示。次其韻以別。</title>,<text>繡斧官纔罷。芒鞋興自淸。行尋三日浦。仍眺衆香城。點綴詩應富。淋漓酒幾傾。風波莽如許。離索不堪情。</text>
<title>松山哭南台丈墓有感</title>,<text>白雲層壁想高風。簾几依然門巷空。下馬獨尋秋草塚。瓣香今日爲南豐。</text>
<title>深愴壺老舊踪。而喜赤翁無恙康健。遂以二詩奉赤翁。以申區區。</title>,<text>秋深洛水一龍亡。尙喜明公老體康。瞻望門墻祈祝切。百年長似魯靈光。</text>
<title>深愴壺老舊踪。而喜赤翁無恙康健。遂以二詩奉赤翁。以申區區。 其2</title>,<text>江漢風流二老同。幾回追逐似雲龍。壽星方照東岡上。卿月先淪北塞中。浮世悲歡元迭代。晩途文酒更誰從。也應郢匠今無質。觸目河山感濬沖。</text>
<title>李鄰 世胤 有子名鷹徵。年十五。能作詩文善書。殊有成材之望。書贈一絶。以寓祈勉之意。</title>,<text>從古菰蒲產異才。幼年詞采爾奇哉。他年養翮同秋隼。一劈雲霄萬里開。</text>
<title>趙令祥甫 儀徵 爲晉州。瀕行求別語。在楊山走草。寄之以別。</title>,<text>被疾臥田間。停雲日吟望。忽聞趙祥甫。一麾守晉陽。吾曹多吏綬。匪瘴卽塞方。晉乃大海隅。舊稱跕鳶鄕。神明苟扶相。莅者亦能康。名城奉魚軒。行矣煒有光。槃槃地力雄。況聞荐灾荒。經術可飾吏。勉哉爲龔黃。千盤峻坂路。惟祈似康莊。百里嵐霧色。亦變爲淸涼。秋陰滿脩嶺。渺渺別懷長。</text>
<title>退叔弟陪往江陵。以紀行二詩來。殊有進。次其一却。寄以抒懷思。</title>,<text>膴膴臨瀛郡。渺渺浡海岸。脩嶺西際天。迤東浦漵亂。大波日百丈。簸蕩魚龍竄。曉旭當階生。蜃氣隨風散。怳惚蓬島色。依微扶桑幹。謷哉宏曠區。包攬爾所翫。匪直仙分高。諒由塵累逭。顧余臥一壑。茀舍寒不墁。心旌日搖搖。願從海之畔。川梁豈難越。宿舂非憂㸑。因之遂自輟。鬱鬱懷氷炭。開椷得爾詩。珠璣璨在案。海嶽靈秀物。點綴收一半。終余一褰裳。相携窮朝旰。</text>
<title>朴弟鳴叔 鶴齡 自善山歸洛。旋告歸。走成一詩以別。</title>,<text>大嶺渺祭天。峻坂石齒齒。脩路政逶遲。爾行政靡靡。孟冬物候變。廣陸緖風起。況聞萑苻橫。在途愼跋履。仍之戒吾弟。爾質雋且美。委己務績學。毋墜世家子。他日江南材。鬱鬱見杞榟。英英爾三人。余每對悲喜。子獨在遠方。睠焉思具爾。斯言出衷素。勉哉莫余鄙。</text>
<title>自江陵衙。有下示二律。敬次以覆。本府有大操。杆城，高城諸太守皆來會。仍觴于鏡浦臺。復泛舟。誠異鄕盛集也。</title>,<text>嶺東棊布儘名州。最是臨瀛傍海樓。九月羣公飛舃會。千年仙侶並舟遊。尊前晻映三山色。筆底蕭森萬里秋。應見邦人傳盛事。異時紗墨滿楣頭。</text>
<title>自江陵衙。有下示二律。敬次以覆。本府有大操。杆城，高城諸太守皆來會。仍觴于鏡浦臺。復泛舟。誠異鄕盛集也。 其二</title>,<text>大府調兵地。層臺列宴時。秋雲搖畫戟。海色濕淸詩。伯跡徵偏國。儒風感舊祠。悠悠歲暮意。西望各成詞。</text>
<title>朝起大雪。口吟一小詩。因書寄同甫。</title>,<text>空山愀愀雪一尺。虎豹遁跡風號木。百里晃朗蒼翠空。一夜幻盡河山色。野夫擁書朝慵起。虛室囊空悄四壁。消搖高詠招隱篇。所懷宛宛在水北。與子歲晏誰與歸。緬憶千秋游南嶽。</text>
<title>抒感夜臥口占</title>,<text>空山獨夜感形單。臥聽風號萬木乾。那見大羹能有淡。每愁金橘太多酸。小村積雪時無火。殘歲凝陰動作寒。秪是連宵萱草夢。南陔誰復視親餐。</text>
<title>次宋道深 光淵 令公泛虛亭韻</title>,<text>江漢風流有是亭。浮雲北望隔春明。高凌沆瀣虛無色。俯聽滄波震蕩聲。一壑歸休猶幸健。百年行路此爲平。婆娑政得超然趣。外物看他箇箇輕。</text>
<title>暮春。自抱川隨諸兄弟歸來。歷入道峰尋院相。與盤旋於水石間。吟成。癸酉</title>,<text>洞蘿巖桂媚春姿。踏石尋流步步遲。喜聽黌堂絃誦動。依然思我少年時。</text>
<title>月夜吟。示東室讀書諸子。</title>,<text>昔歲吟梅共此堂。梅花今發轉芬芳。諸君詩力應添進。較與梅花幾尺長。</text>
<title>在抱川墓下。隨諸宗行六代祖考參議府君神主埋安之禮。歸來志感。</title>,<text>吾祖垂庥盛澤長。至今沾被有冠裳。禮嚴遽見行祧瘞。世遠那堪廢禴嘗。三代丘原同鬱鬱。百年儀範怳洋洋。雲仍是日追先感。願勉承承緖業光。</text>
<title>退叔弟自江陵示紀行詩數篇。次韻以慰其殤戚。</title>,<text>人生稟于天。定命有短長。一氣見詘信。同寒暑雨暘。所以達理人。曠然齊彭殤。秀者尤易閼。如蕙不能霜。傷哉爾幼女。婉婉口猶黃。其死爾不聞。倏已藏華岡。魂氣邈離絶。海嶽渺蒼蒼。情鍾在我輩。應爾血盈眶。念子當盛年。綵服政輝光。庶幾熊虺夢。侁侁列冠裳。蕩然割纏繞。塞悲此法良。願學古東門。超脫情累常。勿視斷腸猿。自擲以彷徨。</text>
<title>又次韻寄懷</title>,<text>草蘙揚子宅。羅設翟公門。親懿久乖曠。感彼花樹園。陽景滋百卉。蘼蘼盈我藩。矯然望東海。離憂日繽繁。春草萋以綠。幾時歸王孫。我欲超輕擧。不待尙平婚。臨瀛靈秀會。況聞風謠惇。豈無一隩區。可作武陵村。與爾住千秋。不識世亨屯。</text>
<title>奉別趙舍人子直赴瑞山 七月</title>,<text>霞洞深深鎖碧蘿。聖君選吏舊鑾坡。林關却有三刀夢。湖郡頻騰五袴歌。才枉米鹽猶展試。地無煙瘴可婆娑。不堪瀼水經過少。別意臨秋轉若何。</text>
<title>漫次王元美閒居襍懷 二首</title>,<text>虛閣披襟思渺然。大江雲影落尊前。潭龍寂寞深中蟄。洲鴈遲徊暖處眠。散跡浮遊思絶境。長懷寥落怕殘年。招呼日對漁樵伴。載酒何人問草玄。</text>
<title>漫次王元美閒居襍懷 二首 其二</title>,<text>雲物凄淸坐夜闌。月中聞笛似逢桓。峰陰倒水依依轉。野色圍村面面寬。一壑聊成弘景隱。十年曾過曼容官。閒居自絶營營事。睡起簷曦上數竿。</text>
<title>別趙省郞德而 大壽 之任龍岡</title>,<text>萊綵潘輿煒有華。翩翩舃影映關河。地雖稱縣名都似。人合登瀛外吏何。城壘自臨滄海逈。風煙近接浿江多。定鄕慰謫傳吾語。莫賦牢愁好養痾。</text>
<title>別趙省郞德而 大壽 之任龍岡 其二</title>,<text>寸草情深潛漢郞。一麾西出臥龍岡。貧民太半千錢橐。小宴尋常十隊粧。積雪路連灣塞遠。暮雲天隔鳳城長。唯應白馬江邊宅。魚鳥依依逕欲荒。</text>
<title>打氷網魚。次致度韻。</title>,<text>網張氷腹木椎號。特技漁人不用舠。收取玉鱗多潑潑。蘇家喜有待時醪。</text>
<title>打氷網魚。次致度韻。 其二</title>,<text>逢雪湖山倍覺淸。大江氷合斷舟行。一村自此危機盡。滿地風波脚踏平。</text>
<title>江居。偶書一絶。示兒輩爲戒。此非一時偶發之言。</title>,<text>操舟愼莫戲江間。咫尺常須灎澦看。世上風波隨處在。一生臨履更求安。</text>
<title>羅仲輔 碩佐 母夫人挽 甲戌</title>,<text>記曾東縣預稱觴。每艶高門晩祉昌。一世宜傳紗幔業。八旬常覩綵衣光。名卿訓啓柔儀盛。賢牧聲資梱治莊。離昃今來奚復憾。緘辭悲爲二連長。</text>
<title>送李承旨進吾赴鶴城</title>,<text>雄府槃槃大嶺隅。春風五馬啓征途。涵空仙島疑玄圃。接海名洲似鑑湖。善地徊翔知厚渥。暮年休偃亦良圖。秪今感憶渾如夢。舊識唯應半有無。</text>
<title>李君同甫兄弟。奉太夫人設壽席。又奉其外王母李右相西華公夫人同筵。奉寄賀之。</title>,<text>南極星明日駐光。萱闈春滿祝釐觴。里紳述美詩成曲。庭玉聯輝舞作行。椿樹政含千歲色。瑞芝應薦一筵香。門闌況覩人間盛。鶴髮高堂有北堂。</text>
<title>自江陵衙下。示除夕次澤堂韻二首。甲戌元朝感懷一律。遂敬次。</title>,<text>華堂秉燭更羅羞。共惜殘宵冉冉遒。少日縱歡渾似夢。衰年撫景自生憂。靑春欲動璇樞柄。白髮偏驚寶漏籌。東嶺迢迢團會隔。幾時仙舃返菟裘。</text>
<title>自江陵衙下。示除夕次澤堂韻二首。甲戌元朝感懷一律。遂敬次。 其二</title>,<text>丹砂芝草薦盤羞。花甲年廻百祿遒。少試經綸當世業。猶懷進退古人憂。沖情已謝商川楫。遐袠行添海屋籌。移孝微忱增喜感。只期承訓勉箕裘。</text>
<title>自江陵衙下。示除夕次澤堂韻二首。甲戌元朝感懷一律。遂敬次。 其三</title>,<text>椿壽常祈閱劫灰。早徵星命照文魁。地行身且神仙逈。嶽降年今甲戌回。間氣在躬宜耇俊。至和充色似嬰孩。從玆百歲稱觴地。願駐羲鞭緩不催。</text>
<title>別趙令公子直赴江界</title>,<text>紫霞山中置春酒。送別江州老都護。江州迢迢一千里。刺史雖榮似征戍。公昔雍容金華席。峩冠玉佩政高騖。晩來偃蹇楊東山。一出政流湖海間。一朝擢秩爲邊吏。杖劍韎韋出塞關。西門鎖鑰雖得重。無乃朝廷枉其用。嶺灣之間一都會。其民羯羠習材勇。控塞山川似北平。備虜亭障同西隴。胡山靈苗利衣被。千貨西馳如流水。氷蘗自將有威風。豈虞邊釁爲國恥。輕裘緩帶日雅歌。燕寢百隊列翠娥。時呼獵騎大打圍。平蕪灑血千禽多。受降亭高倚崔嵬。遠想千古疆宇開。風雲莽蕩接大漠。朔氣蕭蕭萬里來。行矣努力作長城。一洗吾曹無武評。遠追河西畢學士。不愧金城趙營平。玅香積翠照行驂。關河渺渺春色深。請君剗却狄踰嶺。但令地有殺胡林。我醉作歌歌出塞。吳鉤衝星爲君解。白雲叢桂愀空谷。誰與共住瀼西界。</text>
<title>別吳副學貫之 道一 赴燕</title>,<text>冠蓋年年走玉河。卽今銜命最堪誇。六騩重整稱邦慶。四牡齊馳見國華。遼塞地形城似帶。朔垣秋氣雪爲花。賢勞再踏風沙遠。只祝神明護漢槎。</text>
<title>金鍾城赤谷丈挽 八月</title>,<text>公文天畀炳成章。半飾湖山半舜裳。白玉照人瞻鳳羽。靑雲滿地有羊腸。暮年淸福同廷秀。中夜悲歌似夢陽。喬榟一朝驚並隕。忍看雙繐掩華堂。</text>
<title>金鍾城赤谷丈挽 八月 其二</title>,<text>十年楊谷奉周旋。公與壺翁並地仙。篇翰淋漓談笑裏。風流照暎几觴前。尙期淸廟登韺濩。方祝靈光閱海田。逝水滔滔淪謝盡。雲霞東望淚雙懸。</text>
<title>奉別李參議遠伯 弘迪 令丈赴燕</title>,<text>風沙渺渺接遼關。公獨幾微不見顏。壯覽政從衰境得。嚴程只費半年還。中原莽蕩黃塵裏。大漠蒼茫白雪間。珍重加餐須自護。未應征役鬢添斑。</text>
<title>趙陜川 景望 丈挽 乙亥</title>,<text>竹翁聲業國華稱。公是賢孫夙譽騰。奕世魁元雖少屈。大家文雅寔彌承。諸郞鵠峙皆奇氣。數郡鸞棲見吏能。從丱拜趨今似夢。磵堂春返感難勝。</text>
<title>元襄陽 聖兪 氏書問以詩寄簡尾。追塞別語之請。</title>,<text>東嶺遨頭儘半仙。風流尤說峴山前。常憐白髮淹華省。且喜丹砂駐暮年。雪嶽雲霞供綵筆。海天笙鶴近蘭船。秋來定佩隣符去。別語今憑驛使傳。</text>
<title>別北評事李君仲剛 健命</title>,<text>金華仙珮照紅蓮。嶺路春陰大漠連。籌畫應爲邊幕重。威風且似外臺權。天涯萱草歸庭夢。笛裏梅花出塞篇。文藻不須徒倚馬。勖君酬報勒燕然。</text>
<title>姜正 錫圭 丈挽</title>,<text>文憎命達信非虛。天假優閒好著書。秪得黃麻詞用世。政看丹桂慶充閭。香山官秩纔三品。玄晏生涯有五車。先契滔滔淪逝盡。淸秋臨挽倍霑裾。</text>
<title>松都。次嚴漢賓韻。</title>,<text>千年霸氣莽榛蕪。鬱鬱河山護故都。漳水臺荒記銅雀。虎丘塚毀見金鳧。英豪綿邈名高下。城闕依俙跡有無。聽說春來徵舊俗。遍山游女競歌呼。</text>
<title>松都。次嚴漢賓韻。 其二</title>,<text>荒年薄業轉看蕪。便養今諧按舊都。趣愧蜀州携一鶴。蹤如渤海去雙鳧。大城擁甲威何在。四履呼庚惠獨無。魏闕不堪瞻望遠。賀正班下阻嵩呼。</text>
<title>冬至使李判書仲庚 世白 台，洪參議九言 受疇， 崔持平 啓翁 過本府。次其相酬韻。書於簡尾。追寄行中。各以一律爲別。</title>,<text>尙書飛傳又關西。手裏煌煌漢節携。定有關門瞻紫氣。何論歧路劇靑泥。天連大鹵巫閭出。海蹴遙空碣石迷。草澤謳吟章甫在。應求東國鉅公題。</text>
<title>冬至使李判書仲庚 世白 台，洪參議九言 受疇， 崔持平 啓翁 過本府。次其相酬韻。書於簡尾。追寄行中。各以一律爲別。 其二</title>,<text>詩聲喧藉似江西。萬里銜綸尺劍携。杖節星臨遼塞月。返軺春踏薊門泥。政祈出域身彌健。或恐行雲夢自迷。北地河山增氣色。綵毫隨處遍新題。</text>
<title>冬至使李判書仲庚 世白 台，洪參議九言 受疇， 崔持平 啓翁 過本府。次其相酬韻。書於簡尾。追寄行中。各以一律爲別。 其三</title>,<text>駪駪征役浿江西。錯落珠璣滿袖携。吟筆價高靑玉案。行驄色動錦障泥。心懸宸北天同遠。夢到湖南路不迷。努力咨詢宜仔細。不須登眺謾吟題。</text>
<title>明齋挽 二首</title>,<text>道德諸儒碩。翩躚鳳一儀。先生唯不出。尊府竟同規。夢想勞宸扆。恩招到揆司。隱然喬嶽重。斯世大宗師。</text>
<title>明齋挽 二首 其二</title>,<text>溯風瞻仰切。竟未望門墻。粹正承家學。崇深養德光。明時經濟失。大業繼開長。普有山頹痛。緘辭賤悃將。</text>
<title>携經歷往大興山城。周觀形勢。夜坐吟成。示經歷。丙子</title>,<text>一春荒政米鹽間。倦騎聯翩暫得閒。已識靈山含道氣。任敎佳境洗塵顏。千年古寺雲生席。萬堞層城石作關。百尺潭邊成小酌。橫吹鐵笛月中還。</text>
<title>携經歷往大興山城。周觀形勢。夜坐吟成。示經歷。丙子 其二</title>,<text>勝國千年祗樹園。今看保障控西門。靈山自作規模壯。列郡仍聽節制尊。壁壘依俙巴峽坂。人煙怳惚武陵村。峙糧積甲渾餘事。須識人和大本存。</text>
<title>携經歷往大興山城。周觀形勢。夜坐吟成。示經歷。丙子 其三</title>,<text>周遭萬雉繞崔嵬。怒石凌空處處臺。杖底衆峰平似案。席邊遙海渺如杯。岱宗眼覺塵寰小。華嶽聲通帝座來。數月居留無善狀。共君唯辦壯遊廻。</text>
<title>兩日留金川末兀村。求索先代葬山不得。途中吟成。</title>,<text>數代先墳遠莫尋。蓋緣碑碣久湮沈。金川末兀深深谷。載鍤三來浪苦心。</text>
<title>移職將歸洛。與經歷尹君弘离。始登松嶽。口成席上。示尹君。</title>,<text>屛却輿徒理小裝。微暄風日媚春陽。要觀勝國千年跡。共躡神崧萬仞岡。莽蕩河山餘氣色。糾紛溝塍認臺隍。興亡衮衮如流水。緬憶英豪感慨長。</text>
<title>林副學德涵 泳 挽</title>,<text>文能悟道玅。學本貴天資。優矣公皆有。沛然進未涯。聖心思講說。時望待猷爲。年位俱虧半。悲吟殄瘁詩。</text>
<title>趙參議子直夫人挽</title>,<text>吏部淸規衆美該。諸郞秀發九苞開。咸知賢閫柔儀盛。蓋自名卿法訓來。政待誥花彌見貴。驚聞床簟遽纏哀。十年翦髻楊山酒。敬想芳徽哭弔廻。</text>
<title>吳吏參貫之見過。翌日。以一詩寄來卽次。</title>,<text>小橋東畔草玄家。隱几涔涔數暝鴉。解榻笑迎文駟客。春深猶有未闌花。</text>
<title>別南校理伯珍 正重 之任襄陽 乞郡得郡</title>,<text>寸草誠深感聖明。金華仙珮換雙旌。氷桃薦几庭歡盛。雪嶽當尊吏趣淸。形勝境連蓬島色。風流地有峴山名。飄飄坐想東行意。桂樹棠花爽我情。</text>
<title>別趙參議長卿 亨期 赴忠州</title>,<text>忠是上游一都會。君應臥閤不爲勞。平生議論皆經濟。頃歲功名已節旄。㺚水雲迎仙舃動。月山秋擁訟庭高。知吾寸草情同切。不待瓜時欲夢刀。</text>
<title>別東萊府伯李持叔 世載</title>,<text>萊州職重護諸蠻。才望傾朝遽擢班。步裏去來千貨舶。軒前隱約六鰲山。威宣標可交南建。操潔珠應合浦還。從古禁中頗牧出。須公努力壯邊關。</text>
<title>別密陽使君沈淨如 澂</title>,<text>人生斯世作宦。得如沈君淨如足。不必金馬與玉堂。不須三槐與九棘。酸寒憂勞謾自苦。外榮土苴身奚益。東瀛仙窟嶺之陜。沈君再剖名郡竹。今復陞秩刺密陽。嶺邑六十密最特。地力雄饒固無論。山川瑰絶樓臺矗。天公餉子一生安。作郡何乃偏淸福。聖朝選吏重元元。謂君世家可稱塞。請君努力樹美政。龔黃豈止二千石。雪中龜縮病學士白門。送君恐有揶揄在塗側。</text>
<title>別崔吏參文叔 奎瑞 以奏請副使赴燕</title>,<text>人有耆老親。愛日常喜懼。出門暫有游。悒悒彌眷顧。千秋白雲語。諷之增感慕。崔子有高堂。政爾春暉暮。戲綵日怡愉。鮮有違跬步。乃者國有急。銜綸遂西赴。幽燕渺萬里。山河莽回互。飮氷不遑息。駸駸日以騖。悠哉崔子心。何以處脩路。海東重暉慶。國本已鞏固。猶然合請命。所以有申籲。使事今彌重。宣力臣當務。專對政急才。朝望宜子注。恩義時相奪。古有靡盬賦。擧此請慰公。寬心以自護。炎潦漲際天。塵沙雜氛霧。願體惟疾憂。戒之在寢寤。邦人日翹企。竣事遄東渡。壽曜映萱堂。庭廡羅寶樹。子歸有慶席。融融喜氣具。升堂隨衆賓。稱觴至醉吐。</text>
<title>別臨陽君 桓 赴燕 丁丑</title>,<text>王孫文雅氣翩翩。萬里騰軺又入燕。地貴風儀殊俗重。才優筋力盛年宣。越裝如洗威應著。周樂皆淪感自偏。領取中原千古色。歸來白馬有佳篇。</text>
<title>別副使柳參判 之發 丈 曾任平安兵使</title>,<text>薊北茫茫擁使車。壯公衰白踏風沙。關河威惠爲邊重。原隰詩篇見國華。千古聲明唯海外。半年征役是天涯。加餐只祝神逾王。浿水花開返漢槎。</text>
<title>別灣尹李伯凝 鼎命</title>,<text>灣州元鎖鑰。西事政云艱。秦粟來滄海。戎車滿塞關。得人難此際。送子莅其間。勉矣禁中牧。須如虎在山。</text>
<title>別鄭可叔 悏 赴通川</title>,<text>戶部爲詩綵筆雄。十年宦跡坐詩窮。菁華半損炎蒸郡。雅韻長勞簿籍叢。今得一麾臨嶺外。可能千首滿瀛東。春來我佩隣符去。一笑論詩海嶽中。</text>
<title>申相國 翼相 挽 二首</title>,<text>文景盛庥遠。晩翁儒業尊。承家復槐棘。映世似璵璠。朗識論評見。沖規進退存。庶爲朝德首。淸議鎭嘵喧。</text>
<title>申相國 翼相 挽 二首 其二</title>,<text>病閣經綸手。西樞久養閒。輿情思涑水。晩計在東山。盆叩纔深戚。樑摧奄大還。班行懷玉立。長慟念時艱。</text>
<title>送吳校理 命峻 宰永柔</title>,<text>吏道蠶絲本苦辛。看君簡貴政靑春。荒年莫急親民事。毋學淮陽臥閤人。</text>
<title>挽姜正字 浚溥</title>,<text>先府盛文業。遺贏後祉長。籯金諸子得。庭桂一枝芳。秀氣忽云斂。浮漚何太忙。朝衫猶未垢。繐掩讀書床。</text>
<title>兒輩取枯楂。伴着新梅。詳察可辨。感吟。</title>,<text>稚梅纖弱欠風姿。別着枯楂韻更奇。借飾終無眞氣色。也應看覰被人知。</text>
<title>簡末。書寄尹令邦瑞鄕寓。</title>,<text>名花有脛鬱林航。臘白冬靑箇箇香。倘得故人分兩朵。歲寒要與玩遺芳。</text>
<title>復疊</title>,<text>江湖氷雪渺難航。荀令何時坐處香。忽得詩筒憑驛使。縱無瓊卉亦芬芳。</text>
<title>尹副學 搢 挽</title>,<text>纓紱交馳宦海波。仰公超脫似雲霞。高風樓老同規範。家學明翁與切磨。身遠尙爲淸世重。秩陞深被聖君嘉。登門每擬追先誼。千里承哀作挽歌。</text>
<title>任三宰 相元 挽</title>,<text>世知淵學五車來。詞采傾朝進道開。望在文衡遲一步。官登政府近三台。風襟洞徹渾無畛。雅論羅穿間有詼。六袠遽然驚逝水。永懷淸範自生哀</text>
<title>挽元淸風命汝 聖兪 子元秀才</title>,<text>勉哉元明府。哀死毋過傷。聽我慰譬辭。庶寬寸斷腸。天定賦生初。其命有短長。短長卒同歸。所較若毫芒。所以古達者。曠然齊彭殤。令子雖無年。踰壯又數霜。績學有文藻。孝謹行且良。樂康承家慶。斑綵交輝光。古來才秀人。往往弱而亡。逝者差可慰。視彼享已昌。況公有季郞。怡愉以捧觴。晩境足以娛。此哀稍可忘。西河受友譏。東門達理常。請公豁罥係。深思老體康。白門曉車發。惻惻成楚章。</text>
<title>寄南隣吳判書貫之</title>,<text>提擧官閒護閟宮。時霑福酒似黃封。分爲南巷空尊凸。澆却詞翁磊磈胸。</text>
<title>次元正言 聖兪 寄來韻。却寄。</title>,<text>瞻望高廬傍白門。招邀更欲共春樽。傳筒喜得凌雲筆。命駕知還隔水村。華嶽霧開雙闕逈。大江潮上萬帆喧。沙鷗已識長休意。應許歸酬浩蕩恩。</text>
<title>近日伏覩。我聖上逐日御經筵。且命備局引見。從今以每五日爲日次。大小臣僚之得侍淸光。殆無虛日。蓋伏想聖心痛今日時勢。日益艱棘。赫然勵精振發而策厲臣工也。誰不欲精白奉承哉。夜坐感吟口成。戊寅</title>,<text>吾君奮發政求治。羣下咸欣大有爲。講幄開筵無曠日。籌司賜對更多時。庶看國運恢中否。可使民憂紓荐飢。一念始終加勉勉。也應昭格彼蒼知。</text>
<title>挽羅敎官仲輔 碩佐</title>,<text>與君論交三十年。識君奇氣早傑然。夏敦無飾含古色。楚梓善護可連天。應有聲業自表見。決非齷齪老槧鉛。恭聞哲妣嘉訓甚。況襲名祖忠孝傳。家有賢伯盛儒業。習聞道義共磨硏。中閱時變謝世趨。隱約力耕霜浦田。一官暫屈布韋高。歸臥超脫弄雲煙。每聽風論多警發。懷祿遲徊愧君賢。淸漢悠悠詠停雲。瞻言思子渺娟娟。君我齊年君獨健。一夕奄然悲絶絃。古來賢雋多無年。有蘊不施子何偏。我欲一棹哭靈几。抱疾沈沈還可憐。自力爲詩抒此哀。霑涕南望大江邊。</text>
<title>別柳學士季休 鳳瑞 赴北帥幕</title>,<text>嶺郡才棲棘。關營旋泛蓮。去朝俱邈矣。隨境定夷然。胡岫長疑雪。邊烽永息煙。少淹應馹召。仙佩落戎氈。</text>
<title>別洪侍郞九言出宰林川</title>,<text>一麾今是舊藩麾。名郡徊翔計得宜。渺渺秋光湖海滿。可能勝當使君詩。</text>
<title>別李參議得甫以副价赴燕 二首</title>,<text>恭聞石門老。曾泛日南槎。淸操爲夷重。高文見國華。有孫持漢節。使虜踏燕沙。勉矣行加飭。聲徽可克家。</text>
<title>別李參議得甫以副价赴燕 二首 其二</title>,<text>烈烈方希直。文章亦偉哉。理從閩洛出。光盪孟韓來。可植人彝重。應吹大雅廻。須君求一帙。博我得心開。</text>
<title>別兪正 信一 赴汲長孺舊郡。作戲語。</title>,<text>淮陽四履眞仙府。統攝羣眞。寔爲楓嶽主。瀛海紅雲彩霞爲職田。蓬山紫草丹砂代脩脯。莅者大抵必仙緣。往往俗吏不足數。列仙之徒相與謀。于何擇得仙才尸吾土。竊聞高隱近住白雲山。其人奇拔。道氣鬱沸在眉宇。間者蹔屈長安塵。束以纓弁首爲俯。雖然傲睨風趣。超身着金門。而意在山巓與水滸。手栽栗里菊孤山梅。庭列瓊花與琪樹。衆眞合辭上訴天。遂命道翁左縻淮陽組。海嶽風雲倏生色。星冠霞佩紛紛來迓爭先覩。鳧舃朝踏衆香城。綵舫秋蕩三日浦。我曾一麾金壤作仙尉。再入淸都叩雲戶。他時倘有九轉成。願霑刀圭飄飄腋生羽。</text>
<title>在江華館舍吟成。奉示留守李台養叔 頤命 與同行洪 重益 內翰。時忝文衡知春秋。以魯山大君實錄考出事。奉命以往。</title>,<text>聯翩擁傳出明光。奉旨來窺玉版藏。名嶽風雲開肅肅。列朝謨典貯煌煌。欣聞鎖鑰如山重。極望臺隍並海長。薄劣敢言官太史。龍門謾憶舊鋪張。</text>
<title>挽朴司藝 守儉 詞丈 夜坐走草</title>,<text>自古文藝與學術。無承特起最稱難。譬如瑞芝不根生。必是天分秀異人功殫。有美朴公湖鄕彥。夙歲崛然才傑特。公家深峽無淵源。豈資擩染皆天得。況復下帷極劬勤。羣經百家窮探討。發爲辭章鋒莫當。出游場屋輒大噪。四十布韋晩擢第。郞潛吏隱宦名薄。榟鄕不長尺寸田。權門本無平生跡。强起師儒且三品。塵衫沓拖官猶冷。杜門澹如似畏壘。神王尙騖文章境。一生硏覃在大易。寤寐庶幾見羲文。心契手錄富溢篋。只待朝暮揚子雲。旅榻一疾遽游岱。七十年作塵間客。公之文術倘復少加理。豈讓千秋孫明復。高處往往似古人。不肯姸語循時趣。世無賞識可如何。嗟哉詭時以不遇。都官詩聲豈掩沒。貞曜私謚誰發揮。余從羈貫早習公。每愧薦揚素心違。感憶先子舊誼深。中佩眷厚未敢忘。淸漢渺渺隔公葬。作詩誄公涕淚長。</text>
<title>玄石宅延謚。與筵歸來吟成。</title>,<text>山頹深慟數年强。坡水悠悠九曲長。垂世聲猷留奕奕。易名恩誥降煌煌。當春樽斝承嘉命。立雪衿紳覩盛光。尊道哀榮無復憾。不堪悲憶舊門墻。</text>
<title>王世子痘候平復。玉堂諸君作志喜詩。諸相公諸宰皆次之。敬次。己卯正月</title>,<text>簪佩呼嵩賀縣官。千門瑞靄破朝寒。楚儲何待觀濤起。周殿重聞問寢安。政覩吉祥春共集。更祈繁祉海無乾。仰瞻玉座敷腴色。何獨民謠八域歡。</text>
<title>仁顯王妃挽詞 辛巳</title>,<text>任姒流芳遠。徽音代有編。履亨仁自著。膺祉壽仍延。至德唯今日。無徵奈彼天。臣民偏結痛。雨泣翟車前。上天申景命。中壼再陰功。盛德多容物。慈恩見育沖。方騰千歲祝。遽輟二南風。炳煥幽宮誌。深哀想聖衷。顯爲嘉行著。仁見聖資純。徽烈摸何盡。尊名古莫倫。失慈憂貳極。悼佐仰重宸。末命遵先美。彌看惠澤新。玉體周年疾。深憂係廟祧。八旬叨保護。中夜久熬焦。嘗藥慙誠格。宣觴荷澤饒。眞游攀莫及。霑血望重霄。</text>
<title>聞有三宰新命。遽出狎鷗亭江村。姑留之。聞李弟 德壽 來留先叔江閣。往見之。得其紀行詩數篇。夜坐信筆次之。以抒感懷。</title>,<text>哲叔無年半百忙。昌言應照簡編長。明時益究平生蘊。盛業輝光詎可量。</text>
<title>聞有三宰新命。遽出狎鷗亭江村。姑留之。聞李弟 德壽 來留先叔江閣。往見之。得其紀行詩數篇。夜坐信筆次之。以抒感懷。 其2</title>,<text>淸漢悠悠漾暮暉。小亭虛闃書關扉。山河千古濬沖感。微子九京誰與歸。</text>
<title>聞有三宰新命。遽出狎鷗亭江村。姑留之。聞李弟 德壽 來留先叔江閣。往見之。得其紀行詩數篇。夜坐信筆次之。以抒感懷。 其3</title>,<text>雲物依依似昔年。書樓影落白鷗前。聲容怳覩陪游地。悽咽中宵自廢眠。</text>
<title>聞有三宰新命。遽出狎鷗亭江村。姑留之。聞李弟 德壽 來留先叔江閣。往見之。得其紀行詩數篇。夜坐信筆次之。以抒感懷。 其4</title>,<text>和風那復襲。竑論記曾聞。余實欽爲表。公常降與羣。滔滔驚逝水。渺渺似高雲。猶喜靑箱業。承家乃有君。</text>
<title>暫憩慶陽樓。吟成示主人。在衙舍西。樓成於池沼鑿後。池卽拙政也。壬午。以咸鏡道別遣試官行過時。</title>,<text>拙政當年但鑿斯。更看華閣侈前規。從今一縣風流盛。幾許山公醉習池。</text>
<title>到安邊志哀</title>,<text>弱冠游蹤想黯然。當時樂洽綵衣前。餘生抱恤身如寄。舊府停軺痛自纏。謠俗依依看吏隷。風光鬱鬱認山川。何徒記識郞君面。耆老唯應惠澤傳。</text>
<title>踰咸關嶺時口成</title>,<text>咸關嶺上眺東溟。雲氣茫茫大約靑。接塞羣峰渾有雪。涵空列嶼渺如萍。區分如許應天意。雄拔殊他見地形。最是北望愁絶處。蕭蕭邊色近戎庭。</text>
<title>在北靑臨發。書贈洪節度 時疇。</title>,<text>雄府槃槃節度營。公從西閫著威聲。地形北控連遙塞。海色東來繞大城。擁傳脩關勞遠役。開尊華閣見深情。安邊自古人和重。上策何徒在甲兵。</text>
<title>磨雲嶺吟成</title>,<text>磨雲嶺出白雲端。嶺底茫茫滄海瀾。衆嶽崩騰蟠萬疊。一蹊開鑿度千盤。從今眼目斯爲大。覺此胸懷頓自寬。始識山河雄氣象。向來游覽只彈丸。</text>
<title>居山驛館月波軒。海在庭畔。景殊絶特。壁上有文谷甲辰赴吉州試官時一詩。謹次將贈洪武夏錫督郵。</title>,<text>掌試經名驛。斯行似昔時。亭高全得勝。景大絶難詩。櫪下龍爲馹。庭前海作池。旅遊坐此境。莫恨宦途遲。</text>
<title>在城津。日與諸人泛舟海浦。口成示之。</title>,<text>城津城外海茫茫。一任層濤撼小航。爲勑長年莫懸颿。恐他一踔轉扶桑。</text>
<title>贈別牙山宰金再從汝裕 盛後</title>,<text>子今新試小經綸。吏道蠶絲易弊神。超脫能無被纏縛。依然梅下舊詩人。</text>
<title>贈別牙山宰金再從汝裕 盛後 其二</title>,<text>湖海婆娑吏趣淸。新秋渺渺擁雙旌。每高賢伯輕投紱。歸臥江皐似邴生。</text>
<title>沈稷山次川 瀜 挽</title>,<text>低徊縣紱尙儒酸。秀氣都休戢一棺。壽祿不從身裏得。唯看數箇謝庭蘭。</text>
<title>沈稷山次川 瀜 挽 其二</title>,<text>詞采彬然夙出羣。衆期跬武踏靑雲。紛紛交友多軒轂。較却才華少似君。</text>
<title>在丙舍書感懷 九月</title>,<text>春半銜綸在北關。履霜今始舊阡還。歸心黯黯松楸裏。征路迢迢嶺海間。躑躅秋原增抆血。棲遑晩境頓凋顏。强情時作恒人事。浮繫餘生轉覺頑。</text>
<title>許同知 纘 挽 宰二縣。年八十九。官同知。有三子。早謝官退居南原。一生嗜書。</title>,<text>獨葆沖和氣。嬉怡九袠尊。早休方仕歲。殆見不知孫。盛祉宜天餉。高資更主恩。翛然乘大化。慕德里閭奔。</text>
<title>趙判書子直。出留豐壤。因便有書以有期不來。淹留城裏。嘲之成二絶。入謝柬以戲。</title>,<text>心閒塵闠等山皐。神往形留臥益牢。大隱元來多混跡。雲林不必始稱高。</text>
<title>趙判書子直。出留豐壤。因便有書以有期不來。淹留城裏。嘲之成二絶。入謝柬以戲。 其二</title>,<text>近聞卿月照東岡。猿鶴依依喜退藏。只恐未能消世念。金門不日履聲長。</text>
<title>謾題杜浦新舍</title>,<text>霜落脩江淨。層林錦石鮮。依依魚鳥色。十里渺秋天。</text>
<title>次沈友 廷煕 墓舍孤松齋韻 癸未</title>,<text>婆娑晩計着林泉。委命何煩誓墓前。好是芬華搖落盡。一株孤秀雪霜邊。</text>
<title>梅下諸少年來看。戲贈鄭上舍伯承 錫命。</title>,<text>新春春色數叢梅。瓊蘂垂垂滿院開。喜見尊前添韻格。蓬門爲有玉人來。</text>
<title>羅山雜詠</title>,<text>孤山特秀聳層巒。夕燧生煙數點看。西塞百年無外警。憑渠夜夜報長安。</text>
<title>羅山雜詠 其二</title>,<text>右羅山近烽華嶽依微杳靄中。鳳城南望五雲重。浮天秀色橫遙黛。賴慰逋臣戀闕衷。</text>
<title>羅山雜詠 其三</title>,<text>右華嶽遠靄釋子飄然數往還。爭誇曾踏衆名山。蒲團臥聽津津語。嶽海雲霞滿几間。</text>
<title>羅山雜詠 其四</title>,<text>右僧來話山野客相看只語田。不談時事已超然。誇耘較穫言言實。南畒吾人是本天。</text>
<title>羅山雜詠 其五</title>,<text>右客至談畒林霏靄靄夕煙生。橫抹山腰萬縷靑。最是龍眠難畫處。白鷗飛過轉分明。</text>
<title>羅山雜詠 其六</title>,<text>右隔林夕煙翻盆急雨勢襄陵。白水漫漫萬畒崩。一望平原沈沒盡。障川岡阜獨層層。</text>
<title>羅山雜詠 其七</title>,<text>右漫野夏漲炊爨烹蔬晩飯香。同他八俎可充腸。紛紛肉食憂多少。不解田間此味長。</text>
<title>羅山雜詠 其八</title>,<text>右圃蔬當肉難得劉翁左手螯。釣魚如指佐山醪。世間雋味同爲物。何羡臨溟腊巨鰲。右川魚替螯</text>
<title>菴僧入本府。寄府伯朴汝厚。</title>,<text>旌戟翩然款野扉。忽驚雲壑自生輝。不煩候路王弘酒。須使山僧幻白衣。</text>
<title>吳判書 道一 挽</title>,<text>乘陵氣宇壓羣英。一吐言辭世共驚。流坎相參猶上眷。謗譽交集轉淸名。屢看鴻藻持文柄。少得通才試本兵。傷椓由人脩駕輟。相門零落舊家聲。</text>
<title>自豆毛浦乘舟。訪李叔季章氏於狎鷗亭。舟中得二絶書奉。時章叔被嚴旨。且見微彈。</title>,<text>一棹沿洄度急灘。近瞻卿月映江關。顚風駭浪須臾事。須識人間此路難。</text>
<title>自豆毛浦乘舟。訪李叔季章氏於狎鷗亭。舟中得二絶書奉。時章叔被嚴旨。且見微彈。 其二</title>,<text>湖山着處儘堪留。仕止今來可自由。同作垂綸淸漢客。鳳城瞻望五雲浮。</text>
<title>李左相 世白 挽</title>,<text>晩來位望儼台司。今日公唯棟幹姿。元知規範沈凝在。每仰謨猷篤實爲。終始身無關節事。尋常門似布韋時。耆碩滔滔驚殄瘁。此哀何但念吾私。</text>
<title>挽朴富平 泰遠 內室</title>,<text>君子喪嘉耦。疇不心內傷。老人慰近化。少年隨境忘。其惟中年者。永念悲結腸。余友朴明宰。四十新悼亡。切切秋風怨。凄凄床簟涼。奼兒日以啼。那忍聽呼孃。平山門第盛。詠絮委芬芳。鳳占夙云吉。琴瑟偕樂康。夫子得內裨。作郡稱循良。滿膝多瑤環。何論瓦與璋。百年未渠央。遽淪明月光。輤車度淸漢。新岡在桐鄕。君貴倘榮封。庶慰泉下長。泉下後期長。君哀可斟量。</text>
<title>高陽途中。示副使 趙公泰東，書狀 金公栽。求和。癸未十月燕行時。</title>,<text>使蓋聯翩出鳳城。回瞻雙闕五雲明。潺潺弘濟橋邊水。似訴離人萬里情。</text>
<title>玉溜泉</title>,<text>蔥山秀色俯長川。半壁靈泉玉溜懸。筆勢翩翩題品在。紫陽華使是天仙。</text>
<title>在練光亭。怳然爲萬色所奪。不能爲詩酒。後秪吟一絶。示席上諸君。</title>,<text>薊北行人箕子城。寒天雲雪大江淸。練光亭上不登望。雖在海東虛此生。</text>
<title>箕城雜詠 十首</title>,<text>征車靡靡日西馳。遂到大同江水湄。江上層氷未堅腹。</text>
<title>箕城雜詠 十首 其二</title>,<text>鑿開容舫一條歧。十里江光匹練長。迎賓峩舸翠帷張。</text>
<title>箕城雜詠 十首 其三</title>,<text>鞾刀遍岸大吹角。釵髻滿船紛進觴。壓水華亭號練光。</text>
<title>箕城雜詠 十首 其四</title>,<text>山河氣象浩茫茫。我東樓觀知何限。衆美兼該似岳陽。</text>
<title>箕城雜詠 十首 其五</title>,<text>浮碧岧嶢跨混茫。皇華綵筆盛鋪張。練光與較誰軒輊。</text>
<title>箕城雜詠 十首 其六</title>,<text>增飾箕城大有光。白馬東來豈受封。採薇歌麥片心同。</text>
<title>箕城雜詠 十首 其七</title>,<text>英靈百代乘雲氣。長與灤河二廟通。麟馬歸天片石蒼。</text>
<title>箕城雜詠 十首 其八</title>,<text>至今仙跡說東王。白雲無語千年遠。只恐巵言近渺茫。</text>
<title>箕城雜詠 十首 其九</title>,<text>八條敎自九疇流。井畫依然百代留。若使當時施設盡。</text>
<title>箕城雜詠 十首 其十</title>,<text>靑丘便見變商丘牧丹峰下大殲夷。天祚中興此一時。提督東來先一着。至今怳惚見旌旗。華屋藏歌廏有驄。千金廢著計然同。北京絲錦萊州貨。運轉如流在握中。儒衿雖盛少文風。翹楚唯睎科宦通。美化何時一洗陋。讀書知有進修功。</text>
<title>安州館。因副使語。戱作孝娥歌。走草</title>,<text>安陵孝娥以歌鳴。一時名侔囀春鶯。京國善歌多百數。皆在下風喑無聲。騷人欲換千金馬。豪客求踏西關路。佳人易老忽蹉跎。年華冉冉遂遲暮。客筵稀進名猶盛。喉吻鬱鬱金石音。薊門使者駐征車。俚謠啁哳同蟲唫。慕名招來使之年。年與武昌笛老對。容華凋落語音好。尙識綺羅舊風態。試發數調倏淸越。滿筵歌妓氣欲奪。華館深深政微月。餘音繞梁行雲遏。陽阿要玅掃皇荂。賴解征人愁緖多。髣髴潯陽江上曲。慘悽扶風驛裏歌。爾今窮老聲氣微。猶抱絶響乃爾爲。名下無虛豈但士。恨不聽爾盛年時。人生一藝皆天得。爾音自然傾絲竹。嗟爾孝娥奈老何。世間何限驥伏櫪。</text>
<title>宣川館。復疊城字韻。次副使。是日。冬至。</title>,<text>隨風歸夢繞秦城。怳聽嵩呼賀紫淸。邊塞不須憂栗烈。雪中今見小春生。</text>
<title>鐵山途中感吟 朝天時發船所。在府境。</title>,<text>海上羣山接塞多。中原西望近遼河。千秋誰識尊周義。感憶當時泝漢槎。</text>
<title>入灣府途吟 副使書狀。皆有次。</title>,<text>征車今日到龍灣。約束行行西出關。天外層陰看渤海。雲邊朔氣認胡山。金湯地勢雄如許。夷夏風謠界此間。已識王靈安使節。鴨江春樹待吾還。</text>
<title>平安柳節度星彩。其家五世。六拜西閫。趙江西定而 正萬 有詩詠其盛。柳令請諸公和之。至十餘篇。因柳令請强拙次之。</title>,<text>威惠要須洽一軍。關氓懻忮我曾聞。詩書早識敦儒業。鎖鑰行看鞏國門。寒柝應閒龍塞月。警烽休照鳳城雲。世專西閫恩何報。努力明時定遠勳。</text>
<title>龍灣雜詠十首。次息菴集中龍灣十絶韻。</title>,<text>區絶全遼有是關。地疆西接浡溟灣。統軍一眺憑風逈。俯數龍荒萬點山。</text>
<title>龍灣雜詠十首。次息菴集中龍灣十絶韻。 其二</title>,<text>江長亭逈稱雄勝。名手題吟不翅多。雋語近吟三大水。折楊皆廢郢中歌。</text>
<title>龍灣雜詠十首。次息菴集中龍灣十絶韻。 其三</title>,<text>盛時最號繁華窟。舊㨾于今只半存。比歲災荒凋又甚。一城應減萬家村。</text>
<title>龍灣雜詠十首。次息菴集中龍灣十絶韻。 其四</title>,<text>重恢舊國三千里。全賴大邦十萬兵。攬涕先王西狩地。皇恩汪濊遍東瀛。</text>
<title>龍灣雜詠十首。次息菴集中龍灣十絶韻。 其五</title>,<text>丙歲邊烽未及紅。偸生庸帥褎如聾。須知禦虜金湯地。不任勳驕只任忠。</text>
<title>龍灣雜詠十首。次息菴集中龍灣十絶韻。 其六</title>,<text>龍灣大尹兼兵馬。牧御材全可秉旄。緩急應收才傑士。郡中刁瞷且多豪。</text>
<title>龍灣雜詠十首。次息菴集中龍灣十絶韻。 其七</title>,<text>邊城兵備殊隳疎。合養常時近萬甲。畏約守條無已時。塞兒那得解軍法。</text>
<title>龍灣雜詠十首。次息菴集中龍灣十絶韻。 其八</title>,<text>官妓多能怒馬騎。裲襠劍佩按金鞿。馳騖每隨星使出。大江遂踏層氷歸。</text>
<title>龍灣雜詠十首。次息菴集中龍灣十絶韻。 其九</title>,<text>健兒多有山西風。出必鞾刀帶錦帊。可殺胡山白額虎。可奪朔野靑狵馬。</text>
<title>龍灣雜詠十首。次息菴集中龍灣十絶韻。 其十</title>,<text>聖朝如得修攘術。一掃可淸寧古窟。天設山河此氣勢。廟堂徒爾長憂栗。</text>
<title>灣館夜坐。戱作長句走草。以龍灣行爲名。示副使。</title>,<text>龍灣城中邑萬家。龍灣城外亭障多。龍灣女兒紫翠裙。見客爭唱渭城歌。裲襠健兒誇輕肥。日日羣飮射虎歸。商人列肆多千金。錦綺如雲光霏霏。華閣深深圍紅燭。隔水胡笳楊柳曲。玉關邊色動愁人。吳閶繁華亦娛客。壯哉西關一都會。山河表裏作襟帶。地形北臨胡羯盡。江流西入滄海大。城隅統軍百丈臺。元氣混茫臺下開。登望莽莽中原色。怳惚碣石濤聲來。塞垣天寒三丈雪。行人四牡將欲發。望鄕時登仲宣樓。對酒共賞元規月。孤竹城薊門樹。是乃北走幽燕路。今我胡爲從此去。鳴劍勃勃淚如雨。</text>
<title>過鳳凰山。山之雄秀標峻。如我華嶽。其崇高似少不及。而渾是石山。其複巒相抱。深邃盤礴。則不翅過之。山腰有故城餘堞。勾麗時。城上拜唐帝處。想在此也。吟成。</title>,<text>登城介冑拜龍顏。捲甲王師氣已殘。衛國忠深仍識體。欲從草木問名還。</text>
<title>靑石嶺途中</title>,<text>靑石嶺高鬱百盤。遼山北指白雲間。風煙未必皆邊色。秪是愁人異㨾看。</text>
<title>瀋陽城</title>,<text>曾識遼東是我疆。高句北界近龍荒。隋唐遙統提封蹙。丹鞨交爭壁壘長。昭代百年同漢輔。本朝何日復河湟。中宵勑勒奚歌發。俛仰山川淚數行。</text>
<title>邊城夜坐。次副使述感韻。是日。副使經大忌。</title>,<text>家諱曾逢北試時。今朝忍讀侍郞詩。人間共結無生痛。塞外同深不祭悲。風木凄凄增涕淚。春暉曖曖倍思惟。白雲每感懷英語。却羡遊方只暫離。</text>
<title>白旗堡夜坐。感泣以書。副使，書狀皆有次。</title>,<text>昔余暫有遊。日夕望庭闈。今作銜恤人。哀哀戀春暉。含命來異國。經歲可言歸。思家靡所仰。不復怨離違。矯首望天東。忍見孤雲飛。空懷故山柏。每泣游子衣。人生無父母。雖存一息微。斯世事一尊。唯君有瞻依。彌月辭聖明。有夢繞宸扉。念我叔父老。常憂安信稀。下思病妻兒。或慮寒與饑。夜坐百感集。抒寫復長唏。</text>
<title>途中。詠醫巫閭。用息菴集中韻。</title>,<text>天作高山護甸東。窮遐未入漢唐封。地形北瞰蒙人窟。霞色南連岱嶽峰。怒勢平原馳萬馬。餘支滄海戱羣龍。應知特秀含元氣。倘有靈眞著異蹤。</text>
<title>吳家子途中。感吟六絶。</title>,<text>威略熊袁虎在山。每摧狂猘靖邊關。論辜太枉長城壞。片鏃誰能破虜還。</text>
<title>吳家子途中。感吟六絶。 其二</title>,<text>防虜愚謀弊本根。平原星錯列煙墩。何如擇任干城重。不使匈奴近塞垣。</text>
<title>吳家子途中。感吟六絶。 其三</title>,<text>遼瀋俱淪左臂空。中原大勢定爲戎。滿廷庸懦無籌策。明主憂勞坐法宮。</text>
<title>吳家子途中。感吟六絶。 其四</title>,<text>飾金蘭若遍閭村。又有私龕養佛尊。夷俗從今誰洗陋。不徒羶酪穢中原。</text>
<title>吳家子途中。感吟六絶。 其五</title>,<text>無風曠野漲塵沙。更雜荒煙翳日華。只此本來遼路事。不應今爲虜氛多。</text>
<title>吳家子途中。感吟六絶。 其六</title>,<text>雄鎭遙瞻舊廣寧。揷雲雙塔護荒城。成樑父子勳名爛。不獨東功照汗靑。</text>
<title>次副使過巫閭山感賀郞中舊居韻</title>,<text>關閩正學本大中。江西竊襲蔥嶺風。浸淫懷襄數百載。其說空渺無次第。盛明陳公資高人。其學終非羅王倫。理氣未透識有壅。帶禪恐亦無體用。其徒賀翁居關陬。門路最醇祛側幽。獨超近世掃翳氛。守道幽潛似河汾。我欲從公論學公不還。高風渺邈映塵寰。醫巫崔崔百年過。舊廬應記山之阿。嗟哉白沙遺說餘波流。公獨出藍不相猶。</text>
<title>次副使用息庵集中韻。詠十三山韻。</title>,<text>十洲三島世難看。造化移形斲此山。石勢尖騰荊客劍。霞標翠綴越姬鬟。會知氛祲收窮塞。爲飭風雲護列巒。欲倩龍眠描秀色。東歸長對臥游間。</text>
<title>途間。次息庵集中韻。感大淩河舊事。</title>,<text>憑陵虜似掣溟魚。流涕皇朝舊史書。關輔連綿千壁壘。人煙莽蕩一丘墟。邊鋒屢衂天何醉。中策常乖漢亦疎。盧帥死綏袁罪枉。至今忠烈合旌閭。</text>
<title>沙河途中</title>,<text>地是東畿異塞疆。傍城煙火鬱相望。胡山似畫圍燕遠。秦堞如虹飮海長。金碧列廛千貨亂。塵沙脩坂衆車忙。明朝西入關門路。倘有眞人識伯陽。</text>
<title>望夫石貞女祠記所見</title>,<text>武昌山前一石矗。有女望夫化爲石。王建之詩傳樂府。至今人稱靈異蹟。長城路畔有高阜。有石同稱流傳久。始余聞之心然疑。或意世間有二婦。今來停軺入古祠。金碧輝煌列崇碑。有文煌煌盛鋪述。名實乖異乃如斯。秦城役夫半死遼山下。賢婦孟姜訪夫至此野。躑躅泣登原頭石。瞻望長城朝復夜。夫竟不來定有凶。含愁鬱結遂下從。有墳在旁盛封殖。有石㠑嵔其上宛留夫人蹤。至悃感徹頗同軌。不害並名永爲哲女宗。幽靈相隨曖曖爲雨雲。有風和之在河或在峰。余乃釋然增嗟歎。敬觀土塑婉婉容。</text>
<title>山海關。次息庵集中韻。</title>,<text>石色逶迤極目遙。崇巓處處見危譙。開張氣勢彌山海。分截風煙限薊遼。萬里中原成地利。千年東塞制天驕。秪今渾作單于宅。一任崩隍半艾蕭。</text>
<title>登角山寺</title>,<text>今來始識大山河。積氣茫茫萬里遐。匹練俯臨西浡海。九煙幾見半中華。嬴家建築當峰盡。文祖經營壓塞多。仰想千秋登岱意。戎塵極目淚橫斜。</text>
<title>次陸士衡北過幽朔城韻</title>,<text>遼山鬱茫茫。驅車越重艱。猛虎依林嘷。高雕遊天盤。遂涉渾河水。行傍醫巫巒。憑轅度谷底。抗袂出雲端。塵起氈車亂。月明奚歌喧。金繒奉殊隣。憂嘅以永嘆。丘原日以遠。久隔親懿懽。王事懼靡盬。勉焉加飯餐。所遇皆異類。墨墨莫晤言。曠野多疾風。哀彼徒御寒。</text>
<title>通州途中。望北京城。</title>,<text>左海鯫生生世遲。朝天不及盛明時。喧喧戎馬黃塵裏。城闕依然夕照悲。</text>
<title>元日朝參 甲申</title>,<text>烏蠻館裏看春生。結束冠紳進禁城。鳳闕參差皆漢制。氈車雜沓半夷聲。啁啾金石喧丹陛。慘憺風雲繞彩旌。昭代千年鳴珮地。緬懷文物淚縱橫。</text>
<title>季父有下示三絶。留灣上途間謹次。到北京後呈上。謝恩使行。方留十芳院。</title>,<text>同升宰路已光華。今復聯翩泛漢槎。夷問亦應知宦盛。願言歸學二疏家。</text>
<title>季父有下示三絶。留灣上途間謹次。到北京後呈上。謝恩使行。方留十芳院。 其二</title>,<text>征役衰年百味酸。淸羸益復節宣難。深憂每祝神明護。處處先經首路寒。</text>
<title>季父有下示三絶。留灣上途間謹次。到北京後呈上。謝恩使行。方留十芳院。 其三</title>,<text>馬首蒼山面面生。塞天雲日半陰晴。後來只得郵人報。征駕常先十日程。</text>
<title>謝恩使書狀李士常 彥經 同在北京。以一律因來便寄示。次韻以謝。</title>,<text>北地荒寒不可留。客心孤逈雪渾頭。中原莽蕩春初動。左海蒼茫夢獨悠。異域政欣聯使節。同城何耐抱離愁。東還並轍關河路。處處樓臺共眺遊。</text>
<title>燕館。每夜無寐。敬次月沙文忠公燕館書懷上弼雲相公韻。排律</title>,<text>凡姿元弱羽。詎敢望丹霄。材具同微櫟。家聲近故喬。文疎慙繡虎。班驟濫金貂。戚悴臻衰暮。優游負聖朝。徵書恩屢渥。辭牘語非雕。斂跡安孤靜。騰訕任衆囂。沈腰看日減。潘鬢久霜凋。選使名仍忝。陳情聖不搖。丁年嗟過武。聘禮敢希僑。束譯須風裁。威隣要貌標。曷堪當悍虜。秪幸得英僚。拜闕持龍節。離城整馬鑣。親知郊餞厚。僮僕道禳妖。勞敢辭原隰。羞方在廟祧。飮水當急景。叱馭犯深宵。癯弱人同愍。顚僵我自料。涕霑湍壟樹。心折舊都軺。臨老游爲壯。懷憂意自超。箕城絲咽夜。灣館酒醺朝。白草戎庭闊。紅雲漢闕遙。涉江氷欲裂。度柵雪方瀌。境美如啖蔗。懷辛似擣椒。繁華雄舊瀋。風物壯全遼。夷漢人煙雜。山河氣力饒。口酸灤膾美。胸磊薊醪澆。並幕依林歇。聯廊對月邀。家皆駒滿廏。人輒劍藏腰。野曠唯塵漲。風長見礫飄。秦城觀地勢。燕市驗風謠。萬馬喧都路。千檣集潞橋。帝居雙闕逈。王氣百年消。羶羯渾今穢。聲明蕩舊昭。投鞭江可斷。吹口嶽堪漂。萬岫愁雲暗。天陵宰樹焦。宏規開盛代。舊邑自唐堯。傷矣中華會。依然裔服要。憑陵其技馬。桀黠厥音梟。禮樂從波蕩。乾坤久火燒。天應還帝統。運庶啓朱苗。紫極環星緯。龍池接海潮。行經陽動管。歸俟斗旋杓。久縶愁無奈。高吟意不聊。柳聞羌笛曲。梅憶故園條。塞北春初動。天東夢政迢。風沙望黯黯。觴詠慰寥寥。萬里携秦策。千金戒越刀。靑丘時幸靖。玉燭化彌調。諸彥紛儀陸。微軀合返樵。雖深明主戀。奈被故山招。苕霅煙波暖。歸隨陸老橈。</text>
<title>次鮑明遠昇天行韻</title>,<text>嶷嶷天下脊。五代帝王城。穢染近千年。哤雜夷漢情。華運間我明。三百開太平。文明一蕩洗。斯民大有榮。又何金元轍。狺然外寇生。三精翳塞祲。九宇消帝靈。玄縡莽何意。大統乖常經。神豈羶酪饗。氓絶冠裳行。嗟我弱國人。將幣來北庭。仰瞻舊鳳闕。感憶祝萬齡。煌煌文物會。喧喧戎馬聲。天回一甲子。歎息乾坤腥。</text>
<title>夜坐亡聊。次金息菴燕館感懷韻。詠燕中事。</title>,<text>城闕當天儼九門。事殊阿骨只瓜分。已憑瀋府爲狐窟。那向遵州起帝墳。文昧從華多穢俗。法能持簡統人羣。肩磨卑貴渾無別。車馬通逵日漲氛。</text>
<title>夜坐亡聊。次金息菴燕館感懷韻。詠燕中事。 其二</title>,<text>幽燕民物可哀憐。垂老那知舊煥然。近閱皇明昭一代。初從耶律汙千年。衣冠渾變中原色。城闕如浮大漠煙。赫赫帝居寧久假。旄頭倏落定摧顚。</text>
<title>夜坐亡聊。次金息菴燕館感懷韻。詠燕中事。 其三</title>,<text>高陽文武鎭遼封。威略桓桓讋建戎。千壘包羅同嶽峙。三軍歡咢似春濃。明時萋斐留餘恨。今日腥羶想偉功。殉節晩來尤炳炳。知公萬甲本藏胸。</text>
<title>夜坐亡聊。次金息菴燕館感懷韻。詠燕中事。 其四</title>,<text>懲膺大義更何論。區宇茫茫滿翳氛。喪祭縱云猶異俗。滿蠻今見互通婚。玉河橋咽千秋水。萬歲山消五色雲。不復江南緜舊籙。那看北伐有桓溫。</text>
<title>夜坐亡聊。次金息菴燕館感懷韻。詠燕中事。 其五</title>,<text>彩牓聯街盡列廛。民資機利貨如泉。番關西市千羣馬。潞水南通萬里船。賮玉尙看殊域至。輸金獨與舊蒙連。游畋駕幸無休日。認是穹廬素性然。</text>
<title>北京歎 蜂山店過時。戱草。</title>,<text>通官如饕餮。序班如駔儈。甲軍極苦伴。章京甚迷輩。提督門禁密。館夫物價倍。書畫多贗假。器用輒雕繪。百物必稱量。些利必靳愛。勺水不堪飮。片柴難可貸。慢肆看可憎。叫呶聽可駭。如與惡人對。別來心甚快。只是千牙籤。戀結在心內。</text>
<title>歎息</title>,<text>汙辱黃圖又一遭。冠紳夷蕩變弓刀。羣行色似千鴉集。高唱聲疑衆狗嘷。百事營爲皆馬力。一身粧束半禽毛。萬年赫赫文明地。腥羯那容久爾曹。</text>
<title>永平府</title>,<text>都會槃槃古北平。通逵擊轂似齊城。山川西拱關畿壯。雲物南連浡海淸。明代宿兵曾遠略。漢時飛將舊威名。河堤萬柳搖新綠。伴我春光却有情。</text>
<title>途中記事</title>,<text>民謠今縱變。依舊漢山河。磚用人功少。金歸梵宇多。有村渾種柳。無日不揚沙。東服驚人眼。猶能識小華。</text>
<title>出山海關</title>,<text>重鑰朝開睥睨齊。塵沙合沓簇輪蹄。遼仙自返千年鶴。齊客何煩半夜雞。千嶽北來邊色暗。五雲東望海陰迷。一條是走靑丘路。回望中原却在西。</text>
<title>過望海店 走草</title>,<text>我車東返復觀滄海。天水相盪渺無區界。塞北山來山窮而會靑齊。可望碣石曖曖。日月昇沈若涵其內。洲島列迤灝氣如帶。海得其半猶有斯大。況彼中洋其鉅無外。我欲乘桴破浪爲快。</text>
<title>連山驛途中</title>,<text>此行倏已經歲。今日政當暮春。浿水煙花爛熳。想應待我歸人。</text>
<title>連山驛途中 其二</title>,<text>我行雖踐中國。其趣似游北庭。不聞華風禮樂。只見夷俗羶腥。</text>
<title>過寧遠衛舊城。重感袁經略。</title>,<text>袁公起文儒。奮袂夙論兵。授鉞任東事。戮力掃攙搶。軍聲振薊海。千壘列崢嶸。謨晝佐孫公。爽氣日縱橫。建虜勢頗摧。遼瀋指日平。談笑戮文龍。𥇕變事風生。姦宄不得發。虜亦破膽驚。巳歲虜深入。騰風穿列營。縱云軍律嚴。何乃壞長城。毛黨蜚誣讒。奧姦蔽主明。摧抑徼上烈。冤憤海內情。河山帶戰色。鬱鬱公精英。柳綽與雍公。材略可並名。若使公數人。疆事得責成。天下豈爲夷。太息悲忠貞。</text>
<title>閭陽途中</title>,<text>十三山下車駸駸。秀氣怡人生道心。紫塞滄溟常挾路。華謠蕃語殆同音。朝霞野曳吳門練。春柳村粧漢屋金。此去抵灣恰一半。何時刮眼鳳凰岑。</text>
<title>瀋陽途中</title>,<text>四望遼山點點靑。渾河水暖柳陰淸。仙蹤白鶴千年柱。虜勢黃龍萬堞城。伊昔金湯勤布置。卽今巢窟久經營。金陵積貨臨淄戶。羯羠民風漢虜幷。</text>
<title>遼東舊城。感憶皇朝守備故事。</title>,<text>太子河邊草色多。漢關春物政芳華。山川莽蕩英豪盡。淚落荒城聽虜笳。</text>
<title>遼東舊城。感憶皇朝守備故事。 其二</title>,<text>大城包絡帶長河。興廢茫茫草樹多。歌吹沸天千肆盛。至今猶識舊繁華。</text>
<title>書懷 三月十七日。在狼子山。曉哭口成。</title>,<text>昨年在北關。値諱如不祭。今年諱日臨。復當來燕薊。哀哀亡子忌。經日卽又繼。窮毒本當死。忍而尙留滯。庶期未死前。躬薦無虛歲。免喪三載間。再令家人替。毫毛無補國。徒見私情廢。旅舍中夜泣。掩抑悲身世。</text>
<title>松站途中。遙望鳳凰山。</title>,<text>再踏千重嶺。重經八渡河。薊地渾楊柳。遼山半杏花。歸心如水急。喜氣共春多。鳳岫雲端出。怡顏更若何。</text>
<title>洞仙嶺</title>,<text>重嶺崔崔號洞仙。正方城壘繞層巓。峰高怒石危如墜。樹老蒼藤裊自懸。翳日深林疑有鬼。絶塵奇壑可棲禪。重經益覺靑泥險。西望雲霞海接天。</text>
<title>皇壇役所志感 甲申冬。以工判監董時。</title>,<text>萬曆威弧掃島蠻。皇恩汪濊奠東韓。中原禮樂三靈改。昭代琮璜九廟寒。朝海敢忘辰北極。報天爰刱苑西壇。首春聖駕修禋地。陟降如臨愴衆觀。</text>
<title>皇壇役所志感 甲申冬。以工判監董時。 其二</title>,<text>蔥籠紫籞近壇垣。儼覩皇威九陛尊。氣鬱怳連天壽色。川淸若接玉河源。下泉少慰重宸感。左海那酬萬世恩。何日尊周伸大義。萬年香火閟宮存。</text>
<title>別叢石主人赴郡 黃通川鎭</title>,<text>怾怛之東瀛海環。銀臺金闕在其間。隨風飄颻望若雲。星冠霞佩來紛紛。列仙之徒遂與謀。却嫌秦漢來相求。乃撤仙居倏移去。移向東極渺渺處。獨餘十數白石柱。錯列海中閱千古。大波日盪屹無傾。世人但知叢石名。化斧斲成何奇哉。其頂怳有笙鶴來。乃者黃侯有仙分。一麾東出吏其郡。請侯招邀集羣眞。爲言東國有聖人。問道廣成至治隆。不要褰裳滄海搜仙蹤。仙家復營舊樓居。結構照耀扶桑墟。將見叢石復有用。駕彼雲甍與霧棟。應有述郞仙曹來翩翩。道氣藹鬱滿東天。黃侯沾丐亦鍊勾。漏丹鳧舃飄飄還童顏。我知斯說近弔詭。叢石之理莫究聊云爾。</text>
<title>李監司得甫挽</title>,<text>畸人被疾臥江个。飾巾且待朝暮化。死生百年一泡幻。慣閱此理視晝夜。胡然獨爲李觀察。深哀耿結淚長瀉。爲我爲人無乃乖。自省由衷非虛假。嗟哉觀察氣英英。早登朝右聲藉藉。昔君名祖石門公。行業偉然材王霸。君承厥美夙稱彥。世期逸驥騖長駕。況被明主垂識拔。褒綸擢秩增光價。汲黯數諫難居內。畢諴臨邊夷自怕。三按藩節豈不顯。其用猶淹衆所訝。君益沖然守靜約。友睦日修心整暇。與君四世交通家。義侔兄弟重婚嫁。晩來益知家範美。有過唯待君彈射。有時歡會共度弟。傾倒嬉笑繼歎咤。趨朝多聯內省席。出野共縱中林靶。風義交勉期歲晏。約與歸休共池榭。臨池藝玅見家傳。文華亦盛不自詑。君有精神有規度。履屐各當事無罅。常謂志業在廟朝。豈意未老遽凋謝。我赴燕山別經年。只待對披在今夏。素旐翩翩南江畔。何忍長號以哭迓。萬事都休今已矣。出門倀倀適誰舍。有美三子可承家。以此慰公泉臺下。</text>
<title>權大提 愈 挽</title>,<text>每從門館仰淸規。深佩敦親誨語貽。踐斗官高由雅望。提衡文邃見宗師。一生趣靜風瀾地。十載神頤屛退時。哀報驚心湖路遠。不堪霑涕但緘辭。</text>
<title>送李參判持叔赴燕</title>,<text>纔解西藩又此行。識君宣力寸心明。漢儀掃地風謠變。天運回申感慨生。破膽夷戎驚使節。聞聲草木慣威名。中原聽說憂虞動。着眼要須覘國情。</text>
<title>奉別黃參判敬之 欽 以副使赴燕</title>,<text>左海行人漢節尊。東來紫氣滿燕門。皇家壁壘依依在。蕃落謳謠處處喧。到底山河增涕淚。何時日月照乾坤。淸規定見殊隣重。使體千秋彥國存。</text>
<title>挽姜上舍 壽一</title>,<text>王大夫人老在堂。爺孃黑髮且輝光。福家喜氣充庭閫。弱歲才名動國庠。泡影倏然休驥步。關河邈矣斷猿腸。慣看美彥無年逝。今日于君最涕滂。</text>
<title>趙侍郞聖登令見問。分燒酒有一絶。次韻。</title>,<text>涔涔病渴臥三旬。中夜呑江夢幾頻。忽荷碧筒分美味。從今不作獨醒人。</text>
<title>金右相士肯 構 挽</title>,<text>擔重元知由膽氣。察微渾亦見精神。最承隆遇登三事。歷數英猷獨一人。掃牘文辭兼洽物。充庭孝友若無身。艱虞政棘公何逝。感憶情深二十春。</text>
<title>挽從姪女黃氏婦 幷序○乙酉</title>,<text>渺渺關嶺高。悠悠湖峽長。婉婉彼季女。歸寧復隨郞。生而日孺慕。死別恨結腸。飄蕩魂遂逝。依依來親傍。父子本一氣。流通無分張。應有夢寐接。有歡悲暫忘。人生同歸盡。歸者尤長年。相別幾何時。歸去稍後先。冥界若斯世。骨肉應團圓。庶幾平生愛。笑迓爭挽牽。上承且下撫。歡樂滿眼前。且聞有因果。他生重結緣。復與爲父子。斯語古有傳。此理茫難道。哀切冀或然。祈天常鬱曲。慰君今遂宣。君我俱老矣。曠然毋自煎。</text>
<title>到報恩寺。次軸中韻。贈明眼師。白軒公韻</title>,<text>虛幻元來似鏤氷。混眞玅諦晩彌增。有誰劈破源頭說。化却人間頓悟僧。</text>
<title>左議政尹公 趾善 家藏屛風。謹次領相存窩崔公詩韻。幷敍○丙戌</title>,<text>敬義文言訓。千秋炳日星。貳君游藝玅。耆傅拜恩銘。寶障安神筆。宏模蔚幼齡。更祈敦聖學。字正在心靈。</text>
<title>進宴禮翌日敬成 時爲左揆</title>,<text>三紀凝旒聖曆長。法宮稱慶盛儀張。承歡小海陪瑤座。迭壽天潢捧玉觴。鵷列呼嵩韶樂咽。獸尊當陛綵花香。嘉休益軫盈成戒。更冀推仁與八方。</text>
<title>進宴禮翌日敬成 時爲左揆 其2</title>,<text>南極星光拱極長。煌煌治業盛鋪張。宏休政啓千年籙。至孝初伸萬壽觴。紫籞秋生仙錦爛。金盤露浥瑞芝香。祈天永受岡陵祉。秦漢區區却老方。</text>
<title>李參判持叔挽</title>,<text>棟幹長城靡不宜。每嘆卿亞進途遲。發時氣力丘山重。隨處威名草木知。孝友承家人孰間。忠勤憂國自忘私。精華未暮風燈盡。永念艱虞倍涕垂。</text>
<title>余所借乘安轎。常無藏處。且罕出入。奴輩每縛而懸之屋梁。笑成一絶。</title>,<text>近踏沙堤轉蹙然。暮年尸祿愧妨賢。僮人似識歸休意。先縛軒車日日懸。</text>
<title>將出漢濱。以一絶。奉吏判李季章氏台。</title>,<text>供世孰如銓路惡。匪才尤覺廟謨難。君恩許放淸涼界。白髮江湖共歲寒。</text>
<title>次來復疊</title>,<text>明時未敢遽休官。强踏冥途九折難。歲晏魚龍看政蟄。不愁歸臥大江寒。</text>
<title>次來復疊 其二</title>,<text>自愧年來大耐官。遲徊謾說乞身難。高塵悵望南湖畔。歸去同看雪月寒。</text>
<title>別李侍讀子始 肇 赴金城 丙戌冬。在漢江漫成。</title>,<text>窈彼金壤郡。東與蓬瀛隣。紫芝在深谷。丹砂出磵濱。山川有道氣。奇產含元淳。學士爲仙尉。以將太夫人。採採日以壽。永駐靈萱春。樂哉白華心。備物養俱伸。福星照四履。藹藹政化新。絃誦耕農子。袵席流逋民。子侍金華席。日覩如傷仁。念昔以綬臨。爲養具旨珍。送人情掩抑。臨風望征輪。</text>
<title>李尙書季章公。有寄一律。奉次寄之。</title>,<text>薄材乘運際風雲。孤介生平慕渙羣。輔世謨猷慙蔑蔑。趨時澆競歎紛紛。公能振拔恢前轍。我合歸休服舊耘。唯願泰階朝象靖。百年歌詠祝吾君。</text>
<title>書李內從子東濟州紀行詩卷</title>,<text>瀛海雲濤映綵毫。漢挐笙鶴對仙曹。百靈鼓舞驚風槩。詩力相當手手高。</text>
<title>復疊</title>,<text>弛擔孱夫喜息勞。水鷗林鹿可同曹。半生尸祿辜恩遇。尙冀殘年一着高。</text>
<title>在杜浦。趙判書子直台。以數絶寄示。次韻却寄。時直台在城外安康洞。○丁亥。</title>,<text>履險方知世味辛。晩來優佚大江濱。高塵悵望東岡遠。又負牕前庾嶺春。</text>
<title>在杜浦。趙判書子直台。以數絶寄示。次韻却寄。時直台在城外安康洞。○丁亥。 其二</title>,<text>靑泥世路劇艱辛。久怕危踪九死濱。田里秪今均放頓。深蒙聖澤等陽春。</text>
<title>在杜浦。趙判書子直台。以數絶寄示。次韻却寄。時直台在城外安康洞。○丁亥。 其三</title>,<text>風瀾蕩潏莽難涯。身返江湖便是家。衰倦已堪安一壑。滿頭霜雪眼生花。</text>
<title>在杜浦。趙判書子直台。以數絶寄示。次韻却寄。時直台在城外安康洞。○丁亥。 其四</title>,<text>詞老詞源浩莫涯。盈牋墨玅且名家。開緘一諷看風調。色奪孤山雪裏花。</text>
<title>朴榮川 鐔 大叔挽</title>,<text>有赫忠孝家。承繼固多賢。公夙鍾秀氣。皎皎圭璧聯。典訓旣擩染。塤箎復磨鐫。淳行藹充庭。有本如源泉。雖以學力輔。美資得之天。出而從師友。篤志窮探硏。每慕古先哲。勉焉思齊肩。斤斤謹繩尺。進修彌靜專。退然守隱約。自安淸白傳。盛名屢登剡。上命侍胄筵。晩屈二郡麾。美化春陽宣。士友尙有望。聲業庶光前。神完且未耆。一疾胡奄然。遺贏在美子。永期保靑氈。薄劣有親誼。又復與齊年。知公蘊內美。慕悅久周旋。隨事惠規警。深荷情愛憐。雖愧未能遵。佩服同韋弦。頑鄙獨浮繫。滔滔感逝川。莫伸文字誄。泣涕望新阡。</text>
<title>別金郞中 浣 宰金溝</title>,<text>余友金士淨。宦跡久郞潛。選試江南吏。美績吾斯占。子家忠貞公。偉節且著廉。尙書謹法度。位崇趣益恬。子能承其家。典訓夙所霑。淳行在友睦。交游服溫謙。日余長水曹。曹事委君兼。衆務靡不擧。御吏寬且嚴。及理皇壇役。察物包鉅纖。當事益劬勤。賴君功無淹。一縣定游刃。材豈止米鹽。淸謹君家事。何待規勉添。聖朝重元元。行矣安窮閻。今年又災荒。無惠民應殲。側耳待政聲。漢循庶復瞻。</text>
<title>偕來史官。久留杜浦。惶恐將入城拜命。臨行。成二絶。別鷗亭隣友金敎官叔涵 載海。</title>,<text>斜川喜得素心人。杖屨追游過一春。堪愧復成東洛客。故山回首想淸塵。</text>
<title>偕來史官。久留杜浦。惶恐將入城拜命。臨行。成二絶。別鷗亭隣友金敎官叔涵 載海。 其二</title>,<text>白雲叢桂夢依依。樗散行蒙許放歸。一壑終當同隱約。故人雞黍莫相違。</text>
<title>尹承旨 弘离 挽 戊子</title>,<text>小華對策見文辭。每歎恬沖宦道遲。記我留司當歲惡。得公僚佐紓民飢。忱恂待物爲循績。友睦高人是善基。官輟龍喉風燭盡。回思舊誼淚雙垂。</text>
<title>我仲父判府事原任元輔公曁叔母貞敬夫人俱壽考康寧。今戊子距合巹禮之年甲子一周矣。宗愈弟擇吉日於三月下旬。設慶席以上壽。卽所謂重牢筵。而世俗之禮。不可廢也。子姓孫曾男女長幼。舞綵而列庭廡下者數十人。諸從子小子等。亦與稱觴之列。內賓至百餘。錦玉煥爛。而親賓宰輔列卿以下諸公會者。亦盈筵焉。是誠吾家始有之慶。而斯世希覯之盛事也。天餉休祉若斯之盛者。厥有源本。豈無所自而致之哉。此非小子所敢稱揚之者。而亦非一家之私言也。不勝欣忭之情。敬成一律。使諸弟姪續之。</title>,<text>耆社煕怡福履純。閫儀齊美達尊均。今逢巹禮重回甲。政喜春齡共駐春。花燭几陳休氣滿。金貂客盛賀辭新。稱觴幸與芝蘭列。百歲期陪祝哽辰。</text>
<title>李判書九而 益壽 挽</title>,<text>忠孝承家振舊聲。十年恩擢到天卿。淸規屋只三椽在。晩計田無數畒營。遇事激昂看勁節。憂時擔荷抱深誠。雍容必辦巖廊地。慟爲公私淚濯纓。</text>
<title>李參奉 鎭周 再從兄挽</title>,<text>余爲中表年差後。夙歲聞公文行茂。藹然名出士友右。衆期克承卿家舊。陵陽晼晩玉未售。一官蹇連事大謬。沖然雅趣味書囿。訓家蔚見芝蘭秀。可惜有蘊時未遘。斂之理宜享眉壽。安仁長簟甫含疚。一疾奄忽游岱岫。伯公淸醇美德富。終淹州府用不究。公尤無位業未就。傷矣何徵神明祐。抱忱每思盛論扣。豈意今來哭公柩。秋日雙輀南路首。親懿增戚霑滿袖。</text>
<title>挽李侍直 眞源○己丑</title>,<text>人當死生際。神明鮮不擾。超無怛化意。必待達識皦。吾黨有李子。端凝志皎皎。淹疾日寢革。自已見危兆。神淸益整暇。氣定絶繳繞。翛然歸造化。色無毫毛掉。雖欲慰慈念。此豈强而矯。寔同素養人。委順萬緣了。益知君內蘊。朗徹出人表。孝友與文雅。夙能家聲紹。此美人或及。其高世應少。粹質若有爲。蘭摧遽云夭。彼天意如何。哀傷我心勦。</text>
<title>金麟蹄 盛大 再從兄挽</title>,<text>世有抱良器。用枉靡所宣。杞榟斲峞。何由見魁然。向公宰峽縣。巨鼎烹小鮮。衆咸惜其屈。不得用其全。尙冀盤錯地。剸割世莫先。脩駕遽云輟。甫耆非壽年。作人旣如公。傷哉奈無天。浮生同此途。哭別歸東阡。</text>
<title>送君擇堂弟 宗選 赴靑陽口草</title>,<text>靑陽是名縣。雅稱好山水。民少以事簡。謠俗亦淳美。君擇今爲宰。盛年試百里。魚軒煒有輝。深喜具甘旨。王考昔莅玆。今過七十禩。有碑峙于逵。德惠在人士。克嗣舊聲徽。君宜加勉矣。雅潔守法度。知君自能爾。謹重與振發。互濟可爲理。</text>
<title>挽崔同知 鼎鉉</title>,<text>往余主北文武試。公以富倅來同事。閱月雄城與周旋。美公雖弁蔚儒器。赫赫名祖太虛公。代緖遠矣尙遺風。居官飭謹氷蘗淸。橫金屢荷恩褒隆。歸朝晩秉湖閫節。威惠大行兵民悅。常無情訊一及門。益歎雅操能超脫。每謂如公合進用。退然未爲當世重。我在廟堂未力挽。居恒惜才深自訟。公年雖暮氣力康。尙冀大閫聲業長。西樞摠府漫優佚。屛居不躡勢利場。世間夸毗紛高騖。笑公廉白徒自苦。一疾奄忽大樹摧。恩賻僅能成喪具。抱病未得哭靈几。力綿又失匍匐義。輤車東出返舊阡。一涕緘辭寫宿志。</text>
<title>洪判書君澤 受瀗 挽</title>,<text>望實傾朝峻。凝姿見嶷然。完名當盛世。淸操抵耆年。竟失台司席。俄登洛社筵。典刑今寂寞。霑涕憶周旋。</text>
<title>別李邦彥 正臣 赴東萊</title>,<text>永嘉治理識通才。恩擢今看進道開。文雅橫經靑瑣闥。威風弭節海雲臺。政須疆事綢繆得。要使夷情感服來。湖伯南行君又出。渭陽寥闃思悠哉。</text>
<title>宋判書 奎濂 挽</title>,<text>跡似雲霞遠。光同鸞鳳儀。接人渾德氣。飭己見沖規。耆社風流盛。台司步武遲。寒門忝王謝。再拜遠緘辭。</text>
<title>鄭郞 錫慶 爲就醫。往在驪江。有詩來。次韻寄之。</title>,<text>浮世流光冉冉移。行看秋色颯然悲。澄源幸更求靈藥。疲力無徒作好詩。潦浪大江常阻信。暮雲脩峽但懸思。何當喜氣門闌動。覩子乘龍振耀時。</text>
<title>上候平復後。戶判李季章氏有志慶二律寄示。謹次。庚寅二月。</title>,<text>百神扶護聖躬安。康復鴻休荐歲間。文寢氣平看日饍。堯眉光動仰天顏。恩綸霈澤謠騰巷。庭賀呼嵩喜溢班。更聽慰玆朝野望。特留諸輔返舊山。</text>
<title>上候平復後。戶判李季章氏有志慶二律寄示。謹次。庚寅二月。 其二</title>,<text>邦家景命萬年新。休氣融融九闕春。且喜觀濤蘇太子。渾看祝聖效封人。吉祥日集扶靑社。惠化風行拱紫宸。更冀一初增進德。寸誠祈祝衆工均。</text>
<title>李正從叔 寅爀 挽</title>,<text>孝友承家法。淸淳出性資。一生渾是德。百事儘堪儀。公相失黃憲。利名消紫芝。諸親渭陽會。從此孰宗師。</text>
<title>別謝恩副使金參判士益 演</title>,<text>丈雪盧龍塞。駪駪載節行。山川渾慣眼。華羯定知名。悵望羞秦海。虛高備虜城。千秋文物會。淚落舊臚聲。</text>
<title>因金副使寄平安按使李台景仁 濟。別時欲贐一詩。而卒卒未果。故追寄。</title>,<text>關藩按使想神勞。屛絶夸嬉細酌醪。惠洽澤鴻千里奠。威行邊鑰百城牢。西憂紓顧因人重。北喝休喧著績高。更勉畢諴頗牧意。艱危報國政吾曹。</text>
<title>李景仁台次韻有書。復疊附謝。</title>,<text>關河悵望我心勞。驛使書來帶桂醪。地望政堪毗倚重。天心豈聽巽辭牢。薩江流並仁聲遠。香嶽標同爽氣高。已識制邊籌畫在。笑他蠭發少年曹。</text>
<title>南領相奉朝賀 九萬 挽 辛卯</title>,<text>經術文章士望深。三朝際遇作商霖。危舟力拄千層浪。烈火剛知百鍊金。淸節始終當世範。忠猷進退老臣心。蓍亡嶽隕當艱運。延訪誰虛聖主襟。</text>
<title>挽李說書 必重○壬辰</title>,<text>雅靜知資美。雍容見學功。政陪儲禁講。冀紹舊家風。玉樹辭塵裏。雲逵似夢中。連枝驚荐殞。士友倍悲衷。</text>
<title>金正郞再從汝裕挽</title>,<text>淸疎元雅性。孝友自家風。養疾千花艶。吟詩四壁空。頹齡近耆少。拙宦滯郞終。沾灑今朝哭。如哀伯仲公。</text>
<title>趙大憲聖登挽</title>,<text>夙歲承家器宇存。陵陽晩售見璵璠。規模雅在寬平地。風槩常從勁正論。脩駕遽休都御史。遠猷連著大藩垣。時囏忠藎驚淪逝。殄瘁悲深倍淚痕。</text>
<title>趙大憲聖登挽 其二</title>,<text>服公文雅早周旋。晩道雲龍愧粃前。深冀訏謨當宥密。每欽淸範映班聯。交期此世欣同調。風義餘年勉各全。燕路並軺長感憶。秪今談討夢依然。</text>
<title>槐院舊文書。有壬辰難時咨文謄錄十數冊。冊衣張。用其時咨文正書之紙而截其半。蓋旣淨寫。後因他故不送。或易他紙而棄之也。紙端踏御璽。字畫明瑩。本爲朝鮮國王之印六字篆字。而之印二字缺落。余遂取出。招工粧䌙作一帖。謹作小敍。書於下端。又敬題一律。時李判府事頤命。得壬辰時踏御寶咨文弊紙於槐院舊文書作帖。自上聞之。命取入。此紙則篆文六字俱完。而朝字上頭篆畫稍黯。李相因語次。以余帖上達。上復命取入。余遂剝去手書序文。而因李相上達。自國初。皇朝所賜國璽字㨾。于今無由得覩。余所得而爲帖者。雖非全篆。深珍之。自內仍不下。</title>,<text>穆陵御璽踏邦咨。寶彩煌煌紙面移。尙想龍蛇詞命急。豈知蟲蠹舊編遺。三靈震蕩淪周鼎。再甲回環覩漢儀。洪武恩頒神廟澤。千秋淚落匪風詩。</text>
<title>與諸年少向淸潭。轉入北漢城宿。途間有成。癸巳九月。</title>,<text>北城游眺遠。超脫散幽襟。行有諸年少。時將十月陰。疎林餘赤葉。衆磵尙淸音。更喜良朋至。停車費一吟。</text>
<title>方對盆梅。洪主簿世泰適來。次其韻示之。</title>,<text>子詩如子韻。皎潔對名花。相與同芬馥。光生處士家。</text>
<title>方對盆梅。洪主簿世泰適來。次其韻示之。 其二</title>,<text>自有貞心不競時。開當二月反成奇。千花不敢誇嬌艶。盡向東風讓一枝。</text>
<title>挽羅御營大將 弘佐</title>,<text>刮劘豪習晩循循。聖代干城有世臣。淸白承家增地望。恢通待物見天眞。威宣列閫邊無聳。任重元戎士益親。二品六旬良厚福。涕霑尤爲太夫人。</text>
<title>尹判書仲綱 世紀 再從挽</title>,<text>纔聞台駕向湍阡。哀報蒼黃半夜傳。病裏驚呼雙淚逬。朝中奄失世臣賢。</text>
<title>尹判書仲綱 世紀 再從挽 其二</title>,<text>近看神韻損前時。每恃元來篤稟姿。六十六齡大司馬。視公猶歉失攸期。</text>
<title>尹判書仲綱 世紀 再從挽 其三</title>,<text>盛年擧擧大家風。奇氣恢疎眼亦空。豈肯拘拘修嫺飾。沖眞溢發笑諧中。</text>
<title>尹判書仲綱 世紀 再從挽 其四</title>,<text>通脫規模綽有容。當官繩尺秉廉公。更看力量無回撓。隨事風飛任赤衷。</text>
<title>尹判書仲綱 世紀 再從挽 其五</title>,<text>孝友充庭有本源。藹然無間弟昆言。萱堂景晏斑衣輟。孺慕哀哀炯九原。</text>
<title>尹判書仲綱 世紀 再從挽 其六</title>,<text>詞翰才優夙蔚然。弱年游好忝隨肩。白頭今失聯班席。感念敦親此慟偏。</text>
<title>上候違豫日久。浮脹甚苦。諸藥物未奏效。時儒川君濎用曉解醫術。久侍疾。獨持主見。請用導水丸。羣議以爲難。上特參量有敎。連進後浮氣頓減。疾候遂平。藥院都提調李判府事 頤命 有志喜詩。諸公皆和之。余亦謹次。</title>,<text>宗臣護上疾。靈藥獨殫精。啓發由天意。斟裁出聖明。寵光奎藻爛。暖氣寶裘生。仙壽齊三曜。須君進玉英。</text>
<title>上候違豫日久。浮脹甚苦。諸藥物未奏效。時儒川君濎用曉解醫術。久侍疾。獨持主見。請用導水丸。羣議以爲難。上特參量有敎。連進後浮氣頓減。疾候遂平。藥院都提調李判府事 頤命 有志喜詩。諸公皆和之。余亦謹次。 其二</title>,<text>聖體彌臻復。功參保佑天。渾忘幾月飯。始着此宵眠。嘗藥勞偏著。宣觴寵合專。佇成稱慶禮。蹈舞大庭前。</text>
<title>出東郊。轉向道峰。瞻拜祠下。十許年後。重到也。感成。</title>,<text>洞門花落過春陽。流水依然九曲長。瞻仰高山道心發。千秋敎澤有餘光。</text>
<title>出東郊。轉向道峰。瞻拜祠下。十許年後。重到也。感成。 其二</title>,<text>行隨流水欲窮源。佳境層層奧處存。道體山容千古並。岧嶢萬丈仰彌尊。</text>
<title>別堂姪 命淵 赴朔寧郡 甲午</title>,<text>近對君兄弟。我懷悲喜傡。日月逝不留。倏見憂制竟。感憶平生歡。淚落脊鴒詠。秪幸諸孤保。侍慈免大病。朝夕與扶携。慰我遲暮境。君家菽水缺。一郡遂得請。臺省夙所踐。榮名謝衆競。庶伸寸草情。亦叶恬遜性。朔郡近凋荒。民罷多流逬。君去勿卑陬。勉哉樹嘉政。坡阡瞻松榟。履霜增哀敬。煦物藹仁愛。制事宜勁正。政暇好讀書。靜養以淸淨。君旣有文學。今操興勸柄。倘使知嚮動。儒俗行漸盛。新秋滿征路。板輿光輝映。別懷自黯結。地近望若敻。</text>
<title>頃伏聞上取入白軒李文忠公文集。親加繙覽。已又聞特賜御製七言律一篇。尊尙褒與之旨至矣。竊仰際遭之盛。不勝感聳。因李持憲眞望氏之請。謹伏次以呈。</title>,<text>聖祖膺期降不遲。元臣夾輔積勞疲。曲江文盛宗師叶。涑水名尊走卒知。遺稿俯求追舊德。宸篇特奬煥隆私。煕朝榮遇瞻聆動。後嗣移忠合勉之。</text>
<title>挽金安州 斗南○乙未</title>,<text>同朝識公久。常罕游從懽。尙見淸素氣。藹然眉宇端。世稱氷蘗操。乃公性所安。一點脂與膏。不曾染肺肝。坡山一茅屋。法從長酸寒。或者疑疎緩。身飭他何難。如公倘位進。淸規彌可觀。世侈有所式。或止饕波瀾。選授西州牧。戴手民爭看。美化未及施。奄忽終于官。年宦俱未滿。傷哉殞芳蘭。轊車旋復路。觀者咸悲酸。薦進乖夙心。負職深惜嘆。何時展一哀。緘辭涕自汍。</text>
<title>挽金淸風汝和 鼎臣 叔 二首○丁酉</title>,<text>周旋從夙歲。世好且敦親。大閥稱庭玉。淸姿蔚席珍。禔身渾雅潔。待物極溫淳。淹屈終州府。頤神享七旬。</text>
<title>挽金淸風汝和 鼎臣 叔 二首○丁酉 其二</title>,<text>先府淸名重。佳兒紹舊模。有玆好氣度。胡不到公孤。超脫辭腴宦。雍容養晩途。承哀恫未訣。霑涕大江隅。</text>
<title>挽許生 瓛</title>,<text>古來何限士不遇。抱蘊沈淪不可數。窮通有命雖自安。論者歸譏在當路。吾黨許子世家彥。文藻夙茂合高騖。論說風發多貫穿。襟懷恢爽看氣度。屢捷科場竟蹇連。陵陽未售風期誤。自從孤露絶外慕。遂輟公車抵衰暮。往來臨湍舊雲庄。吟眺湖山飽高趣。諸子傳經蔚有成。在庭照映三珠樹。余與賢伯早有雅。仍得交子驩如素。時訪羅山隱約中。消搖一笑聯杖屨。每歎彌年阻一晤。此心耿耿但傾泝。晩得哀音驚愴久。恨我不在湍阡寓。力疾爲挽遲一哭。深愧使公終韋布。</text>
<title>端懿嬪挽詞</title>,<text>大閥流風遠。儲祥誕懿姿。沖齡膺德選。貳極媲徽儀。共篤三朝孝。深承兩殿慈。書詩明古訓。珩珮靚柔規。實襲宮庭化。丕開福祚基。沈嬰將疾夙。承奉盡誠彌。禖祝方遲慶。星淪奄結悲。聖哀深念哲。禮服悉遵朞。卜兆叶神理。陪陵慰孝思。刻珉嘉諡煥。飭輅吉儀移。榟樹迎玄仗。悽風繞素旗。跡叨敦匠列。霑灑侍靈輀。</text>
<title>挽鄭成川 悏○戊戌</title>,<text>州縣四十年。不爲吏道縛。疏通盛材識。文術以潤飾。謹潔守法度。蕭然安澹泊。詩藻亦贍敏。滂沛謝雕琢。與人絶甘壞。藹然情款曲。余同上舍榜。周旋從游夙。每惜沈下位。未得究蘊積。近者返林廬。政期膺壽爵。今聞遽游岱。感舊涕逬落。壽年近八旬。二郞秀有學。知公有貽範。克家綿厚福。無由哭靈几。短辭抒悃臆。</text>
<title>晉平君 澤 挽 己亥</title>,<text>穆廟璿支奕葉光。翩翩雅度秀班行。賢勞節踏燕山遠。豪氣亭臨漢水長。每約竹園承款穩。奄驚緱嶺返眞忙。從今來往衡茅下。華構依然倍自傷。</text>
