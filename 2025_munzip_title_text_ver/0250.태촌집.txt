<title>時雨化之賦 幷序</title>,<text>夙余有事於明農。效樊遲之學稼。秉良耜之畟畟。藝嘉糓於春野。憫原田之告病。嘆我稼之不茂。幸上天之同雲。降霢霂於下土。旣優旣渥兮。澆洽之功斯普。旣霑旣足兮。沛然之澤誰禦。野蔽芃芃之禾。疇盈薿薿之黍。咸發榮而滋長。孰一物不被其澤。回生意於枯枝。發靑輝於衰葉。綠繞兮爭茂。勃然其達之驛驛。條達兮疏暢。藹乎受氣之厭厭。幾見困於旱虐。望甘澍之一霑。時哉時哉兮。美佳雨之知節。日欣欣而向榮。竟如茨而如櫛。恩廣被於斯須。澤遍及於不日。偉造物之功用。羌不可以忖度。潤之無聲兮。非驟集而害長。長之自然兮。豈揠之而助長。覽時雨之化化。引物理而稱量。彼君子之敎人。實與此而相合。推一己之所樂。得英材而敎育。日循循而善誘。夫豈止於問答。憤而後發。佳雨之惟時者也。養而成性。佳雨之化之者也。語之而不惰。物生而日滋者也。進之而不止。物盛而益茂者也。敎不倦也。旣雨而又雨。德造極也。旣秀而能實。雨苟不化。糓雖嘉兮奚益。聖苟不敎。質雖美兮何若。吾然後知亞聖之一言。信取譬之深切。嗚呼。雨浹兮物化。聖教兮人興。顔曾待夫子化之。是夫子作時雨於顔曾。兩程待濂溪化之。是濂溪亦爲雨於兩程。自聖賢之云亡。慨時雨之不作。曰余私淑諸人。挹前修之餘澤。且將涵泳乎本根。庶見枝葉之郁郁也。</text>
<title>笑牽牛賦</title>,<text>銀漢橋成。靈鵲役訖。今夕何夕。七月之七。停織錦之龍梭。會河西之好逑。夫何唐帝之猖狂。謾寄笑於牽牛。憑一時之寵樂。哂兩美之會少。當焚繡之初年。勤勵精於治道。蔚賢材之登用。藹休祥之畢集。靜四海之無虞。亦治平之日月。心一移於怠荒。相奸諛兮屛忠直。納乾坤於醉鄕。偏雨露於金穴。倚新粧兮何人。實漢家之飛燕。收三千之寵愛。做一身之恩眷。旣當夕而專夜。又何詠夫小星。時蓐收之行秋。扇微凉於掖庭。長生殿上兮。値乞巧之良辰。翡翠衾中兮。成誓說之申申。曰三生之好緣。我二人兮共貞。鳥比翼兮枝連理。期不負乎芳盟。彼天孫與河鼓。慨懽愛之中絶。隔一水之盈盈。空悵望兮脈脈。縱一歲之一會。柰期年之契闊。嗟攄懷之未了。已靈官之催發。灑玉淚於金風。作人間之滂沱。豈若同輦而同稠。永百歲而靡他。想今宵之會合。曾不滿夫一哂。然責人之徒明。昧自己之戒愼。付塞酥於胡雛。任惡臥於錦襁。速漁陽之逆亂。忘賊本之在傍。六軍駐馬而不發。環子忽縊於馬嵬。聞零雨兮斷腸。攬榴樹而增悲。邈香魂之不返。靳夢裏之一見。經佳節兮幾年。慕牛女之會面。何昔日之冷笑。今反爲此歆羨。徒見譏於千載。孰不爲君而一惜。效謫仙之仰天大笑。明皇笑牽牛於七夕也。</text>
<title>到淸遠亭。邀尹士淵。全菊坡諱元發亭</title>,<text>好是春江上。垂楊映碧波。相攜一樽酒。對酌興如何。</text>
<title>代人作 二首</title>,<text>與君相別日。同上小孤臺。君如臺下水。一去不還來。</text>
<title>代人作 二首 其二</title>,<text>光風樓畔鏡湖濱。兩地開花一㨾春。可愛可憐猶未折。含情空作斷腸人。</text>
<title>家居 二首</title>,<text>五載休干祿。連年學忍飢。身閒心自樂。守固志何移。糲飯腸鳴夕。農談客到時。此間無所望。惟恨太平遲。</text>
<title>家居 二首 其二</title>,<text>作吏雖云汙。居家不救飢。囊空田早穡。屋漏席頻移。爲祿殊前日。安貧政此時。除農更何事。學稼效樊遲。</text>
<title>野興</title>,<text>門前稻熟堪爲飯。舍後綿開可作衣。午睡正甘風榻上。兒童忽報打魚歸。</text>
<title>苦雨</title>,<text>滂沱十日雨。柰此三農何。催長麥頭耳。橫奔隴上波。干戈如未戢。儲峙恐無多。畎𤱈猶憂國。知誰着綺羅。</text>
<title>送柳公希霖按察海西 公嘗赴京得罪。徒配迎曙。</title>,<text>宦海升沈幾變移。煌煌龍節又重麾。獻箴丹扆應輸悃。遺愛江西定竪碑。星彩已流辭闕曉。日光稍隔出關時。才慙逸少先嘗炙。惜別樽前獨涕洟。</text>
<title>贈張把揔 姓張。故多用張氏故事。</title>,<text>金鞭初着浙江頭。萬里東征海一陬。燕子樓中人欲老。龍州館裏客添愁。明珠滿橐詩千首。紫電橫空丈八矛。別利從來在盤錯。運籌應不讓留侯。</text>
<title>次呂聖遇過黃蔚山故居韵 黃守蔚山。坐贓廢錮。</title>,<text>客路那堪吊古愁。騷壇無主水空流。誤身身後猶遺恨。仙舃休尋古蔚州。</text>
<title>呈方游擊 時新○公自水原啓行之日。送情人還王京。期以後日。及送納馬人。爲薜家所留。只寄諺札。想公不無怨。故作此奉呈。</title>,<text>人間離恨太悠悠。揔爲多魔不自由。碧玉去時喬閤阻。素娥歸處月宮幽。小牋謾說千般思。孤館難堪獨旦愁。此夜冤氛應射斗。未知誰怨又誰尤。</text>
<title>次全兄 汝沃 梅蓮二律韵</title>,<text>慇懃栽植傍高堂。風骨淸姝異衆香。春信初回花已白。夏炎纔動實先黃。不嫌綠葉腓秋日。最愛寒葩傲臘霜。棐几明窓期耐久。夢魂那復到名塲。</text>
<title>次全兄 汝沃 梅蓮二律韵 其二</title>,<text>巧荒坡作少塘。滿塘都是水仙香。淸姿豈愧稱君子。富艶端宜慰僻鄕。欣斟葉裏三盃釀。不羨峯頭十丈長。莫道濂溪貽說後。無人千載揖遺芳。</text>
<title>登頭流山天王峯</title>,<text>爲探方丈勝。留宿最高峯。西塞長雲白。東溟旭照紅。快睹南遊足。奇巒北望重。平生介滯志。今日蕩胷中。</text>
<title>登頭流山天王峯 其2</title>,<text>智異秋容濃又淡。欲模安得筆如杠。秦皇虛遣童男女。不識神仙在此邦。</text>
<title>次趙棐元 翊 韻 二首</title>,<text>誅茅卜築任閑閑。地僻衡門設亦關。列岫攢空如拱璧。跳波觸石似鳴環。休將心事求他境。且養天眞老此間。却笑風塵名利客。一生乾沒不知還。</text>
<title>次趙棐元 翊 韻 二首 其二</title>,<text>基川之上竹溪湄。占得淸幽俗事稀。風碎鳥聲驚午枕。月和烟縷可荊扉。濁醪釀熟堪邀客。糲飯炊成足救飢。榮辱半生吾已飽。欲從君去學忘機。</text>
<title>酬趙安仲 靖○二首</title>,<text>別來知幾日。華髮已盈簪。坐費鈴齋嘯。遙思澤畔吟。惡懷隨歲長。離恨共春深。世乏鍾期耳。何心擬鼓琴。</text>
<title>酬趙安仲 靖○二首 其二</title>,<text>可惜倚樓子。一鳴旋謝簪。江山添筆力。風月共行吟。素節窮猶確。丹衷謫更深。世人渾不識。煮鶴謾燒琴。</text>
<title>寄朴公 幹 兼呈文子善</title>,<text>放豚入笠何煩縶。蝕日重明不損輝。故人莫念前時惡。五十方知四十非。</text>
<title>留別李鰲相 恒福○二首</title>,<text>東來席不暖。西去策頻揮。草草功名薄。悠悠事業違。離思天涯苦。歡情老境非。平生堪恨處。留別相公歸。</text>
<title>留別李鰲相 恒福○二首 其二</title>,<text>不免蒼蠅穢。誰將巨扇揮。灾隨車共至。謗與實相違。浮世情難料。衰年罪已非。臨別多感歎。開宴送西歸。</text>
<title>敬次東園相公贐行韻 相公姓金名貴榮○丁丑。將赴一善黌官。辭東園公。公以古風一篇贐之。故次呈。</title>,<text>晠世才德優。科第本不宜。妙年無文學。鄧禹何能爲。昔年蒙厚眷。今日坐春風。一篇頂針足。敢不倍新功。</text>
<title>敬次東園相公贐行韻 相公姓金名貴榮○丁丑。將赴一善黌官。辭東園公。公以古風一篇贐之。故次呈。 附原韻</title>,<text>科第摘頷髭。妙年無不宜。酸寒郡文學。鄧禹亦曾爲。盤中有苜蓿。座上團春風。提撕媚學子。且可加新功。</text>
<title>豐基時。和贈鄭穆如。允穆○時淸風子以詩謝之。故又和之。</title>,<text>公擾奪人意。還慙今問之。文章曾所仰。貧病已傷時。晩贈君何謝。有過我欲規。秋懷多客館。鄕夢果頻誰。</text>
<title>豐基時。和贈鄭穆如。允穆○時淸風子以詩謝之。故又和之。 附原韻</title>,<text>貧病人皆棄。公何獨問之。詞華驚後代。德義服當時。小白秋將晩。琴軒月欲規。天然得佳句。妙趣共傳誰。</text>
<title>贈金任甫赴召</title>,<text>作宰咸寧近故鄕。錦箕當日眩甘棠。明時置散知才薄。幽榻看書覺味長。多君經幄承三接。恨我陽關欠一觴。重席辨疑餘事耳。格非應不負吾王。</text>
<title>禮山縣。次尹伯說韵。二首</title>,<text>長鋏塵迷彩欲殘。郵官契活苦酸寒。佳肴美酒渾無賴。却憶田家苜蓿盤。</text>
<title>禮山縣。次尹伯說韵。二首 其二</title>,<text>客夢初回蠟燭殘。五更風露覺身寒。憑君莫說休官事。林下曾無隱者盤。</text>
<title>遊道南書院偶吟 時院長金斯文。有約而不待。</title>,<text>雨足江肥浪幾層。明窓靜几愜孤憑。幽賞也同看竹客。主人存否問何曾。</text>
<title>偶吟嘲仁弘</title>,<text>遠志出山爲小草。却隨烏喙毒淸流。九原如作雷龍老。肯向今時許可不。</text>
<title>七月見梨花</title>,<text>秋日開花兩三枝。雖花無子亦堪悲。殘粧不及靑春色。恰似孀婆再嫁時。</text>
<title>戲贈沈士敬</title>,<text>近世文衡苦不平。秋毫爲重泰山輕。憐君已迫從心境。謾作天根月窟行。</text>
<title>次沈士敬韵 二首</title>,<text>弦矢年前別。離懷積若丘。忽聞留近邑。將擬抵芳洲。開眉期一見。隔夜似三秋。豈料中途改。居然倍我愁。</text>
<title>次沈士敬韵 二首 其二</title>,<text>茅屋荒村裏。臨流更背丘。嵐光迷北岫。練色繞南洲。浴月宵如晝。留飈夏似秋。猶回騷客駕。箕錦使人愁。</text>
<title>效岑嘉州蜀葵花體。戲贈張參奉士諴。</title>,<text>昨日新人至。今日舊人棄。昨日家道成。今日家道傾。因婦賢愚家盛衰。不係老少與姸媸。迎新送舊君莫取。君不見純良婦。</text>
<title>題從政圖</title>,<text>人世功名紙上爭。宦道翻覆亦分明。黃粱未熟呼聲絶。恰似邯鄲一夢驚。</text>
<title>與張雲擧 翎，鄭穆如 允穆，李仲明 燦。會鄕校唱和。</title>,<text>宮墻高數仞。今日幸從遊。餘韵無人續。眞源孰能搜。遺風掃地盡。過㥘滿天留。吾黨二三子。殘年約共修。</text>
<title>壬午春。余宰咸寧。釋菜後與鄕中老少。講小學於明倫堂。謹次慕齋金先生板上韵唱和。</title>,<text>座對儼如臨聖師。先生題扁又於斯。眞源一脈煌煌揭。敢不提撕十二時。</text>
<title>壬午春。余宰咸寧。釋菜後與鄕中老少。講小學於明倫堂。謹次慕齋金先生板上韵唱和。 其二</title>,<text>小學書眞百世師。程朱正脈寓於斯。諸君勉盡修行力。共作醇儒輔聖時。</text>
<title>上元日。謝趙棐元送酒。</title>,<text>羅雀門前嘆世情。感君送酒酒盈甁。本欲治聾聾又甚。醉眠難聽疾雷聲。</text>
<title>甲午四月。以武科別試試官赴統營。試取武士畢。與權都元帥慄，李統相舜臣，全羅左水使李億祺，忠淸水使具思稷，長興府使黃世德，固城郡守趙凝道，熊川縣監李雲龍。謹和李統相閑山島吟一絶。呈李統相。</title>,<text>忠烈秋霜凜。聲名北斗高。腥塵掃未盡。夜夜撫龍刀。</text>
<title>甲午四月。以武科別試試官赴統營。試取武士畢。與權都元帥慄，李統相舜臣，全羅左水使李億祺，忠淸水使具思稷，長興府使黃世德，固城郡守趙凝道，熊川縣監李雲龍。謹和李統相閑山島吟一絶。呈李統相。 其二</title>,<text>水國秋光暮。驚寒鴈陣高。憂心輾轉夜。殘月滿弓刀。</text>
<title>南石亭 二首</title>,<text>山繞水南石起頭。亭因巖號日生幽。漁歌互答驚閑夢。逸興時來陟晩丘。冬誦夏絃工令足。綿開稻熟治生優。滄江月上明窓靜。浮世經營百不求。</text>
<title>南石亭 二首 其二</title>,<text>居然泉石我莬裘。何必尋山更縮頭。安心晦跡斯爲隱。寓興怡神便可休。名花爛日樽醪到。有友來時拙句酬。背巖臨水仍成屋。南石老人好藏修。</text>
<title>南石亭 二首 附淸臺權公次韻</title>,<text>舊識南亭枕水頭。卜居林麓更淸幽。鶴山東眺新開戶。龜石南尋陟晩丘。志士心期高竹翠。吾儒事業六經優。箇中自有眞消息。肯向他岐枉了求。</text>
<title>南石亭 二首 附淸臺權公次韻 其二</title>,<text>桐江垂釣古羊裘。諫議華銜掉我頭。理數豈能探到極。工夫祗欲老無休。詩逢勝景詠時詠。酒遇佳朋酬處酬。竹塢松壇托晩契。培根鋤草日治修。</text>
<title>南石亭八景</title>,<text>江上孤山立獨松。松陰山影日相逢。波心月到連天碧。偃蹇蒼翠爲誰容。</text>
<title>南石亭八景 其二</title>,<text>滿江蕭雨碧潭空。漁火棗淵點點紅。盡日忘幾磯上坐。夫何一箇兮漁翁。</text>
<title>南石亭八景 其三</title>,<text>海翁料理太多術。釀出山頭一片月。翻然化作光明燭。夜夜慇懃入我室。</text>
<title>南石亭八景 其四</title>,<text>千秋遙想舜韶琴。飛鳳高捿潁水南。佳氣葱葱烟雨織。雲端一抹鎖晴嵐。</text>
<title>南石亭八景 其五</title>,<text>大野茫茫橫短笛。斜陽芳草和烟綠。倒騎黃犢雙雙去。帶得昇平任意樂。</text>
<title>南石亭八景 其六</title>,<text>穡事紛紜發互歌。箇中淸興較誰多。商淸宮濁無人識。短曲狂謠盡日和。</text>
<title>南石亭八景 其七</title>,<text>蒼蒼甲岫杳無分。但看溶溶遠遠雲。須臾注得沛然雨。慰滿三農佐聖君。</text>
<title>南石亭八景 其八</title>,<text>孤菴夜夜掛長燈。菴在山頭第一層。堪笑如來虛寂理。謾傳千秋孰能憑。</text>
<title>南石亭八景 附淸臺次韻</title>,<text>百丈山頭一樹松。孤高雙節兩相逢。波濤觸處嵯峨態。霜雪侵時偃蹇容。</text>
<title>南石亭八景 附淸臺次韻 其2</title>,<text>游魚潑潑碧潭空。風靜蘆洲夕照紅。誰把釣竿磯上立。傍人看似渭濱翁。</text>
<title>南石亭八景 附淸臺次韻 其3</title>,<text>仙人手裏弄奇術。捧出黃昏山上月。翩然鶴駕忽無跡。只有淸光來滿室。</text>
<title>南石亭八景 附淸臺次韻 其4</title>,<text>虞庭何日奏薰琴。祥鳳高飛洛水南。千古太平佳氣像。雨餘濃綠有山嵐。</text>
<title>南石亭八景 附淸臺次韻 其5</title>,<text>何處牧童吹長笛。一聲二聲春草綠。草間放犢渾閒了。日暖風輕心自樂。</text>
<title>南石亭八景 附淸臺次韻 其6</title>,<text>東阡北陌起農歌。今歲田功個裏多。宮濁商淸渠豈解。心和然後自聲和。</text>
<title>南石亭八景 附淸臺次韻 其7</title>,<text>甲岫微茫遠莫分。斜陽惟見一條雲。老龍頃刻成雷雨。應作商霖佐聖君。</text>
<title>南石亭八景 附淸臺次韻 其8</title>,<text>如來長夜自懸燈。只在西菴最上層。安得渠心明似許。虛無一法竟難憑。</text>
<title>草洞山居。次朱夫子雲谷詩一絶。</title>,<text>草洞幽而深。端宜遯世客。居然托晩趣。今日我泉石。</text>
<title>又次雲谷雜詠 十二首</title>,<text>老夫看書倦。攜筇上前嶺。欲訪幽深界。還嫌巖路永。盡日歸未歸。我懷自耿耿。</text>
<title>又次雲谷雜詠 十二首 其二</title>,<text>山中多㬥風。風來振林木。屋破偏驚寒。巖仄却恐覆。閉門深縮頭。不語心自恧。</text>
<title>又次雲谷雜詠 十二首 其三</title>,<text>山月皎如燭。起視天容肅。不妨明昏衢。最喜照我屋。有時出門見。聊以媚幽獨。</text>
<title>又次雲谷雜詠 十二首 其四</title>,<text>遠客何辛勤。才到日已夕。感君多跋涉。底事到窮極。厚意終難謝。枉尋山路黑。</text>
<title>又次雲谷雜詠 十二首 其五</title>,<text>凡事有早晩。農功不可緩。所以著月令。布列卷中滿。但務服田穡。何論長且短。</text>
<title>又次雲谷雜詠 十二首 其六</title>,<text>道在日用間。不必求玄冥。義理分析處。毫釐固可爭。如不得其明。此心何敢寧。</text>
<title>又次雲谷雜詠 十二首 其七</title>,<text>所懷同心子。渾忘從我遊。不念思想苦。但知道路悠。山中叢桂幽。歲暮日夷猶。</text>
<title>又次雲谷雜詠 十二首 其八</title>,<text>草洞多窮僻。無人識某丘。居然不能去。有時發閒愁。放杖時出門。其誰與我遊。</text>
<title>又次雲谷雜詠 十二首 其九</title>,<text>欲窺前人迹。盡日掩柴關。詩寧從古氣。筆則誅淫姦。修書將遺後。優遊老此間。</text>
<title>又次雲谷雜詠 十二首 其十</title>,<text>林屋幽而閴。靜坐豈生厭。老病隨年甚。邀宜試針砭。山居無事爲。聊以絶妄念。</text>
<title>又次雲谷雜詠 十二首 其十一</title>,<text>斜陽入洞口。山月生脚底。雲濕迷幽徑。溪添沒石齒。可愛東流水。潺潺亦千里。</text>
<title>又次雲谷雜詠 十二首 其十二</title>,<text>小窩甘獨處。不識春與秋。蒼厓聊自愛。狂塵任彼浮。興到床琴彈。足以銷吾憂。</text>
<title>次郭醴泉韻 郭有入在忘身不在官之句</title>,<text>聯鑣跋涉向商山。姸唱佳酬歎道難。末句一言吾不信。忘身元自不忘官。</text>
<title>訪黃公直 時幹 不遇</title>,<text>取途違捷徑。要與故人逢。聞今在偃室。歸去恨重重。</text>
<title>題公直淨友亭。用東隱韵。二首</title>,<text>綠沼抽紅秋作春。天然去飾可幽人。憑君莫道花王好。淸濁殊科隔幾塵。</text>
<title>題公直淨友亭。用東隱韵。二首 其二</title>,<text>太和湯美挽回春。君子花開是故人。契合不須愁索寞。盟深何事踏紅塵。</text>
<title>次淨友亭十詠韵</title>,<text>綠遍沿溪十里橫。牧童驅畜布林坰。誰教更遣烟和雨。須速龍眠可上屛。</text>
<title>次淨友亭十詠韵 其二</title>,<text>隨意生成詎待栽。受霜能染冒霜開。幽姿正令幽人賞。宜對芳樽倒玉盃。</text>
<title>次淨友亭十詠韵 其三</title>,<text>春來無物不催詩。何况山花起勞疲。杖策遙看看正好。餘輝更蘸碧溪湄。</text>
<title>次淨友亭十詠韵 其四</title>,<text>導川能勝旱炎天。秋穀方成水陸田。從此不虞艱食患。今年鼓腹又明年。</text>
<title>次淨友亭十詠韵 其五</title>,<text>歲暮窮陰氣勢豪。釀成飛雪似鷴毛。白盡漫山松栢樹。剩看西北玉峯高。</text>
<title>次淨友亭十詠韵 其六</title>,<text>斜日三竿景欲微。金光成柱照荊扉。無窮好意知誰駐。却怕黃昏未暮歸。</text>
<title>次淨友亭十詠韵 其七</title>,<text>引些渠水潑潑長。注此荷花半畝塘。綠暗紅堆生意足。夜深贏得襲淸香。</text>
<title>次淨友亭十詠韵 其八</title>,<text>春信寥寥意已盈。臘前猶帶雪霜明。對月看花雨奇絶。少人知得孰能爭。</text>
<title>次淨友亭十詠韵 其九</title>,<text>石竇淵泉十分淸。考槃人可濯斯纓。濯來幷與塵心去。胷次緣何有不平。</text>
<title>次淨友亭十詠韵 其十</title>,<text>十尺綸垂數尺深。游鱗呑餌迭相尋。聊着此間閒適意。豈於魚上費機心。</text>
<title>養拙堂八景 堂在葛山</title>,<text>紅艶成山迷紫霞。好風時送暗香傳。閒中默會天然意。儘是無爲造化權。</text>
<title>養拙堂八景 堂在葛山 其二</title>,<text>爽氣凄凄滿一樓。銀河誰復洗天眸。山椒半夜懸明鏡。牕外疎簾不下鉤。</text>
<title>養拙堂八景 堂在葛山 其三</title>,<text>倒射西峯山政明。影隨林霧巧相縈。齊飛更有霞邊𪚥。挑却騷壇無限情。</text>
<title>養拙堂八景 堂在葛山 其四</title>,<text>峯巒聳玉繞南維。皓色嵯峨暮更奇。嬴得此間千萬興。不須驢背㱀寒眉。</text>
<title>養拙堂八景 堂在葛山 其五</title>,<text>垂綸終日豈求魚。要着閒人意自如。薄暮歸來群動息。一輪孤月在淸渠。</text>
<title>養拙堂八景 堂在葛山 其六</title>,<text>采采盈筐不厭多。步隨幽谷陟嵯峨。歸來煮作村家味。絶勝天庖烹紫駝。</text>
<title>養拙堂八景 堂在葛山 其七</title>,<text>一聲長嘯暮雲深。響繞瓊林和百禽。舒却千年憤懣氣。胷中焉有不平心。</text>
<title>養拙堂八景 堂在葛山 其八</title>,<text>滿園黃菊疊金錢。牀上還添酒似泉。竟夜不辭花下飮。令人翻作醉鄕仙。</text>
<title>自遣</title>,<text>不好名塲騖。還甘陋巷休。詩從三上得。理向一中求。安分貧猶樂。知幾仕可憂。茅簷坐終日。無悔亦無尤。</text>
<title>自遣 其2</title>,<text>山巒作屛障。松籟擬笙琴。誰敎善畫手。寫我卜居深。</text>
<title>題梧枕</title>,<text>暫借棲鳳樹。安眠夢蝶帷。覺吾心上樂。猶勝曲肱時。</text>
<title>送蔡樂而上洛</title>,<text>朝家方建欽天閣。巧思如今捨子誰。堪笑老臣無一藝。棄捐鄕曲枉明時。</text>
<title>詠盧杞 意指仁弘</title>,<text>黃閣當年事業何。至今人道大奸邪。不若水精宮裏住。餐霞經盡一生涯。</text>
<title>對酒偶吟</title>,<text>金吾織路似奔梭。頃刻猶聞四五過。時事漸生何日定。聊斟魯酒聽巴歌。</text>
<title>詠漢文 譏廢朝殺大君</title>,<text>恭儉德成安弋綈。縫舂歌罷恤孤兒。天下至今稱聖主。賈生何事獨傷時。</text>
<title>泰村幽居吟 二首</title>,<text>幽居無所事。迎送會心賓。翫物渾忘世。看書漸覺新。詩瘦還苦格。月到却淸神。三泰於焉得。優遊足此身。</text>
<title>泰村幽居吟 二首 其二</title>,<text>筮仕逾三紀。居官僅十春。門前可羅雀。甑裏欲生塵。逐利違今世。安貧慕古人。兒孫滿膝下。長使兩眉伸。</text>
<title>詠梅實</title>,<text>庭梅有佳實。可愛亦堪憐。自黃烟雨裏。調鼎更何年。</text>
<title>觀梅</title>,<text>雪裏梅花月下看。貞心歲暮飽淸寒。比方千古知誰似。孤竹遺風獨一般。</text>
<title>臥病</title>,<text>誰敎鬼蜮起西南。再慍楓宸乙夜心。沐浴孤臣徒彳亍。不堪衰病苦相侵。</text>
<title>泊舟驪江</title>,<text>萬頃蒼波萬斛船。微瀾細起月娟娟。不知烟寺藏何處。風送鍾聲到枕邊。</text>
<title>中和節有感 唐時以二月初一日。爲中和節。</title>,<text>讀書曾近御牀前。屈指于今四十年。警欬玉音猶在耳。不堪西望獨潸然。</text>
<title>贈朴子挺使日本</title>,<text>卉服來輸欵塞誠。爲傳關伯𠚹諸平。國讎已假他人復。恩典今憑敕使行。紓患何煩端木辯。埋金應效杜暹淸。須將異域山川勝。綴入新詩貯滿籝。</text>
<title>李連源家留別諸同年</title>,<text>白髮靑衫一半刺。弟兄相送幸如何。逢塲已覺同年少。別恨應知異日多。淸談愜處風生席。美酒傾來面欲酡。此會他年如可續。念余流落在天涯。</text>
<title>襄陽東軒次板上韵 掌試時</title>,<text>襄陽城上已棲鴉。戰藝方酣士未譁。取解不用三古字。奏名誰折一枝花。小春竣事蓂初茁。永夜啣盃斗欲斜。芳躅莫嫌留尺素。他年面目對家家。</text>
<title>快雨</title>,<text>勢若翻盆風與俱。須臾洗盡一烘爐。普垂膏澤優農𤱈。穩送微凉慰病軀。百糓盈家差可冀。漫膚多汗庶無虞。老夫久閉哦詩口。喜極如今把鼠鬚。</text>
<title>安貧</title>,<text>曾作邯鄲病裏身。歸來着力學安貧。此心無復求溫飽。糲飯鶉衣送一春。</text>
<title>早春</title>,<text>奪序其如顓頊何。新年都未見芳華。東風送雨傳春信。開盡寒梅一樹花。</text>
<title>三休吟</title>,<text>飯糲羹藜飽過休。看詩閱史倦來休。不堪午睡迷蝴蝶。象戲驅魔去却休。</text>
<title>過鷹巖</title>,<text>鷹巖不見鷹。雄雉恣飛騰。何殊鐵爐步。名與實難憑。</text>
<title>送姜晉昌君 絪 遞尙牧還朝</title>,<text>扈駕豐功紀太常。聊因晝錦佩銅章。居官淸苦彌三載。待下恩威並一塲。春思滿懷恒拍拍。善言盈耳尙洋洋。旋車此日雲泥隔。老境難堪別恨長。</text>
<title>送土主李士美瓜滿還洛 二首</title>,<text>昔居一洞愁相阻。何幸吾州佩虎符。冰檗六期消息好。龔黃百里困窮甦。樽前飮量君如海。鏡裏衰容我似蒲。從此迢迢南北闊。兩鄕東望月輪高。</text>
<title>送土主李士美瓜滿還洛 二首 其二</title>,<text>瓜滿何由借一年。華輈遙向洛城旋。中丞若問吾棲息。陋巷貧居只樂天。</text>
<title>食貧嘆</title>,<text>去年貧甚今年貧。去歲猶儲三豆種。今年刈麥無可播。犂掛屛處牛休隴。牛閒犂棄不柰何。却怕明年貧更重。誰家廏馬厭食粟。肥肉庖中長自奉。不念蒼生仰屋歎。科外庸調空作俑。我尙艱苦况他人。欲叫君門愧官冗。</text>
<title>聞韓牧伯子善構蓮亭</title>,<text>山南曾作一廛氓。調病龍州半歲停。城裏偶聞開勝境。憊餘猶欲坐華亭。步月襪從波上看。量珠聲向雨中聆。一身憔悴空延佇。却羨明公似健丁。</text>
<title>艾湯</title>,<text>陽坡春尙早。採掇只蕭芽。生意寒猶足。芳心暖更加。作羹和雉肉。𤒈火斫松查。絶勝烹龍鳳。何須羨富家。</text>
<title>觀物吟</title>,<text>牛無上齒虎無角。天道均齊付與宜。因觀宦路升沈事。陟未皆歡黜未悲。</text>
<title>聞縶鷄司晨</title>,<text>文王羑里演羲易。黃覇拘幽受尙書。翰音縲洩猶時夜。物亦能全稟賦初。</text>
<title>次李叔平 埈 韵。寄金晦仲。</title>,<text>幕職由來在善謀。莫耽花柳浪遨遊。若將桑土綢繆戶。陰雨雖多豈足愁。</text>
<title>姜察訪生辰宴席上作</title>,<text>八十翁扶九十兄。人間稀事足瞻聆。一年一度樂今夕。好享百齡加百齡。</text>
<title>秋夜</title>,<text>老去病相侵。中宵恨益深。夢回眠不得。亂耳草蟲吟。</text>
<title>遞蔚州作 二首</title>,<text>前車旣覆後車隨。㹅爲吾儕命道巇。解綬歸田猶不惡。可憐民瘼孰能醫。</text>
<title>遞蔚州作 二首 其二</title>,<text>千里分符近海涯。纔來旋去恨如何。欲將小惠舒民力。豈料歸時費更多。</text>
<title>牧童</title>,<text>天地雖云廣。尙憂藏處難。何如牛背上。閒適此心寬。</text>
<title>李兵使出示其王父舊交思舊詩。仍次其韻。兵使王父爲恩津時。有識面之分。其父與余同官。又與兵使同僚。故云三世。</title>,<text>昔忝湖西一督郵。恩津烟月幸追遊。豈知三世緣猶在。此日悲歡兩不收。</text>
<title>次王荊公謝安墩詩 二首</title>,<text>字與名同意不同。昭昭事業汗靑中。墩若有知思謝傳。豈能移姓屬荊公。</text>
<title>次王荊公謝安墩詩 二首 其二</title>,<text>晩書三字悔何追。回首乾坤異昔時。可笑當年空索價。許身周呂與商伊。</text>
<title>趙棐仲連喪三妾。戲作一絶。</title>,<text>半世香閨哭二鳳。衰年側室泣三娘。若敎萬德爲君配。男不爲鰥女未孀。</text>
<title>月明塚 月明。沙斤驛女也。念夫病死。葬于山頂。歲旱。隳其塚土則雨。</title>,<text>金石貞心磨不磷。糓雖貽戚死同墳。能敎萬古扶倫紀。又向三農作雨雲。</text>
<title>萬德塚 萬德。亦驛女也。九嫁九孀。好事者連塋而葬。萬德死。又葬九塚之下。在月明塚下。</title>,<text>隨嫁隨亡過此生。九爲孀婦幾傷情。山腰十塚累累在。地下千秋愧月明。</text>
<title>詠冰</title>,<text>稟形寒月玉爲身。淨盡元無一點塵。世道漸微多變怪。却隨流俗作眞人。</text>
<title>詠鳩。次松溪韻。</title>,<text>鳩婦鳴林雨未收。雄鳩喚婦雨方休。鳩性自知陰與霽。在天晴雨豈干鳩。</text>
<title>商山城下。次杜工部贈鄭廣文韵。</title>,<text>到官無公舍。賃屋西城下。信宿每歸來。任他人笑罵。爲貧送一年。龜背那成氊。方欲送窮鬼。倉官靳俸錢。置散宜黌舍。不卑師柳下。幸遭官長賢。曠蕩何曾罵。樽酒慰殘年。屢肆鈴閣氊。雖無俸亦足。况望源明錢。</text>
<title>次琴彦康 愷 宿白雲洞。與群玉唱和韵。</title>,<text>松檜風生靈籟鳴。一樽相對一燈明。遙知觴詠雍容處。應聚奎星與德星。</text>
<title>次沈士敬韻</title>,<text>多謝竹西老。投詩速我來。似寒思挾纊。如渇欲嘗梅。龍鍾薪未採。彳亍眼空擡。待得秋蘇去。看君倚馬材。</text>
<title>傷時。用前韵。</title>,<text>世事何堪說。頻聞塞警來。登壇皆怯懦。調鼎乏鹽梅。長策愁難振。頹綱恨未擡。扶顚第一義。宜得棟樑材。</text>
<title>川上觀魚。藉莎小睡。偶吟。</title>,<text>誤落紅塵三十年。夢魂長繞故山川。如今始遂歸休志。藉草臨溪穩着眠。</text>
<title>觀鵲哺雛有感</title>,<text>鵲子分飛各異林。雄雌含哺去相尋。萬古慈天均物我。唐皇玄肅獨何心。</text>
<title>聞姜元帥弘立擧軍降 二首</title>,<text>畏死投降苟保生。却將和議誤宸情。宜稱未死臣而已。可笑猶書舊職名。</text>
<title>聞姜元帥弘立擧軍降 二首 其二</title>,<text>在軍君令尙枝梧。無骨何從一紙書。居然解甲甘臣服。冎裂千般罪有餘。</text>
<title>謝李咸悅惠梳</title>,<text>四梳封寄意頗懃。箇箇堅精不可云。刮盡老夫頭上屑。淸晨開帖便思君。</text>
<title>贈沈士敬 二首</title>,<text>行路泥融夷似險。旅窓無睡夜如年。邑宰厭賓閽禁緊。客當題午卽回鞭。</text>
<title>贈沈士敬 二首 其二</title>,<text>監稅無他政。惟宜料量平。罔俾洪知縣。能專薄斂名。</text>
<title>槐花</title>,<text>憶得少時偕計去。開花當日着鞭忙。老來只怕無麰麥。喜見年年滿樹黃。</text>
<title>題金君憑獨樂亭</title>,<text>話舊酒盈觴。棗丹栗亦黃。與君同一醉。先作小重陽。</text>
<title>送趙寧海赴燕都</title>,<text>國初浮海自朝天。旱路行今二百年。誰遣胡塵迷鶴野。遙偕詔使泛鰍船。蜚簾織路徐延境。海若恬波穩送燕。絃誦飽聞齊魯地。歸來須向故人傳。</text>
<title>赴黃七峯設酌醉呈</title>,<text>策疲來到故人家。簫鼓聲中日已斜。靑綠滿山風景好。不妨樽酒答年華。</text>
<title>續和老翁歌</title>,<text>茫茫宇宙內。多事造物翁。千古英雄置何處。罰汝金谷酒數同。</text>
<title>輓再從兄 崇獻</title>,<text>己午年中多餓死。有男而孝保餘生。歸來故土三間構。開墾新田百穀成。誰知溫飽終身樂。盡是晨昏養志誠。送死又能兼易戚。幾人身後事如兄。</text>
<title>不忍更雙飛詩 七言長篇</title>,<text>劉公號泣激百禽。翟子悲哀能感狵。由來有誠必有應。捷於鍾聲隨所撞。誰將貞操感玄禽。李氏千載名無雙。當年身作未亡人。隻影獨對幽閨釭。簷間借與燕雙飛。暖風晴日鳴紗窓。無端一夕舞影孤。拂衣誰與遊澄江。淸秋又値謝巢辰。慘憺將身歸故邦。孤飛今日昔年容。足縷暗激佳人腔。應知故人情義重。堅白貞心終不降。人能化物物感人。千古彝倫可獨扛。彼哉人而不如禽。美惡奚啻珉與矼。褒辭欲以表兩美。恨無巨筆如長杠。</text>
<title>代辥嵩送紅線詩</title>,<text>江之水。靑於藍。晝夜奔流空向東。悠悠一去不復返。正與今朝離別同。渠名曾綴列仙曹。玉皇案前承恩隆。陰誅幾斫負心人。顱間利劍光玲瓏。黃庭坐誤讀一字。玉質下謫塵寰中。三生緣在不佞人。碧油幢下花顔紅。齊眉嘉乃擧孟案。臨亂豈料當馮熊。河東地望雄河朔。澤麋誰教虎皮蒙。隣藩老猾苦病暑。幷呑潛圖安厥躳。兵殘形弱勢莫敵。折衝樽俎謀誰忠。宵征只仗兩鳧輕。竊合返御泠然風。明朝信使向魏都。猘賊褫魄奸謀窮。不煩懸河掉寸舌。不勞疲兵彎一弓。解紛能救一方人。感爾恩深非獨嵩。誓將偕老保百齡。柰何告別還匆匆。龍鍾未脫塵埃裏。婉孌今歸水晶宮。雪泥無路更相親。從前歡愛如烟空。飄然仙舃不可挽。但願莫忘蚩蚩翁。採菱歌罷邈難追。去路生憎江雨濛。</text>
<title>效嚬金雲夫所次孫君立韻。以贈雲夫足下。</title>,<text>一自箕聖尹吾東。八條之敎移風俗。衣冠文物煥乎一代日。萬世孰不濡耳又染目。緜緜聖澤愈久益昭著。有如火然而泉達。千年又有祖述一聖君。仰思至治日夜膺自服。陶甄手下民物共遊壽域中。王道平平蕩蕩無少曲。岐山之上何但見五彩。靈囿之中亦見濯濯之麀鹿。文化遂大振。絃誦嗟比屋。人材蝐起如拔茅。猗猗綠竹不獨多於淇水澳。鄕庠州序此焉肇。郡縣到底攻土木。奔趨敦事豈徒士釋經吏竭蹙。百工殫巧爭來築。幽齋精舍非是事遊觀。要使騷人來鍊玉。君看二朴倅㺚城。一生本是詞林客。分憂百里布德化。坐使黔黎咸扣腹。翻思邑人深有志學心。感激於心心自樂。治東敻作一學舍。白鹿遺法期追逐。靑山流水可以樂仁智。奇巖異石有如碁列局。棲之足能養性又硏經。濟濟多士自東西南北。鳶魚會得上下理。不思彎弓射鴻鵠。聞名去歲恨不浩然一來遊。空慕退陶先生有短律。今年行李遠自密城來。遙望畫巖之峯露一髮。循溪鞭馬遡上流。瀉石寒淙鳴㶁㶁。溪楊澗柳自成行。萬象森羅粧一谷。先探此趣問何人。云是金公大手筆。凝川已捷騷塲萬人軍。負笈還棲此泉石。欣然遇我不我醜。達曙交足連衾席。忘形爾汝去毛皮。刮目相看眼不白。雍容說我聖賢心。卽此可以頓覺非於昨。旣得見精舍。又逢如此勝己友。雖錫百朋此樂應不越。心如遊上界。得倉蟠桃實。嗟余昔日昧自守。立身揚名心暗祝。京華幾日困風塵。膠膠悾悾如擿埴。如今兩幸所得亦已多。莫非吾王能盡崇儒之丕責。若使君心好他術。不有振作士氣之功業。私身私學竟未見家有塾黨有庠。又安能君我相逢共吐臆。嗚呼雲夫聽我言。莫以尋常看此連牀宿。士生於時貴同時。况乃如今同一榻。他年分袂各東西。須憶螢牕共翫仲秋月。聊將荒句和瓊琚。一詩贈來知是君之辱。</text>
<title>草洞晩卜 辛亥</title>,<text>深居草洞畔。無事日憑欞。消夏碁局足。當春薇蕨生。雲鎖同棲息。溪流任濁淸。薄田畬數𤱈。帶雨勸牛耕。</text>
<title>草洞晩卜 辛亥 附淸臺次韵</title>,<text>幽事令吾悅。淸晨久倚欞。疎林寒雨落。空谷淡雲生。俗遠民風古。人稀客意淸。攜家托晩計。隱地且田耕。</text>
<title>在豐基時。和呈伯氏省齋公韻。</title>,<text>薄官何物事。相別已經秋。白日兄應夢。丹楓弟孰儔。得詩如拱璧。對酒實難酬。歸去來田園。餘年樂共休。</text>
<title>聞萬經理備裝還國。偶吟一絶。</title>,<text>來如獵狗去如風。收拾朝鮮一境空。惟有靑山與流水。命工輸入畫圖中。</text>
<title>罷官後偶吟</title>,<text>彈劾風稜一路欽。那知報復反相尋。煩君爲我傳吳隱。雖飮貪泉詎易心。</text>
<title>姜報恩晬宴席上。爲吟一絶。</title>,<text>醉舞婆娑裏。新人對舊人。此日應添筭。千秋又萬春。</text>
<title>題桐葉</title>,<text>密葉帶朝陽。何年棲鳳凰。爲圭封少弟。日夜望吾王。</text>
<title>上麻提督 貴</title>,<text>十萬貔貅鎭蔚州。蠢蠻難與大邦讎。新城不用靴尖𪚥。故地何煩血刃收。卷甲悍酋靑遍體。曳兵頑卒指盈舟。孑遺始得生生路。盡是明公壯厥猷。</text>
<title>小白山祈雨歸路。會白雲洞景濂亭。與黃參判 暹，金景鎭 九鼎，郭丹谷 𡺽，琴皓如 復古 唱和。</title>,<text>景濂亭上會。盡日磵聲聞。雪鬚慚烏帽。龍驤換虎賁。風流團一席。世事任浮雲。拜退聖賢像。此心更覺敦。</text>
<title>讀柳柳州年譜有感</title>,<text>公降我生俱癸丑。命途鷄鼠歲皆通。文章我潦公如海。仕宦公羈我固窮。頑壽獨長時必異。瓦盆均鼓日應同。只緣足不權門及。到老優遊陋巷中。</text>
<title>輓金開巖 宇宏</title>,<text>文章學術揔奇哉。未達時稱濟世材。班史餘瀾留國乘。魏公遺直冠烏臺。承宣不讓龍惟允。撫字咸思范暮來。位不滿才年減德。爲邦而惜爲私哀。</text>
<title>輓鄭藥圃相公 琢</title>,<text>論事談鋒厲。容人器量恢。世間兼五福。天上應三台。扈駕嘗艱備。思鄕乞骨回。哲萎邦不淑。何但哭私哀。</text>
<title>輓張雲擧 翎</title>,<text>吾何心寫哭公詞。欲說交情淚輒垂。世誼戚親居又近。花朝月夕動相隨。同榜大小逢時幸。一甲後先並世佳。鄕老石梅淪喪盡。出門無適獨支頤。</text>
<title>輓金希之 大贒</title>,<text>與君同癸又同心。連境交歡托契深。智谷篁林欣共賞。鏡湖樽酒樂頻斟。冒寒連枕村名界。惜別停驂驛是金。經縣却嫌行未返。踏靑何幸旆還臨。那知道士館中約。無復龍游潭上尋。承訃驚號鍾子逝。傷心忽斷伯牙琴。生前競道多男慶。身後空餘五袴吟。病不赴喪顔已厚。天無遺老意難諶。靈輿跋涉從今日。歸路崎嶇歷幾岑。遠送于郊瞻不及。剩拚哀淚滴霑襟。</text>
<title>輓僉知從叔 胤元</title>,<text>功名誰謂一命廋。晩膺中樞大耋優。三男登仕孫枝郁。餘慶龍城可永休。</text>
<title>輓尹監牧</title>,<text>靑年學射巧穿楊。未捷巍科亦可傷。半世明農家不乏。晩來監牧馬斯臧。休官不嫌身歸圃。到老難堪病在肓。孑孑孤嫠何處托。遡風回首涕霑裳。</text>
<title>輓宋愚谷 亮</title>,<text>十年前哭金知縣。往歲更傷姜報恩。耉造如今又捐世。商山四皓幾人存。</text>
<title>輓宋愚谷 亮 其二</title>,<text>優遊鄕曲幾春秋。再見奇男記玉樓。人皆喜壽公爲慽。別恨多時今始休。</text>
<title>輓高城再從兄 興雲</title>,<text>天椓吾門若不堪。齡才六十禍猶覃。早年淸福聯三棣。晩歲功名止一驂。道義相將兄及弟。林泉結構竹傍庵。喪車遠輿鳥山畔。身後家聲有繼男。</text>
<title>輓安同知 泂源</title>,<text>少學無成晩務農。一生家業亦云豐。超資能與亞卿並。處世纔逾下壽終。對局難消長夏日。通財誰救老夫窮。嗚呼卽遠幽明隔。哀淚雙垂灑北風。</text>
<title>輓南陰竹</title>,<text>夙抱希文志。專心學越人。下針針入妙。用藥藥通神。救急龍顔豫。承恩頂玉新。牛刀試二邑。牲養悅偏親。緣底傷於浴。因玆誤此身。客程雖暫遇。幽抱竟難伸。豈料相逢日。還爲永訣辰。宸衷增痛恨。朝士共悲辛。卽遠期將迫。從前跡已陳。哀詞和淚寫。寫罷倍沾巾。</text>
<title>輓李伯明</title>,<text>栢巖之壻西厓姪。一見知爲親炙人。同被愛深恒衎衎。處鄕言訥只恂恂。醫聖豈延垂絶命。藥良無益已危身。從今卽遠幽明隔。追想儀形涕滿巾。</text>
<title>輓金石川 覺</title>,<text>壽富多男子。軒昂眞丈夫。早登司馬榜。晩佩竺山符。惠澤能添縣。餘波特欵吾。九原今已矣。懷舊獨長吁。</text>
<title>輓金守愚</title>,<text>君宰花林我天嶺。一生愁阻幸相隣。盍簪行樂纔期歲。解綬分攜已再春。離情竟作終身恨。別日還爲永訣辰。把酒論懷今已矣。東風回首獨霑巾。</text>
<title>輓詞郭𡺽</title>,<text>鴈塔題名早。分憂典五城。有民皆自化。無俗不能成。曲直如懸鏡。公私有執衡。生祠猶未構。寫輓涙縱橫。</text>
<title>輓詞鄭允穆</title>,<text>嶺表有龍宮。龍宮大老殁。大老夫如何。不義不撓屈。卄二早升馬。卄四登龍脊。聲名何藉藉。氣銳無與敵。六經誦己言。百家如照燭。春風桃李夜。談古可更僕。往來成白首。喪亂隣凍屋。大醉雙梅堂。歡謔震幽谷。玉壺膾銀鯽。幾掃淸溪曲。秋光近靑岑。黃金汎芳菊。論交指松栢。萬丈拔塵俗。許我以忘年。款款敷心腹。中歲我沈沈。久闕拜芳躅。豈意歲云暮。孝胄送輓幅。病未趨執紼。題哀一痛哭。四品不滿德。稀一非不足。三男與五女。眼前無零落。兒孫三十餘。膝下皆撫育。晚節就閒逸。上帝錫淸福。世道日幽險。蒼茫我立獨。</text>
<title>輓詞李燦</title>,<text>先執惟公在。如何又至斯。鄕嗟巨室没。我悼哲人萎。友愛堪爲則。淸脩可作師。餘風知不墜。繼述有三兒。</text>
<title>輓詞李燦 其2</title>,<text>早歲登高第。衰年作判官。公雖無轗軻。我實有咨歎。文字從誰質。儀刑不復看。溪西來往地。回首欲摧肝。</text>
<title>輓詞李燦 其3</title>,<text>數間頽屋客無氊。誰信曾經石二千。人不堪憂公不慽。泰村軒號豈徒然。</text>
<title>輓詞李燦 其4</title>,<text>再到門庭便出迎。中堂引坐話心情。臨亡病眼違相訣。慚愧瓜連作弟兄。</text>
<title>輓詞李𪚥</title>,<text>末路無親友。衰年又哭君。音容雖可想。幽顯永相分。款曲開心話。精明脫俗文。此生難更睹。題輓淚紛紛。</text>
<title>輓詞全府使以性</title>,<text>器度端宜佐聖明。白頭堪惜末班名。何年樽酒論襟地。到底賢豪倒履迎。遼廓祗今悲後死。風流何處見先生。傷心喬木斜陽裏。無復門前潁水淸。</text>
<title>輓詞族姪仁繼</title>,<text>靑年學業衆推優。金榜才名第一流。五佩銅魚民安堵。重乘騘馬世泥樓。功名淡泊行藏穩。家政純深孝悌修。欲識平生陰報德。請看張室入懷鳩。</text>
