<title>諷隱 乙未</title>,<text>台弱晦而專貞兮。俶超郵而彌潔。抗志担撟兮。恒與俗而違絶。曰有取乎一人兮。夙輔以仁。期並道而愉佚兮。黜欲而屛紛。何外襲之眩耀兮。迭誘以紜紜。將假龜而筮之兮。以決所從。諭誨理義兮。至道以通。筮旣不必信兮。言又諉以無庸。恐後之卒乖乎大誼兮。請以辭諷。辭曰。君乎君乎。胡爲舍其內志而從外戕兮。胡爲樂於危凶而棄其吉祥兮。君乎歸來。天門九關不可以止兮。虎豹斷斷。露戟齒兮。電目閃爍。耽其視兮。鉤瓜挐攫。唯人是伺兮。歸來歸來。不可以止兮。君乎歸來。金門玉署不可以嬉兮。中有蟠嶺峗峗。其亘千里兮。上與天屬。下無地兮。一生萬死。危不能髮兮。往必覆仆。亡其骨兮。重以封豕雄狐狘猾兮。彼皆索人以充其臟。呑噬倏忽兮。歸來歸來。魂精失兮。君乎歸來。紅塵紫陌不可以留兮。其害則有決漭之海湯湯其流兮。波濤溔皛。漂山若漚兮。毒龍孕乎其中。蛟鰐又以驅兮。露骨爲島。吐沫爲洲兮。鼓盪萬里。吞屋舟兮。蜮螻巧伺。終不可廋兮。歸來歸來。不歸欲何求兮。靑紫纍纍。騁繡軒兮。前驅後迾。從者如雲兮。朱門熱市。競走趨兮。吮癰䑛痔。自忻愉兮。鄙夫爲榮。達者魗兮。君乎歸來。毋蹈尤兮。華構崔嵬。軼雲霓兮。連館迤麗。杳不可倪兮。突室凊榭。冬夏殊方兮。移易造化。一陰一陽兮。明月錯落。翡幬張兮。綺組猗那。從風翔兮。瑇瑁飾筵。璆琳琅兮。曼姬鄭女。纔二八兮。滂心綽態。何妙絶兮。氷肌瑩澈。掩白雪兮。凝睇流眄。目傳意兮。乍來親膚。柔若脂兮。慢舞生嬌。掉纖腰兮。緩歌赴節。戛雲霄兮。流風厭揚。發激楚兮。鳴璈揳瑟。鏗大呂兮。六律互敶。喧白日兮。瓊釜玉鼎。羅堂壇兮。海輸陸湊。毛錯殫兮。芬芳酷烈。菀椒蘭兮。辛鹹適勻。尹牙味兮。乳酪撞挏。儀杜治兮。通肚觸鼻。馨勃鬱兮。窮滋極豐。妙莫說兮。凡玆數者。仕而得兮。居華食侈。恣聲色兮。爲樂無央。人所欲兮。肆志忘殆。皆鴆毒兮。暗昧昏蠱。尠不辱兮。南威子都。斲人脈兮。甘脆肥醲。腸腐爍兮。濮上鄭衛。訛衆嗿兮。高軒敞室。鬼胥瞰兮。自昔而然。昭厥鑑兮。綠珠誨禍。孫磔石兮。粔飴沃釜。愷蒙僇兮。珠鳳雕戶。保罹酷兮。趙瑟秦聲。惲終覆兮。歸來歸來。彼足衋兮。君乎歸來。宜遯藏兮。岑巒截㠋。竦靑蒼兮。巖秀壑冥。互媚明兮。桂樹婀娜而叢生兮。萬歲有松。千歲苓兮。幽蘭叢蕙揚郁芳兮。鸞鳳交棲。與翺翔兮。猿鶴嘯舞。鵷翠蹌兮。君乎歸來。賢所鄕兮。薜蘿爲籬。雲霞爲關兮。茅茨不翦。薄櫨不丹兮。伸膝鋪胸。覺易安兮。葆眞守沖。神不刓兮。君乎歸來。可盤桓兮。山而美蔬。水且漁兮。網深擷高。任自如兮。烹葵炰藿。備珍饔兮。鯉鱖登羞。陋補龍兮。松桂充釀。糅芳烈兮。鳴缶仰天。酌明月兮。君乎歸來。樂無缺兮。瓊柯琪樹。紛摎攢兮。勻容稱色。服雲鬟兮。林泉激籟。五音繁兮。陰陽淸濁。穆羽和兮。韶韺叶諧。汰淫哇兮。萬竅娛聰。敵笙簧兮。君乎歸來。樂無方兮。左圖右書。列典墳兮。挹義追軒。體道元兮。究顯幽眇。象帝先兮。思叶神融。齊聖賢兮。君乎歸來。道所存兮。說逌夢賚。輔商王兮。伊摯抱道。要聖湯兮。姬文獵輔。奮鷹揚兮。武侯鼎峙。炎再昌兮。然其未遇。咸愼藏兮。躬耕于莘。或揷築兮。淸渭漪漪。釣而直兮。隆中嶷嶷。龍所蟄兮。曷衒而鬻。徒齪齪兮。君乎歸來。躡彼躅兮。</text>
<title>羅池廟迎送神辭</title>,<text>採蘋兮水中。盍將薦兮侯之宮。揚侯舲兮樹兩旍。齊橈樂兮簫鼓鳴。玉珮兮瑳瑳。侯不來兮。使我心嗟。侯偃蹇兮旣來。繽舞我兮傞傞。桂水湛湛兮。芳草萋萋。東與潮通兮。湘流在西。左三閭兮右昌黎。侯朝與嬉兮暮與携。樂莫樂兮南土。侯之澤兮其普。侯皇皇兮儼欲旋。怊惝惚兮我涕漣。綏我兮禧我。庶肹蠁兮毋我捨。女安紅兮男安稼。蔚禾黍兮滿原野。報侯功兮氓胥虔。期世世兮永無愆。</text>
<title>雪賦 壬辰</title>,<text>楚襄王旣遊於蘭臺。使宋玉賦雄雌之風。將置酒于章華之宮。緖風飊拂。繁露霒雺。天慘慘兮日凄凄。霰雰雰兮雪霋霋。王乃厭晨讙惓夕醼。去雲闥來雪殿。發素麻之詠。動黃竹之謳。俯而睋兮雲澤之瓊墟。仰而睎兮風岑之瑤丘。顧而語宋大夫曰。夫雪豈亦有寡人之雪庶人之雪乎。玉對曰然。夫雪亦有焉。夫有天地而有陰陽。有春有秋而有露有霜。至於方冬而爲斯雪也。白帝告蹶。玄冥警節。氷火洲而凍炎壑。涸東沼而疑南陸。飛廉叱其風。飄𩗭於沙漠。屛翳欲其雲。霃霪於海瀆。於是乎畔散交錯。眴渙委積。瀌瀌浮浮。漠漠㴒湙。其始也倏兮若姣姬乍舞。彩衫縞袂颯沓而容與。其終也偈兮若駕素虯驂白螭。蠼略而摻摛。或霅驚而猋駭。或濤譎而波詭。瞻樹木則爲琳花琪萼。眄原隰則爲璠阡璵陌。玉膚氷肌掩其光。皎鷴皓鶴攘其色。於是乎徘徊於桂椒之間。翺翔於棟楹之際。乘凌高城。拉㧺崇陛。然後躡金砌躋玉墀。拂綺幌撼繡帷。廼得爲大王之雪。於是乎大王襯紫霞之被。襲翠雲之裘。瀲灎瓊罍之醴。陂陁瑤廚之羞。銀燭炳其前。金爐熾其後。吳歌越歈嫋嬈於其左。趙姝燕姬婥妁於其右。其雪菴藹氤氳。聯翩繽紛。凄其似秋。煖其如春。王曰。樂哉言乎。夫庶人之雪豈可聞乎。玉對曰。夫庶人之雪。則漇灑於園圃之上。飄颻於庭庳之下。蹭蹬丘隴。躑躅原野。埋蔀屋壓蓬廬。拕柴杻捩桑樞。其雪澟澟冽冽。慘慘怛怛。其積也如璧如璐。不可爲食。其布也如縑如繒。不可爲服。於是乎庶人粃糠不能餔。藜藿不能啜。履不能穿踵。袍不能掩髂。而爲白雪之歌。歌曰。白雪之霏霏兮。衆人皆飽兮我獨饑。白雪之漫漫兮。衆人皆煖兮我獨寒。夫雪未嘗異也。庶人以憂。大王以樂。使樂者憂人之憂。則憂者亦樂人之樂矣。使憂者不能與其樂。則樂者亦不可以終有其樂也。王曰。至哉言乎。非子寡人安得而聞之。</text>
<title>八陣圖賦</title>,<text>遐哉邈乎夔子之國。南搤金隣戈塞。北接石門劍閣。滀以靈漢。嶚以神壁。層湍沓瀨之險。回厓複峽之阻。其中則有魚腹之浦。蓋昔武侯八陣之磧在焉。當其赤炎告燼。白水旣傾。飊回九縣。霧塞三精。際風雲之競盪。蔚虯虎之相驚。于時武侯龍臥隆中。道闡圯上。齊志管毅。侔跡摯尙。遻三顧以欻起。翼靈胄而高驤。瞰天府而攬雄。廓玉壘而開疆。伊欲憑大順以正夏。腦魏猾於東鄴。恢宏略以綏裔。蹴吳孼於炎場。于以歷八象閱九法。演乎丘井。以終始黃帝太公之制。維其高擁以槍櫐則秪護乎儲胥。盛陳以人衆則久煩乎徒旅。於是乎乃鑿礧砢之石。替萃縱之士。三靈效機。六神敦工。夏斧施巧。秦鞭奏功。抨堪輿使屬壘。命太乙而當兵。齊總總撙撙。其相轇轕兮鱗羅翰萃。粲以縱橫。爾其玄靈御衡。黃祗司轂。飛廉噫以振響。屛翳欱其騰色。蒼龍蜿蟺於東隅。白虎躨跜於西陸。朱鳥舒翼而南翥。螣蛇蚴蟉而北宅。遠而望之。繽紛儵昱。乍明乍沒。象陽機陰軸之旋斡。迫而察之。巃嵸頺沓。若嵬若嶪。似天閫地垠之開闔。至乃撓之無跡。運之無方。進退莫測。出沒靡常。剛與柔其相錯。奇與正其互列。伏至動於至靜。寓能虛於能實。藏之則入重淵而匪沈。躍之則登九霄而匪崇。噅呵而日月晻耀。欻歙而風雲盪洶。嗟瓌瑋而奧眇。紛彧彧其難覈。羌不可乎備歷。然則瀘南七擒。𨬀耳膽懾。渭北六出。狼首嵬讋。荊湖雖濬。盪之則洩。冀岑雖崒。躪之則蹶。斯固八陣之效也。是將運神算握靈契。馳仁聲整義旅。一伐而曹狐獻馘。再征而孫鯨授首。白帝之恥足灑。炎后之業若舊。奈何天旗隕芒。星蓋韜映。蜀髽胥恫。魏幗告慶。欸勳業之永隳。慨廢興之何論。惟八陣之遺蹟。歷萬古而長存。余嘗泝洄巴峽。睇盻夔丘。弔古南宮。訪磧西洲。遙沙莾其縈石。極浦溔而微漾。寒雲漫以奇色。朔飊振而哀響。江流石不轉。仿像杜陵之詩。壘平水已落。依俙夢得之詞。自漢迄今不知其幾百千載。尙纍纍其如新。而況驚濤駭浪洶涌而砰磕兮。此不爲之沈湮。危嶂急峽震汨而崩淪兮。此不爲之推遷。想神物之呵護。固天地之扶嗇。嗚呼。惟侯之智。莫晳乎三策。惟侯之忠。莫昭乎二表。木牛騁神。鐵砮擅妙。伊陣圖之奇制。亦韜機之祕略。斯石不泐。惟名與之不泐。斯名不滅。惟石與之不滅。桓氏常山之喩。曾未擬其髣髴。衛公正兵之論。庶或窺其萬一。苟靈奧其若斯。孰亦有云而能詰。遂爲銘曰。峨峨夔岑隆隱天兮。滔滔魚浦渺潬涓兮。石壘中開唯八陣兮。太一風后窮神變兮。準圓則方斡玄機兮。呵㗵雲雷鼓靈威兮。軒皇肇縡杳旭卉兮。惟侯式闡紹厥對兮。漰濤汨浪罔傾側兮。嵬嵔緯繣歷亡極兮。靈薌呹肹彌厥稱兮。如其昧者曷不斯徵兮。</text>
<title>昆明池賦 甲午爲藏六趙公代月課作</title>,<text>百粤未闢八荒窄。炎海將盪鯨池鑿。瀦滙數十百里。上屬天潢。象其河。名之以國。是曰昆明。于以勤遠而極武。用肄戎功。爾其瀖若江漢。浩如瀛蓬。東連太液。北接唐中。鎭以靖冥之館。臨以豫章之宇。嵬嵬然翼翼然俯水而宮者。渺不知其幾千百所。驚波射沫。不暝而雨。長風激濤。未陰而雷。日出東隅。月朔西陂。二儀澒洞。杳無端涯。池之未成。黎海湯湯。池之旣成。沫水瀼瀼。誰謂滇遠。莫如其邇。誰謂滇險。莫如其易。區之閡也。地之邈也。而體勢不異。時若長雲矗矗。列艅艎也。紫電倏倏。戈鋋明也。豐隆鏖海。鼓吹鍧也。祝融烘霄。羽毛揚也。繽繽欻霍而莫測。其所縱橫也。亦或君王出遊張水嬉兮。龍輅鏡流翳雲芝兮。微波澹淡揚黼帷兮。丹隄霞蔚艷綺羅兮。玄渚鱗聳拊雲和兮。又有菑丘之勇。慶忌之捷。佽飛文身之徒。足拖蛟犀。手摶鯨鰲。相與聊浪乎其內。呑若滇河者八九。於胸中曾不帶芥。嗟乎。內作池臺。外肆征伐。有一於此者。未或不滅。瑤池周宴。竟迷八駿之轍。玉關秦開。終虛萬世之計。奈何漢武鑑而不戒。佚遊旣窮。雄圖且攄。朱厓未鏤。黑沼已瀦。以使淸渭雖深。視溝渠矣。紫淵雖廣。視甖杯矣。巨石化鯨。太華碎矣。周隄若阜。九嵕隤矣。檣竿簇簇。隴蜀之楩枏兀矣。鍪鎧煌煌。秦晉之金錫竭矣。旟旐祁祁。吳楚之綾縑絶矣。以上林一池之水。傾四海蒼生之膏血。以蠻越數百里之地。塗中原赤子之肝腦。兆民怨沸。九土波擾。及乎秋風一夕。汾水歌殘。煙沈茂陵。露冷金盤。但見苑臺獨存。景物依迷。波寒舊沼。草沒古隄。蓋將弔其遺跡。旣已灰滅而無餘。嗚呼。斯池一也。而可戒者二。一以戒池臺之玩。一以戒征伐之事。夫何後世之君能戒者少而不戒者多。龍渠漲綠。錦纜牽波。則隋亦不戒也。鼓角鳴鶴野之月。旌旗濕鷄林之雨。則唐亦不戒也。嗟嗟二君豈惟不戒。而復師之。夫戒其可戒。又戒其不戒。而能爲後世師者。其惟靈沼之時。</text>
<title>次李習之幽懷賦 乙未</title>,<text>哀時俗之日陋兮。何慮尠而志卑。履傾圮而胥恬兮。昧燕嬉之爲非。伊余心其不然兮。獨慼慼而懷悲。覽邦運之嵲屼兮。豈齊國之庶幾。訏謨舛而靡悔兮。焉策駟之可追。彼巖廊之巍居兮。唯襲輕而齧肥。俾九重而獨勞兮。詎憂虞之或微。旰靡暇於玉餐兮。宵不襞乎衮衣。然綱要之未挈兮。不日紊之幾希。无公明之廓朗兮。多騁闇而眩私。嗟民生之內瘁兮。憂豈但夫外夷。倘一朝之阽危兮。實莫知其所維持。橫江湖而盪濤兮。若中流而喪維。先榜人者爲之理兮。孰拯濟之有思。欸崇廈之震騫兮。風雨欻其萃之。般爾愕而却步兮。吾恐隤燬之與歸。嘻前代之足鑑兮。而善惡之皆師。則耀德於虞夏兮。戒專虣於嬴隋。採越伯之九術兮。摭餉葛之殷規。願靜專而內修兮。尙保民之可爲。挺可制於撻楚兮。苟行仁其孰違。縱余懷之孔臧兮。世昧昧其告誰。瞻雲閽而莫愬兮。心戃慌若有遺。顧憑辭而自宣兮。豈余言之非宜。</text>
<title>鼠機賦 庚子</title>,<text>金子方夜讀書。倚篋而睡。忽聞有聲戛窣。乍攬乍已。靜而聽之。聲在篋裏。乃呼童子。執燭而視。中有一鼠穴而抱子。若棗若栗。若榛若榧。十百其顆。輦來而置拱焉。張爪齧焉。鋸齒。先人而睨馳若奔驥。乃命童子。施機設餌。寘諸篋側。息明而俟。始聞咥咥。若有鬪戲。俄然大響。木石震墜。一機所發。騈取其二。童子色喜。請再以試。金子曰。嘻。汝汔可止。世之趨宦。蓋亦猶是。一資半級。得生失死。汙渠之腐。若獲珍美。蹈辟舞縆。滅身不恥。實如彼鼠食于機器。且餂且目。側行委尾。卒觸其牙。亦竟糜耳。餌鼠者果。餌人者位。縱殊其形。乃符厥智。人猶如此。物何責爾。童子聞言。蹙然自沮。投鼠屛機。休于故處。時夜將半。攬者旣除。余遂就臥。甘寢達曙。</text>
<title>送韓同年肯世之南原覲外氏 名構</title>,<text>作賦比雕蟲。壯夫所不爲。雄也逼屈騷。悔之言若玆。況不及雄者。小技眞可嗤。邦家取進士。較藝以賦詩。詞場誇觜距。磨礪各見奇。唯先利其器。努力宜孜孜。然當決科止。豈必淫文詞。結筌在求魚。得魚筌可遺。吾觀古文士。迭興何其師。大者抱明月。錯落和與隋。小猶隨所獲。採摭雜珉琦。人人自有得。志氣浩淋漓。俄然若蠛蠓。泯沒更誰知。不朽良不易。千百僅一垂。春風百花麗。草木競新姿。榮華一消歇。那復識芳甤。所以君子身。兢兢務自持。人生穹壤間。最貴在倫彝。苟使道已高。不妨身逾卑。卓立能砥行。尤宜遜厥辭。直內敬爲要。主一愼莫差。可變躁爲靜。可昭闇爲曦。淸風掃陰翳。高空露碧璃。秋潭瀉汚潦。澄澄涵淥漪。粲然天理明。蓋在克己私。媺哉紫陽箴。允矣聖門規。豈譬徒事末。勞勞鏤肝脾。韓生才突兀。弱歲超倫夷。咀嚼班馬腴。餘胾味衡思。一戰欻登庠。鋩如脫穎錐。仲冬涉遠途。將赴天南陲。謂言覲外氏。況奉慈闈隨。科第耀門閭。抱孫祖所嬉。方當擧壽觥。玆行寧少遲。層氷塞洪河。朔雪埋長逵。岑巒多嵽嵲。空林咆虎羆。行行且愼旃。惕惕毋蹈危。古者遠行役。朋友必有貽。不須金璧餉。箴砭貴相醫。文采子所有。勖子以德基。斯言莫棄擲。珮之當礪觿。</text>
<title>丁酉冬十一月二十二日夜。守申于沈伯衡 機 家。申寅伯 晸 趙揚卿 顯期 皆會。大雪初霽。月色如晝。在座皆能詩。或作近體。或作長句。獨余以不曉韻語辭。主人強之甚。乃成五古一首。</title>,<text>有肴旨可餐。有酒淸可呷。聊成良夜會。偶與嘉賓合。園林雪初霽。琪璧粲相壓。明月如寒鏡。盈盈露玉匣。皓色看可愛。淸光正宜納。心腑覺瑩澈。浩浩凌埃壒。起視河漢傾。促觴仍款洽。肅穆且相將。喧呼愼莫狎。劉毅一小豎。放浪不足法。不知誰家子。羅裙醉深閤。六博間樗蒲。瑤箏戛銀甲。應笑吾輩人。寂寞秉明蠟。</text>
<title>暮春念日。遊道峯歸來。詩以記。却寄趙勉卿 遠期，揚卿兩詞伯。兼示院中諸益。</title>,<text>閉門終南下。不知春將盡。臥聞鳥聲喧。間關在簷楯。閑花復如笑。似向幽人哂。悠然起遐想。遊興忽已眹。緬憶道院勝。碧岫何森嶙。況方講業徒。數子情宿允。芳菲正可探。時服初成紾。靑門見柳色。風光任候診。逍遙樂自曠。脫略忻不窘。曹溪入望眼。欲捨還未忍。寺知雲嶂隔。路許樵人認。始穿纔容線。終窮遂通軫。流泉弄鳴環。琤然韻虛牝。古木時走鼯。懸崖或棲隼。巖回出畫閣。駕虛猶懸簨。得非噓氣成。結構勞彩蜃。春山瀑流壯。屈注天河隕。追琢費人工。刻畫應不泯。達者以爲賓。猶然發其矧。却與仙洞別。首回如有引。崎嶇歷脩麓。逶迤得平畛。野草細復濃。羅生雜蔬菌。靑林間紅萼。綺繡一何踳。危峯逗天墟。孤髻撑雲鬒。入祠勤肅謁。傴僂非敢僶。居人殊不意。相視一笑辴。携手澗之曲。濯纓淸溳溳。飛湍灑白石。激激晴猶霣。山花更的歷。乍披叢還脗。蘸溪疑洗錦。緣巖似著純。鳴禽替笙竽。不用煩嶰箘。我酒旣可斟。君詩何太敏。酩酊倒樽罍。奧麗抽肝腎。洪鐘轉訇越。噤吟縮春蚓。吾觀天地內。太和浩無準。生生自春意。藹藹及蝡蠢。人生貴舒快。何必長拘緊。偶遂塵外情。滌蕩失愁憫。泠然心境空。髣髴邀聃尹。聊以寫吾趣。新詩愧不縝。</text>
<title>贈同宗金子文子昂兄弟 啓明斗明</title>,<text>吾祖大成公。逮我爲六世。孫子固衆多。支別各有系。譬彼千歲木。盤礴盛根柢。柯葉自布濩。餘蔭連畝畷。聞有公裔孫。久落湖海澨。揚侯惜遠遡。太史悲留滯。今年叩我扉。冠艸兄與弟。灼灼南國花。春風映雙棣。閱牒敍尊卑。論齒得行第。自言處下邑。無所質學藝。縱然事勤苦。誰復豁蒙蔽。唉哉巷賈論。不與國賈儷。陸市羅小璣。錯落繁星暳。齊紫與魯縞。自矜窮纖毳。誰知海市富。霞錦疊麟罽。明月或傾都。精光射朝螮。所以捨鄕里。驅馬來京邸。京師信壯麗。規矱聖所制。峨峨宮室美。鬱鬱山河勢。飛騰盡才俊。卓犖多英睿。玆遊誠大觀。豁然心目霽。庶勉以自壯。學問期无替。余聞久嘆嗟。子誠得所計。退之稱歐生。秀出於南裔。二蘇自巴蜀。一朝來聯袂。高才豈匏瓜。不食焉能繫。今子從遠方。有爲足可繼。文章自有道。讀作勤不廢。六經如日月。吾說不待贅。漆園道德餘。左丘春秋係。悲慨蠶室史。奧衍潮州製。漢賦敍校獵。楚騷詠蘭蕙。樂府魏晉間。大雅開天際。詞家衆體備。巨胾須深嚌。徒文或類徘。於道乃爲細。未若先理義。不期麗而麗。秋風動城闕。涼葉墜軒砌。凄凄冷蛩吟。杳杳歸鴻唳。燈火正可親。文史恣探詣。立揚須及時。愼莫拋年歲。歸爲父母榮。毋忘祖先惠。感子有壯圖。立志何卓銳。新詩實賀子。且爲吾頑礪。</text>
<title>李監司 萬雄 挽 代家大人作</title>,<text>少小與君友。相逢卽相厚。常存長者心。不愧賢人後。我愛君任眞。君憐我衰朽。自謂兩相敦。惠好以永久。</text>
<title>李監司 萬雄 挽 代家大人作 其二</title>,<text>美君玉堂彥。受國方面寄。南海舊珮符。西關新攬轡。威加祭肜塞。馴及中牟雉。世方急君材。靑雲路正邇。</text>
<title>李監司 萬雄 挽 代家大人作 其三</title>,<text>脩短理茫茫。此事吾久訝。仁厚君有餘。壽祿天不借。玉節纔還陛。靑虯遽催駕。哀哀北堂前。塵鎖萊衣架。</text>
<title>李監司 萬雄 挽 代家大人作 其四</title>,<text>邂逅鹽州日。佳期信非宿。海汀共聯舫。雨夜同翦燭。依依惜別離。款款論心曲。追思會合地。老淚空盈矚。</text>
<title>李監司 萬雄 挽 代家大人作 其五</title>,<text>一曲溪潭淸。千年松樹老。小亭俯漣漪。綠水名更好。知君厭世紛。常思返身早。此志竟謬悠。令人怨蒼昊。</text>
<title>李監司 萬雄 挽 代家大人作 其六</title>,<text>故舊日零落。踽踽誰與儔。悲君又大還。送君歸山丘。曉月南城路。淸秋漢水流。惻惻蒿里歌。淚下不能收。</text>
<title>挽沈伯衡內子趙氏</title>,<text>吾友沈伯衡。高才吾所畏。皎皎美資質。溫溫好風味。文辭卽其餘。著作頗瑰瑋。且工古詞賦。高處逼漢魏。哀怨三疊邢。疏宕黃樓轍。每誦詰菑篇。達理信明哲。才者亦何罪。輒爲天所忌。秀而竟不實。之子遽淪棄。鮮飊妬嫩萼。嚴霜凋弱蕙。可憐梁伯鸞。高風已屬世。獨有孟德耀。三年淚成血。闇闇明鏡昏。惻惻瑤絃絶。平生繡鴛鴦。綺組一何纈。嫁衣塵滿篋。無復爲君設。但願死相從。不願生相離。一朝便長辭。香魂不復追。十四爲君配。廿一與君訣。廿三隨君去。更與君同穴。所悲旣無幾。不悲何其長。死者正栩栩。秪令生者傷。吾嘗評夫子。且復及賢耦。逸才王文考。至性居烈婦。誓定夫子文。片語堪不朽。次列婦人行。彤管詠芳徽。猗歟兩美對。千載爲光輝。迢迢整靈駕。寒峽秋天暮。雪涕寫哀挽。悲風莾回互。</text>
<title>復與金學士永叔同校東堂。用高叔嗣試院韻。錄奉求和。</title>,<text>拜命校東堂。與子辭王宮。鑑識豈云明。揀選惟在公。良驥待伯樂。美材須梓工。尙恐珠璧珍。或穢泥沙中。居然涉一旬。辛勤相與同。未覺過重陽。葉落庭樹空。月冷砌邊蛩。霜驚雲外鴻。微風時觸楹。淸漏猶丁東。秉燭悄無寐。永言心何窮。</text>
<title>復與金學士永叔同校東堂。用高叔嗣試院韻。錄奉求和。 次韻 永叔○名萬基</title>,<text>校藝承綸命。粉袍簉澤宮。點勘朱墨休。唱酬追歐公。騁辭若振綺。學步焉能工。興闌燭見跋。坐久月正中。乖闊巷南北。且復今夕同。凄凄節物肅。窅窅天宇空。銀漢掛屋角。淸霜飄塞鴻。想見菊新華。粲粲疏籬東。期君重聯袂。幽趣未渠窮。</text>
<title>挽趙承旨 胤錫</title>,<text>生死理之常。一氣自聚散。大運諒不齊。彭殤各殊算。顥粹良易匱。駁溷乃恒滿。茫茫彼眞宰。顚倒失脩短。曩者哭叔舅。嶺海飽幽懣。沼翁亦懷奇。逸志凌汗漫。奄催岱宗遊。永失龍門纂。其餘二三公。亦皆夫子伴。吁嗟轉頭際。凋落已過半。凄涼梁月孤。寂寞瑤徽斷。秋風吹小山。叢桂日凋換。春草怨王孫。白雲餘古館。誰知歲在辰。君子復憂患。神奸紛俶擾。鬼物恣欺謾。豈其淑喆徒。每爲天所憚。念長壽逾嗇。德厚位彌罕。芳林隕蕙若。明廷失珪瓉。徒與行路嗟。長爲志士惋。顧余故人子。奬誘誠過讚。陶冶仰型範。洗濯引江漢。自期每請敎。永言荷勤款。承凶太倉卒。方飱七失案。死孝實至性。驚慟淚瀾汗。哀哀一弱子。舊廬仍堊墁。塵架散牙軸。高堂虛素幔。川原收積雨。涼風滌炎熯。遙遙整靈輀。指彼維楊岸。因聞夫子宅。卽我故山畔。行當訪斧屋。傴僂以薦灌。悽詞且瀉臆。惻惻心煩亂。</text>
<title>贈別尹御史玄通 深 試才耽羅之行</title>,<text>驄馬行且止。聽我驄馬歌。行行彼驄馬。本出自天河。渴飮醴泉水。饑餐玉山禾。自有汗成珠。不用金爲珂。乍弄瑤池影。旋超瀛海波。瀛海波浪高。雪山何嵯峨。一蹴經萬里。驍騰君謂何。</text>
<title>贈別尹御史玄通 深 試才耽羅之行 其2</title>,<text>棘脯與石粟。讓與駑爭祿。文茵與繡轂。讓與駑爭服。夷途與平坂。讓與駑爭逐。九折鳥道上。萬里鯨海曲。獨自甘所遇。不用悲躑躅。嗟哉十二閑。自名爲驊騄。終年飽欲死。爾輩何碌碌。</text>
<title>贈別尹御史玄通 深 試才耽羅之行 其3</title>,<text>橘柚生南國。珠犀出炎洲。物產固多珍。最貴在驊騮。往往龍變化。神物潛相投。初日涌重溟。紅光射高丘。馺騀千萬匹。照耀雲錦幬。矯矯摠權奇。何者眞其尤。吾聞九方子。明鑑稱神眸。至精若滅沒。天機非外求。從來驪與黃。那足供冥搜。寄言市駿者。勖哉愼所收。</text>
<title>挽李恭人 友人趙勉卿內子。白軒相公之女也。在玉堂直廬走筆。</title>,<text>有美相國女。夙歲著芳儀。況復郞君賢。榮華耀門楣。去得姑嫜喜。來得爺孃慈。侁侁盛珪璋。人稱多福禧。郞君事遠宦。西關復北陲。王程有期限。那得念閨愇。非爲兒女戀。豈向夫壻疑。偶然榮衛愆。却見二豎欺。明鏡日生塵。羅帶日減圍。昨夜蟢子飛。心知郞得歸。所慰暫相見。所悲長別離。芳蘭一摧折。餘馥空葳甤。寶瑟斷瑤絃。翠壁生蛛絲。泠泠雨鈴苦。喞喞繰車悲。可憐奉倩心。幾綴安仁詩。矧玆高堂親。雙雙鶴髮垂。一辭不暫留。行路爲齎咨。我來歌薤曲。且替彤管辭。一歌一惆悵。悲風動涼帷。</text>
<title>瑞興道中見掃雪者</title>,<text>昨夜北風寒。詰朝微霰皓。俄頃積至寸。及晩勢彌浩。顧視大道上。稚女與老媼。跣跣踏氷雪。兩兩事除掃。酸辛凍至骨。涕泣還扶抱。謂言北使至。州官急治道。處處擁篲畚。徵調無少老。晨起裙不絮。夜寢席無藁。況復有此役。那能相恤保。老我死則可。却恐兒女夭。歷歷喉中語。淚滴道傍草。我行誠倉卒。驅馳極顚倒。半旬涉千里。擾擾失昏早。然猶煖體膚。羔袖兼豹襖。控御獲駿逸。饌羞羅珍好。以此言苦艱。寧不愧蒼昊。所恨莫救汝。默默心如擣。</text>
<title>離松都</title>,<text>淸晨發東陽。驅馬渡猪灘。向晩入故都。落暉滿空山。漠漠宮殿墟。離離衰草間。追惟少日遊。撫事心正酸。賴有舊相識。慰我行役艱。破涕忽爲笑。悲歡信無端。豈不念宿昔。從子以求安。王程自有期。不敢中盤桓。依依謝諸人。獨夜投臨湍。</text>
<title>挽朴評事季肯 世堂 室內 走筆</title>,<text>悼亡世多有。可念潘南生。纔失百年約。將爲千里行。稚兒留在室。床簟日凄淸。盆歌當此夕。愴惻若爲情。</text>
<title>送北道兵馬評事朴君季肯 由修撰拜是職</title>,<text>東海在天地。大澤一礧空。有國於海外。所宅何其㑋。縱令窮絶界。厪厪蜩鳩控。乃有仕宦者。內外州邑衆。于玆分遐邇。自然爲忻恫。刺刺婢子語。愴愴都門送。笑彼童觀輩。小知殊懵懵。人生活物耳。安得長無動。一朝出門去。大道固無壅。薊轅接交南。粤航通秦雍。寧若醯中蚋。滅沒在盎甕。亦豈燕雀然。差池戀梁棟。今子受國命。北庭佐都統。近辭侍從班。遠護羌胡種。掉臂盡怯怯。子獨能從頌。十月風日寒。龍城雪已凍。地有號鬼門。灘或同惶恐。嶔崎關嶺路。去去催征鞚。攬轡卽其志。叱馭又何勇。想子酬壯懷。歷覽窮天隴。白頭衆山祖。勢並崑崙聳。磨雲復磨天。邐迤而巃嵸。北溟亦天池。日夜波濤涌。撇捩鯨鯤戲。山岳互騰歸。轅門盛貔貅。劍戟森且擁。邊庭樂壯士。簫管調鸞鳳。丈夫怏心目。弱子徒懷悚。行矣不回顧。加餐須珍重。母令王化閼。且使皇威總。徵書應早下。歸來奉君寵。</text>
<title>挽崔生 浤</title>,<text>淸宵公擧宅。對討蕭選註。靑春京兆試。並草鳴鳥賦。居然十年餘。此事已成故。憐君獨流落。窮餓逼遲暮。歸田歲不登。採山蔬亦苦。誰知一死冤。忽復承凶訃。夜半赤白丸。州牧不得捕。知君饒精爽。定向穹昊訴。有官縻不去。有臆鬱未吐。惟將十句詩。哭君當賵賻。</text>
<title>送張晦而 世明 赴南平</title>,<text>大暑去酷吏。淸風來故人。古者寫扇什。兩語工且新。時當盛炎令。赫日燒高穹。靑林獨臝體。白羽還無功。忽然思我友。作宰湖之南。湖南千里途。五馬何驂驔。吾聞南邑產。箑樣時所寶。妢笴與剡籐。光潔更端好。君子善觀物。觸類宜增慮。民暍且先穌。政煩須急除。庶濯甑甗苦。仍扇淸涼惠。聊誦古詩句。一爲賢侯勵。</text>
<title>代挽夏興君曹 漢英 夫人 走筆</title>,<text>安仁賦秋興。不獨爲悲秋。溽暑隨節闌。涼風入衾裯。坐想谷翁心。惻惻懷百憂。時邁諒不停。遠日亦己臨。平生著懿則。留與閨中箴。遺挂與舊蹤。倏忽還成塵。況復念兒孫。那能不愴神。吾爲谷翁語。愼勿徒自疚。百年且同穴。所爭時先後。所以漆園子。叩盆歌鳴嗚。題詞和薤曲。能慰谷翁無。</text>
<title>十日。驅馳行到達城。有山僧妙慧來謁求詩不已。遂使崔吏執筆口占五言長句以與之。累語拙語疊語。皆不暇擇也。</title>,<text>昨余承王命。拜辭出丹闕。馬卿曾諭蜀。陸生亦通粤。夷艱歷千里。胐脁浹兩月。日暮達城館。偶然黔吾堗。袈裟闌戟門。忽有僧來謁。解字足稱雅。善謔微近滑。謂余癖於文。求詩勤矻矻。余謂汝求詩。無乃太唐突。咄余日飮氷。行李正倉卒。春江淸若酒。春山綠於髮。揮涕撻川水。一弔英雄骨。入蜀兔棧危。通秦鳥岑屼。風雷盪崖壑。萬古神龍窟。周池杳涯岸。澒洞疑溟渤。金烏聳半空。凜凜高標揭。桐藪古戰場。壯節留遺碣。行行時響像。觸目興轉勃。然猶愛吾詩。默默如癡訥。千金不輕擲。寧可爲汝發。明發到蓬萊。征旆還當歇。扶桑若可攬。咫尺看林樾。萬里淨如鏡。欲試凌波襪。白日忽風濤。鯨鯤互出沒。所憂盛炎瘴。未夏多成暍。有時舶趠至。木石競顚蹶。霧露路飛鳶。榱壁棲奔蠍。閉戶若處女。深深坐甑钀。此時爾能來。庶以滌煩愲。正待空谷跫。毋學叔山刖。新詩不汝惜。百篇恣突兀。</text>
<title>有以釜湖，雲臺爲大小之論者。此固河伯，海若之辨也。然余猶以爲壯覿幽賞。當各適其適而已。正不須分優劣。戲爲長句。爲釜湖解嘲。</title>,<text>昨登釜山亭。俯瞰亭下水。落暉滿遠岑。纖霞映孤壘。演漾復明滅。湖光轉嫵媚。今朝陟仙臺。大觀無天地。仰矚但白雲。遠眺唯滄海。穹鯨弄鬐鬛。怪蜃騰光彩。兩日愜心賞。雄雅各殊勢。紆餘與卓犖。長短誰相晢。吾聞古鴻門。楚漢讌季羽。將軍擁盾入。壯士拔劍舞。宴酣白日低。意氣靑春高。猶嫌乏款曲。亦復近麤豪。銷金帳作暖。羔兒酪如珠。娟娟唱金縷。細細酌玉壺。風味諒醞籍。此樂知何似。小大但自適。誰能優劣此。釜湖及雲臺。我若互非是。不如寓無竟。學諸蒙莊氏。</text>
<title>七述篇。送申學士寅伯 晸 接慰萊州。庚戌四月</title>,<text>黃鵠摩天飛。千里一徘徊。征馬臨道周。騑騑且莫催。客有平生親。車徒日往廻。念君久疢疾。惜君當別離。雍容造君閭。爲君前致辭。曰君何所適。渺渺南海陲。曰君何所事。儐彼萊州夷。君方有肺勞。何以任驅馳。吾嘗視君病。呃呃不得瞑。上炎若結轖。中懣如煩酲。我有雷跗術。君倘許我治。不須湯醴投。不須鍼爇試。但將豁耳目。兼之快心意。吾今願得間。一一對君語。君拜謝客言。側耳以延佇。客曰維嶺南。素號爲殷富。豐肴與綺羞。種種無不有。水珍蔚州鰒。陸珍密林栗。夏竹戈抽筍。霜果盤映橘。柚榴爛黃紫。芬芳競酷烈。細鱠淸洛鯉。爛炰東海鼈。椒勻更蔗臑。入口湯沃雪。況復夏日飮。瑩然秋露潔。瀝液出箘篁。甘膏稱崖蜜。調和玉醴成。一醉堪千日。此味誠奇妙。美哉難具詰。君云吾所戒。夙昔在餔餟。矧酒爲狂藥。腐腸卽肥醲。客曰維嶺南。素號多殊容。三五與二八。窈窕美且丰。眉黛若遠山。臉際如芙蓉。曼鬋飾寶髻。羅綺自生光。競姸以娛客。日夜殊未央。彩舫設中庭。瑤瑟縆洞房。喧喧衆樂會。緩歌調宮商。翹然舞白刃。𤡑迅名黃昌。有時風雨集。颯颯鳴空堂。出入紛變化。天地久低昂。此樂誠廣麗。美哉難具詳。君云吾所戒。夙昔在淫放。從來聲與色。秪令心神蕩。客曰維釜洲。實衆倭所館。吾聞日出國。東南海無岸。南海聚寶窟。珍貨浩千萬。珂峨接西洋。艑舶通阿讕。瑞腦眞龍涎。珍珠老蚌卵。琕璖與琭。瑟瑟靑紅斕。綷羽孔雀尾。織罽麒麟段。大鏡明月懸。名劍雄犀斷。蘇檀比析薪。銅銀供兌換。炫煌奪人目。瓌麗世所罕。偉哉無盡藏。亦足供賞翫。君云吾所慕。夙昔在淸素。彼哉等土苴。近黷非吾取。客曰維東京。最大鷄林府。鷄林古羅都。赫居乃其祖。卜年近一千。傅祚至王傅。杳矊時代遠。往跡留千古。金櫝始林兒。寶帶眞平主。文昌有舊庄。庾信有遺墓。鮑石戒荒王。鵄述悲神母。浩歌月明巷。驅馬天官路。一曲萬波笛。東海可微步。文武水中陵。往往生雲霧。邃古近鴻荒。奇怪不可數。行行子所歷。亦足富觀覩。君云聞爾言。爾言差可適。王程第有期。未敢便浪迹。客曰遊故都。子旣未暇卽。故都行二日。遂至萇山國。萇山卽萊州。自昔隣島域。州南五十里。有臺名沒雲。州東十餘里。有臺名海雲。兩臺壓滄海。壯觀天下聞。湯湯千萬里。浩浩無畔垠。誰駕祖龍橋。可投任公緡。三山若可見。極目空氤氳。時見鯤鯨戲。合沓天地昏。客言故未已。見君色頗欣。君云可復聞。客乃起更言。曰彼臺之東。可以賓朝日。夜半天色開。雲濤共蕩潏。六龍捧火輪。杳杳以東出。紅光與熛芒。赩赫而潑刺。霓旌引霞旆。鳳御參鸞蹕。中天太陽升。萬國重昏失。玆觀儘奇絶。談說誠難悉。君今行到此。足瘳幽憂疾。君聞啞然笑。偉哉君所說。然吾且飮氷。所憂腸內熱。王事恐差池。未敢便遊佚。客曰子誠是。子心余所知。今君何所適。渺渺南海陲。今君何所事。儐彼萊州夷。玆事國所重。交際宜先勔。萊州慣接夷。綏遠有舊典。來有下𦩘宴。去有上船宴。設茶先受書。必也以禮見。其人好疊劍。其俗輕鬪戰。頭上漆木楪。手中金摺扇。斑斕彩繡服。左右矜顧眄。長袴一尺餘。曳地時自卷。格徒七八十。各各皆徒跣。睥睨在垂手。自爲恭倨辨。太慢則失歡。太遜又近輭。弄刀非所怵。賄貨非所眩。凡百愼威儀。遇事要熟練。彼以小巧慧。我以大智辯。彼以小黠詐。我以大信展。言當委曲處。時或事宛轉。事當決絶地。快若熊兕剸。伸縮我自如。彼豈能拘骨。折衝在尊俎。威靈足可闡。箇箇得要領。歸奏明光殿。男兒蠻貊行。不負朝廷遣。身名貴俊偉。事業宜光顯。區區床褥戀。不須憂疥癬。君聞復囅然。敷腴見顏面。曰余雖顓愚。請以斯語勉。客復曰此事。於子未爲盛。子讀古書史。應慕古賢聖。夾谷齊魯會。儼然夫子政。契丹獻納字。使乎富公諍。其事有大小。所貴安邦境。今子當此役。操持在兩平。須宣聖神德。且使天威競。浸漑雨露潤。燀爀風雷騁。干羽格羽柴。驕桀折淸正。波濤永戢息。東海淨如鏡。扶桑以東西。萬萬琉暹竝。殊隣玉帛至。重譯筐篚秉。紛然一王會。回面來朝請。褒君著功伐。銘君上鐘鼎。然後爲君賀。弗愧播歌詠。君旣聞此言。不覺據几起。如執熱濯風。如久渴飮水。曬然白日光。快照雲霧裏。淟然汗不止。霍然病乃已。再拜爲君謝。子言乃能爾。吾方受國命。明日吾行矣。</text>
<title>挽李士休 行逸。發引之夕。燈下走筆。患唇腫不起。</title>,<text>淸江詩禮裔。君家卽孝族。惟君素修潔。行義實自勖。內皎以懷珠。外朗如冠玉。風流興頗饒。藝業才太足。投壺驍類郭。論書僕命蜀。親朋盡才儁。許我更敦睦。共蔭南階松。幷翫西隣竹。泠泠置膝絃。湛湛盈尊淥。雨霽山樓射。秋深道院讀。如君信脫略。此心匪詰曲。云何落文罔。而竟遭僇辱。崑璧俄投焰。豐劍遂埋獄。三年隣羯羠。千里飽蚺蝮。南還得雷雨。驚喜泣骨肉。嘉賓時復聚。好事亦頗續。南山遇李廣。北郭通袁叔。而我晩居銓。未卽剡薦牘。誰知數日別。忽聞君病篤。無乃酒流禍。抑恐噬遇毒。吁嗟命之薄。此疾終不淑。君年未五十。匪壽斯爲促。君官纔下級。一斥仍不復。君無子有姪。姪爲君家督。哀哀束八尺。蹙蹙斂一木。百年儘朝菌。萬事同風燭。虛牖施蛛絲。空簾下塵軸。籬英露未黃。庭草秋猶綠。念君家善釀。新甕日當熟。此時君莫飮。此酒誰更漉。聞君將卽遠。明發指楊麓。我適値家祭。淸坐事齋沐。君行我未送。我淚徒盈目。況君先大夫。至性儗顏陸。行備軒相篇。事列春官錄。不謂幽堂事。君乃以我屬。此文久未就。此詩奄先哭。我愧多負君。此愆將何贖。惟應一偸暇。訪弔君斧屋。代醞澗水淸。折肴山花馥。挑燈寫長句。誓言以相告。</text>
<title>明善公主挽詞 癸丑</title>,<text>三珠閬苑樹。燦燦瓊花綴。鮮飊忽廻蕩。慘見雙枝折。十五瑤臺月。盈盈復皎潔。正仰淸光滿。誰知圓嵬缺。鴛機已先斷。鳳簫亦中咽。上帝所震驚。九重共愴結。詞臣在下土。橐筆事詩訣。悲將薤曲陳。忍覩穠華撤。</text>
<title>敬次圃隱寄東浦孟先生韻。仍送休徵令公 胄瑞 按節湖西。</title>,<text>昔我讀鄒編。一讀三嘆傷。正界卽告縢。罪歲嘗戒梁。行仁豈有他。什一乃其方。嗟公大賢後。況爲時龔黃。韋丹蒞江西。守約化平涼。分憂得衣繡。玉節指溫陽。母懷游子悲。且軫民皇皇。至願在增賦。不憚罄蓋藏。民情極哀怨。天心寧杳茫。冀公尙拯活。何須怨參商。</text>
<title>水雲亭</title>,<text>人問水雲亭。何以水雲名。水鐘與雲吉。二峯當吾楹。朝態娛人眼。暮韻淸人耳。翛然朝暮間。高興無時已。</text>
<title>水雲亭 其二</title>,<text>山雲在吾上。江水在吾下。素影時卷舒。綠波自瀠瀉。惟堪灘上鈞。且供林中臥。滄浪與幽石。曲高無人和。</text>
<title>水雲亭 其三</title>,<text>沔川幷漢流。蒸水浸湘界。吾亭亦奇勝。二江此焉會。名藪邁靑草。危島森蒼檜。歷歷恢所矚。曠然天宇大。</text>
<title>水雲亭 其四</title>,<text>白雲在太虛。英英抱幽德。高凌霄漢界。靜合煙霞色。偶然釀陰功。時作甘霖灑。生意發枯萎。蒼然滿四野。</text>
<title>水雲亭 其五</title>,<text>名山紛四會。似爲吾亭來。迢迢百餘里。乃復見雲臺。森然衆牙笏。突爾三角髻。嵩華與雁台。誰能識品第。</text>
<title>水雲亭 其六</title>,<text>吾祖昔行吟。杖策玆丘丘。偶爾撤皐比。遂焉營菟裘。舊稱梨棘場。今作松梓里。天雲小池邊。叢臺尙遺址。</text>
<title>水雲亭 其七</title>,<text>淮流日在眼。中有樂翁閭。入抗仁義言。歸作神仙居。舊樓是白雲。遺墟但綠草。癡昧忝宅相。永言懷王考。</text>
<title>水雲亭 其八</title>,<text>南谷歸溪水。北岸辰溪水。二水並入江。有本蓋如是。餘生已孤露。樂育失時雨。兢兢父師敎。誓言銘心腑。</text>
<title>水雲亭 其九</title>,<text>山婦理木鑱。水客理魚罟。魚隊競穀雨。萊族滋芳露。幽居春欲晩。時物共媚嫵。且待新酒熟。一醉梨花塢。</text>
<title>水雲亭 其十</title>,<text>山人憑山閣。睡罷知日午。翠靄初收障。白雲猶滿戶。正當炎燠日。獨專淸涼界。何來北窓風。林樾更蕭灑。</text>
<title>水雲亭 其十一</title>,<text>山容日偃蹇。林居轉岑寂。潭淸魚可數。霜落梨堪摘。東籬嗅黃花。南磵掃白石。幽人自獨往。不復尋行跡。</text>
<title>水雲亭 其十二</title>,<text>千樹河陽花。十里洞庭月。春花與秋月。物色互無歇。氛氳衆香國。浩蕩水銀窟。扁舟動高興。遊賞亦可悅。</text>
<title>送辨誣使赴燕 丙辰</title>,<text>白日須掃翳。白玉須洗痕。匹夫誣猶伸。況乃邦國冤。國冤與主辱。臣子固同怨。美公宗戚卿。才誠冠周藩。自言異異姓。籍忝聖祖孫。急病義則然。辨枉心素存。將齎珠玉幣。一扣虎豹閽。憤昔東江帥。簸弄有流言。力蔽宣光業。似慰廉來魂。齊東益悖謬。侈哆不足論。願訂太史編。一一得更繙。歷歷著廢興。昭昭割明昏。淸流自泂澈。汚渠自淆渾。雅奏一鏗鍧。淫哇寧復諠。玆事國重事。公行宜自敦。幸湔九廟恥。誓報明主恩。秋風動楡林。淸霜滿薊墩。間關穿戎馬。迢遞度塞垣。中原日多事。東隣憂正繁。歸塗應勿滯。戒心亦莫諼。遲公幹事廻。對公東園樽。</text>
<title>挽李進士 師命 內子 丁巳</title>,<text>少得阿母憐。嫁得阿姑愛。郞君復才賢。人稱兩美對。</text>
<title>挽李進士 師命 內子 丁巳 其二</title>,<text>自爲貧家婦。布綀易羅紈。我爲孟德曜。君爲梁伯鸞。</text>
<title>挽李進士 師命 內子 丁巳 其三</title>,<text>昨聞梁伯鸞。鹿車載妻去。誰知五噫歌。仍成悼亡語。</text>
<title>挽李進士 師命 內子 丁巳 其四</title>,<text>阿姑哭賢婦。阿母哭少女。哀哀兩母情。寸腸餘幾許。</text>
<title>挽李進士 師命 內子 丁巳 其五</title>,<text>母與女爲別。一別隔生死。生憎白馬潮。不通黃驪水。</text>
<title>挽李進士 師命 內子 丁巳 其六</title>,<text>可憐乳哺女。但知學呼爺。不記孃鬢貌。且留孃笄珈。</text>
<title>挽李進士 師命 內子 丁巳 其七</title>,<text>悲哀結腸操。愴惻傷往賦。知君有文章。新成幾篇句。</text>
<title>挽李進士 師命 內子 丁巳 其八</title>,<text>涼月旣云缺。曉露亦易晞。但招平生魂。却向故園歸。</text>
<title>送淸風李使君子三 堥 庚申</title>,<text>江山若論價。萬金亦不足。公不用一錢。自享神仙福。寒波動碧虛。高樓映水曲。泝洄一棹遠。杳然懷玄躅。</text>
<title>孤雁篇。哭可億從弟。可億發引日作。余病甚。不能赴奔。</title>,<text>一雁復一雁。雙雙共徘徊。風摧霜落忽相失。身單影孑鳴聲哀。高堂列衆樂。中有塤與篪。篪兮篪兮調易絶。唯聞惻惻塤聲悲。絶響難更續。斷行不再聯。孤調與獨影。悽切不忍論。哀哀廣陵路。庶招平生魂。巫陽不來在帝旁。九關茫茫虎豹立。江風捩碧馮夷愁。白雨亂落鮫珠泣。雨泠泠風習習。孤舟怳見神靈入。維楊之山一片土。千秋永埋人如玉。可惜珊瑚之樹纔出海。一墜重淵那復得。</text>
<title>夜讀諸葛武侯出師兩表有感</title>,<text>隆中之野寬而夷。誰云不如莘之宜耛。隆中之水淸而漪。誰云不如磻之宜絲。安乎釣者周之師。樂乎耕者商之伊。吁嗟乎侯道不差。三顧豈特聘幣爲。魚水還同載匪羆。臥龍欻起風雲隨。遂令豫州一孤羈。坐向玉壘開帝基。㧓操鼠權顚復隳。我縱我擒威且綏。吁嗟乎侯才之奇。南人北人耕相嬉。姬民讓畔何言治。吁嗟乎侯仁之施。受遺何殊事裘委。政令予奪惟吾持。下無以嗔上莫疑。侯之旣沒民呱悲。廖徙李廢同涕洟。前出師後出師兩表灝且噩。商家說命周公無逸辭。秦陋漢淆那有玆。千古萬古長昭垂誦靡衰。吾亦不知侯之何修而乃至於斯。無亦侯忠義之屬人心。其猶乎江漢常流日月常麗。固有杳然行乎兩間莫之爲而爲。噫。</text>
<title>挽洪榮川 大夫人 卽豐寧君夫人</title>,<text>昔遊舅氏門。獲拜榮川君。因讀舅氏文。狀得豐寧勳。豐寧甲科中興初。晩歲通侯仍尙書。漢代卿相爛勳伐。韋家子弟多名譽。榮川於文得神解。不與時人競奇怪。千頃汪洋風行水。萬里紆餘江到海。是夫是子有如此。夫人福德眞無比。一自大夫捐館速。寂寞南園秋草綠。如何板輿安仁樂。復作萱堂敬姜哭。門閭無復望吾兒。萬事人間誰不悲。昨夜婺女報沈彩。劍合延平會有時。東風漢水層氷開。碧蕪燕山春自回。迢迢丹旐向此去。薤歌一曲令人哀。</text>
<title>挽趙敎官褧叔 宗著 大夫人</title>,<text>我讀歐九瀧岡文。自敍平生少孤貧。辛勤成立世其家。敎養皆由大夫人。嗚呼情至語亦至。令人涕落沾衣巾。吾黨趙君行義篤。況有雄詞拔衰俗。高堂廿載甘旨具。下帷三冬文史足。佳客時將髻髮供。異書寧惜笥金贖。人言此母復此子。古人今人却相似。誰知一夕棄色養。只有遺訓傳女史。零落階萱秋雨多。蕭條庭樹涼風起。請看來日維楊北。突兀靑山一片石。孝子一字應一淚。此豈遠減廬陵客。</text>
<title>蘄王府送花園老卒歌 擬程式爲</title>,<text>紫府深深畫戟閑。白日花園春欲老。園中物色夢已闌。箇裏英豪心幾惱。峨舸今夕送君去。碧海茫茫波浪浩。吁嗟丈夫未遇時。幾歲潛身隨戰討。不向黃龍靜煙塵。却來朱門供灑掃。無事唯堪白晝眠。有才誰憐玄髮皓。龍泉補履璞抵鵲。終古英雄怨枯槁。時來片言忽投機。能使將軍識負抱。將軍雅量河海窄。不恨遭逢苦不早。滎陽萬金不復問。漢王從來信盜嫂。荊艷越歈雜賓從。蜀錦吳綾兼玩好。龍艦雀舫海上槎。絲管嘲轟激晴昊。長風擬破萬里浪。指點滄溟杳煙島。懸知偉略動海國。蹤履夷王幾顚倒。收得鮫人萬點淚。換取龍宮千尺縞。向非計然飽奇策。誰識波斯有絶寶。嗚呼大才每如此。有卒邯鄲亦輿皁。一說應須御王歸。何當送汝幽燕道。</text>
<title>仙槎行 一作還訪成都賣卜人</title>,<text>度索金蚪萬年根。渺渺淸秋泛滉瀁。莊生謾誇瓠作尊。太乙還慙葉爲舫。不知海客何福緣。却跨仙槎天漢上。璇閨織錦是誰姝。銀渚牽牛此何狀。但覺瓊梭萬縷光。雪腕新濯雲霞颺。磊塊拳石亦奚用。一物更荷丁寧貺。五色驚自補天手。七寶疑從脩月匠。璿璣轇轕夢中夢。塵土歸來眩眞妄。蜀肆高名喧玉府。慧視沖襟絶俗障。神物須遣道眼矚。靈區合向眞仙訪。提携篋裏絶世珍。摩挲認出天孫餉。曾拄星宮七襄機。慣洗明河千斛浪。流雲讓月入指點。白楡的皪天墟曠。神遊萬里卽化人。異蹟千秋同博望。聞此自疑還自驚。塵骨未蛻增惆悵。升霄犯斗太怳惚。無乃齊東恣譎誑。纓弁別有下土臣。願借瑤階一證嚮。</text>
<title>擬佛印送別卓道人。兼寄東坡長句。</title>,<text>道人今朝辭遠行。我聞其行感其義。坡翁自是天下士。惠州蓋亦人間地。君行到惠見坡翁。爲我且傳殷勤意。昔日坡翁訪我時。數月金山駐我寺。彌天道安我豈敢。四海鑿齒翁不愧。供石禪居眞戲劇。施帶山門亦好事。昨聞翁從赤壁還。更入脩門讀中祕。繡繪唐虞粉黻衣。點竄伊皐謨訓字。不知明廷復何辜。杏杳湘潭重憔悴。臭腐翻嚇赤霄雛。扶搖屢鍛靑雲翅。隨夷元自忤盜蹻。絳灌寧知憐賈誼。翁誠達人識趣舍。我且要翁證眞智。萬卷由來貯腹裏。一塵何嘗點胸次。胡爲懷寶不自寶。却使明珠混穢器。朱丹軒轂幻穴蟻。富貴光陰易隙駟。況値天衢日晻曀。雜沓跳狐與嘯魅。趨名趨利爭奪具。何不掉頭便斷棄。試參維摩不二門。自有菩提無上位。靈山蓬海欻來往。翳鳳驂鸞足娛戲。能超塵臼是不死。豈待丹鼎乃久視。平生愛翁一轉語。此日憑君萬里寄。翁聞此語必點頭。努力仍須勿失墜。翁歸不復患無家。擬掃蒜山待翁至。</text>
<title>復戲爲東坡寄謝佛印禪師詩。仍用前韻。</title>,<text>浮玉山頭大乘禪。早歲歸宗了眞義。千偈鳩羅語翻水。一箇摩尼光燭地。我昔過訪南都日。師曾笑答西來意。淵明久困彭澤米。遠公尙占東林寺。袍帶錦玉師實稱。箭鋒機緣我多愧。留詩換衲識深情。供石分山俱勝事。神交不復論遠邇。妙理何曾有慳祕。于今宿業墮危網。流落南荒斷音字。誰知行脚有義徒。萬里傳書慰憔悴。投來寶珠忽入手。喜極淸風颯生翅。書中歷歷提醒語。再拜吾師感篤誼。消除熱惱賴法力。砭切愚昏惟上智。由來立命貴太上。不欲將身置其次。東家大聖見伐樹。西蜀奇才親滌器。十城隨和遭按劍。千里驊褭困下駟。漢朝賈傅旣賦鵬。近代靑蓮亦禦魅。悠悠今古乃如此。棄世何心怨世棄。文繡不及道義樂。天爵寧羨季孟位。從玆庶參不二法。三復要言異呵戲。名韁禍羅本同條。玉署珠厓還一視。富貴風前信燭轉。文章木上眞癭寄。淸泠一滴甘露漿。我且奉盈期勿墜。爲送道人兼謝師。載書還慙語非至。</text>
<title>前詩不及謝道人之意。更成一首。仍用其韻。</title>,<text>道人昨自故鄕來。我感道人多氣義。脚底猶看萬里色。意中自輕三危地。傳書我已見爾情。贈句爾須識我意。方朔初年金馬門。子厚暮歲零陵寺。羅浮又是五嶺外。三黜行裝眞自愧。翻思赤壁卽近土。虛羨丹砂有舊事。吁嗟今我異故我。故日詩文今且祕。靑蠅惟堪作弔客。白雁無憑傳信字。時逢饁婦說夢幻。可有漁翁問憔悴。嵯峨劍鋩剩割腸。寂寞雕籠同翦翅。誰知越絶蠻蜒鄕。却勞吾人抱深誼。傳跫谷裏縱可喜。逐臭海畔還非智。向非高義出尋常。那得長途決造次。遙思京洛衆所趨。濟濟冠裳皆國器。黃金白璧正丘山。流水游龍作軒駟。爾胡不北獨南來。遠慰炎荒侶魑魅。秋扇舊篋時所賤。瘦馬東郊世共棄。生平忤俗有骨體。此日動人無爵位。吾知玉貌非有求。勇往何曾顧譏戲。持謙爾自明遠比。誦義人將翁伯視。餘生尙作江海遊。晩節倘向雲林寄。金山寶偈最難忘。握裏盈盈明月墜。爾歸若逢高禪語。道我庸夫勉必至。</text>
<title>書佛印禪師寄東坡書後。復用前韻。</title>,<text>吾觀自古賢達人。出處何常唯適義。區中每起山藪思。象外剩開煙霞地。釣澤羊裘早見幾。浮海鴟夷卽行意。故憐南國怨椒蘭。且弔東都殄宦寺。亦有癰痤得車者。肯識人間有羞愧。所以高人善醒俗。往往名喩稱解事。蘇門贈言患才多。華嶽占形嗟術祕。休官共誦靈澈句。誓墓尙傳羲之字。王右軍有誓墓文。昔時玉局蘇老仙。才高命薄何憔悴。坳堂誰挂渡海筏。薈蔚却巢垂天翅。風流絶代邁李白。痛哭憂時追賈誼。紹聖年中事反覆。所賢非賢愚爲智。金門石渠一夢幻。瓊海珠厓頻遷次。雙龍再閉豐城土。六瑚奈拋明堂器。憐才獨有金山禪。咄唶神驥並駑駟。手持圓鏡照十方。擬與仙翁服魔魅。畏路羊腸久知難。榮名鷄肋今宜棄。塵根永斷覺路開。一超眞有如來位。奇言至論若指掌。莞爾元非寓嬉戲。㪺來沆瀣自爽口。編得珠璣動盈視。吁嗟先民亦有言。生死浮休軒冕寄。邈邈高風世絶攀。茫茫苦海人爭墜。爲誦歸宗偈中語。散落曼陀滿空至。</text>
<title>宋子客舍。遇高漸離。</title>,<text>堂上危絃悲自語。堂前豪客驚相迕。希音尙擅舊曲譜。弊褐不是眞傭雇。君從何處到此地。我知君心與君訴。憶昨君向燕市遊。雄心俠骨時相聚。大者慶卿與田光。餘子嬰孩不足數。那知屠肆酒人樂。翻作儲宮國士遇。儲宮片語烈客死。易水悲歌壯士渡。堪嗟銅柱一擿誤。虛挑強隣按劍怒。茫茫天地盡網罟。舊客金臺散煙霧。揮斤郢匠悲質亡。吹篪吳人怨日暮。逃名匿作苦畏約。誰識英豪事卑汚。今朝主人有佳客。擊筑泠泠動宮羽。凄聲觸耳技癢人。彼傭猶能辨曲誤。邯鄲倘非豫子友。憔悴形容幾莫寤。鬢髮俙依指冠上。衣冠想像臨江素。當年祖席變徵聲。此夕華筵欣再晤。高堂白日忽黯慘。大陸悲風莾回互。尊前破涕一爲笑。匣中雄鍔長虹吐。論交逆旅未恨晩。且莫後棄生平慕。英雄托足已無門。却恐風塵更失路。嗚呼豺虎憑凌正飼人。善保千金須自護。</text>
<title>送長安君質齊</title>,<text>翩翩公子貴介弟。芳年妙譽稱麟鳳。榮封已覩作藩屛。美材端合爲楨棟。一夕天弧動雄芒。磨牙餐血金虎鬨。西邊羽書日旁午。東隣冠蓋何倥傯。東朝深愛固至情。左師微言眞善諷。試看憐子勉功業。何如重女能嫁送。存亡事急可割慈。短長謀深便折衷。況今交質異鄭惡。非關涕出因吳哄。平朝使車出靑門。文駟繡茵珠絲鞚。乍別叢臺觀闕遠。遙看岱泰雲煙弄。白璧黃金晉陽幣。三軍五家臨淄衆。華堂錦筵一抵掌。佇見齊甲弦皆控。須申洹水踵蘇季。更誓葵丘追管仲。已期親懿兼上伐。誰將眞食譏虛貢。怡顏永奉兩宮歡。指掌庶雪三晉痛。功成鼎呂遄西歸。且莫久作邯鄲夢。</text>
<title>挽鄭東溟 斗卿</title>,<text>左海有箕壤。人文特昭朗。眇邈羅麗間。突兀崔鄭黨。大同吟詩陽關語。孤雲草檄賓王侶。春卿之後得牧老。衣鉢圭齋亦曾許。國朝季昷及季雲。昌黎翺籍殊同倫。中間簡易起草昧。誰知下里鏗韶鈞。吾祖玄翁實接武。獨擅希音古樂府。中興傑出張相國。復學班揚闢門戶。崑崙萬脚獨一脊。霸統紛綸此其嫡。廬陵讓蘇且一頭。公卽張公門下客。山君傳擬毛穎肖。海客文續田橫弔。大陸賦文公賦劍。比陸一歲公差少。靑春甲科推第一。一日聲名正崒嵂。醉躍陰山雪後馬。吟對扶桑夜半日。西遊北征恣觀玩。太史文章亦已滿。神駒誰道有齧決。下寶猶能名木難。詩聲最工七言句。慶陽瑯琊堪並驅。歸來閉門城西第。自愛詩諷有妙趣。翰林群兒多齷齪。任汝銀根字半錯。詞垣推轂太遲暮。不屑腐鼠餉鵷鶴。我慕公名二十年。邂逅一識綾豐筵。宴酣招呼三學士。丹顏白髥眞神仙。亦有洪生時問字。爲誦吾詩汙公耳。曾聞河伯愧海若。應笑東家效西子。牛川江上春漠漠。擬得公題滿水閣。却驚中天遽返眞。奎文晻翳滄波涸。公辭濁世出塵坱。公馭泠風上寥廓。我獨胡爲心惻愴。爲惜斯文失宗匠。惟應遺篋動光怪。怪底晴虹燭萬丈。爲語公家深深十襲以鐍扃。莫使天公白日砰雷走風勞六丁。</text>
<title>積雨 壬寅</title>,<text>四月恒暘極。三旬積雨淫。急疑天並漏。昏怯日俱沈。苔色連床暗。溪流繞砌深。繁憂難自整。得酒且孤斟。</text>
<title>挽李僉正 聖淵。公之胤子東稷與余爲同年。公曾與昇平，完南。與聞靖社之議。</title>,<text>曾從迂相座。談笑得追陪。鱗翼非無伐。龔黃特見才。桂華椿不待。萊舞薤還哀。蕭索風流盡。塵凝北海杯。</text>
<title>上在山樓前臺 時驟雨初霽</title>,<text>倚杖臨山閣。攀崖得小臺。疏林收急雨。深壑散輕雷。花逕元通竹。蘿衣欲梁苔。翛然遊賞足。斜日不知回。</text>
<title>木蓮花</title>,<text>一樹木蓮花。靑林間素華。迷離三徑外。寂歷數枝斜。冷蕊疏偏艷。寒香晩更葩。性雖殊水陸。肇錫幸同嘉。</text>
<title>終南閑居</title>,<text>終南深復深。卜宅近前岑。臥看白雲出。靜聽山鳥吟。林風涼客夢。澗水澄人心。興在忘言處。悠悠不可尋。</text>
<title>終南閑居 其二</title>,<text>太極亭高處。悠然獨倚楹。有時山鳥近。終日小溪鳴。嵐氣晴逾碧。松聲晩更淸。遊心參造化。誰識此中情。</text>
<title>聞早蟬偶題</title>,<text>六月已將半。夜來涼氣生。小池疏雨滴。高樹一蟬鳴。探化觀時運。居閑任物情。蓬山曾有約。吾得及秋征。</text>
<title>拱極堂</title>,<text>拱極齋居靜。終南雨色晴。閑雲度岫白。啼鳥隔林淸。高臥寧忘世。深藏更畏名。逍遙聊自適。還欲學莊生。</text>
<title>立秋後一日夜坐</title>,<text>一夕西風動。三旬積雨餘。夜涼秋在樹。蛩語月臨除。宦況閒仍淡。文章病轉疏。終南門巷僻。誰訪子雲居。</text>
<title>七夕</title>,<text>天上雙星會。人間七夕過。新知片宵短。生別隔年多。機罷愁如織。河橫淚洗波。輕歡仍重恨。誰道勝姮娥。</text>
<title>次玄正上人詩軸韻</title>,<text>金剛一萬峯。高揷白雲中。窟宅神靈閟。煙霞日月公。波開鯨噴雪。天闊鶴翻風。共爾携筇去。秋山訪羽翁。</text>
<title>喜瑞明見訪</title>,<text>何來驚剝啄。訪我蓽門秋。白雨留佳客。靑山入暮樓。蟬歸高樹靜。鶴伴小池幽。賴有淸尊酒。杯傳各散愁。</text>
<title>懷趙揚卿</title>,<text>正憶林川子。南遊幾日廻。三春千里去。終夏一書來。交態唯吾合。文章覺爾才。秋風湖海闊。愁絶獨登臺。</text>
<title>懷趙公擧 師錫</title>,<text>念爾金閨彥。長趨玉陛晨。風淸宮漏徹。煙細御爐熏。碧落神仙近。靑雲雨露新。終南病客在。獨自草玄文。</text>
<title>初秋</title>,<text>秋意日冥冥。鳴蟬不可聽。到池疏雨白。開檻片峯靑。世孰知高曲。人今笑獨醒。江湖波正滿。歸臥弄雲汀。</text>
<title>試院秋夜。錄奉閔太僕 點，金檢討 萬基 求和。</title>,<text>校士吾眞忝。猶欣長者從。未能空冀馬。誰是得驪龍。城闕秋陰暮。林園露色濃。論詩消永夜。時復聽疏鐘。</text>
<title>山人玄正今春復來訪我於息庵齋居。余讀軸中詩。至申君瑞明所題。不覺愴然。繼以泣下。嗟夫余與瑞明共題此軸者。不能一歲。而瑞明今已作千古人矣。轉眄之頃。嬗變如此。文酒追遊。遽成陳迹。此子美所以逬淚於人日之作。而永叔亦嘗興哀於祕演之文者也。遂更寫一律以贈玄焉。瑞明又嘗手畫一紙。以弁此卷。而巓崖古樹。坐老僧其下。甚有意態。今閱之。獨不見此。余怪而詰之。則玄言有一貴公子善賞鑑見而輒藏去不還云。</title>,<text>玄也求文至。君曾和我爲。兩行今日淚。三復去年詩。隨意林花笑。多情谷鳥悲。寥寥千古事。誰更話心期。</text>
<title>次韓肯世韻</title>,<text>銷愁唯有酒。不飮奈愁何。花氣流新雨。鶯聲度別柯。世情身外少。春意靜中多。況値親朋至。詩成得共哦。</text>
<title>次韓肯世韻 其二</title>,<text>懶廢逢迎久。柴門每不開。花隨春共去。君與月俱來。榻爲延徐下。舟寧訪戴廻。昔人河朔飮。今日莫停杯。</text>
<title>贈金醫 應詢</title>,<text>積疢將危日。良方再起時。一身初屬我。萬事尙須醫。物物春俱得。閑閑病與宜。遺文素難在。吾欲問軒岐。</text>
<title>贈金醫 應詢 其二</title>,<text>古有從燕市。何妨與子知。春風入細酌。微雨和殘棋。檢藥君臣合。修生性命宜。誰當推妙理。一得上醫醫。</text>
<title>贈別趙勉卿</title>,<text>憶君傾蓋日。意氣許相加。夜問玄亭月。春題翠壁花。舊遊猶夢裏。此別復天涯。努力臨分語。安時未足嗟。</text>
<title>贈別趙勉卿 其二</title>,<text>龍灣一千里。擁傳亦勞哉。矗矗胡山出。茫茫鶴野開。金繒猶道路。絲管自樓臺。流涕江南事。君應作賦哀。</text>
<title>次李善裕 慶萬 韻</title>,<text>憶昨東遊日。騎驢訪石橋。秋風入古寺。孤磬發淸宵。一別煙霞隔。相思魂夢遙。因君重起興。便欲理征軺。</text>
<title>送權水曹 垕 移拜幽谷察訪</title>,<text>何遜才名久。王猷宦跡奇。可憐新記馬。誰識舊能詩。熟路征驂倦。閑林歸鳥遲。唯應庾嶺外。時寄一花枝。</text>
<title>挽朴林川 炳</title>,<text>丈人宰東郡。吾行指朔方。暮春花滿縣。細酌月窺堂。往事眞如夢。遺塵秪可傷。還憐勞父老。伏臘在桐鄕。</text>
<title>謝趙公擧夜訪</title>,<text>不怕金吾問。相携到夜分。人言星聚客。吾得月留君。衰草喧蟲語。微霜動雁群。西隣有好友。幾日共論文。</text>
<title>抱病</title>,<text>抱病南山下。林園秋雨餘。未能成遠去。猶得賦閑居。遼海幼安榻。吳江別駕魚。風塵繫簪紱。慙愧每虛徐。</text>
<title>送曹承宣令丈 漢英 出守春川</title>,<text>紫綬臨仙界。靑雲厭禁廬。春州從此去。秋興定何如。漢水波寒夜。淸平木落初。遙知康樂屐。時得跨空虛。</text>
<title>送曹承宣令丈 漢英 出守春川 其二</title>,<text>資玄昔隱處。吾祖復行吟。粲粲煙霞色。蕭蕭楓樹林。秋江連雨冷。古寺入雲深。早晩追飛舄。遺塵倘可尋。</text>
<title>自哭壽兒。情事慘絶。表從彌明輩見其如此。拉余爲三角之遊。非直賞秋。蓋以塞悲。遂設泡於道成庵。徵明先已負笈。揚卿與余聯轡留。凡六日而歸。</title>,<text>暫爲除煩想。因之得勝遊。疏鐘古寺夜。寒葉亂山秋。欲證無生話。誰憐不盡愁。人間一泡幻。吾意在丹丘。</text>
<title>次趙揚卿韻</title>,<text>浙浙林中雨。微微壁上燈。秋風開古殿。半夜禮高僧。逸志雲霞杳。禪心水月澄。幸無簪紱累。一臥碧山層。</text>
<title>次趙揚卿韻。因送揚卿，彌明先歸。</title>,<text>始喜名區入。還嫌歸路通。靑山懸落日。赤葉下秋風。惜別三杯盡。談玄一榻空。知君多妙句。寄我白雲中。</text>
<title>贈老釋楚雲</title>,<text>國子官初解。禪宮迹偶投。一燈孤照夜。萬葉共吟秋。曠蕩丘中想。飄颻物外遊。老僧多好意。猶足爲遲留。</text>
<title>挽南參判 斗柄</title>,<text>平樂觀兵日。將軍用武名。裏尸思父烈。聽鼓荷皇情。蠻海威令盪。吳兒姓字驚。韜鈐身後托。仍得藥師甥。</text>
<title>贈別金敎授應詢。兼示沈 緖，蔣 諒 兩僉樞。乙巳十月。三人俱以軍官。陪家大人赴燕。</title>,<text>弱國勞皮幣。家君此赴燕。晨昏違萬里。羈絏荷三賢。積雪圍遼野。寒雲接薊煙。逢迎知改歲。花月浿江邊。</text>
<title>夜過納淸途中口占 乙巳冬。爲問禮官時。</title>,<text>昨夜過蔥秀。今宵度納淸。每因忙後錯。還似夢中行。馬足唯憑爝。鷄聲且辨更。名亭疑讖籙。却憶富公爭。</text>
<title>夜過納淸途中口占 乙巳冬。爲問禮官時。 次韻 儐使久堂朴公長遠</title>,<text>忙中惠瓊什。意得語便淸。千里忘羈旅。三人共此行。攬裘衝急雪。持炬走深更。遠憶歸盤隱。無人子所爭。</text>
<title>留龍灣</title>,<text>迢迢千里遠。忽忽一旬更。此禮猶相問。雖蠻倘可行。亂山迷古戌。寒日翳空城。錯莫羈懷亂。胡笳復數聲。</text>
<title>無題 新安少妓有名解語花者</title>,<text>二八新安女。㛹娟態轉溫。極憐花似笑。那及爾能言。楚賦微辭在。秦詞妙曲存。峽雲容易散。疇記舊時恩。</text>
<title>公子行</title>,<text>公子何來客。連鑣大道傍。似從平樂館。却向少年場。素骹千金飾。紅顏百寶粧。翩翩俱意氣。今代自原嘗。</text>
<title>贈別呂評事希天 聖齊。與李侍請端夏。前後俱以天官郞得之。</title>,<text>北塞移天曹。由來佐幕豪。曾知太公法。況有使君刀。叱馭雖常分。看雲亦自勞。那堪送行處。風雪擁征袍。</text>
<title>挽崔古阜 挺海</title>,<text>憶昨相逢日。將軍氣未衰。生平膝上劍。歲晏鬢邊絲。一別便長隔。重泉秪足悲。還憐此父子。新折桂花枝。</text>
<title>春日山居</title>,<text>寂寂終南下。閑閑靜者居。靑春回洞壑。白日照圖書。谷鳥聽逾緩。山花看漸舒。忘機吾自熟。何必戀軒車。</text>
<title>春夜聽雨。志喜示允明。</title>,<text>寂寂人初定。悠悠我欲眠。高齋聞漏後。春雨落燈前。正念花辭樹。仍忻水滿田。端居憂世志。惟是祝周年。</text>
<title>碧桃</title>,<text>白玉桃花色。英英一樹芬。淡粧嬌虢國。縞服寡文君。瑞雪留春冷。淸香襲月薰。還憐粉蝶影。逐蕊共紛紛。</text>
<title>紅桃</title>,<text>灼灼紅桃樹。夭夭小苑春。眞逢傾國色。錯疑映門人。晩態迎霞艷。晨粧帶雨新。最憐皮子賦。一諷更精神。</text>
<title>次權汝明 頉 韻 汝明家饒圖籍。余方借其古今全史看之。三四及之。</title>,<text>玉署非吾分。衡門不厭深。每尋前代迹。時見古人心。嫩萼迷紅障。幽泉咽素琴。探春明日約。騎馬向東林。</text>
<title>疊前韻答贈紀明</title>,<text>一言君未戒。群謗亦何深。縱使能銷骨。懸知不負心。冤氛埋獄劍。孤調在山琴。耿介無人識。寧終愧士林。</text>
<title>挽李陽川 哲英 室內 白軒相公之冢婦。陽川公之繼室。新婚未幾。陽川病逝。纔過朞祥。室內又逝。</title>,<text>相國西河痛。彌年淚不晞。却驚新婦沒。又向故山歸。落月窺塵鏡。凄風動素幃。最憐稚女在。猶託嫁時衣。</text>
<title>又疊心字韻志感</title>,<text>用世元非計。逃塵愧未深。風霜餘短髮。江海起遐心。有酒聊開酌。無絃只弄琴。千秋禽尙志。吾道足山林。</text>
<title>積雨乍霽。炎熱轉酷。時求解官未遂。書以志懷。新得李時珍本草一帙。近所閱者。只此書耳。</title>,<text>雨霽炎猶酷。官存病欲加。生涯惟本草。名利卽空花。臥聽溪喧石。時看岫出霞。仍聞九街水。浩蕩沒行車。</text>
<title>以不詣槐院。褒貶居下考。</title>,<text>每願官休罷。粗能辨實賓。何須六百石。自愛五千言。蠻觸浮生事。閑忙半世身。今朝聞好報。高枕酌風軒。</text>
<title>挽李子輝 光稷。官終持平。年止三十三。無子。方修內翰時。時政記未畢而沒。</title>,<text>芹舍封章日。薇垣獻諫時。多君常忼慨。愧我每低垂。叔世淪才恨。明庭失士悲。龍門不盡業。執手更傳誰。</text>
<title>挽鄭高陽 昌徵。鄭相維城之子。寅平都尉之父。都尉夭卒未二年。而高陽繼亡。</title>,<text>昔子西河慟。言之淚滿腮。如何使吾相。今復有斯哀。老樹風凋葉。空庭雨長苔。還憐留葬地。澆得邑人杯。</text>
<title>挽鄭知樞 孝俊 代作</title>,<text>五子登科甲。嗟公百祿宜。西京萬石貴。南極一星輝。乘化知無憾。修生固有涯。誰將秦失淚。却向老聃揮。</text>
<title>奉和止庵李丈寄示韻</title>,<text>亭從吾祖闢。地卽尙公遊。不識何年代。猶稱某水丘。舊園三畝在。遺訓一經留。每誦河汾語。行將老莵裘。</text>
<title>奉和止庵李丈寄示韻 元韻 李止庵○名行進</title>,<text>鬱鬱終南麓。吾童子所遊。白鬚臨澗壑。靑眼記林丘。誰道成安後。還敎宅相留。茅齋仍望月。事業在箕裘。</text>
<title>大殿春帖子</title>,<text>麗景添長線。條風解薄寒。時當元節屆。日報聖躬安。綵樹嗤唐制。靑旛陋漢官。唯將歐帖語。共獻九重看。</text>
<title>送李次山 嵇 赴海西幕</title>,<text>萬里鵬圖壯。靑雲逸翤輕。今朝出西海。六月息南溟。孤竹高風遠。芙蓉秋水淸。此鄕多物色。知爾長詩情。</text>
<title>送南參判 龍翼 以陳奏使燕 丙午秋</title>,<text>主辱今如此。賢勞所不言。曾裝通越橐。便脂指燕轅。落日中原杳。驚風大漠昏。行行傍柴市。倘可酹忠魂。</text>
<title>贈別趙騎省勉卿以冬至書狀入燕。</title>,<text>至日欲風雪。都人愴別筵。吾行炎瘴地。君指犬羊天。浩渺扶桑外。崢嶸碣石邊。歸來重聚首。倘及杏花前。</text>
<title>挽李正字 明錫</title>,<text>吾榜三才子。人稱妙歲英。學仙曾化鶴。有客亦騎鯨。城郭歸千載。滄溟俯一泓。那堪哭弟淚。因汝更縱橫。</text>
<title>寅賓軒睡起 寅賓東萊館名</title>,<text>三月寅賓館。寥寥度歲華。國今通日本。吾亦到天涯。海踣鯨豗浪。春晴蜃吐霞。惟憑枕上夢。一夜一還家。</text>
<title>大風</title>,<text>南極春恒燠。今年氣不齊。海隨風並立。雲與日俱低。浪作魚龍喜。驚聞禽鳥啼。最憐梅節晩。零落小墻西。</text>
<title>寄南海申掌令元瑞 命圭。言事被謫。</title>,<text>昨子投蠻邑。今吾到海濆。官程憐四日。別意隔三春。水闊愁蛟鰐。天低怯瘴雲。千金須自愛。早晩有恩綸。</text>
<title>愁坐孤館。偶然攬鏡。鬢毛有一莖白者。有感詠懷。余今年三十四。</title>,<text>顚髮三分白。鬢毛一縷明。少年玆面貌。何日更功名。蠻雨春沈市。鯨濤夜拍城。通夷吾計拙。孤絶百憂生。</text>
<title>前篇有何日更功名之語。蓋本老杜勳業頻看鏡之遺意。然此特戲耳。聊疊前韻。以道余初志。</title>,<text>絶域愁誰語。行藏我自明。已嫌頗識字。何用更求名。急雨通夷館。飛雲隔漢城。只應公事了。歸學華山生。</text>
<title>三月二十七日夜。地大震屋宇盡搖</title>,<text>異俗嗟難遣。殊方事事驚。夷情紛喜怒。天氣忽陰晴。颶起時飛石。嵐生晝濕楹。如何坤軸動。隱隱復東傾。</text>
<title>玄風倅權君季常 是經 余同年友。致書相問。且惠竹瀝薏苡五升。詩以謝之。</title>,<text>白雪五升藥。玄風一紙書。昔曾珠作謗。今賴瘴還除。霧露鳶恒跕。樓臺蜃或噓。通蠻君莫問。歸計總虛徐。</text>
<title>題姜太初巾車錄</title>,<text>讀罷巾車錄。孤燈黯不光。歸應同化鶴。節豈愧看羊。唾手島中檄。刳肝海外章。稼軒詔跋語。今日重悲傷。</text>
<title>家國</title>,<text>客況三旬久。鄕愁萬緖嬰。諸姑俱抱疢。阿姪亦關情。未罷崆峒駕。頻驚嶺海行。庭闈千里祝。日日報安寧。</text>
<title>憶昨</title>,<text>憶昨辭朝日。淸光許覲堯。不緣庭訓切。那得廟謨調。暾出看疑近。雲飛望轉遙。君親三月隔。一夜鬢毛凋。</text>
<title>偶閱澤堂李公詩中。得田園亦何好老大但當歸之語。極有激昂感慨之思。三嘆而和之。</title>,<text>羈旅二三月。經營八九非。春從前日去。吾得幾時歸。國計成仍改。鄕書到亦稀。遙憐南麓下。花柳自荊扉。</text>
<title>次申元瑞謫中寄示韻</title>,<text>不涉東南裔。虛生天地中。比形河見少。爲物海稱洪。遠謫曾非辜。雄詞想轉工。玆遊奇絶語。千載憶坡翁。</text>
<title>聞金參判伯玉 始振 訃</title>,<text>敏識天人貫。通才外內宜。長楸驥欲展。明月劍相疑。縱在那能用。云亡秪可悲。篋中前日札。三復淚雙垂。</text>
<title>寄申翰林 晸</title>,<text>藹藹靈泉會。瑲瑲總玉珂。火龍蒸瑞液。池鳳浴恩波。密勿君臣契。揄揚父老歌。獨憐銅柱客。流落鬢毛皤。</text>
<title>更次申元瑞韻</title>,<text>生晩東坡後。子來南海中。導疏萬里遠。呑納百川洪。天水本來大。雨雲時自工。玆行或非謫。人亦謂仙翁。</text>
<title>再贈張道人</title>,<text>張翁出中土。家世本南都。萬國三韓外。千秋一劍孤。風雲占氣骨。霜雪上眉鬚。欲向麻衣問。神仙做得無。</text>
<title>再贈張道人 其2</title>,<text>少年遇黃石。中歲客靑區。大漢崑崙使。眞人龍虎徒。秋霜明玉劍。紫電繞朱符。萬里飄然至。春風碧海隅。</text>
<title>再贈張道人 其3</title>,<text>聞昔南都勝。鍾陵氣鬱盤。土中周洛邑。江左漢長安。城闕風雲在。英雄戰伐看。仍思朱學士。銜詔出三韓。</text>
<title>再贈張道人 其4</title>,<text>欲說江南事。應傷故國情。衣冠多倉卒。胡虜轉縱橫。聖祖提孤劍。孱王失百城。至今騷客賦。千古愴蘭成。</text>
<title>擬往海雲臺。連日阻風不果。錄奉萊尹令公。海雲臺在東萊府東十五里。舊傳崔孤雲所遊處。</title>,<text>崔仙舊遊處。聞在蓬萊東。半夜擬看日。今朝又阻風。誠難開海市。妬亦遭天公。且欲泠然御。雙虹掣碧空。</text>
<title>寄問洪朝伯 萬宗。朝伯嘗患手背有痰核。一醫遽以鍼決之。受風幾危。</title>,<text>相離千里遠。相憶幾時休。以我虛漂梗。憐君誤決疣。靑春愁已過。碧海暮長流。夢裏還携手。同登明月樓。</text>
<title>憶家中藏書</title>,<text>長物吾何有。猶多舊史經。百年堪作蠧。每夜只須螢。散帙時誰整。孤亭晝自扃。唯應歸去日。枕藉睡風欞。</text>
<title>憶園中鶴</title>,<text>蕙帳辭多日。蠻鄕轉起思。園中雙鶴在。雲外一聲知。靜影憐花徑。幽懷付竹池。孤山歸隱處。從汝舞參差。</text>
<title>聞家園諸花盡開</title>,<text>昨夕家中札。園花報盡開。無人從掃石。盡日獨翻階。影拂鶯相覓。香飄蝶自來。封姨如待我。留得數枝佳。</text>
<title>自萊山向通度寺。午憇梁州。題雙碧樓。</title>,<text>百日蓬萊住。今朝始北還。名州知黑水。古驛近黃山。蘸閣溪流淨。被堤竹影閒。欲從靈鷲去。螺黛指雲間。</text>
<title>通度寺鐘閣 寺在梁山鷲棲山下。新羅所刱。有浮圖。藏如來眞舍利。</title>,<text>通度知名寺。南遊偶一尋。何年來佛骨。此日悟禪心。幽瀑當階落。閒雲過殿陰。翛然佳賞足。夕梵和鐘音。</text>
<title>塔臺</title>,<text>閱劫留崩塔。懸危有仄梯。纔臨一臺上。便覺萬峯低。禪戶蜂開室。靈厓鷲寄棲。未嗟花節過。猶識武陵溪。</text>
<title>喜萊尹令公追至</title>,<text>乍離纔昨日。相憶且終朝。不謂肩輿至。無煩手簡邀。入樓靑嶂滿。攀塔綠蘿飄。共子耽遊賞。諸天未覺遙。</text>
<title>籐差於筵席求詩。書贈一律。</title>,<text>問君千里外。幾日發炎涯。積水浮仙嶼。春星伴使槎。辯飛孤劍動。情洽百杯加。楚晉交方睦。寧敎舊約差。</text>
<title>直廬次李侍講季周 端夏 韻 季周時以兼文學直春坊</title>,<text>高秋建禮夜。傑句右丞詩。已覺胸懷豁。都忘手閱疲。寒花幽賞足。涼月朗吟宜。今夕重相約。淸樽御水湄。</text>
<title>再疊</title>,<text>禁苑三秋色。宮曹幾首詩。親知一相聚。酬唱未云疲。款款淸言在。蕭蕭小雨宜。會看明夜月。重到鳳池湄。</text>
<title>三疊</title>,<text>偶淹西掖直。頻續遣懷詩。鬢覺蕭疏短。腰憐曲折疲。高城涼雨過。深樹暮禽宜。幸乞松楸暇。明朝上斗湄。</text>
<title>四疊答李騎省文若 沃</title>,<text>忽忽我眠後。不知君有詩。出奇眞愈捷。奔命奈徒疲。屬鞬中原壯。交綏兩國宜。鴻溝今日約。吾欲保東湄。</text>
<title>挽李副學幼能 端相 代家大人作</title>,<text>橋南前夏訪。乖闊幾年強。刻苦工夫得。淸羸疾病將。歡然道舊語。念之至今傷。家祭違牽紼。題詞涕自滂。</text>
<title>別李子三赴韓山郡</title>,<text>病憐玄晏久。忠許更生孤。直道官仍拙。高懷氣轉蘇。春風馳五馬。幾日返雙鳧。黯慘承明別。臨觴獨一吁。</text>
<title>聞金夏卿 禹錫 將赴安東任所。走書以贐。</title>,<text>知子宿願成。嶺邑佩符行。先諡迎綸計。高堂舞采情。春風東洛水。細雨古陁城。獨笑薇垣客。遲徊負諫名。</text>
<title>挽權掌令汝綱 斗樞</title>,<text>少小交驩日。無如擧業時。腐毫吾得賦。刻燭爾成詩。對手耽棋拙。從心鬪語奇。至今魂夢裏。猶倣昔年爲。</text>
<title>挽權掌令汝綱 斗樞 其二</title>,<text>昨解洪陽紱。江湖滿目寬。讒言何太巧。雅興不須删。行野時爭席。臨流且把竽。更憐當日約。徵我記齋顏。</text>
<title>挽權掌令汝綱 斗樞 其三</title>,<text>告疾吾休沐。君乘月到門。丁年兩華髮。丙夜一淸尊。激切傷時事。矜高出世言。前春如隔宿。唯有淚翻盆。</text>
<title>挽權掌令汝綱 斗樞 其四</title>,<text>十日看君病。沈沈病日臻。長桑慙術淺。腐草失劑珍。薄宦靳三級。遐期減四旬。所悲床褥語。邀我重諄諄。</text>
<title>挽權掌令汝綱 斗樞 其五</title>,<text>抱疢元由酒。逢場或近顚。澆胸猶自可。銷肺又胡然。每覺交情重。時憐俠氣偏。單醪今送汝。令我涕雙漣。</text>
<title>挽權掌令汝綱 斗樞 其六</title>,<text>雅弟摧芳歲。沼翁閉九原。賦聲猶誦雪。樓扁只傳雲。差喜門闌慶。行誇子姓繁。誰知老岳母。頭白哭吾君。</text>
<title>挽權掌令汝綱 斗樞 其七</title>,<text>昨從二連宅。抒情到夕曛。人間已失友。淚下爲言君。居禮巷南畔。譚兵海北濆。癡頑愧獨在。謗舌任紛紛。</text>
<title>挽權掌令汝綱 斗樞 其八</title>,<text>哀哀斂一木。送送入孤墳。生魄當今夜。招魂續古文。他時詩酒會。此日死生分。一慟西望地。坡山慘暮雲。</text>
<title>挽李監司 星徵</title>,<text>昔歲登科甲。簸揚猥在前。幸從公兩世。俱謂我同年。國器靑雲晩。時憂素髮先。長悲蔽芾詠。留惠海西偏。</text>
<title>挽宗室瀛昌君大夫人</title>,<text>校洞王孫宅。林園接短墻。庭萱風自落。階草雨仍荒。半歲來仁里。同朝識大郞。今宵聞薤曲。閭井爲悲傷。</text>
<title>牛川途中記所見</title>,<text>春閏仍乾旱。秋霖又雹霜。漸看寒葉赤。無復晩禾黃。室罄村妻泣。場空野老傷。菊花何意緖。的歷滿崖香。</text>
<title>晩上斗尾</title>,<text>策馬朝衝淖。挐舟暮上波。高江因雨大。涼月得秋多。節物猶群態。詩情且獨哦。蒼崖兼赤葉。歷歷眼中過。</text>
<title>直廬送朴季肯赴通津縣</title>,<text>退合耕三畝。仕猶求一麾。本來吾熟計。每事子先爲。城闕秋風夕。江湖歸雁時。冥冥望行色。且去活民饑。</text>
<title>次李侍讀次山韻</title>,<text>蕭瑟高秋事。淸霜落小池。窓前有老樹。夜半動涼颸。靜念齊民苦。仍懷魯女悲。明時空忝竊。職密愧才疲。</text>
<title>次李侍讀次山韻 再次</title>,<text>冷雨稍侵砌。餘波復漲池。乍晴雲送月。入夜樹鳴颸。華省潘生興。淸閨謝子悲。抽簪眞得計。隨處托吾疲。</text>
<title>又疊前韻記感</title>,<text>重起平陽第。仍開沁水池。靑雲滿綺榭。朱夏引淸颸。巢燕爭相賀。調琴未足悲。秪憐氓失所。提挈泣孱疲。</text>
<title>次李美叔韻。挽同年李正字輝世返葬故山。美叔名秀彥。輝世名光庭。</title>,<text>楚南有羈鬼。隴西無謫仙。此生寧見日。汝死實尤天。客舍招魂夜。鄕山返櫬年。千秋宋玉些。安得巫陽傳。</text>
<title>送李中丞文瑞 奎齡 出宰安東</title>,<text>論事淸時易。蘇疲儉歲艱。君今出嶺海。民亦得湖山。五馬行將遠。孤鴻去自閑。黃金兼漢璽。早晩待鳧還。</text>
<title>挽福寧君 栯 代叔父作</title>,<text>可惜王孫貴。溫溫德有餘。居家四字對。留枕八公書。積雪迷蘭路。凄風拂柳車。衆賓咸失涕。無復引應徐。</text>
<title>挽福寧君 栯 代叔父作 其二</title>,<text>周家惇本支。漢代盛恩私。駝灸常分膳。龍駒每賜騎。華淸隨蹕日。長樂侍筵時。玉折重宸慟。哀綸感路岐。</text>
<title>挽福寧君 栯 代叔父作 其三</title>,<text>丈夫甚憐少。賢愚亦各言。稚兒公半子。佳婦國諸孫。華屋纔叨席。薤歌遽斷魂。永懷姻好誼。嗚咽倍聲呑。</text>
<title>挽沈廣州 之溟 大夫人</title>,<text>夫人著壼德。壽祿亦無肩。牲鼎平生養。魚軒幾邑專。有兒還近耋。無恙遂登仙。彤管垂芳史。誄詞不盡編。</text>
<title>沈校理 煕世 遷葬挽 前後夫人幷同遷原州</title>,<text>澤老有長句。爲公嘗悼亡。因聞銘簡肅。還復屬歐陽。兩什文章古。千秋事蹟詳。三阡悲會合。題挽愧詞荒。</text>
<title>牛川舟中。口占呈寄內兄申君戴明。</title>,<text>昨者兄先到。今朝余亦還。東西一帶水。中表兩家山。春草深深洞。桃花淺淺灣。舟中詩以報。乘夕且開顏。</text>
<title>舟中偶吟</title>,<text>雪馬元朝雪。風帆寒食風。迷茫乘錦浪。怳忽坐瑤宮。此路何頻快。吾行偶屢通。只愁明日去。塵軟洛陽紅。</text>
<title>自平丘舟下新川。由箭串橋入城。用前韻。</title>,<text>高浪放船去。危橋嚲轡還。纔分蠶室樹。忽過馬場山。短麥靑抽畝。垂楊綠接灣。輕風將急雨。點點醒吾顏。</text>
<title>以試事謗議未已。朔射不進。得罷書懷。</title>,<text>於藝吾何執。無才足謗譏。關弓絃不動。取士策多違。眼轉迷朱墨。心應失是非。幸今官得罷。慙愧返初衣。</text>
<title>挽姜金浦 頊</title>,<text>惻愴公家事。誰能不泫然。偏親今百歲。之子奄重泉。國擢廉能最。人推孝友偏。益悲坡牧語。無復舊衾聯。</text>
<title>挽金主簿 仁文。金晉州子長之大人。子長嘗擢重試。名德遠。</title>,<text>一第猶皆艷。重登豈盡譽。悅親無出此。生子固當如。舊記曹疑馬。仍聞邑佩魚。占年纔易數。題挽却欷歔。</text>
<title>挽鄭領府事 太和 癸丑</title>,<text>積慶肇萊邑。貽謀自夏官。一門生六相。五世輔三韓。德業當時重。文章後代看。調元餘廿載。福祿似公難。</text>
<title>挽鄭領府事 太和 癸丑 其二</title>,<text>文翼眞王佐。司成亦道存。因悲神武事。尙憶大臣言。相國追前烈。通家到後孫。先朝與吾祖。接武復台垣。</text>
<title>挽鄭領府事 太和 癸丑 其三</title>,<text>赫赫經綸業。潭潭相府宜。同升公伯仲。均佩國安危。大匠收鑪錘。元功託鼎彝。却驚湘澤畔。孤雁影差池。</text>
<title>挽鄭領府事 太和 癸丑 其四</title>,<text>龍虎人魁傑。韓公識北平。有時床下拜。少日里中生。諭祭文無愧。辭官批幾成。還悲掌制地。十載變哀榮。</text>
<title>仁宣王后挽詞 甲寅</title>,<text>聖女宜京室。思齊想典刑。于飛從鳳邸。偕駕涉龍庭。範外由中壼。輝前自後星。寧陵十載烈。彤管映千齡。</text>
<title>仁宣王后挽詞 甲寅 其二</title>,<text>漢代尊長信。朝廷正在東。久聞坤則著。爭祝母儀隆。舜養須天下。堯仁卽女中。今朝鏡匳慟。何以慰宸衷。</text>
<title>仁宣王后挽詞 甲寅 其三</title>,<text>黃驪葬聖地。攀泣憶前冬。水齧纔移竁。山因卽繼封。已朝珠阜雀。仍駕洞庭龍。不比皇英恨。蒼梧蓋未從。</text>
<title>仁宣王后挽詞 甲寅 其四</title>,<text>曾沙徵積慶。德水稟貞姿。震邸由侯邸。坤儀轉母儀。施孫元帝祉。育物儘皇慈。兩字仁宣美。周公諡法宜。</text>
<title>仁宣王后挽詞 甲寅 其五</title>,<text>五月先妃葬。靈辰痛不留。因山纔緬禮。隔歲復眞遊。九岫雲迎駕。三湘桂作舟。千官揮淚地。咽咽助江流。</text>
<title>顯宗大王挽詞 甲寅</title>,<text>顯顯先王業。於戲冠大東。傳昌由立季。齊舜卽生馮。孝已承宗德。仁能叶祖功。巍然標烈地。百代號陵崇。</text>
<title>顯宗大王挽詞 甲寅 其二</title>,<text>達孝誠無間。東朝致養隆。初聞祔事曠。仍覩緬儀崇。步武皇王際。情文禮義中。嗣君能繼志。昭儉霸陵同。</text>
<title>顯宗大王挽詞 甲寅 其三</title>,<text>自有留皮問。咸知祝網仁。枕嘗勞乙丙。災復軫庚辛。敷恤虞刑簡。行寬漢詔頻。垂衣餘十載。東土盡恩淪。</text>
<title>顯宗大王挽詞 甲寅 其四</title>,<text>問響眞仁術。精禋亦孝思。如承大祭日。尙軫小民時。疾病還如許。憂勞諒在玆。千秋編簡著。徽烈埒姚祁。</text>
<title>顯宗大王挽詞 甲寅 其五</title>,<text>不以臣卑鄙。常蒙主寵私。橫經獨對地。侍藥衆詢時。易墜成河淚。難工摹日辭。偏慙子車氏。殉繆昔人悲。</text>
<title>狼川客館 乙卯</title>,<text>不謂吾多暇。今朝訪峽還。千年觀貊國。百里到狌山。地僻煙霞窟。時危虎豹關。須君勤撫字。惠澤及惸鰥。</text>
<title>受暇展先墓。行到平丘。畿伯趙公公擧以前夜過此。宿奉安驛。翌朝到奉安。則畿伯又已向楊根。相望三十里之地。終失一晤。不任悵然之懷。爲賦短律却寄。庚申</title>,<text>聞道公行部。東來擬躡塵。偶然淹半日。還復失由旬。較智嗟難及。抒情嘅莫因。龍門瞻嶻崿。秋色切高旻。</text>
<title>送金晦仲 載文 出宰和順縣</title>,<text>淸絶湖南縣。宜君尙藥氷。幽篁靑萬介。瑞石翠千層。處順艱能濟。行和薄可懲。是知名邑義。寧復鬪甘陵。</text>
<title>挽趙校理 根。君少嘗受學於宋尤兪。登第官至玉堂。乙卯後。棄官居坡山。辭連宋尙敏疏獄。受刑配慶興。庚申夏得釋。未數月病歿。</title>,<text>連城知趙寶。昭質世稱皆。劫火焚來潔。良工琢得佳。序房曾位置。塊礫竟沈埋。一掬荊山淚。今朝不盡揩。</text>
<title>雪馬 辛酉</title>,<text>三冬豆彌津。十里一鋪陳。偌大玻瓈鏡。無量白玉塵。泠然行雪馬。颯爾送飊輪。如此天遊快。飄颻物外身。</text>
<title>漢江祖席。口占充贐語。並示信使三大夫 壬戌。上价尹監司趾完，副价李校理彥綱，從事朴佐郞慶後。</title>,<text>專對三人最。吾王揀選明。一時辭北極。五月下南溟。怒鰐投文避。驕蠻負韊迎。懸知幹事日。唯道濟君靈。</text>
<title>江上贈別沈聖可 權 謫向通津</title>,<text>五月滄江水。邀君乍濯塵。幸今違畫地。從此指通津。長路知無閡。佳期定有因。新秋恩赦後。一躍見淵鱗。</text>
<title>挽李 尙泰 妻 申兄楊根公女也</title>,<text>昔汝終南宅。嘗從我問醫。每憐持弱質。仍復遭喪威。弄瓦寧非喜。舍珠却是悲。靑春餘二十。短世只堪唏。</text>
<title>挽崔生 汸 內 甲子</title>,<text>昔過楊山路。君家識二難。萱闈憂正切。藥篋愧曾殫。惻惻留遺挂。欒欒見素冠。莊生應達理。愁得鼓盆寬。</text>
<title>挽趙監司 龜錫</title>,<text>少小稱公輔。偉才氣裒然。家聲存識度。仕路幾騰騫。淸夜歸蓮燭。春風上彩甎。同遊俱在後。坦步自無前。棲棘情初遂。留棠化獨偏。遐心營一壑。末跡問高天。鵬且災庚日。人胡夢已年。吟纔罷澤畔。疾奈劇漳邊。大藥知難就。高堂秪益憐。槐山還宿草。楊壤又新阡。樹老鳴寒雨。庭空羃暮煙。風流嗟已遠。器宇果誰傳。舊誼懷床拜。新悲欲劍懸。凄風吹感淚。沾灑薤歌篇。</text>
<title>孝宗大王遷陵挽詞 癸丑</title>,<text>古者姬文世。猶移季歷藏。錮山還有隙。修墓亦堪傷。地昔留眞議。人今葬聖王。龍驂杳舊歲。象設變新岡。百行尊名著。千秋大義彰。宣皇代邸裔。杜寢灞陵傍。喆辟元同道。靈丘合並鄕。愼終虞慕切。追緬魯儀將。寶帟秋臨水。神戈曉荊霜。夔魖奔瑟縮。埃𡏖辟淸涼。廞駕徵周史。遺箱問漢郞。三泉方再掩。萬涕却同滂。復土希靈妥。游原認澤長。殯歌兼善頌。邦慶自無疆。</text>
<title>孝宗大王遷陵挽詞 癸丑 又 代叔父𪚥</title>,<text>於赫先王烈。微臣敢指譽。文曾代邸入。晉亦狄人居。日月明同照。江河快並疏。耕桑安助徹。關隘壯儲胥。已偃仁風動。方瞻化晷舒。燕臺正高築。漢業忽中沮。眇邈巍穹意。悲涼志士歔。荊湖迷逝水。梧野莾寒墟。嶽勢三陵近。天行五閏餘。永期泉隧妥。那意石縫疏。媧鍊知無賴。灤移遂莫徐。輿情開怫慨。宸算決躕躇。吉宅新岡在。佳祥舊讖儲。園仍皇祖並。德覺聖孫如。舜慕冞追遠。姬儀蓋帥初。所悲開白日。還復指玄閭。嶽祗紛呵護。方神肅屛除。飄颻度鳳翣。迢遞引鸞車。箱出中郞啓。竁封太史書。洪恩曾逮下。大造實偏余。蓐蟻誠徒切。持龍計復虛。殯歌仍慟哭。淸血自盈裾。</text>
<title>二月四日迂齋相公小祥 辛丑</title>,<text>去春東閣曾相弔。惆悵今逢二月回。當日英豪歸夜宅。異時勳業列雲臺。亭園寂寂人誰在。風雨凄凄燕獨來。懷舊潘生情感慨。不堪重切悼亡哀。</text>
<title>次四雅子述懷韻 壬寅</title>,<text>南樓昨夜動涼風。七月殘炎覺已空。河漢影高秋色裏。梧桐葉冷雨聲中。三旬藥餌心猶健。千里煙霞夢屢通。安得與君同跌宕。蓬萊山上駕雙虹。</text>
<title>次四雅子述懷韻 壬寅 元韻 申瑞明</title>,<text>舞蝶鳴蟬弄晩風。竹床籐簟小齋空。年光暗換濃陰裏。秋氣偏生積雨中。萬事世間隨淡泊。一樽身外任窮通。何當拂袖訪蓬島。共躡毗盧千丈虹。</text>
<title>送洪端川 錫龜</title>,<text>十載蹉跎兩鬢蒼。每憐郞署老馮唐。秋風五馬馳關北。昨夜孤鴻到漢陽。山抱玉田朝旭暖。海連銀闕暮濤長。知君氷蘗還餘事。早晩恩綸下未央。</text>
<title>送洪端川 錫龜 其二</title>,<text>少小曾從關塞遊。端州未到到咸州。春風波浪龍興水。落日歌鐘萬歲樓。每詑舊時觀自壯。還憐此別路偏悠。東門斗酒分携處。北望雲煙已素秋。</text>
<title>次東坡詠雪韻</title>,<text>漠漠疏林噪暮鴉。紛紛朔雪欲埋車。佳人解道因風絮。才子工吟翦水花。剩把詩情輸灞岸。旋將喜氣屬田家。閉門且學袁安臥。龜縮無煩手屢叉。</text>
<title>次東坡詠雪韻 其二</title>,<text>掩日篩空密復纖。隨風入夜勢全嚴。崑山璞碎堪投鵲。滄海篇成解賦鹽。已替飛花縈綺席。更兼新月照茅簷。論才忽憶梁園興。誰共相如較兔尖。</text>
<title>奉送右台沂川洪公 命夏 赴燕之行</title>,<text>司馬高名四國聞。富公專對賴忠勤。曾從虎殿驚眞相。更許燕都識妙文。日落遼山遙接海。春來薊樹暗如雲。懸知夜夜台垣望。分得淸光淨塞氛。</text>
<title>奉送右台沂川洪公 命夏 赴燕之行 其二</title>,<text>駟馬蕭蕭將遠行。驪駒一曲不堪聽。百年實下伊川淚。萬里虛高魏國城。山指殷人曾採地。波連齊士欲投溟。中原極目煙塵色。誰識書生感慨情。</text>
<title>奉送李侍郞 正英 台丈出按關西</title>,<text>繁華終古號西京。建節巡藩世共榮。禮樂尙存箕子國。風雲長護乙支營。錦筵釵髻鳴絃坐。玉帳袴鞾握劍迎。最是嘉州遺愛在。行看竹馬擁雙旌。</text>
<title>椎秦博浪沙 月課</title>,<text>說難公子已歸秦。五世銜恩別有臣。可但西山空守義。却從滄海更求人。金椎電掣乾坤慘。玉輅塵驚鬼物顰。未死祖龍先膽懾。休言首事秪吳陳。</text>
<title>釋耒答三顧 月課</title>,<text>伯仲伊姜垂大名。何曾管樂比先生。使君不憚湯三聘。帝業期恢夏一成。釋耒始聞酬漢室。開屯仍見雜邊氓。平生肯作兒孫計。唯許成都數畝耕。</text>
<title>送李承宣 俊耇 出按關東</title>,<text>憶昨留宮共把杯。卽看新節下銀臺。千秋嶽色毗盧雪。白日濤聲渤澥雷。終古地形常擅勝。秪今民事奈堪哀。吾家舊近昭陽渚。何得追公一棹廻。</text>
<title>再逢李行臺碩之 慶果 於新安。走書長律。以爲幽薊長路驪駒之贐。乙巳</title>,<text>西關再度逢迎際。王事驅馳道路漫。落日停杯辭故國。片宵聯榻到新安。邊雲朔雪山河暮。哀笛淸笳樓閣寒。異地不堪兼送遠。願君努力且加餐。</text>
<title>自新安辭家大人南歸述感</title>,<text>拜別高陽淚幾呑。却從西塞侍征軒。小臣勞力元王事。絶域承顏亦主恩。心逐歸雲長北逝。身催去馹獨東奔。明春浿上歡迎地。願著萊衣捧壽樽。</text>
<title>百祥樓</title>,<text>樓外浮雲大漠垂。樓前落日澹餘曦。千秋關塞登臨地。十月山河雨雪時。歌舞乍寬長路役。兵戈却憶昔年危。側身香嶽還遺恨。天際群巒暮轉奇。</text>
<title>持被玉堂已二十日。尙未有出沐之期。今朝崔內翰周卿 後尙 以實錄移安。方向太白。歷見而去。聞其行將由四郡。登覽乎寒碧二樂之勝。泝洄於龜潭島潭之間。踰竹嶺訪黃池。誠可謂盡江山之瓌觀者矣。顧余雖有江湖山藪之思。而譬如彫籠之縶羽。徒自引領几几而已。几音殊 聊占長律以爲贐。蓋亦平子四愁之遺意云。</title>,<text>太史今朝向太白。遠銜丹詔出丹陽。千秋地僻圖書祕。五月江深樓閣涼。逸志尙禽追訪嶽。雄文司馬憶浮湘。獨憐留滯鑾坡客。補衮無能鬢髮蒼。</text>
<title>挽李判書 慶徽</title>,<text>如公衡鑑政時須。歎息明廷失範模。一世九遷今亦得。三卿二代古猶無。論人每恥先夸者。言事何曾效嗇夫。遙想西江飛旐遠。不堪秋夜斷鴻呼。</text>
<title>挽趙麻田丈 時馨</title>,<text>曾與諸郞托素期。每從床下拜淸儀。廉名郡邑唯琴鶴。晩計田園且酒棋。誰道六旬非上壽。人傳五桂總瓊枝。久知餘慶綿綿在。聞說臨江吉宅宜。</text>
<title>挽趙判書 啓遠</title>,<text>山林龍虎識魁豪。耆耋三朝位望高。髫歲潞公期輔相。中年師魯學戎韜。律身藩翰無良馬。滿志江湖有善刀。乘化九天應一吷。笑它浮世鬧兒曹。</text>
<title>挽海城君金 汝水。</title>,<text>少小韜鈐世將家。勳封武甲兩堪誇。北平虎穴曾開石。南海鯨濤舊擁槎。當日溺灰心自苦。暮年看鏡鬢先華。所嗟纔送頻陽別。却寫哀詞哭柳車。</text>
<title>大殿春帖子 居首</title>,<text>靑旂鸞輅已迎春。肅穆千官賀紫宸。北極山河終古壯。東皇雨露一時新。靈臺占氣徵豐歲。法殿開鐏賞諫臣。最是漢家寬大詔。更敎黎庶荷恩均。</text>
<title>次萊伯李汝輝 之翼 韻</title>,<text>昨罷螭頭彩筆簪。南來使節豁胸襟。遙臨關嶺千年險。直下滄溟萬里深。天外故人還數見。春回美酒肯孤斟。投詩況有琳琅語。歸橐何須更陸金。</text>
<title>寄謝文谷太學士 金公壽恒</title>,<text>萬里憐吾出五谿。藥囊珍重許分齎。甘從南海求鵬息。且荷東門有鳳題。亂後駸駸蠻俗惡。春來處處瘴煙迷。文成諭蜀嗟何用。漫把歸期學卜鷄。</text>
<title>次萊伯韻</title>,<text>北望浮雲黯不開。強携樽酒上高臺。靑春冉冉鸚花去。碧海茫茫風雨來。裘帶正看開府略。詩書誰數大夫才。天邊節序嗟相換。日暮歸心漫自催。</text>
<title>余之南來也。吏部洪君伯涵曾有贐語。昨聞伯涵以非辜遠謫北郵。爲之驚嘆。遂步其韻。以略道愴然之思而已。</title>,<text>我作炎州三月行。聞君北謫復脩程。千秋蜀國文園檄。萬里潮陽吏部名。瘴海春來昔信斷。沙場日落旅魂驚。郵亭正想閑多暇。莫把深杯較孰贏。</text>
<title>贈張道士</title>,<text>此地逢迎眼倍明。爾從何處到東溟。少年未信封侯相。今日翻爲出塞行。歲月浮生雙白鬢。風塵遠道一靑萍。歸期試向君平問。萬里關山隔玉京。</text>
<title>題釜山山亭</title>,<text>孤城雲物接蓬萊。小閣登臨勢轉嵬。近嶼當眉雙案俎。平湖滿眼一盂罍。三洲十島自玆去。蠻舶賈帆能日廻。況有老龍應側耳。何須弄笛動風雷。</text>
<title>海雲臺再疊嵬字韻</title>,<text>海雲臺上望蓬萊。醉客狂吟氣自嵬。仰視星辰高咫尺。俯臨溟渤小甖罍。祖龍有石驅將去。對馬如丸剗却廻。笳鼓一聲波浪沸。將軍威令肅風雷。</text>
<title>次公擧韻。仍希轉奉申寅伯內翰。</title>,<text>千里唯憑尺素通。我思君憶兩情同。萍蹤落落來關外。華髮飄飄入鏡中。秪是風塵頻悵別。未應岐路更嗟窮。故人天上還多在。想爾聯翩謁紫宮。</text>
<title>事竣將還。留贈萊尹。</title>,<text>譜中惇睦兄憐弟。塞外逢迎我得君。幾夜共聽山寺雨。平朝同挹海臺雲。乾坤莽莽誰非客。岐路悠悠却又分。努力丈夫臨別語。好將長策靖南氛。</text>
<title>挽李通津 敏采</title>,<text>頓丘博士韓公誌。嘗闢燒丹指戒明。近哭親知多短命。可憐杯酒亦傷生。纔聞赤縣唯將鶴。誰料靑冥便跨鯨。最是鴒原懷至慟。更何辭說慰慈情。</text>
<title>送鄭納言 華齊 赴燕</title>,<text>萊海歸來又遼海。年年觀海費登題。三山眞可供游目。百尺還須挾上梯。短羽搏風鵬徙北。片金跳浪日懸西。千秋却憶蹈東語。高節何人更得齊。</text>
<title>送金季明 谷炅 出按關東</title>,<text>已識朝廷欲用公。分憂饑歲出關東。三年門館從羅雀。一夕軒車有畫熊。楓岳北登山骨白。蓬壺左瞰日輪紅。洲翁棠詠留千古。常棣詩仍雅繼風。</text>
<title>挽福寧君 栯</title>,<text>于嗟公姓詠周麟。王室惇宗有至親。妙歲聯封榮一代。聖朝殊眷絶群臣。人憐薛邑論琴日。客散梁園賦雪辰。仍憶去年歌舞地。獨留寒月照華茵。</text>
<title>明惠公主挽詞</title>,<text>昨聞繡嶺初廻駕。誰料瑤臺遽罷夢。萬舞却傾吳市鶴。獨影奄迷秦樓鳳。錦石銀河謾支機。紅蜜兜離虛滿甕。最是丹扆留至愴。玉簫悽斷不成弄。</text>
<title>次洪于海 萬宗 終南病懷 八首</title>,<text>伏枕春來屬玉除。柴門寂寞掩閑居。每吟彭澤南山句。且罷襄陽北闕書。梁燕簷鳩它自入。岸花汀柳爾全疏。已知簡懶偏吾性。無復名途候謗譽。</text>
<title>次洪于海 萬宗 終南病懷 八首 其二</title>,<text>一病休官節序深禁。廬從此謝綾衾。庭花故弄三春色。海鶴偏懷萬里心。已悔風塵迷出處。更堪霄漢卜升沈。高情却想沿沂樂。鏗瑟依然太古音。</text>
<title>次洪于海 萬宗 終南病懷 八首 其三</title>,<text>抱病三旬只守純。不知時物已廻春。園桃灼灼初迎日。社燕飛飛亦傍人。東洛風花憐白傅。西山煙雨憶玄眞。何當杖策同君去。雙袖蓬壺一振塵。</text>
<title>次洪于海 萬宗 終南病懷 八首 其四</title>,<text>世故芸芸醉復眠。暖窓遲日晝生煙。浮雲事業眞徒爾。枯木形骸正㗳然。每怪天機詩自洩。不關春意柳先傳。傍人笑我今如此。爛讀南華第二篇。</text>
<title>次洪于海 萬宗 終南病懷 八首 其五</title>,<text>卜築牛川境寂寥。一區吾欲老漁樵。龍歸月峽千尋宅。雨霽雲臺百里朝。剩有煙霞堪自放。幸無簪紱與人遙。春來且伴洪厓去。桂樹山中長幾條。</text>
<title>次洪于海 萬宗 終南病懷 八首 其六</title>,<text>欲將生業問桑麻。春到田園感物華。境僻溪翁常作友。家貧社酒亦勝茶。門前晉代徵君柳。洞裏秦時隱者花。只此經營吾易足。未須虛羨葛洪砂。</text>
<title>次洪于海 萬宗 終南病懷 八首 其七</title>,<text>春日娟娟春氣和。故人棲息近如何。十年京洛才名早。三月林園逸興多。弄蕊攀條眞得我。馳軒躍馬且從他。新詩却寄勞相望。語鳥嚶嚶在別柯。</text>
<title>次洪于海 萬宗 終南病懷 八首 其八</title>,<text>名香靜夜揷爐薰。蘭室何緣一對君。伯略自慙齊九合。儒風誰效魯中分。銀魚焚去還靑嶂。瑤草耕來是白雲。此世行藏吾已識。散材今亦謝朝斤。</text>
<title>次洪于海韻</title>,<text>憶昨幽憂掩蓽門。石田茆屋舊居存。村酤不害澆胸快。簷曝唯憐灸背溫。倦去林禽差適意。寵來軒鶴却饕恩。淸詩到眼堪醫俗。襟抱憑君一細論。</text>
<title>挽李應敎 有相。以遷陵都監都廳。病不得從事。沒後。上錄其勞。陞資贈知申。</title>,<text>濼陵敦事勤勞日。一臥還憐病未蘇。漢代酬功恩不薄。周南滯跡命堪吁。三珠奇樹凋瓊蕊。駟馬前程有駿駒。每愴寢門論脈語。恨無方術及兪盧。</text>
<title>次夢齋申公 晸 韻 丁巳</title>,<text>塊然病骨蟄成堆。日午山扉且暫開。未許吏人持牘至。尙期隣友抱琴來。當場傀儡態頻變。欹枕羲皇夢獨回。千古適之眞飮客。避賢容我學㗸杯。</text>
<title>秋夜次夢齋韻</title>,<text>吟族喧喧鬪百蛩。任他時節鬧秋風。極知氷至凝霜後。已覺涼生積雨中。東嶺星光疑並月。南園螢火怯焦空。中宵俛仰還無寐。歎息終南一病翁。</text>
<title>又次夢齋韻</title>,<text>疲薾深深蟄弊扃。那堪陳力更揚庭。搔來顚髮公然白。夢去鄕山無數靑。未怪蟲蛇隨雨化。偏憎蟪蟈滿秋聽。平生却愛南華語。善得庖刀有魏丁。</text>
<title>八月二十七日。伏蒙恩暇。展掃先塋。九月初二日還朝。留題屋壁。</title>,<text>幸蒙恩暇出牛洲。露冷霜凄已九秋。舊種陰厓松老大。新開陽洞寺淸幽。漢南部曲還遺澤。水北樓臺但古丘。明發更催京洛去。暮雲寒日不勝愁。</text>
<title>贈別關東伯趙公擧</title>,<text>淸福夥君主寵憑。遙持玉節羽人仍。慣看桑海須臾變。不厭蓬山造次登。道丐粃糠民足活。時行霜雪境逾澄。風塵撇却病司馬。獨自棲棲愧蔑能。</text>
<title>追寄趙承宣勉卿出牧洪州之行</title>,<text>爲養明時乞郡南。憐君五馬正驂驛。從敎海曲知廉吏。莫怕人間有妄男。猶可少寬秋稅苦。更無多酌夏醪甘。題詩付與吾甥去。憀慄深情轉不堪。</text>
<title>送固城倅超君 世煥</title>,<text>先朝鶚立老臺臣。此日彎腰瘴海漘。儘有心腸同鐵漢。猶須口語戒金人。跳踉天末魅爭喜。戃慌瀧邊吏或嗔。聞道南營方浚築。可嗟經理更勞神。</text>
<title>東里李尙書 殷相 壽席。敬次光城台韻博粲。</title>,<text>佳節人間重下元。東園壽體復盈樽。移來巫峽雲雙朶。舞得蓬山曲一翻。暇日管絃今擬謝。餘春棋酒昔稱溫。當筵却恨吾先起。催約倉公嚼苦根。</text>
<title>松翁之思美人續美人。卽歌曲之九章九辯也。而俗妓之不解此已久。東岳所謂世間惟有女娘知者。亦虛語耳。李尙書家小妓獨能爲此曲。聞而有感。遂和前韻更呈東里公求和。</title>,<text>永新那獨擅開元。聽爾淸歌拍酒樽。千古靈均心菀結。一聲何滿淚瀾翻。愁憐玉宇偏高冷。寵怯華筵欠久溫。此曲未應便斷絶。愛君難捨是情根。</text>
<title>昨日擬圈文衡。而舊薦數公。皆爲時宰所句抹。東里尙書亦其一也。時事嬗變。亦足一嘅。又疊前韻。略敍鄙懷。</title>,<text>推敓何須問化元。安閑到處且開樽。詩腸似錦曾心艷。世態如雲幾手翻。未怪風塵壘糟聳。還憐雪水點茶溫。從今不管燃藜事。一任癡兒錯改根。</text>
<title>豐陽君張 善澂 挽 戊午</title>,<text>前秋一札自江關。舊篋今開涕淚看。危節百身哀莫贖。沈憂九死耿難删。當時入對靑蒲座。此日歸從白玉欄。憶昨夢山猶枕席。未隨牽紼愧吾孱。</text>
<title>趙判書 珩 挽 己未</title>,<text>曾聯八座上標顚。尙記先朝寵遇專。乍向長沙愁瀣濕。慣覘滄海變淸漣。搔頭叔世從催白。弄膝孫兒且得玄。乘化知公無住繫。俯看蠻觸一逌然。</text>
<title>贈別夢齋申公出宰安邊</title>,<text>西限箕封南界江。山河勃鞨卽殊邦。吾猶過也曾逾嶺。子似退之今問瀧。藉得臨湖開酒席。何如壓浿敞油幢。望鄕恰有寬心處。駕鶴高樓拓八窓。</text>
<title>送李承宣有初 端錫 急充使燕之行 時李次山病甚。行期隔旬而遞。以有初代之。時有宋挻濓者方爲臺官。自鄕陳疏司論有初。大抵俱誣妄也。</title>,<text>千里宜求三月糧。今君恰戒一旬裝。行超嶽海猶居室。已視氷霜若負陽。刺刺不休婢子語。囂囂無罪黨人章。極知度量逾千萬。君命毅然秪自將。</text>
<title>趙兄揚卿由布衣直拜溫陽郡守。辭朝之日。上引見便殿。揚卿面陳累數千言。皆朝廷闕失。曁懷保民生綢繆邊備之策。上大加嗟嘆。揚卿遂赴任。而時議譁然詆斥不已。蓋恨之也。作一律。追寄其行。</title>,<text>曾上先朝太息文。歸來軓躅在河汾。卽今民社須公屈。如是皇王蓋我聞。始見嚴安天恨晩。催呼馬客日垂曛。布衣得此誠難報。餘外嘵嘵豈足云。</text>
<title>南參判 九萬 大夫人挽 庚申</title>,<text>片言前歲摘群壬。是子剛腸傲鑕碪。未售死人時宰意。恐傷生我老慈心。幸看雰曀天初霽。却訝晶光婺忽沈。想得瀧岡文就日。慟深欒棘淚淫淫。</text>
<title>八月五日懸弧之夕。與中表諸從設小酌。汝兩酒所爲余言兄歸牛川。弟返壽春。中間一水。以扁舟來往。詎不爲千古之勝耶。噫。汝兩此誡。比陳家阿咸以五湖圖爲壽者。爲尤切。不勝感嘆。聊成一律。以示余意。</title>,<text>觥飮諸君任醉酡。弧辰老子且婆娑。書生事業毛錐細。平世功名鵲印多。是事誰曾期夢寐。素心吾欲托煙蘿。相携愛汝同歸語。他日牛川兩鈞蓑。</text>
<title>送申兄戴明謫博川。時諸從三人。俱爲凶人鄭元老所構誣。幾陷不測。兄幸蒙恩先謫。允明尙在獄中。故第六云。</title>,<text>聯翼摧傷倍可嗟。君先一謫尙恩波。已知獄吏尊如此。況復夷方陋若何。塞候秋憐霜雪早。劍氛宵覺斗牛多。平生忠孝傳家訣。鏤骨年來皦不磨。</text>
<title>挽趙正 泰相</title>,<text>入奉輅車禁闥頻。大郞家世卽觀津。不隨鄠杜鳴鞭客。預覺甘泉觸瑟人。幸取旁親祈蜾羸。尙論遺伐畫麒麟。曾同履虎君先逝。老我滄然淚濕巾。</text>
<title>寄題梅鶴亭</title>,<text>孤山孫子有陽元。舊臥高亭洛水濆。爲令九旬知計懶。求詩三札見情勤。臨皐夜過寧非子。庾嶺春開想是君。慙愧牛川未歸客。從人新勒草堂文。</text>
<title>庚申十月十九日。中宮殿患痘疹。自上卽日移避于昌慶宮。口傳余及汾厓申公爲藥房分院提調。設議藥廳于慶德宮之內。班院與醫官十人。同直供奉藥物。夜不解帶而寢者。已七日。痘醫柳瑺等以爲今日乃收脹向靨之期。而且去冬至纔五六日。憂愁無憀。偶成一律。以寓祈祝之忱云。</title>,<text>頻聞醫女下彤闈。坐數寒更五夜遲。此事但憑天祚宋。舊方誰得帝傳岐。籲空民祝三靈際。發橐陽回九地期。且待駕還雙闕日。會朝齊擧萬年巵。</text>
<title>仁敬王后挽詞</title>,<text>坤則柔嘉秉塞淵。名門德選稱綋綖。重輪望切虛祈月。五石鍊成實補天。乍訝金根分漢仗。旋悲玉柰上吳鈿。中宸結愴奎章煥。徽烈眞堪壓史編。</text>
<title>仁敬王后挽詞 其二</title>,<text>小臣分院領醫人。痛哭中宵皐復辰未。信瘡瘍稀上代。空勞茶壘衛重宸。長桑有訣誰傳禁。大藥無功失劑珍。賸得百行淸血在。曉風霑灑翟車塵。</text>
<title>李生 涉 婦金氏挽 首相文谷公少女也。年十六。因產後病發不救。</title>,<text>執枲功兼詠絮才。芳年銷落奈堪哀。雲端月墮初生魄。握裏珠沈乍剖胎。長恨婦儀違饗室。空餘女典掩粧臺。試看相國鍾情語。寸寸猿腸字字摧。</text>
<title>宋生 殷錫 婦朴氏挽 尤齋長孫婦也</title>,<text>先生垂涕爲言之。孫婦當家孝敬宜。鰐海風濤曾訪險。鷄鳴笄櫛尙多儀。蘭摧可惜非深蔕。桂茁差忻足五枝。官縛愧無燕客志。未觀君子葬人時。</text>
<title>挽趙承宣 遠期</title>,<text>哭君終日淚聯綿。疇昔交歡果孰緣。每想道峯花似雪。仍憐湖閣水如天。虛稱觀察沈靑綬。實靳文儒上彩甎。今日此杯還作別。山河隔得奈茫然。</text>
<title>自牛川舟渡前灘。歷展外家諸墓。瑞明，徵明兩從塚地。草已宿矣。日暮未及往訪。感歎有作。辛酉</title>,<text>少日聲名二從偕。英才箇箇冠吾儕。高文賦雪同梁苑。絶學論天似魯齋。每愴新阡頻瘞魄。誰憐舊契獨忘骸。今來却負曹公約。慙愧車行返自崖。</text>
<title>水雲亭。書示尹生 勤 兄弟。</title>,<text>小閣眞能豁滯胸。軒窓且喜與君同。雲間長對水鐘寺。水勢遠分雲吉峯。糝得一村花似雪。飽來遙浦帆當風。何時結社從公等。北陌南阡費一筇。</text>
<title>次南尙書雲卿韻</title>,<text>誰言知得不知休。名利災多莫到頭。今日天章慙內閣。昔人南詔想邊樓。纔完屋壁堪旋馬。曾理渚磯亦號牛。千載蘄韓眞我友。不妨時續醴泉遊。</text>
<title>買山</title>,<text>買山那復計西東。先換陰崖一畝宮。已免容人眠榻內。寧愁納客擾關中。團圓是物知無缺。痾癢全身覺自通。何況淸時吾事足。明朝擬逐鹿門翁。</text>
<title>再題梅鶴亭</title>,<text>筆意琴心世得之。園梅庭鶴亦供奇。蘩姿霧合煙交際。疏影江淸月落時。聖草眞如逢渾脫。幽香那獨寄橫吹。所嗟未逐賢孫去。一醉高亭更賦詩。</text>
<title>日者。伏蒙元輔文谷相公。投示太極亭感舊之什。而小生晨夕奔走。倥傯擾攘。久未攀和矣。昨於篋笥中披出展讀。不勝愴然怵惕之懷。不揆蕪拙。謹步厥韻。以述鄙悃。且求斤敎。壬戌七月</title>,<text>南山曾記結廬年。歌哭仍開聚族筵。終古遷移無定主。卽今傳付負平泉。文留拱極堂中祝。字認飛流洞裏鑴。三復相公懷舊語。不堪孤露倍澘然。</text>
<title>日者。伏蒙元輔文谷相公。投示太極亭感舊之什。而小生晨夕奔走。倥傯擾攘。久未攀和矣。昨於篋笥中披出展讀。不勝愴然怵惕之懷。不揆蕪拙。謹步厥韻。以述鄙悃。且求斤敎。壬戌七月 元韻 文谷</title>,<text>分明往事幾經年。太極亭中醉別筵。此日登臨餘一涕。向來存沒隔重泉。淸溪雨送新流漲。翠壁苔侵舊字鐫。徙倚曲欄無與語。終南秀色獨依然。</text>
<title>好事</title>,<text>好事從來不全好。喜歡眞覺與仇謀。爭傳赤壁蘇仙興。更道湖州杜牧愁。簫鼓舟中還罪過。牡丹燈下也風流。狂飊拔屋纔三日。病眼昏昏且百憂。</text>
<title>送李侯景略 懏 出守白川 癸亥</title>,<text>米鹽雜處身持玉。雲雨翻時意劈金。三世豈徒爲冞友。數年仍復識誠心。北亭龍虎長懷曩。西邑絃歌却慰今。情緖別來應錯莫。第憑魚雁寄佳音。</text>
<title>許氏近水堂。敬次外王父東淮先生韻。</title>,<text>江色淸澄不用膠。灘聲砰磕復相敲。煙銷日出中流去。柳綠花明兩岸包。君與雲嵐長作主。我從魚鳥亦呼交。水雲近水眞隣比。來往輕舠也莫拋。</text>
<title>角巾亭。疊東字韻。</title>,<text>暫違城闕滯湖東。誰識巖廊此病翁。終日隱囊江色裏。有時看奕雨聲中。漸憐野外添新綠。更惜崖間著小紅。只箇優閒眞勝界。慣知榮利等苓通。</text>
<title>柳諫議 尙運 出住巴陵。仍用玉河館中跫字韻。因劉譯寄我。更次以謝。</title>,<text>愛爾逃空遠俗跫。還慙𪚥埴到宵鐘。閑中詩律陳三癖。歇後平章鄭五慵。一勺澆來窓外竹。數枝栽得石間松。東湖水滿風亭好。歸意逢秋不耐濃。</text>
<title>立秋後七日。會洪侍郞伯涵，黃承宣君玉，尹僉樞攀于一架亭。</title>,<text>不用重軒與複楣。巋然一架俯漣漪。繞堤楊柳憐張態。出水芙蓉憶謝詩。世上熱官淸更甚。天中畏景暑全衰。杯觴抵夕忘歸去。樹樹涼蟬響晩颸。</text>
<title>贈別北伯李君實 世華</title>,<text>藩服中朝莫異觀。去朋眞比備胡難。邊城更作三年別。世路誰期一日安。墊陸九河秋浡潏。磨雲百仞暮巑岏。東門祖席嗟相負。唯祝君靈讋脫歡。</text>
<title>挽趙監司 世煥 甲子</title>,<text>曩時權相論公說。勇赴固城事太奇。儘向蠻州甘蜮弩。寧期髦彥穩龍墀。操能礪俗全淸節。語到驚人有好詩。可惜招魂仍逆旅。暮雲湖海不勝悲。</text>
<title>明聖王后挽詞</title>,<text>功兼育子與扶君。十載憂虞亦極殷。天遣寒門生至聖。身綏東國有巍勳。子孫定有當興者。太傅何曾妄殺云。忝藉小臣今血泣。爲描坤德痛無文。</text>
<title>默默</title>,<text>默默中宵黯自傷。無端世論似蜩螗。城盟不耐春秋恥。盆照猶憐日月光。悶見凄風凋黍稷。愁聞高浪覆舟航。鱣堂道廢庖蛙亂。歎息虛傳學記章。</text>
<title>挽閔海州 燾</title>,<text>逝水沄沄歲月傾。年來耆舊太凋零。先人僚友今誰在。從弟姻親更有情。早佩銅章頻試邑。晩培珠樹欻盈庭。自憐病甚違牽紼。江漢秋風涕淚橫。</text>
<title>暫出渼陰。歷覽蔡亭舊基。仍口占八韻以記。壬戌</title>,<text>角巾吾欲謝烏紗。小築先尋蔡氏家。每想少年蒙雨露。終須晩節托煙霞。江從月峽還三曲。山抱寺巖更一遮。俎豆東隣依石室。樓譙南堞隱金笳。前村活計千頭鯽。舊國遺墟兩角蝸。龜岫幸聯先兆近。牛川誰道故居賒。長瞻魁斗懷京闕。卽具漁舟度歲華。准擬今秋乞骸去。雲臺那換此生涯。</text>
<title>暫出渼陰。歷覽蔡亭舊基。仍口占八韻以記。壬戌 次韻 汾厓○夢齋一號</title>,<text>曾知骨法應籠紗。馬竇賢名最漢家。勳業已登雲閣畫。雅懷猶憶北山霞。將營綠野心爲匠。暫出靑門路不遮。未遣高軒張大蓋。潛移小隊撤鳴笳。千村麥畝看如繡。兩岸漁家列似蝸。淨地東南雖擅美。春明咫尺亦云賒。湖山不合留賢佐。廊廟端宜處國華。試念九重宵旰切。涉川今日若無涯。</text>
<title>次前韻。謝汾厓申公。</title>,<text>不見扶風施幔紗。長懷岳麓舊東家。聯翩步武台隣斗。煒燁詩文筆吐霞。在昔交情曾莫逆。從今去意豈相遮。虞廷士輒工彝藻。漢塞兵仍息鼓笳。激越洪鐘方縮蚓。沾濡小沫合藏蝸。主恩未忍明時訣。世法終宜寵利賒。況有湖山饒勝槩。非關臺榭鬪繁華。同歸惠好要公約。江漢中分各一涯。</text>
<title>次前韻。謝汾厓申公。 附尹公玄通次角巾亭蝸字 七排八韻</title>,<text>勳業成時懶著紗。風波靜處合爲家。軒楹揷碧涵新鏡。樓戶推紅映落霞。沙籕巧回侵水曲。江襟側斂讓巖遮。勝筵簪笏紛賓從。暇日旌麾咽鼓笳。雪膾堆盤魚棄尺。水虞抱網室如蝸。鳳城跬步游多阻。燕塞間關夢苦賒。夙歲㗸恩心已鏤。半生憂國鬢先華。卽公准擬能無錯。報得如山未有涯。</text>
<title>贈白谷能上人</title>,<text>幽逕秋花落。高林夕照陰。偶有山僧至。相將話妙心。</text>
<title>夜聞雨聲口占</title>,<text>窣窣復蕭蕭。聲聲在秋樹。不是風前葉。應是葉上雨。</text>
<title>詠戴明從兄家盆中孤菊</title>,<text>冬日萬林霜。君家一樹菊。衆人皆喜叢。吾意只憐獨。</text>
<title>紫騮 古樂府有夜度娘詞云。夜來冒霜雪。晨去履風波。雖得敍微情。奈儂身苦何。</title>,<text>纖腰控紫騮。𨁂蹀層氷裂。猶勝夜度娘。夜夜冒霜雪。</text>
<title>花落</title>,<text>朝見枝頭繁。暮見枝頭少。惱殺閨中人。愁來轉悄悄。</text>
<title>春閨</title>,<text>喜鵲非眞報。歸鴻錯遠書。春來情緖亂。不特夢魂虛。</text>
<title>挽崔春卿 名洤。長余十六歲。與余賞同爲博士業。前後中大小科解額者殆十餘。遭赴會試輒屈。晩爲分敎官八年。勤勞備至。而銓曹不收。終不得陞實。今夏遘癘不起。傷哉。</title>,<text>一篇送窮文。平生爲惜君。素車嗟未哭。何日問孤墳。</text>
<title>送柳同年起之 之發 赴原襄幕</title>,<text>二月長安路。朝朝有微雨。向晩出東門。衆山靑無數。</text>
<title>送柳同年起之 之發 赴原襄幕 其二</title>,<text>二月東門柳。春風到樹頭。迷煙復迷雨。已得綰離愁。</text>
<title>送柳同年起之 之發 赴原襄幕 其三</title>,<text>二月昭陽江。江光淡於酒。何當與君遊。一棹在吾手。</text>
<title>送柳同年起之 之發 赴原襄幕 其四</title>,<text>毗盧一千仞。蓬萊一萬丈。中間碧海闊。仙人倘來往。</text>
<title>送柳同年起之 之發 赴原襄幕 其五</title>,<text>十載別淸都。局促塵寰小。平生永郞徒。問我應相笑。</text>
<title>登海雲臺。俯臨滄溟。四無涯際。浩浩漫漫。一碧萬里。時有微波獨涌。雪色亂灑。儘奇觀也。試爲二絶。以喩其狀。然終亦非拙語所能描寫也。</title>,<text>錦障出季倫。古人尙云侈。誰家碧綾羅。鋪盡千萬里。</text>
<title>登海雲臺。俯臨滄溟。四無涯際。浩浩漫漫。一碧萬里。時有微波獨涌。雪色亂灑。儘奇觀也。試爲二絶。以喩其狀。然終亦非拙語所能描寫也。 其二</title>,<text>聞道海觀音。高拱蓮花坐。怳有白玉童。擎出雙雙朶。</text>
<title>望海。次趙公擧內翰韻。</title>,<text>十洲何許水。三山若箇巖。金銀仙闕裏。可復著吾庵。</text>
<title>戲贈海粼上人。粼自言能爲草書。</title>,<text>謫仙懷素篇。吏部高閒序。寂寥一小詩。吾今還負汝。</text>
<title>小角鏡。遙寄紀明從弟。</title>,<text>小小一盤龍。盈盈明月片。持來照君顏。亦復思吾面。</text>
<title>走書靈山尹侯 遇甲 扇頭</title>,<text>碧海浪無際。靑山雨不分。天涯今日會。那惜醉醺醺。</text>
<title>夜聞子規</title>,<text>乍續秦京夢。頻驚蜀魄聲。山窓纔曙色。何事復啼鶯。</text>
<title>題倭人扇頭</title>,<text>錦摺手中扇。持來滄海上。但令祛炎熱。何煩作風浪。</text>
<title>歷明日院訪尹生 勤</title>,<text>策馬今朝出。尋君明日來。蘺花兼岸葉。秋色足深杯。</text>
<title>舟上斗尾</title>,<text>泛穩深深水。編牢小小舠。不愁京洛裏。平地有風濤。</text>
<title>抱川倅洪君 受湸 餉以文無一束。詩以謝之。時有新除御營之命。戊午</title>,<text>一束春山菜。多情却餉吾。文無眞自罪。慙愧學孫吳。</text>
<title>宿金浦客館。敬次外王父東淮先生壁上韻。</title>,<text>近浦全侵陸。遙山共謁天。海門知不遠。潮撼五更眠。</text>
<title>登文殊山觀海。</title>,<text>極目大瀛海。微茫島嶼多。還疑汞鼎裏。時著鍊餘砂。</text>
<title>尹承宣仲麟家夜集。呂宗伯希天，申都憲寅伯，李侍郞季周，李知申弼卿，李少宰彝仲，尹侍講養一，柳江界起之俱來會。仍以夜闌更秉燭相對如夢寐。爲韻賦得十絶。以示諸公。兼與起之作別。</title>,<text>飛鳥各安棲。行人亦稅駕。誰知六載後。團圓復此夜。</text>
<title>尹承宣仲麟家夜集。呂宗伯希天，申都憲寅伯，李侍郞季周，李知申弼卿，李少宰彝仲，尹侍講養一，柳江界起之俱來會。仍以夜闌更秉燭相對如夢寐。爲韻賦得十絶。以示諸公。兼與起之作別。 其二</title>,<text>此夜留君飮。何妨夜到闌。相將邀月色。聊復破霜寒。</text>
<title>尹承宣仲麟家夜集。呂宗伯希天，申都憲寅伯，李侍郞季周，李知申弼卿，李少宰彝仲，尹侍講養一，柳江界起之俱來會。仍以夜闌更秉燭相對如夢寐。爲韻賦得十絶。以示諸公。兼與起之作別。 其三</title>,<text>前後臨瀛守。宰官試邑政。卽今還重內。肯使高軒更。</text>
<title>尹承宣仲麟家夜集。呂宗伯希天，申都憲寅伯，李侍郞季周，李知申弼卿，李少宰彝仲，尹侍講養一，柳江界起之俱來會。仍以夜闌更秉燭相對如夢寐。爲韻賦得十絶。以示諸公。兼與起之作別。 其四</title>,<text>一躡無等頂。嗟君亦過嶺。慙吾血指久。還君椽筆秉。</text>
<title>尹承宣仲麟家夜集。呂宗伯希天，申都憲寅伯，李侍郞季周，李知申弼卿，李少宰彝仲，尹侍講養一，柳江界起之俱來會。仍以夜闌更秉燭相對如夢寐。爲韻賦得十絶。以示諸公。兼與起之作別。 其五</title>,<text>屛退舊田廬。幾將遺書讀。平生一泰卦。丹心炳如燭。</text>
<title>尹承宣仲麟家夜集。呂宗伯希天，申都憲寅伯，李侍郞季周，李知申弼卿，李少宰彝仲，尹侍講養一，柳江界起之俱來會。仍以夜闌更秉燭相對如夢寐。爲韻賦得十絶。以示諸公。兼與起之作別。 其六</title>,<text>畏塗鐵關峻。絶國燕塞長。公今在高衢。憂樂乃迭相。</text>
<title>尹承宣仲麟家夜集。呂宗伯希天，申都憲寅伯，李侍郞季周，李知申弼卿，李少宰彝仲，尹侍講養一，柳江界起之俱來會。仍以夜闌更秉燭相對如夢寐。爲韻賦得十絶。以示諸公。兼與起之作別。 其七</title>,<text>自君離安山。幾年出險塞。愁州愁已除。一樽聊相對。</text>
<title>尹承宣仲麟家夜集。呂宗伯希天，申都憲寅伯，李侍郞季周，李知申弼卿，李少宰彝仲，尹侍講養一，柳江界起之俱來會。仍以夜闌更秉燭相對如夢寐。爲韻賦得十絶。以示諸公。兼與起之作別。 其八</title>,<text>一來纔從鏡。起行却向閭。伯勞與燕燕。東西政渺如。</text>
<title>尹承宣仲麟家夜集。呂宗伯希天，申都憲寅伯，李侍郞季周，李知申弼卿，李少宰彝仲，尹侍講養一，柳江界起之俱來會。仍以夜闌更秉燭相對如夢寐。爲韻賦得十絶。以示諸公。兼與起之作別。 其九</title>,<text>一夢復一覺。處世眞同夢。此會還有別。那能不心痛。</text>
<title>尹承宣仲麟家夜集。呂宗伯希天，申都憲寅伯，李侍郞季周，李知申弼卿，李少宰彝仲，尹侍講養一，柳江界起之俱來會。仍以夜闌更秉燭相對如夢寐。爲韻賦得十絶。以示諸公。兼與起之作別。 其十</title>,<text>山雪留古今。江流界天地。明發送君去。耿然兩不寐。</text>
<title>贈別原州金使君 斗明</title>,<text>大陸風波動。遙空火日熬。蟾江淸百丈。高臥是仙曹。</text>
<title>種竹</title>,<text>栽得窓前竹。呼兒日日澆。會看生直節。高者拂雲霄。</text>
<title>挽洪吏部叔平 萬衡。永安都尉之第二子。大諫伯涵之介弟。與余同文科。年止三十八。官終弘文校理。秀而不實。惜矣哉。</title>,<text>昨夜東風微雨。沁園芳草菲菲。憐君與歲俱逝。何事春歸未歸。</text>
<title>挽洪吏部叔平 萬衡。永安都尉之第二子。大諫伯涵之介弟。與余同文科。年止三十八。官終弘文校理。秀而不實。惜矣哉。 其二</title>,<text>夢中時呼白也。卷裏或哭微之。幸爾遺文有托。照眼俱是佳兒。</text>
<title>挽洪吏部叔平 萬衡。永安都尉之第二子。大諫伯涵之介弟。與余同文科。年止三十八。官終弘文校理。秀而不實。惜矣哉。 其三</title>,<text>粲粲瓊樹交柯。英英桂萼雙蔕。人道謝氏封胡。爭似君家兄弟。</text>
<title>挽洪吏部叔平 萬衡。永安都尉之第二子。大諫伯涵之介弟。與余同文科。年止三十八。官終弘文校理。秀而不實。惜矣哉。 其四</title>,<text>淸切由來地望。高寒自是天稟。却少王郞一歲。唯得天官五品。</text>
<title>挽洪吏部叔平 萬衡。永安都尉之第二子。大諫伯涵之介弟。與余同文科。年止三十八。官終弘文校理。秀而不實。惜矣哉。 其五</title>,<text>千尺海底珊瑚。一箇掌上明珠。嗚呼至寶難得。惜哉墜彼虛無。</text>
<title>挽洪吏部叔平 萬衡。永安都尉之第二子。大諫伯涵之介弟。與余同文科。年止三十八。官終弘文校理。秀而不實。惜矣哉。 其六</title>,<text>驊騮乍騁中阪。玉蕊先飄上春。不知造物情狀。偏付壽祿何人。</text>
<title>挽洪吏部叔平 萬衡。永安都尉之第二子。大諫伯涵之介弟。與余同文科。年止三十八。官終弘文校理。秀而不實。惜矣哉。 其七</title>,<text>夜中思汝十起。病後遺親一書。無恨人間父子。此時此情何如。</text>
<title>挽洪吏部叔平 萬衡。永安都尉之第二子。大諫伯涵之介弟。與余同文科。年止三十八。官終弘文校理。秀而不實。惜矣哉。 其八</title>,<text>所悲燈前轉塵。堪恨土中埋玉。縱使床琴不亡。誰識季鷹此曲。</text>
<title>挽洪吏部叔平 萬衡。永安都尉之第二子。大諫伯涵之介弟。與余同文科。年止三十八。官終弘文校理。秀而不實。惜矣哉。 其九</title>,<text>別君明日故山。哭君今夕新舍。依依物色無人。庭花欲謝未謝。</text>
<title>挽洪吏部叔平 萬衡。永安都尉之第二子。大諫伯涵之介弟。與余同文科。年止三十八。官終弘文校理。秀而不實。惜矣哉。 其十</title>,<text>平生子喜吾文。此日我送君逝。題得廿句六言。淚眼浪浪不霽。</text>
<title>挽趙參議 嘉錫</title>,<text>同我四十八年。送君三百廿字。東門此別茫茫。無限人間涕淚。</text>
<title>謝李上舍汝文 邭 來訪</title>,<text>我住桃花淺灣。君家白石深洞。十里殷勤遠來。柴門日暮相送。</text>
<title>遊南漢山城感舊 八首</title>,<text>靑春獨上漢南臺。臺下長江入海廻。日暮煙塵迷北望。不堪孤劍吼風雷。</text>
<title>遊南漢山城感舊 八首 其二</title>,<text>一夕胡烽照漢宮。先王於此駐飛龍。誰知百二金湯地。更有吳山立馬峯。</text>
<title>遊南漢山城感舊 八首 其三</title>,<text>古州東北盡黃雲。烏驪靑駹各一群。漢家戰士三十萬。奇功還屬奉春君。</text>
<title>遊南漢山城感舊 八首 其四</title>,<text>壯士橫戈壓虎關。西門一箭破完顏。至今雉堞連雲處。猶有當時戰血斑。</text>
<title>遊南漢山城感舊 八首 其五</title>,<text>孤城一夕陣雲昏。壯士捐軀報國恩。日落古州南畔路。不知何處可招魂。</text>
<title>遊南漢山城感舊 八首 其六</title>,<text>誓心昔日明倫計。嘔血當年報主誠。未破天驕無限恨。有時風雨滿空城。</text>
<title>遊南漢山城感舊 八首 其七</title>,<text>一聲長笛倚高樓。樓外平看古戰丘。不待臨風吹出塞。孤城月色已堪愁。</text>
<title>遊南漢山城感舊 八首 其八</title>,<text>千古溫王迹渺然。白登遺恥淚痕邊。山僧不管興亡事。獨向晴窓課法蓮。</text>
<title>戲贈金同年然明 奐 之任連源驛 驛在忠州</title>,<text>少年高第太無愁。不解人間有遠遊。笑殺今朝丹竈破。春風一騎向忠州。</text>
<title>戲贈新安妓貴色 方伯李公正英舊歲左遷嘉山時所眄者</title>,<text>一曲悲歌金縷衣。美人淸淚濕羅幃。歡今得意輕相負。自擁西方千騎歸。</text>
<title>淑靜公主挽詞 代叔父作</title>,<text>一代平陽貴主尊。夫家家世漢楊袁。中參禮數偏優渥。長奉春風萬壽樽。</text>
<title>淑靜公主挽詞 代叔父作 其二</title>,<text>玉蕊瓊花第幾枝。九天風露惠恩滋。如何閬苑淪霜早。不待蟠桃子熟時。</text>
<title>淑靜公主挽詞 代叔父作 其三</title>,<text>日日中官出九閽。護醫賫藥更頻繁。白膏紅蜜知多少。却恨仙香欠返魂。</text>
<title>淑靜公主挽詞 代叔父作 其四</title>,<text>帝女樓高鳳闕西。西園秋草日萋萋。堪嗟乞巧還今夕。悵望銀河路已迷。</text>
<title>讀安牛山晉州記事有感</title>,<text>憶昨南州漲海氛。將軍百戰樹奇勳。遺民未必知名姓。但說當年上洛君。</text>
<title>讀安牛山晉州記事有感 其2</title>,<text>一翁門下舊升堂。夫子于今最耿光。倡義一軍俱死義。晉陽還似古睢陽。</text>
<title>讀安牛山晉州記事有感 其3</title>,<text>韜鈐黃子眞英勇。意氣梁君亦士林。萬里獨勤懷奏義。千金足見買刀心。</text>
<title>讀安牛山晉州記事有感 其4</title>,<text>崔氏文儒能習武。張公義士且知兵。更有投江李節制。男兒一死貴分明。</text>
<title>讀安牛山晉州記事有感 其5</title>,<text>高家男子復讎軍。縞素東來義烈聞。此父精忠還此子。至今人誦濟州文。</text>
<title>讀安牛山晉州記事有感 其6</title>,<text>危欄千尺淸江上。義骨沈來恨未銷。尙記英豪爭戰地。有時樓撼五更潮。</text>
<title>送淮陽任使君文仲 奎。少能詩。且善四六。戊申冬。登文科尋罷榜。</title>,<text>海上仙山高復高。山根日夜浸洪濤。登臨把鈞君家事。須向蓬萊斮巨鼇。</text>
<title>讀袁中郞集。仍用其體却賦二絶。</title>,<text>千秋玉局聖於文。才調中郞足繼云。快活心腸飛動語。展來詩卷欲凌雲。</text>
<title>讀袁中郞集。仍用其體却賦二絶。 其二</title>,<text>豪情矯矯凌空翮。秀色盈盈出水花。尺牘幾行詩幾首。無人知道自南華。</text>
<title>挽尹同知 挺之 公享年九十有二。</title>,<text>九十人間占大年。童顏鶴髮老神仙。也知紫氣臨關日。逢著靑牛學五千。</text>
<title>挽尹同知 挺之 公享年九十有二。 其二</title>,<text>曾聞桃實千年結。却見蓮花再度開。洪崖柱史相逢地。爛醉仙翁紫玉杯。</text>
<title>挽尹同知 挺之 公享年九十有二。 其三</title>,<text>二首詩曾賀語成。擬塵瓊席壽先生。今朝寫入薤歌去。遙送雲輧指五城。</text>
<title>送李文若 沃 佐幕關西</title>,<text>烏臺詞客盛文章。千里湖山入錦囊。想得高秋吟賞地。練光亭外月如霜。</text>
<title>送李文若 沃 佐幕關西 其二</title>,<text>白面紅衫映繡裙。風流昔日少郞君。淸江一曲千條梛。猶許佳人唱遏雲。</text>
<title>送李文若 沃 佐幕關西 其三</title>,<text>滄溟眼底小如杯。鴨水微茫一縷廻。君向妙香須騁望。千山皆自白頭來。</text>
<title>送李文若 沃 佐幕關西 其四</title>,<text>聞爾鯉趨關塞遊。箕州路轉接愁州。行時朔雪西山色。到日春天北海流。</text>
<title>送李文若 沃 佐幕關西 其五</title>,<text>白月寒霜禁樹秋。去年西掖日相酬。今朝物色渾如舊。却對淸樽起別愁。</text>
<title>釜山道中</title>,<text>漢營夷堞鬱茫茫。野草巖花更斷腸。路傍試問田翁語。磧裏時餘古戟鋩。</text>
<title>馬島如有通報釜山之事。則輒送一輕舸而風不問東西。皆絶碇運櫓。其疾如飛。烽臺候卒望見水旨上有一點如白綿絮狀者。卽知其爲飛船。奔告府中未及歸。而船已瞥然來泊於館下矣。海中水高處。如嶺之有脊者曰水旨。</title>,<text>絶影東望大海開。鷹峯西接沒雲臺。遙看一點濤中白。知是蠻州片舶來。</text>
<title>宋東萊忠烈祠</title>,<text>忠烈院前碧草滋。殘花寂歷暮禽悲。許張舊聞聯雙廟。宋鄭今看共一祠。</text>
<title>颶風</title>,<text>雨脚初收日漏光。颶來石走晝茫茫。南人裘葛無時節。四月萊州海氣涼。</text>
<title>夕烽</title>,<text>天涯遠客客愁濃。日日孤城對夕烽。憑渠欲付平安報。家在終南第一峯。</text>
<title>登釜山山城 釜山有內外城。外城𪚥海。內城卽山。皆壬辰委奴所築也。築城之法。唯取難石亂積錯峙。而句圭長短。牙角互入。縫痕雖存而脗無餘隙。自趺至腰。則若倚若仰。狀如峻阪而過腰之俊。面勢始皆直觓。若施以繹斧焉。眞天下之巧制也。山頂有一碑。乃天朝平倭諸將勒功之所。而苔蝕石刓。殆不可讀。可悲也已。</title>,<text>一片釜山萬古碑。摩挲不覺淚先垂。虛將勒石蘭臺筆。來寫磨厓大史詩。</text>
<title>登釜山山城 釜山有內外城。外城𪚥海。內城卽山。皆壬辰委奴所築也。築城之法。唯取難石亂積錯峙。而句圭長短。牙角互入。縫痕雖存而脗無餘隙。自趺至腰。則若倚若仰。狀如峻阪而過腰之俊。面勢始皆直觓。若施以繹斧焉。眞天下之巧制也。山頂有一碑。乃天朝平倭諸將勒功之所。而苔蝕石刓。殆不可讀。可悲也已。 其二</title>,<text>天兵十萬下東瀛。大破蠻胡紀績明。功伐中丞唐郭令。文章國史漢班生。</text>
<title>登釜山山城 釜山有內外城。外城𪚥海。內城卽山。皆壬辰委奴所築也。築城之法。唯取難石亂積錯峙。而句圭長短。牙角互入。縫痕雖存而脗無餘隙。自趺至腰。則若倚若仰。狀如峻阪而過腰之俊。面勢始皆直觓。若施以繹斧焉。眞天下之巧制也。山頂有一碑。乃天朝平倭諸將勒功之所。而苔蝕石刓。殆不可讀。可悲也已。 其三</title>,<text>繼絶存亡荷帝恩。妖氛十載靖東藩。銘勳漢將河如帶。飮犒周師海作樽。</text>
<title>海雲臺</title>,<text>崢嶸石骨聳危臺。東望洪波萬里開。天際白雲飛不去。崔仙千載倘歸來。</text>
<title>前歲四月。上奉慈聖幸溫泉。五月廻鑾。小臣適忝玉堂。以留都官。自直廬出迎于江上。今年四月。上又奉慈聖幸溫泉。小臣復帶玉堂。一如昨年。而顧乃以儐事。留滯南徼。恭聞車駕將以今閏月十一日還都。而未克展秪候起居之儀。謹次趙內翰公擧寄示韻。以寓區區瞻戀之微誠云。</title>,<text>憶昨留都直禁扉。江頭親候六龍飛。天涯想望廻鑾日。縹緲紅雲擁紫微。</text>
<title>奉和萊尹令公雨中志喜韻</title>,<text>萊山太守雨祈農。誠意摶搏見禮容。爲語山神如律令。急須鞭起井中龍。</text>
<title>憇路傍松樹</title>,<text>道上陰陰十畝松。何年變化老雙龍。未須更論興雲雨。蔭暍還應也待儂。</text>
<title>走筆寄贐孟休徵 胄瑞 海伯行軒</title>,<text>君監海路異監河。自有西江萬斛波。但使齊民饑易食。論功禹下不爲多。</text>
<title>開元寺贈特公 南漢摠攝瓊特</title>,<text>落木寒雲古寺秋。今來不忍上南樓。山僧見我驚相問。當日郞君已白頭。</text>
<title>送從弟汝兩運判向江都領漕</title>,<text>司農官屬好風流。領運西都亦勝遊。想得春江江水滿。百船齊櫓下通州。</text>
<title>次夢齋韻</title>,<text>宵蛩咽咽夕蚊喧。叵耐文書抵晝繁。安得此身便解脫。秋風一棹倚龍門。</text>
<title>南僉知 得朋 挽</title>,<text>稀齡耆德宋朝英。七郡治名漢吏良。眼看一子還巍級。膝置曾玄復幾行。</text>
<title>南僉知 得朋 挽 其二</title>,<text>今年耆舊太摧傷。柱史榮趎共報亡。可念兩家欒棘痛。白頭卿月老兒郞。</text>
<title>過奉恩寺記感 辛酉</title>,<text>淸江一曲花千樹。曾向均公寺裏遊。二十七年重過此。春風暫繫木蘭舟。</text>
<title>贈別昌平洪使君 受湸</title>,<text>少日工文學兩都。卽今爲邑且名區。公餘作賦君能事。續得畸翁瑞石無。</text>
<title>贈趙上庠 正萬</title>,<text>太華峯頭玉井葩。天生菡萏羃紅霞。君家世有高人手。又折今年最上花。</text>
<title>贈趙上庠 正萬 其二</title>,<text>久仰三都繼左思。龍門一賦古今奇。四世占魁眞不忝。嘉君重續紫貂詩。</text>
<title>挽趙寧越 世彙</title>,<text>五字推敲詩品絶。廿年榮落宦途難。可惜倚樓才盡處。魯陵西日不勝寒。</text>
<title>奉先寺曉起</title>,<text>七載中兵二考銓。聖恩今許占安便。曉來約略知佳趣。古寺鐘聲落枕邊。</text>
<title>重到開元寺有感</title>,<text>山雪林風古殿開。微雲淡月曉徘徊。南壇老宿知何處。東閣郞君今又來。</text>
<title>贈別通信副使李季心 壬戌</title>,<text>坐對東洋萬國圖。扶桑一點日光孤。夥君受命重溟去。愧我甁罌老此夫。</text>
<title>次汾厓韻</title>,<text>乍罷朝衙一枕甜。不知仙漏已申籤。夢中且約江湖伴。鼓枻垂絲總楚詹。</text>
<title>次汾厓韻 其二</title>,<text>新詩百嚼味回甜。藏去端宜冠萬籤。自有高岑眞格律。韓門那足數郊詹。</text>
<title>次汾厓韻 其三</title>,<text>辛勤到底爲人甜。不害臨州共典籤。每怪屈原多耿介。却將鸞鶩問諸詹。</text>
<title>敬次金相國 壽興，南宗伯 龍翼 二鉅公留題靑平都尉山亭詩韻二首。却呈都尉案下。更構一絶爲求。倣松雪體。寫東坡上廬陵啓。</title>,<text>小閣圖書認主家。名園時物亦芳華。箇中定有煙江障。不數黃筌著色花。一曲秦淮勝陌桑。淸歌子夜響華堂。堪憐賦月風流處。不惜微沾地上霜。</text>
<title>敬次金相國 壽興，南宗伯 龍翼 二鉅公留題靑平都尉山亭詩韻二首。却呈都尉案下。更構一絶爲求。倣松雪體。寫東坡上廬陵啓。 其二</title>,<text>平生最愛子瞻文。曾上廬陵賀乞身。暇日請君題寄我。晴窓一讀警陳人。</text>
<title>角巾亭。寄邀尹公玄通。癸亥</title>,<text>湖上重尋小閣時。壁間三復故人詩。煙銷浪靜鰣魚美。正好春風對酒巵。</text>
<title>角巾亭。寄邀尹公玄通。癸亥 其二</title>,<text>纔回遼薊路三千。却對煙波興渺然。湖上一樽聊待子。西風坐數上江船。</text>
<title>棲霞閣。贈別從弟汝三。</title>,<text>都門曉出由旬地。江閣涼邀四月風。睡罷斜陽仍作別。波光明滅晩霞中。</text>
<title>水雲亭。躑躅盛開。</title>,<text>梨花時節每相違。花到今朝又盡飛。却喜亭前紅躑躅。一時齊綻待吾歸。</text>
<title>爲洪世泰書寄柳太常 時蕃</title>,<text>賤時厄困人皆有。高處詩文世所無。幸賴朱家能識季。片言緩頰免爲奴。</text>
<title>挽金生 昌立 甲子</title>,<text>東閣郞君玉不如。仙眞那得久塵居。且催天上雙蚪去。許續人間九命書。</text>
<title>挽金生 昌立 甲子 其二</title>,<text>無限人間父子情。相公今夜淚霑纓。蕭蕭雨過窓欞語。疑是山齋舊讀聲。</text>
<title>挽南尙書 二星</title>,<text>少年蓮榜幸同年。慙愧粃糠偶在前。每憶玉堂詞翰地。多公彩筆繞雲煙。</text>
<title>挽南尙書 二星 其二</title>,<text>去秋聯步上彤墀。法講雍容奏對時。往事依依公不在。朝端無復見風儀。</text>
<title>挽南尙書 二星 其三</title>,<text>尙書風味在持螯。斟玉承糟眇二豪。今日蓬科歸寂寞。空山誰與勸春醪。</text>
<title>挽南尙書 二星 其四</title>,<text>一春儜弱常多病。盡日幽憂獨掩門。咫尺城南還阻哭。徒將薤曲與招魂。</text>
<title>自角巾亭將往長湍。取路楊州達伊峴。暮抵碧蹄。</title>,<text>行行穿峽又踰川。乍度平阡更陟巓。開遍林花逢雨亞。啄餘山果待霜懸。輕雲淡靄衣都濕。白石淸泉興屢牽。聞道高寧寺不遠。晩來須借竹床眠。</text>
<title>坡山途中</title>,<text>小村墟落傍溪涯。溪柳垂陰擁短籬。茅屋低簷蛛挂網。豆田聯蔓兎爲絲。正當郊野有年日。恰是林泉無事時。疏懶五旬今請老。願從東峽理荒菑。</text>
<title>渡臨津</title>,<text>淸晨客路指臨湍。煙雨冥濛水一灣。花石千秋跨絶壁。衣冠百世護喬山。亭憐溪老題詩處。舟學坡翁擊棹還。霽後天磨增氣色。揷雲孤截悵難攀。</text>
<title>七月二十一日夜有霜。甚可驚也。</title>,<text>豚蹄曾笑祝盈車。望望田家計亦奢。殘暑逢秋猶未退。淸霜到曉忽交加。郊原已悴靑靑草。蕎麥先凋白白花。憂緖江湖吾倍切。皬然雙鬢不論華。</text>
<title>自臨湍先送韓太僕肯世還京。仍向嶺南掌試。</title>,<text>故人門巷每相從。誰料西征又輒同。纔向天閑調御騎。還隨地骨覓眞龍。山中剖玉功全巧。嶺外掄材道與公。乍別此行君早返。田間我且息吾慵。</text>
<title>將還維楊。過蟹踰嶺口占。</title>,<text>江湖歸思正吾儕。官路無心躍駟騧。未是旁行從郭索。却尋邪徑愧高柴。寒蒲束得螯方美。冷蕊綻來菊亦佳。明發懸車成至願。一封齋沐奏天階。</text>
<title>路逢權生 益隆。仍占一律。寄贈趙四宰公擧。</title>,<text>一出春明久闊疏。政堂秋日近何如。老來衝口言言妄。覺後收心物物虛。籌畫稱情公作蔡。煙波惹興我其漁。維楊偶與阿隆會。逆旅題詩問起居。</text>
<title>挽韓興君李 汝發。昔公病逓御營。面余爲其代。</title>,<text>時危可惜失豪英。誰似營平老習兵。少日戎壇推節制。晩年盟府襲勳名。久知樂佚殊程尉。常愧雍容代祖生。偶屛田間違一哭。秋風江漢阻新塋。</text>
<title>生平</title>,<text>生平憂國不謀身。自有丹心可質旻。非效孔尼論正卯。所期虞士得同寅。儒封織貝翻成誣。史筆稱狐亦亂眞。千載老蘇曾著辨。一回披讀一傷神。</text>
<title>復疊前韻。謝趙四宰公擧。</title>,<text>自覺吾行與世疏。此來蹤跡便如如。唯將明月留淸影。且任浮雲點碧虛。白酒樽中無事酌。滄波江上有時漁。扁舟更欲乘流去。溪霧湖煙不定居。</text>
<title>再疊</title>,<text>年來志業轉空疏。今日歸休可自如。渤海詩成身亦老。邯鄲炊罷夢俱虛。幾行書史供觚爵。一担江山爲採漁。只此生涯吾易足。不須詹卜問何居。</text>
<title>三疊謝汾厓申太宰</title>,<text>昔年銓法愧吾疏。此日天官孰子如。可但明時望俱實。曾聞聖主佇頗虛。胸中水月空懷鑑。世外煙波欲學漁。自視庖人殊缺甚。莫嫌樽俎與輪居。</text>
<title>次趙弟敏行見贈韻</title>,<text>昔進常疑驟。今歸不害顚。飄搖辭世外。疏濯到江邊。舟閣何須楫。牛閑亦懶鞭。晴窓開卷坐。此物荷皇天。</text>
<title>春川黃使君君玉 玧 書餉鹿脚鷄首 聊成一律。以謝眷意。</title>,<text>牛渚風寒露色凄。鷦枝何處足僑棲。正愁秋圃無羊跡。却喜春州有鹿蹄。笑我浮榮眞夢蟻。憐君絶技又庖鷄。馬卿病渴今差健。擬向狌山覓舊題。</text>
<title>自牛川舟下角巾亭</title>,<text>薄暮湖光萬頃開。扁舟朝自水雲廻。秋江上下皆奇勝。無事煙波獨往來。</text>
<title>水落山途中</title>,<text>徑折崖橫石。溪喧水落山。東峯昔隱處。孤絶更難攀。</text>
<title>自長湍欲向金川不果。仍舟下赤壁三十里。登花石亭口占。</title>,<text>此行孤負朴淵遊。却向臨湍弄碧流。借問香爐觀瀑興。何如赤壁艤淸秋。</text>
<title>題花石亭。兼示主人李丈。厚柢。卽栗谷先生從曾孫也。</title>,<text>千古名庄認會昌。吾行況復是重陽。橫江赤壁三秋月。繞舍黃花百本香。占國林園增蔽芾。承家詩禮更芬芳。先生祠廟還隣近。每念當時感歎長。</text>
<title>挽權進士 益泰</title>,<text>往者游場屋。居然樹旆幢。世爭推第五。吾亦歎無雙。齡妙天胡奪。文窮鬼莫降。傷心送葬地。一哭阻秋江。</text>
<title>挽靑平沈都尉 益顯</title>,<text>昔因李東部。請公書數紙。所書卽何語。坡翁賀歐子。文辭旣發越。字體更姸媚。感公情義多。多公藝能美。帖壁時自玩。爛然雲霞起。今秋幸乞休。鼓枻淸江涘。蒼茫斗湖間。風煙類穎水。況蒙上哀憐。特許歸田里。今古縱莫及。勉蹈有哲軌。誦公舊日書。感歎其何已。惟公資最剛。曾不料生死。尊榮復絶代。至娛忘年禩。云胡厭塵臼。蛻去如脫屣。卜葬訝類樗。算命嗟同杞。念廣壽愈迮。茫茫此何理。西園日凄涼。繁霜下庭戺。親朋舊過從。歷歷淚盈視。若余始未慣。新知每延跂。山河今邈然。一哭阻靈几。凄辭與感臆。遠托安仁誄。</text>
<title>題屺瞻堂 角巾亭小堂</title>,<text>牛川南望首頻擡。日日孤亭上幾回。雙峽中開屛岫出。二江交滙斗淵廻。依微野外分松梓。仿像寺前起石臺。況是臨湖千萬景。盡情粧抹作詩材。</text>
<title>朝發渼湖。乘漲下漢江。</title>,<text>曉報汀痕沒舊沙。朝來片舸發湖涯。半旬慣聽連江雨。此日眞乘漲海槎。悶見靑畦沈麥穗。休將白浪比桃花。吾生已拚從漁伴。隨意煙波學釣义。</text>
<title>高陽留別內外諸從。用先祖文貞公丙戌燕行留示孫兒韻。</title>,<text>弱國金繒役。長征車馬徒。明歲高陽約。逢迎雙玉壺。</text>
<title>過坡州途中見雙石佛有感</title>,<text>胡騎如風雨。三朝到碧蹄。堪嗟雙丈佛。不及一丸泥。</text>
<title>韓掌令肯世來見坡山客館。仍袖五絶敍懷爲別。走次以謝。</title>,<text>雋永詞壇當擘麟。吳興脚跡更精神。聖朝闕失知何有。新得臺端獻納人。</text>
<title>韓掌令肯世來見坡山客館。仍袖五絶敍懷爲別。走次以謝。 其二</title>,<text>丈夫行止本恢恢。擬踏遼燕幾處臺。望海平臨齊海闊。角山低看泰山嵬。</text>
<title>韓掌令肯世來見坡山客館。仍袖五絶敍懷爲別。走次以謝。 其三</title>,<text>西來百里義殊高。況復新詩勝故袍。廊廟雍容眞不分。山河跋履莫云勞。</text>
<title>韓掌令肯世來見坡山客館。仍袖五絶敍懷爲別。走次以謝。 其四</title>,<text>憶曾冠蓋接中華。海內車書正一家。皮幣卽今非宿昔。朔雲邊雪只堪嗟。</text>
<title>韓掌令肯世來見坡山客館。仍袖五絶敍懷爲別。走次以謝。 其五</title>,<text>脈脈離懷語未宣。停車道側只情憐。君歸爲報阿兄道。明歲春郊待我旋。</text>
<title>重謝肯世</title>,<text>我爲萬里行。君來百里別。別後兩相望。燕山一片月。</text>
<title>松都</title>,<text>冬煖猶能動朔風。長郊漠漠捲寒蓬。沙川一望天磨色。故國河山夕照中。</text>
<title>謁崧陽書院。卽圃隱俎豆之所。頃年。松都儒生以淸陰金文正公曁我先祖文貞公同享是祠。</title>,<text>五百年中一圃翁。文山壯節伯夷風。三峯胙土紛封削。爭及崧陽數畝宮。</text>
<title>上大興山城南門</title>,<text>廿里筍與上絶區。層隍高與白雲俱。群山地底皆平貼。下展峯紋百幅圖。</text>
<title>朴淵時久旱。瀑流甚少。或云自築城以來。山中人衆萃集。汲用頗繁。多斫樹木。舊日泉磵。亦漸枯乾矣。</title>,<text>我記廬山面貌眞。瀑流從古掛天紳。奔湍濺沫寧嫌少。洗盡長安幾斛塵。</text>
<title>道淵自金川途中還京。書扇頭與之。</title>,<text>文成客座留私祝。諸葛窮廬有戒辭。今日路岐無別語。好須歸下董生帷。</text>
<title>續得朝報。聖上以冬暖有雷無雪。下旨自責。招延耆碩。廣求直言。小臣職忝輔相。今雖奉使出外。不勝憂畏之忱。玆用副使書示書狀韻。志感。</title>,<text>如何風擊繼霜摧。冬暖潛陽又失開。每懼三精恒塞霧。頻聞百里有驚雷。駸駸短景方南至。杳杳長途且北來。銜命小臣憂倍切。當朝誰是濟時才。</text>
<title>蔥秀山。次副使柳諫議韻。</title>,<text>古館凄風夕滿林。暖晴冬日陡寒陰。蕭疏冷葉辭柯響。滴瀝幽泉扣玉吟。征馬未容頻息足。觀魚聊且一淸心。紫陽健筆雲岡語。緬憶皇華感慨深。</text>
<title>題所已鎭館 在瑞興</title>,<text>宿昔勞經畫。今朝過戌墻。諸屯萬戶置。高壘一夫當。地理關西錯。山根嶺北長。還須新邑宰。毋學彼南陽。</text>
<title>觀蒜山築堤處。用副使柳公韻。</title>,<text>治水非隣壑。修堤合種林。龍驚移窟宅。氓喜雜謠吟。濟算須群力。成功在一心。爲言操鍤者。蟻穴戒宜深。</text>
<title>次副使黃岡途中韻</title>,<text>未賦歸來賦遠遊。行裝吾媿異觀周。流年紫極今將老。是歲黃岡又此州。遙浦帶回寧繫悶。遠山眉蹙却生愁。嚴城欲閉棲鴉定。永夜沈吟思獨悠。</text>
<title>箕城。書示書狀求和。</title>,<text>栽松十里接官堤。艤得蘭橈落日低。冠蓋卽今通薊北。繁華從古說關西。錦筵釵髻雙行出。玉帳鞾刀百隊齊。更有雕欄江上望。定應霞鶩待君題。</text>
<title>西京感古</title>,<text>今古無端惱殺儂。舊都樓榭溯餘風。牡丹峯擢思遼伯。浮碧江空憶李公。雲物尙留遊賞地。山河不廢戰爭功。煩君且向含毬望。井畫依然亦沒蓬。</text>
<title>次副使韻。奉贈關西李方伯 世華。</title>,<text>西來快意共巡遊。專制眞推識慮周。舊擁千夫臨薩水。新兼兩察領箕州。將藏胸甲資時策。士引臂弧破客愁。閭井況聞氓樂業。雪山今重得君留。</text>
<title>懷渼陰</title>,<text>小築新成壓上江。高秋日日倚軒窓。今來塞外三千里。坐想湖中白鳥雙。</text>
<title>安興感懷八首。連環體。</title>,<text>二十年間再度來。依然關鑰舊樓臺。書生袖裏芙蓉鍔。願決頑雲直北開。</text>
<title>安興感懷八首。連環體。 其二</title>,<text>願決頑雲直北開。長風挾我上崔嵬。岧岧香岳當天起。歷歷淸川抱郭廻。</text>
<title>安興感懷八首。連環體。 其三</title>,<text>歷歷淸川抱郭廻。海門歸路接登萊。如何儐接皇華地。無復仙槎奉詔來。</text>
<title>安興感懷八首。連環體。 其四</title>,<text>無復仙槎奉詔來。塞門頻見喝書催。金繒此日和戎策。弱國寒妻恨豈裁。</text>
<title>安興感懷八首。連環體。 其五</title>,<text>弱國寒妻恨豈裁。征車我亦指燕臺。桑蓬宿志今何有。第看山河表裏廻。</text>
<title>安興感懷八首。連環體。 其六</title>,<text>第看山河張裏廻。慈城百仞白雲隈。城名曰母民焉往。廟號稱忠世所哀。</text>
<title>安興感懷八首。連環體。 其七</title>,<text>廟號稱忠世所哀。宜春殉烈更奇哉。當時慘惔經營地。疑有鞭風與駕雷。</text>
<title>安興感懷八首。連環體。 其八</title>,<text>疑有鞭風與駕雷。可無蘭藉又椒杯。重尋往迹偏多感。二十年間再度來。</text>
<title>過新安有感。贈柳絮。</title>,<text>憶昨尋春日。花紅柳未絲。今來花落恨。唯有柳偏知。</text>
<title>過新安有感。贈柳絮。 其二</title>,<text>嫩綠初楊柳。風流遽如許。當時花灼爍。零落今何處。</text>
<title>有感</title>,<text>淸池曾映赤欄西。百種嬌花出水齊。花落今來時物改。數行衰柳向人低。</text>
<title>次太學士李公彝仲 敏敍 韻</title>,<text>自笑平生寡短長。從來心計錯脩廊。亦知遠使慙樞弼。安得橫行效舞陽。多病嫩臟兼近臘。易凋疏鬢轉添霜。秪應幹事東還日。休祿期追漢代良。</text>
<title>復疊副使周字韻</title>,<text>春闈結髮舊同遊。榮落中間歲幾周。今日載書公副价。當年推轂國西州。關心行役常憐病。到眼篇章却散愁。治理更看遺愛在。芳名處處勒珉留。</text>
<title>龍灣次副使韻</title>,<text>冠蓋紛紛此往還。飮氷吾且涉氷灣。岳家舊誓黃龍府。軒相遺蹤白馬山。未怕夜中誇劍槊。只愁春後滯刀環。何當歸去湖亭上。坐看波鷗滅沒閒。</text>
<title>留龍灣日。會武士射帿。</title>,<text>義順門前布鵠開。鼓聲終日響晴雷。從君願借連珠手。射取陰山白額來。</text>
<title>得京報。信使之行已還朝矣。驚喜之至。遂占一絶。遙寄李季心學士。</title>,<text>聞道樓船使。蓬萊採藥還。吾非築城者。獨自向燕山。</text>
<title>鴨江離別灣尹</title>,<text>絶塞登臨地。携君雙玉甁。乾坤三大水。夷夏一高亭。海接鯨濤白。山連鶻岫靑。今朝過此去。吾欲醉無醒。</text>
<title>露宿九連城。次書狀韻。</title>,<text>三江十里一氷通。藉草餐風馬轉東。依依却記前宵事。燒燭閒房錦繡紅。</text>
<title>龍灣雜詠十絶和副使</title>,<text>廿日驅馳出漢關。箭門嶺上望龍灣。黃沙白草麟州戌。落日寒雲馬耳山。</text>
<title>龍灣雜詠十絶和副使 其二</title>,<text>亭臺自古登臨地。詞客如今吟賞多。靑絲赤羽君平語。宇宙山河岳老歌。</text>
<title>龍灣雜詠十絶和副使 其三</title>,<text>延州本是高麗地。年代茫茫古跡存。東國亦曾收釣築。至今人說乙巴村。</text>
<title>龍灣雜詠十絶和副使 其四</title>,<text>先王遠狩龍蛇歲。上國專征熊虎兵。欲識吾人恩肉骨。請將深淺較東瀛。</text>
<title>龍灣雜詠十絶和副使 其五</title>,<text>丁年獵火照天紅。鎖鑰西門付老聾。擧朝未有申包節。通判先成卯發忠。</text>
<title>龍灣雜詠十絶和副使 其六</title>,<text>林家小豎生奸詐。曾向龍灣擁節旄。棄命一朝逃海去。邦人錯道是雄豪。</text>
<title>龍灣雜詠十絶和副使 其七</title>,<text>九龍淵中九條龍。千歲深藏老鱗甲。定應抱子氷底臥。預敎明春行雨法。</text>
<title>龍灣雜詠十絶和副使 其八</title>,<text>壯士初調宛馬騎。千金不惜作鞍鞿。連錢背上糢糊血。知是胡山射鹿歸。</text>
<title>龍灣雜詠十絶和副使 其九</title>,<text>灣州女子十七八。窄袖裲襠兼繡帊。今朝鴨綠試新氷。照爛紅粧跨白馬。</text>
<title>龍灣雜詠十絶和副使 其十</title>,<text>龍灣大賈計然術。終歲金綺爛作窟。最是江州一條葠。換得蠙珠大如栗。</text>
<title>渡江三日。得抵鳳城。舊聞此地虎豹交跡。今行絶無林間咆吼之物。聊占一絶。以謝山靈。</title>,<text>朝行絶漠人煙斷。暮宿穹林豺虎多。今日山靈勤護我。塵淸百里見撝呵。</text>
<title>次書狀韻</title>,<text>此地如何度此晨。強將歡笑豈情眞。別離故國還多日。時節殊方又小春。</text>
<title>次書狀韻 其二</title>,<text>侏㒧隔壁鬧昏晨。況復賈囂認未眞。一事尙爲郵卒幸。仲冬天氣煖如春。</text>
<title>次副使韻</title>,<text>天時人事奈相違。霜雪今冬又覺稀。緣磵薄澌寒故淺。著林輕霧晩猶霏。未論此役來殊服。長憶吾君尙早衣。惆悵鐘鳴行不息。白頭羞道宦情微。</text>
<title>次副使途中卽事韻</title>,<text>古有輿梁政。今無十月橋。店寒還阻堗。車駭卽衝軺。且莫求杯水。那能販束樵。計量仍自笑。無怪爾名驕。</text>
<title>復疊前韻</title>,<text>每誦淸詩意不違。當朝標格似君稀。在懷珠玉堪成佩。落紙煙雲賸作霏。此日萍蓬殊遠跡。他時薜荔有初衣。沈吟欲寫心情語。的的寒燈到曉微。</text>
<title>復疊前韻 其二</title>,<text>卜築湖亭在。渼陰第一橋。近山紛入席。緩步亦當軺。蓮勺陂堪釣。王官谷可樵。投閒幹事日。吾意貴無驕。</text>
<title>通遠堡。夜中不寐。戲成俚語。</title>,<text>公然不寐到三更。百疾交侵百慮縈。眞箇賤人還勝貴。榻旁多少鼻雷聲。</text>
<title>又疊前韻</title>,<text>長程短店未敎違。絶峽人煙百里稀。每遣朔風爭樹籟。旋催寒景隱林霏。前宵鴨水依氈幕。來日遼陽問羽衣。如此趁期終歲去。幾時令節到三微。</text>
<title>又疊前韻 其二</title>,<text>郊扉卜築計眞違。舊伴漁樵恐亦稀。湖上煙霞曾媚嫵。天涯霜雪卽雰霏。驅來燕駟無停轄。著得蘇貂有弊衣。歸日歸休吾熟慮。向時筋力覺全微。</text>
<title>又疊驕字韻</title>,<text>陟峻宜循級。架空亦待橋。方行萬里遠。正賴一車軺。曉發催晨秣。昏投伴夕樵。互鄕難責義。徒旅莫相驕。</text>
<title>又疊驕字韻 其二</title>,<text>憶昨辭朝日。群公出濟橋。別筵羅酒爵。官路集軒軺。詠駟停行李。唱驪到返樵。殷勤贈策意。慰我聘天驕。</text>
<title>次書狀韻</title>,<text>昔年宗會記辛庚。南國聯翩有弟兄。翹陸已憐騰驥足。摶風還喜闡鵬程。詩書我忝靑氈業。詞藻君傳白雪聲。銜命此行同萬里。時將羈抱展來平。</text>
<title>次書狀韻</title>,<text>嘉牒曾知置後車。計存收族未宜虛。滔滔江漢分流遠。鬱鬱枝柯體榦餘。定有輝光徵琬琰。絶勝文藻振瓊琚。望君此日誠非淺。正憶張公九世閭。</text>
<title>甜水站</title>,<text>客子侵晨發。迢迢征路難。方冬行絶塞。前夜宿連山。覆軸從三折。回崖自百盤。胡人重操切。愁憤不容删。</text>
<title>途中記聞</title>,<text>尙家寶樹名珊瑚。二尺高枝六六株。坐中莫怪生華月。枝上分明綴夜珠。</text>
<title>途中記聞 其二</title>,<text>陰山漆鼠大如駒。八尺衾毛二寸俱。最是單于歸獵夜。擁來消雪等紅爐。</text>
<title>途中記聞 其三</title>,<text>宣和天子帝中華。猶逐師師入狹斜。自是單于輕禮法。不妨今夜宿姬家。</text>
<title>途中記聞 其四</title>,<text>聞道蚌池兀喇西。珠光夜夜照紅霓。君王此去擬親採。不乏千娥作寶笄。</text>
<title>途中記聞 其五</title>,<text>黃台遺種日驕匈。恰似建州初發訌。歲萬黃金猶未厭。又來山外犯東蒙。</text>
<title>途中記聞 其六</title>,<text>吳王死後家兵罷。盡向東屯作店民。可憐關外三千士。不及島中五百人。</text>
<title>復疊驕字韻</title>,<text>客路同巴峽。歸心在洛橋。羸驂愁叱馭。倦僕怯扶軺。截壑看橫約。緣雲認細樵。慣知靑石險。胡馬亦難驕。</text>
<title>復疊驕字韻 其二</title>,<text>遼野千年塔。漁陽百尺橋。此行常結轍。幾日定歸軺。苦厭氈爲幕。長愁桂作樵。久聞柔亦勝。嗟爾莫驕驕。</text>
<title>四疊前韻</title>,<text>旅病心情事事違。他鄕物色聞曾稀。簸林浙瀝終風曀。隔岫冥濛似雨霏。當案沙堆恒損食。透簾寒急轉添衣。舂糧啜藥元殊道。參朮隨身奈力微。</text>
<title>違離京國已浹月矣。不勝戀闕之懷。復疊前韻記感。</title>,<text>憶昨趨班忝弼違。許陞金殿寵恩稀。雙開扇影依依閃。直上爐煙細細霏。掌閤珥環垂翠袖。分庭鳴玉引朱衣。今來絶國長回首。夜夜淸光望紫微。</text>
<title>昨荷副价曁行臺二公俱以删字二篇見示。咳喘方苦。未卽和復。今始強疾吟成四首。奉呈求敎。</title>,<text>首路燕雲日。無如鳳柵難。吏言籠失水。人記虎窺山。風颭箱書燭。塵霾蓐食盤。羈憂眞萬斛。澒洞幾時删。</text>
<title>昨荷副价曁行臺二公俱以删字二篇見示。咳喘方苦。未卽和復。今始強疾吟成四首。奉呈求敎。 其二</title>,<text>數日燕行苦。無如東站難。纔經八渡水。尙阻萬重山。馬足凌兢度。羊腸屈折盤。排愁詩句在。蕪拙不須删。</text>
<title>昨荷副价曁行臺二公俱以删字二篇見示。咳喘方苦。未卽和復。今始強疾吟成四首。奉呈求敎。 其三</title>,<text>直度連城易。長征遼野難。停車問往事。駐蹕有前山。鶴認千年化。鵰看百里盤。哦詩稍足料。雅興未全删。</text>
<title>昨荷副价曁行臺二公俱以删字二篇見示。咳喘方苦。未卽和復。今始強疾吟成四首。奉呈求敎。 其四</title>,<text>玄冬行且遠。白雪和彌難。隴首思吳守。江南憶子山。遺音陳廟瑟。淸響落珠盤。騷律推高手。懸知不敢删。</text>
<title>望駐蹕山有感</title>,<text>慙愧長城詰老摩。迷樓結綺儘同科。秦王若更逢隋主。問著東征且奈何。</text>
<title>遼陽</title>,<text>舊識遼東卽我東。中間爲漢屬元封。城邊太子曾奔水。塞外天王有駐峯。幾憤公孫資躍馬。還悲志士悔盧龍。唯看白塔衝霄立。化鶴無因更問蹤。</text>
<title>次副使遼陽志感韻</title>,<text>有客令威是也非。當時誰見鶴來歸。千年一返今無益。莫向胡塵染縞衣。</text>
<title>瀋陽</title>,<text>遼瀋中原失。于今歲六旬。漸營新窟穴。猶壯舊城闉。塞日翻成祲。邊風易作塵。熊楊死太枉。哀痛尙遺民。</text>
<title>記夢</title>,<text>縹緲林亭倚晩霞。畫中光景夢中誇。怪來作客龍荒夜。一霎江山餉已奢。</text>
<title>更疊遼陽封字韻</title>,<text>傷心此日訪遼東。前代燕都視內封。萊碣坐通西接海。華戎分隔北來峯。千年羽化猶傳鶴。亂世名完不媿龍。欲向遺民問往事。荒墟逝水杳無蹤。</text>
<title>次副使瀋陽韻</title>,<text>絶界遼陽更北過。黃龍自古戰爭多。舊時奚部誇千帳。今代夷王笑六騾。校禮岱宗知白嶽。投鞭金祖認渾河。千秋痛飮成空誓。淚落羌兒幾曲歌。</text>
<title>復次</title>,<text>呼蠻呼㺚各聽過。鳥鼠黽鼃果孰多。嫁漢娶胡都是虜。似驢非馬亦成騾。中原盡入完顏界。武力爭推曳落河。最是中宵堪墮淚。奚兒齊唱鼓嚨歌。</text>
<title>患寒數日。咳喘甚苦。夜中不寐復次違字韻。</title>,<text>客土殊風與我違。病中心緖得安稀。唯餘短髮添霜皓。轉覺昏眸著霧霏。銷惡麝輕還隔幔。辟寒犀乏但兼衣。深更不寐恓惶甚。伴得孤燈午夜微。</text>
<title>臘月初四日。灣尹軍官林時曄自瀋陽告歸。修狀啓。且付家書。問狀啓到京之期。當在十六七間云。</title>,<text>故國人歸且付書。關山新月正如梳。想應書到家鄕日。皓色微虧似月初。</text>
<title>次副使復疊前韻</title>,<text>離灣已千里。抵瀋恰周旬。白塔看新堞。黃龍訪古闉。經營大盜積。滾就萬胡塵。披髮伊川日。爲戎媿此民。</text>
<title>次副使復疊前韻 其二</title>,<text>英豪歷歷眼中過。上國興亡感更多。就使臺城來白馬。不將棧路試靑騾。刺工雙虎開山海。驅得千駝暗洛河。從古冠裳文物地。盡供哀怨寄樵歌。</text>
<title>次副使韻</title>,<text>三流八渡飽辛艱。塞傳來穿萬馬關。金復數州俱被海。東蒙千部盡依山。傷心羶羯淪諸夏。極目煙塵到百蠻。預想玉河經月苦。幽愁何異縶南冠。</text>
<title>怪殺</title>,<text>怪殺當門整佛冠。低眸上手鼻瞻端。若果冥心求證道。何須街路要人看。</text>
<title>怪殺 其二</title>,<text>家家設榻供金像。處處開龕拜夕爐。怪殺劉翁五十子。爭誇一半誦南無。</text>
<title>宿老邊城</title>,<text>邊城萬里地。此夜駐征旄。行役催人老。鄕山費夢勞。風來朔野曠。雪罷曉雲高。郵櫪多寒凍。今憂正爾曹。</text>
<title>巨流河。復疊前韻。</title>,<text>此地經旬任駐過。故疆新俗亦聞多。商胡或畜彌山馬。野店人藏負碾騾。東堡舊民猶識麗。北方流水盡名河。陸沈儘有傷心處。羌舞奚笳敕勒歌。</text>
<title>遼野</title>,<text>一旬驅傳出遼關。大野茫茫築路盤。世界每疑藏粒小。塵寰乃有敵瀛寬。天形渾蓋憑誰卞。日御升沈獨我看。若對莊生論此理。羈愁亦足破辛酸。</text>
<title>復疊前韻次副使</title>,<text>廣漠眞無似此間。醫閭東畔接高盤。乾坤依附端倪合。日月回旋境落寬。種後樗柯栽得蔭。怒餘鵬翼展來看。拘儒管覷形容處。自媿望洋語轉酸。</text>
<title>復疊前韻次副使 其二</title>,<text>驅車軋軋莽蒼間。何異驢巡只舊盤。幾日高平行得盡。直登山海望來寬。薊門煙樹依微見。尙父提封隱約看。物理回環元不爽。佇廻甘味謝前酸。</text>
<title>復疊前韻次副使 其三</title>,<text>生平慕悅貢王間。況復玆行共趙盤。府吏縱歌吾甚倦。邊民損戶子爲寬。交情且莫形骸累。志業還須鬢髮看。他日政歸宜自勖。毋將世味壞鹹酸。</text>
<title>復疊前韻次副使 其四</title>,<text>牛川家在水雲間。是處眞堪隱者盤。千樹梨花巖洞靜。一輪秋月渡迷寬。盛年仕宦時能得。晩節江湖世孰看。正欲與公論此著。非緣俗態轉辛酸。</text>
<title>望醫無閭山</title>,<text>指點醫閭縹緲間。靑蒼一抹露天端。縱然約略非全面。佳氣先從眉黛看。</text>
<title>羊腸河</title>,<text>曾識羊腸有峻坡。如何此名又此河。于今細揣人間事。直道全稀曲學多。</text>
<title>醫無閭。復疊前韻。</title>,<text>曾無培塿著遼關。忽有巑岏百里盤。分隔華戎形因壯。平臨溟野界全寬。河山不逐興亡變。堞壘徒憑涕淚看。仍憶靈均騷賦語。遠遊歌罷倍心酸。</text>
<title>甲軍</title>,<text>帶羽高頭駿。人稱是甲軍。在途偏掠馬。入室動生葷。偸有難醫癖。塵成不掃氛。行行長作伴。辛苦莫須云。</text>
<title>閭陽途中。望十三山。</title>,<text>行盡醫閭刮眼看。道傍還有十三山。詞人彩筆長留架。少女明粧尙舊鬟。綿絡楚疑添四岫。飛來巫峽剩餘巒。遐荒絶漠終非地。合置天台雁宕間。</text>
<title>巨魚</title>,<text>聞道官輸北海魚。強名吾亦見莊書。專車有類防風骨。呑舶曾游浴日墟。未怕秦弧嘗浪射。誰言漢網近全疏。懸知借鼎函牛處。厭飫仍看遍九閭。</text>
<title>廣寧</title>,<text>欲向醫閭訪故蹤。山河慘憺夕陽中。邊功百戰推寧遠。絶學千秋仰賀翁。寰宇卽今殊內服。窮荒何處覓儒風。傷心最恨前朝事。強敵當門尸老熊。</text>
<title>大凌河弔古。仍疊魚字韻。</title>,<text>人方刀俎我方魚。日日凌河奏急書。萬竈銷沈同亂磧。千隍剗削作荒墟。呂文未救恩終失。邵武先誅計亦疏。不識盧公何處死。定應英爽鎭醫閭。</text>
<title>途中遇大風</title>,<text>滓穢雲陰綴曉空。疏熒無路卞宵中。似將欲下天山雪。忽復先驅瀚海風。驟向崩城疑搏石。轉來平野怯飄蓬。帽簷側盡冠纓斷。試拂衣塵一寸蒙。</text>
<title>杏山</title>,<text>宇宙千年變。山河百戰迷。停車愁獨立。落日杏山西。</text>
<title>塔山次副使韻</title>,<text>國史今難見。將軍姓字埋。爲言當日烈。偏覺塞天霾。世已淪羶酪。人方足虣豺。英名誰敢泯。懸揭定無涯。</text>
<title>塔山次副使韻 其二</title>,<text>誓與城同破。何須戰骨埋。雷車兼電幟。火烈更風霾。祕略疑神鬼。精忠動虎豺。人亡千古恨。遼海並無涯。</text>
<title>寧遠述感二十四韻排律</title>,<text>往屬昇平日。三邊荷帝靈。山河大布置。關輔壯基扃。凌水連松杏。閭岑接錦寧。旂常懸日月。碪斧肅風霆。擁節曾徵戚。推鋒亦擢綎。猶堪綏四服。尙冀鞏千齡。別部隣山白。爭端啓海靑。中朝嗟不振。末運又斯丁。秦祲方流毒。胡塵遂一腥。漸看隳堞壘。旋復納門庭。士媿軍容幕。人憐督府囹。哥舒生足恥。盧奕死彌馨。晉水城三版。驪陵火一星。三精歸震蕩。九宇盡迷冥。羌曲通蠻舞。楡林到桂溟。已循陵律髮。爭易介鱗形。大鹵千駝暗。平沙萬燐熒。遺隍堆破甓。空塹塡枯萍。慷慨心如割。嗚呼涕自零。亂亡推往迹。用舍失明廷。實痛溫楊蔽。虛調洛蜀停。輸金藏閣貨。琢玉建樓銘。罪將須常典。佞臣合重刑。題詩續麟鉞。擬與髑髏聆。</text>
<title>過祖大樂牌樓 又有祖大壽牌樓。而其礱琢奇巧不及。高亦減數丈矣。</title>,<text>瑤閣銘勳甲第東。層標金碧尙玲瓏。勒珉解道雕氷易。架玉眞同刻桷工。當日癡心憂石爛。秪今釁罪認天通。提兵不讀嫖姚傳。痛爾還虧四世功。</text>
<title>次副使韻</title>,<text>雕珉錯璧尙差差。神巧知應役老倕。盡謝楩枏常結構。全虧山岳與撑持。沈碑正待滄桑際。架石還期爛泐時。可恨世臣今負國。誰將盂飯餉敖饑。</text>
<title>次書狀望覺華島有感之什。島距寧遠不滿十里。先祖文貞公丙子朝天時。阻敵兵留此踰一朔云。</title>,<text>吾祖朝天歲。于今半百云。世眞成異代。書亦失同文。國弱方愁敝。孫孱敢道勤。唯君偕此役。萬里慰離群。</text>
<title>又疊差字韻</title>,<text>誰能適我意參差。百巧徒然想妙倕。算飯當昏翻斗甬。汲氷終夜響軍持。燕山正憶東園日。浪泊還思下澤時。竣事行將穿峽去。滿畦芝朮足療饑。</text>
<title>又疊</title>,<text>祖家雙閣對參差。誇伐何須費巧倕。健將當年無若比。殘兵幾歲與胡持。百途力瘁嬰城際。九仞功隳倍國時。最恨千金歸日闋。軍中半菽泣寒饑。</text>
<title>早發向中後所。炬絶失路。次副使曉行韻。</title>,<text>燎殘月落斷村鷄。半夜多岐却轉迷。峻級轎欹知側岅。薄氷蹄響認前溪。但循斗極方看北。欲候朝暾又向西。未曉襄城曾類此。戒心聊復托詩題。</text>
<title>副使又疊差字韻見示。韻強詞敏。殊可珍也。更步其韻。</title>,<text>文章於道未參差。亦有人工奪巧倕。換骨本來期變化。輕心唯在務存持。典刑魯禮雍容處。敏妙僚丸脫手時。可笑退之底苦惱。却將論著說寒饑。</text>
<title>山海關次副使韻</title>,<text>臨洮延袤抵燕遙。幾處亭墩幾櫓譙。嬴氏設防區絶漠。魏公增築爲全遼。溟波激盪群鯨戲。岳勢奔騰萬馬驕。觸眼今來無限恨。臺城雖固奈亡蕭。</text>
<title>山海關次副使韻 其二</title>,<text>飮馬秦城下。停車古塞旁。卽今關第一。自昔號稱長。拔地山仍堞。粘天海作湯。前朝猶不守。何處問興亡。</text>
<title>山海關次副使韻 其三</title>,<text>魏築因秦險。崇墉截巨濤。事堪懲晉宋。才亦出蕭曹。虎豹當關立。魚龍出海逃。嗟今人代變。遺恨轉滔滔。</text>
<title>山海關次副使韻 其四</title>,<text>次第邊城失。當年此亦孤。深讎吳豈戴。大盜地終輸。西北崩隍在。東南半壁無。白頭還擧事。吾且爾何誅。</text>
<title>贈山海關儒學傅敎授</title>,<text>關門紫氣正氤氳。欲訪眞人倘是君。架上祕書三百軸。此中應有五千文。</text>
<title>入山海關。從者不戒。犀帶豹裘。並爲偸兒所竊。漫成二絶。</title>,<text>擾擾秦關路。紛紜車馬塵。貌同心自別。誰是偸狐人。</text>
<title>入山海關。從者不戒。犀帶豹裘。並爲偸兒所竊。漫成二絶。 其二</title>,<text>吟詩戒太瘦。行役貴加餐。縱令腰圍減。無從驗帶寬。</text>
<title>留山海關</title>,<text>萬里亘長堞。三重起疊墉。輪蹄晨合沓。歌吹晝于喁。詎有眞人氣。偏雄塞國容。關譏循故事。滯客正愁儂。</text>
<title>發山海關。疊蕭字韻。</title>,<text>近臘深冬夜苦遙。曉傳餘漏尙南譙。征裝計日將踰薊。歸夢連宵却渡遼。偸手捲包頻告警。倦蹄當秣暫生驕。平生刺刺深知戒。鬢髮飄騷已化蕭。</text>
<title>過楡關店</title>,<text>堙塹紆回萬里尋。秦城盡處卽楡林。齊民已困猶殫力。嬴帝雖愚亦苦心。當日幽都曾漢塞。此時羌笛總華音。停車悵望沈吟地。釀雪寒雲故作陰。</text>
<title>次副使途中口占韻</title>,<text>撫寧古名邑。風煙今半凋。棗林收晩實。楊柳損長條。近岫名徵兔。遙空勢沒鵰。湖翁有舊詠。三復慰無聊。</text>
<title>望夫石</title>,<text>一片望夫石。行人指點稱。貞心曾莫轉。芳質遽先凝。塞雨常沾䪻。邊雲爲掠鬙。山頭屹立處。千古恨難勝。</text>
<title>途中雜詠</title>,<text>武昌山下望夫石。樂府人稱王建詩。今來我訪長城外。千古流傳亦可疑。</text>
<title>途中雜詠 其二</title>,<text>曾聞種棗多芳樹。亦道仙棋有古臺。定應樵子嫌柯爛。却並交梨偸得來。</text>
<title>途中雜詠 其三</title>,<text>秪殘萬柳庄邊柳。尙欲臨溪弄嫩絲。今日偶然晴且暖。風煙絶似早春時。</text>
<title>途中雜詠 其四</title>,<text>十哲蓋言從蔡者。三仁亦指近殷親。細思尼父求仁語。當日成仁更二人。</text>
<title>途中雜詠 其五</title>,<text>城邊貫石初疑虎。塞上擒胡卽射鵰。當日不封君莫恨。後人誰數霍嫖姚。</text>
<title>途中雜詠 其六</title>,<text>若調飛將爲邊守。更把蘆峯作漢關。縱令驕虜能深入。誰遣沙場匹馬還。</text>
<title>途中雜詠 其七</title>,<text>貫道雄文透竅靈。儀形從古仰亭亭。吾行獲近公遺采。擢筆群峯眼倍靑。</text>
<title>途中雜詠 其八</title>,<text>孤竹城邊一水廻。空明不受點塵埃。問渠那得淸如許。爲近夷齊古廟來。</text>
<title>沙河驛</title>,<text>燕關無處不塵沙。況復沙河較更多。匝轂沈沈成霧障。飛窓浙浙透煙紗。風回最怯迷魂陣。水濁堪傷獨漉歌。喫苦此行殊未少。晨昏幾合和餐加。</text>
<title>榛子店主人壁上。有江右女子季文蘭手書一絶。覽之悽然。爲步其韻。</title>,<text>綽約雲鬟罷舊粧。胡笳幾拍淚盈裳。誰能更有曹公力。迎取文姬入洛陽。</text>
<title>榛子店主人壁上。有江右女子季文蘭手書一絶。覽之悽然。爲步其韻。 原韻</title>,<text>椎髻空憐昔日粧。征裙換盡越羅裳。爺娘生死知何處。痛殺春風上瀋陽。</text>
<title>復疊前韻。和副使。</title>,<text>已改尖靴女直粧。誰將蓮襪掩羅裳。唯應夜月鳴環珮。魂夢依依到吉陽。</text>
<title>次副使韻</title>,<text>遼路仍連薊路縈。吾行穿過幾名城。雲南纔見馳南牧。塞北空傳有北平。蠻子方音猶漢字。麗庄水耨尙東耕。傷心虜俗移人甚。怪我衣冠眼見生。</text>
<title>玉田。贈王豐坦公濯。王卽先人乙巳赴燕時主人也。厥後詩箋書幅往來不掇。中間六七年。南遊不歸。今訪之則才以五月歸家矣。</title>,<text>有客三韓奉節過。尋君歲暮到煙蘿。鯉庭已飽芳名久。燕市猶憐俠氣多。舊迹不禁今涕淚。素心寧隔此山河。淸尊半夜霏瓊屑。更勝慶卿和筑歌。</text>
<title>次副使韻</title>,<text>戌削官驂減舊肥。脩程還喜近幽畿。譯持生舌今須熟。賈倩他金且莫揮。遼俗易汙人盡變。堯封欲問世都非。蒼穹不是全忘漢。早晩重恢有轉機。</text>
<title>到薊州。觀戲子口占。</title>,<text>男子鬚眉偏氣像。女娘塗抹亦㛹娟。眼看人世皆兒戲。任汝排場一哄然。</text>
<title>次副使韻</title>,<text>我愛當年方叔語。盛衰東洛占名園。卽今黌塾還全廢。自昔臺隍只半存。藍玉在田那足採。豐城藏鍔又奚論。薊門獨有迷煙樹。尙帶風埃盡日昏。</text>
<title>次副使薊門韻</title>,<text>薊門千樹晩霏霏。冷靄凄煙極目飛。空裏似嵐常靉靆。望中如薺轉依微。郭圖乎遠眞堪比。海市虛無倘與歸。廻日登高春更好。且攀僧閣拂塵衣。</text>
<title>次副使漁陽韻</title>,<text>秦政肆然氣勢張。盡亡人國欲無亡。漠北防胡還浪計。一胡先已在咸陽。</text>
<title>次副使漁陽韻 其二</title>,<text>玉環不向馬嵬死。天寶應先蜀棧亡。可恨沈香亭上睡。夢中多是戀漁陽。</text>
<title>滹沱河口占</title>,<text>滹沱一帶水流澌。正憶蕭王急渡時。雲臺功伐知多少。須讓河氷第一奇。</text>
<title>途中記所見 以大車載碑石。馬騾五百挽之。或云將立石紀平南之蹟。或云將用於黑舍里氏新墓。</title>,<text>二八輪車五百驂。他山鍊得自燕南。未知且勒何功德。驪墓媧陵亦不堪。</text>
<title>煙郊鋪遇大風</title>,<text>漢虜相逢定不分。冥濛八表入昏雰。明朝爲報飛廉約。戒路燕都但辟氛。</text>
<title>佟翰林</title>,<text>年少通州佟姓豪。自言官是翰林曹。直來炕上垂鞾坐。先向腰間索佩刀。</text>
<title>通州</title>,<text>雄州設險帝都東。海轉江漕萬里通。從古樓臺霄漢上。至今歌吹綺羅中。賈舫夜泛天津月。酒幔春飄碣石風。如此皇王文物會。緣何束手與山戎。</text>
<title>通州 其二</title>,<text>通州坊郭出雲霄。亂後繁華不盡凋。萬里漕河環作閘。千尋柁軸匝爲橋。歌鐘俠窟喧喧鬧。裘馬奢風箇箇驕。舊日忘軒詩句在。不堪鄕思倍迢迢。</text>
<title>東嶽廟</title>,<text>曾聞天曆始經營。殿宇崇嚴擁百靈。碑版壇除森顯刻。簿書廂廡列陰庭。奔趨士女無冬夏。警衛神兵有甲丁。欲向都城聊暫憩。乍沾茶椀渴喉醒。</text>
<title>次副使韻</title>,<text>今日燕都異昔時。世間何事不參差。明堂敞却千氈帳。太液飮成萬馬池。亡怪夷風無戴履。誰分酪味有澠淄。五噫六歎無窮恨。欲倩蘭成寫所思。</text>
<title>次副使韻 其二</title>,<text>三省携衾殊不恨。異鄕徂歲却生悲。先廬酒谷曾辭退。半路金川有別離。正憶點盤桃菜日。仍思瀹雪煎茶時。發春第切歸朝祝。道泰年豐更路夷。</text>
<title>次副使韻</title>,<text>行行十月向幽州。燕土陸沈今幾秋。殊方客子此時恨。亡國河山無限愁。千年易水別離地。三載文山居處樓。嗚呼願取薊門酒。一酹黃金臺故丘。</text>
<title>次副使韻 其二</title>,<text>都燕豈是厭南方。總爲防戎籌策長。高屋建瓴元自壯。重門擊柝詎云妨。如何妖祲連關內。終遣愚謀築路傍。痛哭當年遺詔在。至今氓庶憶前皇。</text>
<title>途中記所見</title>,<text>騎驢男子年半衰。左牽佳人白馬羈。馬上時聞嬌笑罵。如何穿市故遲遲。</text>
<title>途中記所見 其二</title>,<text>路上胡姬十七八。粧車露面無羞澁。亦有雲鬟解避人。腰肢裊裊簾間立。</text>
<title>題畫</title>,<text>誰取蒲桃架。許作鼯鼪巢。已遣甜頭嚐。又從寬處跑。</text>
<title>題畫 其二</title>,<text>一馬方翹陸。一馬猶繫樹。馴者固可愛。怒則必能步。</text>
<title>題畫 其三</title>,<text>一馬方嘶雲。一馬猶齕草。觀其意態雄。滅沒千里道。</text>
<title>題畫 其四</title>,<text>一寸耳挖子。挖取耳中垢。無乃太聰聽。害作家翁否。</text>
<title>詠荔芰</title>,<text>聞道南州驛使廻。玉妃親劈荔芰開。淸平製進猶霑醉。潤渴宜先太白才。</text>
<title>詠蒲桃</title>,<text>蒲桃初逐博望來。漢帝園林盡意栽。一顆滴來口吻爽。何須仙掌露盈杯。</text>
<title>除夕</title>,<text>餞歲寧嫌報漏遲。異鄕風物覺依依。爭喧儺鼓兼燒爆。共貼茶神且畫馗。去意脩鱗誰得禦。羈心倦鳥不如歸。鐘鳴結束趨班地。章甫偏憐異越儀。</text>
<title>癸亥元日</title>,<text>衰年作客復今宵。忽滿靈蓍握裏條。北海簡書徒感慨。西州詩律轉牢騷。人生百歲愁爲半。鄕國千山夢亦遙。預想鴨江歸渡日。汀花故怪鬢毛凋。</text>
<title>奉次書狀參宴後述感之作</title>,<text>驀越魂交度九扃。儼隨東弁會明星。千官環佩趨諸殿。百部鞶囊出內庭。夢裏正欣親衮黻。覺來誰識落氈腥。春回返國眞非遠。隱約華山在眼靑。</text>
<title>留館</title>,<text>一入烏蠻節序催。居然陽律動新灰。贖金未許經年納。封印還從幾日開。每怪閉關非歲至。尙求通譯趁春廻。驕癡公事眞難了。愁緖繽紛只擧杯。</text>
<title>人日</title>,<text>無端深鎖玉河隈。底事拘幽坐夏臺。每數鷄聲愁夜永。頻聞駝叫怯風豗。三春政自明朝始。七日先從此夕廻。更怪隣胡何伎倆。六時鐘鼓不停雷。</text>
<title>復次</title>,<text>跋履山砠與水隈。提將豳幣到燕臺。堯封禹服知今變。羌舞奚歌任爾豗。眼爲瞻辰長北望。心因隨斗自東廻。開關預想驅車出。意氣眞同奮蟄雷。</text>
<title>復次 其二</title>,<text>征車一入薊門隈。爲弔靑蓮攬涕臺。駿骨亡來奇畜盛。華音變處異言豗。但憑樓閣銷憂去。誰挽滄波灑恥廻。往事荊高尤激感。義聲千古尙轟雷。</text>
<title>復次 其三</title>,<text>不分燕薊是窮隈。一夕春光遍戌臺。遲旭煖氷無作曀。輕颸弄柳不須豗。羈驂𨁂蹀時懷騁。倦睡依微日夢廻。此際政宜携伴去。與君東出試車雷。</text>
<title>次書狀韻</title>,<text>羈況無因慰在玆。幽憂百疾更交資。昏眸謝視垂偏好。軟脚倩扶坐亦宜。虛想春閨占蟢子。實疏金帳酌羔兒。歸時衰鬢還成雪。競挽兒童定共疑。</text>
<title>買書</title>,<text>燕市曾聞萬軸存。此來籤架費閑繙。文章載道斯爲盛。賈豎爭言豈必論。前代禁書仍十失。今朝著眼奈雙昏。只應分許親朋去。暴富三冬足習溫。</text>
<title>次崔承太韻</title>,<text>聖祖驅胡孼。神州復一同。衣裳華夏域。南北帝王宮。壇鉞威常遍。衢尊酌不窮。帡幪偏字小。曾亦覆吾東。</text>
<title>次崔承太韻 其二</title>,<text>忍說前朝事。流氛雜犬戎。龍淵虛玉几。虎賁撤金宮。南狩鍾山遠。東遊碣石窮。三韓恩入骨。泣涕向蒼穹。</text>
<title>次崔承太韻 其三</title>,<text>只是懷歸計。誰能解苦顏。西河辭廢館。東海出雄關。氷細縈遼帶。雲堆繞薊鬟。一看松鶻色。應似到家山。</text>
<title>次崔承太韻 其四</title>,<text>舊俗觀燈戲。元宵結彩成。氷懸鮫出水。籠掛月臨城。薦酒瑤琴響。行橋寶襪鳴。可知忘凍夜。霜雪不勝淸。</text>
<title>次崔承太韻 其五</title>,<text>羈棲何太久。自覺少情瀾。留處眞同苦。歸時且一歡。燕山春欲遍。鄒谷雪還殘。鄭產曾知策。賓荊不用壇。</text>
<title>次崔承太韻 其六</title>,<text>卅載羌胡室。中原禮義無。玉多燕石雜。官有魏金模。網密嚴經史。貲高數畜駒。何當大洗滌。一復舊黃圖。</text>
<title>吟病孤館。永夜無寐。戲用從軍五更轉體。作五絶以述羈懷。</title>,<text>一更夜初昏。燭花稍灼灼。一行共團圓。談笑間六博。</text>
<title>吟病孤館。永夜無寐。戲用從軍五更轉體。作五絶以述羈懷。 其二</title>,<text>二更月欲上。前窓微映白。人散覺夜深。棲心轉淡泊。</text>
<title>吟病孤館。永夜無寐。戲用從軍五更轉體。作五絶以述羈懷。 其三</title>,<text>三更益無聊。依依就枕宿。家山頻夢歸。不怪歸路熟。</text>
<title>吟病孤館。永夜無寐。戲用從軍五更轉體。作五絶以述羈懷。 其四</title>,<text>四更夢屢覺。頻問夜何許。僕夫正齁齁。時作睡中語。</text>
<title>吟病孤館。永夜無寐。戲用從軍五更轉體。作五絶以述羈懷。 其五</title>,<text>五更苦難曙。披衣輒起坐。副使有新詩。淸吟且細和。</text>
<title>玉河館。述懷示副使。</title>,<text>春回一疾轉侵尋。深館仍憐共越吟。縱賴詩篇時到眼。還愁藥裹正關心。明宵萬國看新月。此夕孤城憶故林。算得歸期猶費日。浿江花柳定陰陰。</text>
<title>元夜</title>,<text>盈盈皓月正滄涼。佳節元宵此夜長。八表斂煙兼斂靄。九街疑水復疑霜。誰家珠箔邀淸照。幾處香車踏素光。多少三韓未歸客。一時東望憶吾鄕。</text>
<title>聞皇帝設戲。復用豗字韻。</title>,<text>岧嶢結綺九天隈。上國元宵設戲臺。鮑郭排場眞傀儡。魚龍鬪技正紛豗。懸齊華月燈珠滿。散作繁星火爆廻。虎兕況聞方出柙。吼時崖壑怕成雷。</text>
<title>北京諸果。如砂果葡萄之屬。過時如新。柑橘甚賤。橙子稍貴。戲次東坡惠州食荔芰韻。</title>,<text>葡萄液滿好經春。香橘霜橙色色新。三百荔芰雖日啖。豈宜長作薊南人。</text>
<title>燈下閱陸放翁詩。得遠遊篇二十韻。讀之有感。倚韻走筆。</title>,<text>受命行萬里。理裝携一劍。日短襪中線。風銛肌上砭。拈香圃老祠。下車牛翁窆。嶔崎大興路。高閘憑危塹。禦暴誠可期。峙糧奈所歉。隄從棘城看。堞到慈母覘。安西憶南帥。壯烈跨爀燄。淸川幸未凍。江水綠堪染。涉旬抵龍灣。箱篋重披檢。歌奏琴亦淸。杯行酒更釅。一別鴨江水。毳腥眞可厭。驕悍彼所習。禮容我自斂。牛馬踐庠序。弓刀代牘槧。嗚呼圊中汙。盛椀驚玉艶。燕都已過歲。苦心同刺剡。春回玉河渚。春水日灎瀲。想我渼陰田。沮澤足荇芡。云何滯此間。歸期久未占。豈獨故鄕思。實係邦國念。愁來和放翁。一償詩債欠。</text>
<title>次副使韻</title>,<text>幽愁況復値春陰。悶見饑鴉噪晩林。儡技百千眞變態。狙公三四太多心。掉來譯舌誰長算。枯盡詩腸但澁吟。有夢還家差慰意。茫然覺後更難尋。</text>
<title>次副使韻</title>,<text>蠻館寥寥斷谷跫。乍淸聾䏁只晨鐘。吟同越國羈人苦。睡似蘄園老卒慵。絶塞春光占弱柳。故山歸路指連松。此中未有消愁物。琥珀深杯不讓濃。</text>
<title>次副使韻</title>,<text>他鄕換歲轉堪憐。久客心情倍黯然。近塞風沙春似雪。一窓燈火夜如年。園梅正想留寒蕊。汀柳仍看羃暮煙。此際可能馳轄去。不妨歸醉北亭顚。</text>
<title>次副使韻 其二</title>,<text>殊方何特厭風霜。韃靼回回又在旁。此月還期眞錯計。幾時公事且完場。恒歸蝶夢疑非寐。若渡龍灣却是鄕。坐想靑丘新歲泰。五雲宮闕繞祥光。</text>
<title>又次跫字</title>,<text>此中還往亦憐跫。談謔欣然勝鼓鐘。長晝棋枰聊遣寂。閒宵琴響不爲慵。行時攀折方煙柳。歸日追遊有赤松。預想角巾休沐處。綠波如酒一江濃。</text>
<title>燕京感懷 八首</title>,<text>直北居庸接薊門。范陽知是古燕分。春風乍到黃楡塞。明月初生靑草墳。十八拍爲笳曲節。三千騎作健兒群。可憐永樂龍興地。宮闕當天漲虜氛。</text>
<title>燕京感懷 八首 其二</title>,<text>英皇往迹足傷憐。欲說崇禎更愴然。社稷于公眞一介。乾坤申歲是何年。煤山閣毀唯衰草。天壽陵空只冷煙。堪恨絳衣無繼烈。幾時由蘖起叢顚。</text>
<title>燕京感懷 八首 其三</title>,<text>天王昔歲撫東封。十萬琱戈破島戎。漢將銘勳河帶細。周兵設犒海尊濃。三年克蔡由皇斷。此日免魚想禹功。褊小可憐無報地。曲江春淚只沾胸。</text>
<title>燕京感懷 八首 其四</title>,<text>曾聞慶曆昇平日。順義行封靖虜氛。但飾翠鈿調舊艶。更無黃鵠怨新婚。邇來沙塞通茶市。底事河湟報陣雲。歲送白金三百萬。女眞還復畏奇溫。</text>
<title>燕京感懷 八首 其五</title>,<text>鄭經割據今三世。聞道臺灣近贛泉。南粤尉佗聊左纛。東征楊僕幾樓船。炎洲翡翠中原絶。日域琉球海舶連。蠻土戰爭終未了。八閩民物日騷然。</text>
<title>燕京感懷 八首 其六</title>,<text>玉河深閉困吾曹。散步無緣出衍遨。長袂鳴琴應媚嫵。高歌擊筑孰雄豪。中華禮讓今餘律。大國儀章盡佩刀。歸日倘乘開館早。一尊燕市醉春醪。</text>
<title>燕京感懷 八首 其七</title>,<text>十年晨踏午門霜。每捧紅雲在殿傍。未有矛鋌稱武庫。何曾觜距擅詞場。江山急病眞吾分。桑梓歸休是我鄕。異地懷君無別事。東方暾出挹羲光。</text>
<title>燕京感懷 八首 其八</title>,<text>金粟之南廣岸東。天敎著此角巾翁。有時水月流光處。無限雲山變態中。煙柳一江搖浪碧。晴窓十里射霞紅。永言更覺攀依切。隱約牛川入望通。</text>
<title>三疊跫字韻</title>,<text>三旬塊蟄斷聞跫。陽律居然到夾鐘。蘇得病驂千里倦。養來疲僕一生慵。政看春至懷園柳。欲報東還憶寺松。幾日定離沙塞去。故山雲物盡情濃。</text>
<title>三疊跫字韻 其二</title>,<text>喜甚淸詩替枉跫。劃然深省發疏鐘。映來珠玉眞慙穢。歷盡風塵且病慵。此夜共看蠻館月。幾時同對掖門松。金繒似有輸官日。歸意如今覺漸濃。</text>
<title>三疊跫字韻 其三</title>,<text>不忿殊方便絶跫。歸心長憶漢陽鐘。已驚塞柳渾堪折。莫遣鄕鶯更報慵。南寺有花宜片月。西林買屋護孤松。須思物理恒回換。喫破千辛興定濃。</text>
<title>六疊跫字</title>,<text>深如空谷已稀跫。幽似禪房亦斷鐘。閱月留成南海息。一春眠得北窓慵。西關嫩綠箕隄柳。故國蔥靑鵠嶺松。行到二京宜取醉。發醅新釀莫辭濃。</text>
<title>六疊跫字 其2 通宮輩來到門外。方令譯舌探問事情。仍以徘語。次前韻博粲。</title>,<text>聞汝門前響早跫。須將大小應如鐘。若言耕織具均苦。試運驢騾亦並慵。半萬本非生土地。一元胡忍責箕松。此間掉舌能回斡。面幣從公意內濃。</text>
<title>跫字支離。又次三篇。都成十首矣。一詠皇帝出遊海子。二却述鄙懷而皆卽事也。三亦抒感而作。並塵台覽。</title>,<text>南陌喧喧咽萬跫。平明駕出響華鐘。舊時鶉野天曾醉。此日燕墟帝亦慵。鐃吹已多聞折柳。泰山應復有封松。六騾控得須回路。莫待雷塘酒興濃。</text>
<title>跫字支離。又次三篇。都成十首矣。一詠皇帝出遊海子。二却述鄙懷而皆卽事也。三亦抒感而作。並塵台覽。 其二</title>,<text>空館誰能作谷跫。閉門淸臥數隣鐘。幹將四事三成錯。病得全旬九害慵。無策遠來留雪塞。不如歸去聽風松。春明返命東華日。三月韶光濃復濃。</text>
<title>跫字支離。又次三篇。都成十首矣。一詠皇帝出遊海子。二却述鄙懷而皆卽事也。三亦抒感而作。並塵台覽。 其三</title>,<text>生平蓬藋怯人跫。夢寐何曾到鼎鐘。惟有酒棋堪獨樂。且疏詩筆爲多慵。先朝當日曾憐軾。後輩今時却畏松。同館與公輸寫盡。交情似淡是眞濃。</text>
<title>今日始納方物 正月二十九日</title>,<text>萬里携金幣。三旬閉玉河。今朝始拂拭。終日費輸駄。似軫江山遠。難充溪壑多。富公爭一字。駑弱益堪嗟。</text>
<title>燕偸</title>,<text>白日大道間。黃金置床左。跛足彼何人。彳亍來近座。自言病在脛。三年積瘡破。從醫市膏藥。付煖覓爐火。火熾膏液融。似欲開瘡裹。忽然近主面。貼得雙眼妥。仍取床上金。去若風前簸。眼開良已艱。賊逋誰更奈。茫茫影響絶。怳忽煙霧墮。吁嗟胠篋徒。詭計誠亦夥。吾聞此邦人。官高倍黷貨。衣冠兼盜賊。古人不欺我。</text>
<title>部胥次前韻 刺禮部序班吳應鵬</title>,<text>昨觀行乞人。哀叫在路左。亦有求錢僧。巾衫設草座。玆皆迫饑餓。身危且產破。雖捐我錙銖。亦拯彼水火。云胡部胥徒。乃復索苞裹。彼此窺機事。中間占便妥。有心常反覆。有舌常弄簸。神姦不復辨。虛謾實無奈。自夫名分壞。日見典章墮。荊舒縱莫懲。蹠蹻又何夥。刻章與僞書。太史稱奔貨。何當鋤此輩。此言非爲我。</text>
<title>淫祀次前韻</title>,<text>胡人喜淫祀。於道實云左。一村一佛宮。二室一神座。群祈雖轉盛。七戒都已破。身常穢葷肉。手每拈香火。緇冠間婦女。藩落亦同裹。自謂神所祐。家間事百妥。闇者以眩惑。愚者以揚簸。吁嗟日染汚。此俗其無奈。坐令華風殄。終甘鬼國墮。野鬼飽已久。家鬼饑且夥。況聞尼父廟。牛馬相儈貨。其誰障狂瀾。距彼而助我。</text>
<title>不葬次前韻</title>,<text>我行入中國。遙遙歷遼左。家家設神龕。村村供佛座。獨憐彼中野。槥櫝半已破。蠅嘬與狐食。豈異投水火。口宜有貝含。體宜有襚裹。云胡不懸封。窆彼深泉妥。磧草日縈蔓。風沙日凌簸。蟲蟻怒爲誰。烏鳶親則奈。髐然骨一暴。能無淚雙墮。前路亦多有。羌俗蓋漸夥。況聞賣骨肉。至親反相貨。吁嗟墨者道。不及楊朱我。</text>
<title>燕京雜詠</title>,<text>直北山萬疊。鐵關中天起。自古夷夏界。設險分彼此。如何萬騎入。倏忽如平砥。依依舊煙嵐。蒼然杳千里。</text>
<title>燕京雜詠 其2</title>,<text>太液上林中。滄波滿禁籞。風濤若溟渤。日月生兩渚。石鯨今不見。龍舟杳何許。唯有堤上柳。春風却到汝。</text>
<title>燕京雜詠 其3</title>,<text>聞道蓬萊雲。五色凝祥霱。紅映玉皇座。白繞詞臣筆。春風遍仙島。紛縕媚晴日。今胡變朔氣。徒然暗瓊室。</text>
<title>燕京雜詠 其4</title>,<text>昔聞西山雪。岑巒白𡾊嵔。初日更照之。鮮姸曜朝采。今冬少潤澤。山光黯不改。倘非縢六怠。無乃邦之罪。</text>
<title>燕京雜詠 其5</title>,<text>一片蘆溝月。千秋照行旅。初疑霜雪光。復道星河曙。河橋漸欲曉。南方自玆去。但悲江湖影。淪落今何處。</text>
<title>燕京雜詠 其6</title>,<text>古樹煙雲暗。平蕪碣石開。燕金昔懸處。落日滿故臺。昭王邈以遠。樂生安在哉。齊讎旣未復。驅馬且歸來。</text>
<title>燕京雜詠 其7</title>,<text>舊聞玉泉水。千古掛練匹。飛流度石梁。皓色常瑩澈。今來歌獨漉。無由映明月。況此古館井。苦濁不堪歠。獨取蘇卿雪。煮成瓊露潔。</text>
<title>燕京雜詠 其8</title>,<text>樹林有高低。煙光易明昧。煙與樹相値。澒洞不可解。薊門一千里。煙樹如雲海。或言煙非煙。曠漠生異采。或言樹非樹。依微作籠蓋。或言無煙且有樹。古樹古樹生靑靄。或言無樹只有煙。野煙似樹爲光怪。此言譎詭多惑人。明者一辨斯爲快。</text>
<title>題仇十洲所畫獨樂園障子。用蘇長公韻。</title>,<text>公生百世上。我生百世下。每慕公出處。高風臥綠野。忘世豈荷簣。托興異持斝。一斥金陵法。廿經伊洛夏。名園號獨樂。花竹極幽雅。三逕連藝圃。萬籤蓄書社。從容畎畝間。若公眞儒者。而我嗟苦晩。所知慙亦寡。微才懼樸遫。重任當鈞冶。方將求一退。悤復馳駟馬。此間得此圖。玩閱不忍捨。有田未歸去。益覺顏生赭。感歎遂題詩。拙語同嘔啞。</text>
<title>有感</title>,<text>嶙峋金玉瀋東門。更說夷陵在薊分。舊史曾聞留帝腊。此邦還復起皇墳。他山鑿得車連轂。塞畜牽來馬幾群。世事卽今多感慨。幾時東塞靜煙氛。</text>
<title>歎息</title>,<text>歎息幽州事可悲。太平今失是誰爲。石郞賂敵遼稱父。唐主蠱戎祿作兒。虛索燕山空壘日。實經元祖定都時。地歸中國纔三百。塞祲依然漲四陲。</text>
<title>淸人欲以白綿紙代貢米。而仍索賂金。多定卷數。迄不完決。蓋禮部左侍郞額星格以滿堂貪婪用事故也。</title>,<text>二月燕山費越吟。思鄕日日只歸心。包來書軸還頻解。罄盡甁罌却屢斟。知白審能輕一字。陶朱堪復棄千金。今朝告示須催掛。倦騎行當熟路尋。</text>
<title>留滯次前韻</title>,<text>昔我初辭國。發軔自海左。嚴命受宸闕。勝餞羅賓座。北來欻改歲。月已四回破。絶漠非我土。邊烽斷通火。上林無雁歸。塞信誰傳裹。拘幽饒百艱。履險稀一妥。托身風纛間。終日任搖簸。譬如籠中鳥。欲出知無奈。夢寐忽奮飛。時得鄕園墮。正想湖上亭。時物日應夥。吾歸一高臥。風月不用貨。春水碧於天。白鷗閑似我。</text>
<title>復次前韻</title>,<text>征驂滯薊南。歸路指遼左。主客始蠲日。餞我設讌座。牢戶今一啓。錮鑰行當破。泥中似躍雲。凍餘如就火。僕夫整衾裯。商旅理包裹。逝將出關去。熟路輕車妥。唯喜邊月皎。不懼胡沙簸。頟頟雖阻艱。奮飛其吾奈。鞿馽幸遂脫。樊籠寧更墮。巫閭雪初消。浿江春已夥。花柳匝城市。若張羅綺貨。行矣觀覽富。淹速當由我。</text>
<title>歸期只隔三日。一行喜可知也。以靑春作伴好還鄕爲韻。作七絶。每篇三韻。皆以一字連押。</title>,<text>歸鞭東指海山靑。園柳湖波想倍靑。牢鎖五旬頭盡雪。可能今日亦重靑。</text>
<title>歸期只隔三日。一行喜可知也。以靑春作伴好還鄕爲韻。作七絶。每篇三韻。皆以一字連押。 其二</title>,<text>銷半烏蠻二月春。風光不似故園春。吾行明發催歸去。倘趁湖山爛熳春。</text>
<title>歸期只隔三日。一行喜可知也。以靑春作伴好還鄕爲韻。作七絶。每篇三韻。皆以一字連押。 其三</title>,<text>奚囊底裏幾篇作。太半殊方遣愁作。但願歸時便入峽。詠歌長向田園作。</text>
<title>歸期只隔三日。一行喜可知也。以靑春作伴好還鄕爲韻。作七絶。每篇三韻。皆以一字連押。 其四</title>,<text>一路春風作我伴。絶勝空館影爲伴。東歸結識還多在。無數江湖白鳥伴。</text>
<title>歸期只隔三日。一行喜可知也。以靑春作伴好還鄕爲韻。作七絶。每篇三韻。皆以一字連押。 其五</title>,<text>人言行樂春爲好。何似遠遊歸更好。歸日吾亭倍奇絶。西湖宜雨又晴好。</text>
<title>歸期只隔三日。一行喜可知也。以靑春作伴好還鄕爲韻。作七絶。每篇三韻。皆以一字連押。 其六</title>,<text>十月征人三月還。故鄕遙待隔年還。江南此役吾多媿。不及曹公幹事還。</text>
<title>歸期只隔三日。一行喜可知也。以靑春作伴好還鄕爲韻。作七絶。每篇三韻。皆以一字連押。 其七</title>,<text>曉脂征車指舊鄕。出門便似已歸鄕。朝陽郭外東暾近。望裏紅雲是我鄕。</text>
<title>舊患脚疾復作。達夜苦痛。漫占。</title>,<text>故國歸期只隔晨。風淫何事轉侵身。誰憐曳足征蠻將。爭笑傴躬使魯人。扶杖政堪尋社席。乘車那得入宮闉。東陽聞有華淸水。倘待秋風一洗塵。</text>
<title>次副使韻</title>,<text>廻日還從來路過。春風何似旅情多。呂望臺下留磯石。姜女祠前長帶蘿。千古聖淸曾避粟。至今臣節此爲柯。懸知歷歷吾行處。興到時時不廢哦。</text>
<title>復次</title>,<text>辛苦災星已閱過。出門前路興偏多。明妃舊塚思靑草。賀老遺居想碧蘿。車渡黃沙雲滿磧。徑攀蒼石樹交柯。何時到岸行津筏。鴨綠江頭記舊哦。</text>
<title>又次副使三絶。以詠三事。皆卽日事也。</title>,<text>聞道明珠留大內。爲論東贐會黃扉。如得金輕仍幣減。何須粟輓更蒭飛。</text>
<title>又次副使三絶。以詠三事。皆卽日事也。 其二</title>,<text>上殽公讌列葡萄。西種多勝禁苑桃。開尊縱有杯傳席。閉館其如逕沒蒿。</text>
<title>又次副使三絶。以詠三事。皆卽日事也。 其三</title>,<text>北賈饒財偏積錦。東人無寶只携參。果知廉江爲良策。不必朝三有怒心。</text>
<title>十三日貢米事。猶未結末。胡商且有抑賣之計。賈譯俱不得發市。姑留此夕。將以明曉作行。</title>,<text>屈指征車待十三。今朝何事又停驂。流年已覺靈耆滿。留日還將衍策參。行處遼山消積雪。到時華岳藹晴嵐。東歸試覓安身地。棋局唯應逐李憨。</text>
<title>苦待 復用前韻</title>,<text>苦待十三三亦過。此行牽滯一何多。旣無於國增抄忽。悔不將身退薜蘿。懷遠馹蹄當熟路。喚歸鵑舌在高柯。誰憐此夜羈留地。寥落吟成越客哦。</text>
<title>塵</title>,<text>燕山無日不風塵。孰是噓吹巧汙人。蔽得重霄成混沌。眯來一目失嶙峋。室中不掃謀知拙。甑裏常生吏却循。安得超身淸淨界。俯看區內息氛氤。</text>
<title>次副使韻</title>,<text>滯北曾無似我遲。五旬蠻館送春曦。羈愁日日難消著。試學文山集杜詩。</text>
<title>朝發北京 二月十五日</title>,<text>政得三春半。今廻萬里初。角知生倦馬。膏亦潤行車。東嶽辭靈廟。南山想弊廬。辛勤戒徒旅。長路莫虛徐。</text>
<title>朝發北京 二月十五日 其二</title>,<text>宵旰今安穩。黔黎亦奠休。方從大臣後。彌切小民憂。歲月違鄕國。山河屬薊幽。朝驂纔發軔。歸意日靑丘。</text>
<title>朝發北京 二月十五日 其三</title>,<text>三月拘幽久。今朝始脫然。乍離阿鼻地。眞躡兜玄天。縹緲遼山翠。徘徊薊月圓。飛騰歸路快。幾日到龍宣。</text>
<title>次副使韻</title>,<text>纔經玄律又花朝。歲月何曾與我饒。來日凍陰氷片片。歸時春色柳條條。西湖舊有驢堪策。北海今看節未凋。預想還朝佳景象。共修牓子上金橋。</text>
<title>通州次忘軒李公韻</title>,<text>名州稱寶窟。氣色上干霄。越貨常通海。胡兒亦弄潮。冶粧工學趙。突騎健於遼。控扼雄都地。由旬不道遙。</text>
<title>次書狀詠夜韻</title>,<text>萬里踰冬客。羈留曷月旋。通州今得返。春色正堪憐。寶肆羅吳貨。晴波引越船。旅中此夜勝。桂魄十分圓。</text>
<title>次書狀浴鷗韻</title>,<text>江平鷗浪闊。橋穩駟車馳。到此聊成憩。觀渠亦一奇。高人猶可狎。俗物莫相羈。滿路風埃色。吾甘受汝嗤。</text>
<title>通州次前韻</title>,<text>近都都會盛前朝。湊轂珍藏亦擅饒。閩海萬重檣百丈。潞河一曲柳千條。舞笙歌管聲長咽。翠閤紅槾彩不凋。最是風煙堪畫處。水村初日上津橋。</text>
<title>次副使早發通州韻</title>,<text>古稱佳麗此雄州。淸潞縈回抱郭流。巨賈千金頻脫手。妖姬一曲費纏頭。通漕置廩堆紅粟。跨海連檣起翠樓。欲向東門望鄕國。歸途日踔不須憂。</text>
<title>曉發三河 是日黃霧四塞。或言土雨。</title>,<text>曉發三河縣。氛霾不辨方。乾坤渾異色。日月並韜光。似霧還疑雨。無玄只有黃。災祥那足問。遠客倍嗟傷。</text>
<title>次副使途逢土雨韻</title>,<text>大地誰非土。全燕却是塵。如何霾日軸。兼復動風輪。世眼渾成眯。天心果孰嗔。看人鬚鬢色。笑殺白塗銀。</text>
<title>薊州</title>,<text>千古漁陽壯北陲。可憐樓堞盡崩隳。功輕白豕馳朱札。駕困靑騾泣蜀岐。鼙鼓幾曾驚往代。腥膻空復汙今時。生憎丈六金身佛。覆敗相隨莫救爲。</text>
<title>胡人有以猢猻作戲者</title>,<text>豎儒比項生曾辱。戲子扮關死亦羞。可恨千秋英烈者。盡輸擺弄一猻猴。</text>
<title>燒香</title>,<text>代北名山號五臺。峯頭九十寺崔嵬。已知有佛無天子。今日燒香帝自來。</text>
<title>過彩亭橋</title>,<text>午飯螺山店。歸途向彩橋。石隤無行轍。溪淺不漸軺。未見紅亭勝。空餘綠柳搖。春寒兼朔氣。盡日却調刀。</text>
<title>玉田縣 懷田疇</title>,<text>季漢多奇士。徐無爲弔田。成都留故迹。辭爵感當年。壯節同欒布。高情似魯連。孔明曾並世。惜不與周旋。</text>
<title>玉田贈別王公濯。仍次扇頭韻。</title>,<text>萬里燕途著倦鞭。今朝復路政經年。世無晉盻留吳客。子似嚴平認蜀賢。酬得篇章寧偶爾。感來風樹益悽然。音徽別後須相寄。猶是東西共一天。</text>
<title>王生備言西湖今作飮馬池。六橋花柳盡供樵蘇云。</title>,<text>聞說西湖閱劫灰。江南何處不堪哀。銷金鍋裏洗兵去。放鶴嶼邊飮馬廻。花柳六橋無舊樹。煙霞三竺有空臺。施家昔日傾城色。爭及無鹽刻畫來。</text>
<title>次豐潤主人韻</title>,<text>知有仙居不遠人。漁郞無路認芳津。却來數片桃花色。漏洩深深洞裏春。</text>
<title>王母忌日 二月二十日</title>,<text>王母如親母。年年哭仲春。殊方今値諱。此日倍傷神。兒已能興俯。妻常供藻蘋。想應將事夜。萬里更懷人。</text>
<title>夷齊廟</title>,<text>爲尋孤竹指灤津。春到空江水霧暄。扶去君臣終揭義。讓來兄弟各求仁。灑蘭淸籟泠泠集。瀉玉哀湍決決奔。欲和遺歌歌一曲。乾坤幾日掃煙塵。</text>
<title>淸風臺</title>,<text>淸節祠留萬古聲。淸風臺下復松庭。挹來孤竹無邊翠。俯得氷灤徹底明。遠客衣冠勤禮謁。故山薇蕨薦芳馨。何當幷乞傾河雨。洗掃氛塵靖八瀛。</text>
<title>永平府曉發。次副使韻。</title>,<text>東望雲山簇曉靑。歸心自覺與春生。朝看出日傾微悃。夜識廻杓感遠情。細草丰茸隨岸茁。小溪幽咽入河鳴。明晨關路催車去。佳句還應興到成。</text>
<title>又和副使淸風臺七律</title>,<text>雙節祠邊萬古臺。披襟颯爽亦佳哉。松聲謖謖如調瑟。灤水泠泠不染埃。義凜已昭星日揭。風淸須闢祲氛開。山中薇蕨眞堪採。欲嗅遺香未忍廻。</text>
<title>到山海關。修啓付灣裨金挺鎰等先還。</title>,<text>鄕園遠千山外。消息全稀四朔餘。今日始封歸國狀。一時兼付問家書。弊裘緝緝當初暖。華髮蕭蕭覺益疏。稅我行裝元有地。湖亭春色近何如。</text>
<title>欲觀望海亭。余適有寒疾。且遇大風不果。</title>,<text>飛亭高壓海山層。准擬今朝快一登。平步階梯虹縹緲。迥臨溟渤鏡澄疑。何來大壑豗狂象。却閉幽房縮凍蠅。莫使南華聞此語。定嗤鳩鷽搶楡能。</text>
<title>晩出山海關</title>,<text>故國人東返。雄關塞北馳。來曾詢法禁。出豈犯征譏。却恨聽鷄晩。還憂數馬遲。驅車到涼水。落日澹輝輝。</text>
<title>晩出山海關 其二</title>,<text>馳出長城第一關。三千鄕路日東還。春生涼水靑縈帶。雪罷胡岑綠擁鬟。敗壁基存憐杏壘。故園名似憶松山。行行默計歸途遠。新月箕城定更彎。</text>
<title>早發口占 中夜無睡。每令張榮弼出外卞方視星。以察昏曉。</title>,<text>客睡元難著。脩程復夙裝。疲驂時勸秣。雇役許分糧。半夜占星舍。將晨候月光。知時政賴汝。還懼易沾霜。</text>
<title>次副使韻</title>,<text>駸駸四牡出燕關。曾識華戎界此間。遼野西南皆渤海。幽州東北盡胡山。故園時物春當遍。絶塞風煙我亦還。動靜相嬗元至理。願從歸日丐長閑。</text>
<title>次副使韻 其二</title>,<text>昔來當日至。今返已春分。留滯憐人衆。虺隤惜馬群。南園應綠草。北塞正黃雲。冷節看將近。蕘兒亦上墳。</text>
<title>曲尺河途中口占</title>,<text>涼水朝驂早。東關夕馹催。阪欹車轉滯。流曲路仍回。野火燒菑遍。溪風倦凍開。前途猶尙遠。愁思晩悠哉。</text>
<title>今日之行幾四由旬。若非余先著鞭。殆未易及此。復次來韻。戲爲行旅問。</title>,<text>忙錯曾知畏。愁中路却催。思驅一傳去。經渡八流回。落日中原晩。春風故國開。行行戒徒旅。曷月余歸哉。</text>
<title>今日之行幾四由旬。若非余先著鞭。殆未易及此。復次來韻。戲爲行旅問。 其二</title>,<text>歸意雖相急。長程未易催。車常遲似退。驢亦倦疑回。風拍胡沙暗。天低遼野開。驅馳誰得慢。行李自悠哉。</text>
<title>又和記里鼓體</title>,<text>迢遞閭陽野。羊腸畏路尋。龍城雖壯鎭。狼子總殊心。二道愁岐失。巨流怯水深。何時通遠去。直到鳳凰岑。</text>
<title>又和記里鼓體 其二</title>,<text>迢迢寧遠接無閭。此去松山百里餘。欲訪賀翁廣寧隱。正如工部永安居。雙旗道井愁新店。百戰凌河愴舊墟。多少邊城行歷盡。鳳凰還似到吾廬。</text>
<title>連山驛途中</title>,<text>玄貂白馬赤纓鞶。人道頭胡是達官。長程隊隊流星去。千里烏江幾日還。</text>
<title>連山驛途中 其二</title>,<text>轉輸白鐐三千錠。陸續紅砲四百車。聞道北方治戰艦。烏龍還復似長沙。</text>
<title>連山驛途中 其三</title>,<text>一帕黃封搭背文。胡兒躍馬自成群。平沙瞥瞥如風驟。知是烏江報陣雲。</text>
<title>效崑體</title>,<text>少小垂髫女。丰茸十二三。玉柔膏欲滴。桃嫩露初含。映戶如常畏。開簾乍作憨。忽聞嬌語笑。高棟燕呢喃。</text>
<title>還宿杏山</title>,<text>料峭春風作晩寒。杏山西畔夕陽殘。英雄百戰終遺恨。敗壁崩隍不忍看。</text>
<title>大凌河</title>,<text>劈面東風似翦刀。春寒塞日正蕭蕭。終年咽咽凌河水。疑有英雄憤未銷。</text>
<title>大凌河途中。復次前韻。</title>,<text>東風何太劇。暮勢轉南催。櫛柳應千遍。攪花定幾回。唯看沙礫合。那得霧煙開。入夜調刀歇。行人且慰哉。</text>
<title>大凌河途中。復次前韻。 其二</title>,<text>曉霧迷人眠。吾行且莫催。卞方車待指。失路馬爭回。轉見彌充斥。誰將便掃開。仍思襄野困。七聖亦勞哉。</text>
<title>大凌河途中。復次前韻。 其三</title>,<text>故國逢春好。歸心鎭日催。鄕江巴曲折。閨字錦交回。盡室行當去。維舟願卽開。疏慵那供世。廊廟可休哉。</text>
<title>次副使韻</title>,<text>肅蕭萬馬寂無喧。塞堵眞同渭上村。漸欲經營收舊域。何曾反覆效新垣。讒成明月齊疆失。翳彼浮雲漢日昏。黯黮靑編今洗否。九邊應有未銷魂。</text>
<title>次副使韻 其二</title>,<text>凌河戰血日成殷。相國專征駐此間。每惜浮雲迷魏闕。空留明月照秦關。田園耆舊傾葵切。幕府英雄種菜閑。每誦錢生人物論。高陽終古仰高山。</text>
<title>復疊催字</title>,<text>終夜風聲鬧。知將雨意催。忽看初日上。爭覘早霞回。客路雖妨濕。春田且易開。吾鄕恒病旱。憂念亦勞哉。</text>
<title>復次前韻</title>,<text>羈愁詩輒遣。征役句頻催。已慰多時住。便忘此路回。風煙沙塞遠。節物故鄕開。賴得公酬唱。朋遊亦幸哉。</text>
<title>復次前韻 其二</title>,<text>寵溢憂方切。官高病與催。林泉非必好。疲薾自當回。野色牛川闊。湖光斗峽開。公詩眞得我。一詠意佳哉。</text>
<title>咏王翠翹 翠翹事見潘之恒亘史本傳。明史亦云投江而死。乃實錄。</title>,<text>鹿門鐃曲似西京。少保功名沸海瀛。平生一著欺心事。錯配佳人與老兵。</text>
<title>咏王翠翹 翠翹事見潘之恒亘史本傳。明史亦云投江而死。乃實錄。 其二</title>,<text>萬折千磨薄命身。何須辛苦事和親。江潮畢竟隨西子。悔作當年誤主人。</text>
<title>聞書狀坐車致傷。久坐路上。作詩慰之。</title>,<text>昔曾憂犖确。今卒困坡陁。老斲雖甘失。中傷更苦多。知存前轍戒。其奈遠途何。火伴皆相慰。新詩爲子哦。</text>
<title>一行頗以朝站稍遠爲苦。以詩解之。</title>,<text>曉發雖云遠。行行自可堪。長程九半百。早邁四勝三。朝銳時無失。先難理亦參。一旬稍得耐。吾到鴨江南。</text>
<title>次副使苦寒韻</title>,<text>雪落風掀塞日微。靑春忽復釀玄威。蒙茸蔽體吾何恨。多少征人盡薄衣。</text>
<title>次副使苦寒韻 其二</title>,<text>野曠風銛敗絮疏。不須行色問何如。山中榾柮曾偏煖。正憶龍門舊弊廬。</text>
<title>孤家子途中</title>,<text>頂上高懸只箇圓。平垂穹幕際長阡。曾無塊壘嵬三尺。却有飆風動四壖。千里荒墟皆白草。數家孤店但寒煙。何當涉盡遼河去。著眼鄕山翠揷天。</text>
<title>次書狀韻 新易車輪。勝於前轍云。殊可喜也。</title>,<text>胡馬曾高價。燕車想重酬。涂知方軌穩。工亦斲輪優。前路餘千里。吾行費幾郵。從今應趣駕。不滯暮亭投。</text>
<title>次副使韻</title>,<text>黃龍纔返尙天涯。逆旅空吟鄭誧詩。待到鴨江東渡日。此行方道是歸期。</text>
<title>次副使韻 其二</title>,<text>別筵前歲鴨江涯。瑤瑟淸歌爲賦詩。想得東人臨水望。計程春日說歸期。</text>
<title>次副使韻 其三</title>,<text>詞源倒峽浩無涯。俊逸靑蓮百首詩。東國近來文彩盡。請公努力古人期。</text>
<title>次副使韻 其四</title>,<text>吾家亭子廣津涯。合著騷入幾首詩。且待春江濃似酒。西風一棹與公期。</text>
<title>又用前韻</title>,<text>凜寒時節薊南涯。長詠坡翁玉宇詩。且待兩旬歸故國。九重春色早朝期。</text>
<title>又用前韻 其二</title>,<text>尋春春不到天涯。樂府虛傳折柳詩。試看野草初萌日。却是園花欲落期。</text>
<title>又用前韻 其三</title>,<text>茸茸細草發溪涯。春意還催旅客詩。仍憶去年艾羹節。南坡曾與故人期。</text>
<title>又用前韻 其四</title>,<text>量來才分已逾涯。懼甚鵜梁有古詩。紫闥黃扉非處所。江風湖月是襟期。</text>
<title>又用前韻 其五</title>,<text>春風小艇著湖涯。滿目江山畫裏詩。今日殊方尤係戀。白鷗吾不負前期。</text>
<title>又用前韻 其六</title>,<text>江閣那能問水涯。須公先惠寄題詩。他時幸逐鴟夷去。訪我煙波是好期。</text>
<title>憶道淵</title>,<text>天涯作別思無涯。灣上書仍川上詩。世間至情唯父子。可能無負我相期。</text>
<title>瀋陽途中</title>,<text>三月風猶甚。連旬日亦微。天時方冷節。塞雪遽寒威。的皪非花發。沾濡雜雨飛。陽和今不見。何處覓春輝。</text>
<title>瀋陽城南有一高隴。卽所謂野坂者也。</title>,<text>孝宗大王築館舊基亦在焉。過而有感。恭述一律。昔年先后駐黃龍。指點遺宮野坂東。久仰康王驚虜帥。慣聞英主讋蒲公。周旋未遂中原約。寤寐還虛九世功。箕域免戎今已矣。小臣於此涕沾胸。</text>
<title>早向遼陽</title>,<text>朝向遼陽郭。歸程喜日添。衝霄看白塔。沽店認靑帘。樹樹迷煙暗。山山露黛尖。東君稍用事。還復戢飛廉。</text>
<title>三月三日遼陽途中 是日又是上巳日也</title>,<text>每値佳晨憶故邦。三三上已復兼雙。燕山本自無花草。遼水爭能似曲江。何處踏遊羅作襪。此中銷與玉爲缸。唯慙拙句多荒類。不敵村謳唱一腔。</text>
<title>三月三日遼陽途中 是日又是上巳日也 其二</title>,<text>終古遼陽接薊門。依然舊郭認長存。千年鶴已留仙語。經歲吾方返使轅。河咽似曾悲太子。草腓那解怨王孫。今非吾土聊歸去。花柳擬看浿水繁。</text>
<title>次副使韻</title>,<text>十三曾別大凌灣。情繫依依惜翠鬟。今到遼山如舊識。遼山日復近鄕山。</text>
<title>疊雙字韻</title>,<text>經年莫道滯殊邦。喜甚同行國士雙。況伴春風歸鴨水。但愁烽火起烏江。千金貂敝方垂橐。百口糧空且倒缸。幸有吟酬詩律在。不妨編玩當歌腔。</text>
<title>冷井次副使韻</title>,<text>玉河那用玉爲名。厭見汙泥漆似涇。一勺氷泉今吸盡。沁人肌骨解人醒。</text>
<title>石門次副使韻</title>,<text>地隣令威華表。山似劉阮洞門。正是桃花三月。客程悵望桃源。</text>
<title>狼子山</title>,<text>合沓群峯繚似城。中開曠野一川橫。依然去歲恒陽路。山寺淸秋匹馬行。</text>
<title>再疊雙字韻</title>,<text>晉駝曾說泣危邦。燕闕今憐玉柱雙。那得孱王全半壁。空懷烈祖定三江。吟傷瓊樹詩盈橐。酹愴金臺酒費缸。從此行裝歸去早。不須河館戀羊腔。</text>
<title>靑石嶺</title>,<text>鄕近遲鄕信。歡多懼亦添。度崖筍作駕。沽峽樹爲帘。決決氷泉滑。稜稜翠石尖。何當還此界。雄搤用孫廉。</text>
<title>連山途中</title>,<text>絶塞三冬去。連山此日廻。誰言春夜短。自覺暮程催。句已憂星孛。之玄悶水回。行將渡鴨綠。不上望鄕臺。</text>
<title>有感</title>,<text>去歲燕都縶玉河。今朝遼路鬢全皤。鄕山漸近差歡慰。節序頻移足感嗟。澤閟春畦其雨切。倉空漢粟奈民何。歸來願得投簪去。隨意煙波著釣蓑。</text>
<title>靑石嶺途中口占</title>,<text>狼山多峻極。危嶺昔曾聞。此路皆靑石。中峯出白雲。巖臺千砌疊。澗壑百流分。定費神工斲。眞成大劈紋。崖懸棲鶻屬。藤掛走鼯群。望蟻秦封記。通牛蜀道云。霧斑疑伏葉。淵怪或游濆。峽積當春雪。時淸幾日氛。涉艱憑杖力。度險策籃勳。三復垂堂語。題詩慰苦勤。</text>
<title>次副使韻</title>,<text>嶺路繚回幾曲鉤。陟來梯棧最高頭。通天箭筈看飛鳥。特地車箱有服牛。古洞洩雲懷鏡寺。春崖留雪想氷輈。歸程只費三宵夢。渡彼灣碕破客愁。</text>
<title>次副使韻 其二</title>,<text>西河怐悶似銜鉤。東路唯思一出頭。且慰故城尋化鶴。不須前徑憶庄牛。氷消穩渡三流水。日暖徐驅二嶺輈。椒桂自然回蔗境。悟來眞悔舊時愁。</text>
<title>會寧嶺疊鉤字韻</title>,<text>防身嶺路一純鉤。不怕玄熊坐樹頭。嶽勢橫奔疑萬馬。棟材虛擲想千牛。巴丁運鑿曾開逕。燕賈輸金自挾輈。終日二崤行歷盡。回思絶磴尙懷愁。</text>
<title>會寧嶺疊鉤字韻 其二</title>,<text>終日窓簾不上鉤。轂塵如霧漲車頭。雪消荒磧時驅馬。燒遍春田好放牛。村僻鎭東便稅駕。水深甕北懼沾輈。此行最苦諸川壯。八渡渡來始豁愁。</text>
<title>四疊鉤字</title>,<text>不道塵緣枉見鉤。偶因推轉到高頭。鞿羈違性莊生馬。爵祿非心百里牛。此日邊荒驅韊矢。他時墟落擁柴輈。角巾亭上淸宵月。散盡留燕幾斛愁。</text>
<title>五疊</title>,<text>幾犗蜺絲與月鉤。蓬壼寤寐憶鰲頭。江湖自在閑鷗鷺。鞿絡何煩馽馬牛。漠漠黃沙今返節。紛紛紫陌孰安輈。鴟夷往躅吾師表。只管煙波不管愁。</text>
<title>六疊</title>,<text>昔我龍門把釣鉤。淸秋日日坐磯頭。閑門種樹偏多柳。故渚燃犀也號牛。無事田園行款段。有時雲木聽句輈。風塵一出還增感。浪泊居然萬里愁。</text>
<title>七疊</title>,<text>歸來寶鍔斂吳鉤。遠使無能媿虎頭。麻札徒聞曾制馬。葛侯誰得更流牛。山谿宿昔無方軌。商旅于今盡試輈。漠北氛昏連近塞。暮雲斜日不勝愁。</text>
<title>八渡河</title>,<text>杈枒老樹亂相鉤。小坻臨流似讓頭。幽澗水深多飮鹿。平坡日夕有歸牛。依依景物懷東峽。歷歷行人盡北輈。形勝卽今非我土。西民那得解邊愁。</text>
<title>次副使韻 行盡東站峽裡溪山。多有與關東僻邑佳境相似者。輒用副使韻記感。</title>,<text>峽裏飛泉㶁㶁鳴。漸舒春日晩偏晴。谷中款款禽相語。河畔靑靑草又生。崖雪微留前歲白。水風輕漾一時淸。此來關塞渾忘遠。爲是雲煙媚客情。</text>
<title>次副使韻 行盡東站峽裡溪山。多有與關東僻邑佳境相似者。輒用副使韻記感。 其二</title>,<text>縈折長川又一河。劇憐晴浪似輕羅。空山百里人誰渡。絶塞三春我獨過。正好持綸垂白石。奈無游艇弄淸波。沈吟日夕空歸去。且唱滄浪一曲歌。</text>
<title>復次副使詠鳳城搜驗之什。</title>,<text>聞說關譏似距鉤。從來是事重邊頭。前朝每戒茶爲馬。此日翻嫌書汗牛。檀策未施先出柵。范謀唯在急藏輈。收看數簏寧無路。縱費裹苞莫費愁。</text>
<title>鳳凰山</title>,<text>雄鎭百里鳳城。秀出幾點螺髻。依俙蛾眉雪中。縹緲太華天際。</text>
<title>鳳凰山 其二</title>,<text>萬里遠辭鰈域。今日纔還鳳岫。天涯望見數峯。客裏如逢故友。</text>
<title>鳳凰山 其三</title>,<text>或云今之鳳城。蓋乃麗代安市。小國敢嬰王師。孤城獨拜天子。</text>
<title>鳳凰山 其四</title>,<text>誰割東地五百。今入中原幾年。試觀山河物色。尙有檀箕風煙。</text>
<title>九連城途中</title>,<text>霏微小雨乍收晴。晩撤關議出鳳城。鄕信欲開添感淚。家山漸近破愁情。望來黛色千峯出。涉盡河流八渡平。行到九連便刮眼。統軍亭北暮雲橫。</text>
<title>聽流堂</title>,<text>脚踏遼陽氷雪來。眼看龍朔已春廻。聽流堂下溪池水。貯碧涵靑一鑑開。</text>
<title>納淸亭</title>,<text>漸煖春陽悶午程。忽看林樾聳軒楹。兩行高柳垂垂綠。一道平川泯泯淸。正好披襟邀颯爽。還思把釣弄空明。徘徊爲覓涪翁句。丹碧淪來字亦更。</text>
<title>聞書狀與本道都事節度大同督郵。同登百祥。次副使韻。</title>,<text>絶塞樓譙壓漢關。遠縈河嶽勢廻還。蕭森朔氣千峯外。約略韶光二水間。坐擁春潮侵粉郭。平看明月滿香山。行臺綺席今華敞。絲肉懸知慰客顏。</text>
<title>安興遇雪</title>,<text>急雪隨風落晩途。前峯皓色正糢糊。恰如小李舟翁筆。寫出銀泥萬壑圖。</text>
<title>洞仙嶺</title>,<text>谽谺洞口樹交杈。棧路岧嶢百轉斜。春日漸暄家漸近。嶺頭初見杜鵑花。</text>
<title>聞上山嶺巖洞奇勝。自鳳山迂入。失路而還。悵然有作。</title>,<text>曾聞仙洞此中開。行盡山谿失路回。疑有秦人深目祕。溪流不放片花來。</text>
<title>上山洞府</title>,<text>爲尋幽境入。仍度石門行。山學糝糕重。泉疑珮玦鳴。知煩大匠斲。孰與化工爭。耽賞孤吟地。渾忘負夕程。</text>
<title>黃鳳之間。髫白相携。百千爲群。皆言聖上以特命罷本道五斗別稅之米。西民庶有更生之樂。願達此謝意於九重云。聞來不勝感歎。詩以記之。</title>,<text>天涯使節歸來日。恩旨喧傳動八方。連歲旱乾災幾歲。十行哀痛淚雙行。正看衢路民情聳。爭祝華嵩帝祉長。況有諸儒時並進。贊襄何以報吾王。</text>
<title>次副使蔥秀山韻</title>,<text>蔥蔥秀色擅東區。勝地溪山也自殊。潭底鱗鱗魚動鏡。巖間決決玉鳴壼。數行丹字眞仙遠。一霎淸娛妙句須。撫迹不堪懷舊切。石林斜日獨踟躕。</text>
<title>御題一心之微攻之者衆賦</title>,<text>天地絪縕。儲至精兮。惟人受中。乃攝生兮。明明知覺。含厥靈兮。藐爾神舍。賅厥形兮。厥居方寸。窅不盈兮。寂靜未眹。保體沖兮。當物之來。感遂通兮。棼錯百變。應無窮兮。然人有欲。逌形氣兮。惟欲易流。吁可畏兮。靑黃律呂。擾聽視兮。甘脆芬馨。亂口鼻兮。伊體思佚。亦其性兮。內動外訹。蔽交盛兮。投間抵巇。紙益病兮。闖然蟊賊。楯莫衛兮。突爾戈戟。雉亦圮兮。猶般設機。墨技殫兮。猶瑤灌晉。魏齒寒兮。微者愈微。危愈危兮。主失官殆。任顚隳兮。所以君子。貴自篤兮。仁義其帥。禮爲督兮。誠以閑邪。敬勝慾兮。群妄乍退。四壘淸兮。大慝遂去。九有寧兮。嵬峨靈臺。安且妥兮。天君當座。穆而泰兮。凡厥氓庶。疇不儆兮。其在人君。宜益省兮。紛華誨蕩。幽獨肆兮。愼德則艱。從惡易兮。僂指𨓏志。足愴衋兮。鄙說騁力。武絶脈兮。恭顯唼佞。炎促籙兮。輪臺未悔。秦則續兮。隋樓自迷。煬以覆兮。載胥僇辱。厥聞腥兮。唉彼昏惑。孰喚醒兮。惟操惟存。葆惺惺兮。惟精惟一。道爲主兮。勖哉王明。敬作所兮。</text>
<title>祀喬山賦 壬辰</title>,<text>惟漢五世。旣厭月窟震日域。曜陽厓動陰磧。疏風詭俗。殊黨絶隣之屬。莫不抗膊矯趾。扶服而蛾伏。於是天子詰爾大戎。簡爾六師。經乎幽門。歷乎燕支。遂登乎單于之臺。天聲四播。大磧一開。翰海澇澇。陰山崔崔。於是事畢威行。旋車而東。將祀黃帝于喬山。所以昭文德而明武功。乃命群臣齊法服整靈輪。撫翠鳳之駕。軼靑琱之乘。掉彗星之流旃。彏天狼之威弧。張耀日之玄旄。奮電鞭驂雷輜。鳴五鐘建五旗。風泣焱駭。神騰鬼趡。千乘方攘。萬騎屈撟。嘻嘻旭旭。天地稠嶅。峎峎崿崿。山陵震搖。玄冥黔雷扈其右。長。離矞皇蹕其左。渙乎若濤水之波。浩乎如天星之羅。遂臻夫喬山之阿。穆穆肅肅。蹲蹲如也。蓋天子凝心澄慮。儲精畜誠。惟格乎黃帝之靈。張咸池之洪樂。合勻天之廣音。撞靈鼓之淵淵。建神旐之淫淫。颺楢橑之炎焬。焜樵蒸之配黎。流秬釀之泔淡。飾玄爵之委麗。肹蠁布寫。晻薆咇芬。炎感神蟠。熛訛碩麟。於是天子祀焉。容容皇皇。濟濟將將。信天下之宏禮也。寗封造戈。赤將制兵。殪蚩尤而殲楡罔。百區以之底寧。衛公耀旅。霍侯振師。斮頭曼而捎淳維。六漠以之大綏。此武功之契也。三寶示象。萬靈顯兆。雲蓋曣㬈。星旗昭曜。擾緇文遊。采輝囿素。麃廏黃騏。此文德之符也。巍哉乎功。崇哉乎德。炫耀乎來後。卓犖乎𨓏昔。昭靈光而彰神威。匪黃不能肇興。揚洪輝而奮景烈。匪漢不能紹弘。此其所以祀也。至若經緯二儀。出入三光。外運渾元。內霑毫芒。暢達九垓。泝流八埏。遐闊泳沫。邇浹游原。斯乃王人之大業。帝者之丕事。而唐虞之所不及。殷周之所未逮者也。古有謁款天神。修禮地祗。勒功崇嶽。標德梁基。示夸於頃世。見耀於俄時者。比方乎大漢。則崇華之㟝嶁。河海之溝渠。汪汪乎丕天之大律。其疇能亘之哉。黃哉帝哉。帝哉黃哉。</text>
<title>詩能窮人賦</title>,<text>子墨子問於翰林主人曰。蓋聞古之工詩者多窮。而窮者多工詩。故人有恒言。必曰詩能窮人。香山昭其旨。天隨闡其論。王生有九命之辯。韓子著五鬼之文。主人豈亦嘗知其說乎。主人曰。蒙竊未聞。子如知之。幸爲我析之。客曰。唯唯。夫人之爲詩。未必皆工。而工於詩則必至於窮。詩雖藝也。然所以搜抉乎天地之精英。闡心性之微。蘊造化之靈。感鳥獸草木之狀類。寫風雲月露之形態。歡忻愉樂者。以暢洩其情志。憂思愁苦者。以搯擢其肝肺。至其奇者則神施鬼設。雄者則鯨呿鰲擲。調妙則韶和韺叶。體纖則繡繁綺錯。瓦棺篆鼎。荒國陊殿。不足爲其幽古。瓊琚玉珮。時花美女。不足喩其容色。藝臻乎此。亦可以言其工矣。是以崇貨珍藏盜之祟。嫀形麗色妬之媒。天惡其能。人忌其才。神睢鬼盱。物類旁猜。人之能詩。未或不窮。而詩而不窮人。復疑其不工譬之於物。物之精英。亦天地之所祕惜。故蒙金以沙。錮玉以璞。珊瑚之叢。必茂於瀛蓬。夜光之珠。必含乎驪龍。若抉之不知已。積之不知休。則不死則禍。天地所讎。詩之所以困暴萬物者。殆甚於此詩之窮人。亦何異是。以古人而言之。蘇李窮於漢。應劉窮於魏。潘謝窮於晉宋。庾，薛窮於梁隋。子安之窮溺于海。浩然之窮黜于野。途窮那免哭。年老不禁悲。杜甫之窮也。敏提詩千首。飄零酒一杯。李白之窮也。陳拾遺以感遇詩窮。玉川子以月蝕詩窮。嘉州江寧協律。都官陳餓蘇悴。郊瘦島寒。此皆工於詩而相望乎窮焉者也。是知詩小工則其窮也小。詩大工則其窮也大。窮者雖未必皆詩。而詩者固未有不窮也。主人曰。非子之言。吾何以聞。雖然。吾嘗觀於世而知窮達之說矣。伊數子之窮。亦有達焉者存。其詩也恒留於天地之間。君相不能奪其譽。怨仇不敢毀其長。掩之而愈彰。磨之而益光。殘膏剩馥。亦足以沾丐後人。惟彼飛翠緌而拖。鳴玉珥香貂而乘朱輪。財與丘山比崇。位與王侯侔尊。以富貴於俄頃者。則皆磨滅無記。聲沈形絶。泯泯然與草木同腐蚊蚋共滅。則夫世之所謂達者之窮。反不如窮者之達也。彼之達。達於一時。其窮也窮於萬世。此之窮。窮於一時。其達也達於萬世。達於一時。猶謂之達。而況達於萬世者乎。窮於萬世。猶不爲窮。而況窮於一時者乎。由是觀之。古人之說。蓋亦有激而云耳。言未畢。子墨子愀兮改容。倏若有悟。逡巡而退。避席再拜曰。鄙人固陋。徒知詩之窮人。而不知其能達人也如此。及聞先生之言。怳乎披雲霧而覩白日。廓然已昭矣。</text>
<title>詩賦 乙未學製居首</title>,<text>夙遊藝苑。縱目詩藪。咸能抽精錦心。騁妙繡口。天巧足奪。鬼泣何論。於是僕本嗜古。耽玩斯文。仰思前賢。各以世鳴。昔如建元好士。館儲群英。朝待金門。暮讌柏梁。攄徐，嚴之墨妙。騰枚，馬之筆精。七言肇倡。萬世爲程。若乃少卿奇士。遠別蘇君。遼水不極。雁山參雲。遵河梁而愴懷。託綺辭而抒思。創五字之體裁。慰萬里之生離。至如建安以來七子齊驅。人抱荊玉。家握驪珠。或颺藻於陳苑。或蜚聲於漳隅。波瀾海闊。世稱曹，劉。若夫隴西布衣，杜陵詩翁。響軼劉安。制侔周公。引孤吟於危樓。奏淸調於香亭。千秋萬歲。疇敢與幷又若洛陽年少，錦囊詞客。風檣陣馬。不足爲快。時花美女。曷稱其色。驚靑虯於半夜。文玉樓於天闕。及夫北地之後王，李繼起。共押齊盟。手執牛耳。瞻蛾眉於積雪。橫紫瀾於滄海。樓空人去。詩卷長在。或有騷人騎驢於灞橋。見白雪之飄零。逐客南遷於湘水。望靑楓之冥冥。有美婦人兮守空閨。別宕子於千里。征夫邈寄於關山。傷塞草之頻悴。者此者。亦皆因物起感。遇境抽思。于以搯擢肝肺。暢洩情志。馳徽號於藝圃。振芳名於千禩。嗟乎。抽黃對白。工則工矣。宮沈羽振。妙則妙矣。猶雕蟲而篆刻。於大道而何裨。惟其鎔冶性情。宣朗人文。能令人懲創感發。吾獨有取於三百篇。</text>
<title>至樂無聲賦 學製居首</title>,<text>夫樂之設也。于以導湮鬱宣和平。或絲或竹。或金或石。咸擇善而假鳴。夫何至樂之攸寓。反有取於無聲。囿群品於太和。豈規規於繁響。粤夫軒皇始制。雷地肇象。厥調彌妙。厥用彌廣。管旣倫截。桐亦牙取。趣寄峨洋。響叶徵羽。紛鏗鍧而悅聰。寔取娛之無常。故有張之洞庭之野而百神至。奏之勻天之上而萬舞備。又有鳴璈揳瑟。六律互動。玄鶴跱赤鱗聳。斯人籟之奪天。儘爲樂之大用。然而達士乃譏其誕。至人猶以爲卑。彼入耳之嘈嘈。諒喧哇之可嗤。爰有匪聲之樂，匪竅之音。欨歈豐融。不官而沈。疏蕩激越。不角而振。能使嚬者伸而呻者瘳。其異乎摯，襄之所典。財可阜兮慍可解。亦何待九韶之成而五絃之撫。聽之不聞其響。但見其百工歌而萬姓謳。藹和氣之充塞。擧忻忻於寰宇。是知裁道德而制器。節仁義而調呂。含天地之至和。稟自然而爲音。固大樂之希聲。不在耳而在心。嗚呼。天籟旣洩。聖王難追。寥寥叔季。知此者誰諒至樂之胥昧。復亂雅而迷惑。桑間北里。非不要眇。紂以覆。後庭玉樹。非不婉麗。陳乃絶。肆一堂之鍧鍧。任萬民之怨沸。旣毒虐之胥苦。返淳和之無期。台憤世而塞聰。玩至音而自持。全天機而弗洩。認群喧之本寂。馳冥想而遐搜。竊嘐嘐於古樂。</text>
<title>敬如磨鏡賦 丙申學製居首</title>,<text>家有一鏡。其古千年。塵垢齧之。撲土翳煙。如劍之埋。如月之晦。人或見其黯黮。咸睨而去之。雖毛嬙姣而嫫母醜。夫孰別之。於是取制龍護。准法容成。塗以玉膏。拭以珠精。諒旣磨而復磨。要日新而又新。同蟾墓之旣殲。返晶光於金輪。翳者收晦者明。垢者刮埋者熒。靈暉灼其照爛。渙流景之澄潔。凝淸波而若溢。藹菱花之初發。窈乎窈乎。細塵可鏡。微乎微乎。毫末畢瑩。余乃喟然興感。觸物而箴。苟其反隅。足鑑乎心。原明德之欲明。在持敬而不頗。若收蔽而祛昏。夫豈異乎鏡磨。蓋心本不昧。明明靈靈。粲乎孔昭。炯爾匪冥。然私欲之或熾。能汨亂其眞性。猶霧障天。猶曀蔽日。非塵而滓。不土而蝕。倘其明之不復。終美質之外斲。復明如何。惟在敬耳。敬而又敬。亦允明止。昔之危今不復危。人欲熄。昔之微今不復微。道心復。障者旣去。天之蒼蒼其正色乎。蔽者旣除。其太陽之中而覩萬物乎。夫以敬而復天理。其猶乎鏡旣磨而復其光。使衆理各具而萬事可應。亦何殊物來照之而姸媸自呈。彼刮垢而鑑形。此祛昏而瑩理。用大小之雖別。顧取明則無異。嗚呼。人苟有鏡。皆知所以磨之。人莫不有是心。而不知所以明之。其重若彼。其輕若此。斯養小而失大。固鄒聖之有戒。矧主敬之要道。迺資聖之咸由。昔姬文之穆穆。寔允蹈而緝煕。程揭訓而示則。朱綴箴而垂規。肅帝對而神臨。願兢兢而自持。徵墨卿之司戒。敢自警乎靈臺。</text>
<title>桂折秋風前賦 丁酉</title>,<text>高齋寥闃。歲晏山深。露凄凄以凝冷。霜肅肅以凋林。庭柯浙浙以自振。病葉摵摵以哀吟。覽時物而興悽。氣愴悢而不任。俄而有聲。窣然起自崇阿。浸淫震谷。熛激衝坡。梢林莾而廻蕩。舞松柏而蹲傞。獵荃茝於煙薄。擊芙蓉於淸波。披離百卉。蕭條衆芳。菊瘁含馨。蘭死抱香。余乃哀幽芬之萎絶。憐萼華之凋傷。引枯藤以周覽。步前岡而徊徨。有菀者桂。在彼山曲。團團樛枝。藹藹孤馥。夫何嘉樹之婀娜。亦被摧於調刀。墜凝露之嫩葉。倒拂雲之芳條。無仙子之蔭息。絶小山之攀援。斧何待於吳質。旗可結於靈均。棲鸞失所。宿雲迷居。鷲嶺香斷。蟾宮影疏。余於是綴珠蕊擥瓊柯。目觸心疚。汪然涕沱。傍有客怪而問之曰。何爲其然也。夫一生一殺。天道之常。一榮一瘁。蓋理之當。是故方其生而榮也。樹灼爍兮紅芳。草葳㽔兮碧色。物自知春。而我則奚悅。及夫瘁而殺也。葉隕霜而菸邑。風薄枝而蕭瑟。秋方肅物。而我則何戚。且吾觀於今日丹厓碧嶺。雲岫煙崿。曲池閑園。荒城古陌。綠者斂而黃。豐者瘁而索。竦直者咸挫。孤挺者競拉。此何莫非逢秋搖落。摧敗於勁風。而子胡不傷。竊獨悲此桂叢。余猶默然不應。口自語衷。客乃起而更言曰。嗚呼噫嘻。我知之矣。㾾翁愛花。蓮擬君子。屈平喩草。蘭比賢士。木之秀者。亦莫如桂。托根幽獨。士守貞者耶。丹心自渥。抱孤誠者耶。綠葉紫莖。盛文章者耶。勁翠榮冬。寒芳傲雪。有似忠臣勵義而烈人奮節。凰鳳交集。麏鹿騰倚。又如志士磨道而嘉朋樂義。然而寒聲乍動於哀壑。碧樹遽隕其瓊枝。悄猿鳥兮愁人。覺物色之凄迷。又若戰敗之軍。吏士皆無人色。棄旗卷甲。裹瘡而疾馳。豈不悲夫。噫。天地無情。造物多猜。芳馨莫保。孤高易摧。樹猶如此。人亦奚異。洞古今而冥觀。固彼我之一理。是以椒蘭慆佞。哀楚客於楓林。絳灌肆議。泣賈傅於湘潯。江夏處士。徒悲鸚鵡之入籠。夜郞謫仙。漫喜魑魅之相從。荊楱哭柳侯之魂。桄榔結蘇子之庵。恩不再於蓮炬。草每春於城南。亦有性辣薑桂。名旣烈而禍酷。質並松筠。節方挺而危促。是知木聳於林。風必萃之。士拔乎類。俗必忌之。世何才而能存。物何芳而不戕。瑤草將芳兮。嚴霜已淪。幽蘭欲茂兮。白露斯零。混萬物而皆然。孰不飮恨而呑聲。此蓋吾子之所以觸物興思。慨然而深悲者乎。余聞言愈悲。扼腕躑躅。綴詞抒感以訟風伯。其詞曰。嗟玆桂之萎折兮。其誰之由。我知其囮兮。風伯是尤。巖邃谷冥兮。芳樹團。膏雨霂霂兮。體露溥溥。冀日茂而靈長兮。風伯勃怒兮忽焉摧殘。余陟于阿兮。衆卉攸攢。樗櫟之散兮。不才而壽。蕭菅莾莾兮。自養自茂。嗟風伯兮。胡不彼凋。乃隕玆桂兮。使我心兮獨怮怮。葉茁茁兮。吹使落之。枝如蓋兮。吹使折之。摽之使華而不英。擊之使榮而不實。嗟爾風伯兮。欲逃其罪。其又何辭。上天孔明兮。有綱有紀。我今上訟兮。其罪誰當。天誅加兮不可悔。風伯雖死兮誰汝傷。</text>
<title>採薇歌賦 辛卯</title>,<text>首陽嵬櫐而嶵崿兮。曰天乙之故疆。墨台抱節而抗行兮。誼國亡而偕亡。登彼山而採薇兮。少歌憯以極傷。托永言以自昭兮。志餓死其彌章。惟二子信修而服義兮。行與志其介特。伯從父而成命兮。叔違親而成德。慕箕，許之辭聖兮。恥莘，摯之就虐。居北海而辟紂兮。俟天下淸其未極。聞岐豐之沃愉兮。吾欲往乎西嬉。欸至德之已沒兮。世無人其我知。天命旣慕乎聖嗣兮。日觀兵乎東隣。雖殘虐之可除兮。奈君臣之大倫。願昭倫以斷誼兮。蹇叩馬而驟言。彼衆兆已戴周兮。匪余之獨殷氓。然姬德之有慙兮。矢靡詘於臣僕。雖有土其可宅兮。雖有栗其可食。陟殷岡以爲居兮。折殷薇以爲粻。作歌以致愍兮。發憤以抒情。軒與羲其莫追兮。太古之世無隣。欸司命之靡晢兮。胡爲生我乎此辰。君雖虐臣不可逆兮。竟誰暴而誰仁。身雖死心不可變兮。抑何怨而何悔。惟義盡而仁至兮。獨捐軀而不反。顧其義至高兮。其志可悲。孰匪君而可事兮。孰匪義而可服。登高而遻饑兮。恥周德而薄之。申歌而著志兮。信求仁而得之。武濟時而反倫兮。忍一夫之自焚。子棄躬而奔義兮。懼來代之無君。寔百世之所師兮。抑萬代之攸瞻。孰有懦而不立兮。孰有頑而不廉。播天綱於四宇兮。植人常於萬曆。莊爽言於死名兮。孟垂誡於尙隘。繹鄒人之無怨兮。迺從容乎天則。箕子歌於殷墟兮。太虞幾而辟吳。雖事舛而道殊兮。羌德配而耦娛。生乎下而奮乎上兮。惕余志之有立。誦其傳而讀其詩兮。渙余涕之交臆。</text>
<title>凌波奏樂賦 甲午</title>,<text>鏡至象於雷地。繹天舞於西顥。感靈瑟於湘渚。懷白雲於瑤沼。聆滄池之九奏。徵異事於唐辟。諒有驗於音夢。可無翻乎新曲。粤七德之寢歌。儼開元之臨宇。銀梯通於月府。仙樂飄於天路。屬辰旒之載儀。邸翠駕於東洛。趁行宮之晴晝。惓高唐之晡夕。精誠發於寢寐。覿玉女之髣髴。回天眷於揆余。思寵錫乎一闋。鏗凌波之寶瑟。娛景澨之神物。惕寐覺而興思。洞奇律而昭察。皇情感於遻神。御龍池而遨嬉。微風靡於鏡流。動黼帷之高祛。鳴雲和之一曲。拊簫鼓而容與。繁音激於淪波。纖響遏於行雲。跱九皐之玄翼。舞幽壑之潛鱗。擢水心而婥妁。羅襪步而生塵。依前夕之妙調。宛昔時之殊姿。想採珠於洛浦。象釋珮於漢湄。覩神光之離合。紆玉宸之驚喜。唉當日之製律。蓋亦逌乎靈異。昔一夢於淸都。志已蕩於天樂。耽金宮之逸豫。迷玉奴之絃索。故馳思於冥眺。嘉法譜之神知。當高讌於在沼。撫瑤徽而自奇。韙鈞天之廣音。允叶懷於玄祗。精通靈而感物。怳有覿乎中沚。披玄流而樹祠。訬瓊室之竦峙。嗟斯遊之旣誕。寧爾夢之匪誣。方絲管於北園。已鼓鼙於東土。驚霓裳之舊曲。傷雨鈴之新譜。招當世之深譏。起後人之遺感。余寓辭於齊諧。聊托諷於殷鑑。</text>
<title>對床談天地賦</title>,<text>台藐焉以中處。覈玄機於俯仰。諒神運之窈冥。疇至理之能瑩。緬兩賢之對卓。景範圍之淵識。寔洞悟而無閡。故剖闡乎幽賾。粤五曜之會昌。麗瑞彩於奎精。時群喆之膺期。蔚眞儒之挺生。猗蓋世之人豪。與大成之君子。咸紹緖於絶學。式妙契於羲旨。天巧奪於造極。月窟閑於來往。徧觀物而玩化。傳太易而昭象。縱道體之無窮。羌異塗而同歸。恒偲切於麗澤。幾入室而蘭薰。趁弄丸之餘暇。忻下榻於閑園。床纔對於一席。思已超於六合。固觸類而有感。詎卽物而無格。包覃思於渾淪。括玄黃而眇論。天因氣而函坤。地由形而依乾。繄幬載之無外。互憑附而罔墜。閎言迭以弗竭。廓歷覽之無際。斯玄識之洞微。囿造化於胸裏。符濂翁之夙訓。宜叔子之嘆美。揆當日之討探。信匪夷之所思。昔共奮於伊洛。倡聖學於旣微。迨融悟於象畫。道俱通於形外。玩乾坤於醉裏。鏡日月於心內。當對晤於一卓。卽所安而窮測。爰指掌於無極。燦神理之昭晢。雖傳授之或殊。允學符而思契。然經緯之至學。竟藏密於當世。言空配於高厚。化莫參於位育。嗟有道而無時。亮天意之難識。夙余蒙而志嘐。仰玄訓於先覺。徵依附之妙論。怳承誨於函丈。塞兩間而不餒。慕鄒聖之善養。</text>
<title>操南音賦</title>,<text>倚崑閬之峭㟧。括龍首之靈調。悲思歸於衛引。感拘幽於姬操。緬晉囚而楚奏。美鍾儀之君子。抒懷土之妙響。托戀舊之深思。粤鍾英於南躔。襲摯典於先徽。擅高調於白雪。撫玉軫而自奇。迨南風之不競。奄北隣之肆釁。朝胥靡於鄭場。暮作因於西館。羈懷苦於越吟。抱奇響而誰憐。關山杳以難越。望楚天而延佇。屬有事乎軍府。儼九旒之載莅。幸賜問而自陳。尙玉音於來汝。抽雅琴而命授。思一試乎淸商。伊故鄕之可懷。豈舊操之敢忘。將南郢之一曲。寄瑤徽而攄心。擫北鄙之繁調。揚激楚之悲音。匪秦聲之娛人。異趙瑟之蕩志。哀思激於騁羽。忼慨多於廻徵。纔楚絃之一拊。起晉侯之三嘆。轉悽奏於北縶。獲好音於南還。揆當日之理響。諒匪夷之所思。昔闡藝於隈隅。慕玄翼之來跱。故練響之夭眇。宣壹鬱於心志。當南冠而在絏。奇思滯而靡攄。承君侯之渥惠。操土風而自抒。寓旅思於促柱。理歸情於危絲。寧忘舊之有誚。孰背本之貽譏。同孔操於去魯。符莊吟於留楚。玆膺慶於攸慼。介二國而騰譽。台遐搜於往律。曠相感乎斯人。挹郢曲於千載。願一和乎陽春。</text>
<title>沛宮歌大風賦</title>,<text>皇靈赫以霆震。蔚翠駕之大廻。乾坤繞於沛宮。法筵儼以高開。披雄風以起感。振逸響於層臺。風雲入於壯圖。認激烈乎宸衷。粤縱觀之志大。梃異表以自雄。朱旗抗以旣西。俄素車之來東。當乾軸之糺紛。幾龍躍而虎攄。悲歌斷於楚壁。竟喑啞其安歸。宏基創於八載。英略駕於四宇。迨淮南之踵孼。曜神威於東土。鳴和鑾於載旋。御玉輅而容與。紆天矚於帝鄕。眷豐沛之山河。君王讌於舊社。遊子懷兮如何。哀思激於楚舞。慷慨多於秦聲。時蘭臺之颯然。感雲物之飛揚。皇情抒於觸類。寄逸興於永言。臨風怳其浩歌。壯調鬱以橫雲。樂雖多於錦還。戒豈忘乎苞桑。念英威之旣振。思猛士於四方。惟憂危於卽安。故慮長而思深。揆當日之言志。寧獨逌乎夸心。昔三尺之初提。撫宇內而雄顧。式奮略於天誅。終膊嬴而腬楚。逮萬乘之歸來。已四海之威加。燕父老以笑樂。遡大風而高歌。矧一氣之簸揚。自激昂乎衷曲。肆宸章之比興。寔感發乎攸觸。陋北里於瓊臺。嗤白雲於瑤池。韙高皇之獨震。廓超越乎群迷。伊豪氣之不除。諒伯心之猶存。挹遺響於千載。美風聲之逖聞。逌秋風而悔萌。又有聞乎爾孫。</text>
<title>醉遊吳公臺賦</title>,<text>遵南國而往記。悲麥秀之山河。訪麋鹿於姑蘇。弔風煙於章華。詹吳公之舊臺。徵異聞於隋后。諒淫遊之是踵。認冥遇之匪偶。粤光昭之禍酒。更阿摩之臨宇。輕金甌之舊業。慕玉樹之新聲。迷樓侈於結綺。汴波闊於蓬瀛。陋壁月之張詞。簿糟丘於夏癸。亦有事乎行都。眷江南之佳麗。揚淸夜之一曲。錦纜橫於千里。縱淫佚之旣極。尙奓心之未已。追陳室之荒湎。劇吳苑之盤樂。時君王兮出遊。弭玉鑾之淸蹕。紆宸矚於美景。翫鷄臺之雲物。皇情蕩於酒所。神怳怳其何覿。遻臨春之故主。宛景陽之容儀。抒亡國之舊恨。訴黍離之新悲。怨綺辭之未就。驚鐵甲於東門。纔後庭之撤曲。復水調之遏雲。昔江左而猶侈。今海內之肆虐。旣讁我於當時。胡自逸於今夕。倏神宵而蔽光。魂惝惘其安適。唉此日之冥遻。蓋亦逌乎昏𪚥。自銜恨於高公。已蠱情於傾國。迨慆淫於御位。侈思溢於寰宇。當雷塘之醉遊。蹈覆軌而莫悟。覿陳后之髣髴。數諐殃而齎怒。寔天誅之將加。詎鬼責之能逭。方錦帆之滯南。已玉璽之歸西。欸江都之綺構。同秣陵之荒墟。繁華燼於一夕。儘樂極而悲來。惟前人之罔鑑。固不暇乎自哀。台追認於遐代。撫遺跡於楱莾。悲月榭之池平。感風臺之樹古。驗异事於志怪。想斯遊而抒藻。</text>
<title>黃龍負舟賦</title>,<text>駕桂舟余南往。訪導疏之遺蹤。麾蛟龍以衛櫂。蹴鼋鼉之幽宮。因黃頭以記聞。愕神鱗之負鷁。戢雲蒸之靈變。輸蝘視於聖辟。昔天綱之浡潏。偪蛇龍而淵陸。龜書踵於負圖。啓文命之玄德。倬羽山之圯績。感蒼水之呈珮。龍門鑿而導河。九江開而歸海。驅鱗介於匯澤。返巢窟於堂廬。俾乃粒而旣蠶。微帝力其吾魚。屬聲敎之四訖。將省方乎南疆。廻歸馭於帝都。遭木道於巴梁。詔江神使靜波。辟氛埃而淸涼。祥飊掣於鏡流。快雲帆之飄逝。方中流之利涉。奄駭浪之澎湃。騰黃鱗之夭矯。背玉軸而出沒。劈萬頃之洪濤。露百尺之牙角。驚風雷於蹴踏。訝鯤鵬之瑟縮。紛檣傾而檝危。咸魄讋而膽慄。然大聖之罔變。識死歸而生寄。諒時順之有命。何福禍之在爾。將天池之神物。藐蹄涔之蝡微。聖有訓其感神。物卽格而威懷。爰低首而弭尾。忽不悟其所之。事惝怳而靈怪。認匪夷之所思。惟聖人之度量。豈衆兆之可測。䎺天命之有定。雖遻變其奚惕。粤重華之受命。入山林而弗迷。當伯禹之濟江。復達視而自怡。顧江中之蜿蜒。猶大麓之雷雨。然當日之背負。無亦出於警衛。涵龎澤於育物。怵神功於放菹。迎和鑾而載舞。護龍舟而容與。偕百神以備御。替櫂夫之奏功。伊仰天而發嘆。軫舟中之駭洶。嗟龍德之正中。物亦效其靈異。有淵潛以自珍。俟慶雲而將擧。際九五之在天。願攀鱗而高厲。</text>
<title>越江贈詩賦 丙申</title>,<text>整蘭舟而容與。擊空明於江汜。懷古人而不見。渺洞庭之煙水。徵綺詞於別弟。想銷魂於柳子。違耽樂於去國。認哀情之成緖。夙玉珮而瓊琚。擅大雅而騰譽。靑雲藹以滿路。佇霄漢之高擧。何時命之大謬。昧周圖以自臧。嚴霜淪以遄戒。慘玉樹之凋芳年十二於湘江。路六千於炎厓。悲城南之丘墓。春草萋兮幾回。幸吾季之遠顧。慰窮愁於天末。胡歡娛之未洽。復南浦兮生別。東風回於百粤。桂水闊以連天。啼淸猿於暮林。日冥冥以愁煙。離懷苦於觸物。增楚客之悲傷。縱暫離其尙悽。矧永訣於殊方。搴汀洲兮杜若。攬爾祛而霑裳。將何物而寫心。替樽酒之敍志。追零雨之苦吟。訴歸雲之哀思。驚蘭澤之歲月。欸越絶之風土。黝雲涌以泄霧。雜瘴嵐與蠻雨。哀孤纍之白首。又此地兮分袂。參商杳兮北南。宇宙隔以生死。應池塘之有夢。繞荊門之煙樹。揆當日之言志。隕余涕於千古。嗟人生之別離。信有怨其必盈。咸抒思而增恨。孰停藻而緘情。昔蘇，李之河梁。與潘，王之金谷。遡明月之流光。痛山川之綿邈。彼神交猶若玆。況友于之相隔。惟夫公之此別。亮心事其尤悲。留三閭於澤畔。送阿連於天涯。傷春心於極目。更時物之攪人。故贈言以摹情。倍黯然於臨分。玆余所以往記。望極浦而勞魂。沅湘綠兮春波。迷九疑之遙岑。詠遺韻而起感。怳臨江之貽詩。情紆軫其莫舒。聊採蘋而躕踟。</text>
<title>玉環殉墓賦 丁酉</title>,<text>玉枝翳於南霄。明月憯於西謠。冢未嵬於祈連。骴孰掩乎荒椒。殉以環而揭諗。徵九曲之冥穸。衋忠勇之見劉。計固勤於旌魄。揆南渡之板蕩。穢金甌於腥羯。環空傳於萬里。悲玉輦於沙漠。時將軍之涅背。誓天地而殉國。思轔兀而髓豫。揚紫塞之威風。香爭頂於故國。飮有期於黃龍。胡金牌之荐詔。復圓扃之幽梏。南人咷而北嬉。檜血拇而祀肉。同鴟夷之委骸。疇握鈇而求骨。涕環區之英烈。義最激於囹卒。菀壞堞之哀憤。感懸金之奇節。欸叢祠之一抔。慘毅魄之潛託。虞珠簏之易迷。知璧蠅之終滌。蓬顆虆以匝隴。羌不可乎無識。將珍環而並瘞。俾表殉於幽隧。制匪厚於漢魚。揭卽倣於周蜡。血三年而縱碧。寶千祀而罔化。果天道之必環。儼秉珪於重壤。迨玄甲之賁塋。聿取質而靡爽。噫鵬擧之見戕。恫夷俘之泯夏。陰機弄於赤舌。擅屬鏤而恣禍。惟隗卒之勵義。寔有感乎精忠。恬危辟於罪臨。惻仁衷於堂封。矧殉玉而志窆。認永久而弗忒。侯揚靈於九京。應識恩於玄域。惜卑蹤於狴犴。竟潛瑜於群礫。台覈乘於千載。重發嘅於當日。顧八陵之霜露。更何人而肅掃。彼德壽之服玉。顏想頳於牢伍。</text>
<title>南屛對雪賦</title>,<text>夙屛棲而磨道。癖煙霞於天隴。浥月陂之春酒。遡祝融之長風。緬對雪以娛懷。感景濂之奇逢。樂自多於絳帷。翫豈徒於玉龍。粤南婺之會昌。闡邃學於龍門。點堯夫之雪月。接紫陽之淵源。群英譪以媚學。才最奇於希古。道自尊於立雪。敎日潤於時雨。恒薰馨而襲和。幾共詠於風雩。時皇恩之日賁。久耀儀於天路。山之中兮歲晏。猿鶴怨兮叢桂。引金華之歸思。謝玉署之簪組。寄矊想於吾黨。願接手而同歸。幸南屛之邂逅。成一夕之佳期。方縹箱之遠負。値瓊霰之斯集。移梁園之美景。娛武夷之淸覿。憑南樓而寄興。澹相對而開襟。紅顏燁其若仙。映白髮於靑衿。酌湘吳之醇酎。動感古之悲吟。身同寓於玉界。目疑遊乎瑤京。心腑照其氷雪。談屑霏而琳琅。諒道義之胥樂。覺湖山之增趣。昔余詠乎南山。覽白雪之時義。紛摘薇而折萱。申娛玩之無已。彼灞橋之行吟。與山陰之幽興。伊憔悴之足憐。亦曠達之徒尙。惟玆遊之冠絶。允終古而尠方。旣景物之堪玩。更德業之相長。人逌雪而寓賞。山遻人而擅美。淸風颯以蘭雪。芬至今猶未沬。挹無邊之淸景。想二子而興喟。虹光耀於石室。寒月留於巾山。矧正學之姱節。表獨立乎乾坤。誦雪圖之遺篇。空撫覽而扼腕。</text>
<title>聞歌退師賦</title>,<text>繹句倨之繁會。抱靈操以自卬。慕南風之誶楚。奇劍調之娛匡。星壘撤於鼓橈。异伍子之聆曲。偏多感於入耳。認前恩之緘骨。粤秦艷之媒禍。有楚臣之湛宗。存餘卵於覆巢。顝忍訽之逃蹤。千金重於郢市。一劍孤於吳江。煙波渺以難越。謇誰留兮蘆中。櫂謳愴以起思。感一曲於揚舲。迨荊讎之旣鞭。復鄭諐之斯詰。廻雲夢之凱歌。耀皇門之旌鉞。胡歌響之乍集。怳臨風而如訴。依揚榜於極浦。宛扣舷於煙渚。和金柝以夕聆。動玉帳之凄思。人猶存於典刑。曲尙記於蘆漪。懷殊惠於杭葦。軫哀籲於弭兵。苟肆心於誅伐。又何顏於幽明。班荼甲而弛列。偃步光而韜鋩。無襄羊之迓勞。有晉烏之聲樂。恩斯深於濟命。報亦大於全國。轉悽音於北壘。溢歡謠於南轅。噫當日之戢旅。蓋亦逌乎銜恩。昔漏網而窘步。擬雄飛於東隣。顧臨河而無航。疇一壺於中流。泣暮途之行色。荷急難於漁謳。故貴富而毋忘。誓后辰之必酬。丁厥子之在鄭。應釋難之懸購。斯遺曲之愴耳。尙舊恩之銘腑。旣負薪之在玆。式含環之有所。卷萬甲而蹈義。向九原而酬惠。威雖寢於一伐。賚已豐於三舍。英風颯其終古。義烈著於遐禩。駕桂舟余南往。檥吳榜而擊汰。臨古壁之煙凄。但一聲之款乃。溯哀唱於小海。翫靈潮之砰洶。攀遺韻而激感。托餘響於悲風。</text>
<title>書報燕王賦 同年監試會試居魁</title>,<text>緊燧牛之矕彩。金巳散於昭臺。羈踪遠於故國。嚮北風而心摧。荷賜問而自敶。瀝危思於酬牘。執前王之恩渥。寫此日之衷曲。際國士之湊燕。有亞卿之自魏。風雲感於擁篲。協枕戈之雄志。期輸略而滌讎。慫玉旄於東區。眇最勝之餘業。欻大膞於營丘。何汶篁之纔植。奄玉扆之晨倚。欸崇廈之震騫。慘風雨之來萃。戢夷國之壯烈。悴逃鉗之行色。留賁皇於晉鄙。滯隨會於嬴國。關山渺以難越。望故邦而迢遞。懷先王兮不諼。泣孤臣而思려盭。縱少主之寄訊。胡復疑於乘敝。菀塡臆之丹悃。庶一暴於燕陛。綴苦辭於一札。托瑤函而臚情。抒召封之契合。鋪濟上之戎功。深情慼於去國。諒何心於潔名。悲闔廬之旣亡。怵伍胥之沈江。匪微軀之足惜。恐君義之或傷。悽思溢於箋牘。寔忉怛而憯疚。渙主疑於讁我。晳臣忱於戀舊。噫當日之報書。允匪夷之所思。昔展謨於棠社。結昭后之深知。君心銳於雪仇。臣責重於聽國。一援枹而墟齊。仗寵靈而恢績。惜隣謀之售機。翳咸池之新日。雖滯踪於趙場。長寄心於燕闕。當惠王之誶余。故披忱而露臆。伊對趙之悃款。亦可見於衷赤。想夫公之心事。淚志士於今昔。蒯垂涕於掩書。偃發慨於佔策。台抱膝於畎畝。緬前脩而自比。誦遺篇而三復。聊綴辭而興喟。</text>
<title>視舌賦</title>,<text>夙三寸以譚王。睎一掉而師帝。陋騈說以析天。唉婦長而階厲。要細君而就視。异衡人之尙口。寔不敝於騰說。認六符之足取。俶控頤於辯囿。師鬼谷而肩秦。心機弄於揣摩。發妙鍵於玄關。靑紫視於拾芥。擬齧肥而膏唇。風期杳兮歲晏。奈時命之遲暮。屬霜雪之凋貂。漫游踪於南楚。華筵騰其觚爵。荷留髠而樂胥。咄細人之饒舌。誣匹夫之懷璧。王孫困於一抶。燕雀嚇於鴻翼。詘錦還之奇意。瘁蓬蔂之行色。無軒駟於入閭。有室人之交讁。然增益於忍性。尙激昂乎抵掌。天生才而必用。豈寸舌之徒結。聊開口而吐眎。入于宮而要質。詰今日之在否。占異辰之窮達。菀霞擧之素蓄。偕電光而閃露。審河辯之是資。驗伏軾之攸掉。繽纓芾其足綰。爛璧繡之可賭。士有志其竟售。寧沒齒於甕牖。揆當日之命視。蓋亦逌乎夸志。昔未激於西入。顧薄遊而南滯。賜旣遲於白璧。貧受屈於宋門。枉捭闔之初心。負扊扅之成言。是焉得爲丈夫。遽見笑於兒女。然玆舌之尙存。寧此身之終替。故開吻而自詫。諒富貴之吾有。終言餂而挾嬴。果昔說之匪誣。齰代，衍之辯齶。呿樓，虞之游口。戈無銛於口伐。拉千乘而猶朽。縱釋本而舌耕。享萬鍾其如阜。想下機於他日。應色愧於前倨。嗟衡道之虛喝。劇反覆於軫厲。台游喙於雋永。憯利口之殄國。儼玉貌而折垣。景蹈海之姱節。</text>
<title>老驥伏櫪賦 己亥</title>,<text>駟玉虯以超逝。望崑崙而樛流。思靑冥之驥展。惜白日之駿驅。悵擥轡而顧懷。眷櫪乘之跼武。雄圖激於遲暮。認物我之同疚。繄薾雲之洪胤。曾七日而超母。風鬉迅於渥產。殊價聳於燕骨。因沙丘之辨色。荷翦拂於華屋。飛繞朝之電策。躍五陵之金鞍。朝拂柳於章臺。暮蹀雪於天山。中州藐其歷塊。瞵八極於堂壇。睎蜚光於穆馭。笑縶步於轅駒。庶撫壯以騁力。逴絶垠乎天衢。胡羲御之遄邁。時冉冉其遂徂。嗟少日之幾何。奄暮齒之侵尋。踠權奇之餘足。伴齷齪之羸驂。斂殊智於識路。混常戀於棧豆。甘雌伏於櫪上。任摧眉而低首。悲盛壯之旣遠。尙志氣之難聊。恒羈影而超念。眷長路而哀號。懷騰越於朔野。想𨁂蹀於蘭皐。蹴瀚海之玄波。弄瑤池之寒影。欸年老而志壯。信蹙蹙而靡騁。爰觸思而反隅。爲吾人而興愴。相志士之盛年。夙抱才而高驤。馳宏想於夐邈。振英略於寰域。圖南壯於鯤海。六鰲連於龍伯。長懷競於短日。疇繫暉於扶桑。悲歌動於玉壺。秋思憯於臨江。及春秋之晼晩。頻擊劍而自昂。銷歲月於劉髀。菀意氣於援鞍。心猶壯於落日。志彌駕於高空。人間暮以途遠。壯士懷兮焉窮。縱跅弛而衰遲。寧並跡於庸駑。物有馽而齎志。士或窮而愈厲。若晩遇乎周獵。劇子方之收老。渾萬類而同悲。斯與彼其何異。有矻矻於志學。兀窮年其未已。庶附驥於睎顏。不知老之將至。</text>
<title>夢釣子陵湍賦</title>,<text>夙神遊於華胥。杳尻輪之遐撟。談煙濤於蓬海。頫雲霓於天姥。追謫仙之遺夢。落子陵之淸灣。精通靈於響想。味古人之一般。粤長庚之鍾英。挺絶世之仙姿。蛻塵垢而脫屣。眇寰區而自奇。任漫浪於江海。思釣鰲於溟流。知音托於鑑湖。遠懷寄於鸚洲。尙嘐嘐其神交。擬拂衣於同調。緬一絲之遺風。邈千丈之高標。星文動於帝座。釣竿閑於滄浪。懷靈區於寤寐。幾神𨓏於長想。趁漆園之假蝶。精忽昇而遐躋。排雲霞之杳杳。指淳茫之婓婓。風飊倏其媵予。云駐節乎嚴瀨。煙磯萋以綠苔。舊臺寥以芳渚。山蒼蒼而水泱。風物宛其千秋。儼余把其籊籊。聊一投而淹留。將錦袍之風流。幻羊裘之物色。遡六合之淸風。弄一潭之明月。心誠慕於帝友。志豈在於濠魚。忻古今之同趣。恣流眄而躕躇。俄魂驚而魄動。悵雲水其何處。欻怳惚而仿像。喜契誠於幽昧。稽玆夢而尙論。叶冥棲之高志。昔夢花之繞筆。卓仙標之超郵。攀高躅於𨓏喆。寓逸興於名區。懷康樂於海月。憶玄暉於澄江。尤馳想於嚴穴。慕嚴子之玄蹤。故因夢而廻眺。臨七里之淼渺。忘酒肆之藏名。怳滄波之垂釣。逌一枕之遊神。夐千祀而颺美。想長揖之姱節。符脫靴之奇氣。鬱匡廬之林壑。同富春之煙霞。諒風槩之靡忒。詎玄感之或差。嗟仙遊之一返。奄飛鯨之超忽。杳桐江之寒波。留采石之孤月。台千載而激感。挹遐想於天末。</text>
<title>解印間行賦 庚子</title>,<text>駟一借於魏价。坐簀尸於秦府。哀窮人之失歸。悲途遠而日暮。云誰從而間行。美虞卿之辭位。捐纍纍而芥視。成共難之高義。踵珮六而有士。抱解紛之奇志。游談劇於代厲。慷慨稱於燕趙。一躡屩於邯鄲。託風雲而遐撟。千黃金與白璧。印如斗於肘後。時王車之納客。禮秦宮之賓主。追深讎於折脅。恣虛喝而購首。移咸陽之尺素。窘大梁之逃蹤。波臣涸而乞憐。飛鳥窮而投人。心惟切於仗義。計奈詘於排難。縱三寸之尙在。羌百端而無賴。寧共爾而患難。不願人之簪組。顧腰間之金章。夫豈難乎解珮。將龜紐以永褫。輕萬戶於土芥。從亡人而窘步。任蓬蔂之行色。辭橫金之美榮。返擔登之初服。同趙市之混屠。若吳關之載橐。榮華付於夢幻。意氣傾於山嶽。士有時而辭尊。甘阨困而靡悔。終窮愁以沒世。獨壹鬱其誰。解。嗟人生之處世。諒緩急之時有。匪賢豪之急難。孰奮節而顯救。彼夷門之刎頸。與吳江之辭劍。酬平生之然諾。許一片之肝膽。矧虞氏之此擧。亮志士之攸感。交情見於生死。節義著於窮途。謝弊屣之功名。賭鼎呂之隆褒。資游說之扼腕。留後代之風聲。然當時之習氣。抑傷勇而殉名。荀著訓於害德。班有譏於捐君。解秦圍而逃爵。台獨夥乎魯連。</text>
<title>撞破玉斗賦 庚子</title>,<text>覿龍彩於漢雲。橫寶氣於楚壘。知金甌之有歸。笑扛鼎之徒爾。胡亞父之抗憤。謾橫撞於玉斗。咄洪寶之已輸。寧瑣賂之足取。夙好謀而自奇。久韞櫝於風塵。混田光於燕市。老侯生於夷門。一言合於歸楚。三戶期於亡秦。資喑啞之籌策。鏖呂兒之乾坤。輸神器於睥睨。埒沛龍而同驅。時軹璧之已銜。奄關幟之皆朱。騰雲瑞而徵異。輕玉帛而志大。苟今日之弗圖。恐后辰之遺害。闢鴻門之高讌。屈隆準於刀俎。劍空煩於萬舞。珮無賴於三擧。唉奇謀之未售。已眞人之龍攄。留運籌之子房。作抱璧之相如。羞昭華之琬琰。爤至寶之揚彩。增雷怒於觸物。撛白刃而一碎。菀萬斛之危憤。騈雙斗而偕破。計旣失於爭王。璧何有於連城。收靈暉之鏡霄。餘冤氛之攄虹。驚昭質之已虧。覺霸圖之成空。想當日之齎怒。蓋亦逌乎激慨。究楚漢之雄雌。詎玉石之同槩。三章異於燒挖。衣繡殊於縞素。嗟若人之昧機。徒賦仁而佑暴。縱人謀之或臧。豈天意之可咈。矧區區於詐力。雖撞玉其何益。伊雄心之旣挫。尙怒氣之徒咆。斗纔破於玉帳。基已成於金刀。旣寶貨之俱東。終玉璽之歸西。捐黃金於冠玉。嘅惡草之成疽。孰爾計之稱奇。事反愧於明哲。破千金以報韓。夥帝師於黃石。</text>
<title>指水盆賦</title>,<text>夙潛心而澄觀。驗至理於原泉。涵雲影於鏡池。拭寶光於珠淵。聞程門之喩盆。仰指誨之多術。湛虛靜以弗汙。認寓感於觀物自洙泗之云遠。絶川上之微言。幸伊洛之導派。接盆江之淵源。人工極於奪天。道妙闡於持敬。澄査滓於本源。收點翳於明鏡。學已進於觀瀾。戒猶存於盤水。萃群英以漸摩。幾靈鑰之抽祕。迨函丈之靜暇。儼緇帷之高啓。挹弄月之餘趣。談浴沂之春風。理無隱而弗格。物有感而斯通。瞻前盆之有貯。絶纖芥而波淨。瑩玉壺之澄澈。譪氷鑑之凝映。聊深省於觸物。揭玄訓而昭指。將虛明之水面。較淸靜之心地。葆靈覺之本體。涵萬象以自照。群籟收於靜界。半畝澄於方沼。彼十分之至潔。寧一物之可著。心苟撓則弗定。水乍動而旋濁。物固有此相類。斯與彼其何異。嗟道體之無窮。必卽物而後喩。溯先哲之遐軌。究緖論於取譬。浩江邊之春水。淨天心之明月。胥仍物以明道。發眞詮於心訣。伊夫子之指敎。亦盆水之有說。假盈科之止水。比靈臺之活潑。符對床之眇論。合銘盂之炯戒。矧澄心而默體。寔聖學之要旨。說太極於春陵。定仁義而主靜。書定性於伯子。語動靜之皆定。參玆訓以並揭。洞萬古而昭瑩。台生晩而地偏。獨倀倀其迷塗。愛古井之不波。慨丈渾於塵汙。歷前志以求師。羨游楊之同世。願靜專而內脩。仰喆誨以自勵。</text>
<title>構木爲巢賦</title>,<text>筮天高而雷薄兮。利棟宇以室居。王公侈以渠渠兮。小人有其闔廬。逌帲幪之得所兮。相橧巢之權輿。林林奠於木處兮。認草創之神智。粤混沌之初竅兮。誕至人於元始。紹天皇而立極兮。承木德而無爲。易飮咀於毛血兮。餐嘉實之離離。法皇穹之全覆兮。要下民之均庇。咨生聚之芸芸兮。族萬物而群萃。昧生養之有道兮。類標枝之無心。惟木石之與居兮。奈患害之多侵。風雨凄其襲人兮。霜雪淪以交戒。無毛羽以自衛兮。孰寒熱之能除。思先物而運智兮。庶經營於草昧。循古初之樸略兮。任自然以爲制。眷彼樹之杈枒兮。枝柯菀其相樛。聊度規以締構兮。相禽鳥之綢繆。結長條之婀娜兮。廕密葉之蔥茂。合百草以爲帷兮。建芳馨兮牖戶。肆無憂於暴露兮。忻有備於陰雨。違營窟之舊患兮。獲遷喬之新喜。雖不及乎大庇兮。尙苟完於棲峙。先輪奐而創始兮。驗元化之淳素。玄風邈其夐絶兮。仰遐軌於隆古。懿神聖之有作兮。俾萬彙而咸覩。伊有巢之設敎兮。聿胥宇於兆庶。彼鑽燧而取火兮。與代繩以書契。咸因物而牖化兮。同首出之神功。眇余潛乎圭蓽兮。寄遠懷於鴻濛。美渾樸之弗雕兮。傷叔季之日澆。自宮居而巢廢兮。或室瓊而臺瑤。阿房壯而嬴墟兮。柏梁高而漢敝。紛丹鏤以結構兮。謾鬪奢而夸麗。願攦指於工倕兮。緬泰初而興嘅。</text>
<title>遺今分香賦 辛丑</title>,<text>憐虞歌於楚帳。悲戚舞於漢殿。英豪惱於粉黛。寄信誓於釵鈿。留餘香以命分。哂阿瞞之心緖。雄圖慼於短期。情易鍾於兒女。奸雄出於亂代。負異讖於當塗。擁草莾之天子。令風雷於中區。業已成於三分。意氣溢於寰宇。思傾城於漢宮。陋守錢於郿塢。將欺寡之舊詐。復金屋之貯嬌。春風動於鄴水。銅雀高於雲霄。集後庭之千娥。笑江東之二喬。紛絲管之入雲。藹蘭麝之橫霧。繁華擅於一世。慰君王之遲暮。嗟歡娛兮幾何。奄樂極而生悲。欸金莖之莫效。慘玉扆之將依。愁舞殿之冷袖。愴歌筵之凄音。人情戀於綺羅。矧死別之傷心。將何物以寄意。替平生之恩愛。顧佩讓之遺香。芳酷烈其弗沫。聊持贈於嬋媛。抒末命之珍重。匪添炷於博山。豈助馥於薰寵。收百年之舊誓。托一封之新頒。知芬馨之未歇。認渥惠之不諼。悲西陵之落日。怨繐帷之秋風。風流邈其霧歇。霸氣收以煙空。台發嘅於𨓏牒。撫遺蹟於遐代。自縛呂而摧袁。獨侈然於區內。購天下之嬌艷。盛鄴中之佳麗。當威武之四暢。謂般樂其無已。及長算之斯促。猶未釋乎情累。故惓惓於贈香。敍宮闈之餘戀。唉雄豪之氣槩。今直爲此婉變。威蓋世猶若玆。嗟美人兮如何。高臺蕪兮春草。漳水空兮寒波。誰爲容於鏡匳。但留芬於箱篋。無香風之引袂。覺紅淚之盈頰。然當日之遺令。抑老奸之機詐。彼征西之題墓。與履組之分賣。諒諱心於簒代。謾托意於帷闥。元成發其肺腑。涑水森其鈇鉞。惟分香之一言。信遺臭於千古。誦托孤之遺詔。仰烈誤於章武。</text>
<title>移書大夫種賦</title>,<text>吳官墟於棲鹿。越弧戒於蜚烏。斂夷國之壯烈。倚浮海之輕棹。貽同歸之好音。勖遐蹈於文子。知居功之不易。韙燭幾之明智。際懸膽於南國。並逢洩而圖事。謀臣憂於主辱。誓共貞於艱危。積廿載之焦思。勞九術之神機。收吳舞於白紵。騰越鼓於黃池。深羞雪於臣妾。茂績著於銘彝。將辭賞之美意。荷分國之弘奬。君王尊於伯業。布衣榮於卿相。人生貴於知足。疇久居於名大。秋風動於水國。歸思滿於江海。携千金以孤𨓏。輕萬鍾於一芥。方超塵於物外。獨嬰情於良友。功名齊於爾我。誡共切於招咎。要行藏之適機。庶惠好以同携。援明哲之炯戒。憑尺素而抒思。強隣比於兎盡。策士同於狗烹。危恒逼於位高。退宜早於功成。雖憂患之與共。諒寵利之難居。覽天道之代序。寧子行之虛徐。江湖足其波浪。沛行意而誰禦。箴規篤於保名。達識明於逃世。欸高風之未攀。嘅晩悔其奚逮。台千載而激感。溯遺烈於遐代。自山棲之初返。霑棘露於姑蘇。宸心侈於得意。幄籌展於湔羞。人方艷於功代。子獨燭其危禍。冥鴻杳以一擧。吳海闊於片舸。伊勳業之一體。寧去留之殊軌。故馳懷於我友。勔肥遯之遐思。念曳尾之足樂。惕履虎之生悔。嗟故人之贈翰。寔先物之沈幾。胡大夫之昧機。卒嬰禍於鴟夷。高標卓以日遠。世逾下而棼濁。悲上蔡之牽黃。愴華亭之聆鶴。咸冥趨而墒埴。疇自蛻於榮辱。足萬戶於師帝。有韓人之遐躅。</text>
<title>天高聽卑賦</title>,<text>夙余御風而遐征兮。遡寥廓其無際。撫宇宙之一氣兮。劃杳冥以焱擧。陞蕩蕩之輕質兮。覩蒼蒼之正色。詹淸都以歷閶闔兮。忽臨睨夫塵域。下土茫茫其窵遠兮。渺九萬之相隔。匪聲音之可接兮。悵覩聞之難憑。於上帝之惟聰兮。邈高居而卑聆。吾固知天聽之孔邇兮。諒日鑑之靡忒。維皇穹之宏覆兮。有至化之沕穆。邦惟集於眷命兮。民克賦此彝衷。闡仁威之顯道兮。執培覆之神功。恒由人而福禍兮。亦視民爲聰明。肆玄造之不爽兮。寔眞宰之攸尸。世徒仰其穹窿兮。謂天遠而人卑。重霄迥其無極兮。去塵寰者幾許。然一理之交感兮。物莫近於相與。瞻雖尊乎高目兮。聽卽卑於下耳。聲九皐而猶聞兮。路三淸其奚遙。將下地之喧卑兮。通玉座之岧嶢。天爲低於咫尺兮。帝或降於左右。隨吾人之敬怠兮。筮乾心之休咎。嘉祥發於欽若兮。慶五徵之時序。疾威癉於慢慆兮。紛百沴之表異。天人沕以罔間兮。感應捷於桴鼓。昔宋后之寅畏兮。還淸臺之諐度。揚熒惑之熛芒兮。逼鶉火之躔野。司星奔而申戒兮。將不利乎宸座。忱方切於衛主兮。計顧出於移禍。后獨謂其不然兮。儼玉聲其諄諄。諒燮治之在相兮。知守邦之惟民。矧歲饑而民貧兮。予安得而爲君。斯戒心之孔嘉兮。信德音之足聞。皇纔鑑乎片言兮。星卽徙於三舍。善言天於徵人兮。偉子韋之良誨。嗟世降而俗晦兮。慨天道其誰知。忘對越之有戒兮。昧陟降之在玆。幸今天之命哲兮。屬眎警於璿璣。勞宸心於責已兮。渙玉音於敷惠。彼高高而在上兮。應有聞乎斯語。吾將闚帝閽而上愬兮。臚下民之衷腸。弛遄怒之赫赫兮。降瑞貺之穰穰。仰玄穹以答休兮。企天民而倘徉。</text>
<title>天地設位而易行于其中賦 壬寅增廣會試</title>,<text>夙余妙觀乎元化兮。覈至象於窈冥。大運回斡其不息兮。譪群彙之生生。彼盈兩間者莫非易兮。感一理之攸行。諒二儀之旣奠兮。認萬化之斯著。原夫馮翼之鴻溕兮。兆厥初於玄素。惟無形其可覿兮。獨有理而先寓。包至顯而藏微兮。妙厥陰之含陽。迨道器之旣辨兮。淸濁分以圓方。仰穹窿以日運兮。廓彌高兮蒼蒼。俯磅礴而持載兮。渺無垠其茫茫。位旣定於高厚兮。化卽妙於亭毒。機緘動而不已兮。萬殊紛其相錯。具太極於物物兮。粲神理之昭晢。偉乾道之變化兮。富坤元之生物。式際天而蟠地兮。信無往而非易。風飊盪兮雷霆怒。認示象於相薄。山嶽峙兮川澤融。驗著形於通氣。觀曰月之運行兮。識盈虛之有數。繹寒暑之推敓兮。悟進退之合度。惟動息之含生兮。曁草木之榮悴。儘性命之各正兮。亦造化之機杼。理已顯於肇闢兮。象卽寓於幬載。出何俟乎龍圖兮。畫何待乎羲皥。猗天地之大易兮。信運化之神妙。闢坤乾以爲門兮。貫元儈以終始。繄至廣而至大兮。諒無外而無內。遠則彌乎宇宙兮。細亦該乎物類。胥藏用而顯仁兮。無一物之不具。肆前聖之觀象兮。歷三古而鏡考。登羲文以上下兮。依素王而昭志。書不可以盡言兮。言不可以盡意。匪玄訓之特揭兮。夫孰瑩其幽賾。中天地而易行兮。寔至道之昭赫。亘一元之渾淪兮。閱群品之絪縕。聊觀物而融會兮。表獨立乎乾坤。綴微辭而繫志兮。竊自附乎伊洛之緖言。系曰。玄穹蕩蕩。坤無疆兮。至化彌綸。妙無方兮。中乎兩間。易乃彰兮。惟人最靈。藐中處兮。儀圓則方。昭厥理兮。知禮存性。成道義兮。惟聖牖敎。訓靡忒兮。猗歟合德。誠不息兮。</text>
<title>玉主報恩賦 庚戌</title>,<text>駕越艑余南往兮。樣桂水而容與。悲飊動於石尤兮。冤潮咽於靈胥。徵異聞於玉主兮。感冥報於劉娘。情金石猶可貫兮。恩玉汝其何忘。夙揳琴而跕屣兮。佳冶擅於燕趙。淸歌蹋於碧玉兮。油璧詠於蘇小。當明珠之一擲兮。知許身其有所。厭五陵之薄倖兮。傾七閩之豪擧。雖靑蚨之罄裝兮。豈翠烏之移棲。嗟藁砧之日遠兮。泣春草兮萋萋。流黃暗以機斷兮。瑤瑟僵以絃絶。哀香閤之已塵兮。泪歸袂之成血。柔腸斷於楚調兮。艷字記於崑璞。猶幽恨之不怋兮。認孤魂之斯托。伊神情之婉孌兮。結遺感於冥漠。迨南橐之誨盜兮。欸莫援乎征輈。智一誤於臝身兮。禍奈慘於沈流。瘴江黝以沈碧兮。哭鬼車兮啾啾。恫千金之賈害兮。庶片玉之除讎。力雖微於塡海兮。報何緩於結草。歸環珮於月夜兮。候郡齋以哀告。蒙申號於抱鼓兮。滌萑苻而殲慝。蒐桓東之赤丸兮。返入秦之荊璧。徵昭質之未虧兮。儼玉貌之斯在。懷前物而響像兮。激故人之驚慨。葬旣免於鮫室兮。威卽尸於鼠輩。彼琬琰之著驗兮。終報恩之是資。溯余觀於前志兮。嘗擊節而一噫。女爲容於悅我兮。士亦死於知己。猗彼姝之守死兮。固女中之奇士。泣幼玉於衡湘兮。隕肹肹於燕子。方司理之鞠夢兮。諒著異於千禩。矧埋碧之靡諗兮。匪刻玉其誰知。斯足覩夫靈感兮。夫孰云乎情癡。輸騷客之高詠兮。冠虞初之傳奇。俯末俗之庸庸兮。慨義名之多忝。節俠稱於賈販兮。貞信歸於伎艷。世或疵其佚蕩兮。夥下流之皎皎。誦江夏之瓊什兮。續餘韻而永詔。</text>
