<title>送全羅成節度使俶</title>,<text>聖恩分閫輟仙班。鳳詔淋漓墨未乾。自許生來志弧矢。誰能老去事鉛丹。玉門都護曾投筆。銅柱將軍試據鞍。何似上坡初視草。便從西府卽登壇。禁中新喜得頗牧。徼外爭傳有范韓。燕頷虎頭知肉食。龍韜豹略自胸蟠。彩旗影動春風細。畫角聲高曉月殘。緩帶何嘗妨武猛。高牙聊且壓儒酸。嬌兒妬寵心應捧。黠虜聞名膽已寒。笑殺讀書生白髮。十年空戴侍臣冠。</text>
<title>送洪吏部貴達出按江原</title>,<text>王心簡注輟天曹。攬轡觀風得俊髦。海上六鼇呈几席。關東萬馬望旌旄。地靈剩有江山勝。政簡兼無案牘勞。嶺嶠塵淸通鳥道。滄溟風靜息鯨濤。驅馳豈憚勤咨度。登眺何妨暢鬱陶。商略金剛幾千仞。料應詩律與爭高。</text>
<title>鳳鳴朝陽</title>,<text>李生本是鳳凰儔。彩翮絢練誰比侔。翩然早向烏臺遊。豸冠凜凜霜橫秋。唐家天子方聚麀。牝晨司凶毒九州。田畝蕭條少所收。餓殍相望委渠溝。兵車歲駕無停輈。東封西祀意未休。褚韓可惜罹置罘。衆鳥閉口恒低頭。鳳兮鳳兮非身謀。自視性命同毛輶。一叫閶闔陳鴻疇。庶將直道回冕旒。滿朝鵷鷺泯默徒包羞。共聞孤鳳鳴啾啾。嗚呼神物難可求。朝陽千載空悠悠。我來嗟咨雙涕流。安得剖心慰孤愁。致令再起鳴相酬。祥風窅窕相飄浮。口銜瑞圖垂鴻猷。坐見四海如虞周。</text>
<title>書月山君山水圖</title>,<text>一謫人間二十年。依稀猶自憶風煙。只今見畫渾依舊。惟見蓬萊少一仙。</text>
<title>書月山君山水圖 其二</title>,<text>老樹深深草閣寒。一篙春水漲前灘。舟中幸有空閑地。願借淸湘竹一竿。</text>
<title>苦熱</title>,<text>酷熱何由避。深居忘寢興。火雲高硉兀。畏景更憑陵。願借金莖露。思霑玉井氷。寸心淸似水。猶解滌煩蒸。</text>
<title>伽耶琴</title>,<text>作者已仙去。遺音空自傳。石泉鳴澗底。風竹撼窓前。莫奏廣陵散。堪爲彭澤眠。但將取眞趣。絃斷更誰憐。</text>
<title>太極圖</title>,<text>伊昔鴻蒙初。何人闢乾坤。流濕復就燥。地卑而天尊。萬化自此流。孰能窮其源。羲皇得妙契。俯仰諒斯存。先天而不違。圖出天何言。尼聖韋編絶。彖繫垂至論。首闡太極蘊。萬殊同一原。人文昭以宣。萬古開群昏。梁頹大道隱。幻語徒啾喧。誰言混沌死。愚俗驚鵬鵾。濂溪繼洙泗。斯道夜復暾。爲我重指掌。揭圖垂不諼。謂無知何在。謂有誰見痕。坱圠渺無垠。動靜互爲根。絪縕生萬物。一本枝正繁。惟人得其秀。贊化配乾元。酬酢雖萬變。寂然初不煩。曰予未有知。鑽仰不可援。撫圖奚測究。夜坐達晨飧。思誠有遺訓。此義每所敦。勉哉永無斁。不但三畫呑。</text>
<title>禁中晝直。次希明韻。</title>,<text>玉堂多暇占淸閑。獨倚枯梧正嗒然。晝鼓忽傳高閣漏。朝衣猶染御爐煙。心游太古無懷國。身在淸虛小有天。他日扁舟江海去。遙瞻蓬島五雲邊。</text>
<title>初夏</title>,<text>滿眼芳菲夢裏過。淸和荏苒代韶華。園林日永鶯聲老。簾幕風輕燕影多。紅雨亂飄花萬點。黃雲平漲麥千家。憑君莫把餘春惜。賡載南薰解慍歌。</text>
<title>送金質正官礪石赴燕</title>,<text>久客初歸便送君。停杯欲說暗銷魂。江涵鴨綠限天塹。山帶鳳形橫塞垣。遼水三叉分舊界。秦城萬里認東門。戍邊刁斗閒多日。被野牛羊散曉暾。鍾鼎千家多大姓。貔貅萬竈足雄藩。樓臺燈火宵全曙。車馬塵沙晝亦昏。花露乍霑遊女髻。柳煙深鎖酒家村。龍蟠虎踞中原壯。車軌書文一統尊。玉闕榮光浮日月。金臺佳氣繞乾坤。雲開寶座垂龍衮。風動華旗列虎賁。身沐聖恩深露湛。耳聞天語想春溫。誦詩共許天資敏。觀禮還知古道存。收拾風光歸筆硯。驅除愁思付罍樽。歸來剩得奚囊富。刮目相迎要細論。</text>
<title>畫阿房宮屛應製 二首</title>,<text>雄跨南山紫翠堆。簷楹飛舞壓崔嵬。入雲臺榭珠簾捲。帶月笙歌玉輦回。二世旋隨灰燼滅。千年空有畫圖開。由來峻宇多亡國。未必驪山是禍胎。</text>
<title>畫阿房宮屛應製 二首 其二</title>,<text>百二關河面勢雄。巍峞前殿接晴空。飛甍隱霧層層見。複道凌空處處通。瀲灎波光搖玉簟。蔥蘢樹色護珠櫳。可憐一炬豪華盡。殷鑑分明是畫中。</text>
<title>送李長興</title>,<text>傾朝共羨錦衣斑。五馬如飛得意還。欲說全羅風景好。詩中一字若爲刪。</text>
<title>立秋日禁直。示許獻之。</title>,<text>悠悠空自度昕晡。三見秋風入井梧。何日君恩粗報了。孤舟歸去就蓴鱸。</text>
<title>立秋日禁直。示許獻之。 其二</title>,<text>徙倚闌干日欲晡。驚秋一葉墜庭梧。忽然攪我江東興。只合歸休不爲鱸。</text>
<title>立秋日禁直。示許獻之。 其三</title>,<text>尸素妨賢悟昨非。夜來頻夢故山薇。只緣貪戀君恩重。終日思歸苦未歸。</text>
<title>立秋日禁直。示許獻之。 其四</title>,<text>飽諳人世是耶非。強自抽毫對紫薇。無用也應還有用。可因蓴菜決然歸。</text>
<title>送金堤兄崙</title>,<text>百年餘慶屬辰人。文武堂堂八尺身。厭看階上飜紅藥。要向洲邊詠白蘋。廟朝大抵多循吏。家世元來出藎臣。願及芳時各努力。吾儕幸未鬢毛新。</text>
<title>禁直偶吟。示李國耳。</title>,<text>九陌鷄聲曉。驅馳響玉珂。獨趨靑瑣闥。相對紫薇花。日向壺中永。春應洞裏多。人間塵不到。直恐泛仙槎。</text>
<title>落花巖</title>,<text>扶餘王氣日衰替。月滿當虧枉黷筮。鼓角聲殷炭峴動。樓船影壓白江蔽。藥石忠言口初苦。宴安鴆毒臍終噬。三千歌舞委沙塵。紅殘玉碎隨水逝。虞姬可奈泣項王。玉奴何曾負齊帝。凌波羅襪渺何許。只今雲雨棲巖際。香魂一去不復返。長使遊人空灑涕。江水衮衮日夜流。巖石兀兀千尺銳。此恨與之無盡期。留與千年監後世。莫遣江水如帶石若礪。</text>
<title>葵丘會</title>,<text>膠舟漢水濱。烽火驪山下。王綱一以墜。黍離不復雅。賴有葵丘會。尙知尊周社。五命植三綱。九合匡諸夏。嗚呼如其仁。不歸知久假。歃血紛未乾。已有問鼎者。向微管仲力。吾民其衽左。尼聖竟棲遑。祥麟亦罹禍。不復夢周公。轍環誰用我。衮鉞寄深意。聖筆無不可。</text>
<title>送黃海李監司封</title>,<text>紫泥新濕降恩綸。共喜澄淸得此君。自古功名多少壯。由來家世摠能文。縱橫筆落三千字。卓犖胸蟠十萬軍。須信朝廷重儒雅。關西兩路屬機雲。</text>
<title>送黃海李監司封 其二</title>,<text>攬轡仍兼杖鉞雄。簡求名德自宸衷裏。一方民物薰陶內。萬里關河指顧中。地控棘城山勢斷。潮回瀾渡海門通。臨岐更起南陔念。眼到白雲飛處窮。</text>
<title>車駕幸月山君第。日本所進鵝獻舞應製。</title>,<text>靈鳥蹁躚別舊窠。扶桑萬里截滄波。來儀舜樂簫韶奏。棲集周家棠棣華。晴影臨風初宛轉。脩翎舞雪更婆娑。侍臣也識天顏喜。爭獻新詞字似鴉。</text>
<title>喜雨</title>,<text>沛然甘澍遍千林。誰識無私造物心。平地雷聲偏助勢。半天雲氣欲全沈。床床屋漏那辭濕。岸岸溪流且喜深。愧我顧非霖雨手。抽毫聊復記晴陰。</text>
<title>元日</title>,<text>門戶何曾施鬱壘。杯盤未見頌椒花。家貧自是輕佳節。唯覺年華上鬢華。</text>
<title>戲贈申次韶</title>,<text>芙蓉帳暖夢初回。瓊液薰人玉作杯。歡樂未央還惜別。鴨江江上泣徘徊。</text>
<title>函谷關</title>,<text>天開函谷壯關中。地雄百二窮險艱。山河襟帶控殽澠。一夫當關衆莫攀。秦皇雄據按劍起。高視六合收區寰。戰血朱殷四海腥。諸侯膝行聯佩環。自謂金城萬世業。那知瓦解一瞬間。鮑魚纔腥鹿爲馬。芒碭雲氣輸龍顏。咸陽日月寒無光。旋作漢家之河山。是知在德不在險。興亡元自不相關。泥丸可笑不自量。井蛙奚啻窺一斑。我來訪古散腰脚。悠悠往事唯榛菅。靑牛紫氣問無處。蒼崖白雲相對閑。欲題新詩弔遺跡。恨無豪句破天慳。</text>
<title>過崔國華故宅。聞隣人吹笛。愴然賦之。</title>,<text>吾子才無敵。詞壇早策勳。摘髭攀月桂。斲鼻運風斤。獨步連三捷。先登掃萬軍。高秋披隼翼。熟路騁蘭筋。珥筆裁綸綍。峨冠講典墳。暫辭蓮燭寵。聊試竹符分。嚴譴遭前政。殊私荷聖君。簡心俄拔擢。滌垢欻翻翂。待遇傾三接。聲華動四垠。理何相倚伏。事竟雜悲忻。奄棄人間世。要修地下文。生涯隨逝水。世事等浮雲。所貴傳經在。空多散帙紛。詞林傳傑句。史閣播淸芬。蒿里荒秋草。柴門鎖夕曛。隣家解吹笛。凄斷不堪聞。</text>
<title>雪夜禁直</title>,<text>懶慢無堪奈雪何。強拈禿筆答年華。玄冥巧奪東君令。頃刻能開樹樹花。</text>
<title>雪夜禁直 其二</title>,<text>尋思唯有飮無何。可是無心賞物華。月滿瑤階新霽雪。定知全勝滿園花。</text>
<title>雪夜禁直 其三</title>,<text>一年淸景儘如何。月色無端映雪華。乘興不須訪安道。座中學士筆生花。</text>
<title>仲秋翫月</title>,<text>長空淨如洗。待月敞虛亭。玉露三秋半。氷輪萬里明。淸光翻宿鳥。冷影濕流螢。動是經年別。休辭徹五更。</text>
<title>過諸葛廟。應製。成廟限申初至酉正。命製諸葛四皓兩律與進新註吳子箋。</title>,<text>芒山王氣漠然衰。大器終歸大耳兒。身際風雲三顧後。胸蟠龍虎七擒時。荒祠老柏有遺愛。碧草黃鸝無限悲。成敗論人眞鄙野。公才豈但十曹丕。</text>
<title>逢四皓。應製。</title>,<text>偶因採藥入商顏。四老高風杳莫攀。鵠擧厭聞秦政虐。鳳來還使漢儲安。人間風日何曾到。物外煙霞相對閑。倘可卜隣吾欲老。掛冠悔不早休官。</text>
<title>人日</title>,<text>四時調玉燭。一氣轉洪鈞。七日初來復。三正肇建寅。堯仁時令布。禹服歲華新。霽景輝靑瑣。光風泛紫宸。鏤金裁綵勝。挑菜煮芳辛。點額梅粧巧。嚬眉柳色匀。宮壺頻送醞。御膳更分珍。鎬宴恩偏洽。衢尊澤願均。龍鍾瞻舜日。虎拜祝封人。報效無絲髮。虛經十一春。</text>
<title>圯橋</title>,<text>子房少負不羈才。報仇不愛千金資。可惜不出萬全計。博浪椎擊眞兒嬉。墮履老父知爲誰。倨傲鮮腆深折之。愕然傴僂跪進履。夜半圯上不負期。早知傳心不傳法。一編聊復煩提携。受來充然若有得。龍韜虎略何瑰奇。慢罵乃翁殆天授。借筯躡足多箴規。目中已無泰虎狼。楚猴失據空歌騅。功成名遂足封留。欲泛一舸追鴟夷。蕭韓豈可語同年。刀筆之吏胯下兒。我來訪古風颼颼。蒼茫獨立撚吟髭。黃石祠邊自春草。不知何處尋故圯。淸水黃塵石可轉。高名千古無磷緇。</text>
<title>仁政殿早朝。應製。</title>,<text>綺陌鷄聲曉色遲。鞠躬下馬望龍墀。鍾傳玉漏祥風轉。日射金門淑景移。北極高懸唐日月。千官列侍漢威儀。退朝略遣歸靑瑣。又被催呼入講帷。</text>
<title>至月望日。上遣中使于經筵廳。以玉杯宣香醞。行數巡。中使袖出小札以示。乃御書宣之各四瓊杯賜。美酒誰拒鬱金香十四字也。不勝感激。咸分字以賦。訢得誰字六韻。</title>,<text>閶闔晴開散曙暉。雪乾鴦瓦映參差。叨參視草趨靑瑣。忽被傳宣上赤墀。觴滿紫霞霑法醞。筆回丹鳳捧天詞。恩深湛露同周雅。歌起秋風陋漢辭。端遇聖明無小補。空慙衰朽荷殊私。恍然不悟身何處。却問傍人我是誰。</text>
<title>漫書</title>,<text>金鴨香銷睡起遲。鳥聲簾外已斜暉。靑山有約晩更好。綠樹無言春又歸。懶甚久拚生事拙。病來逾覺壯心違。誰知滿壁雲臺畫。不及桐江一釣磯。</text>
<title>應製風月亭詩次韻</title>,<text>苑外旌旗蔟小塘。亭深遙駐翠華光。游魚不怕龍顏近。細草渾霑鳳輦香。落蕊亂飄仙仗暖。垂楊高拂御筵涼。棣棠花下歡情洽。春滿霞觴奉一嘗。</text>
<title>應製風月亭詩次韻 其二</title>,<text>長風送月到幽亭。素彩先凝水上萍。丹桂露香浮玉斝。碧梧霜葉護銀甁。沙頭鷺下迷人近。舡尾魚來聞餌馨。行樂未央朝鳳闕。天顏有喜語丁寧。</text>
<title>應製風月亭詩次韻 其三</title>,<text>亭下芙蓉蘸水紋。新開鏡面漲紅雲。俯怜淨植鉤簾看。佇立幽香隔檻聞。翠蓋迎風搖婀娜。明珠跳雨落繽紛。黃昏月上笙歌廻。花氣熏人自欲醺。</text>
<title>大唐中興五十韻</title>,<text>大唐傳六葉。神器付三郞。際會遭千載。聲明降百祥。萬機多暇豫。四域共歡康。寶鏡千秋節。溫湯十月涼。催花撾羯鼓。步月按霓裳。樂奏梨園部。車飄虢國香。傾杯舞馬曲。賜錦鬪鷄場。野有銜花鹿。民瞻偃月堂。宴安忘禍患。遊佚近荒亡。否泰相終始。陰陽有翕張。胡星忽彗孛。賊騎漫狂獽。鷇㪍抗喬嶽。萌芽悖大陽。妖氛丹鳳闕。王氣碧鷄坊。血汚馬嵬下。塵蒙鳥道傍。人思除暴亂。天未厭皇唐。少海膺宸極。重明照朔方。指揮嚴虎旅。攀附肅鵷行。不失小康舊。還瞻司隷章。登壇周召虎。借筯漢張良。競賈高周勇。平欺白起強。兔罝歌赳赳。江漢詠洸洸。鼙鼓轟天動。旌旗帀地揚。合圍唇齒急。飛檄羽毛忙。魚鳥猶知畏。蚍蜉不自量。處堂嗟燕雀。拒轍哂螳蜋。鷹隼元憎鳥。貔貅快噉羊。同心呵䝟貐。勠力射天狼。廟算應無敵。靈誅固莫當。鯨鯢終就戮。梟鏡自貽殃。正可煩刀俎。何曾缺斧斨。獻囚繁馘級。給復憫痍瘡。鍾簴森猶在。宗祊慶更長。聖神懷惻愴。耆舊涕淋浪。撥亂才堪倚。扶顚德已彰。放牛歸牧野。洗甲挽銀潢。茅土頒新賞。山河復故彊。車書同普率。玉帛會梯航。滌盪乾坤正。淸明日月光。風雷施渙汗。雨露溥汪洋。二聖聯龍衮。群公韻水蒼。晴薰文石陛。春暖紫霞觴。鳳扆榮光動。龍顏喜色黃。歡聲騰布武。浹氣沸趨蹌。盤石丕基固。岡陵聖壽昌。萬民安畎畝。多士舞康莊。盛業提三統。皇風暢八荒。勒銘鐫琬琰。紀績在旂常。化美超文景。功高抵武湯。嵩高賡吉甫。鴻雁美宣王。技薄慙雕篆。斐然小子狂。</text>
<title>送居易赴燕</title>,<text>送君南浦唱陽關。其奈情多酒易闌。貧病固知親舊少。老衰方覺別離難。煙迷薊樹日將暮。雨過遼城春尙寒。摻手殷勤何以贈。一言惟有勸加飧。</text>
<title>銅雀臺</title>,<text>聞導笙歌樂未央。當時不說便榛荒。高臺麋鹿銜新草。廢塚麒麟臥夕陽。山鳥送音疑舊曲。野花凝艶訝餘香。臺前惟有昔時月。夜夜還應過女墻。</text>
<title>題皇華詩軸</title>,<text>玉樹淸標照海陬。遠人洗眼看風流。筆同晉帖還非俗。詩學唐音轉覺遒。鶴野風煙供採掇。鴨江魚鳥困誅求。歸期好趁淸明節。鼇禁鸎花待勝遊。</text>
<title>玉堂賞梅。次佔畢齋韻。</title>,<text>疏影橫斜夜向殘。孤高唯共月盤桓。巡簷索笑人如玉。相對成三冷淡看。</text>
<title>玉堂賞梅。次佔畢齋韻。 其二</title>,<text>弄晩幽姿看未衰。東風難浼雪襟期。臘前春後誰能擇。正好色香如許時。</text>
<title>玉堂賞梅。次佔畢齋韻。 其三</title>,<text>三嗅臨風香未殘。參橫月落獨盤桓。直將僕命桃和李。莫作春花一樣看。</text>
<title>玉堂賞梅。次佔畢齋韻。 其四</title>,<text>氷蘗騷人鬢欲衰。惟應疏淡愜心期。從敎桃李成蹊徑。質素寧嫌不入時。</text>
<title>玉堂賞梅。次佔畢齋韻。 其五</title>,<text>玉色輕明照夜殘。行吟醉䶎且盤桓。風流自是今何遜。直作凌風却月看。</text>
<title>玉堂賞梅。次佔畢齋韻。 其六</title>,<text>山澤風標詎肯衰。淸癯要是歲寒期。托根玉署翻嫌晩。應似馮郞皓首時。</text>
<title>玉堂賞梅。次佔畢齋韻。 其七</title>,<text>羌笛凄涼曲未殘。夜深三弄似聞桓。明年又發知誰在。更挽疏枝仔細看。</text>
<title>玉堂賞梅。次佔畢齋韻。 其八</title>,<text>氷葩正盛恐將衰。携酒來看莫後期。自是玉堂淸到骨。絶勝踏雪探春時。</text>
<title>落梅。又用前韻。</title>,<text>春事還隨畫角殘。攀條不覺屢盤桓。北枝容有餘芳在。爲報吟人洗眼看。</text>
<title>落梅。又用前韻。 其二</title>,<text>抵死淸香尙不衰。飄零猶守舊心期。瘐於飯顆相逢日。淸似西山獨餓時。</text>
<title>落梅。又用前韻。 其三</title>,<text>落蕊催人鬢自殘。杖藜搔首爲盤桓。一年芳信無多子。火急相邀秉燭看。</text>
<title>落梅。又用前韻。 其四</title>,<text>惆悵瓊姿乃爾衰。可堪一別隔年期。玉堂幸有和羹手。佇見枝頭着子時。</text>
<title>送權修撰奉使耽羅</title>,<text>權侯跌宕非凡儔。志氣凌厲隘九州。驊騮汗血開道路。鵰鶚矯翮入雲霧。去年銜命朝玉墀。霜威凜凜驚狐貍。張輪犯轡眞下風。行行且避御史驄。今年乘槎向孤島。量呑滄溟一杯小。海若先驅蛟鰐逃。吏民奔波飛百艘。盤錯迎刃欠全牛。知君事業未肯卑微休。送客江頭唱渭城。一杯相屬難爲情。我有乘桴志未伸。悵望肝膽空輪囷。安得乘風奮振出雲表。彎弓直掛扶桑曉。嘗聞五色之繭大如瓮。無人收拾供禹貢。與君付與織女襄。裁爲萬丈雲錦裳。拜獻明主庇人寰。坐令寒士俱歡顏。嗚呼吾言世所嗤。一笑謂君君應知。</text>
<title>送李子俊出鎭永安北道</title>,<text>聖君朝推轂。慈母暮倚門。上荷聖君寵。下念慈母恩。君寵與母恩。宜以何報效。事君當以忠。事母當以孝。孝當養其志。忠當委其身。事君盡其忠。乃所以顯親。忠君與顯親。勉勉在此時。臨分無以贈。贈此繾綣辭。</text>
<title>送李子俊出鎭永安北道 其2</title>,<text>憶昔少年時。志大氣亦銳。眼底無全牛。胸中不芥滯。共乘浮海桴。擊楫中流誓。睨視滄溟濤。淺揭深可厲。何知事不爾。颶風起倉猝。雷電相擊撞。魚龍互出沒。仰見天團團。顚沈不容髮。歷險肱已折。悔狂指已咋。臨事要當懼。暴馮聖所斥。天其庸玉汝。海若豈相厄。始悟圯上翁。信是穀城石。</text>
<title>送李子俊出鎭永安北道 其3</title>,<text>尹公勒銘地。之子又專征。旌旗飄婀娜。組練照鮮明。豪酋屬指揮。山河關重輕。吾王重鎖鑰。倚君爲長城。廟算久已定。沙漠被威聲。君歸且緩帶。坐享邊塵淸。雅歌有餘閒。咳唾詩還成。古來貴鎭靜。可不煩甲兵。愼莫開邊功。以邀麟閣名。君看班定遠。所言但平平。</text>
<title>題呂洞賓圖。應製。</title>,<text>雲水中間上界眞。麻鞋布襪岸烏巾。丹砂白石渾閑事。北海蒼梧自在身。直作逍遙遊廣漠。那將跼束走風塵。傍人莫作神仙看。本是英雄非異人。</text>
<title>蒲州江</title>,<text>異域分明落眼前。蒲州襟帶壯西偏。一條江水流天際。萬里風沙接塞邊。航葦暫敎翻窟穴。投鞭端可掃腥膻。漢家勳業終當勒。幕下懸知有孟堅。</text>
<title>望雲</title>,<text>靡監難堪陟岵悲。太行千里滯歸期。白雲天末孤飛處。游子山頭獨立時。養志還應妨定省。騁眸聊自寄懷思。也知忠孝元非二。留取勳名照鼎彝。</text>
<title>哭洪上舍士弼</title>,<text>系接葭筟里巷同。少年交契托麻蓬。雲霄擬展垂天翼。螢雪同收汗馬功。但見郄詵誇桂玉。空令羅隱怨芙蓉。泉下定留無限恨。高堂鶴髮涕垂胸。</text>
<title>洪相國詩軸</title>,<text>一代興王佐。三朝秉國鈞。應期才不世。同德契無隣。霖雨蘇群槁。風塵靜四垠。功高傾衛霍。策定失簫陳。巖石瞻師尹。皇華遣使臣。乘槎近北斗。執玉拜中宸。咫尺天顏喜。藩宣帝眷新。榮光懸日月。寶札降絲綸。事業有如此。流傳應絶倫。聲華光竹帛。風來照麒麟。滿紙鸞交鳳。千篇玉雜珉。欲酬才思竭。巴里續陽春。</text>
<title>東郊觀獵三十韻。應製。嘗扈從。成廟命製。公立進。上大嘆賞。</title>,<text>東國一千年降聖。無爲垂拱舜衣裳。明良際遇風雲會。螢燭依乘日月光。玉帛梯航來萬國。風塵刁斗靜三方。周文郁郁監商夏。漢業彬彬邁晉唐。天地淸寧調玉燭。國家治泰繫苞桑。躬推帝籍耕千畝。克詰戎兵務外攘。穡事三時勤勸課。場功連歲告豐穰。以時蒐狩追前軌。要簡車徒戒俶裝。五夜報籌金闕闢。三軍告駕玉鑾鏘。微風汛掃淸前道。落月凄淸繞未央。霽色鮮明搴宿霧。瑞光浮動旭朝陽。平鋪綠野迷林藪。卷盡黃雲刈稻梁。椓弋丁丁包洞壑。張罘肅肅截山岡。跑空騕褭三千隊。擁野貔貅十萬行。鼓角響空驚霹靂。旌旗蔽日欲昏黃。魚麗整整軍容肅。鶴翼堂堂陣勢長。已遣合圍生虎豹。更催飛箭落鶖鶬。蒼鷹掠地便搏擊。黃犬穿林慣走蹌。踸踔鹿麛悲走險。縱橫熊豕似驅羊。冥鴻已失四飛路。狡兔猶難三窟藏。擊水大鵬須斂避。盤空蒼鶻欲徊徨。郊原暗慘灑毛血。草木腥膻塗胃腸。漢主上林誰比數。楚王雲夢固難當。翠華盡日留朱輦。法醞流霞進玉觴。何幸小臣陪羽獵。愧無詞賦奏長揚。宴安是懼聞前聖。玄默爲神是哲王。洛汭十旬嗤夏主。網羅三面祝殷湯。淵氷要自懷兢業。佚豫須知戒怠荒。羲易三驅垂軌範。虞箴一語砭膏肓。欲陳芹曝誠空切。願獻丹墀永不忘。</text>
<title>敬次御製望遠亭詩韻</title>,<text>僊境落人間。高人獨自看。一泓澄淨練。萬疊矗層巒。觸眼皆奇覽。收神復內觀。無煩分陝重。唯把渭濱竿。</text>
<title>敬次御製望遠亭詩韻 其2</title>,<text>人間行素貴。物外占淸遊。列岫窓前聳。長江檻外悠。自多親棣萼。況復富春秋。宸藻從天下。恩光動十洲。</text>
<title>敬次御製望遠亭詩韻 其3</title>,<text>壺中知日永。洞裏得春多。水共長天接。雲仍別嶼和。如聞多隙地。應有着行窩。爲問曳裾客。鄒枚有幾麽。</text>
<title>敬次御製望遠亭詩韻 其4</title>,<text>直作逍遙汗漫遊。紅塵不到白蘋洲。相親鷗鷺忘機熟。自在風煙與目謀。光吐桂華先得月。涼生薤葉乍驚秋。等閒咳唾詩千首。魚鳥春來也自愁。</text>
<title>敬次御製望遠亭詩韻 其5</title>,<text>物來忘勢我忘形。日日鉤簾對翠屛。江似醱醅搖鴨綠。山如露髻擁螺靑。吟酣幾許燒殘燭。酒渴唯應嗽晩汀。萬恨千愁曾不到。世間惟有此高亭。</text>
<title>敬次御製望遠亭詩韻 其6</title>,<text>衮衮長江去不窮。風煙分付與漁翁。亭開直壓洪濤迥。槎泛還將碧落通。鎖洞煙霞藏地祕。滿汀草樹發天工。笙歌聲沸半天外。人在蓬瀛縹緲中。</text>
<title>敬次御製望遠亭詩韻 其7</title>,<text>生平江海興無窮。思入煙雲杳靄中。粗報國恩便當去。繫舟終擬一尊同。</text>
<title>許三宰祖母挽章</title>,<text>門閥簪纓奕葉長。貞嘉淑德擅東方。早歸令胤宜家室。親見賢孫列廟堂。舊宅尙存喬木里。新阡忽卜萬松岡。此日哀榮誰與比。攀呼蘭玉百天行。</text>
<title>送楊泗川可行之任</title>,<text>暫辭鑾殿向江城。戎旆聯翩萬馬迎。拭目共看新節制。阿誰知是讀書生。</text>
<title>送楊泗川可行之任 其二</title>,<text>倚門知有望歸人。晝錦偏榮彩服新。慈母恩深君寵厚。勉君移孝作忠臣。</text>
<title>送楊泗川可行之任 其三</title>,<text>陽關三疊酒三杯。祖道都門別興催。歸去正逢梅吐萼。煩君幸寄一枝來。</text>
<title>江亭對月</title>,<text>獨凭雕闌看月生。好風邀我巧相迎。影搖宿鷺聯拳靜。光射潛鱗撥剌鳴。雲盡乍涵銀漢轉。露寒初伴玉繩橫。擧杯相對絶塵思。秖有仙娥會此情。</text>
<title>指佞草</title>,<text>洪鈞播物渺無涯。動植亦解秉天彝。不獨堯羊能觸邪。草有指佞尤怪奇。當時彩眉儼垂拱。四海耕鑿涵春煕。大和胚胎鍾靈秀。托根蓂階三尺卑。正直固是自天賦。栽培寧復煩人爲。疾惡如風時自偃。指點姦佞分毫釐。端如水鑑本無私。姸蚩自照無由欺。知人惟帝其難之。怪爾靈異如蓍龜。帝爲咨嗟抵四罪。赫然誅竄無遲疑。嗚呼神物天所慳。寥寥千載閟芳蕤。芝焚蕙嘆盛荊杞。盈室唯看薋菉葹。方今何幸際明君。元凱濟濟承華勛。會當見爾生玉墀。坐令六合薰蕕分。</text>
<title>賞花釣魚次韻。應製。</title>,<text>上苑芳菲一夜開。翠華初自日邊來。風飄漢帝橫汾樂。春滿周王宴鎬杯。戲藻錦鱗時出沒。囀枝黃鳥乍低徊。宸心正與民同樂。恩許微蹤得暫陪。</text>
<title>端午鞦韆</title>,<text>端陽令節協南薰。佳氣氤氳九陌分。裊裊連空飛綵索。翩翩掠地曳紅裙。輪蹄馳逐多於簇。士女喧闐爛似雲。最覺太平還有象。獨題新句紀云云。</text>
<title>題韓愈過藍關圖屛。應製。</title>,<text>千里長亭復短亭。藍關暮雪少人行。一封已分投炎瘴。萬死惟應報聖明。山斗聲名留汗竹。鴻毛身世付飄萍。只今尙有回天力。莫遣君王取次評。</text>
<title>題畫牧丹障子。應製。</title>,<text>盤礴良工步驟高。力參造化鬪奢豪。移將西洛春風面。付與中山秋兔毫。自是動人傾國艶。誰看銷恨助嬌桃。謫仙錯把妖姬比。擬傳花王當反騷。</text>
<title>送從父尹鷄林</title>,<text>紫泥新降九重深。嶺外歡迎五馬臨。故國繁華餘鮑石。千年風俗自鷄林。山河鎖鑰歸符竹。民物薰陶屬鼓琴。好去雙鳧期歲晩。竹林幽興可追尋。</text>
<title>貞熹王后挽章 嘗幸溫湯違豫。成廟將就省。未及而薨。故有玉輦瑤池之句。</title>,<text>誕膺沙麓慶。來配鳳龍姿。翬翟尊儀正。睢鳩美化施。興周推太姒。安漢賴和熹。貽燕無彊恤。垂鴻不拔基。功隆扶日轂。德厚協坤維。孺慕歸仁育。孫謀仰聖慈。憂勤初鍊石。沖澹竟含飴。四域恩私徧。千齡福祿宜。暫須移玉輦。方擬宴瑤池。愛日終難駐。乘雲詎可追。共嗟軒曜隱。渾訝桂輪欹。寂寞椒闈閉。凄涼繐帳垂。雲埋松柏暗。風助鼓簫悲。聖孝攀呼日。輿情遏密時。徽音還有嗣。陰敎永無虧。終始哀榮事。長留太史辭。</text>
<title>觀魚于棠</title>,<text>觀魚樂事在郊坰。千乘躬勞玉趾行。密網橫遮南浦去。脩鱗竟與畫船平。非關遊豫爲侯度。只是荒亡役物情。不用忠言終抵禍。只今殷鑑最分明。</text>
<title>淸和節。應製。</title>,<text>物華荏苒又淸和。綠暗紅殘雨乍過。墻底老葵傾日早。街頭飛絮受風多。麥飜翠浪初藏雉。桑落柔條欲化蛾。舜殿南薰方解慍。小臣稽首願賡歌。</text>
<title>池塘生春草。應製。</title>,<text>一年芳意屬良辰。睡起西堂發興眞。雨潤綠芽初解甲。風搖細浪欲生鱗。鴒原幽夢迷胡蝶。琴閣新題泣鬼神。過盡風光無好句。只今空想永嘉春。</text>
<title>端午後苑射候。應製。</title>,<text>無端時序屬端陽。化日偏於上苑長。中使傳宣文石陛。至尊催賜紫霞觴。雕弓早掛垂楊裏。白羽還沾細草香。欲製一章歌盛德。何人詞賦似歐王。</text>
<title>送梁虞佐佐幕嶺南</title>,<text>嶺南佳麗山水州。歷歷風煙記舊遊。千年笛怨鷄林月。七點山朝燕子樓。嬋娟粉黛圍三匝。交錯杯觥散百籌。昔日少年今老矣。送君江上倍悠悠。</text>
<title>春雪</title>,<text>玄冥戒嚴奪春令。寒氣尙與韶光爭。凍雲四合撥不開。風色晦冥寒崢嶸。擁爐熾炭不覺暖。衾裯如鐵吁可驚。肌膚起粟頭鼈縮。臥聽蕭蕭屋窓鳴。呼兒且問夜如何。忽覺庭院先已明。兒童走報深一尺。誤鷄咿喔呼三更。起視千里渾一色。階墀已滿堆簷楹。落勢翩翩殊未已。浮空萬片飛輕輕。弄閑細轉巧婆娑。爭急驚飄何縱橫。包羅委瑣匿瑕疵。溝塍丘壑高下平。遺蝗入地土膏潤。豐年之瑞應先呈。底處淸談映書榻。何人高臥關柴荊。東郭先生履空穿。灞橋詩客騎驢行。屬國飧氈仗漢節。太尉銜枚平蔡城。游楊日晩侍程子。子猷夜半訪戴生。藍關逐臣馬不前。梁園詞客賦先成。銷金帳裏羊羔酒。何如取水團茶烹。街頭酒價知幾許。招之不來孔方兄。居然授簡慕前規。白戰不許持寸兵。忍凍孤吟意思拙。安得與六出爭餘淸。</text>
<title>和人韻</title>,<text>麒麟圖像映高勳。餘事新詩靄靄雲。暫謫蓬萊遊物外。紛華戰退自離群。</text>
<title>和人韻 其二</title>,<text>十載風塵換舊顏。幾番忙了幾番閒。水晶不受風塵涴。長照先生兩鬢間。</text>
<title>和人韻 其三</title>,<text>鵬背靑天萬里回。坳堂堪笑芥浮杯。紙錢怯被公摧破。閒逐風帆自往來。</text>
<title>和人韻 其四</title>,<text>獨向詞壇樹茂勳。揮毫滿紙落雲煙。謫仙才思知無敵。俊逸淸新自不群。</text>
<title>和人韻 其五</title>,<text>柴門晝閉自怡顏。點勘黃庭白日閒。紅塵不到蓬山頂。知是瓊樓第幾間。</text>
<title>和人韻 其六</title>,<text>金鷄放赦幾時回。應及椒花泛玉杯。故園小梅親手種。留花不發待公來。</text>
<title>次人韻</title>,<text>醉舞醒吟果是非。世人癡騃敢評譏。莫辭酩酊酬佳節。看取光陰荏苒歸。</text>
<title>立春日。書戶扉。</title>,<text>白拆園梅早。靑歸野菜新。天心無厚薄。窮巷亦同春。</text>
<title>十三夜。到驪江。登淸心樓。江山千里。雪月一色。有懷故人。咫尺不見。感慨交集。吟成一首。第緣王事怱怱。未暇周覽。今自南川回。簿書有暇。因遍閱壁上諸公詩。楊村先生已用奇遲時三字爲韻。豈意巴里之音。偶同陽春白雪之詞於百載之上耶。嘆咤久之。因次其韻。復成一首。以寓戀慕之懷。</title>,<text>極目風煙一段奇。岹嶢樓影蘸漣漪。登臨月白風淸夜。徙倚天寒歲暮時。刀筆從來非我事。江山如許欠君詩。酒醒孤枕愁無奈。睒睒靑燈曉漏遲。</text>
<title>十三夜。到驪江。登淸心樓。江山千里。雪月一色。有懷故人。咫尺不見。感慨交集。吟成一首。第緣王事怱怱。未暇周覽。今自南川回。簿書有暇。因遍閱壁上諸公詩。楊村先生已用奇遲時三字爲韻。豈意巴里之音。偶同陽春白雪之詞於百載之上耶。嘆咤久之。因次其韻。復成一首。以寓戀慕之懷。 其二</title>,<text>聞道黃驪特地奇。登臨此日愜幽期。山高月小江流急。野闊天低鳥度遲。千里神交詩一首。十年心事酒三巵。相思不見成癡鈍。獨凭闌干夕靄時。</text>
<title>晉山君挽章</title>,<text>風流傾一代。勳業映三台。構廈方資柱。調羹正要梅。未成霖雨用。已被隙駒催。鶴訝千年化。蘭驚一夜摧。文章留竹簡。圖畫在雲臺。獨有斷絃者。長歌薤露哀。</text>
<title>韓上黨君使燕還。題其詩軸。次人韻。</title>,<text>漢家人物數蕭韓。隨陸何曾掛舌端。第一宗臣頻賜券。無雙國士慣登壇。職居燮理乾坤泰。身佩安危將相歡。晉畫偏承三接寵。白鷗盟了亦應寒。</text>
<title>韓上黨君使燕還。題其詩軸。次人韻。 其二</title>,<text>共道三韓有一韓。暫煩旌節事征鞍。建麾岳牧爭邀迓。騎竹兒童亦聚觀。萬乘幾回垂日表。八珍頻送下雲端。陽村曾上文淵閣。也識恩榮此一般。</text>
<title>韓上黨君使燕還。題其詩軸。次人韻。 其三</title>,<text>但願平生識一韓。更叨賓從盡瑰觀。理髮寧嫌安石緩。吐茵聊試少卿寬。對榻自慙非孺子。歌魚誰復似馮驩。一時盛美何能記。不朽猶堪託卷端。</text>
<title>敬次御製狎鷗亭詩韻</title>,<text>相公毛骨異凡流。暫謫人間閱幾秋。最愛江皐臨大野。更開風榭壓滄洲。雨晴珠翠明鳧渚。日暮笙歌鬧鷁舟。多暇每迎佳客飮。尊前無地着淸愁。</text>
<title>敬次御製狎鷗亭詩韻 其2</title>,<text>碧闌干影漾江流。柱笏看山薤葉秋。芳草平分黃犢岸。軟沙靜占白鷗洲。公退幾回尋綠野。功成終擬付扁舟。蒼生繫望歸何日。落照孤煙惹客愁。</text>
<title>敬次御製狎鷗亭詩韻 其3</title>,<text>閑伴孤雲臥富春。忘機鷗鳥亦相親。月明雲捲鷗還沒。獨占煙波作主人。</text>
<title>敬次御製狎鷗亭詩韻 其4</title>,<text>好向林泉尋舊盟。泥塗軒冕眼前榮。倚欄但見群鷗近。識得當時魏國情。</text>
<title>裵載之挽章</title>,<text>念昔十有九年前。識君聲價方妙年。雙魁蓮榜又登龍。禮數陡絶難攀緣。後來小生相繼武。鵷鷺行間恒接聯。扶桑使者航海來。來而不往禮豈然。堂堂朝家簡群臣。君獨膺選無能先。吾生亦在衆介中。憧憧往來何翩躚。君以疾辭我獨往。孤舟萬里長懸懸。歸來喜見高軒過。赫赫光彩生里廛。握手不覺語款款。草草濁酒三杯傳。約我開筵軟我脚。何期一疾便沈綿。曼倩虛傳是歲星。馬周謾道騰鳶肩。纔聞求藥遽凶聞。肝腸摧裂心如煎。丹旐翩翩下嶺南。寡妻孤子當誰憐。我今流淚問蒼天。顏跖短長何其偏。天高冥冥竟無聞。淚流入地爲黃泉。強歌薤露送君歸。君其有知覽我篇。有知無知吾不知。嗟嗟一世長棄捐。</text>
<title>奉別李右尹朝正</title>,<text>朝正路八千。屈指尙依然。萬里長城外。三叉古廟堧。凌河沙漲雪。薊野樹浮煙。玉闕王春度。金臺化日偏。飽觀周禮樂。遍閱禹山川。預覺奚囊富。那愁欠一錢。</text>
<title>金承旨礪石父挽章</title>,<text>昔從令胤接交游。揚顯聲名孰與儔。共羨軻書三有樂。爭吟杜句百無憂。事親端可若曾子。生子何當如仲謀。欲識生平榮養處。黃封瀲灎早傳郵。</text>
<title>應製 十首</title>,<text>苫塊餘生老幼携。誓心揮涕鼓聲齊。簡書肅整回飛鳥。組練鮮明耀水犀。一日敢忘携李報。三年終見會稽棲。地下有靈應暝目。虎丘遺恨已筌蹄。</text>
<title>應製 十首 其二</title>,<text>姑蘇斗起入雲浮。楚舞吳歌爛不收。愁殺金壺催曉箭。任他明月下西樓。潮頭但見伍員廟。湖上寧知范蠡舟。須識忠言終要驗。高臺果有鹿來遊。</text>
<title>應製 十首 其三</title>,<text>猗蘭瑞紀虹流渚。大略雄材冠漢家。皇祖未遑應有待。乃翁安事正堪嗟。臨軒發策儒風振。束帛招賢禮數加。若使愼終如謹始。治臻煕皥便無瑕。</text>
<title>應製 十首 其四</title>,<text>參差樓觀壓高低。天襯觚稜河漢齊。掌上露溥和玉屑。封中雲起護金泥。北窮沙漠龍旗遠。東望蓬瀛鶴駕迷。此日竹宮勞夜拜。武陵誰信草萋萋。</text>
<title>應製 十首 其五</title>,<text>銅雀臺傾王氣衰。晉王開創勵精時。奢華欲矯前朝弊。仁儉還應四海知。已用雉裘投赤焰。更將牛𪚥替靑絲。石頭一片降旗豎。莫遣功成意氣移。</text>
<title>應製 十首 其六</title>,<text>列炬煙消鐵鎖沈。君王遊宴便荒淫。三千楚舞呈新巧。一半吳歌帶舊音。滿地灑鹽偏着水。傍閨揷竹欲成林。禍機已兆東門嘯。荊棘銅駝何處尋。</text>
<title>應製 十首 其七</title>,<text>姚宋韓張相業優。幾多辛苦補瘡疣。龍顏怯對菱花曉。玉趾欣沾麥隴秋。錦罷織坊還抵璧。萼輝常棣更登樓。當時若守初年志。八駿應無蜀道游。</text>
<title>應製 十首 其八</title>,<text>玉笛聲高樂未央。芙蓉帳暖晝偏長。銜杯馬獻千年壽。解語花薰百和香。河朔妖氛驚鼓角。馬嵬冤血汚霓裳。六龍西幸無消息。萬里橋邊空夕陽。</text>
<title>應製 十首 其九</title>,<text>德宗初御六龍辰。馬齒羹稀禮法遵。疾苦是詢勤聽納。豐登爲瑞寶賢仁。慶雲已自知無益。奇獸從今不用馴。拭目共瞻新政化。挽回貞觀佇還淳。</text>
<title>應製 十首 其十</title>,<text>蕩掃風塵未有涯。君王況復悅憸邪。稅行間架誅求急。榷及鹽茶色目加。閹寺飽謗驢背手。相公怕被馬前遮。只今留取丹靑看。殷鑑分明戒後車。</text>
<title>送曹君淑沂出宰江陵</title>,<text>曺君渥洼種。毛骨非凡曹。面有熊豹姿。胸蟠龍虎韜。學富五經笥。文翻三峽濤。謝鯤丘壑器。陳登湖海豪。虎鳴結遠社。魚樂觀莊濠。自言貧賤樂。不慕富貴饕。甘心學農圃。若將終蓬蒿。聖主方側席。明揚登俊髦。一朝起潛蟄。翻然謝林皐。射策丹墀下。戰藝紛鏖糟。不伐殿群雄。聲價還能高。螭頭珥董筆。衮鉞在揮毫。郞署頓生輝。何曾嘆二毛。邊陲患疥癢。煩君爲爬搔。矍鑠據鞍去。誓將洗腥臊。威聲振朔漠。群酋爭遁逃。歸來玉堂裏。奪得宮錦袍。飽喫大官飯。醉吐光祿醪。歷試乃出守。撫字無乃勞。未可老百里。薦口紛囂囂。宸翰下雲漢。昭回示寵褒。靑雲脚底起。鵬路觀翔翶。高視笑太公。八十方始遭。甫逾知命年。已擁專城旄。江陵形勝地。足可操牛刀。嶺嶠藩屛雄。關河鎖鑰牢。桑麻十萬家。一一歸薰陶。刁斗息警急。絃歌沸嗷嘈。政成日多暇。皁蓋時領遨。佇鳴穎川鳳。期還合浦珠。增秩與賜金。恩寵知應殊。事業有如此。孰謂子非夫。我生苦齟齬。正坐拙且愚。謬膺靑選錢。十年混吹竽。衰病迫日斜。已可知頭顱。每聞秋風起。空自思蓴鱸。國恩愧未報。聊且駐須臾。時時就君話。有如飮醍醐。所貴相知心。如君世所無。念當捨我去。我心鬱以紆。祖道都門外。離歌唱驪駒。携壺欲遠送。班馬還踟蹰。不難十里勤。怯見鬼揶揄。贈言我豈敢。吐口還囁嚅。戲寫送歸作。用代傳神圖。</text>
<title>庚子十一月初八日。冊妃。錫宴于仁政殿東廊。應製。</title>,<text>恩承湛露喜同懽。仙樂風飄縹緲間。珥筆詞臣多侍從。歌詩應得續關關。</text>
<title>大妃殿春貼子</title>,<text>土牛彩燕巧相催。佳節如期鼎鼎來。風送一番催苑柳。雪殘三白護宮梅。祥雲曉繞九華殿。瑞旭晴薰萬壽杯。共識聖算添海屋。韶光先向禁中回。</text>
<title>大殿迎祥詩</title>,<text>洪鈞一氣轉瑤墀。四始還將百福宜。煙裊御爐香焰暖。露溥仙掌日華遲。氤氳淑景昭陽殿。瀲灎晴波太液池。可是東風多意思。風光先着萬年枝。</text>
<title>立春</title>,<text>一年春色近彤庭。窮臘堯階落七蓂。衰白却羞花翦綵。纖尖聊喜菜傳靑。土牛又見行時令。金馬空慙勘舊經。冒寵十年無寸補。感銘唯覺涕雙零。</text>
<title>送成監司俶按嶺南</title>,<text>皇天降災疾。一臥三年強。車馬絶還往。蓬蒿遮堵墻。忽聞剝啄聲。驚起攬衣裳。煩公來告別。感愧交中腸。嶺南佳麗地。富庶甲諸方。君王重鎖鑰。付與宜殊常。旣授以玉節。又重之金章。荷此聖恩渥。報效今方將。念昔數載前。同遊白玉堂。回首已陳迹。可道言之長。病廢筆硯久。告歸仍太忙。臨分何以贈。欲說嗟已忘。病身無處着。苦戀山水鄕。會及桃花浪。買此南遊航。待此休沐罷。當爲賦甘棠。</text>
<title>雨雹有感。次人見寄。少時作</title>,<text>羲和鞭日跳丸急。白雪不許鬢毛黑。少壯不樂奈老何。百年倏忽隨風雹。我生性癖惜年華。剛被花牽管開落。但願有酒身無事。日涉園林賞華萼。邇來誤落塵網中。情景蕭條少歡樂。剝啄忽驚瓊琚投。句格淸新眞警覺。桑楡非晩倘容收。會攀幽桂尋舊約。況是風光不相負。花柳村村自春色。從敎好事載酒過。好向東君訪消息。人生如此便可爾。何用草玄空守寂。</text>
<title>次韻戲作</title>,<text>年光苒苒老侵尋。寸陰奚啻直萬金。嶺南無處不樓臺。依遍山間與水隈。驂鸞駕鳳何翩僊。笑呼天上玉人來。等閒相將拾瑤草。洞裏春光元不老。仙袂飄飄起徘徊。闌干十二珠簾開。便儇綽約紛相誇。噍咀芝英嘰瓊華。霓裳度曲鏗餘音。梁塵飛起聲振林。日暮回眄不下樓。凝眸光射明劍矛。粲然一笑更諧謔。靑鳥丁寧通一諾。勸君莫惜金縷衣。恐被狂風擺幽萼。今者不樂奈老何。人間歲月苦無多。</text>
<title>己亥四月十八日。到咸陽。留別克己丈。兼柬館中諸友。以下出扶桑紀行錄</title>,<text>浮査方丈三韓外。繫馬扶桑太古枝。畢竟茲遊最奇絶。人生到此是男兒。</text>
<title>己亥四月十八日。到咸陽。留別克己丈。兼柬館中諸友。以下出扶桑紀行錄 其二</title>,<text>五更孤枕酒初醒。耿耿殘燈一點明。夢裏不知身已遠。淸遊多是在蓬瀛。</text>
<title>己亥四月十八日。到咸陽。留別克己丈。兼柬館中諸友。以下出扶桑紀行錄 其三</title>,<text>要看咸池浴日輪。揮鞭上馬別佳人。丈夫行止非無意。兒女徒勞挽袖頻。</text>
<title>己亥四月十八日。到咸陽。留別克己丈。兼柬館中諸友。以下出扶桑紀行錄 其四</title>,<text>管絃聲急日偏遲。玉手傳杯百不辭。寄語館中年少者。此行須及未衰時。</text>
<title>奉寄家兄</title>,<text>此身許國卽忘家。縹緲鴒原望眼賖。等閒遊遍湖南路。辜負春風棣萼華。</text>
<title>奉寄家兄 其二</title>,<text>孤館夢初驚。殘燈滅又明。丈夫四方志。不獨爲功名。</text>
<title>機張路上口號</title>,<text>竹林深處獨家村。老臥衡門長子孫。應笑征夫懷靡及。謾勞持節向河源。</text>
<title>熊川偶吟</title>,<text>千里行裝酒一巵。旅愁鄕思入支頤。等閒應被江山笑。踰嶺而南無一詩。</text>
<title>次安監司韻</title>,<text>客中偏覺物華催。照眼榴花一半開。羈愁我自都忘了。苦被笛聲吹出來。</text>
<title>尼神都麻里浦。阻風。浦在對馬島</title>,<text>颶䫻偏留客。維舟意欲迷。孤臣滄海外。故國夕陽西。地坼東維闊。天垂四面低。此間奇絶處。難與說醯鷄。</text>
<title>復用前韻口號</title>,<text>舟楫濟川器。烈風行不迷。望高瞻斗北。勇絶冠山西。浪似新詩湧。潮迎強弩低。群雄盡龍虎。誰敢效鳴鷄。</text>
<title>復用前韻口號 其二</title>,<text>興本憑詩遣。詩成興轉迷。寄身滄海上。回首白雲西。潮帶晩風急。山銜殘照低。舟人偏尙鬼。蕭鼓賽豚鷄。</text>
<title>在訓羅串。示趙伯符。</title>,<text>獨酌忘憂物。頹然蓬底迷。胸中呑八九。眼底混東西。水隔關山杳。雲和島嶼低。約君還故國。邀迓殺黃鷄。</text>
<title>在訓羅串。示趙伯符。 其二</title>,<text>我本龍鍾甚。煩君爲指迷。風生孤島外。雲逗故園西。勳業何嫌晩。才名不厭低。典衣聊復樂。酩酊到晨鷄。</text>
<title>在訓羅串。示趙伯符。 其三</title>,<text>夢繞丹墀下。分明路不迷。翠華雙闕北。銀燭五門西。鍾鼓春風轉。旌旗曉月低。欠伸却非是。恨殺一聲鷄。</text>
<title>舟中夜雨。次叔度韻。</title>,<text>蕭蕭淅淅夜深聽。亂打蓬窓點滴聲。獨掩塵編愁不寐。孤燈影裏旅魂驚。</text>
<title>舟中夜雨。次叔度韻。 其二</title>,<text>獨倚孤蓬歷歷聽。和風蕭颯作秋聲。遙知今夜空閨裏。滴破佳人夢自驚。</text>
<title>變體效梅聖兪。七月十八日夜。舟中作。</title>,<text>節序易晼晩。七月月旣望。夜久獨不寐。颶起較健壯。怒浪四面湧。迫隘宇宙妨。造物似戲劇。少頃異候狀。萬頃復鏡靜。月影忽滉瀁。俯仰共一色。徹下復徹上。我本倜儻者。夙志始一償。嘯傲擊桂楫。逸興頗軼宕。莽蒼碧海外。付我自主張。若木若箇畔。一葦亦可杭。局促赤壁賦。未免在甕盎。</text>
<title>次子俊韻。戲呈伯符。</title>,<text>筆掃千人孰敢當。飄飄逸氣蓋蠻鄕。枉將大手裁長句。寄與佳人空自傷。</text>
<title>次子俊韻。戲呈伯符。 其二</title>,<text>愁來一夕不禁當。新月唯應照兩鄕。歌舞千場供俠少。任他羈客自悲傷。</text>
<title>次子俊韻。戲呈伯符。 其三</title>,<text>脫㥽狂吟肩聳山。文章曺植富波瀾。搖毫擲簡誰能供。百賦千篇不澁艱。</text>
<title>次子俊韻。戲呈伯符。 其四</title>,<text>世途險巇千仞山。宦海狂奔萬丈瀾。回首東溟平似拭。憑君莫賦行路難。</text>
<title>八月十二夜。散步林亭口號。示叔度。</title>,<text>帆挂扶桑一問津。多情唯有月隨人。行吟▒受風吹面。散步從敎露墊巾。華國文章多謝鄭。濟時勳業已輸申。往來屑屑成何事。嬴得秋光入鬢新。</text>
<title>八月十二夜。散步林亭口號。示叔度。 其二</title>,<text>渺渺煙波不見津。是間始可着騷人。千山月照初聞笛。萬里風來方岸巾。意適眞成遊廣漠。居閒聊復學夭申。故人刮目應相待。須信先生眼界新。</text>
<title>次子俊韻</title>,<text>鯨海千層浪。龍驤萬斛船。共看天遠大。幾見月遶娟。揮麈瀾翻口。垂珠山聳肩。知君棟梁具。構廈豈容捐。</text>
<title>發久多浦。遇大風雨。檣傾楫摧。幾不測。間關泊那無賴浦。宿僧舍。八月二十三日</title>,<text>舟中宿客夜獨興。星月掩映雲崚嶒。五更風色漸晦冥。八月瘴氣猶鬱蒸。船開棹進出浦口。波濤四面初生稜。天吳紫鳳來翩躚。魚龍噴薄更憑陵。颶母轟豗挾雨師。張皇聲勢相因仍。三山屓贔駕臣鼇。萬里扶搖摶大鵬。有如武安屋瓦振。又似昆陽虎豹騰。周郞列炬焚赤壁。凶奴萬騎圍白登。却憂飜動地軸折。直恐軒簸天維崩。風檣欹倒猶力爭。千指紛紛將何能。性命咫尺輕鴻毛。身世漂浮危九層。天公薄相豈起予。艱難險阻要折肱。恨我見道苦遲暮。安危憂樂本相乘。十生九死傍前岸。繫纜絶磴纔可憑。夜投佛舍如鷄棲。博山一炷香煙凝。問津四海滔滔者。慙愧安閑物外僧。更深相對如夢寐。茅茨明滅搖靑燈。題詩三嘆記茲遊。無忘在莒當服膺。</text>
<title>次叔度韻</title>,<text>曉天抹漆忽異色。舟中之人鼻下黑。頑雲蔽空雨紛霏。疾風怒號卷海吹。蒿師平昔若履地。此日倉卒翻憂疑。淚浪四立蕩鼇極。三十六策無一得。鴻毛性命眞咫尺。造物猜人不容惜。平生壯志久自許。忠義佩服前脩語。陽候一怒不足驚。濟川之材試此擧。晩泊沙汀幸無事。買魚前村會邾莒。夜借僧床一燈明。茶鐺時作松風聲。辛苦得此足歡喜。時拈禿筆字欹傾。</text>
<title>遊梅林寺次韻</title>,<text>間携木上座。重訪波羅門。竹逬添新籜。潮生漲舊痕。雲霞藏佛殿。煙火隔漁村。暫借蒲團臥。蕭然洗濁昏。</text>
<title>詠對馬島</title>,<text>跨海別有天。環島自成聚。民物多漁人。村居半鹽戶。兒童亦佩刀。婦女解搖艫。蔭茅代陶瓦。剖竹作弓弩。竹籬鬧螃蟹。石田少粳稌。羹臛煮葛根。矢房揷鷄羽。蚌蛤充糇糧。椒荈資商賈。炷艾醫疾病。灼骨占風雨。檀施奉浮屠。逋逃萃祠宇。脫履知敬長。同席不避父。椎髻齒多染。合掌背微傴。睚眦生忿狠。慓悍輕殺掠。發語毋呶呶。相力喜躍躍。酬酢嗤異禮。杯盤驚詭作。山肴堆橘柚。海錯斫蛟鰐。醉舌鳥南喃。歌吹蛙閣閣。縈身舞白刃。假面出彩幙。主人殊繾綣。旅客頗歡謔。遠遊如啖蔗。風味雜甜苦。行矣早歸來。信美非吾土。</text>
<title>次玉如韻。贈朴經歷宗元。</title>,<text>孤舟駕長風。萬里客殊邦。胸中不平處。磊磈何由降。白鷗似相欺。時有飛來雙。典衣買村酒。共酌堆甖缸。我輩豈匏瓜。一笑倚蓬窓。</text>
<title>舟中夜坐 泊時古里浦</title>,<text>秋到天涯分外愁。西風無賴滯孤舟。魂驚易破還家夢。不管濤聲來枕頭。</text>
<title>舟中夜坐 泊時古里浦 其二</title>,<text>一天秋色海迢迢。萬里歸心逐去潮。半夜西風吹客老。韶顏明日定全消。</text>
<title>舟中夜坐 泊時古里浦 其三</title>,<text>獨揭孤蓬枕不安。西風一夕晩潮寒。海天秋色尋無處。却向潘郞鬢上看。</text>
<title>次叔度韻</title>,<text>蝶夢蘧蘧輒自驚。海濤吹枕殷雷聲。倚蓬覓句支頤處。也是丹靑畫不成。</text>
<title>次叔度韻 其二</title>,<text>少年奇志寄天游。老去無成恐謬悠。可是此行不牢落。龍驤萬斛駕鼇頭。</text>
<title>次叔度韻 其三</title>,<text>日射蓬窓潑眼明。芋魁初熟薦香羹。秋風攪我催新句。隔岸漁歌時一聲。</text>
<title>沙汀晩步二首。具君詮求詩。書以與之。</title>,<text>鏡面微風漾碧漪。自撑短艇出尋詩。釣魚人去孤村晩。時見白煙橫竹籬。</text>
<title>沙汀晩步二首。具君詮求詩。書以與之。 其二</title>,<text>徐步芳洲倚短筇。碧波瀲灎蘸晴峯。傍山喬木藏村塢。閃閃寒鴉帶晩舂。</text>
<title>復用前韻</title>,<text>小村脩竹浸淸漪。寒碧交加自要詩。剩買濁醪拚一醉。菊花佳興迫東籬。</text>
<title>復用前韻 其二</title>,<text>盡收東海入吟筇。思在蓬萊第幾峯。一洗軟紅塵土迹。臥聞鯨浪日相舂。</text>
<title>哭正使 九月初五日。在完于羅浦。聞訃。正使因疾先還。道卒。</title>,<text>碧天無際暮雲愁。衰草蕭蕭水國秋。客子長吟正無奈。此時凶訃到孤舟。</text>
<title>卽事</title>,<text>獨立西風首重回。飄零又見菊花開。地饒炎瘴霜全薄。天入滄溟雁不來。萬里光陰歸兩鬢。十年心事到三杯。不須苦道留連惡。多少新詩取次裁。</text>
<title>卽事 其2</title>,<text>天寒萬里歷嶇崎。風打船頭却倒吹。海闊莫能窮世界。不知此外幾須彌。</text>
<title>卽事 其3</title>,<text>菊花時節泊豐崎。不奈西風破帽吹。思鄕莫作登高望。望極還應意益彌。</text>
<title>九日 舍舟登前峯。西望東萊，熊川，巨濟諸峯。歷歷可數。</title>,<text>愁邊無奈菊花枝。三嗅淸香當一巵。作客不堪逢令節。憑高逾覺在遐陲。蕭蕭草木窮秋後。渺渺煙波薄暮時。迢遞故山登眺處。遙知欠我醉吟詩。</text>
<title>九日 舍舟登前峯。西望東萊，熊川，巨濟諸峯。歷歷可數。 其二</title>,<text>試登絶頂作重陽。旋買前村濁酒觴。佳節偏驚孤客意。寒花只作故園香。明年何處逢今夕。此日扁舟滯異鄕。不見長安渾欲老。孤雲落照共蒼茫。</text>
<title>九日 舍舟登前峯。西望東萊，熊川，巨濟諸峯。歷歷可數。 其三</title>,<text>旅懷悽斷更西風。把酒休辭盞底空。留滯頻驚鄕國異。招邀猶喜歲時同。一年秋色寒花裏。千里容華曉鏡中。獨倚枯筇無限恨。滄波老木海天東。</text>
<title>九日 舍舟登前峯。西望東萊，熊川，巨濟諸峯。歷歷可數。 其四</title>,<text>扶藜獨上最高峯。金蕊多情不負儂。濁酒三杯浮瀲灎。高歌一曲唱玲瓏。羈懷倂作秋容淡。鄕思都隨醉眼濃。粗報國恩便歸去。故山何日著疏慵。</text>
<title>九日 舍舟登前峯。西望東萊，熊川，巨濟諸峯。歷歷可數。 其五</title>,<text>萬里崎嶇已飽更。登高更覺膽崢嶸。淸秋只爲黃花地。遠客空添白髮莖。報答年華詩有債。破除愁思酒爲兵。故山可望腸還斷。却付孤雲寄遠情。</text>
<title>渡臨津。宿東坡驛。庚子十二月初十日也。以下卅八首。出觀光錄。</title>,<text>矍鑠當年喜據鞍。離歌頻聽唱陽關。去年馬島風濤湧。今日遼陽道里寒。積雪層氷迷極浦。凍雲殘日鎖前山。東西南北那堪說。且要平生所處安。</text>
<title>登天壽院。次崔斯立韻。</title>,<text>訪古高亭逸興飛。夕陽登眺欲忘歸。微茫往事雲俱盡。惆悵無因較是非。</text>
<title>登天壽院。次崔斯立韻。 其二</title>,<text>松風吹雪落餘飛。唯有憑欄客未歸。落日長亭人不見。一壺遺俗亦全非。</text>
<title>宿龍泉驛。和叔強韻。</title>,<text>北風吹客急。行路歲將闌。世事眉空蹙。羈懷鼻尙酸。蘇裘知弊盡。墨突欲黔難。策馬鷄聲裏。驅馳不敢安。</text>
<title>十五日曉起</title>,<text>倦投孤館似吾鄕。穩倚烏皮夢不驚。酒氣剩添紬被暖。雪華偏借紙窓明。燈吐寒花自喜色。鷄呼遠村非惡聲。客中偸得高吟興。句帶氷霜特地淸。</text>
<title>宿淸華館。用鄭知常韻。戲贈叔強。</title>,<text>曾說箕城樂事多。黃岡風物亦堪歌。君意似春雲不定。我心如古井無波。</text>
<title>次叔強韻</title>,<text>自是霜威凜欲氷。非關風味淡於僧。偶然一入巫山夢。藉甚風流衆口騰。可愛新粧學得成。那堪花艶更關情。兒童拍手關西路。爭唱風流御史名。/text>
<title>次叔強韻</title>,<text>自是霜威凜欲氷。非關風味淡於僧。偶然一入巫山夢。藉甚風流衆口騰。可愛新粧學得成。那堪花艶更關情。兒童拍手關西路。爭唱風流御史名。/text>
<title>到義州。次叔強韻。書寢屛上。辛丑正月初八日也</title>,<text>草草年光迫歲寒。凄涼行色鏡中看。羨君年少多淸興。到處風流苦未闌。</text>
<title>抵遼東 十二月。渡鴨綠江。十八日到此。</title>,<text>才到遼陽眼便開。中原氣色儘佳哉。靑嶂倂從平野斷。粉城橫抱半天來。幽薊地形輸古塞。遼金時事付荒臺。高吟眺望多慷慨。千古英雄閱幾回。</text>
<title>抵遼東 十二月。渡鴨綠江。十八日到此。 其二</title>,<text>南望長亭邐迤開。日斜前路更悠哉。雲山去去煩相送。霧樹行行剩欲來。呵筆獨題懷舊賦。褰衣頻上望鄕臺。客中添得吟詩癖。一夕枯腸費九回。</text>
<title>鞍山前路。次副使陽城君韻。</title>,<text>後山送了望前山。遙在煙雲杳靄間。逢着耦耕須更問。人間岐路有千般。</text>
<title>鞍山前路。次副使陽城君韻。 其二</title>,<text>回首天涯何郡山。白雲飛起有無間。愁時莫遣吟詩得。惹起千般與萬般。</text>
<title>二更。到鞍山驛。</title>,<text>人間何處覓新詩。正是騎鱸踏雪時。隔岸人家知不遠。夜深燈火耿茅茨。</text>
<title>宿盤山驛。次陽城韻。</title>,<text>馬上相將說故山。風煙猶帶齒牙間。遠遊愧我長爲客。高臥知誰最得閑。鏡裏每愁添白髮。人間何術駐朱顏。詩成但取吟中趣。俚語蕪詞不要刪。</text>
<title>二月初二日。留高嶺驛。</title>,<text>飄零身世等萍浮。跌宕聊爲萬里遊。倦極也應饒晝夢。情多倍覺動春愁。閒居未就潘生賦。暇日獨登王粲樓。役役明朝還策馬。五雲何處是神州。</text>
<title>二月初二日。留高嶺驛。 其2</title>,<text>悠悠今夕又鷄棲。散策城頭意慘悽。一陣晩風來塞北。半竿斜日挂關西。亂山蒼翠煙光合。大野微茫暝色迷。若待春深倍惆悵。可堪芳草更萋萋。</text>
<title>二月初二日。留高嶺驛。 其3</title>,<text>蘆簟土床孤館虛。靑燈影裏夜看書。讀殘數紙愁無奈。飮罷三杯興有餘。坐對古人聊復爾。笑呼歡伯最憐渠。推書就枕頹然臥。千里家山蝶夢蘧。</text>
<title>戲贈叔強。留燕京時作 用其韻。</title>,<text>初識箕城第一人。任他兒女謾相嗔。只今誰是龍眠手。春雁來時爲寫眞。</text>
<title>戲贈叔強。留燕京時作 用其韻。 其二</title>,<text>樓前跋馬不逢人。愛極情深亦不嗔。縱使相逢不相識。憑誰辨得僞耶眞。</text>
<title>戲贈叔強。留燕京時作 用其韻。 其三</title>,<text>夜半紗窓手自開。履聲知是玉人來。驚回雲雨巫山夢。合巹纔成便別杯。</text>
<title>戲贈叔強。留燕京時作 用其韻。 其四</title>,<text>一宵鴦枕好懷開。有約緣何不重來。無因解得文園渴。那得金莖露一杯。</text>
<title>戲贈叔強。留燕京時作 用其韻。 其五</title>,<text>無端半夜薦香衾。不識容顏識語音。所恨容顏初不識。夢中何以得相尋。</text>
<title>在玉河館。次叔強韻。</title>,<text>行橐蕭然欠一金。猶欣不負昔年心。詩緣大瘦經春廢。酒有奇功獨夜斟。伏枕乍吟莊舃病。登樓聊散仲宣襟。家山縹緲三千里。蝴蝶翩翩夢裏尋。</text>
<title>偶吟</title>,<text>隙曛斜透弄游塵。靜坐焚香閱此身。盡日掩門來往絶。時時還有賣書人。</text>
<title>分憶弟看雲白日眠七字爲韻</title>,<text>王事我獨賢。不得供子職。孤雲山下飛。瞻望空相憶。</text>
<title>分憶弟看雲白日眠七字爲韻 其二</title>,<text>旅館亦靑春。暖風遲日麗。棣華應正好。兄曰嗟予弟。</text>
<title>分憶弟看雲白日眠七字爲韻 其三</title>,<text>今宵月色寒。悵望久憑闌。千里淸光共。空閨應獨看。</text>
<title>分憶弟看雲白日眠七字爲韻 其四</title>,<text>客裏空佳節。天涯看夕曛。東西安可限。身世等浮雲。</text>
<title>分憶弟看雲白日眠七字爲韻 其五</title>,<text>吾觀造化機。默運自朝夕。群芳競春風。朱朱兼白白。</text>
<title>分憶弟看雲白日眠七字爲韻 其六</title>,<text>我夢造天關。屛氣不能出。論思細氈上。咫尺近天日。</text>
<title>分憶弟看雲白日眠七字爲韻 其七</title>,<text>湯沸三杯茗。香飄一穗煙。吟餘無箇事。時復枕書眠。</text>
<title>寒食</title>,<text>寒食無家心事違。物華猶是鄕國非。百五日前春欲暮。三千里外人未歸。夢裏松楸空縹緲。愁中桃李正芳菲。鞦韆蹴踘都不管。自詠新詩送落暉。</text>
<title>三月三日</title>,<text>今夕何夕天氣新。城東城西都是春。不見山陰有脩竹。徒聞水邊多麗人。未暇祓除追勝事。只將觴詠答芳辰。明年此日知何處。獨立蒼茫興有神。</text>
<title>三月三日 其2</title>,<text>才經百五又三三。客裏那堪歲月淹。且趁良辰沽美酒。杏花西畔颺靑帘。</text>
<title>三月三日 其3</title>,<text>軟紅塵土染衣巾。羈旅空驚節候新。擾擾滿街俱物役。世間誰是踏靑人。</text>
<title>二十一日。宿十三山。次陽城韻。初十日。發帝京。</title>,<text>屈指歸期無幾日。故園春色問如何。歷千萬里愁何有。過十三山興轉多。</text>
<title>二十一日。宿十三山。次陽城韻。初十日。發帝京。 其二</title>,<text>久廢吟哦今轉懶。春風無奈物華何。朅來稍得休心法。却悔從前習氣多。</text>
<title>叔強謫陰城召還</title>,<text>一夕寬恩下九霄。只緣遭遇聖明朝。南山積雪無多子。知是高堂喜氣消。</text>
<title>叔強謫陰城召還 其二</title>,<text>蕭然陋巷有簞瓢。一臥三年鬢半凋。寂寞無人訪貧病。閉門長日若爲消。</text>
<title>貞熹王后神主祔太廟禮成。車駕還宮。儒生歌謠。</title>,<text>閟宮有侐。已聞升祔於姜嫄。朱芾斯皇。擧欣就望於堯帝。瞻聆所曁。蹈舞帷均。恭惟性本生知。愛自親始。高行超於今古。至孝通于神明。三年宅憂。俯就有終之制。七世觀德。永綏如在之靈。式嚴享祀之儀。丕示顯承之義。籩豆之薦旣畢。和鸞之馭載回。日臨東井之躔。風協南薰之摻。千官雲從。環佩肅鵷鷺之行。九陌塵淸。旌旗動龍蛇之影。歡心遍于萬姓。盛典垂於千齡。臣等。慙非掝樸之材。叨沐鳶魚之化。日月之明。天地之大。雖莫罄於名言。松柏之茂。岡陵之增。竊自形於頌禱。詞曰。於赫我王。天縱將聖。踐行仁孝。實出至性。念茲先后。嬛嬛在疚。隙駒易馳。奄闋憂期。乃從聖制。乃擧彝章。爰契我龜。日吉辰良。於穆淸廟。至止肅肅。躬執百禮。登降拜伏。旣潔粢盛。載登俎豆。烝畀祖妣。以妥以侑。酒醴苾芬。笙管備擧。惟德可饗。非馨黍稷。神具醉止。煕事備成。六飛回馭。噦噦鸞聲。乾淸坤夷。日正中只。維士與女。歡呼失喜。垂髫戴白。傴僂携持。踴躍後先。咸曰咨嗟。我王克仁。惠此萬民。濯痍煦寒。與物皆春。天錫我王。與天齊壽。於萬斯年。爲父爲母。我王克孝。躬率以敎。萬民所望。是則是傚。天錫我王。百祿來宜。於萬斯年。作君作師。顧臣狂簡。於樂在泮。歌詠聖德。實維其職。是用作詩。穆如淸風。匪我言諛。天下之公。</text>
<title>耆老歌謠</title>,<text>聖德無加於孝乎。得歡心於民庶。經禮莫重於祭也。稱殷典於宗祊。天地開除。神祗悅豫。恭惟德鍾天性。道冠人倫。宅憂夐越於常情。制禮率遵於故事。瞻彼文王之淸廟。於穆於昭。念茲太姒之徽音。以妥以侑。玉瓚旣奠。金輿載回。衆樂轟豗。恍鈞天之九奏。千官肅穆。齊嵩嶽之三呼。凡在瞻聆。擧欣蹈舞。臣等桑楡景晩。蒲柳質衰。就如日望如雲。幸覩龍光之盛美。高配天厚配地。願獻鶴算之靈長。詞曰。天祚東方。篤生我王。受命溥將。在疚嬛嬛。慕切墻羹。實出至誠。歲月駸駸。吉期奄臨。哀感益深。乃輯盛規。式展褥儀。率禮無違。玄衮赤黻。秪事大室。躬奠圭璧。陳簋及簠。登降拜俯。乃祔神主。磬筦鏘鏘。吹笙鼓簧。萬舞洋洋。我享我將。有飶其香。是饗是皇。錫茲祉福。時萬時億。自天申錫。六龍旋歸。瑞日增輝。歡騰九圍。士女雲靄。無小無大。咸呼萬歲。臣等皤皤。獲覲光華。傴僂拜嘉。是用長謳。失喜噎嘔。抃舞康衢。松柏之茂。天地之久。願獻聖壽。</text>
<title>悲易水辭</title>,<text>蕭蕭兮風悲。咽咽兮波寒。縞衣冠兮送子去。去不易兮歸亦難。虎視兮耽耽。六王兮且將滅。燕秦之不敵久兮。顧一恥兮誰爲雪。馬生角兮太子東。虹貫日兮荊軻西。挾己首以圖一快兮。懷慷慨兮色慘悽。暗相視以悲歌兮。渡易水兮行棲棲。往而不返。孰知其他。倚柱而笑。時也奈何。暴虎馮河而無悔兮。匪夫子之所取。惟卿所重者然諾兮。甘捐生兮不顧。易水兮東流。哀此恨兮亘萬古與千秋。</text>
