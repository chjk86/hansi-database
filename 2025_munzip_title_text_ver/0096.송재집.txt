<title>酒泉縣酒泉石姜晉山韻</title>,<text>太和釀粟雨於天。富媼吐瑞醴爲泉。造物變化儘多端。酒槽劈石非虛傳。不但誕說聞村翁。一問縣名知信然。斷壁南逗斲成凹。霞液混混連溪堧。取之無禁況有債。不知世有靑銅錢。一縣共醉衢尊中。再回煕皥羲皇前。天公與人本自公。區區私力人間遷。歸途果爲神所嗔。夜半霹靂驚龍淵。升天入水覓兩片。復拾一片江橋邊。合三爲一石如舊。免敎萬人頤朶涎。願分滴瀝及萱闈。一觴三上三千年。酒石爛盡海生桑。紺瞳綠髮長爲仙。</text>
<title>原州興法寺碑</title>,<text>右寺舟藏壑。誰從半夜偸。茅茨不成蓋。風雨亂相投。宸翰蛟龍泣。天章雲漢愁。銅仙曾有淚。不獨灑漳流。</text>
<title>憑虛樓韻</title>,<text>淸奇見說未曾行。淹泊黃塵負半生。畿界西連經幾里。鴒原東入第初城。蕭騷此地還多憾。形勝當時浪得名。日暮炊煙不生戶。從知春旱失山耕。</text>
<title>都事見和復次 都事陳植</title>,<text>得近慈闈喜此行。幕中佳客況門生。三千劍外誰通路。廿六官殘半不城。自做吟翁探絶景。謾將方伯寄空名。溪山處處鹿門勝。欲喚龐公作耦耕。</text>
<title>宿酒泉縣</title>,<text>原東百數里。古縣名酒泉。荒涼一村墟。淡淡寒生煙。殘吏三四餘。貿貿迎道邊。靑衿半總角。絶句僅成篇。雖令開案牘。牒訴稀庭前。斷山橫翠壁。小樓南臨川。淸幽足可賞。觴詠非詩仙。獨將江邊石。醉臥欹華顚。夜深寂無聞。石瀨鳴濺濺。醒來一宿覺。洗盡多生緣。</text>
<title>平昌東軒韻</title>,<text>石溪松籟兩蕭蕭。怳入緱山聽夜簫。開戶朝來山有雪。黃精無地採靈苗。</text>
<title>星磨嶺</title>,<text>魯山東起嶺。聳處可星磨。馬足騰松杪。天河泄磵阿。風敲樹曾禿。雲近雪先多。陰壑日將夕。回頭客路賖。</text>
<title>臨溪驛</title>,<text>嶺峻連天白。風饕石裂筋。南瞻太白雪。北望華山雲。君親兩地遠。忠孝一心分。寸命輕如髮。臨危日又曛。</text>
<title>除雪</title>,<text>嶺路曾聞一線通。今來況値雪隨風。賸煩除掃開前道。爲謝村翁賴汝功。</text>
<title>三陟路上</title>,<text>三陟城西雪一阡。銀杯散處馬蹄穿。海堧地盡松聲斷。山腹風來竹葉拳。病怯東邊鯨吐浪。愁看前路嶺橫天。木皮代瓦民居鮮。只見漁村點點煙。</text>
<title>羽溪縣軒韻</title>,<text>雪澌氷漲水生溪。八九煙村海半西。倦客投來空館冷。竹風聲裏午鷄啼。</text>
<title>羽溪縣軒韻 其二</title>,<text>雪逼窓虛燭減明。月篩松影動西榮。夜深知得山風過。墻外蕭騷竹有聲。</text>
<title>羽溪縣軒韻 其三</title>,<text>官倉寥落粟無陳。唯有煙霞屬縣新。民瘼欲醫吾失藥。一方休戚係何人</text>
<title>十二月初一日。江陵次東軒韻。</title>,<text>荒涼濊國土爲城。喬木風多易感情。文物百年渾舊盛。煙村十里半新成。地窮滄海周遭盡。路接雲天縹緲行。館近扶桑紅旭早。一庭梅樹眼雙明。</text>
<title>栗嶺</title>,<text>栗嶺前頭橡木多。陰風吹動雪婆娑。一聲犬吠來深洞。知有依巖四五家</text>
<title>寄擇之</title>,<text>嶺外驅馳已半冬。層巖矗矗海溶溶。詩成未得江山助。病後先愁風雪交。推養曾知吾輩事。擊鮮聊奉彩庭供。別來數月情難禁。況奈明春隔歲逢。</text>
<title>月精寺擇之韻</title>,<text>水脈西通漢。山連嶺北幽。蒼梧巡駕遠。祗樹霱雲留。松暝應棲鶴。龍亡尙有湫。曾聞擇之語。今幸一來遊。</text>
<title>連谷縣韻</title>,<text>海畔荒村亦盛哉。炊煙羃羃竹籬回。縣齋占得深幽處。山外濤聲半不來。</text>
<title>襄陽東軒韻</title>,<text>嶺控於西海控前。樓臺歌吹度長年。臘深風嗇五峯雪。炊晩村橫百里煙。鯨浪北來坤動軸。瘴雲東捲月生天。洛山紺宇宸遊處。滿壑松濤殷石泉。</text>
<title>降仙驛</title>,<text>雪後剛風動海堧。琪花開遍洞中天。樵翁踏作瓊瑤迹。疑是華陽謫老仙。</text>
<title>十五日。行向闕禮。</title>,<text>受鉞分東閫。朝儀隔紫宸。今來逢月望。早起整冠紳。香裊三薰炷。山呼萬歲春。大庭鴛鷺集。誰記海邊臣。</text>
<title>丘山驛</title>,<text>山回小有洞。古驛倚孱顏。裸體童音澁。氂荒犬吠頑。場空只儲雪。樵積不登山。愧我煩郵吏。炊蒭費所慳。</text>
<title>大嶺新院</title>,<text>山半人家遠。多年客路悲。依巖院誰作。値我嶺行時。吏喜燃薪火。騶飢齕豆箕。吾顏亦解凍。漸欲脫狐衣。</text>
<title>仁樂院早行</title>,<text>一路穿重壁。中回洞府寬。淡煙籠樹杪。弊院倚巖端。宿旅將治任。居人猶閉關。山幽仁可樂。來往不曾安。</text>
<title>十二月二十一日原州 二絶</title>,<text>客裏衰顏賴酒紅。崎嶇山路雪兼風。一年光景堂堂去。休鑷霜華兩鬢中。</text>
<title>十二月二十一日原州 二絶 其二</title>,<text>晨醅作惡晩昏昏。簿領稀時晝閉門。誰撥寒爐添榾柮。睡餘顏印枕紋痕。</text>
<title>蒼峯驛韻</title>,<text>洞曲溪增遠。山高日半陰。初陽已氷底。殘雪尙峯心。氣冷煙霞薄。墻荒藤蔓深。角聲催去路。客子尙沈吟。</text>
<title>洪川道邊石塔</title>,<text>兀立亭亭官道頭。一天風雨幾經秋。忙途客子紛紛盡。浩劫無窮渠獨留。</text>
<title>春川原昌驛</title>,<text>兩邊山抱水前回。山水雙明一驛開。薄暮人還樵汲路。不知身自畫中來。</text>
<title>鳳儀樓韻</title>,<text>故園抛却十年閑。嶺海塵沙損舊顏。客路又添新歲月。春風應入舊江山。手中殘線寒仍坼。天上紅雲遠莫攀。身滯一邦心兩地。簪袍夢化彩衣斑。</text>
<title>見家書</title>,<text>桃樹庭前老欲蟠。椿年九九又添單。春風吹入白雲外。游子心存喜懼間。</text>
<title>昭陽江。値風雪。江氷已解。乘舟而渡。用郭輿韻。</title>,<text>風雪連天動水濱。楊花飄蕩撲行人。微茫桑柘千年邑。來往關河一病身。坼凍初驚江出石。凌波不見襪生塵。溪山到處知無價。何不尋眞谷我神。</text>
<title>春川仁嵐驛</title>,<text>功名兩箇字。奔走百年身。客路光陰盡。江山又見春。</text>
<title>狼川客舍韻</title>,<text>白雲千里隔萱堂。分閫東來滯一方。語不驚人詩可廢。誰多酌我酒無量。旅情漸寡歸情急。宦路皆炎此路涼。空洞心頭更無物。只隨葵懇向春陽。</text>
<title>金城東軒韻</title>,<text>金城城不見。古館毀墻間。客集往來路。吏無迎送閑。繞南川抱縣。近北地多山。雪後春猶冷。官扉晝亦關。</text>
<title>淮陽東軒韻</title>,<text>山圍四面替重城。雪月當軒旅館明。半夜泠泠喧客枕。北來淮水向西聲。</text>
<title>金城。次姜晉山菩提津韻。</title>,<text>昔在乙丑歲。承綸過此津。䨧霾夏杪餘。江漲埋沙塵。開頭截崩浪。五兩連風新。重來春孟初。波凍不生鱗。石嚙氷有罅。俯臨照我眞。物雖異曾見。我是當年身。悠悠七載間。老醜來無因。本色減顏面。此身非兩人。欲作流年嘆。詩荒語不倫。唯將飮我酒。一醉回靑春。</text>
<title>金城。次姜晉山菩提津韻。 其2</title>,<text>達士略世累。詩人多苦思。我生本濩落。兼作詩人悲。籠蒐萬象外。宇宙心冥馳。終成郊島寒。蕭騷至於斯。乃知志大人。始黠竟大癡。崢嶸餘習氣。初心難遽離。晩作嶺外遊。都忘漢陰機。江山爭來助。新語非前師。十載窮苦吟。今與達者期。</text>
<title>鐵原東軒韻</title>,<text>遼陽鶴去但松林。古國春回客恨深。天抱蒐場中納納。雲拖雪意遠沈沈。一邦山水興亡地。千古英雄割據心。靑木亦隨黑金盡。輿圖衮衮屬吾今。</text>
<title>金化獨谷先生韻</title>,<text>十里荒村煙火少。誰敎此地置官家。路通南北衝要處。來往輪蹄日轉多。</text>
<title>金化獨谷先生韻 其二</title>,<text>羃略煙生鷄唱軟。東風知已入民家。日長空館無來客。公事漸稀春事多。</text>
<title>金化獨谷先生韻 其三</title>,<text>別來三月無黃耳。南雁回時問我家。季子裘茸手線坼。春來轉覺客懷多。</text>
<title>狼川縣</title>,<text>一川南割兩山斜。四面層螺蘸白波。太守不知雙絶景。只言民少地無多。</text>
<title>原昌驛次前韻</title>,<text>古館春回吾亦回。蒼顏依舊洞門開。傍人爲報溪山道。前度吟翁今又來。</text>
<title>上元馬上</title>,<text>一年令節無多數。元日纔過又上元。馬上空增詩歲月。春來偏動客精魂。曾分玉殿雙幡勝。今負椿闈萬壽尊。人事天時巧相背。誰將此意問乾坤。</text>
<title>洪川東軒韻</title>,<text>一生榮利更何營。杖鉞觀風宦亦成。眼底人間不盡事。百年身後總虛名</text>
<title>歸覲途中作 三絶</title>,<text>我因王事來千里。牽務仍忘或有時。親在萱堂無外念。倚門何日不相思。</text>
<title>歸覲途中作 三絶 其二</title>,<text>忠孝心同君與親。一身爲子亦爲臣。東登九折山頭望。兩地濛濛一段春。</text>
<title>歸覲途中作 三絶 其三</title>,<text>春回故國我回遲。猶及江南梅柳時。已遣先聲驚舊里。慈闈黃色賸浮眉。</text>
<title>堤川早行</title>,<text>欲明欲滅村中火。乍有乍無天際星。山靄空濛日將吐。虹芒散射半空橫。</text>
<title>蔚珍東軒韻</title>,<text>斷壁東臨海。城危更架樓。銀蟾低檻動。天棘蔓墻幽。不似官居鬧。還宜野客留。愧吾身冕笏。猶得此來遊。</text>
<title>交可驛韻</title>,<text>大嶺橫西大海東。地貧殘賦未中中。蕭蕭板屋民生鮮。兩載空慙問土風。</text>
<title>食蟹</title>,<text>草泥風味昔曾嘗。十載持杯右手空。誰道關東無好客。樽前今對內黃公。</text>
<title>羽溪山城</title>,<text>紛紛蠻觸餘荒堞。畢竟凡亡楚亦亡。耕鑿家家逢海晏。山頭今作鹿麋場。</text>
<title>珍富驛韻</title>,<text>心事無多世事長。莫將繞指撓剛腸。東來尙被名韁縛。千仞岡頭未振裳。</text>
<title>次擇之韻</title>,<text>別來惟遣夢相尋。子亦今朝始寄音。遇興輒成芳草句。囊中半是憶君吟。</text>
<title>次擇之韻 附擇之詩</title>,<text>風塵日日病侵尋。況奈親朋闕好音。去歲松齋風雨句。爲君回首一長吟。</text>
<title>杻洞風仆老松</title>,<text>翠壁侵溪土脈融。昂藏古幹半靑空。靈根宛宛龍蛇蟄。勁節稜稜霜雪攻。暴雨悤兼風作惡。大材還與櫟爲同。傅巖不入形求夢。說亦商家一老松。</text>
<title>酒泉縣馬上睡</title>,<text>春宵偏短晝偏長。馬上還爲一睡場。夢裏化成花下蝶。暖風隨處恣飛揚。</text>
<title>平昌民。掘石得銅穴。</title>,<text>嵯峨大嶺海增波。淸淑扶輿鍾物華。紫氣幾飜巖下電。精光一斸斗邊霞。滿朝經濟賢爲寶。稀世珍奇地勿誇。但鑄靑銅三百箇。春風何處酒無家。</text>
<title>次子眞韻却寄</title>,<text>身在敲推二字中。吟成欲寄向西鴻。飄零海澨吾猶客。詩酒城南子未翁。兩地相望春又半。一天歸夢曉還空。蠻牋片幅輸心事。開向扶桑日映紅。</text>
<title>次子眞韻却寄 附子眞詩</title>,<text>落月空樑夢寐中。倚欄何處送歸鴻。自無簿領妨佳興。但有溪山對此翁。萬丈金剛橫莽蒼。六稜叢石揷虛空。詩成幸寄煙霞語。衰白難堪走軟紅。</text>
<title>洪川寒食</title>,<text>擧國民風上塚時。墦間多見紙灰飛。凄涼樹谷松楸路。誰撥寒蕪奠一巵。</text>
<title>泉甘驛韻</title>,<text>客裏迎春又送春。一春迎送在東濱。咨詢未了無歸日。終歲應爲嶺外人。</text>
<title>麟蹄路上雨</title>,<text>客行三月晩。離思正冥冥。風雨連寒食。煙花近踏靑。流光春冉冉。歸意水泠泠。不盡天涯路。蕭疏鬢欲星。</text>
<title>麟蹄東軒韻</title>,<text>身隨漁子入。物色駭仙家。一過淸明雨。齊開桃杏花。不堪嘗黍酒。猶可啜晨茶。更覓來時路。山頭曲線斜。</text>
<title>馬奴驛韻</title>,<text>萬事東來一笑空。行吟雪盡又花紅。況今簿領都無地。可卸歸鞍酒一中。</text>
<title>馬奴驛韻 其二</title>,<text>十分心事九分空。客裏衰顏日減紅。詩酒場邊驅物色。鶯花都入品題中。</text>
<title>楊口雨留金翰林 克己 韻</title>,<text>東來駕飆輪。欲抵鼇頭山。九十九曲嶺。三千劍路難。鯨濤蹙半空。溪壑少潺湲。淸賞不償勞。十忙偸一閑。今登都里峴。線路回礐間。麟蹄與楊麓。中隔東西關。雪澌漲嵌竇。澗碧千層環。寬平開洞口。十里村連灣。握蘭逼三三。躑躅紅斕斒。翠壁擁一縣。四綰煙中鬟。午酒乘氣劣。易令紅生顏。牒訴判牘尾。肘下多藏姦。山靈欲慰我。雲霧霾區寰。朝來雪雜雨。翠岫漸成䰉。櫟屋半露椽。野畝棲荒菅。留連愧縣守。蒭荳煩愚頑。桑顚訪園客。助繭無仙嫺。咄咄但書空。坐對山月彎。白雲忽起思。遠遊衣不斑。邇來春夢婆。茫慌眞可刪。親年當喜懼。南望霑雙潸。</text>
<title>過淸平山</title>,<text>經濟藏修蘊一身。臥聞靑木半摧薪。徑深不是終南捷。誰遣重來姓李人。</text>
<title>昭陽亭韻</title>,<text>昭陽亭頭十里煙。昭陽亭上萬古天。興亡衮衮亭獨在。一杯笑把春風前。桃葉桃根向末事。已遣昔人先著鞭。繁華一去鳥沒空。但見滔滔西逝川。我生守雌淡泊域。心如死灰吹不然。蕭疏公館果幽期。政値江頭月上弦。嘲啾自愧同春鳥。袖裏錕吳悲壯年。故園開落手種梅。客路銷盡一年懷。流光冉冉不貸人。莫誇雙鬢靑如苔。劍南倚閭望姜詩。畏途宜收一身回。若抛金魚謝闤闠。一出可擧都門杯。君恩鼇戴三山重。強顏十載趨紅埃。澄淸東海負重寄。況値南畝堆蒿萊。悠悠此中逢春色。遮莫溪山增寂寞。君親兩地不盡思。春來獨作愁中客。</text>
<title>渡母津江</title>,<text>新晴大野午煙橫。接趐風端上下鶊。叱犢牟畦民盡析。更催田畯檢春耕。</text>
<title>山陽驛西洞</title>,<text>晩春紅綠尙徘徊。山靄濛濛午不開。知有洞中崖釀蜜。黃蜂黏脚杏花回。</text>
<title>山陽驛西洞 其二</title>,<text>畫角鳴時谷亦鳴。四山環處一溪淸。千章罨羃松陰重。呵喝休令鶴夢驚。</text>
<title>春寒</title>,<text>寒食餘寒十日連。踏靑過後尙風顚。人言花妬春常事。悶見墻頭杏欲然。</text>
<title>安峽途中</title>,<text>峽束巉巉石坼門。萬螺排處欲生雲。東風吹散不成雨。春夢將何惱楚君。</text>
<title>安峽東軒韻</title>,<text>繡衣當日過前村。顏面重來半不存。只有園林渾似舊。梧桐生子柏生孫。</text>
<title>安峽路上</title>,<text>峽裏雲多雨未乾。潤催紅罽曬晴巒。春陰沈重神魂澁。睡眼茫洋百里間。</text>
<title>安峽路上 其二</title>,<text>谷口長吹習習風。千堆紫翠午連空。豗隤困騎蹄頻蹶。愁度羊腸百八重。</text>
<title>睡覺聞雨 回文</title>,<text>東窓響逼雨泠泠。睡午驚來吏散庭。紅褪杏園春向晩。風牽遠色草連坰。</text>
<title>過玉谷</title>,<text>伊川一夜雨。朝冷客行遲。谷霧晴蒸昈。山風利劇錐。花魂招不返。鳥語澁如癡。春事多生懊。愁顰學柳眉。</text>
<title>玉洞驛韻</title>,<text>客愁如草雨中新。斷送關東一度春。須遣奚囊函物色。花時無復再來頻。</text>
<title>馬上折花</title>,<text>風情如舊欲簪頭。笑向傍人却自羞。春事非關老狂事。幽香暗得袖中收。</text>
<title>和川縣路上</title>,<text>松檜森森雪褪鱗。風霜吹倒玉嶙峋。何人斲構千間屋。大庇啼寒白屋民。</text>
<title>次子眞寄韻</title>,<text>二年鞍馬水雲鄕。多病誰傳肘後方。遠想城南花似罽。一團春色繪君腸。</text>
<title>鐵嶺。次金翰林 克己 韻。</title>,<text>白頭分遠脈。北來而鎭東。根蟠厚地裂。垠堮誰能窮。欻翕領百靈。縹氣連鴻濛。雄跨限南北。兩地殊土風。春猶朔野雪。曉暖扶桑紅。當年鐵解鎖。豕突開門通。茫茫濊貊墟。變作氈裘宮。況此朔雲腥。十載人煙空。羅公千古恥。不盡淮流中。</text>
<title>叢石亭韻</title>,<text>我欲回飆輪駕金鼇。東訪三神峯。渺渺弱水阻雲濃。却向金幱郡。北海西澨六稜叢。玉束束森相重。海天精我覷。盡千年祕。喚起封姨。欲拉槎牙松。鯨煙蜃霧。吹作雨濛濛。仙遊漠漠。不使與我成奇逢。仙馭雖飛仙境在。況有遨頭携酒來追從。醉來一笑萬古皆陳迹。應知此後躡吾爲仙蹤。</text>
<title>歙谷東軒韻</title>,<text>一身去國百憂兼。鬢底滄浪半夜添。春夢驚回千里蝶。海風吹雨動虛簷。</text>
<title>侍中臺</title>,<text>群島庚庚四面橫。高臺割據蘸澄泓。千年鼇頂擎湖眼。一夜台芒動海城。偶志邯鄲當日夢。謾敎儓儗後人驚。欲從宦海江鷗狎。更起虛名黦水淸。</text>
<title>通川東軒韻</title>,<text>花落鵑啼春欲休。涳濛煙雨接丹丘。波濤曉雜松聲吼。樓閣晴連蜃氣浮。窣窣哀鳴沙百里。叢叢離立石千秋。猶嫌未見金幱窟。探討還憑後日遊。</text>
<title>養珍驛韻</title>,<text>崖垂欲落猶懸石。柳綰將歸不盡春。亭畔梨花巖畔雪。天工用意未全醇。</text>
<title>遊三日浦。次古韻。</title>,<text>楓東一脈接蓬瀛。六六螺鬟作四屛。仙境不殊仙跡遠。漁舟閑閣白蘋汀。</text>
<title>遊三日浦。次古韻。 其二</title>,<text>丹篆驚蛇映晩晴。涵虛瓊韻鬪湖淸。共留甓社雙明月。紫氣千年不夜明。</text>
<title>次洪涵虛先生三日浦刻石韻</title>,<text>湖心有盤石。石戴松爲亭。煙螺雨初洗。蔟蔟環翠屛。精藍臨北澨。倒映搖金楹。四仙鶴馭遠。杳無雲外聲。涵虛千載人。復此凌空明。留詩丹篆下。雙璧輝沙汀。五仙如可六。吾亦言登瀛。</text>
<title>大康驛惕若齋韻</title>,<text>卸鞍郵亭午。雨晴庭樹碧。空堂燕增壘。頹階苔蝕石。櫟屋四五餘。蕭然對翠壁。彫零汔小康。名字盜殘驛。</text>
<title>大康驛惕若齋韻 其二</title>,<text>春來公務少。但覺印生碧。時從簿領外。探討佳水石。浪迹四仙窟。歷盡天東壁。無已至太康。兢惶戒此驛。</text>
<title>杆城樓韻</title>,<text>三春今日盡。萬事一尊前。故國雲山外。殘紅客路邊。韶光輸蝶夢。梅雨入鶯天。極目傷心處。煙花摠黯然。</text>
<title>明波驛古松</title>,<text>鐵幹虯枝截半空。刀騷聲雜海濤中。明堂早晩永樑棟。好過霜天拔木風。</text>
<title>杆城傷春</title>,<text>遊跡三春遍海邦。層螺齾齾水淙淙。何山未作鹿門隱。恨我從來姓不龐。</text>
<title>杆城傷春 其二</title>,<text>東來雪盡又花飛。瘦骨稜稜帶減圍。春去天涯吾未去。東風吹老故山薇。</text>
<title>襄陽路上</title>,<text>濊貊山水國。遊賞多仙徒。我雖非眞仙。嘗爲山澤臞。千載躡遺蹤。一一尋名區。名區舊所聞。況復披輿圖。目與耳先詣。不甚驚睢盱。時於幽隱處。耳目曾所無。魚鳥不駭人。花竹雜榛蕪。入眼卽爲新。暗與心相娛。乃知嶺海間。奇勝不曾孤。一拳與一勺。處處堪携壺。如遊合浦裏。所得皆明珠。浪迹任累繭。萬事視樗蒲。欲將吟領略。詩不與景謨。若信身可化。更作畫師來東隅。劘功數幅鵝溪中。一掛松齋。相對終吾軀。</text>
<title>與都事陳君。約遊鏡浦。病未遂。都事與徐君。往遊。次臺韻以寄。</title>,<text>遊人如鶴幾過城。浦闊猶涵不盡情。幽興未從春共去。老懷還與病俱成。縱憑霜月留淸賞。只恨鶯花負此行。徐孺又隨陳榻下。一臺山水更雙明。</text>
<title>仙遊潭</title>,<text>山回自成谷。湖水中涵滃。危峯入波心。亂松難名摠。仙遊渺何許。遺跡印巖孔。四仙散爲雲。鍊師未逢董。無人演眞訣。千載破我懵。秋蓴滑如絲。興逐西風動。行當出塵寰。簿領謝倥傯。相忘山澤臞。一芥千鍾俸。</text>
<title>夜晴</title>,<text>畏日送經旬。餘威尙蒸洶。陰沈夜來霽。東海銀蟾涌。涼飆洗空曠。竹露垂瓔珙。淸泠灝氣動。沆瀣仙掌捧。況予抱沈綿。煩歊如解擁。耿耿不能寢。心頭雜欣恐。病身未得安。奔走困悤宂。千金阽垂堂。如何不自重。津涯迷宦海。滔滔幾貪鮦。浮沈未歸去。吾亦愧無勇。靑銅照晨燭。雙鬢半就種。觸撥賴一斝。新醅潑如湩。</text>
<title>都事陳君子建。遞還。留長韻以別。奉次以送。病語多拙。情見乎辭。</title>,<text>回頭長嘯宇宙間。大兒小兒多英雄。空留糠粃黦汗竹。衮鉞不逃春秋公。士生於今志於古。爲子爲孝爲臣忠。有舌不舐五鼎胾。有酒但澆磊磈胸。十載俯首百寮底。金魚玉佩慙來重。東歸試杖澄淸節。凜凜瀛海寒生風。從君喜下幕中榻。一見如舊情何窮。醇眞遠求太古前。雍容顧眄非悤悤。我有古意君獨撥。擬作兩鳥鳴於東。鳴沙響濕海棠雨。酒筒盡處開詩筒。君吟先得江山助。我語不闖敲堆中。嶺海物象困掀簸。風雷爲啞天爲聾。還嗟人事有離合。半年行樂悲先終。恢恢曾許曠士懷。臨分脈脈難爲洪。却愧當日參知擧。君時奮鬣龍門通。揚波快上第一級。眼看餘子眞魚蟲。當時見文不見面。今逢標格文爲同。我本孤僻少所容。強顏於世同不同。晩得吾子又相別。中心不但常忡忡。君我有母君先將。我送君去精神融。王城重見臘天近。雙淚不須霑離瞳。贈君扶桑如甕繭。五彩上補朝日紅。苜蓿闌干函丈閑。知念東濱衰病躬。</text>
<title>六月二十四日。三陟竹西樓韻。</title>,<text>蒼壁功高捍水流。坡陀況復架層樓。山回西勢周遭遠。城抱東形隱映留。爽氣不須朝拄笏。機心憑斷晩來鷗。東還客路初看竹。風土連南近我州。</text>
<title>江陵東軒韻。效洪，成兩公記四時。</title>,<text>炎涼分處認流年。雲物凄凄嶺海天。積雨已收虹飮外。斷鴻初叫客吟邊。剝來皺殼千山栗。炊罷雕胡萬竈煙。況有蓴羹雜鱸膾。饞腸未作吸風仙。</text>
<title>庚午十一月。余杖節來東至江陵。値風雪。不得遊鏡浦。今年春暮。與都事陳君。逾楸池嶺而南。若叢石，三日，萬景凡遊觀之地。靡所不覽。至襄陽。陳君請曰。鏡浦在今南行之路。可一往矣。余亦以得見爲幸。隔期數日。卒患風眩。陳與徐生獨往。秋孟之月。又到江陵。新都事郭君。復以斯遊爲請。拉余而行。府使金君。亦隨往。噫。余來東九閱月。而乃一得遊。況瓜期已逼。繼今重來。未可卜也。有所感而作短篇。示郭，金兩君。</title>,<text>涼侵熱謝入秋孟。雨餘湖水新拭鏡。凄淸灝氣動寥夐。空明玉宇兩涵泳。郭郞心事陳爲竝。亦以遊期起予病。一聞不禁幽興逬。泛泛輕舸截淥淨。擊鮮豈但蓴鱸餉。觸撥風懷不放鄭。</text>
<title>詠月樓</title>,<text>危巓北來斷。東南連海浦。倉廨列其趾。高樓枕其股。群山森飣餖。俯瞰扶桑滸。我來一憑欄。正値秋三五。初收竹雨夕。風露洗天宇。松林影婆娑。淸光簾半吐。晃朗百里晝。纖毫燦可數。擎杯誰與共。我行嗟踽踽。歷指板上名。顏面怳親覩。英雄儻留魂。一酹起萬古。相對一榻上。談笑酬賓主。月色有圓缺。人生有散聚。盈虛宇宙間。衮衮迷仰俯。問月月無語。長歌祗自苦。不盡心頭事。皎皎至晨鼓。</text>
<title>次襄陽東軒韻</title>,<text>人曾探討幾吾前。自笑來遊已暮年。架海樓臺噓有蜃。近簾山翠滴爲煙。舂磨凹石猶初劫。偸負沈碑半夜天。病後枯喉思雪乳。中泠一煮五峯泉。</text>
<title>寒溪山</title>,<text>我從嶺東來。奇觀所歷遠。巑岏而浩溔。牢籠一詩圈。寒溪雖在西川源。山脈相連混周遭。毀堞何代城。一條白練穿。重鍵散爲百虹飮。萬壑兩邊晴雷殷。半巘左右翠壁挾。一水三十六渡巧往返。樹木森聳旁無枝。上戛雲霄爭偃蹇。千仞南峯獨一泓。巖作齦淸泉生。仄罅坡陀石爲阪。緣崖細蟒曲復斜。呀然窾穴迷混沌。我行漸盡景不盡。西與江流同衮衮。欲待東嶺月全吐。却向淸泠騎赤鯶。隨波上下恣幽討。局促不效窮途阮。</text>
<title>渡麟蹄南江</title>,<text>雨後秋水生。朝來正漫漶。村筏互撑拄。浮浮一江滿。兩邊山近水。巉巖兀如袒。乃知汗萬牛。崎嶇窮鹿疃。力殫不自需。總爲公家管。或因償稅貢。或因酬私款。剝膚而搥髓。不▒溝中斷。徒勞求食力。世間非爾但。耕者不自飽。蠶婦不自煖。萬事乃如此。中心良悹悹。安得招五丁。授以萬鎚柄。鏟盡江流與蒼巘。化作桑麻場坦坦。然後此地民無癉。</text>
<title>過淸平山</title>,<text>路過淸平院。山高水淸淺。秋氣集兩岸。颼飀響翠巘。千年尙幽獨。可想高士踐。希夷相門胄。飄然謝簪冕。泉石傳靑氈。況履霜露泫。玄師白嚴社。文殊換新扁。一去三十年。千仞同偃蹇。尺一飛天門。巖扃固重鍵。一身比魚鳥。淸詞動宸輦。高風激貪懶。豈但能獨善。靑丘山水勝箕穎。只恨洗耳人自鮮。靑編不見隱逸傳。石瀨潺潺空蘸蘚。惟公千古名。獨與江流轉。我作忙途客。再對靑山靦。白雲生晩岫。東西任舒卷。公閑雲亦閑。愧我非雲伴。</text>
<title>鳳儀樓風雨</title>,<text>斷峯飛鳳臨。樓額因山表。噆曾曾有聞。空梁但棲鳥。今年天序遲。秋炎尙如燎。執熱一憑欄。泠然馭風曉。風顚雲比騖。乃知驟雨兆。東南氣象異。洶洶聲來小。崩騰𪚥𪚥𪚥。𪚥𪚥𪚥相𪚥。裊裊仄崖楓。庚庚向西篠。長驅坤軸動。勢欲捲林杪。俄然簸跳珠。歷亂瓦溝了。飄幔透飛沫。書帙散忌標。侍童爭變色。蒼黃自驚擾。我知天變化。倚柱氣增矯。高吟風雨篇。怡顏況愀愀。人間百里震。失筯人多少。</text>
<title>將覲宣城。到寧越遇雨。次軒韻。</title>,<text>面面雲山合。南歸一路通。離親二年客。阻雨九秋風。計日先聲去。倚閭望眼空。母兒相會處。只隔兩宵中。</text>
<title>宿寧越注文村民家</title>,<text>省闈客意急。行遠日先墮。煙霞四山合。點點村中火。松露滳淋漓。蕎花飄婀娜。來尋犬吠遠。路誤頻出左。崎嶇到一屋。屋上雲千朶。層巖綵屛展。紫蘿縈籬嚲。生理亦自饒。場粟堆萬顆。主人知我來。荊扉不關鎖。擎盤秋實圓。採擷多細瑣。勸我誠已勤。疏荒禮亦可。我我非我我。不我眞我我。爾旣不我我。相忘兩心妥。</text>
<title>龍化驛途中</title>,<text>一山秋氣晩蕭蕭。紅葉無風亦自凋。衮衮驚波吹粉壁。莫言東海不生潮。</text>
<title>詠白鷗</title>,<text>竟日窺魚衝雪浪。忘機誰道海鷗閑。此身忙處心常適。休較閑忙物我間。</text>
<title>盆菊</title>,<text>兩載蕭蕭一病身。興來無物可相親。庭前風雨黃昏半。忽有秋香節後新。</text>
<title>襄陽東軒菊</title>,<text>我不如陶令。採汝東籬下。峴山非南山。悠然眞趣寡。客窓尙幽靜。頗可敵山野。興來病不禦。靑樽堪一把。屈汝隱逸姿。我豈眞苟且。相逢官道中。汝亦非靜者。蕭蕭風雨夕。依依不相舍。</text>
<title>淸澗驛途中</title>,<text>峴山旭未昉。空館午煙放。迢迢沿海曲。荒村只三兩。風來苦竹疏。鷄犬慘氣象。乃知夏愆陽。終然秋不穰。山寒石榞落。民命惟懸橡。家家麻作籠。束束森相髣。雷封廿有六。凶歉憑此想。身分九重憂。一道係所仰。荒政昧施策。棠路長鞅掌。大嶺西嶙峋。鼇海東滉瀁。風霜天萬里。人少多魍魎。流亡問溝壑。況暇溪山賞。蘭舟與馱紅。風流空記曩。吟窮途亦窮。臨岐一戃怳。</text>
<title>海中石生老松</title>,<text>倒垂崖罅矮枝松。曲幹輪囷密葉茸。志斷昂霄虛雍腫。節猶凌雪凜惺鬆。不生匠石園何用。若入奇章墅可封。萬里霜天秋欲盡。蕭蕭風雜海濤舂。</text>
<title>逾楸池嶺。宿和川縣。</title>,<text>瘴煙離海國。鳥道天低嶺。穿雲割翠微。東西各分境。鬼火燒石棧。古木多生癭。峽束黃道短。陰崖催夕景。澗水細而曲。流爲一村井。數店隱黃茅。瓢挹汲無綆。況値夏愆陽。場禾秋不穎。煙火轉蕭瑟。民命懸一頃。我來課荒政。蔬草堆相倂。忍使充餒腸。我餐愧盈皿。救濟顧無術。中懷良怲怲。山館月來遲。耿耿夜已丙。</text>
<title>歸覲途中紀行</title>,<text>鴒原歲將暮。窮陰連朔方。游子省闈急。轉覺冬夜長。寒鷄悶無語。耿耿回中腸。窓虛殘月入。忽疑明朝光。攬衣驚起坐。燭盡猶煒煌。喚僮出視外。明星報東廂。侍兒雷殷息。廚人語頻忙。廝徒亂相叫。櫪馬鳴凄涼。風饕宜早飮。畏病奈屛觴。淋漓堆案餐。欲進還未嘗。冷嗽仍肺燥。只可啜蔘湯。憑几坐待發。兀兀心如忘。吏告行事齊。顚倒整衣裳。開戶尙熹微。旌旆羅空廊。幕郞領遨頭。祗送庭中央。一麾別數子。出門聊彷徨。便行減騎從。上馬南騰驤。畫角鳴遠郊。列炬明坊坊。濛濛十里間。黯黕溪橋梁。遙山漸露岫。海旭紅生芒。宿鳥欲離巢。炊煙羃前莊。惺鬆變長鬣。擺却還來粧。良蹄凍欲澁。縮縮印堆霜。南逾都尼峴。崖壑皆面陽。神氣稍舒盎。吟鞭時一揚。洞曲澗亦遠。菑耕側危岡。人家隱石罅。犬吠來無將。知經甲乙來。遺戶半在亡。分憂一邦重。見此能無傷。松檜鬱森森。何材非棟樑。山深匠石稀。老幹空堂堂。靈根秋孕茯。千歲曾爲肪。悤悤未暇採。病客徒聞香。神休憩古驛。飢鼯竄中唐。日色午蒼涼。蕭蕭風動篁。荒村櫟代瓦。況値秋不穰。客來闕炊蒭。官餉遠輸張。路當南北會。冠蓋來相望。吉昌留豪韻。咸從聯和章。蘇隱記其事。華扁明珠琅。時於毀壁間。鬼淚盈雙眶。驛前歸路細。野闊黃茅荒。天空浮紫翠。四顧雲茫茫。行行濊地盡。前接忠淸疆。一嶺割兩界。鳥道連窮蒼。騈闐人馬集。迎送遞路傍。下山喜平廣。桑柘紛成行。黃田名毀院。空館倚頹墻。煙霞自成村怳入鄷西鄕。山禾兼橡實。纍纍堆中場。區區亦周利。凶年不爲殃。沿溪石棧長。出谷人煙颺。堤川忽在眼。城亡尙祠隍。殘吏列膜拜。貿貿三四強。東西分客館。寥落數間倉。猶認官家象。況二千石良。憐我冒寒來。引我於燠房。爐烘文武熾。新醅開甕漿。亂傾甁易臥。數籌難更詳。君無多酌我。我醉言先狂。停杯謝主人。厚意知叵量。頹然賓榻上。羈懷都禁當。醒來還皎皎。長歌何激昂。</text>
<title>丹陽二樂樓。次金檢詳韻。</title>,<text>樓高上與嶺雲齊。東盡扶餘地一倪。松爇龍煤今錫貢。壁鉤瑢額昔留題。黃楊落落閏前長。山芥稜稜雪後萋。邃壑陰雲催日夕。怪禽無號駭聞啼。</text>
<title>畏影堂</title>,<text>有我卽有形。影分形爲兩。陰陽遞隱見。動靜不相放。日用百爲多。一一輒效倣。臨之在左右。黶然難可罔。所愼豈止獨。屋漏猶朗晃。顧爾心惕若。內省而存養。我語爾默識。我身爾虛象。周旋一堂中。終日吾所仰。</text>
<title>薯蕷</title>,<text>盤屈陽崖玉龍細。携鑱帶雨斸晨霞。十年山下尋常味。始覺神方病後多。</text>
<title>龍頭寺月夜。棐仲同宿。</title>,<text>更深佛燈滅。續以窓孕月。淸光射婆娑。若尋幽人謁。況有親舊來。相對兩兀兀。風來琴自語。聲雜松勃窣。初疑入禪寂。終然囚睡窟。身蘧故園蝶。心蛻飛金闕。覺來春鳥啼。紅旭穿東樾。</text>
<title>山寺晩吟</title>,<text>薝蔔幽香靜裏傳。山蟾欲落半西巓。一聲雷吼空堂鼓。老衲慇懃禮佛前。</text>
<title>春寒</title>,<text>今年知有閏。春氣尙未健。九十日幾半。寒叢花意悶。霜風曉增顚。吹起幽禽怨。興無可侑歡。擎杯聊自勸。寓山一月來。只結芳菲恨。</text>
<title>自山寺始到家</title>,<text>去歲花開屋角東。今來又待主人紅。我行每與春相會。只恨風懷入鬢蓬。</text>
<title>三月三日。遊前溪。</title>,<text>春半値重三。花鳥興正酣。物旣喜得時。我亦適解簪。此間除酒伴。何者來相參。步出釣遊處。勝地曾所諳。披荒達幽逕。空翠穿煙嵐。野老皆舊面。各自携癭枏。情懷協疏野。開盡心無函。醉來坐磵石。俯鏡靑挼藍。衰顏照無華。白髮炯毿毿。淙潺今古聲。萬事幾辛甘。回頭百年世。乾坤一老憨。</text>
<title>授壽苓論語</title>,<text>汝年今十一。誦此廿篇書。問答分深淺。行藏識卷舒。爲邦顏事業。浮海路狂疏。一部經綸具。韓王用後餘。</text>
<title>雲無心</title>,<text>莫謂雲無心。安閑不如我。我愛山中回。心與身俱惰。雲逐往來風。東西無不可。況有澤物志。靉靉行未已。雲忙吾自閑。却欲學山止。相忘兩不動。勿爲雲所恥。</text>
<title>稚桐</title>,<text>山寒不宜竹。替養嶧陽稚。庭陰漸漠漠。圭葉春增翠。翩翩丹穴雛。遲作千年瑞。穎渤多龔黃。何爲鶡亂萃。所得非所求。却愧栽培意。終當待生成。良材聊一試。煌煌被朱徽。薦我淸廟裏。一彈神降祉。再彈臻至理。南薰且阜財。淳風回太始。</text>
<title>成節度臨訪</title>,<text>樹密山迂矮屋幽。人間誰肯枉行輈。應門忽報元戎至。一洞驚看彩纛留。畫戟森森風入酒。談鋒凜凜坐生秋。書生亦有安邊策。今日何嫌借筋籌。</text>
<title>鄭生員子美來見。持饋川魚。</title>,<text>人隨春向熱。君獨訪吾寒。顏面驚非舊。談論未覺闌。村醅新潑甕。霜鬣忽擎盤。病後休嫌醉。頻頻見爾難。</text>
<title>秋日。安監司瑭來訪。</title>,<text>林壑新擎錦繡圖。更敎玉節照門隅。一聲畫角驚山鬼。百里行廚錯海需。禮數拘牽非我管。疏狂心事向君輸。深尊須醉相逢地。明日閑忙奈異途。</text>
<title>移家後閱藏書</title>,<text>屋近携來易。分籤檢在亡。傳家氈幾世。辟蠹朮生香。縱未同隆曬。猶云免魯忘。苓乎知汝託。舊業莫嬉荒。</text>
<title>松蕈</title>,<text>松貞我曾愛。況此孕雋味。秋雨釀苓珀。靈液分餘氣。孼菌嫌朽蠹。玉延眞同彙。連筒石泉冷。蚓叫瓦罐沸。豈獨塡饞腸。亦可蘇病胃。涔涔生道氣。噓噓雲共霼。乃知故山精。喜我遺世誹。爲輸林壑珍。徑除沈綿欷。却悔買藥錢。虛抛二年費。</text>
<title>中秋月</title>,<text>天機衮衮中秋月。人事悠悠半百年。相對茫然不相問。但看星斗漸移躔。</text>
<title>中秋月 其二</title>,<text>去年此日海東頭。醉擁笙歌雲錦樓。蕭瑟松齋今夜月。一杯村釀與君酬。</text>
<title>中秋月 其三</title>,<text>都中十載寄吾生。幾度親朋共月明。投老歸來人迹掃。相隨月色獨關情。</text>
<title>中秋月 其四</title>,<text>一病從春跨夏來。煢煢只與影徘徊。至今僵臥猶康濟。復擧中秋月下杯。</text>
<title>中秋月 其五</title>,<text>病夫逢月兩綢繆。更約明年此夜秋。世事還知難自料。淸光何處共淸愁。</text>
<title>稻熟</title>,<text>炎天連朔嗇雲霓。荑稗將看萬畝棲。行雨龍山能吐氣。黃雲漠漠擺東西。</text>
<title>稻熟 其二</title>,<text>露和煙靄晩霏霏。蚱蜢隨風上下飛。水碓堪舂雲子白。前溪況有鱖魚肥。</text>
<title>稻熟 其三</title>,<text>棄祿如嬰兒棄乳。森森八口仰饞饞。門前䆉稏黃千頃。恰得田家喜氣咸。</text>
<title>稻熟 其四</title>,<text>磽确無錢亦寡租。登場今復賴神扶。鷄豚競辦招同社。賽罷田頭舞醉巫。</text>
<title>採芋</title>,<text>墻畔畇畇土一區。田田脆葉露初濡。採盈傾篚根連蔕。煨撥寒灰玉灹爐。林下三秋多興味。人間萬事視樗蒲。此身康濟吾能事。臨老工謀口腹須。</text>
<title>次野書問。詩以奉復。兼示仲野。時服未闋。</title>,<text>黃冠南落素冠西。兩地相望歲不稽。從此與君成遠別。百年離合向誰齊。</text>
<title>次野書問。詩以奉復。兼示仲野。時服未闋。 其二</title>,<text>九重便隔君臣會。千里來同母子情。滫瀡雖無昕夕奉。怡愉還勝五侯鯖。</text>
<title>次野書問。詩以奉復。兼示仲野。時服未闋。 其三</title>,<text>形影煢煢兩棘人。三年忍過二年春。攀呼庭柏無窮恨。賴有慈闈鶴髮新。</text>
<title>次野書問。詩以奉復。兼示仲野。時服未闋。 其四</title>,<text>人事多違心事摧。酒尊何日更徘徊。昨宵夢見平生面。知有今朝尺素來。</text>
<title>述懷</title>,<text>紅雲明北闕。白髮倚南閭。聖世辭殊渥。殘生返舊居。天門時上夢。身事散爲樗。乞得晨昏養。君恩亦不疏。</text>
<title>秋懷</title>,<text>冉冉三秋暮。蕭蕭一病翁。寒摧籬下菊。晴飮澗中虹。吟放詩無律。言厖世欲訌。如無率意駕。何處見途窮。</text>
<title>十月初四日。壽母生辰。</title>,<text>生辰趁得橘陽生。正是山中萬寶成。男妹四人齊壽斝。村謳野管動歡聲。</text>
<title>十月初四日。壽母生辰。 其二</title>,<text>晩管簪纓隔故園。長敎滫瀡闕晨昏。一年一度逢今日。南望空銷陟岵魂。</text>
<title>十月初四日。壽母生辰。 其三</title>,<text>今年乞得百年身。賸向庭闈戲彩新。四顧招要親舊集。壽觴擎處却酸辛。</text>
<title>十月初四日。壽母生辰。 其四</title>,<text>樹谷松楸風雨秋。鴒原落日更堪愁。傷心畏母無聲淚。醉後潛隨背面流。</text>
<title>十月初四日。壽母生辰。 其五</title>,<text>兄姊存時我遠離。我歸來日雁行悲。易違難合人間事。天意蒼茫問不知。</text>
<title>十月初四日。壽母生辰。 其六</title>,<text>不如意事且都捐。雙淚收來復上筵。母子同歡猶可慶。晩扶殘醉更蹁躚。</text>
<title>冬蠅</title>,<text>頭尾無訛團壁隙。廚庖無計逐膻葷。剛炎秉畀君須急。若遇春天種更繁。</text>
<title>龍山別權仲虛 二首</title>,<text>落雪能生竹外風。晴吹月出柏林東。谿山奇勝雖堪賞。君我閑忙恨不同。此地聊開半夜語。明朝又作一飄蓬。莫將去住傷離抱。但覺樽中酒易空。</text>
<title>龍山別權仲虛 二首 其二</title>,<text>多年病客怯寒風。不出山南與水東。今日偶隨雲共往。禪房還與子相同。吟詩恐遣愁生緖。把酒驚看鬢欲蓬。我滯窮廬君玉署。從知別恨隔年空。</text>
<title>十四日霧</title>,<text>昨暮驚山雨。今朝霧又黃。蒸添溪㶁㶁。暗減日煌煌。天地愆時冷。炎寒失主張。何人問牛喘。夔卨滿巖廊。</text>
<title>冬至</title>,<text>山深無曆誌。節序靜中忙。烹豆驚村粥。吹灰動稚陽。天庭想肅穆。冠佩迭趨蹌。獨臥松窓老。朝來愛日長。</text>
<title>哀二畜</title>,<text>拙而有巢慙林鳩。去故就新如遞郵。初非薄此而厚彼。匆匆藏具偶携置。那知物性各有偏。去住兩違主人意。或忘其主而思土。或能戀主而忘故。一死俱爲有情物。悔我竟作無情主。子山晩有江南賦。豫讓甘爲漆身苦。懷鄕愛主人亦爾。天地漫漫哀汝死。</text>
<title>中夜病吟</title>,<text>一病三年患。孤燈兩眼昏。眠稀知夜永。愁亂若雲屯。服藥虧神氣。逢人澁語言。親朋疏問訊。提挈只兒孫。</text>
<title>病吟</title>,<text>搜得方書屢檢籤。雖無本草更何嫌。滿山桂茯皆良餌。時遣奚童佩短鎌。</text>
<title>蔘湯</title>,<text>悔恃曾無病。方書不一看。三年忘蓄艾。百劫況磨丹。幸有靑山近。能供紫玉餐。千莖亦無價。猶自任家寒。</text>
<title>靑山</title>,<text>吾家舊物是靑山。解紱重尋不用錢。憂患已焚魚紫袋。行藏欲辦布靑纏。依違人自甘衰鬢。歸去吾猶及壯年。阡陌闤廛非兩地。一生出處更何鐫。</text>
<title>致遠兄來見</title>,<text>病吟冬欲半。蓬戶爲君開。刮目欣相對。擎杯獨冷咍。飄零何事業。磊落尙心懷。平日疏狂語。逢人不自裁。</text>
<title>讀麗史恭愍紀</title>,<text>仁聞江陵擧國知。晩年璇極事多違。一邦人望中興主。淪喪終貽萬世譏。</text>
<title>讀麗史恭愍紀 其二</title>,<text>一心惟有金仙敎。恭嘿還同思道辰。自謂夢中良弼賚。玉川奴作傅巖人。</text>
<title>讀麗史恭愍紀 其三</title>,<text>紅帕西來翠華南。擎天高柱列爲三。菹醯不是弓藏計。矯旨先由譖始函。</text>
<title>讀麗史恭愍紀 其四</title>,<text>交州杉檜戛天垂。一向王輪寺外稀。枉費三韓財力殫。正陵松柏未成圍。</text>
<title>讀麗史恭愍紀 其五</title>,<text>晩恨龍樓鶴馭空。螟蛉已使蠹王宗。又敎子弟新開衛。一夜衣屛蹀血紅。</text>
<title>讀東史箕子紀</title>,<text>殷恪於周已作賓。漸漸麥秀獨傷神。三韓未屬周天下。被髮東來定不臣。</text>
<title>讀東史箕子紀 其二</title>,<text>洛畫敷陳道已傳。更爲八敎化朝鮮。東人報答知無替。遺廟千年尙儼然。</text>
<title>喜金伯起臨枉 楊震</title>,<text>同遊史局十年間。語相舊驚兩鬢斑。君獨翩聯能逐隊。我先歸去尙多訕。雲生屋後留看雪。酒盡松前替對山。奚橐從渠詩拾去。放開泉石不曾慳。</text>
<title>晩吟</title>,<text>疏狂何地可相容。多謝雲山著病翁。不用區區談世事。却將衣蝨土爐烘。</text>
<title>謝人送凍魚</title>,<text>昨夜無端驚指動。朝來銀鬣照匡床。江東不獨傳鱸美。雋永津津齒欲霜。</text>
<title>謝人送凍魚 其二</title>,<text>晨昏曾乏兼珍膳。每見林烏恨不勝。投贈雖非誠孝感。寒江不必更敲氷。</text>
<title>任同年翰文來 說伽倻之勝</title>,<text>身退歸來野興長。愛山之癖入膏肓。若逢方外遊山客。一對茫然萬事忘。</text>
<title>任同年翰文來 說伽倻之勝 其二</title>,<text>瘦骨稜稜吟聳肩。說山淸語帶芳鮮。對君若對伽倻面。風馭泠然我欲仙。</text>
<title>任同年翰文來 說伽倻之勝 其三</title>,<text>孤雲去後山仍在。蘿月松風丐後人。早晩隨君跨鶴馭。紅流洞口問仙津。</text>
<title>思竹</title>,<text>一日不能無此君。經年瀟灑隔湘濆。閑齋賴有蒼髥叟。風韻蕭蕭靜裏聞。</text>
<title>冬霖</title>,<text>泠泠陰壑水生鱗。濘淖多爲曉汲嗔。休咎冥冥非我問。只愁苦節減松筠。</text>
<title>冬霖 其二</title>,<text>當寒而燠已爲愆。況又三旬密雨連。童稚何知天錯令。群呼蹙水戲庭前。</text>
<title>寄瀣輩讀書龍山</title>,<text>碧嶺圍屛雪打樓。佛幢深處可焚油。三多足使三冬富。一理當從一貫求。經術誰言靑紫具。藏修須作立揚謀。古來業白俱要早。槐市前頭歲月遒。</text>
<title>庭松</title>,<text>山深地冷不宜梅。却恨今年雪未來。若乏庭前歲寒節。一冬淸抱向誰開。</text>
<title>題岐城十景圖</title>,<text>有洞亦有花。武陵秦仙家。晴巒曬彩罽。猩染林噴霞。遊人惜春晩。白鼻馳驕騧。千尊共一醉。酒盡悲生涯。勿謂佳賞長。已見辭枝葩。</text>
<title>題岐城十景圖 其二</title>,<text>鳥晴畏景絶。樹密陰濃結。蕭騷晩涼來。十里江藏熱。風生弓力勁。左右櫜鞬綴。筒忙往來梭。馬驏鳴前埒。連圈以爲籌。勝負初屑屑。終無較得失。但向觥心凸。</text>
<title>題岐城十景圖 其三</title>,<text>花開報春至。花落隨流水。開落一春裏。韶華疾如矢。芳樽方瀲灎。紅顏照淸泚。相酬追稧事。庶答芳菲意。涳濛氣易夕。月壑生淸吹。</text>
<title>題岐城十景圖 其四</title>,<text>秋歸挽不留。客行何處遊。送客如送秋。四顧涼颼飀。征雁半空沒。碧樹雲連樛。馬鳴催發輈。贈言良綢繆。坡陀石萬古。不識相離愁。</text>
<title>題岐城十景圖 其五</title>,<text>陽崖春霽雨。泱漭流膏乳。森森聯鼈足。戢戢爭逬土。采采易盈襜。歸來踏花塢。野人寡風調。但知充饞肚。誰敎高世士。一撰西山譜。</text>
<title>題岐城十景圖 其六</title>,<text>松靑而雪白。靑白兩分別。相逢淡交合。專此歲寒節。蒼然八大夫。森森瓊樹列。何處人間子。來驚鶴夢輟。回風一窸窣。霏霏十里屑。</text>
<title>題岐城十景圖 其七</title>,<text>崚嶒秋欲瘦。梵宇搴雲霧。禪僧眼增碧。閑煨懶殘芋。幽人遠來尋。葉隕迷前路。攀躋或相失。傳呼屢回顧。松窓一展覿。鍾驚四山暮。</text>
<title>題岐城十景圖 其八</title>,<text>山田雪宵零。獵騎朝縱橫。臂鷹初下鞲。擁犬鈴雙鳴。彎弓競馳突。十里風雷轟。爭探豺虎窟。肯問狐貍行。糢糊血糝雪。殺氣蒸山庭。</text>
<title>題岐城十景圖 其九</title>,<text>斷崖蘸泓澄。浪嚙生層稜。沈鉤綰脩綸。濈濈堆重仍。相呼較得雋。喧叫爭騰凌。知渠謀口業。膾縷空腥蒸。千載磻溪翁。直釣心無憑。</text>
<title>題岐城十景圖 其十</title>,<text>秋陰萬壑漏。積溜穿嵌竇。淙潺値絶壁。瀉落白虹走。轟崩下千尺。灑雪飛晴晝。幽人挹淸泠。却携僧同漱。莫濯人間纓。恐隱泓中獸。</text>
<title>十二月二十日立春</title>,<text>今年五月閏。節迫歲時忙。春氣來爭臘。坤根忽透陽。田家幽事早。萱室壽醅香。詩課題年遞。新吟力較強。</text>
<title>十二月二十日立春 其二</title>,<text>律盡三冬暮。春隨一氣來。餘寒留鬢雪。生意動庭梅。回斡天心變。蕭疏人事催。芳辰將獻歲。此病奈徘徊。</text>
<title>窓明</title>,<text>窓明海升旭。窓暗山淪曜。窓虛能受光。明暗由一照。明沈桂魄射。繼晷如相要。只恨有盈缺。斷續光難索。何如一室虛。皎皎長生白。</text>
<title>燈花</title>,<text>燈繁報何喜。金粟粲釭葩。北闕遺鳴佩。南州臥宿痾。蕭條對妻子。身世覺蹉跎。惟有萱堂下。春尋壽斝多。</text>
<title>元日</title>,<text>萬物隨年盡。猶餘一病留。龍鍾眞可惜。荏苒不須愁。幸賴春來慰。惟知酒可酬。椿庭高鶴算。添却百千籌。</text>
<title>元日後二日。寄君式。</title>,<text>聞君病與殘年去。恨我春仍舊病來。問歲猶能未免俗。題詩一寄思難裁。</text>
<title>元日後二日。寄君式。 其二</title>,<text>臥吟全歲不堪經。況耐還添閏一蓂。得送前年如送病。喜扶龍竹步春坰。</text>
<title>元日後二日。寄君式。 其三</title>,<text>未老高官爲養休。反敎親以疾爲憂。增年喜懼情雖切。未把春光壽斝浮。</text>
<title>元日後二日。寄君式。 其四</title>,<text>憂患深知歲月催。別來三度見春回。沈綿共抱君先起。始識天公獨我猜。</text>
<title>春日病吟</title>,<text>病中曾聽說春回。蓬戶蕭蕭尙未開。梅柳不知新爛熳。穿窓只有鳥聲來。</text>
<title>雪中。龜城守來訪。</title>,<text>休退山爲社。親知樹隔雲。無人來問病。何意得逢君。晩雪春猶淺。閑愁酒共分。松關日易夕。心事半云云。</text>
<title>送曺，吳兩郞。與瀣輩。讀書淸涼山。</title>,<text>讀書人道若遊山。深淺優游信往還。況是淸涼幽絶處。我曾螢雪十年間。</text>
<title>送曺，吳兩郞。與瀣輩。讀書淸涼山。 其二</title>,<text>元曉橫西致遠東。獨來撑北義湘同。森然鼎處中開洞。靑壁丹崖面面空。</text>
<title>送曺，吳兩郞。與瀣輩。讀書淸涼山。 其三</title>,<text>千古伽藍石窟前。玉虹橫飮澗中泉。雪消氷漲春多沫。竹架誰通百丈連。</text>
<title>送曺，吳兩郞。與瀣輩。讀書淸涼山。 其四</title>,<text>石罅涓涓側湧淸。僧言飮者發聰明。當年笑我傾千斛。昏瑩依前一老生。</text>
<title>送曺，吳兩郞。與瀣輩。讀書淸涼山。 其五</title>,<text>金仙餘敎近將殘。三百年來古道還。一化空身留翠壁。曺溪斷流不潺湲。</text>
<title>送曺，吳兩郞。與瀣輩。讀書淸涼山。 其六</title>,<text>嵌竇南呀黯黕開。松陰匼匝羃平臺。煙吹籟合晴雷吼。觸熱宜敎襬襶來。</text>
<title>送曺，吳兩郞。與瀣輩。讀書淸涼山。 其七</title>,<text>安中寺裏洪黃我。丙午年中事已遼。存沒人間一怊帳。亂松風雨夜蕭蕭。</text>
<title>送曺，吳兩郞。與瀣輩。讀書淸涼山。 其八</title>,<text>頑然一片飣巑岏。驟雨迎風動又還。靜性猶能爲物動。人心動處遣誰安。</text>
<title>送曺，吳兩郞。與瀣輩。讀書淸涼山。 其九</title>,<text>白雲菴與白雲高。病脚多年夢想勞。引上藤連還欲澁。登山妙處恨終抛。</text>
<title>送曺，吳兩郞。與瀣輩。讀書淸涼山。 其十</title>,<text>崖口涔涔細有聲。曾將雪乳試中泠。消中老覺文園重。一望焦涎渴欲生。</text>
<title>送曺，吳兩郞。與瀣輩。讀書淸涼山。 其十一</title>,<text>遊蹤猶入眼森森。送爾空成十絶吟。此去須修遊錄返。篋中重欲較前尋。</text>
<title>次君式韻</title>,<text>人各言休未卽休。窮居只用食爲憂。我耕磽确多生秫。釀熟開船任拍浮。</text>
<title>次君式韻 其二</title>,<text>解紱南來萬事休。江湖廊廟更關憂。四山似窄閑多地。到此身名倂一浮。</text>
<title>次君式韻 其三</title>,<text>名途局促競相催。十載山門獨自回。駭俗從來多毀譽。世間應被物情猜。</text>
<title>次君式韻 其四</title>,<text>容顏未老病先催。不待尋山畢嫁回。我是山中前日主。一春魚鳥莫相猜。</text>
<title>次君式韻 其五</title>,<text>有親有病當歸去。不是全身避世來。淸溫多暇兼醫療。滿壑蔘苓手劑裁。</text>
<title>次君式韻 其六</title>,<text>暮雲幾隔吾詩友。四顧傳筒絶往來。賴有詩鳴兄邇在。春愁野興共分裁。</text>
<title>次君式韻 其七</title>,<text>白首揚玄敢擬經。閑齋佔畢閱春蓂。僮驅觳觫耕新雨。一望燒痕半入坰。</text>
<title>次君式韻 其八</title>,<text>舊日松蹊得再經。朝儀兩載隔堯蓂。一杯陶鑄春容色。寒薺生花麥吐坰。</text>
<title>次君式韻 其九</title>,<text>君曾先我占淸幽。我亦年來返舊丘。一病三年君共我。參湯不得煮同甌。</text>
<title>次君式韻 其十</title>,<text>耕必於山釣必江。晩來心地對君雙。從今恐洩人間事。莫放桃花出石矼。</text>
<title>次君式韻 其十一</title>,<text>陰森杉檜壑西東。夜半雲雷欲化龍。但待明堂構樑棟。莫因春雨更移松。</text>
<title>次君式韻 其十二</title>,<text>半生淸趣損於官。向晩身猶得自閑。習隱曾聞海鹽令。證將猿鶴誓靑山。</text>
<title>遣懷</title>,<text>不是歸休避世人。百年怡養逮吾親。天臨斗北宸居遠。春入江南壽斝新。兩地一心看白髮。三年二豎尙殘身。誰知山市猶傳虎。剛被區區物議嗔。</text>
<title>復昭陵挽章</title>,<text>象設嚴儀廢。荒丘閉水隅。南巡匪虞舜。瑤瑟隔蒼梧。警動雖天意。尊崇實聖謨。重歡同二聖。松柏奏笙竽。</text>
<title>復昭陵挽章 其二</title>,<text>一抔非舊土。湘瑟閟江濱。宗祀虧常典。追崇出聖神。重歡開顯廟。宿望慰邦人。百里安山路。松楸更放春。</text>
<title>曺舜卿。承點馬之命。過見避所。曺致虞</title>,<text>松逕秋多雨。無人叩我關。開窓聞畫角。感子度重巒。未吐樽前語。先驚病後韻。嚴程寬一夕。得共萬愁刪。</text>
<title>謝主守餉銀唇魚</title>,<text>兩載門無問疾人。況將佳貺及孱身。飣盤始覺秋江興。異味深知太守恩。細縷迎刀飛靃靃。輕霜漱齒冷津津。多年伏枕湖山老。忽憶槎頭漢水濱。</text>
<title>送金國秉以引儀應聘赴京</title>,<text>科目賓興世有聞。山林奉檄獨吾君。韜光曾伴雲無迹。出壑還同鶴不群。高節已知明出處。聖恩何以答慇懃。枕流亭下秋多鱖。留與漁人一半分。</text>
<title>新稻</title>,<text>家南石峽細通溪。木架斜移灌小畦。荷鍤濛濛雲四合。稻花深處可藏鸂。</text>
<title>新稻 其二</title>,<text>鋤荒日日課奴功。杖策徘徊斷壟中。夕露霏霏芒屨濕。稻香吹面不寒風。</text>
<title>新稻 其三</title>,<text>佳實團團滿畝黃。腰鎌小豎往來忙。眼中萬顆堆場畔。鳳翼雙飜競簸揚。</text>
<title>新稻 其四</title>,<text>門外泠泠水碓舂。跳珠逬玉響玲瓏。炊香不減雕胡飯。泔滑流匙慰病翁。</text>
<title>新稻 其五</title>,<text>雪碎津津十字香。細交山秫甕中藏。須臾瀲灎浮蛆動。先向高堂奉壽觴。</text>
<title>新稻 其六</title>,<text>山下嘗新愧遠臣。情深獻曝隔中宸。年年不負公家稅。聖代何妨作逸民。</text>
<title>聞金頤叔三伯仲。重陽日。設榮宴于榮川。錄寄。</title>,<text>丹桂無多折亦稀。君家獨自得三枝。榮爲故國開榮宴。節値重陽奉節宜。賜斝傳擎來案使。瞻光幾處走村兒。聖恩許答親恩重。忠孝相關自可移。</text>
<title>中秋月 六言</title>,<text>病裏流光易度。月明又是中秋。江山影裏聞籟。鴻雁聲中倚樓。人散三更欲盡。尊開萬古相酬。愧非太史奇氣。何事周南滯留。</text>
<title>避寓奴家。夜雪。</title>,<text>夜久篝燈欲失紅。曉來窓玉亂鳴蓬。却嫌寒氣還侵病。先撥爐頭宿火烘。</text>
<title>避寓奴家。夜雪。 其二</title>,<text>避寓棲棲不定居。蕭蕭斗室雪堆除。人言酒氣還妨病。羞見床頭甕潑蛆。</text>
<title>避寓奴家。夜雪。 其三</title>,<text>斷蓬橫架斲爲門。雪勢侵凌動欲掀。鷄唱出簷煙出屋。蕭條猶作一山村。</text>
<title>避寓奴家。夜雪。 其四</title>,<text>避病歸來兼避人。山門四合一溪濱。況敎夜雪塡樵逕。又絶人間牧豎親。</text>
<title>雪吟</title>,<text>今年天氣寘陰寒。冬至曾過尙著單。此日山中初見雪。蔘湯難救冷腸酸。</text>
<title>雪吟 其二</title>,<text>窓外蕭蕭雪撒沙。村童傳報不禁譁。推蓬却欲尋詩料。恐眩茫洋病眼花。</text>
<title>十一月二十六日雪次子眞韻 時子眞爲忠淸監司</title>,<text>病重年多眼不明。故人詩句雪俱生。披來忽覺羸魂醒。吟罷如聞警欬淸。此日旬宣阻溫國。去春尊酒憶神京。難齊世事相分地。豈是閑忙各爲名。</text>
<title>十一月二十六日雪次子眞韻 時子眞爲忠淸監司 附子眞詩</title>,<text>霜酣萬木透雲明。雪入千莖滿鏡生。山色似隨人事變。秋光都作客懷淸。畏途倦踏靑泥坂。歸夢長懸白玉京。爲報謫仙相憶未。松齋高臥笑功名。</text>
<title>雪朝</title>,<text>糝樹風多萬繂牽。宿禽啼散一林煙。雪深不減山陰夜。溪淺難容訪戴船。</text>
<title>啄木</title>,<text>粲粲彩羽明。照影朝日紅。一樹啄未盡。又向槎牙槐柳中。翩翩謀爾腹於木。亦足除內訌。雖然木朽蠹乃生。啄之已晩何言功。</text>
<title>避居</title>,<text>避居猶得好山川。蔬筍樵蘇不用錢。況又吟哦饒景物。橐中收拾摠佳篇。</text>
<title>無藥</title>,<text>市遠難輸賈藥資。幸令調劑亦庸醫。黃精蔘朮皆良餌。須向明春滿地移。</text>
<title>日暮</title>,<text>怯寒常掩戶。開戶日斜西。谷口樵稀唱。簷端鳥鬪棲。松疏齊萬籟。筑咽響雙溪。面面陰生壑。蕭騷氣色凄。</text>
<title>浮生</title>,<text>浮生雖百年。百年能幾人。我生今半百。憂患多纏身。況被二豎虐。苦度三年春。齒髮日爭落。藥餌消精神。豈但形骸變。志慮從沈湮。往者旣忍過。來者知何垠。今年亦欲盡。更問明年因。人言在世樂。於我徒生嗔。彎彎百年彀。身在生死畛。欲飮酒妨氣。欲詠詩寡新。悲來歌一放。強起還逡巡。</text>
<title>脚婆</title>,<text>煖老必燕玉。人情近奢華。但取心所適。爾婆猶可誇。盎盎而內溫。凍衾能生春。四體氣易和。煕煕遍一身。欲獻奈潦倒。此物勝朝曝。</text>
<title>鳴琴</title>,<text>我安爾多鳴。我病爾停聲。一鳴而一停。皆托我爲生。我病爾見廢。念之能爲情。欲將送靑樓。往雜群竽笙。慰別強一彈。鳴聲反不平。物固戀舊主。哀哉雙淚傾。</text>
<title>白髮</title>,<text>三年病無迹。所見髮種白。一痛一莖生。千莖累痛積。髮疏知有數。痛勢無終釋。借言晩得痊。白者難更易。況隨不離去。鬼語夢曾譯。毛衰何足惜。容顏亦非昔。短鑷已遠抛。靑銅休近席。</text>
<title>暮雪</title>,<text>疏疏密密復團團。欲落旋飄去又還。山合高低渾漠漠。天虛遠近白漫漫。農家有麥明春望。吟榻供詩此日觀。半死梅魂招不返。更愁堆壓竹千竿。</text>
<title>少睡</title>,<text>病人元少睡。雪逼更堪寒。燈裊全宵焰。山檠半月彎。心裁愁萬緖。曉課藥三丸。稍覺廚人語。擎盤奉水饅。</text>
<title>止酒</title>,<text>少年喜尙氣。狂疏酒借力。賓朋廣然諾。花月天不嗇。相携入市壚。爛醉飛金勒。高談蔑丘墳。詩豪驚鬼蜮。邇來齒髮衰。志氣亦消蝕。二豎乘其間。血脈不得職。人言酒狂藥。久已爲身賊。衛生莫如止。朝昏便服食。從此屛杯勺。三年病愈極。榮衛反燥澁。無乃止之亟。予欲復稍稍。只畏人警飭。止否不自決。顧信人言得。休尋嵇阮傳。一讀應愧色。</text>
<title>身世</title>,<text>身世何騷屑。飄零鬢髮彫。難堪中散懶。重得馬卿消。藥勝攻神薾。衣穿任蝨驕。愁邊多歲月。都向病中銷。</text>
<title>鷹嘆</title>,<text>人爲口而鷹。鷹爲雉而擒。雉爲粟而田。各以欲爲心。相殘在一欲。滔滔無尺尋。若向胸中除五兵。物自相保無相侵。</text>
<title>矮屋</title>,<text>矮屋誇溫堗。旋嫌鼠窾煙。熏衣光抹漆。觸鼻涕交漣。開戶迎風氣。呼童減竈燃。低頭揩眼澁。四顧但茫然。</text>
<title>臘日</title>,<text>吾年行冉冉。四十五嘉平。事業休臨鏡。心懷恐負觥。鷄豚招社友。談笑話春耕。誰識靑門客。東陵舊日名。</text>
<title>山雪</title>,<text>山雲易成雪。陰壑落偏加。過臘違農瑞。先春作苑花。裘茸風欲綻。市遠酒難賖。病客猶乘興。愁吟逮暮鴉。</text>
<title>避寓山舍</title>,<text>萬慮都抛一病攻。避居驚却歲將窮。謾開書卷高賢對。猶捲塵區俗子同。童稚漸能山里諺。松篁賸簸世喧悤。十年爲吏疏幽討。幸抱淸羸作野翁。</text>
<title>自歎</title>,<text>身歸故國病相因。花鳥三年不見新。天若未能誅二豎。靑山莫遣更回春。</text>
<title>消中</title>,<text>消中渴水自難禁。甁杓相尋碧水潯。何況世間多渴欲。滔滔未滿幾人心。</text>
<title>逸鷹</title>,<text>玉爪金鉤羽翮新。擊鮮能養病殘身。滿山雉兔空巢窟。松籟蕭蕭洞壑貧。</text>
<title>逸鷹 其二</title>,<text>飢飽由人不中程。揚翎一擧向空冥。追尋長望無消息。風過如聞雲外鈴。</text>
<title>逸鷹 其三</title>,<text>由來貧富知交態。況又親朋病裏違。汝本依人有情物。如何亦背主人飛。</text>
<title>食柚</title>,<text>南溟島嶼長。地暖秋無霜。冬靑多橘柚。佳實壓枝黃。昔分晉符左。異產稱此果。包匭進中宸。賓盤分亦可。野人瀉筠籠。箇箇驪龍裹。津津齒生漿。馥馥香滿坐。擘作黃金杯。瀲灎中涵醅。邇來隔風調。抱病山中來。何人遠致饋。一見病眼開。先嘗愧自佳。親遠不得懷。物美豈異昔。但恨人事乖。風流念如掃。蕭蕭鬢雙皓。對此感流年。回頭傷我抱。</text>
<title>二十四日。聞致遠輩掃先塋。</title>,<text>早年攀柏涕多揮。樹谷森森木已圍。游宦匆匆離故里。任敎狐兔聚相依。</text>
<title>二十四日。聞致遠輩掃先塋。 其二</title>,<text>隨官跼促服轅駒。俗節澆松禮未敷。欲向荒丘芟宿草。依違歲月計中徂。</text>
<title>二十四日。聞致遠輩掃先塋。 其三</title>,<text>戴鶡南來將老母。東躋先壟不盈跬。若逢令節兼正至。村醑溪毛莫具齊。</text>
<title>二十四日。聞致遠輩掃先塋。 其四</title>,<text>一病沈綿四載餘。半生心事未消除。滿山枏檜皆梁棟。獨我甘爲一臃樗。</text>
<title>二十四日。聞致遠輩掃先塋。 其五</title>,<text>冬來避寓別慈顏。歲節侵尋未上山。兩負幽明一身在。眼枯衰淚不成潸。</text>
<title>佩劍</title>,<text>燦燦腰間絛線紅。鵜膏秋瑩雪吹鋒。上衝孛彗光芒斂。又向蛟鼉窟穴空。樓上無人知紫氣。匣中深夜泣時窮。主人託汝爲生死。西望崆峒碧海重。</text>
<title>元日</title>,<text>曾知元日隔年回。今歲如何瞥眼催。十二蟾光愁裏度。一身猶與病徘徊。</text>
<title>元日 其二</title>,<text>送歲難兼送病歸。蕭蕭獨自掩荊扉。未拚昔日江湖事。爲問春風入釣磯。</text>
<title>元日 其三</title>,<text>元日陰雲占有年。村翁醉舞露華顚。長途泱漭春泥滑。山郭風連樹外煙。</text>
<title>元日 其四</title>,<text>三年不見紫宸朝。鴛鷺行中夢亦遙。飄泊天涯春又到。眼看鵰鶚上雲霄。</text>
<title>立春</title>,<text>元日纔過又立春。山中勝節遞相新。老夫亦自乘佳興。策杖前村傍水濱。</text>
<title>立春 其二</title>,<text>冥冥洞壑鎖煙霏。細雨涳濛不濕衣。陶鑄一山新氣象。魚游鳥噪各天機。</text>
<title>遣懷</title>,<text>常笑文章眞小技。空聞雙鳥謾壎篪。卽今閑病還多悔。消遣幽愁莫過詩。</text>
<title>古意</title>,<text>地深洞壑祕。晴晝多煙霏。山暝日易入。中宵陰雨㵟。魈鳴谷自應。月隱雲不飛。誰將明月珠。暗中投山扉。終如蘊山玉。夜夜輝巖曲。</text>
<title>能飮</title>,<text>能飮當年阮步兵。消中今作馬長卿。邇來止酒從醫忌。賴有巖西碧井淸。</text>
<title>人日雪</title>,<text>自吾得此病。人日每逢陰。今歲災尤甚。空山雪又深。沈綿三載恨。零落百年心。蔬圃應多潤。千莖替種蔘。</text>
<title>穀日雪</title>,<text>風生陰壑氣蕭騷。春雪無多亦不消。糝樹渾爲梅幾朶。先花散作蝶千飄。望中小徑樵聞唱。畫裏前溪人渡橋。此日陰雲雖俗忌。雪爲嘉瑞麥抽苗。</text>
<title>上元日驗月 田家。以是日月出高下。占豐凶。</title>,<text>光動雲崖萬石層。誌峯高下較年曾。爭言上出宜山國。蹈舞康莊喜氣騰。月出高下以峯爲誌 厖言俚諺各云云。樂極兼將警語聞。力穡在人非在月。願須努力勉耕耘。</text>
<title>聞蠅</title>,<text>春來未見佳禽鳥。兩耳慙先聽爾音。陰類又同陽氣至。乾坤容汝信包涵。</text>
<title>正月十九日。夢先君。</title>,<text>嚴顏別弱齡。尺紈遺典刑。音容邈難接。髣髴唯夢經。眞旣不留畫。夢亦非所令。含悽三十載。追想漸冥冥。春宵易成寐。精魄通丁寧。忽見吾親來。喜淚同泠泠。相對不問病。但驚鬢凋零。氣色兩匆匆。言笑難從容。形開一蘧蘧。山月穿疏松。夢中若知夢。卽吐平生胸。一覺便隔世。欲語還無從。後亦必有夢。此意須緘封。輒見輒輸了。後悔無留重。</text>
<title>二十一日雨</title>,<text>已聞春風回。未見梅杏開。應知一夜雨。乃是天工催。嵌谾始流雪。淙潺聞石臺。物生各情性。田翁亦戒命。聚擧林中杯。尊名但呼姓。相賀膏澤早。足爲農家慶。爭將理溝渠。不憚衝泥濘。蕭蕭東隣客。尙抱三年病。悲歌臥雲壑。春雨無多興。呼兒浸藥圃。只望黃精盛。</text>
<title>種藥</title>,<text>已病初聞藥。栽培滿圃中。三年臥未起。萬本竟何功。雨細春山濕。風和土脈融。人言若爲種。聊復斸園蓬。</text>
<title>夜雨</title>,<text>䬃䬃泠泠終夜零。病人稀睡但聞聲。新愁隨雨森如草。曉化千莖白髮生。</text>
<title>雲日</title>,<text>牛渚深且幽。燃犀可洞照。木窾多物怪。鬼火明如曜。如何白日光。閃閃天中央。知被群雲掩。餘暉欲在亡。容光庶有遍。尙可明四方。</text>
<title>寄次野仲虛</title>,<text>蔡藿從來識大陽。如何欲使向陰涼。雖然物性終難奪。枉被風霜一夜傷。</text>
<title>寄次野仲虛 其二</title>,<text>平生聞有孔成仁。畢竟曾參亦殺人。未作風前秋勁草。却爲林鳥哺吾親。</text>
<title>寄次野仲虛 其三</title>,<text>貴賤區區從趙孟。儻來儻去視雲空。世間禍福雙環轂。失馬由來有塞翁。</text>
<title>寄次野仲虛 其四</title>,<text>日焚諫草薇垣客。佐握銓衡吏部郞。紫陌春風雙醉面。靑山應記有淸狂。</text>
<title>閶闔</title>,<text>重重閶闔紫薇前。下土孤臣蟣蝨然。一上無由伸萬恨。欲隨春雨化啼鵑。</text>
<title>寒食</title>,<text>人間萬事病中忘。況記侵尋節序忙。窓外忽驚風拔樹。朝來又報雨頹墻。居然知是爲寒食。奈爾從前久臥床。身在山村難免俗。呼兒聊復辦餳香。</text>
<title>見棐仲書</title>,<text>唁官兼問疾。寸幅寫懷深。得失憑隍鹿。沈綿寄茯蔘。無心談世事。排悶賴書琴。山郭春風細。將期共子尋。</text>
<title>三月三日</title>,<text>去年此日百花新。煙雨霏微一洞春。却恨今年天氣晩。冷風吹雪暗溪濱。</text>
<title>三月三日 其二</title>,<text>名爲令節實何堪。花柳無心百鳥喑。新艾細交蒸白餠。一杯聊復作重三。</text>
<title>三月三日 其三</title>,<text>海燕年年此日來。拂塵頹壘待徘徊。東南望盡無消息。終夕幽情不自裁。</text>
<title>新燕</title>,<text>三日曾過汝自遲。晩來淸喙尙多辭。纔尋舊壘先呼主。主病今年亦未醫。</text>
<title>新燕 其二</title>,<text>滄海茫茫一羽微。經冬無恙復來飛。主人雖病猶存息。相對難禁涕淚揮。</text>
<title>新燕 其三</title>,<text>花蕊生香汝亦來。始知春事日相催。欲將尊酒尋山角。病後其如脚力摧。</text>
<title>新燕 其四</title>,<text>九秋領得群雛去。今日歸來幾箇隨。疑是東瀛風雨惡。相呼相失半參差。</text>
<title>喜見擇之書</title>,<text>溫邑三年作棘人。南來吾亦一閑民。茫然兩地相望遠。芳草萋萋又一春。</text>
<title>喜見擇之書 其二</title>,<text>兒報黃昏鵲噪乾。朝來忽喜雁書傳。縱橫百字渾離恨。醉墨蕭森不減前。</text>
<title>喜見擇之書 其三</title>,<text>送人東出舊松亭。松籟蕭蕭易感情。忽記松齋十年句。寄來吾亦別魂驚。</text>
<title>次棐仲二絶</title>,<text>春雨連旬損藥欄。泠泠門外水生瀾。今朝縱被山花惱。幽興無多病後看。</text>
<title>次棐仲二絶 其二</title>,<text>病人宜退舊山隅。君亦言歸信有無。何日紋枰亭上對。從君一賭壁中圖。</text>
<title>金知章見訪</title>,<text>幽居日日斷人過。處處親朋迹更賖。顚倒應門傳遠客。淋漓征袖裛晨霞。木交香釀開新瓮。醉入高談到晩鴉。門外驕嘶君馬惡。歸時恐踏滿山花。</text>
<title>謝金敬叔來訪</title>,<text>生同鄕國義彌敦。況有偏親各在村。我侍空闈無滫瀡。君將全郡奉晨昏。有時推養心知感。此日尋幽興屬樽。榮覲定應來往數。窮廬莫憚枉行軒。</text>
<title>次子眞送棐仲示我之作</title>,<text>黃精種遍壑西東。從此人稱採藥翁。休退因親兼病久。幽居愧與鹿門同。</text>
<title>次子眞送棐仲示我之作 其二</title>,<text>林壑蕭蕭又一秋。別來唯覺歲如流。吾鄕李諫同君院。今去憑輸萬恨悠。</text>
<title>用安驛早行</title>,<text>無鷄空館宿。誤早曉行催。月隱星猶耿。山分霧欲開。秋懷轉憀慄。客路尙徘徊。日下長安近。歸心不自裁。</text>
<title>大平院石彌勒</title>,<text>世遞如郵事易遷。乾坤獨立一身全。曾從往古經千劫。爲問當來更幾年。</text>
<title>乙亥秋七月。與擇之遇于漢江邊。同聯。</title>,<text>邂逅眞今日。分携已去年。娥林觴酒後。靑海笑談偏。客過何須問。沙淸政可眠。秋容兼暮色。相對更凄然。</text>
<title>與擇之，子眞。飮士華宅。復用前韻。</title>,<text>但喜今逢樂。相分莫問年。秋懷共君得。離恨獨吾偏。美酒唯須飮。今宵不用眠。南鄕有歸雁。行與爾翩然。</text>
<title>與擇之，子眞。飮士華宅。復用前韻。 附擇之詩</title>,<text>此身非壯歲。作別動經年。白首靑山遠。秋懷落日偏。詩尊容一笑。風雨憶同眠。細算浮生理。相逢亦偶然。</text>
<title>與擇之，子眞。飮士華宅。復用前韻。 士華詩</title>,<text>意氣渾猶舊。相逢白首年。共傾杯面凸。一任帽紗偏。世事愁侵鬢。人生老減眠。杯盤從草草。淸興政悠然。</text>
<title>子眞，國卿。又用前韻爲別。仍次。</title>,<text>南還隔幾日。皁蓋又三年。芳草他時恨。深情此夜偏。停杯看月湧。携被共君眠。鎖院知無遠。相分恐瞥然。</text>
<title>子眞，國卿。又用前韻爲別。仍次。 附國卿詩</title>,<text>留連燈下醉。今歲亦前年。別恨關心切。秋聲入耳偏。功名隨鼴飮。身世幾蠶眠。萬事俱黃髮。相看意惘然。</text>
<title>示子眞</title>,<text>去歲庭前菊。今秋尙未開。無情豈是汝。應不識吾來。</text>
<title>示子眞 附子眞詩</title>,<text>白酒家家有。黃花處處開。尋帝淸興足。難得故人來。</text>
<title>次公碩韻</title>,<text>京洛親朋遠。今宵又別君。霜天一雁去。庭月數蛩聞。把酒唯論抱。臨岐莫恨分。男兒多事業。不獨在詩文。</text>
<title>次公碩韻 附公碩詩</title>,<text>零落百年友。長懷獨向君。一尊唯取別。萬事不堪聞。出處剛腸在。悲歡客路分。鴟盟何日決。相對媿論文。</text>
<title>題歸來亭 以下係安東作</title>,<text>試破千年祕。淸新據上游。東來二水合。西抱一林脩。掩冉煙中寺。晶熒湖上樓。遨頭秋省稼。到此爲遲留。</text>
<title>題歸來亭 以下係安東作 其二</title>,<text>百里都鈐轄。江山亦所幷。公先收實景。我但擁虛名。得失何相軗。詩尊只可爭。漁舟聞已辦。當共泛空明。</text>
<title>題歸來亭 以下係安東作 其三</title>,<text>山水淸幽府。慙非謝永嘉。風懷尙磊落。簿領奈消磨。未作亭中客。還催鬚上華。他年來故國。陪杖卜隣家。</text>
<title>襄陽。與文欽之夜飮。</title>,<text>春去餘花照眼明。三年病客亦生情。金鈿縱被風吹却。琴韻泠泠尙舊聲。</text>
<title>松院。醉贈秦智用。</title>,<text>追思丙午年中會。當日誰爲最少年。把酒却生存沒感。回頭依舊只山川。</text>
<title>仲夏。偕文欽之到宣城。金敬叔，李棐仲。亦至。共話終宵。</title>,<text>策鞭先到文金我。日暮汾川李又來。燈下四人相會處。平生一擧此宵杯。</text>
<title>六月六日。雨後。早發向襄陽。</title>,<text>趁涼晨起出城門。黯淡東峯欲上暾。溪漲從知前夜雨。煙生遙望舊家村。崩崖亂壓堤仍決。晩秋初移水尙渾。旱後澇多禾卒死。誰將民事叫天閽。</text>
<title>雨後。與欽之輩飮蓮亭。</title>,<text>琴韻泠泠雜雨聲。敗荷無藕尙含淸。移葵閒竹西墻下。紅綠分明各自旌。</text>
<title>次韻擇之</title>,<text>我在箕邊君斗邊。虛名共簸二毛年。凄涼兩地悲秋恨。南北迢迢一雁天。</text>
<title>次金監司國卿勸示安東諸生韻</title>,<text>百年吾道盛於東。濂洛淵源可繼蹤。小學一編尋性理。巡䇦南土變儒風。從前悔我心多放。此日知公學有宗。不但硏劘蒙稚業。老夫猶做暮年功。</text>
<title>中秋夜。呈金監司。</title>,<text>巡盡三杯興易窮。金輪已湧柏林東。縱成今夜中秋會。還入人間禮數中。</text>
<title>十六夜。次前韻。</title>,<text>逢場酒力恨先窮。涼月徘徊尙在東。浪過中秋君莫恨。天留餘賞此宵中。</text>
<title>次映湖樓韻。贈敎授金長卿。</title>,<text>靑樽相對酌無多。老去狂吟醉後加。陳力曾無補衮職。分符猶喜近鄕家。尋詩漁艇空煩夢。坐嘯山城再見花。秋到時時淸興發。欲携君去上江槎。</text>
<title>次映湖樓韻。贈敎授金長卿。 其2</title>,<text>十載金閨客。徊徨嶺外州。重逢依舊面。相對共淸愁。境寂從無客。江空只有樓。秋風動歸興。新雁過龍頭。</text>
<title>被長卿挑韻。復次奉呈。聊免逋慢耳。</title>,<text>老來爲郡樂無多。只博霜毛兩鬢加。官圃三年空種秫。煙村十里未歸家。高堂賴有森椿樹。壽斝行將泛菊花。故國杉松應戀主。恐隨秋雨爛爲槎。</text>
<title>被長卿挑韻。復次奉呈。聊免逋慢耳。 其2</title>,<text>親老仍多病。年來兩乞州。無人能下榻。有酒可消愁。幸値君聯詠。堪同秋上樓。鈴齋風日好。莫遣屢回頭。</text>
<title>復次</title>,<text>官情漸寡歸情多。況奈侵尋老病加。鈴閣難消閑歲月。秋風先入舊山家。未隨龍壽雲還壑。又見公齋菊放花。但向江樓無事飮。是身天地一浮槎。</text>
<title>復次 其2</title>,<text>浮世人情異。區區鶴又州。鉤懷唯有酒。何物是爲愁。風送雲邊雁。秋生雨後摟。官遊猶可樂。休遣雪渾頭。</text>
<title>率兒輩遊兜溪盤石 謹按。時先生從子退溪先生。以童子參之。其後與諸兄姪會此。追念前事。感歎久之。因名其石曰淸吟石。有次韻二絶。</title>,<text>欲得溪山妙。松門獨自回。淸吟還敗意。誰遣督郵來。</text>
<title>仁同望湖軒韻</title>,<text>畫欄新架六鼇顚。十里溪山一望前。湖遠波添初著雨。沼淸寒動不生蓮。蕭蕭秋入林間葉。淡淡涼生竹外煙。爽氣不須朝拄笏。西風薄暮較來先。</text>
<title>次安孝思 承宗 集勝亭韻 二首</title>,<text>一年亭景到秋奇。入眼雲煙遠近披。窣窣寒聲生木葉。蕭蕭疏雨度山眉。平分濃淡爭成畫。不用敲椎強索詩。嵐翠霏霏衣欲濕。忽驚西岳日沈時。</text>
<title>次安孝思 承宗 集勝亭韻 二首 其二</title>,<text>天地凄淸秋欲深。一亭佳處晩來尋。森羅景物無窮意。今古騷人不盡心。已信塞翁知禍福。更從鷗海學浮沈。凭欄竟日忘歸去。又有寒蟬共我吟。</text>
<title>風樹</title>,<text>風樹多危葉。秋山易夕陽。雁行斜度漢。蛩韻冷依床。病欲侵年至。愁今抵夜長。知音空海內。誰與一商量。</text>
<title>慽慽</title>,<text>慽慽高秋氣。茫茫落日時。又生霜露感。未盡鳥烏悲。眼眚看成黑。顚毛颯以垂。只今方寸志。恐負令名貽。</text>
<title>題歸來亭 歸來亭詩。載於原集者三首。而此一首。逸於原集。見於永嘉誌。</title>,<text>解紱歸來早。亭開兩水分。溪山知有主。鷗鷺得爲群。秫熟先充釀。心閒欲化雲。菟裘終老地。非是作徵君。</text>
<title>送曺舜卿 致虞 歸養</title>,<text>永州趨定省。魏闕謝班行。回首靑雲上。承歡白日長。庖廚富甘旨。宴喜共隣鄕。何以祈眉壽。南山對北堂。</text>
<title>平城府院君 朴元宗 輓</title>,<text>國在顚危日。扶持待大人。心如伊尹可。功豈霍光親。天室台初坼。雲臺畫尙新。典刑無復見。痛哭爲生民。</text>
<title>松峯宋相國 軼 輓</title>,<text>昔謁南山第。梅花正滿枝。小詩蒙一賞。大爵亦難辭。屈指無多日。傷心奈有斯。風流兼雅量。端復幾人知。</text>
<title>送黃孟獻 按察嶺東</title>,<text>攬轡出東道。望雲懷北堂。殊恩許榮覲。彩服映銀章。王事寧遑息。親慈未忍傷。徵黃無幾日。拜命更稱觴。</text>
<title>送黃孟獻 按察嶺東 其二</title>,<text>平生黃叔度。文字漢西京。又作東門別。那堪北樹情。園瓜且期摘。江鯉可時烹。老子題詩處。尋常記月精。</text>
<title>送黃孟獻 按察嶺東 其三</title>,<text>往時遭雨潦。一路各差池。世事眞堪笑。浮生未有期。相逢還作別。把酒且論詩。洛寺宜春軸。乘閒問雪眉。</text>
<title>送黃孟獻 按察嶺東 其四</title>,<text>勝節傳東海。衰遲憶壯遊。臺坪醒走馬。鏡浦醉登樓。遺恨乖皆骨。餘生已白頭。靑春謝吾子。隨意訪丹邱。</text>
<title>輓黃長原君叔度</title>,<text>往日承平相。兒童誦翼成。遠孫膺善慶。昭代擅功名。齒髮踰中壽。班行視列卿。猶纏無限痛。不盡彩衣情。</text>
<title>權相國 鈞 輓 二首</title>,<text>運際河淸聖。人如帝賚良。與時安抗捏。若濟作舟航。天奪楊公速。民思叔子長。典型無復見。勳業在巖廊。</text>
<title>權相國 鈞 輓 二首 其二</title>,<text>廊廟從容日。非才廁後塵。每蒙顏色假。時許酒杯親。托後言猶在。題名墨尙新。思之那可忍。苦淚自沾巾。</text>
<title>送方太和 有寧 節度咸鏡</title>,<text>朝家重邊翰。選將待吾儒。在昔賢良擧。維時文武俱。許身期大器。履險若平途。淸德耽羅服。威名節度須。胡人先北走。銳卒擁前驅。緩帶收全籌。深溝戒不虞。士生宜自致。物望未應孤。迂拙惟鉛槧。風塵送兔烏。別回還作惡。老膽欲成麤。玉帳投壺飮。知君是丈夫。</text>
<title>送金伯起 楊震 之任慶州</title>,<text>此別眞堪惜。餘年各已衰。一邱吾未卜。五馬子安之。搖落秋風後。微茫暮日時。相持更相勉。三歲以爲期。</text>
<title>伏次御製二絶 時有賜宴之命。故有是詩。</title>,<text>春山面面簇新亭。溪水初生石竇平。歡賞安𪚥歌管外。鴻恩報答只微誠。</text>
<title>伏次御製二絶 時有賜宴之命。故有是詩。 其二</title>,<text>群英榮會水邊臺。中使頻傳御醞催。爛醉歸來君寵極。月明蹊路重遲回。</text>
<title>製內農詩于政院。分題得野蠶成繭。</title>,<text>天地氤氳化日明。𪚥𪚥神端鑄昇平。扶桑影射光初動。鮫巿春深淚欲傾。千尺彩繅黃𪚥𪚥。三盆瑞靄綠盈盈。從敎四野羅紈遍。笑聽西園摘葉聲。</text>
<title>失題</title>,<text>拂雲高叫夜何如。盪漾金輪湧海初。窅窅人寰猶未曉。幾家殘夢入華胥。</text>
<title>送金士衡之任江陵</title>,<text>君向江陵去。我作鏡浦吟。鏡水如鏡明。東海𪚥𪚥深。撓之亦不濁。持敬使君心。使君宓魯行。莫言古異今。桑中有馴雉。堂上有鳴琴。時從鏡浦遊。爲豁風塵襟。我昔江陵客。鏡浦猶夢尋。願將五字詠。往和寒松音。</text>
<title>祭洪直卿 彥忠 墓</title>,<text>森森松梓茂林鄕。斂此盤空萬丈光。一代斯人能幾見。百年吾道儘堪傷。向時推激同詩社。此日歸來酹酒觴。獨立秋風雙涕泗。凄涼殘照墮茫茫。</text>
<title>司諫院稧會圖</title>,<text>昭代恢言路。薇垣選國英。身應忠自許。官以諫爲名。上有虛懷待。人爭拭目榮。犯顏心鯁直。草疏筆風生。高會時方勝。淸談坐共傾。流傳誇盛事。邂逅際昇平。相戒須珍重。分明後世評。</text>
<title>題礪原山莊十二詠</title>,<text>湖海終安適。功名亦儻來。何如占絶勝。時復獨徘徊。落日頻榰枝。西風更把杯。平生如此足。莫受簡書催。</text>
<title>題礪原山莊十二詠 其二</title>,<text>奇巖是天作。形狀自難齊。雨過泉敍泫。春回蘚自萋。雲林爭向背。石棧互高低。探勝忘歸去。斜陽忽在西。</text>
<title>題礪原山莊十二詠 其三</title>,<text>誰知此勝地。近在洛城隈。小築依山迥。淸溪遇石廻。儻能逃物累。何必賦歸來。醉倚雲根暝。全無一點埃。</text>
<title>題礪原山莊十二詠 其四</title>,<text>橫脚橫嶺上。不知山月昇。風流思謝傅。湖海想陳登。勳業𪚥騎虎。文章亦縷氷。何如一邱壑。隨地足堪凴。</text>
<title>題礪原山莊十二詠 其五</title>,<text>盥濯隨宜了。心淸體始安。此中渾不俗。非意敢相干。剩得山居趣。休將塵世看。古來稱吏隱。未必掛朝冠。</text>
<title>題礪原山莊十二詠 其六</title>,<text>洞門深鎖鑰。一徑入靑雲。蘿葉春成幄。禽鳴晝作群。淸陰時獨息。眞味與誰分。却掃無車馬。高歌到夕曛。</text>
<title>題礪原山莊十二詠 其七</title>,<text>相國池臺勝。優遊在暮年。蓮花君子愛。酒興葛天前。水影搖深碧。山光落半邊。風流今孰繼。歲月自迍邅。</text>
<title>題礪原山莊十二詠 其八</title>,<text>墻根小梅樹。詩酒昔曾賞。當日天然白。如今幾許長。物華相代謝。時序有炎涼。何地容吾放。思之但可傷。</text>
<title>題礪原山莊十二詠 其九</title>,<text>古櫟重陰合。偏慳一匊寒。風聲聞簌簌。日影漏團團。不顧非爲病。無禽亦自寬。漱淸仍數息。更覺此身安。</text>
<title>題礪原山莊十二詠 其十</title>,<text>老楸知幾樹。最愛日中陰。盛夏宜幽憩。新詩可快吟。簪纓狎魚鳥。朝巿等山林。俗駕休相訪。高亭深復深。</text>
<title>題礪原山莊十二詠 其十一</title>,<text>北山無限樹。奇絶一株松。翠影過三畝。低枝更萬重。常能持漢節。安肯汚秦封。桃李何曾數。乘時競爲容。</text>
<title>題礪原山莊十二詠 其十二</title>,<text>溪上茱萸樹。橋名是乞靈。春花專正色。秋實綴明星。采擷人安在。浮休夢不醒。只今成宅相。爭說謝家庭。</text>
<title>龍壽寺</title>,<text>家西無十里。松檜森成巿。溪山百戰後。荒涼餘古寺。禪扃鎖雲煙。陰壑號魑魅。出門迎我來。貿貿僧三四。長齋風雨餘。半爲回祿祟。空庭塔減層。金粟色憔悴。頹墻藤葛合。畫壁蛛網施。蕭條物色多。不似曾遊地。匡廬讀書處。遽灑廣武淚。乃知象敎衰。千載逢聖治。吾道行天下。陰霾自屛止。緇布爲冠巾。錚鉢化耒耟。遂令金仙宮。變作民田里。皎皎姬孔法。萬古扶人紀。</text>
<title>江陵東軒</title>,<text>東來遮莫歎增年。佳節侵尋百五天。歌管千家池館裏。鶯花十里醉醒邊。黃精吐穗新霑雨。碧海携鑱可劚煙。悔不曾修神藥譜。半生煙火望登仙。</text>
<title>全州懷古</title>,<text>國是甄王舊。人猶百濟餘。山川資躍馬。骨肉苦相魚。一霸功安在。千秋醜未除。衰容通古意。寒日下空虛。</text>
