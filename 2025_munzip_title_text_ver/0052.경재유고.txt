<title>贈梁宗道</title>,<text>飫聞佳醑熟還淸。無儁奚妨𪚥酩酊。醉賞良辰眞可樂。靈均何事獨醒醒。</text>
<title>承年兄見寄</title>,<text>去歲題名蓮榜英。訪花君子出群榮。開緘緬想故鄕樂。應向高堂綵舞輕。</text>
<title>承年兄見寄 其二</title>,<text>筮仕初年已誤名。不才何許望登瀛。却慙忽被陽春澤。粉骨無緣答聖明。</text>
<title>答朴仲孫</title>,<text>玉板一張滑且光。最宜塗扇產風涼。君知溽暑人皆苦。又惠淸氷洗熱腸。</text>
<title>答朴仲孫 其二</title>,<text>使君能武早知名。鵬翮圖南出帝京。畫角數聲淸夜月。妖氛捲盡海波明。</text>
<title>薇垣</title>,<text>紫薇花蕊好春風。淸影遙侵玉觥中。況是聖朝無箇事。諫官還作醉扶翁。</text>
<title>三汲浪</title>,<text>蘇生大蓄化鵬心。逆浪噴風萬丈深。點額龍門應有日。觀瀾學海滿長吟。</text>
<title>贈同忠上人</title>,<text>三角鑱天翠萬重。擬登高巘盪心胸。却恨韓子精誠感。咫尺難開霧雨峯。</text>
<title>公州題詠</title>,<text>一抹熊江淸繞地。千重鷄嶽翠浮天。煙籠老樹分官道。草遠長堤護水田。</text>
<title>送贊上人</title>,<text>雲遊何處去。惜別坐寒更。問法千峯了。隨緣萬里行。風霜禪衲冷。水月道心明。我欲從師往。空嗟薄宦情。</text>
<title>失題</title>,<text>郊外閑居好。數株綠映門。山靑連後郭。水綠抱前村。愛客回靑眼。開筵對綠樽。看君高興足。却愧走黃昏。</text>
<title>上御慶會樓賜宴文臣時作</title>,<text>海上神山聳幾尋。鸞輿駐蹕宴儒林。天心瑞日明堯殿。水面薰風入舜琴。簪鬢華鮮花蕊重。淪肌瀲灎酒杯深。渾身睿澤無由報。拜祝千齡只寸忱。</text>
<title>失題</title>,<text>才子承綸使海東。離亭春草藹靑蔥。一身許國忠懸日。萬里乘槎氣吐虹。蜃閣倚天天倚蓋。鼇山浮水水浮空。禮成回棹煙波碧。十幅歸帆飽晚風。</text>
<title>檢閱張公 繼曾 請題送遊方僧光軌詩軸</title>,<text>軒昂萬里鶴。飛來自海東。太液春波碧。上林朝日紅。撫翼戲祥風。却承睿恩隆。惟東有枳達。雪嶽攢靑空。仙山乃所戀。高逝謝塵蒙。物性遊自適。六合爲樊籠。孤標儘可尙。肯與鷄群同。渡海還舊棲。千松翠鬱蔥。</text>
<title>會禮宴</title>,<text>聖主當陽運應千。昇平至治誰能肩。塵淸四域韜戈鋋。制作禮樂超古先。東宮薦壽獻新年。淸都貝闕淑景鮮。大闢明堂宣臚傳。劍佩聲寒玉笏聯。香噴金爐藹瑞煙。仗簇彤庭揚彩旃。北斗回杓酌玉船。百辟稱觴鳳扆前。三呼聲殷華山巓。願看東海爲桑田。赭袍高拱撫虞絃。曈曈舜日升中天。峨冠簉筵羅貂蟬。盡是稷契伊傅賢。就中金枝照英躔。淸光望之如神仙。島夷何幸與戎氈。執琛亦獲登瓊筵。流霞春色浮盎然。復玆海嶽錯豆籩。雲韶備奏鼓淵淵。獸舞鳳儀何蹁躚。於焉協氣塞𪚥𪚥。羲馭爲之駐少延。風雲慶會此時偏。湛露洪恩霑無邊。宸歡旣浹戒流連。獻壽有節禮莫愆。嗟余殘質荷陶甄。侍從淸班叨攀緣。𪚥𪚥𪚥家文物全。醉揷宮花喜欲顚。欲記盛事深磨鐫。嗚呼安得筆如椽。</text>
<title>秋風掃靜便</title>,<text>洪勻一氣常回旋。平分四序無倚偏。四序縱是皆有景。此中秋風最堪憐。憶昨朱明張酷熱。人間何物不焦煎。苦玆天地爲洪爐。幾回揮汗望秋天。今晨少昊司令節。涼颸忽至靜且便。旣喜冷若淸泉灑。且愛不似春風顚。向來炎熱卽安在。蕭灑如登換骨仙。想像張翰江東興。彷彿禦寇行泠然。豈但賤子飽虛爽。百萬生靈洗憂瘨。快哉秋風眞可樂。宋玉懷悲問何緣。況今聖主敦位育。恩如祥飆宣無邊。小臣亦被吹噓及。泚筆聊賦秋風篇。</text>
