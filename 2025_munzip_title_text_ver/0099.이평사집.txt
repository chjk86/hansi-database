<title>弘文館賦 幷序。成均館課試。</title>,<text>若稽古昔我先王之偃武修文也。握乾符闡坤，珍。薄漢唐之造。接湯，武之仁。塵淸於外。獸還於農。爰定鼎于華陽兮。鬱瑞氣之蔥蘢。樹金城之萬雉兮。屹左右乎社稷。雙闕崨嶫以造天。千門磢礚而敞豁。于時子來之萬姓欣戴。般輸之巧手未訖。搢紳先生有若周召之羽翼乎姬室者。乃昌言曰。易云天垂象。聖人則之。制作之謂也。天有紫微上帝之宅。惟奎及璧。是近是側。是謂文星。委精則晉有良相。增彩則周用再平。所以輔理乎天文者也。故有天祿，石渠之府。崇文，金鑾之作。嵥峢乎正寢之南隅。崒嵂乎未央之左掖。講六藝百家之書。考二帝三王之術。此隆代之所設。而爲治之上法也。而況聖上。體元創始。誕敷文德。將使論兵之口。宣禮讓之風。彎弓之手。秉游夏之筆者乎。請先立所以主乎人文者以則天。王曰兪哉。宏儒碩生。聞之踴躍。莫不明目張膽。從有司卜。於是。素靈射彩乎正位。坤母不祕其所寶。爰構豐宇。廓我大道。其爲狀也崙菌蔥翠。瑰瑋噏儵。霮䨴瞟眇。爽朗昭廓。翔若鳥跂。滯若峯矯。虹梁偃騫兮龍驤。雲窓窈窕兮電繞。夜月紗櫺。春風珠箔。若乃溫房面陽而南牖。涼室納颸而西闢。三冬而秋衣猶暖。六月而香燈可親。銀屛吐霞。玉階生春。接天語之軋軋。淪余骨兮鴻恩。薦珍羞於七寶。若星羅乎晴旻。和氣呑吐乎流蘇。瑞靄繚縟乎金杯。可令巢父不敢洗其耳。顏闔不敢鑿其坏。伯夷，子陵之徒。亦相與謀曰。盍歸乎來。是以懷瑾握瑜之士。釋來莘野。收綸渭濱。元元本本。騈闐雲屯。朝夕論思。日月獻納者也。嗟夫。滄海宜龍鯤之游。太山非蚊蜹之托。盛恩不可以虛受。特位豈爲乎凡材。苟非其器。終纏厥災。故千選而百揀。經累世而靡怠。雖金，張之勢胄。許，史之豪貴。族聯三后。權傾四海。千窺百覬。曾不得躡其一足。況世之齷齪者哉。其謂之天上然也。先王以之而遺後。列聖由是而作式。蓋自宇宙以來。禮樂，文物，天經，地誌，陰陽，性命之說。萬匱千架。於是乎積焉。自祕書之所未嘗有。鄴侯之所未嘗聞。秦火以後。此焉具存。徒觀其繽紛雲委。狼藉土積。玉軸牙籤。縹襄緗帙。殘編隻字。價直百璧。芸香辟蠹。木天穹嶐。雖蒼梧之野曬。不可一日而終也。於是管輅之聰明。世南之善讀。史遷之普覽。楊修之博識。自靑春而黃髮。亘兀兀而不輟。徒唇腐而齒豁。曾何記於百一。宜其陋瀛洲之彥。鄙雲臺之寵。鬼薦靑藜者。非劉向耶。拭吐龍巾者。非李白耶。金蓮以遊者。非蘇軾耶。悅主以義者。非君實耶。累代之英。於焉咸集。何謀不遂。曷願難獲。萬理無所礙其懷。千古莫能逃其口。棲靑雲之縹緲。携天香兮滿袖。紉椒蘭以爲佩兮。聆舜絃於南薰。呈琅玕以披腹兮。非堯舜其焉陳。風文化於草上兮。作耳目乎王室。落淸眺於白屋兮。叫九天之閶闔。豈厥寵之無緣兮。默有補乎缺失。時或風雨凄凄。哦新詩也。氷釋泉涌。攄淸思也。鳳飄龍起。縱妙筆也。周情孔思。待詔策也。嶽海溟濛。奏上林也。峨峨洋洋。誰患乎無知音也。時或金殿宴罷。玉堂更深。骨冷魂淸。那得有夢。玉漏已罷於人間。先生猶臥於天上。或有進而問曰。古語有之。文必由賢。賢必有文。文者。賢之枝葉。賢者。文之本源。今改集賢之號。而爲弘文者。豈有說乎。得無捨本而就末者耶。先生聽言若驚。搢笏而咍曰。子以今之文。爲文翰之文乎哉。果如是。白面少年。雕蟲弄文墨者皆是。可乎。夫文者。天以日月星辰。地以山川草木。人於其間。參三而立。以忠信爲體。而刑政爲用。以三綱爲本。而四維爲末。五帝由體而務本。其發也沖漠。三王開用而示末。其光也翕赫。自文王之沒。文喪於天下。惟天獨付之一人。曰仲尼。宜其嘆文不在茲乎。嗟梁木之旣頹。斯道寓於文詞。托命蠱簡。不絶如縷。端木。僅得其一聞。濂溪。泝流而焉究。然其源在於人心兮。歷萬古如一日。緊我后之明聖兮。驅庶物於壽域。窮洙泗之淵淵兮。履三五之玄轍。散皇明以燭幽兮。鑄唐虞於至誠。慮聖德之或愆兮。日親近乎老成。鑑得失於前車兮。戒金馬之荒迹。孰不焦思而竭力兮。誓殫節於今夕。方將有事乎無事之地。有爲乎無爲之天。沕穆坱圠。與天地同文兮。通淳化於自然。此其所以名弘文者也。遂頌曰。於皇我后。冥符太上。吾道盛兮。營之不日。守我駿寶。勳無競兮。虎殿龍樓。左之右之。神攸敬兮。踡𨄉巋㠑。洞寘礧磈。吁可畏兮。準則八方。玄化洋洋。彌億載兮。名雖自唐。大道之行。由我始兮。文必有質。所謂彬彬。惟聖指兮。萬古斯文。復形人心于胥樂兮。樂只君子。夙興夜寐。彰聖德兮。大人所處。小人所視。天其臨兮。大學生某。恭贊鴻業。示來今兮。</text>
<title>女戎賦</title>,<text>晉獻公旣卽位。思所以滅戎者。乃學兵於司馬雄。三年造其妙。喜曰。兵易爲也。寡人將無敵於諸侯。況此戎乎。伐之果利。以其女歸。曰驪姬。驪姬者。天下之奇戎。乃能聾公之耳。盲公之目。惑公之心腹。公亦不知其爲戎。而甘溺其術焉。乃納之枕席之上。處以公后之宅。戎以是得勝晉之術。私自計曰。晉兵雖強於天下。無不聽命於其君。君者。國之命脈。而兵者。其藩籬也。與其輟藩籬。孰若先命脈也。於是巧舌百端。奇謀決也。蛾眉一嚬。勁弩疾也。香飄錦袖。擁旌旗也。舞輕細腰。桓桓如飛也。方其戰也。猛將重足而趑趄。謀臣鉗口而㖇囁。殺太子。不足以永和。醯景父。不足以塞欲。太史臣史蘇。痛哭而前曰。公不聞女戎之無敵乎。昔蘇娥喜裂帛之音。而殷祀墟。褒姒好擧燧之戲。而周德衰。此女戎之亂天子者也。齊女解佩於梁園。鄢郢之師敗期。越女酣歌於吳臺。會稽之兵夜襲。此女戎之制諸侯者也。公矍然曰。果無禦之之術乎。史蘇曰。豈無也哉。夙夜端拱。恭儉自約。圖危於未然。制變於不形。此平戎之上策也。黜妖而箴禍。貴德而賤色。明良日親乎左右。荒淫不接乎耳目。其策次也。至如邪心內戰。忠言外隔。初猶豫而不忍決。終敗溺而顚越。然後雖有風牧之善戰。呂望之神略。無所措其間。其策下也。用之者危哉。公猶不悟。晉國之禍速矣。悲夫。史臣弔曰。天胡不仁。生此尤物。非戎而戎。不戰而戰。莫如不聞。聞必思見。莫如不見。見必思敵。莫如不敵。敵必敗績。敗則有悔。海不可及。惡醉而強酒。其醒何日。先王之不邇聲色。其有術歟。</text>
<title>立春賦 幷序</title>,<text>歲次黃犬。天地同德。日纏胄維。月軌靑陸。梁園吹簫。漢宮獻帖。葭飛竹管。龍掛畫棟。獨臥書窓。一場春夢。忽有冠者數十。童子六七。來打我戶。以告春及。驚起折屐。顚倒衣裳。鋪筵東園。浩歌靑陽。淡新菜兮銀盤。屹土牛兮紫陌。少焉莢雨淸塵。籦篁酣歌於墻角。條風拂面。楊柳喜舞於池邊。吾亦不知其何爲。呼兒問之。則靑帝已至於前矣。余乃正塵襟峨靑幘。稽顙稱臣。請吐胸臆。來何容易。去何太急。催紅顏老。曬綠鬢白。夢得作迎新之曲。子瞻賦送舊之詩。興則在矣。念豈無之。靑帝曰否。爾聽朕旨。乾道不息。四時行矣。我自東來。爲歲之首。擅天地權。運造化手。二氣所交。萬物所阜。往不可遲。來不可久。一年一度。一去一歸。至於喜者自喜。悲者自悲。望者自望。迎者自迎。擧世莫知。謂我有情。高適。催余之徐徐。蘇轍。欺余之堂堂。然余行之至健。肯爲爾而或遑。言未旣。童子作而呼曰。今夕何夕斗杓東。堯天舜日。佳氣蔥蘢。歡聲兮如雷。喜色兮連空。酌芳醑兮悵忘歸。來習習兮谷風。冠者喜而和之。歌曰。五雲爛兮大明宮中。有一人兮眉八彩兮眼重瞳。體元居正兮調玉燭。蕩蕩乎淳化之難名兮。民奠枕於壽域。男有餘粟。女有餘麻。此億萬年大平之春兮。不足爲九十日而歌也。靑帝於是。樂而起舞。春已入於家家。</text>
<title>虛室生白賦 幷序</title>,<text>悶余生之愚昧兮。索玄妙於虛靈。迷所止而奚定兮。靜收視而反聽。方群動之潛息兮。兀隱几猶枯木。俄疏櫺之得月兮。炯吐輝之盈室。詠平子之思玄兮。誦南華之生白。縱神馬以騁遠兮。吾焉滯乎一畝。睋九天之閶闔兮。屹崢嶸乎星斗。洞中門以喩微兮。小有曲則人知。然不快於觀覽兮。吾將去此而遐之。嵬嵬乎宇宙之大兮。能博厚而高明。無雲霓之纖礙兮。有風月之雙淸。爰揭揭予中立兮。紛上下而求索。何聲臭之靡接兮。但鳶魚之飛躍。茲雖足爲妙觀兮。樂莫大於反身。天君引余而復初兮。將吾造此經綸。會神明之主宰兮。潛廣居之昭晢。門玄牝以出入兮。合自然爲城郭。曰茲爲吾之虛室兮。中積然而無累。苟不私於方寸兮。極高明乎天地。纔明德之復明兮。奄發輝之難收。懼昭昭之易暗兮。爝禮火而燭幽。警一物之來接兮。洒智水以掃除。所以樂天而知命兮。閑利欲之籧篨。赫英華之盎粹兮。雖曰虛而爲盈。虛者能盈而盈者不能虛兮。吾聞之於考亭。儼十手之攸指兮。孰云幽之可欺。伊尹之守拙兮。躡玄機之無爲。伯夷之餓於西山兮。光與日而爭磨。匪杜屋之重茅兮。百風雨其誰何。是猶秉燭而夜途兮。身投昧而愈光。明已明而逮民兮。曰堯舜與禹湯。燭箕山之遠覽兮。捨風瓢而洗耳。豈厥本之有二兮。蓋至極則皆理。窺聖門之多賢兮。唯庶幾者顏氏。默終日而如愚兮。樂仲尼之日月。嗟至人之云遠兮。正路鬱其茅塞。誰不出乎斯戶兮。一何迷其南北。幸關洛之有人兮。開先哲之未發。吟春草於窓前兮。目秋雲乎天末。精通靈而感物兮。神動氣而入妙。盍吾書紳而佩服兮。期屋漏之無愧。方歸一而視萬兮。何寡眞而皆僞。世固飭外而遺內兮。競圖邪而斲朴。矧異說之紛霏兮。反聾瞽其耳目。雄守玄而逐貧兮。愈處窮而思送。旣不能以無物兮。謂吾中之空洞。孰超然而反本兮。醒萬古之長夢。亂曰。天造草昧。立性命兮。人於其間。獨也正兮。胡爲逐末。困風塵兮。黃粱未熟。白鬢新兮。回首人間。底事眞兮。孔稱浮雲。孟浩然兮。卓彼先覺。明此天兮。敬以守之。誠爲主兮。今天下人。勞且苦兮。胡不歸來。室猶古兮。</text>
<title>茶賦 幷序</title>,<text>有物於此。厥類孔多。曰茗曰荈。曰𦺦曰菠。仙掌，雷鳴，鳥觜，雀舌，頭金，蠟面，龍鳳，召的，山提，勝金，靈草，薄側，仙芝，嬾蕊，運慶，福綠，華英，來泉，翎毛，指合，淸口，獨行，金茗，玉津，雨前，雨後，先春，早春，進寶，雙溪，綠英，生黃。或散或片。或陰或陽。含天地之粹氣。吸日月之休光。其壤則石橋，洗馬，太湖，黃梅，羅原，麻步，婺處，溫台，龍溪，荊峽，杭蘇，明越，商城，王同，興廣，江福，開順，劍南，信撫，饒洪，筠哀，昌康，岳鄂，山同，潭鼎，宣歙，鴉鐘，蒙霍。蟠柢丘陵之厚。楊柯雨露之澤。造其處則崆㟅，嶱嵑，險巇，屼峍，峉㠑，嵒嵲，嵣㟿，崱峛。呀然或放。豁然或絶。崦然或隱。鞠然或窄。其上何所見。星斗咫尺。其下何所聞。江海吼𠸂。靈禽兮䎏颬。異獸兮挐攫。奇花瑞草。金碧珠璞。䔿䔿蘘蘘。磊磊落落。徒盧之所趑趄。魑魈之所逼側。於是谷風乍起。北斗轉璧。氷解黃河。日躔靑陸。草有心而未萌。木歸根而欲遷。惟彼佳樹。百物之先。獨步早春。自專其天。紫者綠者。靑者黃者。早者晩者。短者長者。結根竦幹。布葉垂陰。黃金芽兮已吐。碧玉蕤兮成林。晻曖蓊蔚。阿那嬋媛。翼翼焉與與焉。若雲之作霧之興。而信天下之壯觀也。洞嘯歸來。薄言采采。擷之捋之。負且載之。搴玉甌而自濯。煎石泉而旁觀。白氣漲口。夏雲之生溪巒也。素濤鱗生。春江之壯沒瀾也。煎聲颼颼。霜風之嘯篁柏也。香予泛泛。戰艦之飛赤壁也。俄自笑而自酌。亂雙眸之明滅。於以能輕身者。非上品耶。能掃痾者。非中品耶。能慰悶者。非次品耶。乃把一瓢。露雙脚。陋白石之煮。擬金丹之熟。啜盡一椀。枯腸沃雪。啜盡二椀。爽魂欲仙。其三椀也。病骨醒。頭風痊。心兮若魯叟抗忐於浮雲。鄒老養氣於浩然。其四椀也。雄豪發。憂忿空。氣兮若登太山而小天下。疑此俯仰之不能容。其五椀也。色魔驚遁。餮尸盲聾。身兮若雲裳而羽衣。鞭白鸞於蟾宮。其六椀也。方寸日月。萬類籧篨。神兮若驅巢，許而僕夷，齊。揖上帝於玄虛。何七捥之未半。鬱淸風之生襟。望閶闔兮孔邇。隔蓬萊之蕭森。若斯之味。極長且妙。而論功之不可闕也。當其涼生玉堂。夜闌書榻。欲破萬卷。頃刻不輟。董生唇腐。韓子齒豁。靡爾也。誰解其渴。其功一也。次則讀賦漢宮。上書梁獄。枯槁其形。憔悴其色。腸一日而九回。若火燎乎腷臆。靡爾也。誰敍其鬱。其功二也。次則一札天頒。萬國同心。星使傳命。列侯承臨。揖讓之禮旣陳。寒暄之慰將訖。靡爾也。賓主之情誰協。其功三也。次則天台幽人。靑城羽客。石角噓氣。松根鍊精。囊中之法欲試。腹內之雷乍鳴。靡爾也。三彭之蠱誰征。其功四也。次則金谷罷宴。兔園回轍。宿醉未醒。肝肺若裂。靡爾也。五夜之酲誰輟。自註。唐人以茶爲輟酲使君。 其功五也。吾然後知茶之又有六德也。使人壽脩。有帝堯，大舜之德焉。使人病已。有兪附，扁鵲之德焉。使人氣淸。有伯夷，楊震之德焉。使人心逸。有二老，四皓之德焉。使人仙。有黃帝，老子之德焉。使人禮。有姬公，仲尼之德焉。斯乃玉川之所嘗贊。陸子之所嘗樂。聖兪以之了生。曺鄴以之忘歸。一村春光。靜樂天之心機。十年秋月。却東坡之睡神。掃除五害。凌厲八眞。此造物者之蓋有幸。而吾與古人之所共適者也。豈可與儀狄之狂藥。裂腑爛腸。使天下之人德損而命促者。同日語哉。喜而歌曰。我生世兮風波惡。如志乎養生。捨汝而何求。我携爾飮。爾從我遊。花朝月暮。樂且無斁。傍有天君。懼然戒曰。生者死之本。死者生之根。單治內而外彫。嵇著論而蹈艱。曷若泛虛舟於智水。樹嘉穀於仁山。神動氣而入妙。樂不圖而自至。是亦吾心之茶。又何必求乎彼也。</text>
<title>永州蛇賦</title>,<text>蜿然異物。我夢得之。腹行尾立。請對以辭。昔余生之不辰。屬唐家之中葉。政已暴於猛虎。俗何回乎野鹿。縮脩竇而畏捕。怨當時之長蛇。或虎而翼。血人于牙。先秋催稅。機絶半織。鷄卵折晢。大吠無歇。民不堪毒。十室九離。跼高天而蹐厚地。暖呼寒而豐啼飢。此則百里之蛇也。狼頭鼠目。拖紫紆靑。羊狠虎視。據社負城。吹毒燎而枯死。扇虐焰而燻骨。遂使濟世山斗。侶蟲蛇於海域。斬虺壯志。竟蹭蹬於百越。此則朝廷之蛇也。若余者。上無手下無足。折翼去角。冬穴夏出。永人爭募。捕余是役。避世之虐。犯我之毒。雖九死其猶甘。遠公門之鞭扑。然時政之使然。豈其心之所樂。顧微物不足數兮。哀萬姓之失所。余悲欲語。怳然驚悟。乃憮然曰。嗟哉。是豈非蔣之怨而柳之所嘆者耶。昔先王制民之產兮。薄稅斂而省刑罰。無一物不獲其所兮。有比屋可封之俗。曰自朴喪而淳衰。世道日澆而月薄。天地一網而無所逃兮。反寄生於蛇蜴。吾不圖苛政之甚。乃至於此極也。安得捕人中之蛇。以爲醫世之良藥。滌宇宙而開壽域。然後使爾來遊我園。來穴我丘。脫其形。變化爲龍。獻明珠於隋侯。已矣乎。唐虞世遠。羲黃邈焉。喋喋黔首。將安適焉。人耶蛇耶。何其毒耶。</text>
<title>姚家燕賦</title>,<text>富陽城上。有墓若堂。洞簫歸來。風月蒼茫。草臥黑甜。夢見羽客。翩翩來揖。一吐胸臆。昔余往來乎風塵。客姚氏之屋角。猶犬馬之戀主。異飽鷹之飛絶。振烏衣而春至。曳紅縷而秋別。顧乏鷄鳴之才。枉荷珠履之恩。洋洋得意。五六餘春。豈意又來。主人爲非。渭橋之巢松已折。洛陽之舞馬安歸。紫鳳臺豈不好兮。孰喜余之塒也。黃鶴樓豈無人兮。孰悲余之辭也。寧如百士。從田橫於重泉。又似三良。殉秦皇於九天。孫輢之魂一飛。越鳧之憾幾年。予驚蝶夢。語不得伸。極目江山。憂心如綸。乃憮然曰。嗟哉。豈非社去社來。喃主人者耶。犯風冒雨。傳文字者耶。含忠履信。爲知己死者耶。千秋百代。可以戒後世之輕薄者耶。思汝美汝。爲汝歌曰。月明兮空村。草滿兮畫閣。魂一夕而九逝。戀舊恩兮何極。</text>
<title>贈行次別知賦 曹伸往馬島時也</title>,<text>維甲寅之三月兮。我來自乎觀周。欣行侶之無恙兮。遂駕焉而相求。何適庵之遠遊兮。而旅齎之亟修。喚一壺於靑帘兮。雜逢歡於別愁。造春遊於松陰兮。逸醉袖而不收。怨西笑之纔定兮。送夫君於南陬。不贈言而贈心兮。又得句而爲羞。旣朝廷之得人兮。吾何爲乎君憂。然此行之可愼兮。摽胸臆而細抽。乘蛟龍而跨海兮。馴鵾鵬於東流。納吾舌於彼腹兮。拜故人於行輈。信行止之以天兮。從秋蓬之攸摎。臨漢水之漫漫兮。羨白鷗之雙浮。欲寄目乎君征兮。君車疾而無由。待君而知國計之所以兮。恨落日之難留。</text>
<title>三都賦 幷序。己酉覆試。十九歲作。</title>,<text>今夕何夕。雲斂碧天。天風翩翩。明河涓涓。客有西京談叟。松都辯生。相與爲友。連袂而行。攄懷舊之蓄念。發思古之幽情。挾天風以壯觀。至漢都而乃息。漢都主人。引客而入。坐以華堂。醉以歡伯。再拜問於談叟曰。西都之事。可得聞歟。叟曰諾。惟我西都。在海之東。襟大江之溶溶。負巨岳之嵩嵩。緬箕子之受封。振文風於東方。陳九疇與八條。納斯民於康莊。遂令左衽之徒。變爲衣冠之俗。懿風淳而俗美。宛鎬京之日月。豈山谿之足賴。諒仁風之暗結。何孱孫之不繼。奄鞏基之瓦裂。雖先聖之已矣。儼淸風之如昨。民到今受其賜兮。聞絃誦之不絶。茲西都之一區。異尋常之陳迹。撫山川以浩歌。念明德兮傷神。主人於是。聞言而喜。將書其紳。松都辯生。亦欲誇以中京之豐。乃言於主人曰。蓋聞天以日月爲紀。地以四海爲綱。咸陽爲王者之里。洛邑爲帝王之鄕。拔萃於班固之賦。標名於張衡之筆。子亦聞松都之事乎。請爲子陳之。於赫麗祖。合三爲一。赫矣建都。是爲松京。鬱鬱靑木。屹屹高城。聳宮室之撑天。紛鷄犬之相聞。長堤紫陌之逶迤。歌童舞兒之繽紛。壯平皐之遊畋。極後宮之繁華。公子王孫之遨遊。瓊姬玉女之如花。擬金陵之豪華。倒秦關之險阨。風流之浩浩無涯。羌難得而備說。覽山川之壯固。實王者之攸御。言未訖。主人赩然不悅曰。客之言過矣。昔者。西賓言戲而受侮於東主。憑虛好奢而見辱於安處。不亦宜乎。吾聞固國不以險。興邦必以德。是以箕準荒淫。千年之基草沒。辛隅虐民。操鷄之業雲滅。彼兩都之爲墟。曾不滿夫一噱。子獨不聞漢都之盛制乎。當其麗季板蕩。干戈不息。文恬武嬉。上陵下讒。下民仰而上訴。上帝怒而降監。乃致命乎聖祖。作生靈之明辟。聖祖於是。授金尺於夢寐。協天人以決策。遂使區宇再造。日月重光。于以定鼎于漢之陽。壯哉地勢。天闢地設爾。其首善之地。豪俠之窟。四方之所輻輳。風化之所由出。前南山之崔嵬。後北岳之嶄巓。眞天府之勝地。宜列聖之相傳。今聖主之在上。乃善繼而善述。法夏禹之卑宮。察周書之無逸。惟仁德焉是宅。何山谿之足說。宇宙郁兮陽春。乾坤調兮玉燭。俾聖子與神孫。傳萬世而不拔。然則彼五百年松都之基。八百載西京之業。又烏可與言於今日哉。辯生於是。矍然失容。逡巡避席。儻非主人之誨我。吾其爲醢鷄之燭臅也。乃相與歌曰。平城月明。松都雲飛。故國無人。吾誰與歸。再歌曰。聖人作兮河水淸。兩京破兮漢都開。早歸來兮靑雲路。不知此身之登於春臺也。</text>
<title>七寶亭賞蓮辭 七寶亭在咸興。公南道評事時。與都事李胄唱和。胄字。胄之。</title>,<text>登茲亭而寄傲兮。匪耽歡而淹留。有荷香之馥郁兮。實君子之好述。追古人兮濂洛兮。邀夫君兮停輈。惟余志之未修兮。騁精神於千古。知前後之一心兮。願因斯而求道。孔跖鷄鳴而孜孜兮。夫惟善惡之分也。雖前脩之莫見兮。尙六藝之餘芬。將緖餘而發歎兮。君獨我兮北門。鐵嶺峨峨而造天兮。戀君親而南望。況期遊於江亭兮。値急雨之顚狂。魂已逝於極浦兮。周流乎煙霞之蒼茫。柳岸沒而爲島兮。天風爽而納涼。旣解佩而相樂兮。又何七澤與三湘。獨恨夫君北而我南兮。豈王事之靡監。勉同心而異居兮。分白璧而肺腑。</text>
<title>與趙與叔。讀書于淸日庵。題板窓。趙斯文廣臨也</title>,<text>雨歇江邊樹。雲生天外山。念茲還入郭。瞑目靜來看。</text>
<title>乙卯登科後。玉堂諸先生。命次靑雲起草廬韻。走筆。</title>,<text>桂折姮娥殿。龍成諸葛廬。十年堯舜夢。今日醉醒餘。</text>
<title>春日書懷。呈不磷子完翼之案頭。五絶連頭體。</title>,<text>日暖風和春意深。問君何事不相尋。布衣流落心猶壯。携手看雲話古今。</text>
<title>春日書懷。呈不磷子完翼之案頭。五絶連頭體。 其二</title>,<text>欲話古今恐未便。待君深欲理塵編。此中最樂無如易。看到羲文用意玄。</text>
<title>春日書懷。呈不磷子完翼之案頭。五絶連頭體。 其三</title>,<text>用意玄玄亦若心。願安微分臥雲林。耕田鑿井漁樵足。妻子相携學古琴。</text>
<title>春日書懷。呈不磷子完翼之案頭。五絶連頭體。 其四</title>,<text>學古琴時父母歡。吾兄吾弟髮班班。仲雍所願不過此。底事來今楚澤蘭。</text>
<title>春日書懷。呈不磷子完翼之案頭。五絶連頭體。 其五</title>,<text>採採長蘭揷滿冠。江南日落我衣寒。未逢堯舜薰天下。空被尋常百姓看。</text>
<title>讀易狎鷗亭</title>,<text>心送羲皇以上遊。無心何物更爲愁。小舟讀易煙沙近。不敢高聲驚睡鷗。</text>
<title>雪霽。登咸興樂民亭。</title>,<text>尺五城東橫大川。登臨最愛雪晴天。若看世界皆爲玉。摠是蓬萊頂上仙。</text>
<title>權安代石池上。與季雲 金馹孫 夜飮書懷。</title>,<text>百感秋來此夕多。高談落落動星河。憑君莫話功名事。何處靑山不可家。</text>
<title>啄木</title>,<text>啄木矯飛萬木中。斑衣璀璨短裳紅。恨渠不啄侵民蠹。只啄空山樹穴蟲。</text>
<title>送權嚮之赴任盈德縣令 嚮之。權五福也。</title>,<text>乞郡無他只爲親。玉堂學士謫仙人。十年堯舜君民計。剩作南州百里春。</text>
<title>送權嚮之赴任盈德縣令 嚮之。權五福也。 其二</title>,<text>黃葉高秋百病身。一杯未進淚沾巾。天涯白髮誰無夢。宦海如君有幾人。</text>
<title>春日勸人酒</title>,<text>春花如火氣如煙。煙火遍滿人世熱。此日若非杯中物。天下皆死相如渴。</text>
<title>香奩 二首</title>,<text>反把鸞鏡排紗窓。無聲紅雨庭前落。臨風惆悵愁不語。屋頭片月江南夕。</text>
<title>香奩 二首 其二</title>,<text>牽兒玉砌數開花。點頭不覺金釵落。燕子雙雙鸎不來。珊瑚簾外楊花夕。</text>
<title>賀金仁老魁科 仁老。金千齡也。丙辰科龍頭。</title>,<text>數行丹詔日邊光。萬里靑雲脚底長。方正直言君第一。董生三策應賢良。</text>
<title>春所以 二首</title>,<text>欲觀春所以。拄杖小園中。纖草陰生綠。古桃陽處紅。鸎歌雖欠柳。兒舞已吹蔥。誰令一元氣。自然物物豐。</text>
<title>春所以 二首 其二</title>,<text>欲觀春所以。靄靄難名容。緩慢午鷄遠。低迷雲樹濃。花香千里雨。帆影一江風。恍惚乎如夢。誰能摸寫工。</text>
<title>秋夜有感</title>,<text>日落秋天黑。鷄呼風雨聲。世人名利醉。吾道古今醒。廊廟江山遠。詩書門戶淸。雙親俱白首。何暇道餘情。</text>
<title>秋曙有月。中庭獨酌有懷。</title>,<text>月出兒來報。携樽獨坐庭。自然林下老。何必澤邊醒。磊落星辰曉。蒼茫江海情。貧窮賢達事。分外且無營。</text>
<title>入山</title>,<text>遠村鷄報曉。病客戴疏星。山逕穿雲細。江流戰石鳴。樵人隨虎跡。林鳥任櫓聲。日出山煙白。幽居似大平。</text>
<title>曉涉淸江灘</title>,<text>我路淸江上。江呑未落星。馬蹄殘月破。人語渚禽驚。及岸迷村逕。隔雲聽帚聲。更尋溪水去。老木共山平。</text>
<title>送舍弟微之之松京讀書 微之。公弟稹也。</title>,<text>李氏自文學。愛書不愛金。爺孃已白首。吾汝猶靑衿。鶴夢巖松老。茶煙洞月陰。慇懃求道處。且莫看雲岑。</text>
<title>次文度兄喜雨韻。四首。走筆。文度公。妻兄金縣監泗昌也。</title>,<text>西風吹喜雨。點點洒予床。階杏因風落。園蔬任意長。占豐人語好。愁濕燕歸忙。喧號東家僕。抱茅上屋梁。</text>
<title>次文度兄喜雨韻。四首。走筆。文度公。妻兄金縣監泗昌也。 其二</title>,<text>吾兄無俗累。終日倚胡床。覓句春心蕩。看書古意長。愛山干祿晩。因雨種花忙。我屋隔墻結。平生連棟梁。</text>
<title>次文度兄喜雨韻。四首。走筆。文度公。妻兄金縣監泗昌也。 其三</title>,<text>吾家無一物。只有讀書床。碧嶺西南擁。高城東北長。花開釀酒數。客到發吟忙。茅屋頹然醉。任看月上梁。</text>
<title>次文度兄喜雨韻。四首。走筆。文度公。妻兄金縣監泗昌也。 其四</title>,<text>訪友樽盈酒。歸家書滿床。雨晴迎月淨。林近引風長。依樹炎蒸歇。飽蔬午睡忙。偶回江海夢。乳燕話疏梁。</text>
<title>乙卯歲。訪公州敎授李公云飛于鄕校。</title>,<text>偶尋官長至。窓外亂山靑。紅杏樓簷拆。白煙茅屋生。落日春風酒。殘儒聖代情。我非無量者。恐懼仲尼庭。</text>
<title>送金寺正硉奉使對馬島。二首。</title>,<text>專對才高物論雄。直超滄海駕長虹。韓公筆下殷員外。宋史虜中富鄭公。萬壑魚龍應敬畏。孤城旗鼓自來同。馬前且却蠻酋拜。爲說吾君憐汝童。</text>
<title>送金寺正硉奉使對馬島。二首。 其二</title>,<text>扶桑水路百年津。海不揚波賴聖人。但學謝安任風浪。未隨張騫弄星辰。吟餘板屋千簾雨。頒罷鸞書一島春。題得梅窓春色句。爲余留作主人珍。</text>
<title>次韻五首 乙卯春謫公州時</title>,<text>桂棹蘭槳碧玉竿。春風晩泊白鷗灘。雲收鏡面天光濕。山倒魚頭花影殘。貫日片心懸北闕。橫江孤鶴掠南冠。此生已遇重華世。何處江湖不可歡。</text>
<title>次韻五首 乙卯春謫公州時 其二</title>,<text>樓壓長江四五竿。淸風朱夏洶如灘。岳陽遷客騷人去。滕閣落霞孤鶩殘。碧水面當明月鏡。靑山頭戴白雲冠。我來忘我不歸去。豈識人間悲與歡。</text>
<title>次韻五首 乙卯春謫公州時 其三</title>,<text>興來江上擲魚竿。屬客匏尊口轉灘。分到漁樵詩興劇。癖成山水世緣殘。謝安卽欲駕長海。杜牧何嫌倒醉冠。村酒熟時須促泛。百年多苦不多歡。</text>
<title>次韻五首 乙卯春謫公州時 其四</title>,<text>野人那解渭川竿。但愛淸江月下灘。嚴子羊裘春未脫。蘇仙鶴夢曉初殘。胸中只有難回膽。頭上專無可掛冠。樂水若知先聖旨。布衣不易錦衣歡。</text>
<title>次韻五首 乙卯春謫公州時 其五</title>,<text>平江太白筆如竿。赤壁東坡吟似灘。兩世英豪如鳥過。千年詩賦續人殘。中流愛月題盈紙。落日採蘭揷滿冠。𪚥𪚥𪚥𪚥𪚥𪚥去。牽牛織女與之歡。</text>
<title>送安琛相公朝天 安公字子珍。順興人。官至判書。諡恭平。</title>,<text>天下如今爲一家。康衢堪羨早鳴珂。重將萬歲南山壽。更向千秋小海哦。風月樓邊黃葉早。鳳凰城上暮雲多。朝廷斗量周公相。須問何年海不波。</text>
<title>贈子眞 子眞。盅齋崔淑生也。</title>,<text>聞君久病見無期。是我公州放謫時。月下枕苫相憶不。天涯夢友最憐誰。臨津有鯉書難寄。錦水看花淚故垂。此夕共眠眞計外。依然忘却說前悲。</text>
<title>遊龍門釜潭巖歌 自註。巖八角。故或云八角巖。前詩力弱。不能摹寫萬一。復持酒往遊。痛飮走筆。</title>,<text>巨川雷吼大石裂。絶壁四擁如削鐵。何年洪水拆萬仞。却使坤母露頭骨。天寒欲縮不能盡。額入地下百會出。冷氣不與東君結。毛髮欲生無由得。哀淚下與四海通。或從舊時毛孔激。毛孔激瀉聲霹靂。雷師低槌碎白玉。白玉碎合靑銅鏡。鏡中怪物當鏡躍。恩義已絶天不棄。夜送星月來相入。聞道禹迹經扶桑。刀弱無計煩破鑿。自惡陽烏潛下窺。常令神岳連帝宅。神物年多精氣衰。上無雲雨生寒夕。下有莓龍潛托足。鬼雄呵禁除不祥。魑魅魍魎遠其跡。我來却立嗟嘆久。始欲驚走俄定魄。稽首將上還不可。下流引足百洗濯。然后上坐第初角。俯視百丈身一掬。匍匐更進第二角。精神寂寞猶枯木。第三角如蓬萊。第四角如碣石。第五角如鵬背。第六角如虎額。第七角如五岳。第八角下臨琉璃碧。淸如王喬騎鶴入。明月直挾素娥浴溟渤。長鯨擊浪雪萬丈。洞蕩淜湃頹巫峽。岸傾谷崩洪濤決。伯虞口噤不能語。羨門膽落空掩目。天慳神祕來幾劫。雲嶂碧巘周圍千萬疊。我遇天也非人力。卽欲賦詩留蒼崖。安得健筆如李白。</text>
<title>酬五十韻。呈仁老。戊申仲夏。公年十八。</title>,<text>甄城五月雨絲絲。此間不可無君思。咫尺相隔畏日遲。此間不可無我詩。去歲秋風落葉時。城南逢君喜不支。旣與我兄生死期。中情戀戀如同枝。不相言語心自知。何用折竹窺風儀。千里神交非肉皮。邂逅不圖還相離。君南我北寒月悲。短褐失所風凄其。我南君北春色怡。忍對茅草欺靈芝。忽聞君病臥京師。驚呼不覺肝膽疲。當時我亦困杯巵。落魄風塵精神衰。已死復蘇蒙天慈。甘受鄕中父老笞。去月結侶同建旗。禪窓縮首如凍龜。劍氣橫空不敢罳。冷魂直到黃金墀。空將千首雕蟲辭。欲爲一世凌天台。才疏志大暗時宜。他日應爲識者欺。靑山白雲對無爲。鵬程豪傑知我誰。聞君逐痾下南陲。潛欲無日不追隨。如何一訪棄似遺。令我積成心頭疵。無限交契惡如棋。有意魂夢能不羈。昨見彥尹通精逵。今逢伊甫得尺詞。慇懃肝膽照書帷。出門一笑低愁眉。多謝吾君隱所持。碔砆未必爲璞玼。春到枯木榮華丕。生平寸心不可移。像想談笑風離披。偶逢狡兔驚靈麒。我有詩狂邀君醫。一天風雨寒生眵。</text>
<title>送崔大司憲歸江陵 幷序</title>,<text>平人不識達人歸。得之何喜失何悲。生意如天迥難追。見義不見人是非。杖策妙年拂朝衣。東門掛冠還翠微。忠懷落落日下奔。德星夜夜高陽門。信矣當時白髮存。北堂獻壽南山尊。今公本好一瓢顏。那計東山起謝安。日色重華照九關。寸雲欲蔽群生觀。任重命輕泣乞還。回天意氣何桓桓。風聞昨許故山遊。新秋行樂隨所求。波綠山紫百不憂。況復黃雲香滿疇。關關水鳥喚仙舟。燦燦山果頹丹丘。東方人物是上流。名高萬世傳不休。第恐聖主悔追留。靑山不得終老之。一身行止貴自期。二疏畢竟歸耘耔。人弔相公我歌詩。公乎公乎公勿疑。</text>
<title>良才驛</title>,<text>東村依依八九家。綠楊如眠當戶立。西風吹雨倒瀉盆。老翁與兒靑蒻笠。俄頃浪怒新耕決。上壟呼婦催荷鍤。行人那復知汝苦。路長且加盤中粒。</text>
<title>憶昨再贈子眞</title>,<text>憶昨同君大學宮。以心相許皆豪雄。雲程高議礙處通。與叔和氣來春風。桐葉題詩學而工。西泮吟雲季文豐。共砭藥石醫盲聾。臥則一枕坐席同。豈意蘭約作秋蓬。五六年來各西東。君與雲程遭天終。山寒泣血手種松。翰成雖欲凌蒼穹。翺翔未高難成功。況吾與叔不可逢。天邊孤塚生丹楓。嗚呼穆也最愚蒙。宜其不爲時所容。前年雪獄耐窮冬。今年哭弟湘纍中。放赦聖恩天無窮。此生忍爲田舍翁。秋來茅屋泣百蟲。一夜憂端齊崆峒。善養方寸萬丈虹。携君早晩橫秋空。</text>
<title>贈別洪彥國隨相公。謁先陵咸昌。一首。所謂相公。洪貴達也。此前刊集中無之。而追得於咸昌洪氏。</title>,<text>十月嶺上落木疏。朱輪翠蓋遙崎嶇。蘇流看膳隨香廚。不限江山驄背呼。父老洒掃南山途。墓前百里紫氍毹。蓬萊宮中恩命殊。奔走二千如庸奴。香濃羅列三千壺。滿山松柏舞寒烏。皇靈感格天嗚嗚。降福皇子皇孫軀。皇子天下爲宗儒。鼎鼎千年除奸諛。皇孫稜稜出頭顱。驚人唾散萬斛珠。嗟君此行樂且娛。全門福祿塞天衢。阿兄有如問老蘇。莫說依舊靑州孤。吾道南矣且斯須。孝聲赫赫喧東區。山花未落君歸無。人間酒熟春于于。妙手早作南行圖。我欲一笑君可乎。</text>
<title>贈別李司成文興</title>,<text>將新白髮辭堯舜。對舊靑山訓子孫。餘失</text>
