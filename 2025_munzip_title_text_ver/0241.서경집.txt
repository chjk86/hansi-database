<title>寒食書懷</title>,<text>垂老還佳節。離鄕自白頭。松楸長在目。關塞獨憑樓。</text>
<title>題松潭四時畫簇 宋枏壽</title>,<text>日暖花如錦。風輕柳拂絲。尋芳應有意。童子抱琴隨。</text>
<title>題松潭四時畫簇 宋枏壽 其二</title>,<text>酒盡倚琵琶。崖松垂鐵柯。篙工何太急。風浪晚來多。</text>
<title>題松潭四時畫簇 宋枏壽 其三</title>,<text>懸瀑秋來壯。銀河幾尺垂。應知覓詩興。都在倚松時。</text>
<title>題松潭四時畫簇 宋枏壽 其四</title>,<text>一樹梅花發。千山雪色寒。短童驢在後。獨立澹忘還。</text>
<title>贈宋察訪。二首。○希建。</title>,<text>古驛名獒樹。書生是馬官。親年垂九十。日夕望鄕關。</text>
<title>贈宋察訪。二首。○希建。 其二</title>,<text>廣寒樓勝絶。人說小江南。府伯如相問。吾今七不堪。</text>
<title>題石陽正畫竹。二首。</title>,<text>宿昔江南面。須臾筆下生。秋風吹雨斷。滿壁不勝淸。</text>
<title>題石陽正畫竹。二首。 其二</title>,<text>苦節傲霜雪。靑靑經四時。如何無定力。披拂逐風移。</text>
<title>冬日口占</title>,<text>忽見梅花發。千山雪霽初。沈吟不歸去。松下駐靑驢。</text>
<title>風竹</title>,<text>松枝遇風折。竹樹隨風亞。等是傲霜姿。淸標孰高下。</text>
<title>金文學來訪。書贈。</title>,<text>三春花未發。四月雨催開。西路朝天去。南歸幾日回。</text>
<title>題吳參知 竣 家石陽正畫竹屛</title>,<text>有美崑崙竹。初皆玳瑁簪。此君如待我。應不改淸陰。</text>
<title>題吳參知 竣 家石陽正畫竹屛 其二</title>,<text>點滴寒聲亂。微茫暝色先。舊斑添箇箇。新粉洗姢姢。</text>
<title>贈柳 碩 赴三陟</title>,<text>綵服趨庭日。歸期七月秋。憑將嶺南扇。爲寄竹西樓。</text>
<title>閑居詠物</title>,<text>赤木連香葉。黃楊倚杜沖。高標今寂寞。留待雪霜中。</text>
<title>謝金同知惠菊 三首</title>,<text>採摘黃金菊。投來白髪翁。紫蘇先寄葉。靑蘂願分叢。</text>
<title>謝金同知惠菊 三首 其二</title>,<text>本爲頹齡制。誰憐半死翁。秋看霜後萼。春劚雨中叢。</text>
<title>謝金同知惠菊 三首 其三</title>,<text>抱疾終南下。凝神肘後方。頭風宜作枕。肺渴怯浮觴。</text>
<title>題畫嵩陽石室 二首</title>,<text>四方中最峻。三十六奇峯。怪底移來遠。終南失舊容。</text>
<title>題畫嵩陽石室 二首 其二</title>,<text>烟霞雲氣合。三十六峯寒。中岳移眞面。終南改舊顔。</text>
<title>過天磨山 三首</title>,<text>丙子曾遊地。今垂四十霜。飛流畫難似。誰識倒銀潢。</text>
<title>過天磨山 三首 其二</title>,<text>再逐天仙過。分明指顧間。當時花盡落。今日對秋山。</text>
<title>過天磨山 三首 其三</title>,<text>知足聞名久。朝來見雪峯。吾衰自笑省。不必待鳴鍾。</text>
<title>過荷衣舊宅</title>,<text>水落山前路。荷衣學士家。新阡今宿草。寒食尙無花。</text>
<title>別高興陽</title>,<text>一別今千里。重逢又幾時。門冬與雀舌。遠寄慰相思。</text>
<title>不記題</title>,<text>曾聞中隱洞。眞似太行盤。山月猶相照。林僧秪獨看。</text>
<title>次月沙韻。題慧遠上人詩軸。</title>,<text>三角中興洞。靑春幾徃還。寺深淸磬遠。僧定白雲閒。歲月催人老。煙霞尙鬼慳。久無林下夢。空對鏡中顔。</text>
<title>偶題</title>,<text>斷雨靑山夕。嗚蟬碧樹秋。鄕心歸柱笏。世事入梳頭。陸子三間屋。陳公百尺樓。悠悠今古意。誰是得眞休。</text>
<title>記懷</title>,<text>一作鶴林尉。重經楓岳山。只緣歸意速。空望暮雲端。見爾忽靑眼。吟詩多厚顔。春風携竹杖。擬叩月中關。</text>
<title>寄友</title>,<text>巢燕通欹戶。遊蜂趁落花。閑中詩是役。病後飯差加。節序眞難住。人生莫浪過。所思終不見。求友愧鸎歌。</text>
<title>次徐君受韻</title>,<text>已向三臺望。須從萬瀑過。洞深山勢合。花落樹陰多。急雨今如許。飛泉復若何。所思難可見。空著渡橋簑。</text>
<title>登百祥樓。次諸相公韻。時大兵纔過</title>,<text>極浦雲開野。長程雨洗塵。登樓新氣象。覔句舊精神。天地生成澤。山河草木春。王師定破賊。悲喜却霑巾。</text>
<title>錄奉右台相公 時白沙以辨誣朝天</title>,<text>國有無窮痛。公今萬里行。蒼天應感動。白日本昭明。辦得非常績。由來一箇誠。丁寧須自惜。氷雪滿長程。</text>
<title>次四耐道人卷中韻以贈。三首。</title>,<text>候騎催歸路。箕城接順安。相逢四耐老。偶得暫時閑。絶塞山川遠。新春雨雪寒。共驚成白髪。何計住朱顔。</text>
<title>次四耐道人卷中韻以贈。三首。 其二</title>,<text>關塞愁長路。家鄕隔始安。三年常作客。一病敢求閑。宿契靑山在。深盟白鳥寒。春風吹短髮。雪月照衰顔。</text>
<title>次四耐道人卷中韻以贈。三首。 其三</title>,<text>旅泊吾何樂。覊遊子所安。塵埃萬事了。萍梗百年閑。寓語莊生誕。輕裝范叔寒。香山絶頂上。難得一開顔。</text>
<title>和簡易道人辱贈近體</title>,<text>北海推文擧。東山起謝安。艱虞應急病。留滯豈偸閑。白髮新交淡。靑氊舊業寒。松篁須保節。桃李競爲顔。</text>
<title>彌串。次簡易寄韻。</title>,<text>江雨霏微日。林花亂落時。身隨雲共遠。愁與病相宜。末路論文友。連篇擊節詩。長吟多古意。努力保新知。</text>
<title>次簡易緘奉數詩韻</title>,<text>乍別頻瞻望。新詩寄遠將。人生駒隙疾。時序壑蛇忙。白眼當時阮。玄經後世楊。相思空有夢。一日九回膓。</text>
<title>次簡易僑居漫賦韻</title>,<text>莫道參商隔。須論臭味同。暮雲迷極浦。晴月掛長空。事業功名際。交遊意氣中。葵誠常向北。馬首幾時東。</text>
<title>次伯昭老兄韻</title>,<text>西州無蜀魄。誰喚不如歸。遠夢魂頻徃。孤形影共依。雨霑芳草晚。風定落花遲。萬事仍多病。相邀幸舊知。</text>
<title>奉次伯昭老兄韻 二首</title>,<text>迢遞三邊地。淸和四月天。妖氛收海岱。喜氣動山川。息戰將歸馬。輕徭却種田。那堪兵革久。蕭瑟少人煙。</text>
<title>奉次伯昭老兄韻 二首 其二</title>,<text>艱虞今八載。收復荷皇天。萬死干戈際。餘生雨露邊。相期歌擊壤。何意賦歸田。絶塞煙花晚。家山客夢牽。</text>
<title>次五峯韻贈山人</title>,<text>晚過高陽館。何來乞句僧。前春遍諸刹。今歲寄中興。度壑穿雲磬。沿溪蔽日藤。仍懷風雪夜。方丈獨懸燈。</text>
<title>丙午春。到黃岡。先寄中和壻吳郞 竣。</title>,<text>晚發洞仙館。石路橫半空。黃岡近西塞。早春多北風。輕氷簇錦水。落日太虛樓。咫尺阻携手。碧雲天際浮。</text>
<title>悲西潭失意歸成川</title>,<text>客有佯狂者。人皆欲殺之。長哀幾漂母。自古一鍾期。憔悴無衣食。飄零泣路岐。鷄鳴與狗盜。猶得荷恩私。</text>
<title>挽申知事 二首</title>,<text>昔我香林寺。從公伯仲遊。爲僚曾幾度。同氣本相求。身後伸如蠖。生前拙學鳩。高門耆老會。慚負紀風流。</text>
<title>挽申知事 二首 其二</title>,<text>我齒踰公二。公踰七十三。公居如竹所。我屋近終南。咫尺稀相見。瞻望已不堪。哀詞凄欲斷。老淚迸還含。</text>
<title>挽芝川先生</title>,<text>憶昔朝天日。眞成不世功。高名人所仰。末路命之窮。峻秩皆身外。稀年亦夢中。幽明若相負。何地竭吾衷。</text>
<title>次簡易謝左顧寓舍韻</title>,<text>一片公山堞。橫臨錦水傍。艱虞忝旌節。前後荷恩光。拔地華譙壯。擎天砥柱長。方隅須壯固。存或在於亡。</text>
<title>疊前韻</title>,<text>忽覺形神穢。明珠在我傍。蜉蝣撼大樹。魚鱉驚夜光。賸馥芝蘭盛。倒流江漢長。仍懷高學士。哲匠痛云亡。</text>
<title>投贊畫使。兼奉簡易求正。贊畫使卽李公時發</title>,<text>竹嶺連東極。公山在左傍。繡衣纔脫去。玉節更輝光。許國孤忠壯。防身一劔長。天朝重藩蔽。寧使迫唇亡。</text>
<title>得此惠詩。撥忙口占。幸終敎之。</title>,<text>嫫母末全醜。誤居西子傍。南城拚一會。東壁借餘光。黃卷味猶在。白頭心甚長。江淹失尺錦。還惜故簪亡。</text>
<title>又用前韻</title>,<text>我衰不識字。往往昧偏傍。公擅班楊筆。胸吞星斗光。蓬心倚麻直。鶴脛較鳧長。却憶荷衣子。斯人今則亡。</text>
<title>時壻郞金公登第下來</title>,<text>攀桂廣寒裏。抽毫香案傍。蓬萊纔獻賦。牛斗忽收光。第二名稱屈。無雙技擅長。門䦨喜何極。風樹痛俱亡。</text>
<title>又用前韻贈簡易</title>,<text>簿牒恒無暇。親知不在傍。勞生爲物役。過隙送年光。北望雲天遠。南留川路長。孤燈照虛幌。金燼半銷亡。</text>
<title>金沙寺。憶故人洪荷衣有作。荷衣曾宰長淵</title>,<text>雪嶽高低白。螺鬟小大靑。鏡中多島嶼。松外卽沙汀。地軸分關海。天容接混冥。荷衣去不返。詩就更誰聽。</text>
<title>次簡易韻 四首</title>,<text>遠別寧論命。浮生著處家。亂離時屢換。瞻望路非賖。野館霏微雨。江城寂寞花。詩來一怊悵。客裏又淸和。</text>
<title>次簡易韻 四首 其二</title>,<text>昔値龍蛇會。西州久作家。七年光景急。千里驛程賖。種種頭添雪。茫茫眼著花。傷時猶未死。嬴得損天和。</text>
<title>次簡易韻 四首 其三</title>,<text>鉅鎭非前日。荒城有幾家。春歸芳草遍。天闊北辰賖。海氣埋雲葉。星文眩燭花。皇威掃氛祲。拭目見時和。</text>
<title>次簡易韻 四首 其四</title>,<text>北極幾千里。東藩眞一家。天邊龍郡小。地界石城賖。運米供軍食。張帆劈浪花。海汀多宿債。彌串亦三和。</text>
<title>天朝四提督。承命領兵而來。喜而賦之。</title>,<text>閫外承綸命。山西出將家。祲氛南去惡。旌斾北來賖。偃月揮三尺。追風爛五花。天心本助順。制勝在人和。</text>
<title>贈聖節使金參議。尙容○二首○戊戌</title>,<text>翰掖無雙士。銀臺左代言。傷心八載後。屈指幾人存。使節朝天遠。江雲接地昏。經過一相問。瞻望獨銷魂。</text>
<title>贈聖節使金參議。尙容○二首○戊戌 其二</title>,<text>老境偏傷別。仁人重贈言。自憐新得少。猶覺舊情存。撚却霜髭短。揩來淚眼昏。江淹尺錦盡。何處更還魂。</text>
<title>奉贈尹學士 義立 朝天之行 二首</title>,<text>浿水分携日。龍川去駐時。貽書見君意。把筆笑吾衰。關外庭闈遠。天邊驛使遲。遙知倚樓處。長詠望雲詩。</text>
<title>奉贈尹學士 義立 朝天之行 二首 其二</title>,<text>宿昔通家義。分明摠角時。鳳毛方竝美。蒲質已先衰。行李須無恙。歸程莫太遲。奚囊應有得。魯頌亦編詩。</text>
<title>運船去後。風雨大作。病中偶吟。以檢察使督運惠糧</title>,<text>極浦蒹葭白。遙空島嶼靑。風高波洶洶。雲黑晝冥冥。雨勢無端急。舟行幾處停。殊方氣候異。九月有雷霆。</text>
<title>贈平安方伯徐 玄紀○庚子春</title>,<text>使節西江駐。孤槎海畔行。瞻望三十里。題寄五言城。去國丹心苦。傷時白髮生。無由對尊酒。春樹若爲情。</text>
<title>贈僧</title>,<text>紅葉林中寺。遊人帶雨過。瀑妨秋夢少。窓受夜凉多。未報三生債。其如一宿何。春來花更發。誰著渡橋蓑。</text>
<title>贈人 二首</title>,<text>蹭蹬風塵際。棲遲水竹間。敢論名位晚。徒覺鬢毛斑。帖石留淸澗。開窓納遠山。小詩還自課。生事未全閑。</text>
<title>贈人 二首 其二</title>,<text>湖外曾相見。春來有所思。孤舟傾竹葉。微雨濕花枝。京洛緇塵染。林泉白日遲。何時賦歸去。蒼壁冩新詩。</text>
<title>尹大諫 暾 省覲舒川還錦水分携。題扇面。</title>,<text>去日不相見。歸時何太忙。江流元滾滾。岐路極茫茫。移席催深酌。遙峯掛夕陽。應知一別後。更益鬢絲蒼。</text>
<title>贈僧</title>,<text>覓句非無意。憑師爲冩懷。孤笻輕遠出。一念恐先差。水石冥搜遍。煙霞獨往偕。山禽聽說法。簷外任喈喈。</text>
<title>挽李同知 潤德</title>,<text>八十餘三歲。人間有幾何。康寧鬚髪黑。存沒子孫多。折桂今還甲。橫金屢建牙。平生裹革志。寂寞閉山阿。</text>
<title>挽尹僉知 暻</title>,<text>經學從先世。科名擢盛年。官纔大夫後。壽即八旬前。郡邑留遺愛。松楸卜舊阡。兩男兼一女。餘慶定綿綿。</text>
<title>挽沈觀察使夫人</title>,<text>憶在宜家日。曾蒙雜佩酬。俄纒未亡痛。忍過十餘秋。地下相從願。人間萬事休。無兒終有子。先業繼箕裘。</text>
<title>公山雙樹營未成。寓閭家。白鴨前溪出沒。戲書。</title>,<text>鴨是鵝之亞。天然白者奇。鄰居有此物。微雨泛淸漪。得意如吾有。忘機任爾爲。平生鷗鷺約。一笑獨題詩。</text>
<title>癸卯。奉贈次野巡檢御史之行。尹暄</title>,<text>宿霧仍成雨。初冬故作寒。浮生遲暮易。爲客別離難。國勢須增重。軍容要諦觀。江南多瘴癘。原隰愼加餐。</text>
<title>挽申監察內助</title>,<text>天賦閨儀備。人稱婦德全。無兒猶有後。新隴卽先阡。雨紼悲難挽。風旌痛莫牽。公餘對燈火。和涙冩詩篇。</text>
<title>挽金判府事</title>,<text>宿許靑雲器。俄成白髮翁。騫騰略先後。契合卽初終。苦節能安命。誠心在奉公。平生盡瘁義。長痛暮途窮。</text>
<title>挽詩</title>,<text>煙是葭莩重。情猶伯仲間。衰年常旅泊。長路極艱關。作別書難達。承凶涕獨潸。一男纔病愈。不忍見欒欒。</text>
<title>挽趙 翼男 妻母</title>,<text>鏡裏孤鸞影。㷀㷀積十年。顯揚方有待。衰疾奈相纒。草草歸長夜。融融祔舊阡。葭莩曾慕義。今日獨潸然。</text>
<title>挽閔承旨夫人</title>,<text>內相宜家配。鷄林積德門。稀年尙康健。獨女盛兒孫。獲遂同歸願。何妨異穴原。秋風動丹旐。執紼倍傷魂。</text>
<title>題淸風溪</title>,<text>一壑峯巒集。三池澗水通。經營豈人力。融結本天工。雪月瓊瑤界。煙花錦繡中。綠陰應更好。何似九秋風。</text>
<title>過靑陽縣</title>,<text>危石纔通道。層崖半入雲。靑陽定山界。白雪亂松分。問俗循湖海。褰帷觸瘴氛。徒然來又去。何以報吾君。</text>
<title>途中贈人</title>,<text>地望慙文柄。天恩候客星。偶逢迎慰使。應會銃軍亭。雪盡胡山黑。春回鴨水靑。遙知久留滯。努力戒沈冥。</text>
<title>丁巳秋。兇徒所謂大論將發。九月掃墳受由。十月下槐山。翌年初一日。自故山發行。初擬寓居水原。初六日。兩司合啓請遠竄。初七日。自水原發行。待命于門外。寓龍山里。投宿靑坡驛卒家。翌日。移靑坡舊洞。雨中偶書。</title>,<text>白首今遷次。靑坡昔所遊。親朋多喪逝。灰燼幾春秋。林缺山爭出。橋傾水散流。空餘楊柳色。煙雨使人愁。</text>
<title>挽韓參議 伯謙○二首</title>,<text>昔與荷衣友。知君四十春。平生爲善樂。終始讀書人。晚節常思退。專城只爲親。儒林循吏傳。今代萃公身。</text>
<title>挽韓參議 伯謙○二首 其二</title>,<text>公昔楊山宰。當吾運餉時。升堂元日會。戲綵季方隨。離合渾如夢。悲歡每入詩。誰知水村別。遽作九泉期。</text>
<title>挽奇 孝曾 內室金氏</title>,<text>昔拜高峯日。嘗稱長婦賢。亂離偏失所。山峽幾經年。子欲專城養。官纔六品遷。所天違永訣。遺恨抱重泉。</text>
<title>臘前對盆梅</title>,<text>夕惕心無怍。朝聞死亦安。男兒方到此。天地始知寛。玩物斯文病。隨時末路難。臘梅纔吐萼。春意靜中看。</text>
<title>挽漢陰李領相 三首</title>,<text>愷悌由天賦。涵容若海寬。三爲上台貴。獨立古人難。憂樂同歸范。文章早學韓。終南餘舊宅。長望涕汍瀾。</text>
<title>挽漢陰李領相 三首 其二</title>,<text>南郭相尋日。園林暮雪時。開懷數盃酒。誦我昔年詩。世事眞難料。人生不可期。江梅曾手種。臘蘂爲誰垂。</text>
<title>挽漢陰李領相 三首 其三</title>,<text>宿昔蓬山會。公年二十三。靑綾連夜直。銀燭早朝參。兵革俱殫力。艱虞各飽諳。時危先我去。白首慟何堪。</text>
<title>挽尹觀察使</title>,<text>五十年非少。澄淸宦不卑。雙親俱老矣。一病遽何之。地下應埋痛。人間豈洩悲。相知猶足慰。嗣續好男兒。</text>
<title>贈高苔軒</title>,<text>二水橫澄練。群峯蹙遠眉。登臨十年後。顔狀老翁爲。舊說蓬萊島。新開上下池。無由陪綺席。江月照吟髭。</text>
<title>次贈戒安</title>,<text>索句將安用。雕虫非壯夫。良由少不學。遂致老猶愚。必欲增新得。無如捨故吾。江湖有歸計。小艇繫菰蒲。</text>
<title>箭郊口占一律。時梧陰相公，一松相公俱以太僕提調。相視屯田形勢。海平亦預焉。不佞亦以京兆之長往參。</title>,<text>沙苑今修楔。龍灣昔竝遊。四圍遙岫合。中注大江流。對酒無多酌。尋詩且少留。輕陰掛天際。歸路不須愁。</text>
<title>奉羅州使君禹伏龍</title>,<text>有客傳羅收。輕裝過錦江。相違緣路隔。一見倘心降。世亂常多事。公材信少雙。夜深追未得。孤燭照寒窓。</text>
<title>贈人</title>,<text>錦水曾分袂。龍灣又送行。風流說點馬。關樹聽啼鶯。古跡綾羅島。東臺鐵瓮城。舊遊渾若夢。垂老若爲情。</text>
<title>辛酉寒食。奉贈謝恩書狀之行。</title>,<text>分臺古御史。受命再遐征。春草遼西界。繁陰右北平。先朝多雨露。今日荷注成。獻表金門闢。層霄瑞旭明。</text>
<title>金郞出爲完山貳車。奉贈。瑬</title>,<text>却愧高常侍。棲棲小邑爲。完城府最大。別駕秩何卑。男子平生事。工程不在詩。中庸訂頑義。淸夜試思之。</text>
<title>奉呈席上求敎</title>,<text>秉筆三宗匠。同盟四首功。殘樽移綺席。斷雨卷微風。月桂經秋後。天恩一醉中。人間見此事。七十五年翁。</text>
<title>省墓。時以新堂上往省。二首</title>,<text>紅葉酣朝露。黃花透夕暉。前溪淸自注。列峀翠旁圍。入望松楸近。催歸馹騎飛。村童驚晝錦。非復舊時衣。</text>
<title>省墓。時以新堂上往省。二首 其二</title>,<text>萬死空餘喘。三春未報暉。浮生如過隙。宰木欲成圍。濁酒孤村會。淸霜病葉飛。臯魚無限涙。沾棲侍臣衣。</text>
<title>因宅相之行。力疾錄奉伴送使門下行臺。</title>,<text>去日不相見。回途將遠尋。天時秋代夏。人世事違心。疢疾無非命。煎熬遂到今。懐君恒耿耿。執熱奈沈沈。</text>
<title>曉汲</title>,<text>井水元多種。長流號最良。誰知萬里峴。不減九龍岡。陸羽曾分品。平泉遠取嘗。胡奴能曉汲。一吸肺淸涼。</text>
<title>題僧卷</title>,<text>擇地營新隴。移僧結小庵。高低山盡聚。淸淑氣全函。宰木多松栢。諸天是蔚藍。昌黎重柳請。揮灑寄苔龕。</text>
<title>奉贈芝峯道人赴鶴城 李公睟光</title>,<text>五馬登州尹。東郊數日留。遠遊違暫見。荒句愧相求。春雨朝來暗。雲山別後稠。仍懐楊海客。爲我訪風流。</text>
<title>題李掌令畫簇</title>,<text>落落長松下。塵埃咫尺分。老仙乘白鹿。童子挾靑雲。桃實千年熟。鑢煙一縷薫。華封恒祝壽。持此奉吾君。</text>
<title>贈人</title>,<text>僧伽舊遊地。長望隔煙嵐。八詠詩添二。幽居徑闢三。四時皆可樂。多取不爲貪。六十年前面。終南日夕談。</text>
<title>江上偶占</title>,<text>牛歇沙斤院。宵登鷺渚舠。潮隨東月上。天共北辰遙。報效寸心在。驅馳雙鬢凋。浮橋不可後。舟子試招招。</text>
<title>移寓有作</title>,<text>事或懷安敗。今仍瘟疫遷。黃猪移吉地。赤虎過炎天。藥圃從蕪穢。圖書肯棄捐。家人飜喜劇。子女競欣然。</text>
<title>空齋偶吟</title>,<text>二月春寒在。終南夜雪晴。空齋臥不動。何力起相迎。耳塞妨酬酢。神昏半死生。白頭靑眼少。誰與說衷情。</text>
<title>送淸州牧使</title>,<text>今日西原宰。前年北學餘。重恢萬里眼。未見幾篇書。作吏身兼隱。言詩足起余。淸川接槐水。魚鳥倘相於。</text>
<title>出居漫興。錄奉柳川。兼示五峯。</title>,<text>自比候芭老。人疑陶隱莊。緣籬扁豆白。侵徑決明黃。菡萏移須翫。葡萄熟可嘗。今年七十六。肺熱敎何方。</text>
<title>贈權參議 三首○權公於丁未年遊九龍淵。其後九年。擢第一科。</title>,<text>宿昔留詩帖。睽離問幾年。天涯宰東郡。湖左寓金遷。弧失四方願。仙槎八月緣。鳧趨文石上。鰲抃萬邦先。</text>
<title>贈權參議 三首○權公於丁未年遊九龍淵。其後九年。擢第一科。 其二</title>,<text>異境逢神物。明徵在九年。亨衢忽龍躍。喬木已鶯遷。芥滯眞堪豁。飛騰信有緣。留詩吾固後。理屐猥居先。</text>
<title>贈權參議 三首○權公於丁未年遊九龍淵。其後九年。擢第一科。 其三</title>,<text>昔上毗盧頂。今垂五十年。月輪東海近。花木四時遷。玄鶴宜相押。金臺未易緣。群仙擬追逐。何後又何先。</text>
<title>偶吟</title>,<text>母女俱貞敬。甥勳竝婦翁。何修能有始。不愼懼無終。內外雙孫在。貂金二品同。吾衰欲先退。此語出愚衷。</text>
<title>奉次永慕堂韻 時永慕主人求詩未就。遽爾下世。故倂錄前詩。以爲挽詩。</title>,<text>憶昨南歸日。徵余永慕詩。緘封曾已寄。章達未能知。復命猶非久。沈痾遽至斯。海西觀察使。題却墓前碑。</text>
<title>奉次永慕堂韻 時永慕主人求詩未就。遽爾下世。故倂錄前詩。以爲挽詩。 其二</title>,<text>卜築經三世。風煙護一䑓。東頭無等出。前面大江廻。物色留今古。人生閱往來。環簷兩株樹。憶舊意難裁。</text>
<title>題淸風溪</title>,<text>每憶仁王洞。如登太古亭。雨晴溪漸白。雲捲嶽恒靑。鳥哢疑歌曲。花斑若彩屏。神仙應在此。何必讀黃庭。</text>
<title>次歙谷客舍板上韻</title>,<text>盡室踰楸嶺。之官向鶴林。一年爲客處。今日獨歸心。柳子曾三黜。何顒豈再臨。移花近䑓上。斤斧莫相尋。</text>
<title>次僧軸韻</title>,<text>昔和五峯韻。今經三載强。沙彌嗣衣鉢。柚軸踵門墻。耆舊俱長逝。秋花亦暫香。師今住檜寺。何路宿僧房。</text>
<title>哭伯氏夫人 二首</title>,<text>中饋貞爲貴。三從順必先。孤居卅載久。榮養八城專。七十封貞敬。兒孫列後前。仰之如事母。痛矣奈終天。</text>
<title>哭伯氏夫人 二首 其二</title>,<text>痛哭吾兄逝。于今卅一年。死生相付托。悲喜幾推遷。藥物難爲地。存亡實在天。臨江成此別。何日遇重泉。</text>
<title>送人出宰黃澗</title>,<text>葉縣飛鳧舃。黃溪駕鶴樓。山河湖嶺界。風月古今留。適會逢年幸。猶懷卒歲憂。存心恤孤獨。努力勉淸脩。</text>
<title>贈用拙令公謝恩使之行 申湜</title>,<text>屬國濱危甚。皇威再救之。䜛言雖罔極。慈母詎生疑。白日明難掩。高天聽卽卑。俄然快昭雪。何以答恩私。季札曾觀樂。文忠久說詩。獨賢人共惜。專對衆皆推。適我淹羈旅。逢君愴別離。聊因一字改。嬴得數旬遲。華表千年柱。淸風萬古祠。夢應迷日下。身已杳天涯。夜宿烏蠻館。晨隨白玉墀。班行分馬象。燈燭引龍䕫。稽首瞻虞殿。揩眸覩漢儀。風煙留宿債。葩藻騁新辭。努力加餐日。寬心把酒時。白雲長在望。靑草幾生池。薊北無消息。遼西隔夢思。遠遊堪作惡。良覿邈難期。暑雨愁頻遇。征車戒疾馳。丁寧問屠狗。誰是好男兒。</text>
<title>奉贈冥觀令公聖節使之行</title>,<text>聖主優東顧。吾王拱北誠。苞芧增壤奠。奉表賀天成。使者吾親舊。隨之若弟兄。靑雲非不達。白髮已堪驚。問疾龍泉境。投詩鴨塞城。亂離稀見面。瞻望秖傳聲。握手還相別。乘槎忽此行。殷勤期後會。愁絶算前程。百二遼陽險。金湯右北平。灤河古祠在。薊樹夕煙生。物色分留處。經過感慨情。雄州環直隷。佳氣接神京。萬國衣冠會。層霄日月明。傾心自起敬。稽首亦知榮。去日衝炎濕。來時値雪晴。天邊歸夢斷。關外暯雲橫。久客悲留滯。遐征慣送迎。贈言頻覓句。浪迹任飄萍。但覺流光急。還知萬里輕。秋來挂魄好。相憶幾虧盈。</text>
<title>題完平賜几杖宴</title>,<text>几杖眞殊錫。耆英各暮年。佳辰逢盛際。勝事定無前。九老香山會。端明洛水筵。傾朝儼簪笏。平地卽神仙。霞酌中官勸。芝綸內相宣。御厨分玉饌。天樂奏絲絃。霑雨衣猶整。侵香坐屢遷。三台位最上。五福壽居先。日者爭加額。時乎望息肩。聖心誠意重。努力任扶顚。</text>
<title>錄奉冬至使李公 尙信 行軒 書狀官乃吾兄之子也。大病後少飮輒先倒。篇中略及相護之意云。</title>,<text>亂後曾同事。天涯送遠行。依然十四歲。又是去留情。別席殘尊盡。長程積雨晴。朝天冬至使。國子大司成。雅量能容物。沖襟善攝生。吾家有猶子。分憲帶持平。病酒毋多酌。當筵輒獨傾。丁寧須共戒。羈旅未宜輕。琪樹盧龍塞。淸芬孤竹城。風沙吹客袂。野雪洒行旌。燒燭烏蠻館。趨朝白玉京。歸期春尙早。崇酒好相迎。</text>
<title>述懷。贈冬至書狀家姪柳持平 時行。 勖以戒酒。</title>,<text>雨後殘陽斂。孤懐未易裁。如何沙峴別。遽作玉山頽。丙子朝天早。阿咸十歲纔。慈堂偏撫頂。伯氏正提孩。贈我無多語。沿途戒一杯。明神所勞矣。七朔好歸哉。風樹俄纒痛。鴒原又抱哀。亂離悲獨在。衰疾苦相催。癸巳星槎逈。萍蓬鴨水隈。初秋愴分手。萬里怯登臺。二妙專城去。孤蹤奉使來。白頭爲客久。靑眼有時開。猥忝三持節。慚非專對才。天涯遇骨肉。江上盛尊罍。後會誠非遠。前途願速迴。移船身獨上。隔岸首空擡。男子腸如鐵。人間事若灰。吾衰猶理遣。爾健莫心摧。簡約眞家法。沈冥是禍胎。使華逢鄭李。時論重瓊瑰。蓬倚麻仍直。心隨眼益恢。灤河孤竹廟。獵火白龍堆。瑞色浮天靄。歡聲繞殿雷。鴻臚常指導。象隊不驚猜。竣事還陽館。斑衣戲老萊。歸來飮未晚。家醖潑新醅。</text>
<title>再用北臺韻</title>,<text>紫鳳新擎詔。黃金舊築臺。祥光三殿繞。喜氣八荒開。箕壤多恩澤。星槎幾往回。爲緣天下慶。今自日邊來。弱水三千遠。韶光九十催。何時能得御。隨處好傳盃。瑣力慚膺簡。冥心笑若灰。北辰雲縹緲。東嶺月徘佪。報效丹衷在。淹留皓首擡。新篇驚起我。諸子摠多才。</text>
<title>寒食憶舊遊。次諸從事韻。</title>,<text>昔我辭皇極。維時寒食天。朱門拂楊柳。綵索掛鞦韆。暝散黃金勒。靑傳絳蠟煙。闘雞塡繡陌。畫鴨替金錢。漂梗猶關內。逢辰在客先。花輿難可見。桃粥共誰煎。儐相還今日。羈遊隔幾年。寵誠千載遇。詩共萬人傳。碧水西城外。丹墀北斗邊。天骸供拜掃。安得去飄然。</text>
<title>題善後大將軍李提督贈行帖 承勛</title>,<text>屬國濱危甚。天威再救之。乾坤歸整頓。雨露荷恩私。善後寧無策。征東更出師。異人專節鉞。諸將總英奇。令肅山河動。名高草木知。靑油幕初闢。白羽扇常持。草昧存經濟。神功要設施。南邊鯨浪息。北極鳳書遲。絶域縻王事。高堂戀母慈。平生裹革志。朝暮倚閭思。義或恩相奪。忠惟孝所移。頻年消息罕。萬里夢魂馳。喜懼心常折。沈綿病莫醫。寧爲反哺鳥。誰是絶裾兒。割股悲何及。終天痛莫追。招魂迷日下。泣血杳天涯。戀德留無計。班師去有期。日華搖劍戟。風色卷旌旗。繪象凌煙閣。流芳墮淚碑。荒詞如可採。魯頌列周詩。</text>
<title>挽尹判書 國馨 大夫人</title>,<text>母與兒相倚。慈由孝更敦。天翁知積德。家慶萃高門。萊服尙書貴。萱堂大耋尊。眼前無限樂。膝下幾多孫。晝夜人難免。哀榮世共喧。孤鸞復何憾。雙劍會丘原。</text>
<title>挽晉興君大夫人</title>,<text>貞敬夫人貴。期頤上壽尊。四男雙鐵券。一世極鴻恩。德祚新勳號。淸貧故相門。始終全五福。內外盛諸孫。儀範今誰比。哀榮古未聞。疇能紀玄石。長得賁丘原。</text>
<title>上年夏初都元帥之出征也。上親幸西郊送之。元帥要余贈言久矣。今於成大功之後。錄奉玉城府院君幕府。</title>,<text>寵渥隆推轂。軍行啓詰朝。西郊帳殿闢。北極御香飄。拜跪擎宣醖。恩榮錫佩刀。惟玆膺簡寄。奚啻受弓弨。幕下才如馬。行間技射鵰。綢繆備外患。亂賊出同僚。倉卒滔天禍。么麼啄母䲷。豕從關外突。魚聚鼎中跳。曉論先移檄。逃還半在宵。遊魂穿間道。逆氣直干霄。殱滅由臣力。煙塵不日銷。肅淸追李晟。將領類嫖姚。代蔡三年遠。成功一代超。欽哉須再徃。痛矣失全遼。征繕誠難忽。兵糧務速調。長城增國勢。上䇿禦天驕。掎角如時雨。攻心若疾颷。阽危能樹立。臨事戒輕搖。繪像登煙閣。聲名近斗杓。荒詞經歲就。多愧續諸貂。</text>
<title>金典翰 弘敏 反葬尙州先隴</title>,<text>孝友由天賦。聰明又讀書。行應今世罕。心卽古人如。南紀文星殞。西淸講席虛。危時一嶺隔。淺土十年餘。劍合寧無日。狐丘始反居。平生寢門淚。遙望獨霑裾。</text>
<title>贈咸鏡觀察使韓公 俊謙</title>,<text>昔與荷衣友。公隨翰墨場。形神覺自穢。珠玉在吾傍。披霧三淸後。忘年四紀强。悲歡常聚散。故舊半存亡。我已偏衰疾。君今尙激昂。應須展經濟。不但擅文章。諸道都元師。東銓左侍郞。群情方屬望。一蹴看高翔。陞秩膺西路。罹憂哭北堂。孤旌返先隴。泣血歷三霜。鎻鑰紆新命。絲綸下未央。恩波賜弓矢。祖席倍輝光。屢攬澄淸轡。應留蔽芾棠。周家岐下邑。漢代沛中鄕。長白山爲界。先春嶺拓彊。重江匝襟帶。列鎭盛臺隍。藩蔽胡居近。羈縻廟算長。往時垂撫禦。今日急隄防。欲使王靈暢。須將我武揚。詩書若干櫓。票粒是金湯。忠敬行蠻貊。承宣握紀綱。不蠲科外斂。寧救眼前瘡。惠澤敷州縣。威稜讋犬羊。勝須全未戰。功必建非常。騏驥思千里。男兒志四方。時平眞有待。身遠亦何妨。塞草連天白。城雲接地黃。四時風吼怒。八月雪蒼茫。努力宜加愛。離懐莫謾傷。盤根別利器。從此繫苞桑。</text>
<title>贈洪星州 瑞鳳</title>,<text>乃祖南陽秀。東方杜審言。二難才獨步。三百學專門。赤管魁重試。靑氊托後昆。登瀛繼通籍。握節踵承恩。葉茂枝由幹。流長水有源。雲程接霄漢。風翮看飛翻。</text>
<title>挽鄭公 曄</title>,<text>地望躋崇品。天恩贈右台。談經敎胄席。握憲集烏臺。激礪朝綱肅。提撕士習回。三年居是職。一日竭其才。共說魚頭鯁。俄驚木稼災。時淸逢際會。榮極倍悲哀。有子諸孫盛。名家積慶來。君謨遽至此。鶴髪淚盈腮。</text>
<title>題陶通判贈行帖 名良性</title>,<text>天下無雙士。南中第一賢。曾隨提督府。越自水龍年。海賊侵東土。鴻恩出上天。興師銜命重。問罪許征專。震盪雷霆疾。生成雨露偏。勲勞歸撥亂。籌䇿荷扶顚。蜂蠆猶懷毒。瘡痍久未痊。威靈須振外。將相更臨邊。幕佐多游刃。公才少比肩。掃淸仍善後。拯濟實無前。繼餉叨承敎。求詩枉受牋。分携時晼晚。關塞路三千。昔在龍灣館。頻登玳瑁筵。經秋逢邂逅。握手問沈綿。四海情昆季。同心臭蕙荃。他時相憶處。兩地月孤懸。</text>
<title>挽南淮陽</title>,<text>錦水同羈宦。龍灣共使星。君隨提督府。僕臥統軍亭。疾病人難免。瞻望歲屢經。長安一見面。千里又分形。凶訃來迢遞。新阡隔渺冥。官銜聯宰秩。餘慶托添丁。知命猶慳壽。忘憂不願醒。衰門更凋落。題挽淚先零。</text>
<title>楊蓬萊。辛巳年間謫海西。甲申五月二日。捐館舍。蓬萊於甲子歲。卜居于嶺東之高城郡九仙峯下鑑湖之上。名其亭曰飛來。束鯨鬚爲大筆。手書扁額。飛字先成。來亭二字。屢書不稱意。將飛字爲簇。掛諸亭齋之壁上。留一力守其亭。一日。大風猝起。亭齋鎻戶自開。書籍屛簇卷出于外落于地者。得以收拾。殆無散失。獨飛字一簇。騰空指海。漸高漸遠。追者至海岸。杳不知其所往。厥後考其日時。則蓬萊在謫所乘化之日也。吁其異哉。江陵居進士崔雲吉。曾模得一本。今幸不失於灰燼之餘。蓬萊胤子茂長太守楊公。以根嘗獲拜淸塵。要一言識之。吾先人卽蓬萊司馬同年。嘉靖庚子榜也。丁丑秋。根出宰鶴林縣。蓬萊適爲安邊府伯。根馳書相問。請偕賞國島。國島。安邊地也。蓬萊答書曰。陪游國島未可期。鏡裏芙蓉。天邊螺髻。是吾家屛障。近欲往尋舊棲。準擬歷拜敍懷云。所謂屛障者。實飛來亭所有九仙峯鑑湖之謂也。旣與之期會鶴浦。浮舟入海。飫觀國島。未久。乘藍輿來訪于鶴林。許我爲忘年交。出根所賦而書絶句五六首䄂去。約留其本。手寫而還。卽戊寅年也。根己卯。遞來仕于朝。蓬萊在任。至辛巳謫去。每一念至。不覺悽然。蓬萊雖在塵中。寅超世外。瀟洒如王右軍。風流如賀季眞。筆法詞華。爲一世所推重。畢竟溘然於憂鵩之日。惜哉。其天才不可復見。今此一事。不可使泯滅。爲賦詩六韻。遂書以示之。詩曰。</title>,<text>隻字龍疑活。空齋勢欲飛。長風忽焉簸。極海杳何追。不是雷公取。寧知鬼物爲。羈魂隔千里。筆跡失同時。絶寶終難棄。三山儻獲隨。應緣氣聚散。不必訝神奇。</text>
<title>安州牧使鄭 忠信 求贈言。書以與之。</title>,<text>往者龍蛇變。年纔十七餘。依歸大司馬。授受穀城書。見敵眞無怯。知名信不虛。長征思裹革。絶塞護儲胥。鞍嶺身先赴。雲臺畫首居。橫行若雷電。樹立審態魚。兇逆能殱厥。邊塵誓廓如。求詩意非淺。應記昔相於。</text>
<title>贈贊畫使李令公 時發</title>,<text>昔忝都巡察。新開錦水營。公陞贊畫使。粤自繡衣行。國倚台衡重。人稱幕府英。規模司馬法。部曲岳爺兵。出入承殊渥。飛騰列亞卿。藩維膺簡擢。西北擁麾旌。起廢驅馳義。臨危感激情。依然卄載後。猶是舊時名。物議推文武。民心望父兄。方將進元帥。先已許專征。却信公來去。眞爲國重輕。棠陰有遺愛。竹馬爲相迎。統率貔兼虎。誰呼癸與庚。執殳須用命。觀銍要深耕。莫使干戈地。終歸荊棘生。恭聞尹吉甫。設備朔方城。勝算宜先定。妖氛不足淸。寒氷元自礪。凍雪愼長程。無勇良非孝。輸忠在竭誠。功成早旋斾。將毋荷恩榮。</text>
<title>宋公 德久 遷葬挽 壬辰之變。爲東萊府使死之。</title>,<text>一死人皆有。如公古亦無。兇鋒猝充斥。列陣不支吾。東海奇男子。常山烈大夫。力窮西向拜。天遠北望呼。萬古忠君義。千金涅背軀。山河氣不洩。衣帶贊非誣。醜類猶知敬。收骸豈所圖。招魂今五載。反葬有諸孤。喪亂何時定。彛倫頼子扶。平生寢門淚。揮灑錦江隅。</text>
<title>庚子新春。四耐來訪黃岡僑寓。奉次蘇齋老先生韻贈之。</title>,<text>昔寓箕城館。新春暮雪晴。孤村雞黍會。一宿夢魂淸。工部存吾道。彌明作楚聲。胸中無俗累。身外遂浮名。垂老長衰疾。於時豈重輕。芒鞋忽東去。雲日欲西傾。</text>
<title>與正上人。兼示西山道人。</title>,<text>僧自普光來。還從妙香去。普光近俗塵。妙香多仙侶。訪我龍灣城。素我煙霞語。客裏畏簡書。天涯驚節序。俗塵今尙嬰。仙侶杳何處。安得毗盧頂。一錫長隨汝。</text>
<title>和簡易道人近體古詩 時以檢察使在龍彎</title>,<text>天朝救屬國。終始濟艱危。吾王事大誠。天地鬼神知。憶昨請援初。使价頻西馳。古稱詞命重。如公才是宜。稱意人所怪。揀金或見遺。而我忝後塵。宿昔長相思。今之大手筆。捨敦詩其誰。雷電兒童畏。氷雪夏蟲疑。新春過箕城。握手褰書帷。云是小眷家。喜實在門楣。停雲悵遙望。宿霧忻一披。盡發篋笥藏。總若翻水爲。芙蓉本天然。雕飾安所施。自顧無寸長。詞壇慙竊吹。發源乏紆餘。遣辭徒矜持。倏忽老大至。非復少壯時。況逢多難日。受任來邊陲。鉛槧久已抛。辛苦何由辭。開懷多感發。不啻慰渇飢。浮生若萍梗。聚散歡且悲。芝薫願相襲。豹斑安敢窺。末路知者少。萬歲名應垂。乍別眞如夢。後會更差池。世紛未易解。鬢雪還相欺。幸今妖氛豁。太平行見之。勗君示無極。萬曆聖德詩。</text>
<title>龍灣。次簡易道人雪月寄韻。</title>,<text>絶塞氣候異。暮春不見花。鴨江氷始渙。微雨生層波。故人隔山水。詩來意有加。論交却恨晩。得御常自多。旅食寧久滯。君恩應拜嘉。當時雪月篇。今作塤箎歌。自笑身如寄。夢裏尋舊家。高吟覺有神。誰與飮無何。</text>
<title>龍灣。次簡易道人雪月寄韻。 其二</title>,<text>浮生須臾事。飄忽若風花。流光急如箭。孰回東逝波。五十我無聞。齒髮今又加。筆陣愧堂堂。何以辦多多。鍊丹慕葛洪。嗜酒非孟嘉。靑春少伴侶。白首誰放歌。珍重孤雲公。文章擅大家。贈章驚入手。古調凌陰何。</text>
<title>次趙從事 希逸 詩韻</title>,<text>雅量常坦率。褊心易坎軻。苟余中有存。不溢亦不挫。枯木坐或馳。介胃拜也夎。明月入我懷。春風滿我座。群憂發孤笑。悼猛仍就懦。貧士用葛巾。豪家傾王斝。何似一瓢飮。高朋猶滿坐。昔有魏王瓠。人不識其大。大或不見售。小也何不可。酌彼且莫停。醺然輒思臥。蒼璧非不珍。未害窪而㰐。鸚鵡鸕鶿杓。亦何有於我。一中知有分。萬事悲無奈。大道庶幾通。愁城猶可破。太白與小杯。不及乃或過。酒德頌伯倫。風流盛江左。五柳先生陶。四明狂客賀。玉山有時頹。醉鄕無不妥。如其飮無多。未必流生禍。惟此忘憂物。不撓神明舍。誰投井中轄。莫患車下堕。我方迎紫泥。昨來辭靑瑣。負山懼不勝。得御安敢詑。初筵應百拜。期在傳槐火。</text>
<title>題忠烈錄</title>,<text>季子嘗有言。魂氣無不之。斯理非杳冥。昔賢豈我欺。況是眞丈夫。雖死猶不死。魂兮應歸來。如水必在地。原隰嗟何求。兄喪弟所盡。先隴營孤塚。復衣替旅櫬。猶勝兗州人。刻木葬鮑信。不埋猶有存。鬱鬱山河氣。征西荷戈徒。夫孰非男子。想當大呼時。長虹忽焉起。撼山誠未易。匪石不可轉。被搶劍在手。經日色不變。降虜能無愧。醜類尙知勇。中丞厲鬼願。洛陽思鄕夢。羽林字孤兒。尙書紆寵錫。成敗未暇論。功烈等平賊。一死輕鴻毛。有時重泰山。取捨倘先定。殺身諒非難。海東忠義節。實頼將軍立。英靈爲列星。夜夜照碧落。</text>
<title>題斜川莊帖 幷序</title>,<text>勞生爲物役。抵死無時休。名山誰圖畫。雅意在臥遊。君居龍門洞。俯瞰斜川流。尋壑伴靑松。沿江隨白鷗。四時饒佳興。萬象來林丘。選勝雖止八。何物非吾儔。魚樂眞相忘。鳥鳴若交酬。昔賢遊賞地。風煙似此不。三逕聊自適。一瓢寧足憂。惟當樂天命。此外宜無求。</text>
<title>讀退溪先生詩</title>,<text>先生詩留壁。再拜一瓣香。因人地增重。讀之牙頰涼。翠壁復澄江。快閣仍華堂。巋然灰燼餘。幸玆時世康。未見頻馳夢。旣見何可忘。巖風爽宜聽。竇泉寒可嘗。嶽峀若拱揖。草木敷文章。魚龍深窟宅。禽鳥高飛翔。怳惚疑入壺。吟哦空望洋。更欲瞻陶丘。安得越封彊。</text>
<title>挽詩</title>,<text>異才多夭折。明徵不可恃。昌黎銘元賓。柳州哀呂子。天之生此人。降任若在是。忽如草頭露。何由究斯理。形容如氷壺。炯炯無塵累。才調運風斤。恢恢有餘地。十五中初擧。十七魁再試。嶄然見頭角。藉甚誰比擬。自幼有至性。詞華是餘事。少連善居喪。未嘗見其齒。積毀已難救。疹疾遂不起。幸有遺腹兒。生男日夜冀。聘君吾故人。爲我語不止。我言豈垂後。須信非溢美。</text>
<title>挽朴善山 孝誠</title>,<text>我之外孫婦。君家長女子。入門婦儀備。憑知家法美。君嘗宰端州。毫髮不妄取。昔時吳隱之。淸風眞可企。春秋纔五十。官爵至府使。共期前途遠。一疾仍不起。脩短固有數。明徵亦難恃。二男皆嶷然。餘慶應在是。丹旌下秋江。瞻望悲何已。他年循吏傳。大書拱而俟。</text>
<title>題神光寺</title>,<text>入洞初聞鍾磬響。過橋猶見殿樓開。雲扃霧戶何曾鎖。宦子塵蹤自不來。</text>
<title>出山記懷</title>,<text>七日相隨不賦詩。出山應記在山時。正陽明月圓通雨。岳色泉聲繞夢思。</text>
<title>得惺惺子示韻。有懷伯氏。</title>,<text>雙鯉茫茫尺素書。終南何處惜離居。江城二月無花柳。一炷名香微雨餘。</text>
<title>公山北城舊無門。新作北門。設爲砲樓。以通江路。未及畢役而去。</title>,<text>一片公山錦水頭。湖西控扼此咽喉。經營未半身先去。尙有巍然百尺樓。</text>
<title>奉次松禾縣新館板上韻 丁酉冬</title>,<text>憶昨兇鋒遍海西。南邊氛祲至今迷。新開小屋留冠蓋。不管梨花蜀魄啼。</text>
<title>次贈隣人李倬</title>,<text>麻浦之東藥峴西。兩家門巷柳陰迷。傷心亂後俱灰燼。古樹無花鳥自啼。</text>
<title>卽事</title>,<text>火燒荒原雨洗痕。數家籬落不成村。春回獨樹烟光薄。日落前山野色昏。</text>
<title>次五峯韻。贈琴師盧末終。庚子夏。</title>,<text>時危長憶壬申年。演禮南樓奏管絃。重見太平應有日。洛中風月尙依然。</text>
<title>贈玄翁申敬叔</title>,<text>燕京迢遞惜相違。咫尺終南翰札稀。何日東還投紱去。石潭晴月閉松扉。</text>
<title>十貂亭</title>,<text>天恩何幸借澄江。一日亭成冠海邦。白髮丹心恒祝聖。雲烟朝暮對軒窓。</text>
<title>漢江舟上。書李直長扇面贈行。</title>,<text>南客歸時春亦歸。桃花開後杏花飛。孤舟細酌三杯酒。不怕東風雨滿衣。</text>
<title>漢江舟上。書李直長扇面贈行。 其二</title>,<text>隣翁荷鍤駐溪邊。試決溪流落水田。夜雨纔深二三尺。不應春旱病年年。</text>
<title>漢江舟上。書李直長扇面贈行。 其三</title>,<text>縱橫山腹叱雙牛。地力全憑火力收。自說飄零偶到此。生涯難作一年謀。</text>
<title>漢江舟上。書李直長扇面贈行。 其四</title>,<text>憶昨尋僧解脫寮。梵鍾樓上月輪高。今來舊迹渾如夢。惆悵梨花尙寂寥。</text>
<title>丁酉秋。在三和之廣梁。</title>,<text>潮頭夜夜送行舟。强半江華半義州。未死孤臣長北望。海天秋月獨憑樓。</text>
<title>轉運到延安。本府太守出示海平和篇。謹依韻求正。</title>,<text>故山魚鳥護蒼崖。亂後烟塵晝亦霾。拈筆欲題詩拙澁。當杯强進酒茅柴。</text>
<title>轉運到延安。本府太守出示海平和篇。謹依韻求正。 其二</title>,<text>行宮法從寄荒崖。雪後窮陰日日霾。盤絶水精朝未食。衾寒土銼夜添柴。</text>
<title>轉運到延安。本府太守出示海平和篇。謹依韻求正。 其三</title>,<text>屋下寒流背斷崖。日高陰壑宿雲霾。居人亦解防豺虎。擬揷疏籬亂斫柴。</text>
<title>轉運到延安。本府太守出示海平和篇。謹依韻求正。 其四</title>,<text>先賢長憶李陰崖。尙有遺墟草樹霾。地近吾廬堪卜築。時平何日始誅柴。</text>
<title>轉運到延安。本府太守出示海平和篇。謹依韻求正。 其五</title>,<text>掩日層陰結北崖。汀洲極目凍雲霾。今宵更借東軒宿。却費官僮一把柴。</text>
<title>轉運到延安。本府太守出示海平和篇。謹依韻求正。 其六</title>,<text>西行盡日度水崖。獨樹荒村暝色霾。山下樵人衣袖薄。叱牛頻賣滿車柴。</text>
<title>轉運到延安。本府太守出示海平和篇。謹依韻求正。 其七</title>,<text>海畔孤城擁石崖。雪晴門巷凍烟霾。季方爲政淸如水。伯氏家童日賣柴。</text>
<title>寄申應敎 欽</title>,<text>旅泊淹留瘴海天。亂離人事日蕭然。仍懷綺陌奔馳日。白馬驕嘶不受鞭。</text>
<title>寄申應敎 欽 其二</title>,<text>九州之外大羅天。不死長生詎信然。漢帝金盤何突兀。秦時海石謾勞鞭。</text>
<title>題副使扇面</title>,<text>宿昔荷衣伯仲然。亢方於我絶隨肩。天涯涕淚添江水。遼塞春光滿別筵。</text>
<title>次梧陰相公韻 讀書堂在東湖。海平，一松皆被賜暇之選。癸酉初夏。慶會池邊親試文臣通政以下。相公亦以堂上官預焉。時池邊躑躅盛開。經變之後。無復存者。感而及之。</title>,<text>咫尺蓬山是道家。秪今仙侶已無多。追惟慶會池邊試。幾日重栽上苑花。</text>
<title>詠畫 四首</title>,<text>樹陰花影護雕籠。鸚鵡前頭鶴髮翁。人世固知無此事。畫中安得作仙童。</text>
<title>詠畫 四首 其二</title>,<text>流蘇寶蓋赤欄干。玉饌瓊糜瑪瑙盤。剝得蓮房何所贈。仙人五六摠童顔。</text>
<title>詠畫 四首 其三</title>,<text>人間埃塩不相干。上界靈醮赤玉盤。折得碧蓮知有意。定敎迦葉欲開顔。</text>
<title>詠畫 四首 其四</title>,<text>鸞凰孔翠隔紗籠。馴擾誰敎白髮翁。花下日長無一事。手持雛雀弄兒童。</text>
<title>次韻寄松雲老禪</title>,<text>憶曾湖寺問高僧。雨後微鍾度廣陵。惆悵緇塵衣化盡。毗盧何日去同登。</text>
<title>答友人送乾柿</title>,<text>明珠二百雪花生。虬卯團團變化成。一札遠隨山水窟。看來方見故人情。</text>
<title>宗匠交承之際。奉還大硯。寄以小詩。卽故事云。</title>,<text>月沙先我主文盟。我老公今再秉衡。大硯奉還完趙璧。續貂曾愧竊虛聲。</text>
<title>甲子三月十八夜在舟中</title>,<text>輕舟吹角沂龍灘。潮滿風驅不覺難。獨夜孤臣瞻玉宇。明朝佳氣向金鑾。</text>
<title>安東三龜亭八詠</title>,<text>三龜石上創危亭。駕鶴晴峯眼爲靑。閱盡龍蛇猶獨立。從今餘慶幾千齡。</text>
<title>安東三龜亭八詠 其二</title>,<text>映湖樓下幾澄潭。到此芙蓉鏡裏涵。錦葉紅霞俱爛熳。層崖絶壁峙東南。</text>
<title>安東三龜亭八詠 其三</title>,<text>樓臺掩映柳垂絲。三月烟花冠四時。却問行窩何處在。易東先正是吾師。</text>
<title>安東三龜亭八詠 其四</title>,<text>雪裏寒松不改靑。佳城相望若思亭。天邊長送笙簧韻。地底應留鳥獸形。</text>
<title>安東三龜亭八詠 其五</title>,<text>亂後猶能見太平。耘歌四起卽歡聲。莫言緣畝終年苦。却喜登場萬寶成。</text>
<title>安東三龜亭八詠 其六</title>,<text>雨後輕風拂釣絲。鏡中跳擲日斜時。莊生已說濠梁樂。我與游魚兩不知。</text>
<title>安東三龜亭八詠 其七</title>,<text>病暑雄辭最崛奇。東南西北去何之。高亭一片淸涼界。不識人間六月時。</text>
<title>安東三龜亭八詠 其八</title>,<text>琪樹黃雲野色分。秋空寥廓絶埃氛。宵來霽月如淸晝。天柱峯遊不乞云。</text>
<title>順興饋訥魚</title>,<text>訥魚來自外孫家。却憶孤山歸意多。臺下白沙灘正急。紅腮應趁杏花磨。</text>
<title>又賦九絶。漫興。</title>,<text>萬松亭下是吾家。一別如今歲月多。翠壁雨霑花自發。澄潭風定鏡新磨。</text>
<title>又賦九絶。漫興。 其二</title>,<text>孤山元是道人家。若比西湖問孰多。宿昔天仙留玉索。秪今蒼壁未能磨。</text>
<title>又賦九絶。漫興。 其三</title>,<text>婚畢誰人早棄家。白頭淸世受恩多。思歸一念終難斷。水不停流石不磨。</text>
<title>又賦九絶。漫興。 其四</title>,<text>晉代文章誰大家。陸機年少患才多。迷塗未遠還三徑。歸去來辭自不磨。</text>
<title>又賦九絶。漫興。 其五</title>,<text>李杜詩聲冠百家。蜉蝣撼樹一何多。鯨魚掣海神飛動。天馬行空跡滅磨。</text>
<title>又賦九絶。漫興。 其六</title>,<text>詩自西京閱幾家。盛唐高躅繼無多。波瀾鼓動由神氣。金石鏘鳴在琢磨。</text>
<title>又賦九絶。漫興。 其七</title>,<text>吾儒問學異禪家。動察恒資靜養多。九十武公猶自警。用工如切又如磨。</text>
<title>又賦九絶。漫興。 其八</title>,<text>少時曾入羽人家。萬二千峯寺刹多。爲問南遊尋鶴洞。何如西出躡天磨。</text>
<title>又賦九絶。漫興。 其九</title>,<text>宿昔花時不在家。秪今衰疾掩門多。無由採藥名山去。却笑塵緣未盡磨。</text>
<title>漢高祖</title>,<text>豁達天資不自多。從人眞若決江河。滅秦殲項非他策。數向良平問柰何。</text>
<title>張良</title>,<text>獨向沙中擊祖龍。適來橋上遇仙翁。報仇秦楚全臣節。不願封候是赤松。</text>
<title>蕭何</title>,<text>圖書先聚入關時。獨守三秦主不疑。公子一言眞藥石。舊時刀筆卽蓍龜。</text>
<title>陳平</title>,<text>陰謀六出未爲奇。遠意須看割肉時。決獄治財有主者。安劉太尉未知之。</text>
<title>韓信</title>,<text>追亡詐縛任蕭候。躡足張陳未足尤。怏怏由來爲禍柄。多多未必辦身謀。</text>
<title>項王</title>,<text>錯道天亡是戰功。英雄氣力有時窮。范增旣去龍且死。獨與虞姬泣帳中。</text>
<title>范增</title>,<text>五采龍文欲害之。老臣奇計竟奚施。一雙玉斗撞無及。四萬黃金散始疑。</text>
<title>龍且</title>,<text>自信知兵莫我如。君王虛倚一龍且。淮陰豈少兼人勇。戰勝猶師李左車。</text>
<title>頃有山人信玄。來言渠學祥弟子。祥已沒。祥之詩軸。頤庵改頤爲怡首題。思庵朴首台次之。其次林塘鄭相公所題。筆跡宛然如昨日。蓋甲申年間所受也。其次鵝溪李相公以下皆名公鉅卿。要余和之。故書以與之。</title>,<text>群仙一去幾經年。不在三山在碧天。弟子來言師旣沒。詩篇衣鉢與俱傳。</text>
<title>雲居寺在牛峯縣地。神光在海州。成佛在鳳山。金山在長淵。皆舊遊地。</title>,<text>雲居寺在朴淵西。一宿秋山舊路迷。成佛神光頻入夢。金沙松外海天低。</text>
<title>次五峯贈德能韻</title>,<text>一日重尋意已勤。澹然相對惜相分。吾衰自笑未歸去。何處靑山無白雲。</text>
<title>漢陰鰲城自爲玉堂南床時。交誼甚篤。二公入相。猶夫布衣。乙巳秋。漢陰爲領中樞。客至設酌。問女奴曰。有蟹醢否。曰已盡。有菁菜否。亦已盡。韓西平益之在座。遂傳播是事於相知間。鰲城素不爲把杯計。嘗自言無以辦其具。厥後西平拜關西方伯。就鰲城問曰。台鑑不餞遠行耶。鰲城答曰。情則固欲敍別。第不欲低顔問菁蟹有無。余聞之。卽賦一絶記之。西平卽傳說鰲城。二相公相遇。輒相與道此事發一笑。今二相公下世久矣。感念舊遊。遂悲感記之。非以爲詩可傳也。</title>,<text>一室圖書晩自娛。白頭臨別負提壺。世間菁蟹難常有。不欲低顔問有無。</text>
<title>奉贈柳川</title>,<text>書來春去期相訪。却笑韶華不肯歸。桃萼漸紅梨雪爛。寂寥微雨掩柴扉。</text>
<title>送人出宰嶺東</title>,<text>嶺外分符看日出。洛山金碧壓蓬萊。何如萬二千峯頂。俯視東溟若一杯。</text>
<title>客中逢生日有感</title>,<text>人於生日倍悲痛。垂老方知此語眞。千里松楸空入夢。六年常傍路岐塵。</text>
<title>憶鶴林</title>,<text>鶴林曾上侍中臺。碧海風烟滿袖回。最是白頭遺恨在。鏡湖淸夢隔塵埃。</text>
<title>書贈印堅上人</title>,<text>僧從天柱雨中來。碧眼重逢一笑開。遙想靈源花未落。若爲飛上望高臺。</text>
<title>次贈簡易贈吳正字 竣 韻</title>,<text>河汾軌躅軼關西。更有東皐欲繼梯。千古心期今可見。一篇師說昔曾題。</text>
<title>次贈簡易贈吳正字 竣 韻 其二</title>,<text>少壯須臾日易西。及時修業若登梯。丁寧指掌成佳士。不比荊州謾品題。</text>
<title>題扇面。贈遠從吳吏部 靖。</title>,<text>頻年龍節下天東。迎送炎塵驛路中。今歲西民倍憔悴。願將便面播仁風。</text>
<title>贈吳參議 靖 朝天</title>,<text>承顔數日亦天恩。暫出西關不足言。別後相望易惆悵。一春花柳掩柴門。</text>
<title>不記題</title>,<text>積城太守南山第。今日僑居玉署仙。雪盡泉源初迸地。烟和柳色暗浮天。</text>
<title>不記題 其二</title>,<text>病妨出戶人疑隱。老不休官我豈仙。少日常思志于學。餘生獨立樂夫天。</text>
<title>不記題</title>,<text>東坡謫宦依桄葉。猶幸瓊雷隔海望。今日聖恩何以報。白鷗玄鶴摠龍光。</text>
<title>不記題 其二</title>,<text>三韓蓬島與仙山。兩地風烟屬二難。自笑遠遊曾爛熳。夢魂猶在畫圖間。</text>
<title>癸亥春。北渚典文衡。以七絶一首。用泥金手書硯匣。送于北渚所。</title>,<text>氷玉爲名四十春。在傍眞覺穢形神。舊時丹石今持贈。衣鉢相傳愧昔人。</text>
<title>贈堂僚金誠一</title>,<text>四年重到病慵兼。誤寵微才愧不厭。檻外雲光縈綵筆。樹巓江影動虛簷。湖帆帶雨時時落。澗水通池日日添。惆悵酒仙今散盡。月中荷葉共誰拈。</text>
<title>贈忠淸都事沈 喜壽</title>,<text>淸時書記屬知名。千里南遊替北征。此日倚門朝出遠。古來衣錦晝行榮。彈琴臺下淸江闊。葩串山前白石明。安得相携尋舊迹。夢村松柏是先塋。</text>
<title>贈黃 允吉</title>,<text>爭看冠玉照銅章。不是平遷自太常。守宰正逢釐革日。邑居元在路岐傍。皇華使節經過數。錢穀魚鹽簿領忙。利器固知終有試。政成非久佇徵黃。</text>
<title>洒淚雨</title>,<text>金井梧桐一葉飄。銀河烏鵲已成橋。香車洗盡天將曉。寶蓋飛時路不遙。隔歲佳期纔洒淚。滿空涼雨忽侵宵。世間遠別終難合。無限魂消鬢亦凋。</text>
<title>侍中臺</title>,<text>湖上平沙沙上松。松林之外海連空。何年七島浮鰲背。極目遙山落鏡中。未必因人增地勝。應知造物擅天工。舊遊回首渾如夢。丹竈無功愧葛洪。</text>
<title>贈楓岳山僧</title>,<text>曾借金剛鶴背風。淸遊眞荷爾先容。一秋以後還多病。再往之心忽墮空。萬瀑洞天頻入夢。九龍淵水若爲窮。相逢幸見驚人句。怳接仙裾共盪胸。</text>
<title>次韻謝天朝鄭同知 戊戌春正月。在箕城。天朝鄭同知留箕城。寄詩求和甚懇。用來韻謝之。同知自壬辰冬隨李提督出來。今又再來。故篇中及之。</title>,<text>湖嶺妖氛雜陣雲。六年危涕滿衣巾。威靈遠振眞無敵。文武全才更有人。東國山河歸再奠。偏方日月屬重新。憑君欲紀昇平日。鳳曆初開戊戌春。</text>
<title>次韻謝天朝鄭同知 戊戌春正月。在箕城。天朝鄭同知留箕城。寄詩求和甚懇。用來韻謝之。同知自壬辰冬隨李提督出來。今又再來。故篇中及之。 其二</title>,<text>憶昔龍灣一再逢。轉頭光景劇悤悤。卽知天意應收復。却信皇恩保始終。使節驚瞻五色羽。微誠自比後凋松。新春佇待妖氛豁。百萬王師額抹紅。</text>
<title>題挹灝亭</title>,<text>亂離空館廢多年。廳事新開八九椽。北望雲烟杳千里。西來襟帶俯三邊。自憐馬上長爲客。誰向天涯更設筵。會待皇威淸海岱。洛中修禊集群賢。</text>
<title>用挹灝亭韻。錄奉五峯。昔於湖堂西池上。新構小亭。邀諸老先生。設落成宴。堂僚弼雲相公，五峯公曁不佞與焉。戊戌夏。五峯以陳御史接伴使來會龍灣。語及是事。</title>,<text>蓮堂曾構太平年。明鏡紅雲照畫椽。壓坐神仙還上界。滿江風月自中邊。共驚飄泊干戈際。却憶淹留玳瑁筵。莫向新亭垂涕淚。濟時須仗出群賢。</text>
<title>拜書狀官行史</title>,<text>偶聞旌旆指遼燕。一札俄傳大海邊。咫尺相違還萬里。尋常遙望已多年。卽逢冤痛無前古。要使忠誠動上天。歸報龍顔應有喜。暫時離別莫澘然。</text>
<title>拜投正使韓贊成 三首</title>,<text>頻年奉使滯西陲。攬轡公方擁節麾。重入劇曹司國計。俄蒙峻擢赴天墀。鴻恩再造東藩日。華祝遙伸北極時。千里停雲曾悵望。不堪灣上又分離。</text>
<title>拜投正使韓贊成 三首 其二</title>,<text>古稱專對重全材。圃隱當年幾往來。萬里嚴程今四赴。貳公巍秩亦三台。金門辨色城鴉散。玉殿飄香仗馬回。自幸壯遊曾再忝。壤蟲那復夢瑤臺。</text>
<title>拜投正使韓贊成 三首 其三</title>,<text>憶曾霜曉早朝天。竝直銀臺雨露邊。一落莬裘泉石地。共隨羈靮亂離年。柳營對雪燒孤燭。楡塞逢春愴別筵。今日苦懷偏作惡。白頭難寫贈行篇。</text>
<title>奉贈書狀官柳掌令</title>,<text>終南之下昔同隣。邂逅萍蓬鴨水濱。遼界星槎還萬里。塞天雲樹又三春。幸逢收復山河日。俱是霑濡雨露人。稽首玉墀應宿願。暫時分手莫傷神。</text>
<title>用原韻寄冥觀居士 二首</title>,<text>靑坡舊迹入遐思。屈指登門丱角時。擧臂君寧辭問道。折肱吾已辨成醫。獨憐綺語窺三昧。誰識淸風畏四知。明日踏靑無與共。暮雲空詠杜陵詩。</text>
<title>用原韻寄冥觀居士 二首 其二</title>,<text>天涯對酒客懷難。節近佳辰食便寒。春後不堪靑草瘴。朝來誰試碧霞餐。自慙吏隱非眞隱。却信冥觀是達觀。白首無由了官事。幾時西笑向長安。</text>
<title>謹用前韻。寄冥觀老先生。二首</title>,<text>家在湖西隔夢思。小庭移竹幾經時。世紛自古眞難解。士俗如今不可醫。膠漆交期餘此老。雪霜心事保相知。白頭磨琢應無負。更讀淇園衛武詩。</text>
<title>謹用前韻。寄冥觀老先生。二首 其二</title>,<text>暮年爲客自艱難。絶塞春風雨雪寒。病裏逢君曾握手。詩來勉我輒加餐。何時楓岳成長往。獨上毗盧縱大觀。莫道浮生多聚散。龍灣咫尺接新安。</text>
<title>權安州 盼 後彫堂。次申駱峯韻。</title>,<text>閑中成趣涉荒園。投紱歸來晝掩門。翠壁尙餘松偃蓋。苔階猶許竹生孫。箕裘積慶傳家遠。鍾鼎高名絶代喧。會待月明謀勝集。莫敎花落滿空尊。</text>
<title>用挹灝亭韻。錄奉士馨令兄。</title>,<text>曾於蓮榜忝同年。偶卜隣居結數椽。蠶嶺閑雲秋雨後。羊腸芳草夕陽邊。玉堂却憶靑綾直。天祿長懷絳燭筵。舊事秪今歸一夢。白頭惟幸托吾賢。</text>
<title>奉謝酒隱先生惠韻</title>,<text>新安傾蓋卄三年。絳蠟高燒照綵椽。頗牧向來多在內。范韓還是喜談邊。艱虞久倚詩書將。恢復應參耆老筵。欲學二疏辭位去。不論觀者共言賢。</text>
<title>用一松韻。奉石泉公。</title>,<text>昔尋書榻戊辰年。母嶽峯前屋數椽。長路羈愁常客裏。少時行樂又誰邊。天涯握手飄蓬日。江上開懷斫膾筵。却信題名留面目。猥將糠粃列諸賢。</text>
<title>奉贈石陵惠韻</title>,<text>憶昨靑綾伴直頻。玉堂曾是舊詞臣。龍蛇厄會山河異。天地生成雨露新。白髮秪今長作客。碧山何日却尋眞。傷心物力東南竭。迂拙慙無惠及民。</text>
<title>代慶林君。贈軍門標下戴中軍。</title>,<text>一家爭死古人風。雙節巍然保降衷。敎子義方成國士。從公戎幕贊元功。先登戰陣眞無忝。餘慶勳名卽有終。久挹淸芬今遠別。白頭揮淚暮江東。</text>
<title>爲上使。贈軍門標下丁大壯。</title>,<text>幕中風采擅英聲。九尺長身四海驚。旌旆東來曾幾日。凱歌西去杳歸程。壤蟲安得追黃鵠。遼鶴依然返赤城。惆悵此生難再會。鴨江雲樹獨含情。</text>
<title>代石陵。贈劉提督標下。</title>,<text>慣逐行間識呂蒙。尙書家法有餘風。請纓壯氣喧天下。草檄高名滿海東。再造藩邦千載是。三邊巢窟一時空。鴨江分手無窮意。萬死餘生雨露中。</text>
<title>韓子善朝京師。於其還。相遇於郭山。</title>,<text>宿昔聲華夢草詩。忝同蓮榜荷深知。乙科錫宴恩榮最。重試超階際會奇。轉粟連年西滯日。辭親千里北歸時。天涯問疾逢靑眼。安得幽棲借一枝。</text>
<title>偶閱蘇齋集。有賦雪三篇。遂次之。二首</title>,<text>琪樹瓊枝凍落鴉。銀衢綺陌滑摧車。歸來華表千年鶴。開遍河陽滿縣花。縮頸夜眠留傑句。關門晝臥是誰家。東湖尙憶觀魚會。亂斫層氷手自叉。</text>
<title>偶閱蘇齋集。有賦雪三篇。遂次之。二首 其二</title>,<text>空庭寂寂下飢鴉。暝色遲遲閟日車。接地同雲篩玉屑。參天萬木綴銀花。遙懷授簡梁園夜。不比煎茶學士家。索句山人門外立。衲衣霑濕手雙叉。</text>
<title>贈謝恩使行軒</title>,<text>前宵一札問行期。半道相逢是別離。芳草靑靑天接野。輕烟漠漠雨催詩。分留物色盧龍塞。拜謝皇恩白玉墀。榛店韓公如記我。爲言千里想風儀。</text>
<title>用林塘韻。示從事官。</title>,<text>瓊琚常愧柳儀曺。敢望先成賜錦袍。得句正須虞氣短。易言非是役才豪。鳳銜泥詔西來遠。星動雲霄北望高。境上將迎眞忝竊。綺筵何日共春醪。</text>
<title>次鵝溪相公贈天磨山人韻</title>,<text>層崖如削擢芙蓉。快瀉銀河落鏡中。萬壑輕雷轟白日。半天飛雪濕靑楓。再遊仙境心長往。一宿雲居夢亦空。客路悤悤頻過此。不堪霜鬢又春風。</text>
<title>坡州途中</title>,<text>西行遙指統軍亭。倦馬衝泥不暫停。暝色成霞半天赤。燒痕經雨幾時靑。煇煌澤國雙龍節。縹緲雲衢兩福星。上界神仙將得御。白頭從此讀黃庭。</text>
<title>過花石亭有感。用前韻。</title>,<text>人去空留花石亭。江流日夜杳無停。匡時久許身輕重。遇物何曾眼白靑。槎上壯遊餘舊路。汝南詞客若晨星。陸家兄弟雲猶在。詩學分明自過庭。</text>
<title>又用前韻。示諸從事。</title>,<text>辭如黃絹筆蘭亭。鸞鵠爭看峙又停。薛卞門前來結錄。扁倉籠裏蓄空靑。風飄畫角催征旆。月掛遙岑落曉星。爲報諸君各努力。姓名非久徹明庭。</text>
<title>過吾助川。用前韻。</title>,<text>廻瀾之上此爲亭。山若來朝水若停。玉鏡新開蕩空碧。彩屛高插寫丹靑。神慳鬼祕藏仙境。鳥度雲飛閱使星。太史芳名留片石。鳳麟曾是識天庭。</text>
<title>蔥秀山。復用前韻。</title>,<text>臨流供帳敞雲亭。夾路長松翠蓋停。天冕垂旒常噴玉。石屛張錦競攢靑。雙碑幾尺經灰燼。隻字千金耀日星。再造東偏由帝力。白頭曾是哭秦庭。</text>
<title>到龍泉館。復用前韻。</title>,<text>昔別大同江畔亭。吹簫仙馭逝無停。川流嗚咽千秋碧。燈影微茫半壁靑。何處爲雲復爲雨。此心如日又如星。輕身欲逐嫦娥去。天上人間隔帝庭。</text>
<title>過簇錦溪入黃州。復用前韻。</title>,<text>江上輕舟舟上亭。蘭橈桂楫昔曾停。琉璃見底雲容白。劍戟橫空黛色靑。客路去來渾若夢。天機流轉易周星。乘風欲下龍頭浦。水闊沙長似洞庭。</text>
<title>控江亭。用李從事次杜律韻 二首</title>,<text>江頭羽騎簇如林。雪後遙岑劍戟森。畫舫閣氷橫古渡。燒烟團野結春陰。前宵共作三春會。北極長懸萬里心。自笑東來槎上客。十年頻聽塞西砧。</text>
<title>控江亭。用李從事次杜律韻 二首 其二</title>,<text>一帶村烟織遠林。人歸野逕望森森。魚龍寂寞春猶泠。鳥雀喧呼日欲陰。嶽勢鳳頭連望海。江流燕尾自澄心。陌頭楊柳應生色。幾處愁聞月下砧。</text>
<title>奉酬從事官示韻 二首</title>,<text>西來春雨濕輕裝。多愧參同魏伯陽。浮世常遭俗眼白。勞生易得鬢毛蒼。峨洋自古貴知遇。鳧鶴從今忘短長。正好高吟聊度日。不須沈醉便爲鄕。</text>
<title>奉酬從事官示韻 二首 其二</title>,<text>一水三分隔漢關。孤城誰是號龍灣。白頭初發西奔海。松鶴遙連北鎭山。天意固應存界限。江流元不擇淙潺。鳳毛擎詔非今日。二百年來數往還。</text>
<title>奉次</title>,<text>消息遙從遼左回。監生近自日邊來。聖朝稠疊非常慶。綸綍煇煌五色裁。典故久知無此例。將迎方見盛行臺。莫言千里終虛返。絶塞相看一笑開。</text>
<title>錄奉關東方伯 二首</title>,<text>湖西旌旆未經年。又出關東思惘然。久識人間多聚散。何妨地上作神仙。淸遊豈止留三日。汚吏應無賀二天。想得燒香鈴牒靜。郵筒頻寄盛山篇。</text>
<title>錄奉關東方伯 二首 其二</title>,<text>關東形勝卽仙區。萬二千峯十六湖。玄鶴金臺時隱現。丹書翠壁半糢糊。自天雨露持旌節。滿地風烟似畫圖。海上白鷗如問我。爲言猶保舊淸癯。</text>
<title>奉贈奏請兼謝恩正使貳公之行 三首</title>,<text>宿昔聯裾校正廳。朋儕散落若晨星。風塵緩死常瞻仰。文憲先生是典刑。閱歷龍蛇頭共白。追隨鵷鷺眼俱靑。男兒別恨非兒女。不用臨分涕淚零。</text>
<title>奉贈奏請兼謝恩正使貳公之行 三首 其二</title>,<text>昔有宗臣文憲公。風神地望冠吾東。四爲儐相名聲大。一蹴台躔步武崇。已過百年今有後。却知餘慶自無窮。東槎纔返朝天去。叫閤應成不世功。</text>
<title>奉贈奏請兼謝恩正使貳公之行 三首 其三</title>,<text>憶昨萍蓬在玉田。公方北旆我東鞭。離鄕不啻三千里。屈指俄經十二年。烟樹至今留物色。錦囊依舊檢詩篇。回憐衰疾非前日。未到天涯亦惘然。</text>
<title>奉贈謝恩兼奏請副使之行 三首</title>,<text>絶塞風烟慣往回。夢中猶上九龍臺。萬重列岫皆西向。三派長江自北來。雪裏叉魚頻作膾。沙頭置酒幾傳杯。東槎舊侶朝天日。爲賦新詩首屢擡。</text>
<title>奉贈謝恩兼奏請副使之行 三首 其二</title>,<text>東槎昔日借餘光。選入湖堂自玉堂。烟閣丹書膺寵渥。薇垣白簡肅頹綱。今來地部忻同席。忽送天朝賦別章。努力叫閽應感動。佇看皇勅下東方。</text>
<title>奉贈謝恩兼奏請副使之行 三首 其三</title>,<text>送君今日達京師。仍憶明庭五拜時。宮樹平臨鳷鵲觀。御溝流出鳳凰池。金門辨色群鴉起。玉陛分班六象隨。我已三行君亦再。歸來寄我紀行詩。</text>
<title>鴨綠別席。贈進賀書狀之行。</title>,<text>前年啓事伏金扉。運筆銀臺疾若飛。江畔逢場偏惜別。天涯見月幾思歸。靑牛紫氣驚關吏。孤竹淸風憶采薇。目極舟行空佇立。夕陽烟柳正依依。</text>
<title>奉贈奏請正使行軒</title>,<text>冊立哀喪出聖恩。同時雙節下金門。將迎鳳詔相追逐。留滯龍灣幾討論。經歲舊遊頻入夢。朝天遠別倍銷魂。事成想得歸期近。努力加餐是贈言。</text>
<title>寄龍川太守</title>,<text>仲爲山縣伯龍川。白髮偏親奉養專。孤露長懷風樹痛。零丁虛負鶺鴒篇。傳家素業期相勉。報國丹心任獨賢。遙望北辰千里遠。四年猶未賦歸田。</text>
<title>別冬至使</title>,<text>萬里之行我已三。年年此別又何堪。猶忘跋涉山川遠。爲荷生成雨露涵。客裏風烟連直北。天涯魂夢在終南。中朝文物於斯盛。領略歸來播美談。</text>
<title>奉次溫陽東軒韻</title>,<text>追惟舊事淚雙垂。我是當年五歲兒。伯父公嘗爲郡日。大夫人亦在堂時。龍蛇禍患終天痛。烏鳥情懷隔世悲。孤露餘生今過此。峴山碑下獨遲遲。</text>
<title>敬次望海亭韻</title>,<text>南來何地掇憂端。白髮相驚范叔寒。萍水偶然成暫會。海天誰復縱遐觀。臨危對酒非無分。到老逢秋强自寬。更欲題詩記鴻迹。却慙人或擬方干。</text>
<title>水樂軒。次荷衣韻。</title>,<text>騎鯨曾是上靑天。死別呑聲過六年。自幸追隨附驥尾。却慙揚簸在盧前。池臺物色驚人句。氷玉精神隔世緣。亂後餘生悲獨立。屋樑秋月正森然。</text>
<title>彌串臥病。謝李實之來訪。</title>,<text>六年離別各飄蓬。迂道相隨逆旅中。共說斯文憂患始。亦知浮世是非空。不憂見困瀧頭吏。久信無心塞上翁。歸到雙城如有問。爲言憔悴過秋風。</text>
<title>庚子暮秋。贈鄭監牧官碏 四首</title>,<text>古玉先生絶俗塵。形如野鶴鬢如銀。哦詩閉戶眞師道。愛酒無妻異伯倫。客路相逢秋色晩。江村一別月華新。論文却憶苔軒老。句句飛鳴有幾人。</text>
<title>庚子暮秋。贈鄭監牧官碏 四首 其二</title>,<text>久挹高標混世塵。不貪方是識金銀。蘭亭禊事追前輩。金谷繁華笑季倫。握手偶逢靑眼舊。忘形休作白頭新。明朝別後應怊悵。一代知音不數人。</text>
<title>庚子暮秋。贈鄭監牧官碏 四首 其三</title>,<text>談邊玉麈細揮塵。杯與醇醪一色銀。却憶形骸眞有累。忽驚言語入無倫。潘郞白髮年年短。杜老黃花句句新。更向天涯愁遠別。亂離俱是異鄕人。</text>
<title>庚子暮秋。贈鄭監牧官碏 四首 其四</title>,<text>飛仙難遽躡淸塵。鉛鼎何勞實水銀。莫恃聰明天所與。不關才調世無倫。自憐旅枕時時警。誰識盤銘日日新。四十知非今已晩。白頭猶是省愆人。</text>
<title>次戶曹判書金子昻韻</title>,<text>相望日日屢貽書。却幸僑居偶比閭。非我由來亦知我。嗜魚安得不辭魚。摧頹自笑浮休子。剝啄誰呼陳趙予。兵革十年今始定。願從吾黨賦歸歟。</text>
<title>辛丑夏。贈別成川柳使君 永吉。</title>,<text>京洛奔忙一再逢。離筵今日偶從容。休言關塞三千里。歸對巫山十二峯。却把降仙樓上酒。應思長樂夜分鍾。共期瓜滿歸來日。會向城東訪舊蹤。</text>
<title>贈關東方伯洪仁憲</title>,<text>萬二千峯十六湖。古稱形勝敵蓬壺。江陵太守身猶健。嶺外皇華興不孤。地上神仙酬宿債。人間魂夢隔淸都。丹書玄鶴今應在。倘記西坰病拙無。</text>
<title>我之朝天也。石室山人奉使海外。各賦長律贈別。石室。金尙憲。</title>,<text>長程迢遞隔滄溟。一別音塵定渺冥。稽首北京華蓋殿。盪胸南極老人星。却知蜂蠆懷辛螫。自是龍蛇在輯寧。敷奏撫摩須盡瘁。歸來春日眼俱靑。</text>
<title>贈江原都事李 光胤</title>,<text>來訪城西蓋暫迂。明朝一騎出塵區。人間離別堪怊悵。天外神仙倘有無。少日分符嶺東縣。疏松隔海侍中湖。白頭在世空馳夢。安得從君入藥壺。</text>
<title>贈千秋使成參議 以文</title>,<text>宿昔同隣逐隊時。君爲丱角我肩隨。雲梯得路寧嫌晩。鳳闕趨朝却恨遲。萬里歸來違解榻。千秋奉使辱求詩。今因點馬西歸日。遠寄蠻牋慰別離。</text>
<title>贈聖節使李參判 德薰</title>,<text>弱歲師門遇八龍。白頭非復舊時容。長程關塞三千隔。萬事塵埃一再逢。聚散驚心時忽忽。送迎如夢意重重。城西微雨離懷惡。爲說歸期在仲冬。</text>
<title>挽李錦山 𦸂</title>,<text>昔君垂紱錦山時。爲送花牋索我詩。萬里行人乖遠寄。隔年旋旆阻相隨。一兒多病曾爲祟。二豎相侵竟孰醫。堂上白頭無所托。鏡中鸞影惜長離。</text>
<title>次贈崔簡易</title>,<text>大雅如今尙不亡。龍光埋獄射天長。芳醪隨處倒鸚鵡。健筆何人題鳳凰。懶慢無堪杜工部。風流難遇賀知章。吾衰未就歸田賦。愧負江郊背郭堂。</text>
<title>七夕。贈安東府使洪 履祥。</title>,<text>聞君垂紱拜明光。追及羊腸已夕陽。天上佳期逢此日。人間遠別杳何方。暮年鵬翼低南極。數月萊衣隔北堂。朋舊到今餘幾箇。把杯吟斷不成章。</text>
<title>雙松學士送玉心詩卷。次卷中韻歸之。頃者奉使而還。第四句及之。</title>,<text>綠樹繁陰滿四隣。敲門誰是乞詩人。自憐數月長抛筆。正坐嚴程久問津。俚曲豈堪酬白雪。素衣猶許染緇塵。雙松學士眞無敵。須掣鯨魚碧海漘。</text>
<title>甲辰春。辭方伯。蒙允來到孤山賦之。</title>,<text>大隱屛前碧玉流。杜鵑花發雨初收。移舟却向寺前返。待月暫從松下留。二客偶然同此會。幾時能得辦眞休。明朝欲向安西去。山鳥溪魚摠別愁。</text>
<title>贈嶺伯尹可晦 昉</title>,<text>君家兄弟四金貂。文武全材翊聖朝。畿甸咨周民望愜。嶠南持節主恩饒。昔年季父留遺愛。今日甘棠續舊謠。自笑塵埃少知己。白頭臨別倍魂銷。</text>
<title>贈嶺伯尹可晦 昉 其二</title>,<text>陶丘函丈昔周旋。痛哭山頹四十年。玉色金聲長已矣。天光雲影尙依然。觀瀾軒外梅初發。玩樂齋前月幾圓。書院諸君如問我。爲言頭白對陳編。</text>
<title>贈嶺伯尹可晦 昉 其三</title>,<text>城隅分手已相違。闕下逢君本不期。草草未能重把手。依依安得暫牽衣。人生到老難爲別。春日如秋易作悲。家在湖西歸意決。來時倘許問郊扉。</text>
<title>己酉夏。在龍灣。寄題霽湖。梁景遇。</title>,<text>雪邑龍城兩地間。江湖形勝出塵寰。荷花翠竹四時景。杜宇紫烟三面山。久住蓼川仍寄目。新營茅棟爲怡顔。我家亦在槐灘上。投紱何時共往還。</text>
<title>贈聖節使洪 瑞鳳</title>,<text>都司迎慰屬名流。曾共東槎鴨水頭。縮地無由成後會。朝天猶得覓前遊。遼陽遠涉三千里。華祝齊呼一萬秋。稽首玉墀偏感激。再生蒙被聖恩優。</text>
<title>贈千秋使</title>,<text>離懷到老自難堪。君我年皆六十三。卽席摻裾如夢裏。少時騎竹在城南。盪胸鶴野千山逈。簉跡鵷班萬國參。每祝靑闈同祝聖。海東偏荷聖恩覃。</text>
<title>贈通信使</title>,<text>試院寒宵晚識公。雍容雅量古人風。平生篤敬兼忠信。不擇南西與北東。龍節隨身蓬鬢白。鯨波浴日海天紅。佇看殊俗歸吾化。談笑終能辦此功。</text>
<title>酬五峯</title>,<text>頽齡少睡坐三更。老馬雖存豈遠行。雪後凍泉初觱沸。春回巢鵲尙經營。牙期自昔稱難遇。沮溺如今願耦耕。堪笑有生難免別。誰言不憶故無情。</text>
<title>拱北樓成。招工匠咸集于庭。饋之以酒。酒䦨爭起舞。是日適有雨。</title>,<text>高棟新開城上頭。金湯萬古衛神州。蘇仙赤壁今蒼壁。庾亮南樓是北樓。人在湖山應自得。天教江漢擅風流。片雲忽送催詩雨。相我淸樽九日遊。</text>
<title>次東岳仲春雪後上月沙李相公韻</title>,<text>去歲深冬作遠行。松楸霜露動微情。極知抱疾終歸盡。不是緣詩太瘦生。阮籍錯爲靑白眼。昌黎奚擇短長檠。年今七十身宜退。却笑災來在宦成。</text>
<title>題尹政丞耆英會屛</title>,<text>稀年罕與正卿兼。壓坐台星亦豈慙。共說洛中高會再。却知天下逹尊三。黃封㶑灔恩波及。絳蠟煇煌曙色參。俯仰存亡歸一夢。畫圖奇事至今譚。</text>
<title>送金都憲出補江陵</title>,<text>五臺山脚壓歸墟。地盡東頭接太虛。白髪朱顔猶少日。寒松鏡浦卽仙居。人於浮世常離合。雲在長空自卷舒。仍想玆遊最奇絶。臥看紅日出波初。</text>
<title>金斯文以聖節使書狀官朝天。還朝來示一松相公別詩。遂和贈。</title>,<text>昔我朝天雪滿頭。與君爲別又經秋。鶴飛華表山河在。駿去金臺歲月遒。物色分留如有待。人生聚散向誰尤。君行已返吾詩就。却愧無辭賁遠遊。</text>
<title>次高苔軒韻</title>,<text>苔軒題壁句天然。文物當時地上仙。有子絲綸堪世掌。爲官氷蘗自家傳。紅流獨鶴懷雲老。白露秋蓮詠石川。最憶高靈留勝跡。仍悲己卯擯諸賢。</text>
<title>贈聖節使李公</title>,<text>連歲相望問幾逢。朝京敍別未從容。河淸盛際當千一。電繞昌辰拜九重。再造推恩皆帝力。三呼祝聖遍箕封。玆行導逹吾王意。屈指歸期在仲冬。</text>
<title>李壯元 敏求 新恩慶席。次沈一松韻奉祭酒令公。</title>,<text>南宮宿昔忝爲郞。東閤風流慕大方。蘇老官高有二子。王曾年少擢三場。不緣金玉天資美。那致箕裘世業昌。珍重相公深戒酒。綺筵姑與共傳觴。</text>
<title>奉贈千秋使</title>,<text>求我荒詩問幾回。朝天行邁有時哉。先成替贈他人去。後作殊無好句來。垂老固難輕遠別。臨分不必把深杯。悲歌燕趙今何在。一上黃金市駿臺。</text>
<title>贈書狀官崔正郞 明善</title>,<text>受命分臺糾一行。持身寬簡宅心平。飮氷長路應無恙。見月他鄕倍有情。丹地聯班先萬國。朝天演禮赴三更。歸時定拜夷齊廟。小大灤河試濯纓。</text>
<title>題河西書院</title>,<text>後死長悲失路蹊。平生未及拜河西。淸新俊逸詩無敵。博約操存學有餘。天上徒勞望星斗。人間奚啻隔雲泥。巋然祠宇瞻如在。安得依歸勉與齊。</text>
<title>到靑陽。贈性靜。</title>,<text>爲省春耕晚出巡。勞生自笑久知津。偶逢滴滴霑衣雨。乍浥飛飛滿路塵。丹悃未醫凋瘵地。白頭空作去來人。臨行忽見高僧至。半日遲回綠水濱。</text>
<title>到靑陽。贈性靜。 其二</title>,<text>旌旆遙從湖右巡。前驅到處卽通津。謠詢民俗仍宣化。詩贈山僧又出塵。盈把寶珠眞字字。傳觀擊節幾人人。知師誦向禪窓畔。靜夜寒泉落澗濱。</text>
<title>題一愚亭</title>,<text>中開明鏡四圍屛。鬼祕神慳托地靈。龜石峯前山竹島。鳳凰巖下水雲亭。一愚寓意應深遠。方丈爲名豈渺冥。我有槐灘魚鳥約。幾時投紱眼俱靑。</text>
<title>祈雨志喜</title>,<text>旱極蒼生久蹙顰。孑遺大命繫明神。恭承綸綍來行祝。式薦馨香不殄禋。千里桑林霑霈澤。八章雲漢秪虛陳。吾王誠意通天意。仁愛非他本恤民。</text>
<title>楊御史鎬頌德詩</title>,<text>帝命東征汝往欽。微公安得到于今。蜀中畫像非無助。海外生祠儻見歆。厚澤如天皆子力。酬恩何地盡吾心。雄名偉績終難滅。白岳山高漢水深。</text>
<title>楊御史鎬頌德詩 其二</title>,<text>公昔提兵渡鴨江。笑談能整我藩邦。瞥然破竹威無敵。蕞爾扶桑勢乞降。紀績方期勒鍾鼎。班師忽見卷麾幢。征東事業超千古。安得揄揚筆似杠。</text>
<title>楊御史鎬頌德詩 其三</title>,<text>行間曾忝典軍興。蚊負當時力豈勝。千里轉輸猶不絶。一言吹奬到無能。却知驥尾今難附。何路龍門更獲登。聞說福星臨北鎭。嶠南長見海波澄。</text>
<title>贈湖南鄭方伯</title>,<text>一麾南去暫專城。握節如今又此行。等是分携千里遠。若論淹速一朞輕。銅魚乍輟襜帷豁。竹馬爭迎繡鉞明。每惜危時少恩惠。願隨春澤活群生。</text>
<title>贈湖南鄭方伯 其二</title>,<text>高峯當日事陶山。四七精微翰札間。白首侯芭難得力。春風明道忝承顔。南鄕祠宇今誰管。北學遺蹤尙可攀。旌節經過一相問。不言猶足見廉頑。</text>
<title>重修史記契軸</title>,<text>龍蛇灰燼祕書全。四帙新成若舊編。金櫃深藏眞有地。石渠重建豈非天。巨靈長借雲烟護。百代應瞻日月懸。史事正須垂不朽。畵圖非爲賁華筵。</text>
<title>次韻</title>,<text>靑年學士未焚魚。白首文華愧不如。誰向急流能勇退。却知名下信難居。封侯晩節仍投筆。賜暇當時忝讀書。遙想槐灘連漢水。掛帆須趁菊花初。</text>
<title>挽完興君李 幼澄</title>,<text>交遊父子各忘年。扈聖空同近九天。壽等顔回官刺史。功如鄧禹繪凌烟。卄三秋後移新隴。雨雪霏時斸舊阡。子女如今有家室。却知餘慶定綿綿。</text>
<title>挽尹判書</title>,<text>令人鄙吝不萌中。最恨愚蒙晚識公。白首居喪少連行。丹心憂國仲淹風。兒孫膝下多成立。名位人間有始終。耆舊卽今凋落盡。餘生懷抱與誰同。</text>
<title>挽金參判 時獻</title>,<text>龍頭盛會惜無傳。我輩春來擬設筵。不料斯言成古事。忍聞今日卜新阡。風雲際遇眞千載。雨露霑濡自九天。愷悌倘蒙神所祐。弱男猶冀嗣靑氈。</text>
<title>挽許別坐 思益</title>,<text>稀齡過六遽長休。琴瑟諧和到白頭。少日聲名但司馬。暮年流落卽莬裘。窮途自是才難展。暫仕元非學不優。有子有孫由種德。蛟山宰樹鬱千秋。</text>
<title>挽豐城君沈 日休</title>,<text>憶曾童稚卽相從。竹馬爭騎日日逢。石假峯前登快閣。山茶花下倚長松。亂離畿甸同荒政。灰燼何心覓舊蹤。蘭玉盈庭垂八袠。黃金橫帶襲勳封。</text>
<title>挽車僉正 天輅</title>,<text>匣裏龍泉日夜鳴。筆端風雨鬼神驚。老莊馬史偏多讀。李杜韓詩最熟精。文以氣先眞自得。宦居人後漫相輕。賦成鸚鵡誰加㸃。地下應隨禰正平。</text>
<title>挽朴榮川 舜元</title>,<text>僧伽共榻戊辰春。公卽吾兄之故人。宿昔隨肩猶夢寐。如今屈指少情親。亂離作別常經歲。奄忽承凶未浹旬。三世專城翁七十。却知餘慶本爲仁。</text>
<title>挽盧醴川 道亨</title>,<text>珍重蘇翁有一孫。居官淸白典刑存。患疽六日難施藥。爲客多年苦斷魂。嶺外雙親皆已老。眼前諸子半成昏。追惟舊義潸然涕。衰病無由洒寢門。</text>
<title>挽鄭相 彦信 改葬</title>,<text>鎖鑰巍功在北門。暮年黃閣望彌尊。猝罹奇禍誠無妄。獨受深知果見原。改卜靑烏移舊隴。換書丹旐若新恩。幽明永負平生恨。咫尺彤墀忝掖垣。</text>
<title>挽鄭同知</title>,<text>供世由來舍則藏。靑雲難見決歸鄕。尙欣傳札猶非遠。誰料承凶若是忙。五十飛騰躋宰秩。箕裘詩禮付賢郞。風流篤厚如君少。垂老神魂倍慘傷。</text>
<title>挽延陵前夫人遷葬</title>,<text>龍門卜兆廿三年。五代松楸接鬱然。舊穴勢將妨後日。新移幸不遠先阡。君今鐡券勳封峻。子又紅蓮佐幕賢。貞敬推恩及泉壤。墓前豐石問誰鐫。</text>
<title>挽權正字 儆</title>,<text>上有雙親弟比肩。七兒無母已三年。人生一世如朝露。劍合重泉了宿緣。折桂早通靑瑣籍。抽毫曾惹御爐煙。西坰哭子眞傷虎。東野從今莫怨天。</text>
<title>挽趙 纘韓 母夫人</title>,<text>婦人寧識出門行。遭亂飄零病遂嬰。一女宜家能主饋。四男垂紱各專城。南中淺土時遷逝。郊外先阡劍合幷。同里後生今白首。無由執紼倍傷情。</text>
<title>挽李驪州 愖 夫人</title>,<text>杞溪諸女出尋常。仲季㷀㷀苦節彰。第一夫人庶偕老。今三月日遽云亡。專城贊化稱廉潔。教子成才致立揚。咫尺松楸纔隔水。招魂莫謂是他鄕。</text>
<title>挽琴堤川 壎</title>,<text>憶昨吾君寄我書。先生門下二人餘。公於晚節猶無負。我顧初心已不如。七十得男眞可仗。箕裘遺業未應疏。天光雲影臺誰管。舊跡追惟淚滿裾。</text>
<title>挽兪參判</title>,<text>稠中頻對舊時顔。每慰敷腴尙渥丹。久識人生本有數。何知疾作太無端。暮年原隰澄淸轡。平日騫騰侍從班。玉樹盈庭應有立。丹旌啓路痛難攀。</text>
<title>題金吾契會圖</title>,<text>一時寮寀盛文儒。竝轡聯裾若友于。共說入官由地望。終須得路騁天衢。公餘樽酒從容處。郭外湖山契會圖。求我荒詞知有意。白頭曾是判金吾。</text>
<title>贈平安尹方伯</title>,<text>再別詩仙返玉京。鴨江舟向鏡中行。不圖波浪爲門戶。却使魚龍管送迎。漢日威靈須震疊。楚天氛䘲望澄淸。白頭未見奇男子。誰叩金門早請纓。</text>
<title>李君自木川持五峯一律五山四律。訪余求和。贈之。</title>,<text>孤山閑却釣魚磯。先隴常關壓雪扉。客意正隨新歲動。夢魂偏向五雲飛。詩書抛後吟哦倦。衰疾添時喘息微。珍重故人勞遠訪。澹然相對若忘機。</text>
<title>李君自木川持五峯一律五山四律。訪余求和。贈之。 其二</title>,<text>蓑笠纔休上釣磯。山中尙念有柴扉。氷途倦馬鞭難進。雪樹飢烏凍不飛。度壑遲回蕭寺近。出雲搖曳暮鍾微。二公五律來相示。句句森嚴中括機。</text>
<title>李君自木川持五峯一律五山四律。訪余求和。贈之。 其三</title>,<text>窓外長川繞石磯。春來綠漲入郊扉。早梅香動蜂先識。高柳陰濃鶯亂飛。粉竹正欣新雨足。黃花尙傲晩霜微。令人却憶黃山谷。解道文章帝杼機。</text>
<title>李君自木川持五峯一律五山四律。訪余求和。贈之。 其四</title>,<text>臨流苔石是漁磯。山下茅簷面水扉。吹浪斜陽魚暫出。掠泥平野燕低飛。却知蔣逕風流在。休道杜陵生事微。辛苦求詩應有意。不須全息漢陰機。</text>
<title>送睦 湯卿 赴京</title>,<text>君家兄弟孰能當。季子靑春己老蒼。西掖論思說經職。東湖賜假讀書堂。十年通籍趨金闕。八月乘槎覲玉皇。努力遠遊須自惜。綺筵隨處戒霞觴。</text>
<title>送睦 湯卿 赴京 其二</title>,<text>遐征須趁閉關前。一度三江却杳然。萬國衣冠誰敢後。中天日月覩爭先。彤雲欲散群鴉起。玉佩初鳴六象遷。稽首頻霑光祿酒。歸來滿袖御爐烟。</text>
<title>漢江舟上。書李直長扇面。</title>,<text>男兒弧矢四方志。南北東西何足辭。但使吾誠貫金石。寧論異域隔天池。從知係累生還日。却是鯨鯢浪息時。卽席相分不須惜。歸帆千里未應遲。</text>
<title>姜 鳳壽 居錦江之上流已久。今赴平昌郡。贈之。</title>,<text>蒼巖形勝錦江濱。一壑藏名五六春。忽赴山川無事郡。向來魚鳥共誰親。自憐多病淹南服。新起高樓望北辰。但祝從今氛祲息。餘生同作太平人。</text>
<title>登皐蘭寺</title>,<text>江心一片釣龍臺。臺畔滄波去不廻。半月城空餘古木。落花巖老只蒼苔。碑從顯慶年間立。寺向丹丘峽裏開。陳迹悠悠問無處。高僧笑指鳥飛來。</text>
<title>贈關北賑救御史 穩城府使。乃故人也。落句及之。</title>,<text>滿地妖氛遍北陲。向來窮塞極瘡痍。氷生絶壑澄淸日。春到行臺賑貸時。歸夢不愁千里遠。還期休惜半年遲。關河老吏平生友。爲報吾衰久廢詩。</text>
<title>耆老會賜酒樂之圖</title>,<text>年爵倶高是達尊。一身兼二幾人存。上台壓席風流遠。中使擎杯雨露繁。昭代地仙躋壽域。半空天樂自梨園。畫中猶覺難模寫。蕪語安能替永言。</text>
<title>贈三陟府使李 植立</title>,<text>使君訪我終南下。自說明朝向竹西。天畔今將領奇絶。人間不必惜分携。烟霞出海蓬壺近。軒外浮雲日月低。曾見駱峯留四律。登臨安得續前題。</text>
<title>錄奉寧海府伯</title>,<text>嶠南邊邑近關東。土瘠民貧一境空。釐革試觀凋瘵後。精神應在轉移中。長雲忽起連天海。大野恒號盡日風。自笑白頭深閉戶。兩鄕惟有月輪同。</text>
<title>挽柳同知 澗 夫人</title>,<text>尙書有女爵夫人。六十光陰又六春。雙璧飛騰方展步。諸孫秀出更無倫。誰知君子遠遊日。却是終天永訣辰。自念攝痾長閉戶。無由執紼獨霑巾。</text>
<title>挽李判書 誠中</title>,<text>追憶龍蛇扈聖年。公歸南服我朝天。行間給餉身先沒。客裏承凶夜不眠。宿草未應非善地。新塋猶得近先阡。諸郞久篤通家義。爲索哀詞淚逬泉。</text>
<title>挽李判書 誠中 其二</title>,<text>公年長我十春秋。早許忘年到白頭。餘事詞華本經術。一時談論極風流。殘生已了人間事。後死應從地下遊。長恨相知零落盡。秪今猶記會南樓。</text>
<title>挽韓參判 述</title>,<text>共占蓮科在盛年。却將糠粃愧居前。吾兄與子偕登第。自幼同隣摠比肩。水部能詩耽棘句。鮐齡近耋未華顚。次男早逝今休痛。伯也眞堪素業傳。</text>
<title>挽黃 謹中敬中 大人</title>,<text>伯氏同年二百人。檜山賢丈最情親。銀章五品寧稱屈。紫綬三城不厭貧。二子俱爲本道伯。諸孫長侍北堂春。齡垂八袠猶慳一。鏡裏孤鸞獨愴神。</text>
<title>送洪 師古 之任東萊</title>,<text>湖西運判宰東萊。病滯嘉林日月催。曾愧求詩孤盛意。可堪分袂負深杯。三秋憭慄驚離合。萬里風烟管去來。歸見烏蠻遠遊客。爲言才盡句難裁。</text>
<title>送金代言 藎國 出宰洪州</title>,<text>出自銀臺宰海濱。報恩還是感恩人。三春始得慰慈母。百里何嘗煩近臣。定使顚連霑雨露。曾從咫尺草絲綸。官梅撩興詩應就。不惜郵筒遠寄頻。</text>
<title>送金代言 藎國 出宰洪州 其二</title>,<text>君卜菟裘近我家。金灘西畔路非賖。新移北陌謀栽柳。舊說東陵學種瓜。仍憶前遊過亭下。若爲同去送生涯。塵埃夢想孤山月。雪滿寒江石磴斜。</text>
<title>我國之制。先王實錄。輒藏諸春秋館。又藏于忠，全，星三大州。是爲史閣。實古者藏之名山。副在京師之意也。壬辰之變。春秋館所藏曁于忠于星者俱被灰燼。獨全獲免焉。我殿下於播越之中。旣命輸來奉安別處。旋命騰書印出若干件。癸卯初秋始設局。丙午首夏功告成。原本藏于江華府。新印四件。分藏本館及寧邊之妙香山。江陵之五臺山。安東之太白山。江華府及三山。皆有奉安之使。太白山則判度支徐公，記事官任君膺是命。以是歲五月二十八日。卽事訖。方伯柳公設宴于本府之映湖樓。仍謀繪畫以傳永久。噫。累朝秘牒。一帙幸全。乃有今日之擧。豈非天乎。判度支公以 根 方秉筆。願得一言。不敢辭。略敍顚末。繫以近體詩。詩曰。</title>,<text>傷心休說亂離年。寶典猶餘一帙全。小大群僚俱盡瘁。經營幾載忽新編。分藏石室神慳地。高會瓊樓水接天。卷八畫圖期不朽。强題詩句豈堪傳。</text>
<title>挽西厓</title>,<text>會哭先生卅一春。稠中方識斗南人。淵源有自傳心法。表裏無瑕絶俗塵。千載風雲逢盛際。十年魚鳥與相親。西行不見南歸日。只是當時倍愴神。</text>
<title>挽西厓 其二</title>,<text>離別于今已十年。氷壺玉樹每依然。用儒作相溫公始。憂國如家范老偏。道德文章天所與。勳名淸白世難全。讀來遺箚長垂涙。遙望南雲雪滿顚。</text>
<title>朝天別章</title>,<text>向夕輕風散積陰。江流匝岸勢平沈。適然送客無窮意。等是朝天萬里心。亂後人情偏惜別。老來交義重知音。他時對酒哦詩處。蠻館新秋片月臨。</text>
<title>淸平韓 應寅 呼韻題扇</title>,<text>庾公詞賊有餘哀。遼薊長程撲面埃。白鶴當時華表柱。黃金何處古燕臺。三千客路悠悠去。九十春光袞袞來。今日別筵頻把酒。百年難得好懷開。</text>
<title>淸平要一語。走草以呈。</title>,<text>遼雲遙接鴨江城。極目湖山暮雪平。白髮故人重把手。淸樽半日更班荊。天邊亂樹依依遠。氷底寒流泯泯淸。明發客懷何處惡。曙窓啼鳥寸心驚。</text>
<title>贈僧</title>,<text>投紱長懷載角巾。抵今靑眼幾情親。哦詩却替盃中物。抱病還如世外人。久識碧雲應入望。忽驚明月至無因。逢僧爲問深山事。花落花開又一春。</text>
<title>題許經歷 震 竹村圖詩帖</title>,<text>種竹成村迹已陳。畫中安得著閑身。詩篇到此渾無興。花鳥如今亦棄貧。夢罷却知形是幻。月明唯許影相親。太平何日同歸去。谷口時時訪子眞。</text>
<title>挽宋判府事</title>,<text>憶曾司馬早居魁。龍躍雲衢騁逸才。壽得稀年添二紀。恩躋峻級近三台。人間魂魄悲長逝。地上神仙倘再來。忍淚羊曇頭已白。西郊物色摠含哀。</text>
<title>洛東月波亭題詠</title>,<text>嶺路迢迢馹騎忙。月波亭下暫彷徨。雲開疊巚呈螺髻。日照澄江動鏡光。北望長慙紆聖眷。南來誰與和新章。區區跋涉休辭苦。自是三邊海不揚。</text>
<title>題麻浦水明亭 朴同知彛叙亭也</title>,<text>杜陵曾說水明樓。公又名亭信有由。澄練平鋪涵玉鏡。晴烟忽散起沙鷗。室虛生白宵如晝。几淨無塵夏亦秋。一氣孔神中夜在。淸光長向此間求。</text>
<title>偶閱南華經。賦一律。</title>,<text>閱盡南華內外篇。波瀾鼓動漆園仙。方知去入寥天一。却是來從象帝先。虛室由來自生白。異名安得不同玄。可憐近理斯貽害。孔聖何曾說自然。</text>
<title>挽尹舒川 曄</title>,<text>看君鬚髮未全衰。一病如何遞至斯。都令公來長已矣。大夫人在獨何之。靑坡洞裏吹蔥日。望海亭前慶席時。追憶舊遊如夢寐。錦江江畔淚雙垂。</text>
<title>題申 得淵 書室 昌山成相國希顔舊宅在墨寺洞。有園林之勝。嘉靖壬寅年間。宋圭菴僑居是地。時鄭林塘乘月往訪。圭菴作近體詩一首。林塘卽和其韻。文人詞客皆有所和。掛諸楣間。爲士林所傳誦。厥後是宅災。無復存者。傳爲權舍人盺所得。欲復舊事。未就而作故。今爲申太僕得淵所得。申締構未半。先治書室。思以先輩詩篇弁之於首。復求當代名家繼之下。欲使一世勝迹未百年而嗣續鋪張。不亦爲斯文之勝事乎。朴駱村詩以上九首。得之諸家集中。而退溪先生詩一首。因仙源金相國錄示。幷十首云。</title>,<text>靖國元勳始卜居。終南大隱計非疏。儒仙入室眞棲鳳。諸老留詩已蠹魚。一壑菟裘歸太僕。半生鳩拙惜中書。求詩及我眞多事。前輩風流恐落虛。</text>
<title>次一松韻</title>,<text>萍梗浮生未定居。早春登眺値公餘。分郊隴畝悲新集。隔岸樓臺愴舊墟。西去江流眞浩渺。北來山勢摠扶輿。丁寧更待蘭亭會。莫使佳期竟墮虛。</text>
<title>題石陽正畫竹帖。面有崔簡易序文。我有十幅生綃。宗英爲我寫竹以惠。故幷及之。</title>,<text>有美宗英氣象豪。風流儒雅亦吾曹。三淸寶帖黃金爛。一唱新詞白雪高。獨把精神移造化。誰將文字騁波濤。老夫從此堪醫俗。十幅霜紈運彩毫。</text>
<title>贈黃海觀察使沈 悅</title>,<text>畿邑分憂浹一秋。金章出按海西頭。楊州再赴何明府。竹馬相迎郭細侯。兩世絲綸霑雨露。十年江漢繼風流。棠陰處處頻惆悵。應向阿郞問舊遊。</text>
<title>金參判屢求龜鶴亭詩。書以寄之。</title>,<text>亭畔溪流深作潭。亭前樹密駐晴嵐。龜臺鶴岫東南峙。雲影天光上下涵。掃榻時邀山月至。忘機長與渚禽參。陶丘水石應非遠。安得從君一往探。</text>
<title>用晩翠堂韻。追寄江華府伯李子敏。</title>,<text>江都一府盛民人。左右津名甲與寅。列鼎專城七邑養。慈闈八袠六年春。知音敢道能推轂。閱世空悲老斲輪。更擬郵筒賦松竹。古來幽獨畏傷神。</text>
<title>挽金參判</title>,<text>昔賦高亭遠寄將。塵埃魂夢隔南鄕。蓮堂秉燭同淸讌。玉署聯裾惹御香。文字久違靑眼會。詩書忽付白眉良。六旬又七仁差驗。耆舊那堪今則亡。</text>
<title>蘭亭</title>,<text>九龍淵上昔同遊。迓候天仙地盡頭。共說山陰修禊事。還如江漢擅風流。驚心離別人俱老。屈指光陰歲四周。想得歸期應不遠。帝城花月莫登樓。</text>
<title>次沈一松周甲同牢韻</title>,<text>二姓爲親是曰姻。白頭居室美常均。瑟琴和樂猶初載。六十光陰又一春。久識造端眞有道。深知得壽必由仁。闔門共賀無前慶。百歲方將舊若新。</text>
<title>次沈一松周甲同牢韻 其二</title>,<text>俛仰重逢釋褐年。揷花抱笏少時然。爭如合卺俄周甲。定是牽絲早結緣。忽得詩篇語俱到。不論圖畫事堪傳。城西屏跡心如水。東閤猶無坐客氈。</text>
<title>次沈一松周甲同牢韻 其三</title>,<text>白首全交昔所無。公年一歲長於吾。芝蘭臭味由來合。土木形骸亦已臞。晩向急流能勇退。誰知入告總嘉謨。明時久忝恩私被。老馬雖存詎取途。</text>
<title>偶吟</title>,<text>餘生於世尙何求。一死之前未卽休。日暮讀書宜養眼。春寒畏病怯梳頭。吉凶悔吝無時了。憂樂行違不自由。坐負故山魚鳥約。東湖雪水有歸舟。</text>
<title>贈慶尙觀察使李 敏求</title>,<text>芝峯季子元方弟。玉署詞臣斗北名。草檄轅門氛祲豁。褰帷原隰海波淸。別離江漢情深淺。來去頭流勢重輕。自古得民能死長。願君努力勸春耕。</text>
<title>題釜院</title>,<text>松下泠泠迸石泉。院樓東畔釜爲淵。境臨官道迎冠蓋。聲雜天風替管絃。神鬼獨慳奇絶處。煙霞不識亂離年。武昌形勝何堪比。欲置東坡二頃田。</text>
<title>空齋偶占</title>,<text>梨花落地綠陰繁。山鳥飛來晝不喧。舊客漸稀門獨掩。陳編乍閱眼雙昏。事隨日出無時了。病逐年增一息存。身後流名非我願。死前何路答君恩。</text>
<title>送人</title>,<text>湖營宿昔辦淸遊。前後申韓第一流。繡鉞如今歸振武。赤松非是足封留。瘡痍未集須摩撫。器械無存合繕修。莫謂嶠南氛祲息。綢繆未雨卽深謀。</text>
<title>贈江原監司</title>,<text>橫川小縣若彈丸。號是專城奉養難。近歲疲氓多失所。吾家嗣子晩爲官。催科豈望官倉滿。負弩應蒙禮數寬。白髮倚門懷正苦。須憑驛使報平安。</text>
<title>贈關東方伯趙 存性</title>,<text>一期持節領風烟。處處名區別有天。楓嶽五臺仍雉岫。鏡湖三日又龍淵。中朝人願生東國。前度神遊閱幾年。休說褰帷秋色晩。百花開後問群仙。</text>
<title>贈關東方伯趙 存性 其二</title>,<text>松京不赴擬眞休。海運經年故倦遊。老至有期今不免。仙非無分晩相求。山中理屐尋玄鶴。海上忘機押白鷗。自笑少時曾再往。碧雲東望雪渾頭。</text>
<title>贈關東方伯趙 存性 其三</title>,<text>公今七十又添年。自幸吾衰亦倂肩。旌節遠分山水窟。耆英盛集去留筵。古來作惡猶三日。此去尋眞別一天。世外赤松人不識。畫中誰見黑頭仙。</text>
<title>贈回答副使</title>,<text>終南郭外尙離居。遠別茫茫隔歲餘。浦樹浮靑霜落後。海波舂赤日生初。危檣側席如平陸。萬里長風遡太虛。視險猶夷緣定力。柁樓高處臥看書。</text>
<title>贈平安方伯尹 暄</title>,<text>相公曾攬澄淸轡。戊子今垂四十期。紀蹟猶傳平壤志。令人却憶峴山碑。太常節惠稱文靖。盟府圖形勒鼎彝。再世甘棠休剪伐。西民長誦召南詩。</text>
<title>贈平安方伯尹 暄 其二</title>,<text>龜州今日駐元戎。鐵甕之西鴨水東。固結人心盤石勢。經營天險鬼神功。折衝樽俎雍容際。指顧山河節制中。若使開渠多種稻。旱乾猶得見時豐。</text>
<title>贈黃海兵使</title>,<text>芙蓉堂闢海山陽。細柳營移道路傍。摠爲憂時備陰雨。須知固國在苞桑。人和易結仁無敵。天險難攀勢莫當。今歲少豐眞可慰。願將膏澤及逋亡。</text>
<title>外孫禮曹參判。爲大人遠接使之行。設席邀親舊及從事諸公。望老人來參。今歲始扶曳一出。用別章原韻。示都司迎慰使及諸從事博粲。爲東槎之唱。參判。金慶徵。</title>,<text>用志不分神亦避。專心須法奕之秋。適緣萊席邀嘉客。强趁花時策老牛。白雪調高眞寡和。紅蓮幕下自相酬。編成謂是東槎集。休惜投來寫我憂。</text>
<title>外孫禮曹參判。爲大人遠接使之行。設席邀親舊及從事諸公。望老人來參。今歲始扶曳一出。用別章原韻。示都司迎慰使及諸從事博粲。爲東槎之唱。參判。金慶徵。 其二</title>,<text>丙午年春至己酉。詞仙來此幾經秋。雲泥一隔猶蟲鵠。河漢相望卽女牛。帝德如天無不覆。恩波滿地若爲酬。極知交際誠能動。莫謂民勞不足憂。</text>
<title>外孫禮曹參判。爲大人遠接使之行。設席邀親舊及從事諸公。望老人來參。今歲始扶曳一出。用別章原韻。示都司迎慰使及諸從事博粲。爲東槎之唱。參判。金慶徵。 其三</title>,<text>竹陰鶴谷吾甥友。魚隊從遊五十秋。雲夢胸中羅萬象。天台目下少全牛。通家已許同聲應。知子頻徵雜佩酬。此別正須成好會。出門非是寫吾憂。</text>
<title>外孫禮曹參判。爲大人遠接使之行。設席邀親舊及從事諸公。望老人來參。今歲始扶曳一出。用別章原韻。示都司迎慰使及諸從事博粲。爲東槎之唱。參判。金慶徵。 其四</title>,<text>前儐朱梁後熊使。俄經十有八春秋。尙留人世如丁鶴。忽送仙槎近斗牛。叔向鄭僑今又出。夜光明月迭相酬。西南物力方稱屈。幹事回時豁顧憂。</text>
<title>外孫禮曹參判。爲大人遠接使之行。設席邀親舊及從事諸公。望老人來參。今歲始扶曳一出。用別章原韻。示都司迎慰使及諸從事博粲。爲東槎之唱。參判。金慶徵。 其五</title>,<text>普天同慶絲綸降。繼照重明億萬秋。海路百靈迎彩鷁。關門尹喜識靑牛。分留物色形歌詠。儒雅風流屬獻酬。華嶽重輕今在此。暫時來去不須憂。</text>
<title>外孫禮曹參判。爲大人遠接使之行。設席邀親舊及從事諸公。望老人來參。今歲始扶曳一出。用別章原韻。示都司迎慰使及諸從事博粲。爲東槎之唱。參判。金慶徵。 其六</title>,<text>折彼花枝擬揷帽。笑吾蓬鬢不禁秋。眼中宅相珠生蚌。膝下曾孫氣食牛。老者欲安宜早出。相如末至合先酬。坐看蠟燭堆成淚。歸對階萱爲寫憂。</text>
<title>外孫禮曹參判。爲大人遠接使之行。設席邀親舊及從事諸公。望老人來參。今歲始扶曳一出。用別章原韻。示都司迎慰使及諸從事博粲。爲東槎之唱。參判。金慶徵。 其七</title>,<text>歐陽門館蘇公出。小說流傳閱幾秋。追記夢中瞻石馬。鞠躬堂下謁黃牛。人於世也皆前定。古與今其若代酬。六一泉銘尤可異。神遊八極復奚憂。</text>
<title>贈韓扶安</title>,<text>金馬名家是外鄕。邊山太守奉慈堂。夫人晝錦松楸近。孝子斑衣春日長。丹鳳不辭棲枳棘。銅魚猶得惹爐香。明時老老推仁化。草木欣欣被寵光。</text>
<title>次韻寄都司迎慰使</title>,<text>腐草螢光偏照夜。望洋河伯正逢秋。爲山未害因培塿。用谷何妨量馬牛。陶冶性靈如自得。揣摩聲律不須酬。舊時筆硯今將擲。尙念終身有所憂。</text>
<title>次韻寄都司迎慰使 其二</title>,<text>昔者文王演周易。大哉孔聖修春秋。蒼蠅千里附行驥。黃卷五車輸汗牛。澹泊纖穠各有分。疾徐輕重合交酬。從今吾欲學場圃。半畝鋤耘爲己憂。</text>
<title>贈驪州牧使沈 悅</title>,<text>朝辭鳳闕五雲端。纔出東郊便解顔。作吏猶能隨白鳥。卜居何必買靑山。北來金瀨中原界。南匯蟾江兩邑間。到此澄潭深且闊。淸心樓上簿書閑。</text>
<title>贈別</title>,<text>陶山函丈多時雨。有若西崖與鶴峯。昔者同門叨後進。今其隔世慕先容。廬江祠宇依歸地。嶽麓規模道義邦。遙想割鷄游刃日。武城絃誦試追蹤。</text>
<title>贈別淸陰朝天</title>,<text>我信氷壺元自潔。人言水玉不勝寒。險夷一視中先定。才調無倫古亦難。遙指岱宗開霧雨。前驅海若息波瀾。吾年七十今添八。遠別重逢月幾彎。</text>
<title>贈湖西鄭方伯</title>,<text>相門雙璧竝朝端。迭入銀臺號二難。湖左分憂今遠出。關東攬轡昨纔還。時危報答須相勉。歲暮睽離各自寬。瓊玉膏成應早寄。高堂長得駐朱顔。</text>
<title>贈書院諸生</title>,<text>昔年曾撰上樑文。書院新成道卽存。白鹿洞規恒對越。五先生學一淵源。窮神知化由心法。格物修身入德門。欲識唐堯揭四字。請看虞舜益三言。</text>
<title>贈別</title>,<text>小大凋殘邑一般。名爲父母獨何顔。魚鹽本賤官需乏。紙竹雖饒日用艱。水火與人由至足。貨泉行世若循環。民財聚散毫釐隔。義利公私失得間。</text>
<title>贈書狀官</title>,<text>南方自古多才俊。北學如今太寂寥。濁世孤標保姱節。長沙一謫讀離騷。薇垣執簡趨丹陛。蓬海乘槎近斗杓。杜子紀行須彩筆。燕齊物色卷秋濤。</text>
<title>贈別</title>,<text>塤箎分占嶺東西。碧海丹丘路不迷。萬瀑洞中花自發。金剛臺上鶴雙棲。明沙白雨眠鷗起。半夜紅波浴日躋。信美豈能長對此。圖南羽翮未曾低。</text>
<title>贈別</title>,<text>東將歷覽萬千峯。爲把雲牋寄一封。自笑風塵搔短髮。了無詩句作先容。跨虛雖未追玄鶴。謝病猶堪慕赤松。仍念皇華不遑息。安能覓我舊時蹤。</text>
<title>贈林塘外孫</title>,<text>第一東湖夢齎亭。主人維嶽降精靈。風流自昔餘江漢。宅相于今是典刑。面野二流澄若練。浮天列岫遠圍屛。森羅物色來無限。領略何勞出戶庭。</text>
<title>贈別</title>,<text>昨上高堂獻酒卮。大夫人正待還期。忽然岐路相違處。無限雲山獨去時。少日論交半泉下。暮年爲客又天涯。書來知有歸程約。鬱我幽懷一寫之。</text>
<title>贈別</title>,<text>北路初頭複嶺高。雄州太半遍蓬蒿。武官鮮不爬龜背。絶塞何曾識鳳毛。遙想黔蒼憂岌岌。却披肝膈訴嗷嗷。定敎河上無留虎。莫向天涯學掣鼇。</text>
<title>挽申同知</title>,<text>令胤曾求慶壽詩。吟哦欲就愧遲遲。一生未有須臾疾。百歲猶慳五六期。兒受勳封由積慶。身登宰列荷洪私。芝蘭玉樹應綿遠。福履人間罕見之。</text>
<title>贈別</title>,<text>我東疆場近扶桑。憑仗皇靈海不揚。但使赤心懷德化。雖無白雉亦休祥。梅花不變他鄕色。桂魄遙分萬里光。曾爲蓬山題一律。不知飄轉在何方。</text>
<title>贈人出疆</title>,<text>東湖賜暇沐恩光。執簡薇垣轉玉堂。增秩西銓專筆硯。乘槎八月試文章。言雖達意誠能動。享爲多儀敬是將。遠涉風浪不足道。歸來稽首復吾王。</text>
<title>書齋偶吟</title>,<text>閉戶常思讀五車。壯年多病老何如。門冬滋肺涼猶補。雀舌淸喉火自除。石決明能治目翳。烏梅子亦鎭肝虛。獨憐皓首韋編絶。手把牙籤落蠹魚。</text>
<title>贈襄陽府使趙 緯韓</title>,<text>靑衫刺史最風流。白首孤懷冀日休。杜預沈碑江不變。文翁化俗士皆修。公能游刃知虛實。我未忘情惜去留。遙想盛山應有作。暫時淪落不須愁。</text>
<title>贈襄陽府使趙 緯韓 其二</title>,<text>仙遊宿昔畫中行。馬踏銀沙步步鳴。螺髻五臺楓岳秀。琉璃三日鏡湖明。浮天紺殿臨東極。翥海金鴉燭太淸。自笑送人頻覓句。白頭何意尙貪名。</text>
<title>題簡易贈吳參知 竣 序文帖末</title>,<text>文章東國共知尊。北面爭瞻簡易門。奬掖到君爲可敎。鋪張贈語豈輕論。休從藝苑空馳鞅。會着羲經且遡源。此意帖中勤勸勉。老夫聊復續貂言。</text>
<title>次月沙移寓南郭口占示韻</title>,<text>一落故山長掩扉。歸來席藁歲將移。極知天道盈虛易。況是人生七十稀。蒼狗白衣朝暮態。苦心香葉雪霜姿。煩君莫問窮途客。萬事悠悠病是依。</text>
<title>次再示韻</title>,<text>積雪頹簷半壓扉。南窓短景暫時移。疏籬庭畔鳥行遍。大路橋頭人到稀。我似病龜常少睡。公如瘦鶴獨多姿。僑居同里斯爲幸。久識非仁不可依。</text>
<title>題月波亭 主人柳公問堂名。請以適意扁額。</title>,<text>莬裘爲卜漢西偏。危檻臨流勢豁然。的的月光恒滿地。盈盈波色逈浮天。琉璃鋪却明難定。鉛汞鎔成碎亦圓。適意堂虛自生白。應收灝氣貯丹田。</text>
<title>送李承旨 敏求 特除林川</title>,<text>入司喉舌久含香。出佩銅魚亦寵光。卽事須從眉上察。何方醫得眼前瘡。欲知民數多流散。催納官租半死亡。努力服膺明道訓。濟人端在視如傷。</text>
<title>送李承旨 敏求 特除林川 其二</title>,<text>老耽佳句仍成癖。病怕深杯每道眞。日出事生誰畏影。心爲形役謾勞神。極知好善由人性。須識浮名是實賓。秋夜郡齋應讀易。試看三十六宮春。</text>
<title>五峯李相公。頃年奉使天朝。拜受賜金而還。構亭于先隴之下。名之曰亦恩。顧天使之來。五峯公爲遠接使。顧天使易之爲彰賜。五峯公求詩文于大人先生。辱及于不敏。不敏不敢辭。爲賦一律。熊天使曾爲不敏作孤山記。不敏未及求詩文于大人先生。故落句及之云。</title>,<text>萬里歸來闢小園。南溪一曲遶柴門。皇華潤色名彰賜。雨露餘波實亦恩。祝聖尋常瞻北極。思亭突兀冠東蕃。鋪張更有諸公筆。絶勝孤山記獨存。</text>
<title>不記題</title>,<text>苔軒宿昔到君家。爲愛晴川繞白沙。黃鶴樓詩漢陽樹。天台山賦赤城霞。乍經灰燼人何在。重闢菟裘事可誇。我有一丘歸未得。九街塵土戴烏紗。</text>
<title>不記題</title>,<text>仙舟移向九龍淵。欲語深情便杳然。邂逅偏驚遠離別。追隨曾有舊因緣。當時解帶翻成結。此夜挑燈獨不眠。自笑尋芳非太晚。未應虛賦洛神篇。</text>
<title>代慶林君。奉別邢軍門。</title>,<text>天眷東藩再出師。人推耆碩濟艱危。輕裘令肅山河振。揮扇名高草木知。雨雪旌旗馳塞外。春風氛祲豁邊陲。太原薄伐猶嫌近。淮蔡成功却恨遲。鶴野草長歸馬日。鴨江波暖洗兵時。叨承君命陪門館。泣送公行傍路岐。萬死餘生常自幸。五雲何處更相隨。雪山輕重今休問。嶺海銅標萬古垂。</text>
<title>代陳提督接伴使南同知賦之</title>,<text>受鉞提師活我東。樓船橫截海波中。人思北首皆爭死。天便東風忽奏功。無數鯨鯢随火盡。八年巢窟逐煙空。雷霆震疊眞無敵。雨露生成却有終。麟閣殊勳方屬子。袞衣何路暫留公。那堪一別雲泥隔。江月多情掛碧穹。</text>
<title>題李知事 希得 壽席</title>,<text>曠世殊恩下九天。列卿增秩近台躔。蒼顔久享人間福。黃耇眞成地上仙。亂後風流眞率會。終南雲幕壽親筵。賢孫玉雪愉愉慣。令姪山濤老老偏。適及芳辰邀上客。仍分寶萼揷華顚。非無絲竹管絃盛。尙有鸕鷀鸚鵡傳。共說朝廷禮方重。却知鄕黨敬常先。我浮太白還多事。末至相如最少年。昔忝同僚眞後進。今叨勝槪亦前緣。欲將兹事留千古。誰繪爲圖寫一篇。</text>
<title>奉贈謝恩兼陳奏正使月沙相公</title>,<text>辨誣公昔籲天扃。擎表重登使者軿。國被流言眞罔極。天矜從欲倘傾聽。專精固是通金石。大義惟當揭日星。猘犬吠堯方共擊。降陵負漢有常刑。累千廝役曾俱沒。太半逃還尙不停。君子小人懷疾痛。民彝物則講丁寧。禽猶塡海心偏苦。葵卽傾陽性豈冥。取舍鴻毛與熊掌。分明地義又天經。史傳市虎能無惑。詩比樊蠅莫遁形。叩閤只須呼父母。披肝非敢觸雷霆。追惟蛟鰐偏讐我。粵自龍蛇遂逮丁。來彼戈鋒由斥絶。復吾疆土仗威靈。生成雨露誠千載。鼓舞恩波積十齡。拜謝但知輸報效。飛辭誰得眩瞻聆。恭承君命馳驅疾。庶渴吾心日夜銘。騁望燕山鬱蔥氣。經過鶴野短長亭。平林凍雪連村白。客舍寒燈映壁靑。洞闢四門瞻舜殿。何勞七日立秦庭。危衷暴盡懸秋旭。至痛湔來注北溟。歸遇極峯應有問。白頭多病舊西坰。</text>
<title>錄奉韓陶谷胤子</title>,<text>西樞陶谷許相知。每見吾詩輒不遺。贈別帖中無拙語。郞君日後起深疑。諸公寶唾留珠玉。舊跡鴻泥費夢思。萬曆元孫膺大慶。一時雙鳳下東陲。無才擯接叨非分。有唱賡酬笑不支。端爲謝恩掄使价。適然同榜若壎篪。拜辭龍節還霄漢。逢着星槎傍路岐。血指幸逋金谷罰。銷魂難賦渭城詩。當時漫道前言戲。今日翻成死別悲。掛劍留名驚世遠。續貂垂後愧吾衰。</text>
<title>挽李知事 希得</title>,<text>前年壽席盛開張。授簡徴余祝壽章。大耋正卿誠寵渥。韶顏華髮尙軒昻。居然不病加朝服。無乃登仙至帝鄕。莊叟悼亡曾淺土。紹宗爲後始同岡。風流習氣惟杯杓。愷悌存心最善良。痛哭儀形那復見。老星南極閟光芒。</text>
<title>懿仁王后挽</title>,<text>坤馭賓天杳莫瞻。攀號哀慕八方僉。由中饋吉終無咎。絶外家私更自謙。南國久歌樛木美。西民曾幸翟幃淹。重興有待期長享。一疾無端竟大漸。稟德幽閑貞靜備。易名章聖懿仁兼。因山奄迫徽音遠。沒世難忘惠化霑。厚夜泉臺千古隔。淸晨廞衛百神嚴。叨隨羈的偏承渥。奉使歸來血淚添。</text>
<title>應製。贈天朝大將李提督別章。名如松。</title>,<text>奉勅西回辦大功。東征又是仗明公。風雲契合君臣際。侯伯名高父子中。鐵券新開都督府。玉音仍下奉天宮。三千關塞馳驅疾。五十將軍節制通。組練乍翻華表月。旌旗遙拂浿江風。沈機獨運藏胸甲。壯志先瞻貫日虹。一鼓森嚴蛇陣整。層氷蹴踏蟻屯空。遭罹兵革何偏酷。荷被恩私亦獨隆。天子明應見萬里。元戎才固冠群雄。三京狐兔新除穴。七路烟塵便發蒙。淨洗琱戈期不用。高標銅柱照無窮。殊勳已自超今古。大惠將須保始終。破竹餘威留赫赫。班師行色望悤悤。山川震盪精神變。父老攀號涕淚同。錯愕中流失舟楫。蒼皇廈屋卷帲幪。時危緩死難容力。主辱偸生愧鞠躬。聖代寵光均內服。吾王誠懇格蒼穹。葵忱自切長懸北。馬首何由更向東。四載經營推蔡定。三年辛苦鬼方攻。豐碑峴首巍然在。會見扶桑早掛弓。</text>
<title>挽梧陰尹相公</title>,<text>憶曾瞻仰自兒童。卅載相知保始終。精力已殫多事日。虛懷眞有大臣風。西行拜相蒼黃際。南服提師震蕩中。萬死之餘恒積謗。平生所欲秪孤忠。凌烟新闢圖應煥。綠野纔成夢忽空。一弟比肩階極峻。四男遐步路俱通。舊痾偶發醫無及。宿德云亡慟不窮。最惜稀年慳一歲。孰將脩短問蒼穹。</text>
<title>挽崔領府事</title>,<text>憶曾持節吿行時。苦說重逢未易期。到老病懷多感愴。經秋別意見書辭。音塵永隔悲何及。耆碩云亡痛不遺。位極具瞻人所慕。謙爲盛美德之基。艱危報效丹心烱。几杖扶持白髮垂。萬石深功長謹愼。中書餘慶幾孫兒。箕裘相業輝先績。氷蘗淸風畏四知。麟閣繪形歸厚夜。峴山何處豎豐碑。</text>
<title>奉贈舒川李使君 溟</title>,<text>持節頻登望海亭。昔遊追憶幾周星。天教湖海爲藩蔽。地限西南接混冥。起廢如今欣得郡。銜恩寧復歎漂萍。不嫌鸞鳳猶棲棘。暫把牛刀試發硎。塡壑群生宜軫念。同胞一氣本分形。爭看葉縣鳧爲舃。誰識遼城鶴是丁。老去無堪魂獨徃。別來應許夢相經。南墻舊有千竿竹。倘寄雙盆雪後靑。</text>
<title>啓運宮挽詞</title>,<text>啓運名宮癸亥春。厥初何以異生民。神靈默佑微猶顯。天命申休舊卽新。恊贊怡愉奉長樂。勉循經禮降私親。中罹禍患仍成疾。遍禱虔誠竟莫伸。餘慶化家基嗣服。相公修德廓前人。葵傾莫慰終天痛。白髮先朝未死臣。</text>
<title>挽尹海平相公</title>,<text>海原之弟卽名卿。舊老云亡失典刑。曾是玉皇香案吏。終爲南極老人星。絲綸兩館兼宗匠。帶礪元勳再繪形。長把名山司馬史。深探白首太玄經。世南筆妙能臻極。元美詞鋒若發硎。白璧忍看埋土壤。靑氈幸獲保家庭。忘年臭味如蘭蕙。到老情親類鶺鴒。泉下從遊期不遠。人間獨立淚交零。</text>
<title>和簡易道人贈近體古詩</title>,<text>少時不識雪。呼作六出花。更將桂魄比玉盤。唯愛碧落散金波。新春正月十六夜。寒光素影都交加。韓子亦解事。錯道中秋明月一年多。共說南極妖氛豁。國運漸亨嘉。大平之象豐年徵。亂後始見康衢歌。怳若萬玉妃。共至玉皇家。我欲與君同授簡。不飮奈明何。</text>
<title>九龍淵</title>,<text>山從白頭來不窮。江水發源於沖瀜。西犇遙遙作深潭。九龍窟宅靈虛宮。鐵鎖橫流鐵牛硬。醜類一渡不復橫。聖代至今存祠宇。爲是神物專神柄。遊人往往弄玉笛。波底隱隱怳相應。昔我屢到費討探。今來正候雙鸞驂。庶追江漢擅風流。却笑憔悴湘之潭。三三佳節邊風寒。柳眉欲顰桃腮緘。同來聯璧皆美姿。駕言出遊褰書帷。心腸燁然錦繡張。鼻息宛若虹電吹。往時隔岸連毳幕。太平拓地淸沙漠。千村煙樹鬱相望。咫尺馬耳芙蓉削。臨流移席傍少步。盪槳且擬空明遡。向夕雲濤波洶湧。不知飛廉爲誰怒。撼空雷霆殷遠響。倒影樓臺搖紫府。眼前奇絶亦天借。適然相呼何足怖。古來誰識釣鼇餌。或升而天或潛閟。散金空學屠龍藝。破浪難酬斬鯨志。久矣白髮憐旣衰。不意靑雲能自致。詞源筆陣愧老蒼。棘門霸上眞兒戲。江邊但可踏靑罷。始覺良辰本如此。呼鷹薦網供一笑。更須少留置淸醥。招邀府伯成四美。唱酬詩篇諷二要。須臾忽聞欵乃聲。遼陽漁子面非生。楚臺羅綺斥不御。少陵無賴麗人行。我有一言賽江神。江波從此息粼粼。祖生無復誓中流。留侯願從赤松遊。此江變作蒲萄醅。與二三子開好懷。待得飆輪天上回。故山泉石歸去來。</text>
<title>萬曆丙午三月。敬次正使朱之蕃大雪晚晴詩韻。</title>,<text>瑞錦絢麟紅。芝函出禁中。承顔經幾日。便面播仁風。一代文章伯。全家道氣濃。殊恩頒下國。大慶在前冬。敢道知音賞。叨逢斵鼻工。使星明左海。卿月耀層空。警䇿篇篇玉。飛騰字字龍。平生慕絕學。快覩武夷峯。</text>
<title>敬次正使鴨綠江韻</title>,<text>兩岸鐃笳殷翠屏。天仙擎詔下東溟。山川已豁烟塵黑。雨露新添草樹靑。一死未能輸寸効。再生眞是荷皇靈。恩波正似江流闊。見說文星是福星。</text>
<title>義州値雨。敬次正使韻。</title>,<text>包胥當日叩重閽。再造三韓海外藩。曲被恩私偏感激。敢嫌章奏太頻繁。㝷常浹骨如天澤。咫尺殊音隔水村。雷雨随車非異事。大鵬元是北溟鵾。</text>
<title>鴨綠江。敬次副使梁有年韻。</title>,<text>鴨綠江頭整彩船。紫泥書自九重天。蛟螭畏影猩袍絢。雲日摇光玉節妍。德意正随甘雨至。歡聲忽逐好風傳。恩波所及無遐邇。却信箕封是漢阡。</text>
<title>所串館。次正使詩韻。</title>,<text>天降泥書眷我東。芝車玉帶獸袍紅。詩成倚馬沖霄鶴。筆爲籠鵝戱海鴻。共說儒仙眞伯仲。從知神劍有雌雄。滄溟滿地恩波濶。虎拜山呼意未窮。</text>
<title>龍灣館。登聚勝亭曉發。次正使韻。</title>,<text>咫尺封疆限。登臨感慨情。皇恩何以報。海岱向來淸。野館春花落。江城曙月明。遐氓瞻紫氣。縹緲指東行。</text>
<title>龍灣館。登聚勝亭曉發。次副使韻。</title>,<text>江上層城城上亭。水分三派四圍屛。東人盡在恩波裏。草色烟光滿海汀。</text>
<title>箭門嶺小叉嶺。次正使韻。</title>,<text>春光澹蕩眼生花。度嶺緣崖石磴斜。松鶻山髙却相對。不知身在海東涯。</text>
<title>廿五日。次正使古鎭江詩韻。</title>,<text>春天雲物媚晴江。四面靑山不肯降。追逐芝車渡橋去。鏡中安得泛輕艭。</text>
<title>良策館。次正使韻。</title>,<text>三復瑶篇古意深。盛唐風格軼高岑。晴川芳草驚人語。白璧黃金愛士心。元禮門前欣得御。鐘期琴裏托知音。秪應慕德形歌詠。不是傷春費苦吟。</text>
<title>良策。次副使韻。</title>,<text>驛名良策郡龍川。暫憇星軺爲靜便。野館漫留黃鶴詠。客窓猶檢白雲篇。應追李杜爭光焰。肯與盧王較後先。咳唾珠璣驚散落。紗籠早向璧間懸。</text>
<title>廿六日。次正使車輦館蟠松韻。</title>,<text>蒼髯翠蓋環山足。見說蟄龍地底伏。其中古幹最蜿蜒。受命於天豈是獨。螻蟻能敎苦心死。竽籟不復淸風穆。無乃變化騰雲去。尙留新松滿山谷。仍悲爾生未得所。何似靑山伴白鹿。若不托根官道傍。古今難遇人如玉。</text>
<title>敬次副使車輦館蟠松有感韻</title>,<text>古道橫斜古驛幽。白頭重到意悠悠。龍顚此日蒼鱗剝。鳯宿當年黛色浮。縱使有枝難矯矯。可燐無葉着颼颼。看他花柳須臾事。對爾盤桓無限愁。</text>
<title>敬次正使蟠松不可復見。聊爲解嘲詩韻。</title>,<text>翠盖蒼髯久擅奇。蟄龍雖在已無枝。欲將嘉樹重封植。恐負甘棠勿剪詩。</text>
<title>敬次兩詔使宿林畔館韻</title>,<text>孤松秀出四圍屏。翠盖還疑一草亭。五月寒聲留野客。半空疏影度林坰。片言猥荷封韓樹。博識何須問楚萍。冬夏靑靑常獨立。後凋能閱幾周星。</text>
<title>敬次正使宿林畔館韻</title>,<text>三韓地幾合離。鐵山廢郭在郡北。地荒路僻見者稀。東林古城石參差。舊基盡入居民犂。翰林學士倪先生。曾留一絶經過時。指此爲鐵山。此說起伊誰。天仙今到此。停旟臨路崎。爲寫便面數百字。宛若杜陵紀行詩。譯者不能徵古蹟。此是東林非所疑。聖代聲敎極東漸。誰言帝力民不知。龍蛇頃遭患。再造仗天威。不比遼鶴歸來日。城郭猶是人民非。林畔東林地。三月花滿枝。鳳質龍章曾未覩。輿臺羽騎來相隨。沿途物色摠牢籠。玉麈揮時頻解頤。惟玆廢址不見遺。一草一木皆品題。金薤琳琅勢橫斜。長篇短句語屈奇。垂之我東億萬年。海月有虧名不虧。維屏維翰衛神京。長祝四時浩浩薰風吹。</text>
<title>敬次正使途中遇雪韻</title>,<text>花待兩仙紅。溪山錦繡中。一家今四海。千里本同風。北極丹書煥。東來紫氣濃。乘槎疑八月。積學富三冬。物色留偏少。吟哦句未工。金聲驚擲地。硬語覺橫空。天上張公子。雲間陸士龍。人生貴知己。誰對九疑峯。</text>
<title>謹用前韻。略紓謝忱。</title>,<text>西日漏雲紅。烟光澹蕩中。䏈章驚白璧。執熱濯淸風。草木如相喜。山河望轉濃。萬方皆用夏。四序若無冬。德澤能覃被。生成是化工。鳳毛開五色。驥足騁長空。自笑翩翾鷃。相追上下龍。陽春不可和。徒仰紫霄峯。</text>
<title>敬次正使經東潞河。午憩雲興館韻。</title>,<text>鑿得淄靑野。穿成鄭白河。爲農從古少。所獲到今多。天意存生意。人和在氣和。耕田由帝力。樹藝及南訛。</text>
<title>敬次副使雲興館韻</title>,<text>祥風吹羽盖。瑞靄啓前途。關塞三千逈。韶華九十徂。東來騰紫氣。北極近靑蒲。扶杖爭加額。芝函雨露敷。</text>
<title>敬次正使金孝女故閭詩韻</title>,<text>有母方有女。欲孝理之常。各自有其身。天性乃牿亡。母病女之罪。日夜號彼蒼。一指何敢愛。至痛迫中腸。淋灕骨與血。入口便起僵。女性本陰柔。女心乃眞鋼。指雖不若人。母體竟安康。髮膚固有受。毁之亦何傷。降衷武豊嗇。夫豈限遐方。千秋孝女碑。屹立官道傍。列仙屢式閭。故里尙遺芳。秪今寶珠惠。倍增泉路光。聖代敦李理。海東流化長。公歸好敷奏。宸極正垂裳。</text>
<title>敬次副使金孝女故閭詩韻</title>,<text>道傍何事此旌門。秪有芳名不見村。至痛在心輕落指。秘方收效得還魂。丹衷豈獨扶民紀。玄感惟應徹帝閽。天賦由來無厚薄。女中誠孝幾人存。</text>
<title>敬次正使入定州新安館韻</title>,<text>簷端翠幕半空分。終宴忘疲意已勤。拂席舞衫廻急雪。繞梁歌曲遏行雲。仙曺遠自中朝至。天樂疑從上界聞。不有皇恩那得此。却將銀燭繼餘曛。</text>
<title>敬次副使新安館韻</title>,<text>絳節東來江上迎。靑蒲白簡早蜚英。烟花爛熳春光盡。畫燭輝煌夜氣淸。獲奉明珠寧接劍。羞將碝石却參瓊。叨陪尊酒誠非分。不在言宣只在情。</text>
<title>復疊前韻。錄呈正使。</title>,<text>春宵燭焰紅。公讌畵堂中。灔灔杯心酒。煕熙座上風。仙凡路雖隔。賓主意俱濃。昔在朝天日。初從丙子冬。三呼同萬國。再造出群工。蛙井胸偏豁。鴻泥跡便空。異人擎紫綍。瑞氣繞銅龍。請祝無疆壽。南山千萬峯。</text>
<title>敬次正使達川詩韻</title>,<text>稼穡艱難甚。豳風是正風。東南西灌畝。三十六垂虹。耕鑿皆天澤。生成卽帝功。流波終入海。極目意何窮。</text>
<title>敬次正使白峴詩韻</title>,<text>霧樹連峯望漸開。前宵微雨洗輕埃。世人豈識雲間事。碧落笙籋自去來。</text>
<title>敬次正使嶇嶂嶺韻</title>,<text>前導花驄千畔嘶。雲旗度嶺兩山齊。居民久已安耕鑿。麥浪搖風滿野畦。</text>
<title>敬次正使麻布川韻</title>,<text>小山叢桂幾時徃。玉樹瓊枝日應長。一帶淸川繞納淸。濯纓安得同仙舫。</text>
<title>敬次副使納淸亭觀射戲韻</title>,<text>春光澹蕩敞雲亭。花色輕明柳色靑。君子無爭必正鵠。神仙不禁是芳醽。階前潭影涵空碧。檻外松風入座冷。弧矢平生四方志。乘槎寧復歎漂萍。</text>
<title>敬次正使納淸亭韻</title>,<text>雲臺眞逸伴梁丘。鳳節聯翩紫氣浮。共奉絲綸宣兩露。却從江漢擅風流。花明去路迎華蓋。柳拂行塵引絳騶。此地溪山亦何幸。暫時仙侶爲遲留。</text>
<title>敬次正使曉星嶺韻</title>,<text>無數長亭接短亭。曉星爲嶺拂天星。躋攀䝱息愁行旅。剗却何由借巨靈。</text>
<title>敬次正使齊山亭韻</title>,<text>靑山本偃蹇。拱揖如相學。封此沉吟久。暝色來不覺。雲垂若橫屏。雲卷若開幄。山容雖娟娟。山骨應犖犖。何必蠟屐躋其頂。不出戶庭臨之平。天仙柱笏爽氣多。渺縹天末長風輕。古稱方丈在三韓。蓬萊仙人怳相見。歸時亭畔綠陰濃。更待峯頭月一片。</text>
<title>敬次副使齊山亭韻</title>,<text>峯頂簷端相與齊。列仙於此晩來躋。簾疏時有燕飛入。花發猶無鸎亂啼。謝晀幾從牎畔對。宋公曾向壁間題。庭前一樹梧桐在。留待丹山彩鳳棲。</text>
<title>敬次正使控江亭韻</title>,<text>春江桃漲猶未生。問胡架船長橋成。雲濤洶湧不可行。預恐風起芝輪停。今來雨師爲淸塵。汀柳如眠螺髻靑。水邊供帳何草草。金盌未薦駝蹄羹。須臾顧眄晩潮上。銀山雪屋來層層。此江亦是朝宗水。極目西海環神京。</text>
<title>敬次副使控江亭韻</title>,<text>江頭晴日駐華旌。羽斾芝輪水底明。縱有銀鱗堪䂨膾。還羞玉糝未和羹。靑山隱約來軒檻。芳草芊綿杳驛程。漁子維舟莫歎息。受恩今日保餘生。</text>
<title>敬次正使白峴赤嶺詩韻</title>,<text>白雲何處是人家。赤嶺高高不見花。安得桃源從此入。川原無數暎紅霞。</text>
<title>敬次正使楓川橋韻</title>,<text>長虹橫渡口。夕照翻鴉背。何似姑蘇城。江楓愁裏對。</text>
<title>敬次正使登百祥樓韻</title>,<text>樓聳層城西北隈。暮春晴景故相催。褰帷正爲群峯出。擧網眞供一笑開。芳草和煙迷極浦。澄江如鏡暎深杯。陪遊半日誠多幸。天上神仙倘再來。</text>
<title>三淸閣。次正使韻。</title>,<text>樓東華扁屬初成。笙鶴來遊萬古情。咳唾忽驚天上落。三淸剩得十分淸。</text>
<title>敬次副使登百祥樓韻</title>,<text>縹緲城尖百尺樓。落花芳草媚春遊。天邊亂岫千重障。檻外長江萬古流。忽遇洪厓疑執手。却來蓬島試開眸。雄詞合在三王列。高掛銀鉤最上頭。</text>
<title>敬次副使宿安興館韻</title>,<text>瓊章入手讀來忙。見善平生不解藏。流水高山含古意。洛花啼鳥送年芳。彤雲渺渺北辰遠。粉署迢迢西塞長。何幸東民爭快覩。秪今鳴鳳在朝陽。</text>
<title>敬次正使安興館韻</title>,<text>詩成擊鉢尙嫌遲。錯落珊瑚碧樹枝。變化雲龍安敢托。翩躚笙鶴杳相隨。霜鱗入饌銀絲膾。竹葉浮春金屈卮。莫把恩波比江水。江流雖遠豈無涯。</text>
<title>敬次正使麻布川韻</title>,<text>鑿谷何年草屋開。居人按堵不驚猜。種桃莫恨漁舟遠。猶幸天仙向此來。</text>
<title>敬次正使長甸午憩韻</title>,<text>昔霑光祿餉。官醖與君羹。千里王程遠。長隨玉節行。</text>
<title>敬次副使肅寧館夜坐弄月軒韻</title>,<text>飛花亂落送春師。畵㦸前陳不啓扉。絳蠟高燒搖半壁。銀蟾未吐斂餘輝。天邊雲盡星文轉。雨後風生露氣微。千載瑶琴空寶匣。峨洋安得奏徽金徽。</text>
<title>敬次正使肅寧館韻</title>,<text>綠陰啼鳥落紅殘。芳草長程暫歇鞍。曠野雲生山際暝。曲池風送雨餘寒。沿途物色眞難負。滿篋書籤未暇攤。待得高荷齊水檻。瀉傾珠露月中看。</text>
<title>敬次大同江船遊韻</title>,<text>朝來微雨歇。畫裏列仙遊。彩檝移蓮葉。香醪灔玉舟。霞紅鳥外落。天碧鏡中浮。萬炬星芒亂。層城枕翠丘。</text>
<title>敬次正使肅川途中三絶句韻</title>,<text>壠麥靑靑舞縠紋。麥秋何日割黃雲。晩來風送催詩雨。下坂笙簫度嶺聞。</text>
<title>敬次正使肅川途中三絶句韻 其二</title>,<text>忽忽春光夢裏歸。風花亂落撲征帷。翛然道上尋詩興。正在遙空獨鳥飛。</text>
<title>敬次正使肅川途中三絶句韻 其三</title>,<text>千里長程掌樣平。役民非借鬼傭成。子來趨事寧知倦。爲是天恩欲竝生。</text>
<title>敬次正使午飯安定館韻</title>,<text>極目煙光接遠郊。一年佳景夏春交。樹陰移入緗簾隙。花片飄沈碧沼坳。彩筆不停鸚鵡賦。翠梧如待鳳凰巢。自慙授簡難藏拙。鉛槧曾從病後抛。</text>
<title>敬次正使詔入平壤舞隊詩韻</title>,<text>明星欲落聽晨鷄。羽騎紛紛響月題。草色平分靑錦障。歡聲半雜白銅鞮。百神後擁香塵起。雙鶴前翔瑞靄迷。稽首銘肝偏感戴。竝生殊渥洽群黎。</text>
<title>敬次兩使登浮碧樓韻</title>,<text>彩楫移輕浪。遺蹤問舊樓。江山猶活畫。風月幾經秋。正値淸和節。眞成汗漫遊。烟霞開錦繡。翠壁倒澄流。</text>
<title>敬次正使泛大同江韻</title>,<text>快如仙瓜背間搔。句句飛騰語意豪。掠過扁舟夜半鶴。戴來蓬島海中鰲。江神鼓舞笙歌逈。雲磴參差步武高。盛事正須垂不朽。賞心非是爲嬉遨。</text>
<title>敬次副使泛大同江韻</title>,<text>倐忽淸和替艶陽。柳花飄蕩似繁霜。天邊劍戟群峯出。城上虹蜺列炬長。禮絶敢言賓主會。詩成多在水雲鄕。東韓草木渾生色。盡被皇家玉燭光。</text>
<title>敬次正使飛雲仙舫詩韻</title>,<text>天下宗周不復殷。箕封舊俗尙遺芬。淸江畵舫留笙鶴。無限恩波接彩雲。</text>
<title>敬次副使活潑潑地詩韻</title>,<text>芳草何曾喚我愁。彩船還幸躡仙遊。舞腰影落靑銅鏡。歌曲聲和黃栗留。至樂固知非在外。眞源誰是覓從頭。只應風月諧心賞。寧獨煙霞與目謀。</text>
<title>敬次正使渡大同江韻</title>,<text>衆流奔海會潺湲。孤鶴橫江幾掠舷。紫氣遠來槎上客。彩船輕壓鏡中天。八條聲敎留箕壤。萬里恩波接漢川。却恐仙童吹玉笛。錯敎驚起老龍眠。</text>
<title>敬次正使快哉亭韻</title>,<text>每憶新安老。長風遡快哉。煙霞隔蓬島。雲月照瓊杯。四十年前事。登臨江上臺。淸遊今始繼。一醉好懷開。</text>
<title>敬次正使生陽館韻</title>,<text>生陽舊館臨官道。移入中和路更長。願得銀鉤垂不朽。邑人方擬闢生陽。</text>
<title>敬次正使駒峴詩韻</title>,<text>兩道界限駒峴徑。大同漸遠黃州近。宣詔仍須採民謠。乘槎復有尋詩興。謙虛下士未前聞。勝地屢許陪淸尊。再造三韓有今日。千載一時堯舜君。海外恒瞻雲五色。喜心倒極悲先集。嘗聞魯頌編周雅。願記東民常感德。</text>
<title>敬次正使宿齊安館韻</title>,<text>一宿齊安館。虛簷彩旭生。樓高松影入。橋穩水流平。玉節頻來去。靑山亦重輕。東民歌帝力。擊壤鑿兼耕。</text>
<title>敬次正使太虛樓韻</title>,<text>廣遠樓題改太虛。潁陽曾此爲躊躇。秪今形勝名增重。從昔神仙分不疏。翬閣逈臨蓬島境。鳳綸遙自玉皇居。却將雲物供驅使。慚愧區區效起予。</text>
<title>敬次正使簇錦溪韻</title>,<text>原田錯綉川羅帶。草色靑袍柳綠絲。誰把溪流名簇錦。彩虹橫截更添奇。</text>
<title>敬次正使洞仙嶺韻</title>,<text>蠶叢鳥道昔曾開。度嶺鐃笳縹緲面。洞裏有仙人不見。却隨笙鶴半空來。</text>
<title>敬次正使宿洞仙館韻</title>,<text>路盡峯回聳郡樓。天仙到此縱神遊。草如茵處松如蓋。水自流時烟自留。片夢由來是蝴蝶。前期何必擬蜉蝣。莫言候館臨官道。山鳥嚶嚶谷轉幽。</text>
<title>敬次副使宿洞仙館韻</title>,<text>萬壑呀然上有雲。龍飛鳳舞路橫分。洞仙羽蓋今何在。松籟靈濤空裏聞。繞榻晴烟䙚香篆。映階蒼色長苔紋。晩來無計淸煩惱。忽有天風爲解紛。</text>
<title>敬次正使曉赴劍水韻 二首</title>,<text>翠壁雲開騰彩旭。銀鞍前導九花虬。人心却似朝宗水。萬折東奔入海流。</text>
<title>敬次正使曉赴劍水韻 二首 其二</title>,<text>兩岸綠陰相掩映。水如羅帶劍爲峯。却知此境非人世。方丈蓬萊更幾重。</text>
<title>敬次正使西山灘韻</title>,<text>觸石溪流韻水蒼。倒來林影㪚靑琅。驅車長路輕塵起。一雨何時借晩涼。</text>
<title>敬次正使車踰嶺韻</title>,<text>貫穿書五車。圓轉丸走坂。鏗爾韻金石。翛然意淸遠。得非謝康樂。無乃潘安仁。飮永歷關塞。擎詔辭城堙。來路平林蔭藤葛。下嶺前驅猶木末。小邦終始荷生成。海岱頓覺妖氛豁。稽首恒爲祝堯民。採俗倘編曹鄶豊。崑山抵鵲願取將。長使秀句留天東。</text>
<title>敬次正使宿龍泉館韻</title>,<text>昔人每說鱸魚膾。槎頭縮項鯿爲最。扁舟李膺收名聲。家在三吳古都會。自笑鷦鷯資。朔集唯翳薈。縱有湖西一丘壑。繋官歸心劇懸斾。幸逢天仙乘槎至。得御未敢稱傾蓋。龍泉泉水好。左右相映帶。示我紀勝詩一篇。正如春空雲靄靄。高情旣已去畦畛。仰視安可過帶檜。淸和天氣太欝蒸。執熱思濯知無奈。下榻不飮杯中酒。忘機共看濠上魚。頻蒙瓊琚先木李。不但淸溝映汚渠。銀絲玉縷落金盤。雪點霞片愧不如。姜侯謾誇嚴冬設。南豊戱作河豚書。我欲從今學仙侶。喬松安得同喣噓。</text>
<title>敬次正使屛風巖韻</title>,<text>岸草汀蒲相緯經。兩邊松籁送泠泠。淡烟微雨新開畫。雲錦高張九疊屏。</text>
<title>敬次正使翠屛山韻</title>,<text>幾疊逶迤面面齊。畫圖新展望都迷。蓮花峯作千重障。雪竇泉添一曲溪。林影參差天上下。霞光㶑灔玉東西。人間自有丹丘勝。安得雲松向此棲。</text>
<title>敬次副使翠屛山韻</title>,<text>下有澄潭上列屛。何年融結此流形。巨靈斤斧遺剞劂。元氣淋漓接混冥。授簡眞堪罰金谷。興懷猶幸記蘭亭。歸程倘得留仙馭。水色山光分外靑。</text>
<title>敬次正使蔥秀山韻</title>,<text>揮灑花牋色映桃。波濤卷却入霜毫。層崖削出㴠靑鏡。三島浮來冠紫鰲。嵌竇濺珠分石髓。銀鐺烹茗敵松醪。忽驚蔥秀山增重。啼鳥游魚識鳳毛。</text>
<title>敬次副使蔥秀山韻</title>,<text>玆山臨官道。爽氣不受署。過者知幾人。日日多行旅。畫圖不倩顧虎頭。占地雖淺窈且幽。玉溜泉滴如垂旈。靑錦湍激似飛毬。銀鞍暫歇紫游韁。綠樹時聞黃栗留。山前小橋如無路。巖下深潭湛不流。兩仙對坐蔭長松。有如雙鳥鳴千秋。放浪形骸寄一詠。包括物象入俱收。咫尺不愁雷雨至。無乃山靈能會意。林間獸伏雉不出。空外方知有一鷙。客邊但欲供一笑。古來不常唯勝地。彭城何羡百步洪。石室恍若千日醉。他時淸夢定相尋。莫謂至人元無寐。</text>
<title>敬次正使玉溜泉韻</title>,<text>幽竇泠泠滴翠嵐。未應盤谷味偏甘。瀉爲橘葉千年井。滙作桃花幾尺潭。響雜松濤淸客耳。爽隨瓊屑入仙談。銀鉤會向蒼崖刻。却怕神龍不戒貪。</text>
<title>敬次副使玉溜泉韻</title>,<text>雪竇曺溪孰後先。零陵無錫入珠䏈。三生自有烟霞癖。一勺初嘗玉露涓。方丈蓬萊疑此境。層霄笙鶴在何邊。細評水味歸茶譜。兩腋淸風便覺仙。</text>
<title>敬次正使峯頭石佛詩韻</title>,<text>不是楞伽海上山。瑞光何現玉毫間。聚沙爲界本來事。刻石成軀自在閒。千刼謾經塵起滅。五銖誰試彩斑爛。婆羅雙樹飛花雨。空外浮雲一片頑。</text>
<title>敬次正使漆嶺詩韻</title>,<text>石逕欹斜洞壑深。西來長路正關心。彩雲捲書遙山出。玉宇鸞簫倘可尋。</text>
<title>敬次正使猪灘詩韻</title>,<text>長橋橫載淺深灣。煙雨冥濛咫尺間。欲泛扁舟凌浩渺。飇輪已過萬重山。</text>
<title>敬次正使吾助川迴瀾石韻</title>,<text>一泒銀潢注巨川。犇流到此極盤漩。橋橫沙步雲猶濕。雨壓林霏露自涓。勝地不緣當驛路。列仙郡得賞風烟。迴瀾正愜觀瀾術。片石眞如砥柱然。</text>
<title>敬次副使迴瀾石韻</title>,<text>丹崖削立障長川。蕩擊犇衝勢屹然。岫色雲容影凌亂。花飛雪落舞回旋。孤根拔地寧欹側。萬事如漚自變遷。深樹不聞黃鳥囀。澗邊幽草正堪憐。</text>
<title>敬次正使金郊韻</title>,<text>雨收雲散四山遙。首夏天高近泬寥。晩入松都亭宇敞。一眉新月不須招。</text>
<title>敬次正使高麗故宮韻</title>,<text>長空過鳥閱英雄。滿月遺墟說故宮。庭廢擊毬看谷變。殿留崇義慰神恫。雲橋有石通溪水。野草無花翳棘叢。四海一家逢聖代。願從原隰採民風。</text>
<title>敬次副使高麗故宮韻</title>,<text>故宮寧復土爲城。獨鳥孤雲過客情。松嶽有神今作望。野花無語不知名。須臾但願俱無死。雨露偏涵欲竝生。擬和陽春多古意。感恩非是爲詩鳴。</text>
<title>敬次正使臨津江韻</title>,<text>滄浪漁子幾爭隈。兩岸煙霞活畵開。仙馭乘槎自霄漢。江流入海接登萊。金繩倘許留荒壤。石壁終須剜綠苔。寄語魚龍莫相訝。波神爲迓鳳麟來。</text>
<title>敬次副使臨津江韻</title>,<text>如値波濤不可行。長虹先截鏡光淸。鳥分煙去終無迹。風送潮來遠有聲。孤鶴未能尋石壁。老仙安得遇坡平。繋官莫遂歸田計。虛負滄浪濯我纓。</text>
<title>敬次正使坡平館韻</title>,<text>駕得輕車就熱路。伯樂當時曾一顧。蚊䖟何得日千里。不待經管驥尾附。相傾元在意氣中。警䇿奚止秦人鞭。東坡古稱百世士。赤壁淸遊今幾年。詩仙適來坡乎館。異代神交寧隔限。臨皐二客我其一。縞衣玄裳猶入眼。平生每惜禰正平。死後芳洲蘭不生。知音自昔爲難遇。請公留意赤霄行。</text>
<title>敬次正使早渡廣灘韻</title>,<text>松都晩發過東坡。一宿坡平又此河。千載坡仙難可作。向來應是患才多。</text>
<title>敬次正使雙石佛韻</title>,<text>如來應是幻前身。閱盡沙河幾劫塵。安得化成千百億。慈悲普濟十方人。</text>
<title>敬次正使惠音嶺韻</title>,<text>長路追陪欣得御。短篇攀和愧知音。應知別後相思夢。不在山顚在水潯。</text>
<title>敬次正使碧蹄曉發韻</title>,<text>丹穴祥禽光陸離。銜書忽届海東涯。明星垂野連金炬。瑞旭騰空射彩旗。歌頌萬邦緣大慶。遭逢千載幸同時。東藩再造紆皇眷。從此春臺樂皥熙。</text>
<title>敬次副使碧蹄夜發韻</title>,<text>郊迎冠蓋正奔波。爲是芝函捧詔過。山氣壓林成湛露。天星催曙競纖阿。唯當竣事方旋斾。不恨流光易擲梭。仍憶昔年朝鳳闕。大明門外忝嗚珂。</text>
<title>敬次正使新院弘濟二橋詩韻</title>,<text>幾道遙遙赴海川。草如茵又柳如眠。長橋橫截作平地。爲是仙槎來九天。</text>
<title>延曙次正使韻</title>,<text>初暾欲射最高峯。烟捲林端近又濃。處處將迎燈燭閙。向陽葵藿效微悰。</text>
<title>敬次正使沙嶺望京城韻</title>,<text>西來沙峴是陽關。峽坼崖傾未易攀。遙望迎恩門漸近。天威咫尺不違顔。</text>
<title>敬次正使觀漢城迎詔詩韻</title>,<text>芝函帶日耀層霄。咫尺威顔對不遙。擧國歡呼迎漢詔。盈街雜劇試齊剽。超騰緣索懸趫足。投擲翻身轉舞腰。賤迹昔曾朝鳳闕。奉天門外怳聞韶。</text>
<title>敬次正使頒詔詩韻</title>,<text>明時四海擅文章。絶代名儒是紫陽。手捧蠄頭天上詔。口含鷄舌殿前香。恩深雨露能宣布。任重絲綸好贊襄。擧國君臣同拜舞。正看初旭轉曾桑。</text>
<title>敬次副使頒詔詩韻</title>,<text>一家堯舜禹相傳。仁覆扶桑若木邊。極海以東方擊壤。再生之澤孰非天。神京不隔三千里。聖壽宜過億萬年。珍重屢蒙詩警策。未應虛贈繞朝鞭。</text>
<title>敬次正使南別宮宴集韻</title>,<text>雨露生成荷聖朝。歡呼奔走擁臣寮。心常拱極誠難掩。物不如儀禮豈饒。共沐恩波環大地。欣瞻日馭耀重霄。百牢未足留嘉客。曾是珍羹御手調。</text>
<title>敬次副使宴南別宮韻</title>,<text>芝函宣罷敞初筵。雲幕環簷勢翼然。好會豈能追反坫。交驩不在聽繁絃。縶駒惟願留佳客。附驥何知遇太賢。更遣東人爭拭目。碧紗籠已護詩聯。</text>
<title>敬次正使聖廟展謁。登明倫堂詩韻。</title>,<text>重闢賢關絃誦繁。提撕何幸荷師門。夾持上達誰先獲。曲暢旁通要細論。苟欲躬行學須講。從知目擊道斯存。揭來華扁觀曕聳。留與千秋賁外藩。</text>
<title>敬次副使謁文廟示諸生韻</title>,<text>向學功程在反隅。爲人終作小人儒。言詩始可知來者。啓手方能得免夫。幸近獸袍聞一貫。適緣鴻慶屬三呼。今逢天下同文日。誘我諄諄古亦無。</text>
<title>敬次正使漢江記遊詩韻</title>,<text>羽斾芝車出漢陽。層臺雲幕正高張。天浮十鳥蒼茫界。地幻三吳快樂鄕。月轉平林散淸影。丹移近渚泝流光。瑤篇添却湖山勝。不啻新圖到樂浪。</text>
<title>敬次正使漢江記遊詩韻 其二</title>,<text>暇日叨陪玉節遊。蘭橈直欲下蠶頭。竝生一世寧非幸。雙鳥千秋倘更酬。亦壁怳聞風月笛。金陵疑是帝王州。却知此會終難再。天上飇輪願小留。</text>
<title>敬次正使漢江泛舟觀漁詩韻</title>,<text>金鑾殿上靑雲客。銀燭朝天騁紫陌。仙厨御羹分駝蹄。夢斷采石江上磯。龍童鳳姿賁王國。玉署春坊方峻陟。暫輟花磚視草班。早春却憑東征軾。王城之南漢江流。風煙恍惚疑十州。紫泥宣後選勝遊。靑銅鏡裏移蘭舟。鯫生卽席欣得與。漁子撤網爭相擧。吾王敬客出至誠。將命來參摠珪組。玉尺跳擲有時立。小者奔迸大者急。黃帽擎盤薦霜鱗。膳夫奏刀碎紅臆。霞霏雪落薄蟬翼。正好析微仍剖纖。橫流旣已遮紫鬣。倘有蜿蜓幽處潛。韓公願飽鯨魚膾。巨緡誰試東南界。遐方豈足永今夕。正爲蓴鱸想吳會。黃昏月湧照短蓬。極目蒼蒼煙水重。却將彩筆紀玆勝。莫遣瑤臺淸夢空。</text>
<title>敬次副使泛漢江韻</title>,<text>麟袍玉帶鷺爲車。兩岸平林嫰綠初。覽德早知人是鳳。忘形眞覺我非魚。却來海外烟霞境。遙憶江南水竹居。畵舫傳杯賖月色。恩波浩蕩荷君餘。</text>
<title>敬次兩使南別館宴留韻</title>,<text>佳氣浮空木覔山。山形如徃又如還。平臨闤闠長安陌。俯瞰烟霞漢水灣。雨後漫看天態變。樽前能得幾時閒。流膏澤物皆天賜。欲謝天扉不可攀。</text>
<title>敬次正使皆春亭韻</title>,<text>朝來爽氣望中收。坦腹多時慰遠遊。把筆高吟雲靄靄。卷書相對意悠悠。空餘華扁長瞻仰。終負淸樽迭獻酬。喚作皆春知不偶。恩光常向此間留。</text>
<title>敬次正使漢城內外有兩蠶頭峯詩韻</title>,<text>漢水淸遊復此行。登臨亦足暢幽情。前橫栗島後三角。上有瑤空下一泓。正欲移舟須月出。還愁解䌫値風生。却留寶墨鑱巖石。仙馭飄然返赤城。</text>
<title>敬次正使蒼玉巖韻</title>,<text>蒼玉形如舞翠虬。羽人相遇是丹丘。三韓方丈非虛語。海外何曾有九州。</text>
<title>敬次副使蠶頭峯韻</title>,<text>危峯高挿大江濆。天馬昂頭逈出群。列岫森羅來隱隱。層波蕩擊逝沄沄。楊花渡口風還急。銀杏亭前日欲曛。爲報簫笳莫催發。停看沙上月紛紛。</text>
<title>坡平館。次正使追紀前遊二絶句。</title>,<text>削出笑蓉縹緲然。壺中別有大羅天。相望咫尺終難到。安得吹簫最上巓。</text>
<title>坡平館。次正使追紀前遊二絶句。 其二</title>,<text>芳草晴川繞白沙。中流畵舫替仙槎。長風吹浪催歸去。不見金波散桂華。</text>
<title>敬次正使廻瀾石遇雨詩韻</title>,<text>經旬列子御冷風。勝迹還歸一夢中。節序如流常袞袞。賞心何事每偬偬。濺珠却憶銀河落。招隱空懷桂樹叢。爲謝山靈好留客。滿天烟雨鎖冥濛。</text>
<title>敬次副使聽泉仙榻韻</title>,<text>昔者陳仲擧。客去便懸榻。仙榻有雲梯。塵蹤難可踏。嘗聞胎仙能幻形。誰識遼鶴身姓丁。蓬萊仙人乘槎來。不待餐砂塵慮醒。去時蒼壁今玉狀。誰其主之應巨靈。兩岸林木繁陰淨。無復巖間紅綠暎。鑿開幽竇玉溜迸。攬去翳朽新粧靚。聽泉何似水樂亭。却知淸興眞難竟。兩仙對坐巾屨同。招我一觴又一咏。除却泉鳴更無聞。始信水流心不競。冷冷抑揚含宮商。潭底蛟螭覺潛屏。誰吹玉笛曲未終。颯颯天未來長風。此後何人能解聽。石不磨滅泉無窮。</text>
<title>敬次正使聽泉仙榻韻</title>,<text>寶墨鑱崖落鏡光。泉從嵌竇滴浪浪。鑿開蒼壁爲仙榻。何意凡蹤共對床。</text>
<title>敬次正使聽泉仙榻韻 其二</title>,<text>風烟盡入錦囊收。水自冷冷谷自幽。仙榻莫愁長閴寂。夢中笙鶴有時留。</text>
<title>敬次正使棘城望海詩韻</title>,<text>幾疊遙山擁嶪峩。紅巾爲賊此橫戈。當時戰骨埋蒼蘚。終古煙波鎖綠莎。元季風塵騰萬馬。洛城荊棘出雙鵝。今逢聖代恩無外。草木猶霑雨露多。</text>
<title>敬次正使淸歡閣餞宴詩韻</title>,<text>樓高未易攀。境絶出人間。雲霧空中閣。蓬萊海上山。星槎來縹緲。袞職在絲綸。關內靑牛返。遼東白鶴還。斑依頻入夢。隱几暫乘閑。却恐芝輪遠。仙凡隔海寰。</text>
<title>敬次正使平壤十六景韻</title>,<text>巉巖一片臨江石。屹立千秋捍水功。下有神龍爲窟宅。故將雷雨皷皇風。</text>
<title>敬次正使平壤十六景韻 其二</title>,<text>中山妙法造芳醪。石縫餘糟語轉豪。吟到芙蓉千日醉。不妨江漢擅風騒。</text>
<title>敬次正使平壤十六景韻 其三</title>,<text>朝天片石一登臨。碧水西流歲月深。隔浦何人吹玉笛。怳聞環佩半空音。</text>
<title>敬次正使平壤十六景韻 其四</title>,<text>天孫當日役江神。汗漫騰身跨翠麟。千古精靈應不滅。碧空何處獨朝眞。</text>
<title>敬次正使平壤十六景韻 其五</title>,<text>突兀層臺浿水濱。烟開雨捲露精神。凌風直欲躋高頂。倘見雲間綽約人。</text>
<title>敬次正使平壤十六景韻 其六</title>,<text>八條遺敎在東民。同井爲田問幾春。更遣三韓霑雨露。秪今邦命屬維新。</text>
<title>敬次正使平壤十六景韻 其七</title>,<text>錦繡爲名已自奇。晴天紅綠更紛披。何方喚起王摩詰。寫出烟消翠滴時。</text>
<title>敬次正使平壤十六景韻 其八</title>,<text>富貴花無十日春。如何錯比碧嶙峋。天邊一抹脩眉似。萬古長留黛色新。</text>
<title>敬次正使平壤十六景韻 其九</title>,<text>鰲肯浮來江有沱。瀛洲十島未爲多。蘭槳桂掉沿洄久。雨後煙波淨綺羅。</text>
<title>敬次正使平壤十六景韻 其十</title>,<text>鴨綠淸川大定江。大同形勢信難雙。平鋪淨練終歸海。涓滴元從萬壑淙。</text>
<title>敬次正使平壤十六景韻 其十一</title>,<text>小亭飛出近煙空。直欲超騰向月宮。喚作快哉猶未足。不如江上御冷風。</text>
<title>敬次正使平壤十六景韻 其十二</title>,<text>一練分明逈抹坤。危欄高壓大同門。躍金沉壁眞難定。長帶朝暉夕照翻。</text>
<title>敬次正使平壤十六景韻 其十三</title>,<text>無侈前人廢後觀。舊遊蹤跡未應漫。何當幻出空中閣。百頃平湖瀉廣寒。</text>
<title>敬次正使平壤十六景韻 其十四</title>,<text>風送晴灘浙瀝聲。江天四月雪花生。白銀雖白終難擬。疑是秋來河漢明。</text>
<title>敬次正使平壤十六景韻 其十五</title>,<text>永輪徐轉散金波。蘋末涼颷入夜多。珠露團團仙掌逈。玉欄干外聳高菏。</text>
<title>敬次正使平壤十六景韻 其十六</title>,<text>大同城畔敞譙樓。千里湖山一望收。再造藩邦恩浩蕩。萬年長得保金甌。</text>
<title>敬次副使平壤十六景韻</title>,<text>巨石臨江面勢頑。神㓛萬古鎭磐安。雲濤到此流平穩。雖遇顚風不作瀾。</text>
<title>敬次副使平壤十六景韻 其二</title>,<text>鏡裏仙舟替漢槎。玉人來自玉皇家。此江未變葡萄酒。却遣蒼巖迸紫霞。</text>
<title>敬次副使平壤十六景韻 其三</title>,<text>綾羅島上不通潮。灘響隨風雪片飄。回棹却從浮碧去。靑雲橋對白雲橋。</text>
<title>敬次副使平壤十六景韻 其四</title>,<text>錦繡山高倚半空。畵圖新就最玲瓏。定從織女機頭出。未必夸娥枉費工。</text>
<title>敬次副使平壤十六景韻 其五</title>,<text>天際遙橫最上巓。彩雲明滅有無間。吹簫眞侶依俙見。不必餐砂更學仙。</text>
<title>敬次副使平壤十六景韻 其六</title>,<text>洛陽紅艶競朱陽。嫵媚山光竝擅芳。直到夜深添勝絶。白蓮花萼出龍王。</text>
<title>敬次副使平壤十六景韻 其七</title>,<text>長林如織染輕嵐。石壁攢靑鏡裏涵。更有遙山齊送碧。雨餘江色正挼藍。</text>
<title>敬次副使平壤十六景韻 其八</title>,<text>謝眺詩中淨練鋪。却隨雲影入庭隅。淸宵倚檻渾無夢。海月江風兩不孤。</text>
<title>敬次副使平壤十六景韻 其九</title>,<text>用憂變夷喬木遷。箕疇遺法儘堪傳。橫渠正欲追三代。衛鞅何心廢井田。</text>
<title>敬次副使平壤十六景韻 其十</title>,<text>長空過鳥亦知還。異事猶煩萬古傳。爲問天孫何處去。獨留江月管風烟。</text>
<title>敬次副使平壤十六景韻 其十一</title>,<text>招邀江月挾天風。酒到無功便有功。滿院荷香荷露滴。却疑身在水晶宮。</text>
<title>敬次副使平壤十六景韻 其十二</title>,<text>白日升天眞恍惚。至今樵牧說分明。金毛定向雲間卧。石密空留萬古名。</text>
<title>敬次副使平壤十六景韻 其十三</title>,<text>海上金鰲戴得來。閬風蓬島此中開。綾羅自是尋常色。琪樹瓊花倘剪裁。</text>
<title>敬次副使平壤十六景韻 其十四</title>,<text>檻外橫分碧玉流。綺窓風日縱神遊。東民快覩丹山鳳。共說笙簫過十洲。</text>
<title>敬次副使平壤十六景韻 其十五</title>,<text>聖代恩波浩蕩然。箕封盡入禹山川。浿江日夜流千里。正爲朝宗達海天。</text>
<title>敬次副使平壤十六景韻 其十六</title>,<text>譙樓壯麗鎭西崖。非爲嬉遊管鶩霞。何幸天仙重過此。自今仍作羽人家。</text>
<title>敬次正使經愍忠壇韻</title>,<text>人生皆有死。北邙多古墳。哀哀戰死鬼。萬里未招魂。小邦霑雨路。皇威淸海氛。壤地雖彈丸。二百年屏藩。天心在恤小。授鉞李將軍。旌斾渡江來。指天天爲昏。攻賊無堅壘。迅掃卽解紛。摧枯拉朽易。一戰樹高勳。蜂蠆猶有毒。賈勇飜成冤。當其大呼時。豈顧一身存。蟻附爭登城。先從普通門。赴死不知避。可惜幾趙雲。痛哉愍忠壇。形勢異杏園。三韓再生人。何以報聖恩。天仙作詩吊。此意良已勤。將軍歿雲中。大功在旋坤。</text>
<title>敬次副使愍忠壇詩韻</title>,<text>藩邦控扼衛神京。拒賊輸忠死亦榮。天意固存期恤小。王師賈勇却忘生。乾坤震盪仁無敵。鋒鏑摧傷事可驚。遙望空壇賦詩吊。九原應慰未歸情。</text>
<title>敬次正使謁箕子墓韻</title>,<text>不期而會幾諸候。玄鳥之神弗祀秋。天下爭瞻卜周鼎。海隅猶得列箕疇。公歸無所還今日。我罔爲臣只古丘。能使東民知禮義。天仙到此爲遲留。</text>
<title>敬次副使謁箕子墓韻</title>,<text>寶玉焚身白日陰。離離禾黍動哀音。九疇但欲陳洪範。三聖相傳在此心。莫訝佯狂托被髪。却將宗祀寄鯷岑。變夷能使遷喬木。民受深恩遂到今。</text>
<title>敬次正使雨發車輦館韻</title>,<text>添來小澗冷冷響。失却遙山點點螺。莫恨前途泥正滑。滿天烟雨摠恩波。</text>
<title>敬次正使孤山隱居圖韻 不佞於孤山有小築。圖示其湖山之勝。故正使有此詩。</title>,<text>許身安得望偸閒。孤山元是我家山。家山入望歸未能。少年爲官今鬢斑。翰林標格超一世。飛上靑雲眞自致。太平天下流虹慶。銅龍樓上浮佳氣。遭逢千載際會奇。宣詔東藩緣誦詩。我來江上將君命。一見驩若平生知。詞吐洪鐘雷隱隱。望之若仙難可近。小邦迎迓競殫誠。所在奔波至如麇。公昔三䇿獻天人。職親地禁掌絲綸。海外鯫生亦何幸。乃蒙拂拭叨後塵。金匕屢分刀圭藥。下士早已開東閣。靑牛出來關吏覺。白鶴飛度遼天廓。道傍忽見玉溜泉。雙碑舊蹟今猶傳。我說西關少勝賞。雖有崔顥無晴天。東南形勝離人境。夐絶幽邃唯鳥影。我家孤山湖左地。若使在此眞脫穎。萬松亭下映花潭。流入漢江波漫漫。拔地雲根峭蒼壁。倚天螺鬟浮翠巒。山似高人長偃蹇。笑我猶未窮深淺。公聞吾言領其要。筆騰龍蛇詩在卷。太乙眞人植靑藜。天祿閣畔候公歸。東民爭欲留白駒。願公旋斾少遲遲。吳中山水公所好。曾向蘇門發長嘯。入袖明月出滄溟。披襟長風來萬窮。樹影鐘聲蒲中流。金山煙景入吟眸。起來正答蒼生望。文采炯如珊瑚鉤。川路阻脩不可越。苦憶梅花雪後發。如今竣事及端陽。歸興每在吳江月。人道長安笑向西。夢尋舊路應不迷。南京翰苑是道家。不勞騎馬聽朝鷄。頤神豈被形所役。雲霧窓深秋夜寂。只恨相望復萬里。人間天上雲泥隔。雖欲從公學羽化。奈此井蛙拘東偏。中江分袂倍黯然。黃鵠沖霄相後先。人生遠別是知難。尙慰瓊琚留篋間。道路綿邈天時熱。區區所祝惟加餐。</text>
<title>謝副使贈萬松亭九景詩韻 二首</title>,<text>故園泉石近松楸。歸計悠悠數十秋。正爲國恩難可答。敢言身病未曾瘳。淸詩却使湖山重。浪跡空貽澗壑羞。唯有夢魂常獨往。乞骸安得老莬裘。</text>
<title>謝副使贈萬松亭九景詩韻 二首 其二</title>,<text>昔聞眞隱出人間。賭得幽居帝畵看。何意塵蹤叨儐接。却煩仙筆賦溪山。瓊琚滿紙歸傳誦。魚鳥從今定不閑。沐浴恩波如緩死。白頭長望五雲端。</text>
<title>敬次正使龍灣午日詩韻</title>,<text>上界詩仙下外藩。芝輪忽返國西門。偶逢五月天中節。遠慰三閭水底魂。爲客屢飛南國夢。解憂曾樹北堂萱。明朝江畔簫笳渡。遙指祥雲日下屯。</text>
<title>敬次正使義州留別韻</title>,<text>相隨不覺到中江。旣見當時已卽降。此去金陵隔箕壤。由來析木杳天杠。淸篇屢獲明珠百。嘉貺全勝白璧雙。把玩一生常在手。彩虹長得貫晴窓。</text>
<title>敬次副使留別韻</title>,<text>人生難處是相分。落日鐃歌漸遠聞。別後孤懷頻見月。天涯遙望㡬停雲。銀絲膾憶龍泉館。金屈巵傳鴨水濆。一箑淸風長在手。百年何地更隨君。</text>
<title>奉別正使大人</title>,<text>玉節東來鳳詔頒。暮春江上始承顔。每稱四海皆兄弟。況此長程共往還。浮碧樓前俯羅島。三淸閣上對香山。高懷獨出形骸外。雅賞常存水石間。玉溜爲池增地勝。銀鉤鑱壁發天慳。雲泥此日分霄漢。雨露千秋滿海寰。目斷未堪魂夢遠。形留只得鬢毛斑。相思別後如明月。萬里淸光不可攀。</text>
<title>奉別副使大人</title>,<text>銅龍佳氣鬱蔥然。詔下東藩萬國先。天上由來多雨露。人中元自有神仙。忽逢笙鶴星槎畔。無限烟花鴨水邊。禮數縱寬誠不隔。詩篇頻和意先傳。移船鏡面同浮白。對榻雲根共聽泉。莫道他時難再會。卽今相遇亦前緣。山花有意常開落。海月多情幾缺圓。玉樹永壺看漸遠。別來魂夢定相牽。</text>
<title>己酉四月八日。敬次詔使熊極峯渡江示韻。</title>,<text>鳳銜哀詔下穹蒼。回首蓬萊漸杳茫。遲日漏雲明玉節。長風破浪送牙牆。易名一札絲綸煥。賜祭殊恩雨露香。從此東民尤感戴。萬年星拱北辰傍。</text>
<title>龍灣館。敬次示韻。</title>,<text>都門供帳暮春時。遠別相傾金屈卮。蓬島瑞煙花爛慢。潞河芳草燕差池。盧龍塞接三韓路。白雪詞高幾首詩。解使遐氓迎紫氣。鴨江爭見畵船移。</text>
<title>敬次車輦館觀射韻</title>,<text>男兒好身手。行伍出嫖婔。明月弓懸臂。流星箭在腰。狼牙無不中。鵲血幾經調。正爲防秋急。非緣試落鵰。</text>
<title>敬次悼盤松韻</title>,<text>古幹全無生意回。雨痕猶自上蒼苔。天仙爲爾留佳句。枯樹寧論庾信才。</text>
<title>敬次納淸亭網魚較射戲韻</title>,<text>天仙別後夢悠悠。又此追陪第一流。地本因人名始顯。亭雖傍路境偏幽。且看銀鯽頻粘網。不許蒼鷹快下韝。復有健兒能破的。眞供一笑暫遲留。</text>
<title>齊山亭。敬次醉中走筆戲贈韻。</title>,<text>步屧空庭敞。開筵小閣幽。詩須有神助。酒爲破羈愁。燕語留人款。鶯聲若友求。明朝大江上。應共李膺舟。</text>
<title>荷亭。敬次詔使韻。</title>,<text>荷葉跳珠露瀉涼。最宜秋夜送淸香。如今池涸靑錢少。錦袖何由映謝郞。</text>
<title>敬次留平壤書懷韻</title>,<text>晴窓題罷白雲篇。晩出江城思豁然。浮碧樓前更無地。練光亭外盡長天。風飄畫角驚沙鳥。雨過靑山落杜鵑。明日欲尋箕子井。王程倘許暫留連。</text>
<title>敬次湖上飮走筆韻</title>,<text>古國千年地。淸尊半日遊。雨晴雲葉散。風急浪花浮。赤壁蘇仙月。靑山謝眺樓。江南宛相似。莫作異鄕愁。</text>
<title>敬次大同江醉歌</title>,<text>四海古稱皆兄第。一視今際休明時。鯫生自幸登龍門。綺席安敢辭酒卮。移舟晩向鏡中度。天色蒼茫日將暮。連空巨浸洞庭波。隔岸長林歷陽樹。我公妙齡賦長楊。飄如仙鶴來昻昻。遐氓一見皆感德。東土百世應流芳。銜哀直欲訴衷曲。不覺尊前淚相續。先王事天出至誠。四紀恩波偏沐浴。一朝群下莫攀呼。告訃使价燕京趨。隱卒崇終典禮存。哀榮兩至千古無。憶曾鯨鯢噴海霧。迅掃良由赫一怒。鴻私殊渥垂後前。虎拜鼇抃長蹁躚。嗣君仁孝得民心。千里箕封方晏然。公來飮氷且加餐。禮絶賓主猶承歡。蘭撓纔過淸流壁。海月初升白玉盤。銀河浩渺通赤岸。金波不定光凌亂。浮碧遺基盍往尋。靑雲 橋名 石橋尙未斷。眼前列峀皆嶙峋。若將控揖朝天人。淸興未䦨夜已半。橫江鶴翅如車輪。波神水怪來相與。不是湘妃定漢女。由來方丈在三韓。何必御風更輕擧。昨夜汀洲微雨過。雜花亂落愁如何。渼陂一篇堪諷誦。少壯㡬時哀樂多。俛仰之間成白首。人生好會不常有。此江到海不復廻。請公試吟將進酒。</text>
<title>洞仙館。次詠芍藥韻。</title>,<text>名花濃艶發天香。蜂蝶還疑春色長。不恨孤根生海外。一言珍重荷仙郞。</text>
<title>劍水館。次詔使示韻。</title>,<text>客路來無盡。天時去不留。故山長寂寞。何日是歸休。曲渚窺魚鷺。層林喚雨鳩。夕陽笙鶴過。前嶺怳疑緱。</text>
<title>敬次蔥秀山石上飮韻</title>,<text>知音固難遇。同氣卽相求。雅量容賤陋。偕賞山水幽。柳子語不妄。淸冷與日謨。宛爾對浮丘。況然移十洲。啼鳥是吾友。淸風爲我儔。聯袂度危橋。四顧豁吟眸。明鏡席邊開。畵眉天際脩。石竇玉溜滴。流下爲澄湫。散步蒼壁間。極意縱冥捜。相看若有得。萬象入俱收。却笑杜陵翁。水花充淹留。朱梁兩詞仙。今代最風流。當時忝一識。別後歲四周。石上七大字。銀鉤映淸瀏。又此荷相與。佳處同憇休。長程一濯熱。快若鷹脫韝。酒亦有何好。但取能忘憂。昔人重盡歡。不惜千金裘。良覿眞不偶。太白便可浮。何必張子房。願從赤松遊。</text>
<title>過大野山。晩渡臨津。次詔使示韻。</title>,<text>古驛荒林暮景懸。數家籬落傍崖巔。昏鴉接翅投江樹。宿鷺聯拳立渚田。正値淸和好時節。會須題品此山川。芝輪忽過烟波去。萬里天風爲颯然。</text>
<title>敬次詔使謝金橘韻</title>,<text>敬客吾王不惜珍。金苞瓊液沃喉唇。經過山海香猶在。閱歷冬春色尙勻。産自淸江相識舊。來遊下國若嘗新。當筵忽被中心貺。白髮終爲感激人。</text>
<title>敬次午後花檻卽景謾書韻</title>,<text>每欲留華旆。何由絆落暉。高燒銀燭爛。迭獻羽觴飛。海橘分羅帕。天香滿賜衣。淸風須濯熱。入夜捲重幃。</text>
<title>敬次漢江泛舟韻</title>,<text>仙舟晩向鏡中廻。詩比明珠過十枚。江漢風流工部句。巴陵物色翰林才。四山雲影天邊合。極浦潮聲日暮來。勝會敢緣憂疚廢。白頭收淚好懷開。</text>
<title>敬次西湖泛舟韻</title>,<text>危亭登眺又中流。羽蓋霞觴盡日遊。野曠天低芳草合。雲飛雨斷暝煙浮。北來山抱金陵縣。西望潮通白鷺洲。誰把淡粧輕比此。愧無椽筆記蠶頭。</text>
<title>金郊道中。次詔使望雨韻。時値久旱</title>,<text>春來廢東作。秋豈望西成。數月川枯涸。終朝雲晦明。民生將失業。淚落强呑聲。願見隨車雨。飇輪過此行。</text>
<title>平山道中。次詔使示韻。</title>,<text>日隱東峰暗。雲開半嶺明。天風猶四起。峽雨未全晴。客興憑詩遣。離愁對酒生。最燐蔥秀色。相送亦多情。</text>
<title>敬次詔使惜別詩韻</title>,<text>東藩亦九州。暇日試登樓。得侍纔靑眼。臨分易白頭。同心須莫逆。繞指未爲柔。應笑張公子。詩輕萬戶侯。</text>
<title>贈別詔使還朝</title>,<text>詞仙將命下三韓。得御龍門禮數寬。家世祝融綿閥閱。文章屈宋作衙官。只緣擧國方銜痛。每惜當筵不盡歡。蔥秀山雲從此隔。練光亭月幾回團。江西海外前緣在。天上人間後會難。直北關河黃鵠擧。圖南羽翮大鵬搏。唯將殊遇銘心曲。最荷神工斲鼻端。長把孤山精舍記。紫芝眉宇夢中看。</text>
<title>鴨綠江上。次詔使留贈韻。</title>,<text>縹缈仙舟截綠波。前驅隔岸送鐃歌。心於暮境灰全冷。鬢到今朝雪盡皤。江水較來離恨淺。雨聲還向別時多。手中長把藍田玉。未報瓊琚愧若何。</text>
