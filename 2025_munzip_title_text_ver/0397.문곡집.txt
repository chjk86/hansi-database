<title>憶王父西行 癸未</title>,<text>王父西行後。星霜已變三。天涯離別苦。膝下憶分甘。夜夢長歸北。秋鴻又向南。烏頭猶未白。幾日返征驂。</text>
<title>伏次王父詩韻。贈表萬戶廷俊。甲申</title>,<text>賢愚平日自難分。及到窮途始見眞。不以炎涼移志操。嗟君猶勝讀書人。</text>
<title>次稀字韻</title>,<text>山齋長閉見人稀。松柏凄涼待主歸。昔日堂前雙燕子。可憐來往傍誰飛。</text>
<title>伏次王父暮春瀋陽聞杜鵑韻</title>,<text>曾聞蜀帝化爲鵑。千載蠶叢事杳然。塞外飛來應有意。日中啼血更無前。</text>
<title>伏次王父暮春瀋陽聞杜鵑韻 其二</title>,<text>夜夜傷心怯杜鵑。一聲啼了一潛然。鷄鳴月落難成夢。默坐思親到曉前。</text>
<title>寄李秀而 挺岳 兄道峯書榻</title>,<text>城市年來跡漸疏。自甘瓢飮臥窮廬。人間萬事傷懷抱。只好靑燈讀古書。</text>
<title>聞玄洲李公 昭漢 於七月旣望。泛舟渼湖。次高霽峯韻。</title>,<text>聞道淸江泛酒船。新秋旣望月明天。舷頭想有吹簫客。夢裏應逢化鶴仙。赤壁玄洲前後事。甲申壬戌古今年。一般況是俱遷謫。千載神交豈偶然。</text>
<title>次夢烏亭韻</title>,<text>江上高亭聳一層。群公暇日每來憑。鷗沙十里生秋月。漁浦千家點夜燈。遠樹蒼茫迷七澤。彩雲明滅見諸陵。晴川芳草多佳句。白雪調高和孰能。</text>
<title>次玄洲韻</title>,<text>自甘窮巷靜無依。門掩蒼苔過客稀。每到夜深吟不寐。坐看窓月轉淸輝。</text>
<title>寄嶺南諸友效吳體</title>,<text>兼葭蒼蒼露爲霜。苦憶伊人天一方。逝水光陰劇冉冉。停雲愁恨遙茫茫。相思千里阻携手。不見尺書空斷腸。最是孤懷耿耿處。庭前秋草鳴寒螿。</text>
<title>聞淮翁訃 申公翊聖號東淮</title>,<text>高亭靑白與蒼然。公在龍津或德淵。蘋渚淸波搖桂楫。松臺明月掉觥船。天邊忽駕吹蕭鳳。江上唯留縮頸鯿。自此湖山誰復管。可憐風景獨依前。</text>
<title>次淮翁去年贈伯氏韻</title>,<text>勝跡凄涼已杳然。秋江依舊水如天。九泉倘有精靈在。應憶松臺把酒年。</text>
<title>月夕</title>,<text>今夕是何夕。空堂坐二更。浮雲聚更散。孤月翳還明。塞北思親夢。江南憶友情。朝來明鏡裏。霜鬢幾莖生。</text>
<title>秋懷寄人</title>,<text>風雨重陽過。凄涼恨未休。雁驚游子夢。蟲弔病人愁。紅葉無言暮。黃花滿意秋。思君咫尺地。心逐水西流。</text>
<title>奉送家親入瀋之行</title>,<text>蒼茫邊日少光輝。關塞蕭條秋又歸。遙想吾親行役處。北風吹雪滿征衣。</text>
<title>志感</title>,<text>一別慈顏十載更。音容追憶未分明。荒原霜露增悽愴。淚盡林烏反哺聲。</text>
<title>雪夜獨坐 乙酉</title>,<text>破屋凄風入。空庭白雪堆。愁心與燈火。此夜共成灰。</text>
<title>夜步</title>,<text>寂寂空山裏。家家盡掩扉。愁人月下步。棲鳥夜深飛。風雪三冬暮。氷灰萬念微。徘徊天已曉。鵲噪衆星稀。</text>
<title>徐政丞 景雨 挽 代述</title>,<text>蒼谷云亡昔共悲。哭公今日又憑誰。壽星村裏三人會。追想當時獨淚垂。</text>
<title>有人以不除草不掃室嘲我戲吟</title>,<text>陳蕃一室塵常滿。茂叔庭前草不除。寄語傍人莫輕笑。心期吾與二公如。</text>
<title>金君 擧 挽 代述</title>,<text>松柏凄涼驛洞塋。故鄕宗族盡凋零。孤魂應化令威鶴。夜夜飛來水上亭。</text>
<title>秋晩有感</title>,<text>霜露塗草莽。亭皐木葉下。鴻驚水國寒。蟲弔山窓夜。幽人感蕭晨。獨坐長歔欷。少壯能幾何。光陰疾難恃。所憂學不進。盛衰固恒理。勉勉惜分陰。毋爲自暴棄。</text>
<title>登南山望遠 丙戌</title>,<text>上盡南山上上頭。臨風騁望散幽愁。陶潛籬下悠然見。何似如今我輩遊。</text>
<title>登南山望遠 丙戌 其二</title>,<text>高臥蠶頭指點閒。天邊江水繞群巒。微茫極浦風帆亂。知是龍山鷺渚間。</text>
<title>曉發石室途中作</title>,<text>曉露征鞭拂。熹微遠色新。天邊猶有月。路上未逢人。霧失千峯面。風回萬樹身。蒼然煙莽裏。何處是龍津。</text>
<title>曉發石室途中作 其2</title>,<text>鞭却玄黃馬。行穿翠密間。山名爲九曲。前路定應艱。</text>
<title>外家先塋有感</title>,<text>篠驂蔥吹昔年遊。往跡依俙某水丘。侵道叢篁刺天木。陳郞此日淚難收。</text>
<title>雨中呼韻</title>,<text>初來葉裏聽蕭蕭。潤物無聲乍寂寥。却向江邊欺客袂。更從沙際灑歸潮。林宗頭上巾應墊。高鳳庭前麥欲漂。亭午未分山一半。濕雲如夢望中遙。</text>
<title>呼韻</title>,<text>暮色帶蒼煙。遙山橫白雨。波間出沒舟。天際微茫樹。</text>
<title>讀書堂懷古</title>,<text>虛亭縹緲倚層空。盛世風流一夢中。學士不來三十載。滿江煙月屬漁翁。</text>
<title>讀書堂懷古 其二</title>,<text>凌虛高閣夏猶寒。倦客來登獨倚欄。老木滄波懷舊處。斜陽愁思滿江干。</text>
<title>與羅一昭 星漢 兄弟乘舟泝流到讀書堂。余向楊山。一昭還西氷庫。</title>,<text>送者三人行一人。行人還送送行人。君回舟處吾乘馬。馬上人思舟上人。</text>
<title>石室幽興</title>,<text>寂寞柴門掩白雲。幽居淸絶絶塵紛。客來莫問山深淺。五月鵑聲盡日聞。</text>
<title>通津後峯望遠</title>,<text>絶壑層雲萬里風。朗吟如下祝融峯。此間尙覺塵寰小。何況當時上岱宗。</text>
<title>通津後峯望遠 其二</title>,<text>水自朝宗流日夜。山如拱北盡紆回。憑高欲向中原望。碧海茫茫目力摧。</text>
<title>感物</title>,<text>池上芰荷種不榮。靑靑唯是水中萍。芝蘭荊棘俱無奈。始覺徘徊歲暮情。</text>
<title>追和玄洲題朴家溪堂韻</title>,<text>已矣玄洲丈。年前到野臺。人間留好句。泉下把誰杯。每到黃花節。空看落葉堆。傷心明月夜。酒熟不重來。</text>
<title>以杜詩爲農山澗曲臥病海雲邊分韻。作五言古詩十首。選八首</title>,<text>此身本常貧。衣食不自供。管營世上人。乃反笑殺儂。豈不願效彼。其奈本疏慵。讀書不救飢。吾不如老農。</text>
<title>以杜詩爲農山澗曲臥病海雲邊分韻。作五言古詩十首。選八首 其二</title>,<text>我家石室中。前對金臺山。山色佳有餘。入我軒窓間。孤雲與飛鳥。日夕相與還。城市多囂塵。歸來且閉關。</text>
<title>以杜詩爲農山澗曲臥病海雲邊分韻。作五言古詩十首。選八首 其三</title>,<text>夙齡慕閒靜。素趣在山澗。雖無霧豹姿。思免機穽患。從當謝世人。漁釣老葭薍。榮華有是非。不願絆名宦。</text>
<title>以杜詩爲農山澗曲臥病海雲邊分韻。作五言古詩十首。選八首 其四</title>,<text>昔我開三徑。但植松與菊。邇來漸蕪沒。荊棘空滿目。去草不去根。終反滋其毒。感物多所思。沈憂亂心曲。</text>
<title>以杜詩爲農山澗曲臥病海雲邊分韻。作五言古詩十首。選八首 其五</title>,<text>高賢隱屠釣。達士嬰窮餓。古來卿相人。未必皆王佐。肉食哂菜色。世路多轗軻。何如北窓下。白日且高臥。</text>
<title>以杜詩爲農山澗曲臥病海雲邊分韻。作五言古詩十首。選八首 其六</title>,<text>百川東走溟。六龍西入海。年光冉冉盡。容鬢朝朝改。君子惜寸陰。爲學在毋怠。少壯不努力。能無老大悔。</text>
<title>以杜詩爲農山澗曲臥病海雲邊分韻。作五言古詩十首。選八首 其七</title>,<text>噦噦丹山鳳。奮翅凌紫雲。擧意周八極。羞與燕雀群。豈不欲來儀。未遇賢聖君。彼哉靑城侶。乘軒何足云。</text>
<title>以杜詩爲農山澗曲臥病海雲邊分韻。作五言古詩十首。選八首 其八</title>,<text>君看村野人。其樂難具傳。禾實蔽田疇。桑麻繞屋邊。旣無衣食憂。不爲外物牽。出生入死者。視此還可憐。</text>
<title>詠畫</title>,<text>水閣深舍萬里風。柳絲搖蕩鏡光中。閒來池上愛蓮客。莫是當時無極翁。</text>
<title>自果川乘暮入洛</title>,<text>日脚下平蕪。煙光籠遠樹。行人與歸鴉。俱向長安路。</text>
<title>楊山途中</title>,<text>江上歸人信馬行。山頭落日半輪明。寒鴉飛盡村墟靜。古木秋風葉有聲。</text>
<title>果川途中</title>,<text>向晩出郊外。天寒人跡稀。熟知江路近。故帶夕陽歸。山靄隱孤店。雪風吹客衣。漁樵十年約。歲暮莫相違。</text>
<title>幽居</title>,<text>幽居悄悄閉門時。啼鳥催人睡覺遲。晩起小堂無一事。隔窓寒雨獨題詩。</text>
<title>終南夕景 丁亥</title>,<text>悠然終夕見南山。山氣氤氳鳥獨還。九陌塵囂無日了。此身唯與白雲閒。</text>
<title>春晩山居</title>,<text>松檜陰陰石路斜。日長無客到山家。門前怕有人來往。踏碎春風滿徑花。</text>
<title>雨中無聊。偶次白洲集中韻。</title>,<text>夜久簷鈴亂。涼生枕簟幽。支離數月雨。荏苒一年秋。玄晏元多病。陶潛久絶游。靑燈與黃卷。相對伴閒愁。</text>
<title>感懷</title>,<text>節序滔滔霜露零。此身何事倍傷情。萱堂十五年來淚。每向西風不盡橫。</text>
<title>靜坐</title>,<text>靜坐無餘事。孤村斷往來。雨和黃葉下。窓對碧峯開。果熟園成徑。庭荒草沒苔。小堂秋望遠。幽興箇中催。</text>
<title>月夜</title>,<text>獨出衡門外。徘徊樹影中。草蟲吟夜月。山果落秋風。鳥宿千林靜。煙沈一壑空。深宵淸不寐。涼露滴梧桐。</text>
<title>送羅遠而 星遠 負笈向湖中</title>,<text>擔囊此去計爲優。親在元非故遠遊。努力操戈進堂室。從容函丈討源流。門當積雪誰同立。衣襲春風幾度摳。自愧平生山仰志。送君今日更悠悠。</text>
<title>秋盡</title>,<text>悄悄愁何事。光陰轉眼空。一年秋盡日。半夜雨兼風。葉脫中庭樹。聲殘四壁蟲。明朝小軒下。忍對菊花叢。</text>
<title>通津縣齋作</title>,<text>十月北風催歲暮。通津東閣與誰娛。到無聊處且搜句。覺有味時還讀書。殘菊飽霜難引蝶。敗荷含雨不成珠。愁來獨倚層軒望。古木荒村畫不如。</text>
<title>伏次家親站上遇先妣忌日韻</title>,<text>五歲失慈親。不記平生語。唯有夢中魂。爲我來又去。</text>
<title>通津縣舍卽事感懷。次何大復秋興韻。</title>,<text>荷殘枯葉菊捐芳。木盡千山天雨霜。節物風光幾流轉。春秋冬夏一陰陽。趨庭詩句吟東郡。泣線悲懷戀北堂。歲暮自然增我感。不眠中夜夜何長。</text>
<title>通津縣舍卽事感懷。次何大復秋興韻。 其二</title>,<text>蕭條庭院紫苔封。閉戶孤吟歲又窮。未把一杯泛殘菊。還將雙眼送飛鴻。百年身世兵塵際。千古興亡感慨中。聞道前江連碧海。扁舟思欲駕長風。</text>
<title>次杜詩詠懷古跡韻</title>,<text>此身生晩最堪悲。悵望高山百世師。川上如聞歎逝語。春來常記詠歸時。天心水面依然處。弄月吟風有所思。墜緖茫茫尋不得。迷塗獨立更驚疑。</text>
<title>次杜詩詠懷古跡韻 其二</title>,<text>漢使當年下海東。絲綸擎出大明宮。詩篇尙播三韓外。世事休論十載中。山雨數亭開毳幕。楊花風月屬漁翁。只今回首仙遊地。猶見江流日會同。</text>
<title>朝起</title>,<text>歲暮偏多病。朝來偶有詩。破窓風透急。深院雪消遲。睡罷日高後。山看雲起時。靜中無限味。那許俗人知。</text>
<title>寄遠而 戊子</title>,<text>白雪飛時每憶君。郢歌誰復和陽春。常憐灞上孤吟客。不及河南獨立人。</text>
<title>別沈秀才若淮之嶺南</title>,<text>君隨五馬向南州。想到名區勝事稠。王子風流縢閣宴。杜陵詩句兖城樓。草生江路行應遍。花發山房醉幾留。倘憶長安舊遊地。石橋明月共夷猶。</text>
<title>次洪上舍叔鎭 柱世 韻</title>,<text>窓前碧草未全萋。已覺春愁滿眼迷。花蕊正須經雨發。山禽還復喚晴啼。四時來往天何語。萬物紛綸理則齊。靜裏牢關眞樂在。莫從城市費招携。</text>
<title>次人韻</title>,<text>節序駸駸已暮春。端居懷抱向誰陳。俗情時事年年異。山鳥巖花日日親。塵世本無開眼處。朋知難得快心人。從今不復遊城市。便作煙霞物外身。</text>
<title>次李子輝 光稷 詠子規韻</title>,<text>千年杜宇鳥。何事怨春風。叫血當中夜。哀聲徹上穹。芳心寄花蕊。歸思杳蠶叢。豈憶垂衣日。皇王擬比崇。</text>
<title>早起</title>,<text>睡起東窓散日華。春容霽色望中多。常憎啼鳥驚幽夢。最恨奚童掃落花。山帶濕雲知夜雨。煙生遠樹問誰家。此中情境眞堪畫。欲向人間一一誇。</text>
<title>別羅汝翼 明佐 往湖中</title>,<text>草色萋萋柳色深。今年離別去年心。浮生聚散由來事。且向書窓惜寸陰。</text>
<title>偶吟寄道峯諸友</title>,<text>群朋星散各風煙。獨閉衡門守太玄。落葉滿庭人跡斷。道峯秋色夕陽邊。</text>
<title>次人韻</title>,<text>世味隨年減。詩情觸境新。松宣窓外月。梅放雪中春。耽靜牢關日。逢寒病臥辰。雀羅門徑冷。誰復問幽人。</text>
<title>次伯氏韻。憶宋希張。光栻</title>,<text>窮居逢歲晏。忽忽未開襟。日暮倚高閣。秋聲生遠林。俗情看萬變。詩句費孤吟。獨有忘形友。天涯共此心。</text>
<title>陪仲氏通津途中作</title>,<text>海上趨庭客。江邊策馬歸。秋風聯雁影。落日望雲飛。古渡行人息。荒林暮鳥稀。回看京國樹。隔水遠依依。</text>
<title>次少陵秦州雜詩韻</title>,<text>江都天塹地。喪亂有行宮。往者長河潰。居然大事空。忠臣留壯節。烈士慕遺風。唯見朝宗水。滔滔萬折東。</text>
<title>次少陵秦州雜詩韻 其二</title>,<text>葉脫餘喬木。潮廻見遠沙。牛羊初下徑。樵牧各歸家。古渡荒煙合。寒山返照斜。啾啾野田雀。啄粟競相誇。</text>
<title>次少陵秦州雜詩韻 其三</title>,<text>我志本湖山。我身城市間。平生樂漁釣。無地寄柴關。夢裏尋鷗約。雲邊羨鶴還。水鄕幽興足。聊復一開顏。</text>
<title>次少陵秦州雜詩韻 其四</title>,<text>身厭塵寰窄。愁隨世事繁。長歌採芝曲。無路入桃源。蠻觸傷今日。朱陳憶舊村。誰能萬山裏。遁跡閉衡門。</text>
<title>次少陵秦州雜詩韻 其五</title>,<text>我憶希張子。淸標也不群。交情比淡水。別意賦停雲。夢去輕千里。書來慰十分。峨洋絃一曲。肯遣俗人聞。</text>
<title>次少陵秦州雜詩韻 其六</title>,<text>病骨經秋瘦。愁窓著睡難。海風無夜靜。江雨幾時乾。細火廚人語。殘芻櫪馬寒。故山松桂晩。歸夢繞溪壇。</text>
<title>次杜詩秋興韻</title>,<text>西風吹雁落沙頭。楓葉蘆花欲暮秋。南北親知成遠夢。古今入事入閒愁。病來瘦骨同崖鶴。物外深盟付海鷗。何處靑山歸興動。一丘煙月古楊州。</text>
<title>次杜詩秋興韻 其二</title>,<text>群山際海勢逶迤。寥落官居枕斷陂。極浦寒聲潮帶雨。小庭秋色葉辭枝。天機自覺須臾轉。世事曾經幾度移。獨倚亭皐時極目。夕陽平楚亂雲垂。</text>
<title>次谿谷秋懷韻</title>,<text>終朝無語坐浦團。憭慄秋懷不自寬。疏影滿簾飛亂葉。寒聲繞砌瀉哀湍。楓林却似吳江冷。菊蕊還宜楚客餐。衮衮流年生百感。更堪身世屬艱難。</text>
<title>次谿谷秋懷韻 其二</title>,<text>獨抱遺經感慨深。聖賢千古是知音。濂溪意思常看草。元定工夫不愧衾。肯使土墻當我面。從來天理在人心。梧桐院裏淸秋夜。風月無邊入弄吟。</text>
<title>次谿谷秋懷韻 其三</title>,<text>千林蕭瑟草凋靑。白露凄凄霜又零。苦柏貞松寒轉碧。敗蘭衰菊死猶馨。梁間燕去留空壘。架上鷹秋怨縶翎。物色天機催荏苒。眼中愁緖日冥冥。</text>
<title>哭遠而 己丑</title>,<text>丹旌倚壁素帷垂。暮雨蕭蕭燭影微。匹馬遠來君不見。子規聲裏獨沾衣。</text>
<title>送外舅之任鳳山</title>,<text>憂患仍羈宦。應知樂緖稀。悲連靑草夢。望入白雲飛。死別兼生別。懷歸却未歸。鈴齋多少恨。一想一沾衣。</text>
<title>月夜懷遠而</title>,<text>知音已矣絃長斷。節序居然秋又廻。溪上小橋明月夜。欲尋陳跡不堪哀。</text>
<title>仁祖大王挽詞 代述</title>,<text>孤臣去國北行時。天語丁寧寵渥垂。萬死生還由聖德。百年圖報只神知。丹心耿耿長如結。仙馭迢迢竟未追。白首銜恩無限淚。御香猶在舊貂衣。</text>
<title>籍田漫吟</title>,<text>十月郊原物色寒。田家無事老農閒。蕭蕭落葉荒村路。唯有砧聲響暮山。</text>
<title>籍田漫吟 其2</title>,<text>出郭無塵事。川原入望眸。草荒沙苑夕。霜落籍田秋。世道非吾責。郊園偶此遊。長安殘照外。回首萬端愁。</text>
<title>山居漫吟 庚寅</title>,<text>萬事悠悠任老天。碧山深處臥超然。長安咫尺休回首。恐有塵喧到夢邊。</text>
<title>將向湖西。留別洛中諸友。</title>,<text>末路相逢多按劍。明時無計請長纓。風塵此日傷心事。不獨淸秋遠別情。</text>
<title>銅雀江上</title>,<text>塞雁初廻野菊斑。一年秋色滿江關。扁舟晩向沙頭泊。興在蘆花落照間。</text>
<title>明村感舊</title>,<text>愁來庭畔倚梧桐。舊跡悠悠似去鴻。笛裏山陽無限淚。廣陵墳樹又秋風。</text>
<title>任文仲 奎，李樞卿 世昌。後改名藼。字樂甫。 到明村。終夜醉博。余困眠不參。</title>,<text>空齋夢罷已深更。月上梧桐露氣淸。認得前軒人不寐。隔窓時聽叱梟聲。</text>
<title>早行</title>,<text>落月蒼茫宿霧平。羸驂早發赴前程。殘星天末四五點。歸雁雲間三兩聲。秋葉落來村徑滑。曉霜侵處客衣淸。江湖城市竟何事。岐路悠悠無限情。</text>
<title>暮行</title>,<text>馬上驚殘夢。斜陽已近昏。秋容霜後樹。暝色水邊村。世事空搔首。鄕愁獨斷魂。寒林歸鳥盡。孤客向誰門。</text>
<title>題王惟善 國寶 七松亭。次壁上韻。</title>,<text>雪裏尋幽徑。溪邊得小廬。松陰迎客偃。山翠入簾虛。氣味三杯酒。生涯萬軸書。夕陽扶醉去。人道畫圖如。</text>
<title>山寺暮景</title>,<text>蒼煙古木引寒藤。寺在靑山最上層。淸磬一聲殘照下。隔林時見暮歸僧。</text>
<title>明村卽事</title>,<text>暝色初生後。柴門欲掩時。洞雲依樹宿。江月上山遲。雪徑人誰到。風枝鳥屢移。小堂淸坐處。燈影照書帷。</text>
<title>明村卽事 其二</title>,<text>一榻松風入。幽人午夢醒。野禽飢啄水。山雪冷侵庭。自酌樽中酒。閒翻案上經。斜陽悄無語。客去掩柴扃。</text>
<title>寓興 辛卯</title>,<text>閒來佳趣問如何。隨處風流管物華。九日山邊吟望好。七松亭上醉眠多。前江理艇須乘月。古寺尋僧且趁花。身世已𢬵終放浪。百年名利夢南柯。</text>
<title>濠梁榭。懷遠而汝翼。</title>,<text>年來存沒再嗚呼。濠上遊蹤半有無。淚盡秋風人不見。滿池明月泣荷珠。</text>
<title>雙淸堂月夜</title>,<text>夕鳥投林盡。愁人轉憶歸。蟲依草根語。螢入竹間飛。世事頻看劍。秋風近授衣。憑欄獨惆悵。淸月映前扉。</text>
<title>途中漫吟</title>,<text>別酒餘醺尙在顏。野橋衰草馬蹄間。煙村隱隱難分樹。寒日依依易下山。古渡喚舟人已斷。平蕪極目鳥空還。秋風旅恨兼離恨。定有新霜入鬢斑。</text>
<title>次趙都憲樂靜 錫胤 丈就謫時所作韻</title>,<text>陰風朔雪滿江昏。草草行裝寄水村。莫道修門纔咫尺。楚臣還有未招魂。</text>
<title>冒雨出石室 壬辰</title>,<text>東郊極目草萋萋。水岸山橋信馬蹄。微雨一蓑沙苑外。平蕪十里穆陵西。天時荏苒佳辰促。岐路蒼茫客意迷。歸去故園春正好。辛夷花發子規啼。</text>
<title>新春到明村有作</title>,<text>東風引我到郊扉。水態雲容似昔時。繫馬最憐溪上柳。拂塵重覓壁間詩。樽前舊面靑山在。物外深盟白鳥知。一落宦途歸計誤。對君還愧問幽期。</text>
<title>自楊山入城。是日春盡。</title>,<text>郊原風日已淸和。九十韶光一夢過。山郭落花春後少。野橋芳草雨餘多。閒愁衮衮無時了。佳節悤悤奈老何。駐馬斜陽惆悵久。綠陰深處有鶯歌。</text>
<title>謁坡山書院</title>,<text>皐比永撤絳帷空。此地經過感慨中。忍把遺詩對山月。謾懷高節聽松風。牛溪一派淵源遠。紺岳千尋氣象雄。最是晩生違灸德。辦香燒盡意無窮。</text>
<title>謁坡山書院 其2</title>,<text>吾道東來降大儒。斯文一脈繼程朱。行藏尼父天將鐸。心法延平月映壺。立雪當時多俊士。聞風今日激頑夫。紫雲山色長隣近。瞻仰千秋德不孤。</text>
<title>安昌拜外家先塋感懷</title>,<text>依依翠屛山。隱隱蟾江水。登登松谷嶺。望望安昌里。江山識我面。相對如有喜。隣里聞我來。驚倒還一喟。當時騎竹兒。此日乘傳使。中間萬事變。幾年重到此。某水與某丘。歷歷舊遊戲。江生外家養。陳子西風淚。荒阡宰樹長。故宅秋草裏。觸目摠傷心。撫跡獨酸鼻。呑聲繞丘壟。瞹瞹如將視。幽明縱殊途。感通元一理。精靈倘有知。悲喜亦應爾。立揚豈不榮。欲孝將誰爲。平生罔極恩。未報長已矣。此懷誰與道。此恨終無已。歸路更潛然。題詩敍我思。</text>
<title>掌夏頒氷 課作</title>,<text>從古周官有掌氷。四時藏用備三凌。明堂嘉薦新春始。夏簟恩分舊制仍。玉井田來風味別。金盤爭似露華凝。淸朝惠澤深如海。病渴何人臥茂陵。</text>
<title>敬次伯氏詩韻 癸巳</title>,<text>午夢依依到野扉。滿園春色杏花時。覺來虛榻無餘事。獨對南山續舊詩。</text>
<title>敬次伯氏詩韻 癸巳 其二</title>,<text>病裏思歸夢幾圓。渼湖春水碧於天。何人載我孤舟去。閒伴沙鷗宿暮煙。</text>
<title>敬次伯氏韻</title>,<text>雨後園林生綠陰。隔簾幽鳥伴人吟。春隨殘夢已無跡。風散飛花誰復禁。鳥几最憐宜引睡。素琴非爲要知音。閒居漸喜經過少。一任柴門草色侵。</text>
<title>洗草宴。次白軒 李公景奭 相公韻。</title>,<text>鼎水龍髥已隔天。玉欄花發幾回年。周詩尙詠前王德。漢紀還歸太史編。幽澗墨痕看草洗。御壺春色拜恩宣。華筵莫奏雲門曲。座上何人不愴然。</text>
<title>蒼耳林中太白過 課作</title>,<text>谷口幽廬深復深。客來荒徑隱寒林。回車肯作窮途泣。乘興非關雪夜尋。蒼耳薦盤秋圃味。白頭傾蓋暮年心。樽前握手風流足。物外交期永自今。</text>
<title>與濟卿 李公弘相，幼能 李公端相 會話靑湖丈 李公一相 第。追賦却寄。</title>,<text>幽懷襞積向誰披。邂逅東城有好期。禁苑夕陽飛鳥外。草堂秋色菊花時。醒狂宿習言驚坐。酩酊歸途馬倒騎。從此相過還幾日。燕山離別卽天涯。</text>
<title>以書狀赴燕。暮到碧蹄。賦得別懷。</title>,<text>離筵草草路岐間。日暮親朋送我還。馬上未醒沙峴酒。天邊已失漢陽山。長亭古驛遙聞角。虛館殘燈獨掩關。從此漸愁鄕國遠。客中何處可開顏。</text>
<title>廻瀾石</title>,<text>潭心孤石忽崔嵬。直遏狂瀾倒却廻。此地江山天下勝。當年漢使日邊來。乾坤萬事空流水。風雨殘碑半蝕苔。欲向荒墟尋舊跡。冷煙衰草自生哀。</text>
<title>曉星嶺</title>,<text>早上曉星嶺。朔風吹醉顏。樹頭初旭映。溪面宿雲寒。行色雪中路。歸心天際山。幽燕猶萬里。幾日缷征鞍。</text>
<title>次韻寄呈永安都尉 洪公柱元</title>,<text>萬里離心逐逝川。小屛隨處更依然。春風京洛相迎日。莫把歸期較後先。</text>
<title>金石山途中</title>,<text>風林浙浙噪飢鴉。衰草荒原落日斜。隱隱亂山喬木裏。却疑深處有人家。</text>
<title>柵門次副使 洪公命夏 韻</title>,<text>鳳城西去近遼陽。落日停車古道傍。逢著居人言語異。忽驚行邁入殊方。</text>
<title>柵門寄家書。次副使韻。</title>,<text>羈愁黯黯夜無眠。浹月離家似隔年。不向書中傳苦況。恐敎親愛意悽然。</text>
<title>柵門寄家書。次副使韻。 原韻</title>,<text>幕裏寒燈坐不眠。鳳凰城下夜如年。天涯無限思歸意。欲寄家書轉惘然。</text>
<title>鳳凰山</title>,<text>千年丹穴此間疑。鳳作山名自幾時。虞殿樂成聲已遠。楚狂歌罷德何衰。天寒野雀飢爭栗。日暮林鴉噪滿枝。漠漠乾坤氛祲暗。卽今何處更來儀。</text>
<title>草河口途中</title>,<text>隴水無聲凍不波。隴山愁色雪嵯峨。時危未試安邊策。歲暮空吟出塞歌。華表柱頭南雁盡。薊門關外北風多。燕雲極目塵沙暗。幾日行人到玉河。</text>
<title>狼子山夜坐口占</title>,<text>旅枕中宵苦憶家。客行明日到遼沙。遙知故國妻兒會。空對寒燈占喜花。</text>
<title>感懷偶吟</title>,<text>遊方弊盡老萊衣。叱馭頻驚塞路危。雪裏獨登靑嶺上。天邊遙望白雲飛。千金敢忘垂堂戒。萬里長吟陟岵詩。雙淚欲憑遼水寄。流波不肯向東歸。</text>
<title>遼東</title>,<text>路入遼陽地勢寬。平蕪極目杳茫間。天低丁鶴昇仙柱。日落唐皇駐蹕山。萬里風雲來碣石。千年城郭控楡關。漢家征戍皆陳跡。惟見煙臺獵騎還。</text>
<title>沙嶺</title>,<text>平明起掃滿車霜。風急三河客路長。古戍午炊尋廢井。荒城野宿倚頹墻。塞天易雪雲常黑。沙磧先秋草盡黃。辛苦此行成底事。只將詩景付奚囊。</text>
<title>曉發高平。向盤山途中。次副使平安橋韻。</title>,<text>飛霜如雪曉星殘。暗裏驅車隴草間。過盡煙臺知幾里。日高猶未到盤山。</text>
<title>廣寧次副使韻</title>,<text>遼塞隄防此最雄。金湯今日摠成空。山圍絶塞蒼茫外。月照荒城寂寞中。隴上戍笳胡地譜。河邊戰壘漢時功。石牌樓下悲風起。長使行人恨不窮。</text>
<title>廣寧次副使韻 原韻</title>,<text>關防形勝一方雄。雉堞逶迤迥入空。楡塞悲風羌笛裏。巫山愁色夕陽中。荒原半閉關王廟。彩石猶傳驃騎功。今日可堪千古恨。寒泉嗚咽幾時窮。</text>
<title>十三山</title>,<text>日暮羸驂強著鞭。平原行盡有人煙。山如巫峽峯加一。地過醫閭里又千。遠夢幾愁中夜斷。鄕書唯待隔年傳。黃昏起望天邊月。怕見淸光漸向圓。</text>
<title>寧遠衛</title>,<text>山河表裏列雄藩。坐見風塵萬里昏。豈是漢家無上策。只應天意棄中原。連雲粉堞荒城廢。夾道靑帘舊俗存。莫遣羌兒吹短笛。戍樓明月最傷魂。</text>
<title>曉發前屯衛</title>,<text>層氷積路雪成堆。歷遍辛艱萬里來。旅館獨隨棲鳥入。征車又趁曉鷄催。疏燈隱隱分村市。落月依依見戍臺。記得山居閒味足。日高窓外夢初回。</text>
<title>山海關。次李滄溟韻。</title>,<text>山如玉壘萬重深。城壓滄溟一面沈。形勝固難憑地理。興亡誰復問天心。秦時明月臨關塞。燕地浮雲變古今。獨倚譙樓搔首立。海風吹落鬢邊簪。</text>
<title>山海關。次李滄溟韻。 其二</title>,<text>壯遊遐矚冠平生。天下雄關第一名。楡塞地形夷夏界。薊門風景古今情。山盤石骨千年色。海拍城根半夜聲。男子胸襟要一快。莫嘆辛苦此中行。</text>
<title>永平途中</title>,<text>平原遠樹望重重。郭外時時獵騎逢。西去地形連涿鹿。北來山勢抱盧龍。河分孤竹城邊路。雪滿仙人頂上峯。試向薊門遙極目。煙塵何處覓堯封。</text>
<title>射虎石</title>,<text>漢家飛將此分麾。射虎威聲壓月支。千載遺蹤何處是。城邊夜石摠堪疑。</text>
<title>漁陽途中偶吟</title>,<text>白馬何人意氣驕。騂弓在臂箭橫腰。陰山獵罷歸來晩。馳過漁陽十里橋。</text>
<title>薊州途中</title>,<text>沙磧茫茫路不分。東來消息杳難聞。孤臣向闕惟看日。遊子思親幾望雲。節近新春年冉冉。地窮幽朔雪紛紛。征途極目何時盡。薊樹寒煙又夕曛。</text>
<title>次象村集中元日韻 甲午</title>,<text>終朝悄坐小窓前。暗算離家已隔年。風力乍和吹雪盡。日華初弄向人姸。他鄕容鬢頻看鏡。末路聲名不直錢。稍喜歸期從此近。浿江花柳艷陽天。</text>
<title>暮景</title>,<text>落日下層城。城頭暝色生。天低召伯樹。地接望諸塋。關塞經年客。山河弔古情。居然墮淸淚。何處暮笳聲。</text>
<title>旅味</title>,<text>旅味千般若。無時不憶家。殘宵夢成魘。弊褐蝨盈爬。書抵萬金貴。愁侵雙鬢華。遙憐小兒子。日日解呼爺。</text>
<title>人日</title>,<text>虛館蕭條晝掩扉。悄然孤坐到斜暉。一年人日春初動。萬里燕雲客未歸。蘆酒酪槳驚異俗。彩花金勝憶重闈。東風欲問梅消息。鴻雁何時向北飛。</text>
<title>月夜卽事</title>,<text>庭院寥寥缺月斜。巡簷散步獨吟哦。頻呼驛吏看調馬。更向廚人問煮茶。綺陌漏聲催夜箭。玉河流水咽寒波。門前咫尺猶難到。況復鄕關天一涯。</text>
<title>次象村集鐵山海上書懷韻</title>,<text>鄕關一別已經年。物色驚心更黯然。蠻館旅愁聞夜笛。鴨江歸夢喚春船。書從出塞難頻寄。詩到傷時莫浪傳。少小壯遊何足詫。空令繁鬢變華顚。</text>
<title>次象村集鐵山海上書懷韻 其2</title>,<text>百年人事幾乘除。自笑知非愧衛蘧。桂樹漫吟招隱賦。竹林還有絶交書。世間險路元難盡。身外浮名豈可居。堪恨此生猶物役。水雲何日結茅廬。</text>
<title>次象村集鐵山海上書懷韻 其3</title>,<text>長安淸漏往時同。滄海桑田萬事空。一代衣冠還似夢。千年襟帶此爲雄。空聞野老呑聲哭。尙憶先皇定鼎功。忍向西風揮淚望。壽山愁色夕陽中。</text>
<title>通州途中</title>,<text>歸興快如飛。歸程征馬知。居然出館日。便似到家時。野岸新抽草。春江已漲澌。長安花柳節。行趁踏靑期。</text>
<title>玉田途中</title>,<text>客路平蕪外。河橋落照邊。逢人問采店。策馬向藍田。地闊山圍薊。天低樹入燕。莫愁關塞遠。歸興正悠然。</text>
<title>杏山途中</title>,<text>飽喫燕山苦。重尋遼塞途。歸心出關勇。病骨入春蘇。日落河流急。煙生野店孤。停車時一望。獨鳥下平蕪。</text>
<title>見歸雁有感</title>,<text>萬里關山驛使疏。故園消息問何如。無情最是遼陽雁。不帶東風一字書。</text>
<title>渡鴨江</title>,<text>霽雪初消斜日曛。九連城下大江分。春風萬里東歸興。隔水孤亭認統軍。</text>
<title>洞仙途中。次副使韻。</title>,<text>雨過靑山布穀啼。驛程芳草遠萋萋。長安未到春先老。却怕殘花半作泥。</text>
<title>鄭判書 廣成 挽</title>,<text>生兒貴作黑頭公。歸臥田園謝鼎鐘。共說謙恭宜受福。卽知詩禮早敎忠。王家積德三槐在。漢代推恩萬石封。丹陛履聲曾幾日。不堪華屋遽成空。</text>
<title>哭東郭李濟卿</title>,<text>戰藝春臺上。文星壓斗魁。鵬圖期遠展。蟻夢訝先催。曉月傳官漏。秋風落院槐。凄涼舊遊地。陳跡轉堪哀。</text>
<title>哭東郭李濟卿 其二</title>,<text>去歲蓬萊頂。秋風振羽衣。還逢仙侶問。催向玉樓歸。丹石留名在。靑鞋撫跡非。千秋東海上。咳唾散珠璣。</text>
<title>答西掖諸公見和 課作</title>,<text>龍池春動柳絲低。玉佩朝廻禁掖西。綵筆光生賦雲夢。黃封香濕自天題。諸公白雪傳高唱。老子玄經閉獨棲。回首九霄還有感。昔年吾亦忝金閨。</text>
<title>橫笛送晩延月明 課作</title>,<text>憶昔公家送我行。酴醾春色一樽傾。橫吹短笛凌風迥。醉倚華筵待月明。陳跡山陽多感慨。素華天上幾虧盈。今朝又作河梁別。腸斷邊城折柳聲。</text>
<title>過故斛斯校書舊庒有感 課作</title>,<text>秋風浙浙蕙帷涼。蕭瑟園林擁廢庒。詞客競吟平子賦。行人猶記鄭公鄕。柴門草沒曾開徑。芸匣塵埋舊校章。惆悵朋游誰復過。數聲隣笛似山陽。</text>
<title>歸舟風月夜深寒 課作</title>,<text>漁舟曾入洞天寬。未覺塵蹤再到難。流水有情浮落蕊。白雲何事鎖重巒。千厓悵望仙源隔。一棹歸來夜色寒。却覓武陵山外路。煙波無際月團團。</text>
<title>野棠自發空流水 課作</title>,<text>千家閉戶草盈疇。亂後風光滿目愁。春晩野棠花自發。客來江浦水空流。荒林落日看巢燕。古渡無人閣釣舟。獨向長洲搔首立。冷煙喬木似深秋。</text>
<title>罷琴窓外月沈江 課作</title>,<text>獨夜滄洲上。瑤琴響碧窓。風淸絃弄七。波蘸月成雙。別鶴聲傳浦。寒蟾影墮江。幽人悄無語。寂寞對寒釭。</text>
<title>枕底波濤篷上雨 課作</title>,<text>蕭條行色寄舟中。萬頃平湖一葉風。波撼夢魂喧旅枕。雨催詩興打孤篷。舂撞怒勢妨書帙。滴瀝寒聲雜葦叢。最是漁翁不愁思。一蓑煙艇入空濛。</text>
<title>雨中敬次伯氏寄示韻 乙未</title>,<text>睡起烏紗一任斜。小軒孤坐到棲鴉。雨餘黃鳥全身濕。雲際靑山半面遮。西塞蓑衣思釣伴。東陂禾黍想田家。閒來未信官爲累。經夏門庭蝕土花。</text>
<title>浦渚趙相公 翼 挽</title>,<text>儒林型範國宗臣。學溯淵源行盡倫。大節聳看千仞壁。和風爭挹一團春。三朝出處先憂志。數畝生涯獨樂身。點檢他年靑史上。完名終始復何人。</text>
<title>浦渚趙相公 翼 挽 其二</title>,<text>先朝耆舊幾人存。一老巋然仰達尊。輿望尙懸喬岳重。台躔還共壽星昏。空留尺疏扶吾道。不見安車返國門。東閤向來多少客。可堪揮涕送丹旛。</text>
<title>玉堂夜會。湖洲丈 蔡公裕後 醉題一絶索和。走次其韻。</title>,<text>重城風逆漏聲沈。苑樹煙籠九闕深。殘燭玉堂淸不寐。一樽相對且開襟。</text>
<title>玉堂夜會。湖洲丈 蔡公裕後 醉題一絶索和。走次其韻。 原韻</title>,<text>上林煙樹暮沈沈。燈下淸談到夜深。浮世榮名都是幻。且將樽酒滌煩襟。</text>
<title>南樓縱目初 課作</title>,<text>山河萬里眺東南。縹緲危欄倚半酣。地敞靑齊呑渤澥。天低岱岳出雲嵐。秦碑剝落書皆蚪。禹跡微茫土旣蠶。欲賦靈光才已退。荒城懷古思難堪。</text>
<title>泛江送客 課作</title>,<text>錦浪迎春纜。靑帘送玉缸。孤舟載離恨。落日泛淸江。柳絮飄鄕淚。梅花怨笛腔。沙鷗如惜別。故故近蓬窓。</text>
<title>大殿端午帖</title>,<text>黃梅一雨自知時。舜殿薰風合習吹。繭館奏功年縷積。龍樓無事晝簾垂。氷分玉井宮恩徧。雪疊香羅御服宜。淸曉九門催揭帖。幾人規諫入新詩。</text>
<title>磵松含晩翠 課作</title>,<text>紛紛桃李媚春容。幽磵何人賞爾松。直到雪霜摧百卉。須看蒼翠閱三冬。凌寒密葉深留鶴。聳壑樛枝老作龍。自是後凋存晩節。大材終入棟梁供。</text>
<title>伏次親庭寄示韻</title>,<text>天末飛雲入望愁。幾回孤夢到江樓。長安赤日燒如火。孤負凝淸六月秋。</text>
<title>寒碧樓次板詠韻</title>,<text>錦繡山臨碧玉流。上游形勝最玆州。巖楓已落秋無跡。江月初生客倚樓。簾外亂峯丹峽路。檻前歸棹漢陽舟。他年倘結漁樵社。分占沙鷗一曲洲。</text>
<title>次沖菴韻</title>,<text>木落群山出。江鳴小雨餘。地偏無俗客。樓迥似仙居。枕席煙嵐潤。簾旌水月虛。沙頭一點火。知有夜深漁。</text>
<title>丹陽途中。次仲氏韻。</title>,<text>玉筍峯前吹笛興。降仙臺下繫舟時。山門寂寞遊人少。唯有閒雲與我期。</text>
<title>還到龜潭。乘舟而下。次仲氏韻。</title>,<text>駐馬龜峯最上頭。花灘煙浪放歸舟。山當洞口如相送。水向人間亦不留。仙夢乍驚玄鶴過。笛聲遙遏彩雲浮。名區踏盡奚囊富。莫恨佳期負九秋。</text>
<title>還到龜潭。乘舟而下。次仲氏韻。 原韻</title>,<text>臨流一步一回頭。還泛龜潭出峽舟。玉筍峯前增悵望。丹丘門外爲遲留。江聲浙瀝孤帆迅。雲氣微茫翠壁浮。更泝靈源知有日。桃花春浪蓼花秋。</text>
<title>出丹丘洞門。次伯氏韻。</title>,<text>丹丘洞北水西頭。岳色灘聲摠別愁。殘照未堪催去路。晩風何意送行舟。依微晉客桃源夢。悵望蘇仙赤壁秋。巖畔白雲飛不盡。只應相逐解相留。</text>
<title>還自丹丘追賦</title>,<text>丹丘形勝別乾坤。峽坼江盤石作門。天姥幾年勞遠夢。武陵今日問眞源。樵柯路入看棋洞。仙窟田開種玉村。從此便尋方外約。小山叢桂可攀援。</text>
<title>還自丹丘追賦 次韻 伯氏</title>,<text>曾聞壺裏祕乾坤。形勝丹丘第一門。山勢遠分千里脈。江流初發五臺源。瑤壇定有餐霞客。雲壑深藏避世村。邂逅來遊如夢醒。仙梯他日更攀援。</text>
<title>乙未十月二十七日。陪伯氏仲氏。自寒碧樓下。乘舟泝流。歷鶴棲巖，丹丘洞門，玉筍峯，降仙臺。到龜潭。舍舟登岸。夕宿丹陽之鳳棲亭。翌日早發。過棲鶻巖。涉上津到島潭。乘小艇沿江上下。歷覽石門，隱舟巖諸勝境。少憇洪家亭舍。夕還丹陽。廿九還到龜潭。乘舟而歸。漫賦一律。</title>,<text>名區探歷盪襟胸。歸臥高樓萬慮空。雲物盡收詩卷裏。江山長對畫圖中。杜陵東郡趨庭日。王子南昌半帆風。何似此間淸絶地。勝遊隨處弟兄同。</text>
<title>忠州</title>,<text>中原形勝自麗羅。興廢悠悠幾度過。棟宇尙留唐日月。城池不讓魏山河。雲寒鳥嶺行人少。水咽琴臺戰鬼多。邂逅客來成遠眺。不堪懷古一悲歌。</text>
<title>冒雪投陽智縣</title>,<text>古縣依山不掩門。客投虛館欲黃昏。盤飱冷落無兼味。邑里蕭條只數村。孤枕伴燈寒照影。弊裘沾雪凍成痕。殷勤太守風情在。一酌官醪爲我溫。</text>
<title>漢江舟中</title>,<text>離家再見月盈虛。歲暮都門始返車。宸極近瞻纔咫尺。宦途將進更趑趄。終南睥睨斜陽裏。漢口樓臺霽雪初。駐馬沙頭聊借問。西江風浪近何如。</text>
<title>次長卿 李公殷相 湖堂定式後見示之韻</title>,<text>風流敢望古人賢。簪盍文場亦好緣。病客綵毫才已退。諸君赤幟氣無前。瀛洲地比神仙迥。霄漢恩承雨露偏。昭代卽今勤獎勵。却慙雕篆忝周旋。</text>
<title>江村漫興</title>,<text>隔水村扉路不遙。公餘閒赴故人招。沙邊霽色明殘雪。氷下寒聲落暮潮。閒愛釣船橫野渡。偶牽詩興到溪橋。憑君莫忘歸時約。更向江頭醉一宵。</text>
<title>大殿迎祥詩 丙申</title>,<text>春入宮壺柏酒濃。玉樓寒退瑞雲重。朝來試捲珠簾望。積雪全消仗外峯。</text>
<title>立春日賜柑湖堂。次長卿韻。</title>,<text>分珍詞苑最恩光。佳節黃羅出建章。澆渴不須金掌露。拆包猶帶洞庭霜。遙知貢篚來炎海。更感題封襲御香。素食自慙無所報。只應銘鏤在中腸。</text>
<title>詠盆梅</title>,<text>姑射仙人綽約姿。氷魂千古託瓊枝。素衣肯受緇塵化。寒艷偏將白雪宜。羌笛北風休按曲。水曹東閣費吟詩。何如一醉羅浮夜。月落參橫摠不知。</text>
<title>贈別湖西亞使金遠明 益廉</title>,<text>秦城驛路接湖西。二月春寒草未齊。綠水芙蓉推佐幕。靑門楊柳惜分携。樓高拱北憑危檻。家在終南夢舊溪。遙想錦江新物色。待君收拾付詩奚。</text>
<title>次長卿失馬韻</title>,<text>朱蹄騰踏似龍趨。絶足爭稱汗血駒。燕市忽驚遺死骨。齊城無復解歸途。圉人咄咄皆惆悵。凡馬區區儘卒徒。最憶去年東里會。臥聽深夜齕殘芻。</text>
<title>次長卿贈別三陟使君韻遣懷</title>,<text>花枝欲動柳絲斜。病裏幽懷感物華。孤棹夕陽思釣渚。一犂春雨夢田家。身閒欲就隣人甕。巷僻難容長者車。獨詠新詩誰與和。小軒愁坐到棲鴉。</text>
<title>寒食志感。次長卿見示韻。</title>,<text>寂寞松楸對夕暉。荒原物色逐時移。萱花永結北堂感。寸草空吟東野詩。夢裏音容中夜泣。春來雨露每年悲。翻思失哺零丁日。成立吾生豈所期。</text>
<title>次沂川洪尙書 命夏 西湖口占見示韻</title>,<text>公緣憂國鬢先皤。我爲縻官計易差。自是尙書期會隔。非關吏部醉時多。春城細雨催花急。水郭靑帘映柳斜。佳節無緣陪勝賞。病來懷抱一長歌。</text>
<title>肯銷金甲事春農 課作</title>,<text>轅門喜氣滿盧龍。相國休兵正務農。金甲盡銷成稼器。土功新闢罷軍容。春深隴野多靑麥。日暮關山斷急烽。銚耨固知當劍戟。佇看氛祲靜邊封。</text>
<title>大殿端午帖</title>,<text>周殿瞻雲漢。終宵不下簾。淸晨宮女報。好雨已廉纖。</text>
<title>赤壁泛舟 課作</title>,<text>萬里黃州客。三年赤壁秋。湘潭漁父問。采石謫仙遊。夢罷人疑鶴。江空月在舟。涼風起天末。先憶鳳凰樓。</text>
<title>追記燕路舊遊。錄呈野塘金參判 南重 行軒。</title>,<text>箕封舊域盡龍灣。鶻岳西邊道路難。城廢九連餘漢地。河分八渡入胡山。天寒毳幕披荊宿。日暮行廚傍水餐。高嶺入雲靑嶺險。欲從何處望鄕關。</text>
<title>追記燕路舊遊。錄呈野塘金參判 南重 行軒。 其二</title>,<text>巫閭秀色鎭邊州。名將遺蹤但石樓。大小河邊經戰地。十三山下駐征輈。蓬蒿廢郭民居少。風雨荒原鬼哭啾。到此行人偏掩淚。向來天意問無由。</text>
<title>追記燕路舊遊。錄呈野塘金參判 南重 行軒。 其三</title>,<text>煙樹微茫草沒壕。薊門秋色正蕭騷。千重粉堞譙樓迥。十丈金身佛殿高。片石尙留遼代字。長河難洗羯奴臊。堯封欲覓知何處。獨倚崆峒撫孟勞。</text>
<title>追記燕路舊遊。錄呈野塘金參判 南重 行軒。 其四</title>,<text>燕都宮闕鬱嵯峨。地覆天翻感慨多。忍使穹廬移玉座。獨披荊棘見銅駝。金臺落日英雄淚。易水悲風壯士歌。最是三忠遺廟在。却慙冠蓋此中過。</text>
<title>追記燕路舊遊。錄呈野塘金參判 南重 行軒。 其五</title>,<text>烏蠻古館玉河頭。一鎖重門類楚囚。言語怕傳存禁祕。橐裝垂罄困徵求。沽來虜酒難成醉。聽得燕歌易起愁。多少客中辛苦味。只今回首夢悠悠。</text>
<title>哭羅一昭</title>,<text>君家積德世爭稱。後嗣端宜福祿膺。天道本來多舛錯。入年還見四喪仍。</text>
<title>哭羅一昭 其二</title>,<text>看君風骨聳秋鷹。霏屑淸談萬壑水。已向家庭敦孝友。肯將畦畛待親朋。</text>
<title>哭羅一昭 其三</title>,<text>聯榻明村丙戌冬。讀書相伴對殘釭。寒爐撥火仍煨栗。坐聽三更雪打窓。</text>
<title>哭羅一昭 其四</title>,<text>秋來幽興在漁磯。水落前溪紫蟹肥。呼得隣翁携網去。綠蓑風雨打魚歸。</text>
<title>哭羅一昭 其五</title>,<text>淸樽殘燭七松亭。守歲寒宵到曉星。大醉憑陵呼五白。野翁溪友共忘形。</text>
<title>哭羅一昭 其六</title>,<text>春來相見問佳期。期在河豚欲上時。吾未解官君又病。可憐人事竟參差。</text>
<title>哭羅一昭 其七</title>,<text>那知二䜿竟難醫。幽問初傳夢也非。今日素車來哭處。九原應恨巨卿遲。</text>
<title>自龜潭暮還</title>,<text>風露凄凄暝色遒。官橋候火照沙頭。仙遊轉眄眞如夢。絶境關心摠作愁。煙際鳥棲臨浦樹。月中人語上灘舟。歸來半夜淸無寐。十里江聲撼一樓。</text>
<title>贈人</title>,<text>連旬再把竹林觴。阮宅相邀樂事長。蘭契正逢三四友。菊花還作兩重陽。擎來宮錦榮堪詫。醉後朝衣典不妨。爭賀高門偏盛事。一堂卿月並輝光。</text>
<title>銅雀江上。送同春 宋公浚吉 還鄕。丁酉</title>,<text>煙疲渺渺柳依依。酒盡沙頭欲別時。惆悵仙舟不可繫。夕陽空詠白駒詩。</text>
<title>金判書 益煕 挽</title>,<text>詩禮名家德是基。淸班早歲際昌期。能持讜議收時望。自有奇才結主知。遐翼正張雲路促。巨川將濟夜舟移。春來忍過西門外。千樹桃花滿目悲。</text>
<title>銀臺次右令 李公行進 詠折檻圖韻</title>,<text>嶙峋折檻終何補。進諫非難受諫難。縱有直臣無聖主。後人空作畫圖看。</text>
<title>銀臺次右令 李公行進 詠折檻圖韻 原韻</title>,<text>漢廷誰似朱雲直。始識爲臣古亦難。拜獻此圖深意在。九重寧作等聞看。</text>
<title>銀臺雨中漫吟</title>,<text>雨餘官草正霏霏。晝永銀臺奏事稀。落蕊摠隨溝水去。流鶯先傍禁林飛。仙抱自愧趨香案。襪線何能補衮衣。看取春來雙鬢改。半緣憂國半思歸。</text>
<title>銀臺雨中漫吟 其二</title>,<text>醉後淸談玉屑霏。日斜庭院吏人稀。身同櫪馬愁羈縶。心似籠禽欲奮飛。修禊勝遊宜曲水。浴沂幽興已春衣。漁樵舊侶應嘲我。每向詩中但說歸。</text>
<title>族姪盛遇挽</title>,<text>至行天猶感。高才鬼反猜。如何割股孝。貽此喪明哀。入夢平生面。呼爺五歲孩。晨昏嘗藥地。魂魄想歸來。</text>
<title>平山途中 戊戌</title>,<text>駐馬官橋望遠村。忽驚啼鳥似鄕園。山城曉雨催花信。野岸春蕪沒燒痕。人世固知同泛梗。路岐偏覺易消魂。仍思北岳溪邊屋。開遍黃梅晝掩門。</text>
<title>瑞興途中</title>,<text>龍泉官路苦漫漫。竟日驅馳不暫閒。鄕思亂於芳草積。客行忙似暮禽還。春陰欲雨霾平楚。野燒將風入遠山。忽覺馬前詩興動。蔥峯如畫玉流潺。</text>
<title>追步永安都尉雪中辱招韻求和</title>,<text>秦樓風雪寄詩來。春酒初濃琥珀杯。他夜月明追勝約。不妨涓滴待吾開。</text>
<title>次永安都尉寄滴露韻</title>,<text>沁園仙菜許分栽。兼得瓊琚眼忽開。頓覺酒廚風味別。病夫從此更添杯。</text>
<title>醉後口占。示大隱巖主人辛生 聖老。己亥</title>,<text>石路明殘雪。山風撼萬松。凍泉鳴暗壑。晴月上前峯。小閣留連飮。良朋邂逅逢。銀臺一年客。今夕盪心胸。</text>
<title>酒席贈別朴晦仲 增輝 長城之行</title>,<text>夜靜風傳漏。庭空月到簷。朝衣憐我倦。春酒爲君拈。令節靑陽屇。離愁白髮添。他時相憶處。目斷暮山尖。</text>
<title>孝宗大王挽詞</title>,<text>德自潛龍顯。憂因啓聖殷。危微舜傳禹。謨烈武承文。布澤群生洽。興衰一念勤。紛紛尙功利。誰數漢唐君。</text>
<title>孝宗大王挽詞 其二</title>,<text>王化宮闈始。躬行孝弟先。樓傳花蕚詠。詩廢蓼莪篇。霜露諸陵謁。春暉萬壽筵。終看一字諡。高出百王前。</text>
<title>孝宗大王挽詞 其三</title>,<text>禮以羅賢俊。臣哉作股肱。昭融魚有水。討納木從繩。協贊天功亮。恢張士氣弘。輕綸未半業。空入簡編徵。</text>
<title>孝宗大王挽詞 其四</title>,<text>萬折朝宗志。寧忘在莒時。經營皆妙算。樹立本宏規。駿骨金臺貯。雄心鐵杖知。他年靑史上。遺恨又淳煕。</text>
<title>孝宗大王挽詞 其五</title>,<text>露禱官庭夜。渾忘病日臻。人方祝遐算。天不與中身。蒼野悲虞舜。深山哭宋仁。從今賜衣節。忍復作佳辰。</text>
<title>孝宗大王挽詞 其六</title>,<text>大德還無壽。冥冥理莫徵。龜曾夏禹錫。龍遽帝軒乘。怳惚翻疑夢。驚呼但拊膺。三韓千古慟。十載再天崩。</text>
<title>孝宗大王挽詞 其七</title>,<text>慟哭蒼黃日。威顏咫尺違。虛陳文貝几。忍斂衮龍衣。玉漏同前夜。金華變素幃。廞儀從此遠。何處更瞻依。</text>
<title>孝宗大王挽詞 其八</title>,<text>十月官車出。天寒嚴鼓催。攀號萬人送。警衛百神陪。松柏聯金栗。衣冠掩夜臺。那堪拜陵路。獨抱墮弓廻。</text>
<title>延陽府院君 李公時白 挽 庚子</title>,<text>勳名兩世弟兄俱。位望三朝將相都。純行豈須由學就。至誠元自不言孚。家承錫賚寒仍舊。身佩安危守若愚。最憶昔年南漢戰。五更危堞獨忘軀。</text>
<title>延陽府院君 李公時白 挽 庚子 其二</title>,<text>攀髥鼎水隔年纔。一代耆英半夜臺。遺藁未終憂國語。近臣虛見到門廻。鴒原寂寞連枝萎。麟閣凄涼大樹摧。想得玉欄花發處。仙班能似舊時陪。</text>
<title>申參判 翊全 挽</title>,<text>相門遺業已蕭然。一片靑氈尙有傳。危跡幾經難處地。素心方見獨全天。功名信命元無競。詞翰兼人不自專。華屋纔成飛旐出。可堪揮涕向新阡。</text>
<title>直廬用彝仲 李公敏敍 韻詠懷 辛丑</title>,<text>天邊目送倦禽飛。昨夜鄕園夢裏歸。山靜白雲常滿徑。雨餘流水欲侵扉。思從物外遺榮辱。苦厭塵中足是非。他日故人如訪我。一蓑漁艇舊苔磯。</text>
<title>直廬用彝仲 李公敏敍 韻詠懷 辛丑 原韻</title>,<text>梨花落盡柳花飛。去歲辭鄕今始歸。可惜松篁殘故植。尙憐鷄犬護空扉。田園勝事時時夢。湖海初心悤悤非。會待東岡成小築。黃冠重掃舊漁磯。</text>
<title>次白軒相公韻。題大幾詩卷。</title>,<text>雲山一別月頻盈。洞裏靈芝長幾莖。逢著高僧半日話。十年城市未歸情。</text>
<title>次韻題大智上人詩卷</title>,<text>爾自山中至。休誇丈室淸。何如北岳下。高枕聽松聲。</text>
<title>別幼能出守淸風</title>,<text>淸風萬古有高樓。樓外江聲六月秋。我昔趨庭仍縱目。君今分竹卽遨頭。陳蹤尙記題名石。別夢空隨泝峽舟。一派北津連漢水。好將雙鯉替書郵。</text>
<title>贈處仁上人</title>,<text>愛爾丹靑筆有神。蕭然風味更天眞。浮屠從古元多技。畫史如今亦少倫。佳貺卽知情繾綣。短篇還愧句淸新。他時共結香山社。寫我林泉自在身。</text>
<title>題畫</title>,<text>何處人家物外幽。白雲紅樹亂峯秋。飄然別有尋眞客。獨上層厓放遠眸。</text>
<title>石室書院。與幼能約會。夜深不至。無聊口占。</title>,<text>寒疲寂寞夜深流。隱隱漁燈在遠洲。新月漸斜江路暗。望中何處故人舟。</text>
<title>與沂川，市南 兪公棨，松谷 趙公復陽 諸丈出華陽亭。觀收馬市。南丈有詩。席上次韻。</title>,<text>沙堤秋晩草連雲。野色江光望裏分。周禮六官司馬一。漢兵千騎羽林群。方知武帳還多暇。却引書生共綴文。淸興未闌歸路暝。小橋殘酒住餘醺。</text>
<title>京畿水使元䎘挽</title>,<text>一夕轅門士卒驚。將星初墮海中營。偏裨掩淚迎新帥。旅櫬隨舟返舊京。匣裏龍泉餘壯氣。邊頭龜石頌廉聲。追隨試院渾如夢。悵望祈連驃騎塋。</text>
<title>湖洲蔡判書挽</title>,<text>榮辱平生任等閒。自將標望致淸班。崔君玉樹臨風迥。康伯荊門盡日關。活計唯存書卷裏。精神常見酒杯間。微才獎許曾非分。可耐騷壇永絶攀。</text>
<title>感懷示東里 李公殷相</title>,<text>蓬山學士最承恩。蓮燭詩成賜上樽。今日與君悲往事。可堪重對舊黃門。</text>
<title>靑湖李丈奉先王實錄向太白山。感懷有贈。</title>,<text>簫鼓喧喧導彩輿。怳瞻仙仗淚盈裾。橋山已宿三年草。石室新藏萬世書。戴德如天何日忘。酬恩無地此生餘。耜看脈脈傷心處。却憶聯翩侍玉除。</text>
<title>豐沛館。謹次圃隱先生韻。</title>,<text>參差喬木暮煙橫。萬景臺邊過客情。地以龍興留旺氣。山如虎踞鎭雄城。千秋瓜瓞基洪祚。一域桑麻樂厚生。岐邑沛鄕從古盛。不知誰與此爲京。</text>
<title>錦山客舍。次壁上韻。贈主守安令丈 獻徵。</title>,<text>路繞靑山萬轉深。強鞭羸馬度崎嶔。晴沙苦竹村村靜。絶壑浮雲處處陰。門掩郡齋吹暮角。夜寒官樹宿幽禽。仙區吏隱眞堪羨。太守何須戀故林。</text>
<title>贈泰仁守朴崇古</title>,<text>元亮孤雲共後先。詩山從古著名賢。秋蓮白露應依舊。佳句何人繼石川。</text>
<title>文義途中</title>,<text>夜渡荊江口。輕舟近岸依。逢人沙際語。策馬月中歸。野郭遙聞角。山村半掩扉。孤吟問前路。霜露入寒衣。</text>
<title>鄭司藝 元奭 挽</title>,<text>雲水高亭枕水雲。靜中魚鳥與爲群。曾容賤跡尋仙境。每羨淸標脫俗紛。深篋暗塵留舊札。亂山歸夢泣新墳。龍溪一洞成千古。鶴唳松風可忍聞。</text>
<title>春帖</title>,<text>巷僻忘城市。官閒謝卯申。門無褦襶客。樽有聖賢人。</text>
<title>春帖 其二</title>,<text>功名踰分身宜退。世事驚心舌欲捫。好趁靑春歸舊壟。百年歌詠感君恩。</text>
<title>晩沙沈相公 之源 挽 壬寅</title>,<text>燕寒䘖綸忝後塵。久依模範幾書紳。歸裝洗橐淸如水。和氣薰人醉似醇。偏感厚情同骨肉。尙留遺什見精神。烏蠻舊會成陳跡。獨對沂翁拭淚頻。</text>
<title>次靑湖丈在東郊寄沂川韻</title>,<text>佳句傳從郭外村。一篇珍重摠情言。危機閱盡看時態。朗鑑回來荷聖恩。懶著朝衣趨瑣闥。好隨春色返衡門。遙知畎畝誠彌切。長拱宸居北極尊。</text>
<title>次靑湖丈在東郊寄沂川韻 其二</title>,<text>歸計山家與水村。此懷難向俗人言。微蹤履盛榮爲懼。懶性投閒譴是恩。春盡幾回鷗社夢。病來長掩雀羅門。從今便作漁樵伴。不管功名二品尊。</text>
<title>寅平尉 鄭公齊賢 挽</title>,<text>造物多猜理又玄。芳蘭易謝玉難全。何郞美貌元非粉。簫史前身本是仙。異渥尙霑新葬地。歸魂應憶舊朝天。西河至慟那堪說。斷盡猿腸淚徹泉。</text>
<title>王惟善挽</title>,<text>五百年王氏。遙遙一脈傳。看君最豪擧。在世合騰騫。短褐才終屈。中身壽未延。升沈與脩短。誰復問皇天。</text>
<title>王惟善挽 其二</title>,<text>每憶明村路。相過不厭頻。秋漁歸帶雨。夜博醉連晨。轉眄皆陳跡。傷心獨此身。他時七松下。駐馬問何人。</text>
<title>王惟善挽 其三</title>,<text>約伴同修禊。相期漢上亭。開樽消永夜。踏雪下寒汀。片月圓仍缺。長江去不停。山陽重過地。隣笛可堪聽。</text>
<title>送李侍郞 翊漢 出牧濟州</title>,<text>三韓之外是瀛洲。積水粘天島嶼浮。地理迥分朱雀影。山形高出巨鼇頭。郊多苜蓿騰宛馬。市有檳榔泊越舟。聞說夢中曾到此。只應今日似重遊。</text>
<title>玄上人屢訪窮巷。索詩甚勤。觸熱趨塵。詩思全沒。而其意不可終孤。強次軸中韻以贈。</title>,<text>小齋山色裏。高枕水聲中。爾忽來尋僻。吾方退自公。禪心東嶽月。午夢北窓風。他日蓮花社。能容栗里翁。</text>
<title>送洪同年國寶 錫龜 出守端川</title>,<text>關外魚符簡擢新。省郞才望慰疲民。祥光遍谷煙生玉。異氣騰空夜識銀。東去地形窮大海。北來山勢切層旻。秋風一一南飛雁。莫惜音書寄遠頻。</text>
<title>送洪學士鼎卿 柱三 出守醴泉</title>,<text>都門秋色集離樽。學士初乘太守轓。飛舄暫辭雙鳳闕。彩衣親奉兩魚軒。從知孝理推群下。自有誠心感至尊。行到蕊城多賀客。月灘西畔是鄕園。</text>
<title>朗善君夫人挽</title>,<text>雕軒文駟擁如雲。歸配王孫二品君。嘉範卽看宗黨敬。顯封寧替女工勤。夭桃早謝花無實。別鶴孤鳴影失群。環珮寂寥床簟冷。獨留明月照孤墳。</text>
<title>李陽川 哲英 挽</title>,<text>朝而出告夕無廻。信覺浮生薤露催。庭下尙留趨過跡。柩前仍奠飮餘杯。皇天不弔相公慟。行路猶憐新婦哀。同榜舊情兼世好。可堪從此隔泉臺。</text>
<title>奉贈關東洪按使 處亮 令丈</title>,<text>漫說求閒未得閒。自憐形役尙朝班。秋來又送關東伯。夢裏空尋海上山。蓬島白雲旌節外。鏡湖明月酒杯間。天公不許分淸福。餉與君多餉我慳。</text>
<title>尹修撰子章 晢 挽</title>,<text>家人日望使車歸。幽問流傳夢可疑。孤館幾驚寒暑變。一年唯與僕僮依。空聞病裏思親語。忍見行時在腹兒。腸斷嶺南樓下路。旅魂遙逐白雲飛。</text>
<title>憇納淸亭</title>,<text>殘雪松陰入馬蹄。小亭孤絶俯寒溪。行人過後還岑寂。付與山禽自在棲。</text>
<title>關西方伯任公 義伯 新構望日軒於營衙之東。余適過宿。方伯索題賦贈。</title>,<text>喜見新亭結構工。西關形勝此爲雄。龍灣襟帶難專美。薩水樓臺亦下風。憑檻眼窮千里外。卷簾身在半天中。知君葵悃常傾日。故闢軒窓正向東。</text>
<title>嘉山旅懷</title>,<text>征車西走幾時閒。未到龍灣鬢盡斑。縣吏慣看前度客。驛亭愁對異鄕山。天寒古木棲鴉定。日暮荒城獵騎還。吹斷角聲門又掩。漢陽歸夢五雲間。</text>
<title>龍灣感舊</title>,<text>餘生忍訪壽星村。每到龍灣便斷魂。往事流傳悲父老。家聲忝辱愧兒孫。山連雪窖曾留地。水接星槎舊泝源。淚盡統軍亭下路。百年懷抱向誰論。</text>
<title>登統軍亭</title>,<text>倚劍長風萬里生。戍樓笳鼓動邊聲。山河摠入新亭淚。關塞偏傷故國情。返照依依蘭子島。愁雲隱隱鎭江城。千秋烈士忠臣恨。化作寒波咽不平。</text>
<title>次沂川丈寄示韻 癸卯</title>,<text>年華物色入顰呻。病裏逢辰倍惜辰。萬事似花隨日變。百憂如草到春新。誰敎靑鏡工催鬢。自笑黃金漫繞身。溪雪漸融山鳥語。興來觴詠莫辭頻。</text>
<title>次韻題南雲卿 龍翼 漣朱世榮帖</title>,<text>古峽鳴琴地。賢孫率祖行。年當周甲會。官以繼蹤榮。異事知稀覯。遺民若再迎。河陽桃李樹。一一舊生成。</text>
<title>九秋之望。陪仲氏兼携晦仲，子輝。乘月訪僧伽寺。一宿而返。賦短律以記之。</title>,<text>令節重陽後。佳期四子同。峯危懸一徑。寺迥出層空。萬壑風斯下。諸天月正中。平生遊歷地。誰與此爲雄。</text>
<title>題畫簡</title>,<text>手持白玉杵。常擣長生藥。夜夜伴姮娥。秋風桂花落。</text>
<title>定州老妓張玉。卽野塘金尙書所眄也。聞余過此來見。道舊時金爺下世屬耳。感而書贈。</title>,<text>塘翁去歲送吾行。爲道新安老妓名。今日重來還對爾。可堪垂淚說松京。</text>
<title>龍灣夜酌。醉後書示座上諸公。</title>,<text>天涯莫恨駐征車。萍水逢迎喜摻裾。羈鬢共凋愁病裏。壯心偏感亂離餘。樽前暫醉邊城酒。燭下催看故國書。明日統軍亭上望。北風殘雪意何如。</text>
<title>暮投車輦。書懷寄呈關西按使。</title>,<text>行程已盡鴨江濆。絶域還傷去住分。歸處驛樓愁獨上。別來官酒共誰醺。荒山亂匝如留客。匹馬寒嘶亦戀群。向夕欲投孤館宿。雪中殘角不堪聞。</text>
<title>歸到鳳山。適値外舅葬日。愴感一倍。賦此寄懷。</title>,<text>千里催歸更爲誰。百年存沒負心期。重經昔日分符地。忍想今晨掩壙時。潘岳早承楊氏愛。衛郞還愧樂翁知。泉臺定訝吾行晩。幾度靈車故故遲。</text>
<title>坡山夜坐書懷</title>,<text>點檢身名愧半生。孤懷落落向誰傾。時危未就歸田賦。歲暮長爲出塞行。榮宦倘來元不分。險途難盡更堪驚。多情只有中天月。照得靈臺一寸明。</text>
<title>豐壤哭外舅新阡口占</title>,<text>來誰迎我去誰留。一哭荒阡萬事休。冥漠夜臺無日曉。獨憐明月照山丘。</text>
<title>挽人內喪 代述</title>,<text>夫子悼亡慟。我心先獲知。竟違偕老約。猶有未婚兒。篋實陳何益。家貧到底思。潘楊姻好重。相弔倍堪悲。</text>
<title>次南雲卿朝參後志喜之韻 甲辰</title>,<text>玉宇餘寒已解嚴。衢樽春色許均霑。虞門四闢千官入。嵩岳三呼萬歲添。共賀吾王無疾病。卽知新化聳觀瞻。年豐道泰從今始。獻祝端宜獻戒兼。</text>
<title>用無何堂 洪公柱元 韻。追奉春川曹使君 漢英 詞丈。</title>,<text>仙區勝賞趁淸秋。千騎東方最上頭。此去優閒眞得計。向來榮落摠閑愁。身同長孺辭中禁。望入昭陵感樂遊。詩句政聲應早播。峽江時有漢陽舟。</text>
<title>市南挽</title>,<text>起自江潭置胄筵。先王盛德大哉天。蒼生宿望今安石。玉貌英聲舊魯連。才要濟時期峻秩。病緣憂國失遐年。斯文寂寞將誰託。藝苑空慙粃在前。</text>
<title>寒食差祭寧陵志感</title>,<text>鼎水飛龍幾日還。一年春色又橋山。孤臣淚似啼鵑血。灑遍花枝點點斑。</text>
<title>寧陵諱日。幼能有書相問。書感却寄。</title>,<text>同是先朝侍從臣。每年今日慟彌新。東來懷抱君休問。咫尺園陵入望頻。</text>
<title>山人戒淳留軸索詩已有年。困於卯酉未遑也。今來渼湖江榭。申請甚懇。次韻口號以贈之。</title>,<text>莫怪吾詩出手遲。向來塵土困低垂。江樓永日成高臥。此是逢僧覓句時。</text>
<title>江閣月夜呼韻</title>,<text>滿天明月大江流。無數靑山影落洲。高閣酒醒風露冷。五更歸夢鳳凰樓。</text>
<title>暮訪李生 柄 江亭。醉甚徑起歸來。迨有餘懷。口占短律。寄示主人昆季。要和。</title>,<text>繫纜草亭下。主人留客勤。殘陽愁易斂。小酌愧先醺。樹密孤村隱。沙回二水分。歸時新月上。漁唱隔江聞。</text>
<title>次韻題稻香亭</title>,<text>試問趨朝市。何如臥野亭。披襟向平楚。步屧可閒庭。一室生虛白。群山送晩靑。相留終夕醉。松影滿疏欞。</text>
<title>用雲卿韻。詠懷錄呈仲氏。</title>,<text>棲棲蹤跡路岐間。自笑閒來亦不閒。活計未營三畝宅。浮名安用六卿班。舟移渼浦雲中樹。門掩盤溪雨後山。看取水邊亭榭曠。幾人能得拂衣還。</text>
<title>釜浦舟中。醉題淸風洪使君 處亮 扇。</title>,<text>暫醉野翁酒。仍登都尉舟。微涼生樹杪。殘照漾江流。峽裏分符興。天涯出塞遊。那堪歡會地。便作別離愁。</text>
<title>七松亭。醉題金生柱廈扇。</title>,<text>莫怪樽前攬涕多。十年於此再經過。詩山已矣明村寂。把酒其如感舊何。</text>
<title>李生希賢携酒來訪。書便面以贈。時寓盤溪。將有北塞之行。</title>,<text>碧樹蟬聲裏。離懷酒一樽。懸知北塞夢。先到此江村。</text>
<title>七月十四日曉。夢隨外舅同舟泛江。臨別口號一絶。覺而記之。</title>,<text>蓬底相迎勝會同。酒杯雖盡意何窮。生憎江上南風疾。吹送孤舟去若鴻。</text>
<title>承命試士北關。詣闕拜辭。蒙賜貂帽。</title>,<text>辭出金門戒使軺。北關千里自今朝。天山積雪從三丈。別有陽春在賜貂。</text>
<title>過憇鐵原</title>,<text>官居幽寂似林坰。倦客征驂且少停。却恐鄕山生眼底。愁來不上北寬亭。</text>
<title>新安途中。伏次先祖爲鏡城通判時過此韻。</title>,<text>寂寞荒林暮景懸。數家籬落驛亭前。山連麥坂疑無路。地近蓬萊別有天。關塞自憐成遠客。海雲何處問群仙。停車試望蒼茫外。萬里泠風一颯然。</text>
<title>淮陽伏次先祖詩韻</title>,<text>名區獨擅嶺西州。古柏成林翠擁樓。埋壑暝雲愁易夕。近關霜葉覺先秋。山從鐵峽千重出。水到銀溪百折流。欲寫新篇摸勝賞。沙翁物色少分留。</text>
<title>鶴城贈府伯李長卿令兄</title>,<text>逢迎此地豈前期。華館張燈細倒巵。喜極怳然疑夢裏。醉來忘却到天涯。仙遊吏隱君兼矣。旅恨邊愁我任之。待得歸程尋鶴浦。海山同賦百篇詩。</text>
<title>德源客館。伏次先祖詩韻。</title>,<text>亂山無數鬱靑蔥。逝水何心獨向東。病後形骸非舊樣。客邊詩律得新功。荒城畫角愁吟裏。故國歸鴻悵望中。虛館閉門仍不寐。五更疏雨滴梧桐。</text>
<title>效秦少游柳梢靑小令。賦得別懷。追寄長卿。</title>,<text>柳岸蘆洲。龍堂古渡石老雲愁。別酒三杯。勞歌一曲。人倚蘭舟。斜陽匹馬沙頭。客去後殘燈小樓。庭畔高梧。簾前新月。佳句誰酬。</text>
<title>過草原驛感懷。次東岳韻。</title>,<text>淚和秋雨落毿毿。屈指流年六十三。陳跡只今何處問。冷煙衰草驛亭南。</text>
<title>北靑客館。伏次先祖題詠韻志感。</title>,<text>陳跡依然舊海山。六旬人世事千般。詩留珠唾神應護。淚灑紗籠鼻自酸。幕府當時違鳳沼。兒孫今日愧貂冠。風煙觸目增悽感。把酒何心強作歡。</text>
<title>朝日軒夜坐</title>,<text>去國離親作遠遊。登臨隨處却生愁。孤城鼓角三更月。大海風煙萬里秋。陳跡幾人同鳥過。此身於世等萍浮。寒燈剔盡難成夢。枕底濤聲撼戍樓。</text>
<title>朝日軒夜坐 次韻 閔大受 鼎重</title>,<text>弧矢初心愜壯遊。關山不必使人愁。鳴弦躍馬七千士。橫槊賦詩今古秋。日月看從地底出。乾坤長似海中浮。塵胸洗盡平生滯。快倒金樽宴庾樓。</text>
<title>吉州客館。坐對夕烽。次板上韻。</title>,<text>門掩荒城寂寞中。漢陽歸路隔千峯。偏憐塞上平安火。一夕傳光達九重。</text>
<title>追賦城津之會。次端川洪使君韻。</title>,<text>危樓縹緲壓層城。極目乾坤萬里晴。夜久金波渾盪漾。秋來銀漢轉分明。朋簪各喜天涯會。塞路還疑夢裏行。更陟前峯侵曉望。一輪紅日浴東瀛。</text>
<title>曉起詠懷。復疊前韻。</title>,<text>驚風獵獵打荒城。絶塞秋陰不放晴。簾外曉霜侵夢冷。枕邊殘燭盡情明。愁看物色催佳節。坐想家人說遠行。關嶺極天滄海闊。葉舟誰復幻寰瀛。</text>
<title>雄城客懷。次老杜秋興韻。</title>,<text>轅門猛士擁如林。鼓角齊鳴棨戟森。瀚海寒聲驅夕吹。天山殺氣結秋陰。時危未試安邊策。地遠偏傷去國心。遙想洛城明月夜。玉關離思集霜砧。</text>
<title>雄城客懷。次老杜秋興韻。 其二</title>,<text>關楡落盡塞鴻斜。客裏逢秋感歲華。陰磧冷雲棲古壘。暝林飢雀啄枯槎。霜寒野戍驚宵柝。月暗山城怨曉笳。惆悵故園重九節。一樽誰復泛黃花。</text>
<title>雄城客懷。次老杜秋興韻。 其三</title>,<text>愁倚官樓送落睴。桔橰臺上夕煙微。千年隴水波常咽。八月關山雪正飛。帳裏殘燈孤影伴。匣中雄劍壯心違。穹廬咫尺風沙暗。塞草秋枯牧馬肥。</text>
<title>雄城客懷。次老杜秋興韻。 其四</title>,<text>名利輸贏一局棋。得來何喜失何悲。從知渼浦觀魚日。絶勝咸關叱馭時。多病自憐供世倦。不才還愧退身遲。山中蕙帳無人管。夜鶴秋猿幾度思。</text>
<title>雄城客懷。次老杜秋興韻。 其五</title>,<text>東邊滄海北邊山。一片孤城白草間。黑水遙連女眞界。黃雲近接鬼門關。深秋作客添華髮。絶域逢人少好顏。唯有夜來京國夢。珮聲催趁紫宸班。</text>
<title>雄城客懷。次老杜秋興韻。 其六</title>,<text>長風吹月挂城頭。直北胡天一色秋。烽火自通千里信。角聲偏起五更愁。心隨故國參差雁。夢作淸江浩蕩鷗。浮世百年眞泛梗。忽驚身到古雄州。</text>
<title>雄城客懷。次老杜秋興韻。 其七</title>,<text>開邊拓地幾年功。百戰山河感慨中。一派江流分漢域。九城民俗雜胡風。譙樓劍射秋虹碧。幕府旗翻夕照紅。爭覩使星新出塞。馬前扶杖走村翁。</text>
<title>雄城客懷。次老杜秋興韻。 其八</title>,<text>山連長白勢逶迤。石堞周遭枕古陂。邊日翳雲沈遠塞。朔風吹葉下寒枝。征人夜夜刀頭怨。病客朝朝帶眠移。年少壯遊眞快意。莫敎霜鬢鏡中垂。</text>
<title>記懷贈方伯 閔公鼎重</title>,<text>白日雷霆下九天。蒼黃僚席散東銓。風波一出秦京路。煙月同登漢水船。渼浦重遊元後約。關山此會豈前緣。榮枯離合渾閒事。且保心期到百年。</text>
<title>謹次沂川相公見寄韻</title>,<text>麗朝命帥許專征。昭代開邊置列城。亂後蕭條唯堞壘。行間埋沒幾豪英。民輕轉徏多逋戶。將事侵漁少鍊兵。滿目瘡痍詢訪地。綺筵無意倒深觥。</text>
<title>吉城記事</title>,<text>天氣恒寒地不毛。海洋曾染羯奴臊。戎裝妓隊能馳馬。皮服人家盡養獒。官酒苦酸芻麥汁。旅燈愁碧爇鯨膏。陰山丈雪埋行路。時聽城頭虎夜噑。</text>
<title>吉城記事 次韻 洪國寶</title>,<text>邊州旅食換顚毛。水味常腥粟味臊。淫祀古風多用特。訟庭奇貨半爭獒。燒來藻葉當鹽鹵。摘取麻蕡作膳膏。最是客程愁絶處。驛夫呼馬類猿噑。</text>
<title>稚子</title>,<text>稚子今安未。前宵夢見之。形容何太瘦。消息轉堪疑。幾度門前候。應添病裏思。東郊追送地。尙記挽衣時。</text>
<title>客中無聊。漫次少陵秦州雜詩韻。</title>,<text>夢裏詩先讖。天涯賦遠遊。驅馳元自許。漂轉更誰愁。立馬陰山夕。登樓瀚海秋。相携萍水客。</text>
<title>客中無聊。漫次少陵秦州雜詩韻。 其二</title>,<text>樽酒共遲留。海霧朝成雨。邊風晝起沙。關山通鳥道。墟落少人家。磧遠天疑盡。城高日易斜。</text>
<title>客中無聊。漫次少陵秦州雜詩韻。 其三</title>,<text>男兒弧矢志。壯觀儘堪誇。北闕銜綸日。東門設祖時。行人飮氷意。游子望雲悲。過路回思怯。</text>
<title>客中無聊。漫次少陵秦州雜詩韻。 其四</title>,<text>歸期默算遲。浮生本無定。隨處可安之。古峽稀人跡。狌鼯自作群。長城東盡海。疊嶺上連雲。</text>
<title>客中無聊。漫次少陵秦州雜詩韻。 其五</title>,<text>節候寒暄別。山河表裏分。秋風出塞曲。到此不堪聞。倚劍磨天嶺。題詩望海亭。胡山頭盡白。</text>
<title>客中無聊。漫次少陵秦州雜詩韻。 其六</title>,<text>塞俗眼誰靑。暘谷初賓日。關雲一客星。殊方飽奇勝。終憶舊林坰。朝日軒前望。扶桑几案間。</text>
<title>客中無聊。漫次少陵秦州雜詩韻。 其七</title>,<text>危城三面海。大漠一邊山。鯨蹴層濤裂。鵰翻落照還。淸時壯士老。苔繡戟花斑。障塞通千里。</text>
<title>客中無聊。漫次少陵秦州雜詩韻。 其八</title>,<text>民居只數家。戰場餘白草。耕地盡黃沙。卒歲常衣葛。經秋始食瓜。唯聞羌笛裏。夜夜落梅花。</text>
<title>客中無聊。漫次少陵秦州雜詩韻。 其九</title>,<text>山勢軼崑崙。炎天氷雪繁。星分玄武影。江發黑龍源。古塞弁韓國。荒城弓漢村。平生一長劍。</text>
<title>客中無聊。漫次少陵秦州雜詩韻。 其十</title>,<text>北望倚轅門。漢地臨江盡。胡天入塞低。空傳勒銘石。未借閉關泥。水接河源北。山蟠雪嶺西。</text>
<title>客中無聊。漫次少陵秦州雜詩韻。 其十一</title>,<text>那堪戍樓夜。明月殷秋鼙。萬古先春嶺。橫遮靺鞨天。至今碑獨立。當日箭無傳。漢將行軍壘。</text>
<title>客中無聊。漫次少陵秦州雜詩韻。 其十二</title>,<text>胡兒飮馬泉。傷心文肅廟。蕪沒豆江邊。帳下七千士。北方金革強。弓隨關月滿。箭沒塞雲長。</text>
<title>客中無聊。漫次少陵秦州雜詩韻。 其十三</title>,<text>風翮看鷹隼。霜蹄騁驌驦。龍庭入睥睨。萬里莽蒼蒼。嶺北人猶滯。江南雁盡歸。月中霜葉亂。</text>
<title>客中無聊。漫次少陵秦州雜詩韻。 其十四</title>,<text>雲際夕烽微。旅夢臨關斷。家書到塞稀。秋懷兼別恨。日覺減腰圍。落日下西山。蒼茫煙樹間。</text>
<title>客中無聊。漫次少陵秦州雜詩韻。 其十五</title>,<text>此時聞鼓角。何處望鄕關。獵馬收禽返。村牛帶犢還。黃昏倚高閣。秋氣入愁顏。絶塞秋將晩。</text>
<title>客中無聊。漫次少陵秦州雜詩韻。 其十六</title>,<text>重陽節又回。任從烏帽落。誰遣白衣來。故國萸盤隔。荒城菊蕊開。欲登高處望。徒使客心哀。</text>
<title>客中無聊。漫次少陵秦州雜詩韻。 其十七</title>,<text>吾廬北岳下。孤負賞秋光。艷菊應垂砌。叢筠合過墻。兒閒抛亂帙。客散掩虛堂。最憶梧桐月。</text>
<title>客中無聊。漫次少陵秦州雜詩韻。 其十八</title>,<text>淸宵鶴唳長。城門初下鑰。客意轉思歸。臥聽朔風吼。起看寒月輝。胡鷹秋始乳。燕雁夜猶飛。</text>
<title>客中無聊。漫次少陵秦州雜詩韻。 其十九</title>,<text>却怕狐裘薄。天山雪作威。旅況無人問。孤懷只自知。聞笳不眠客。擊柝可憐兒。剔灺占釭火。</text>
<title>客中無聊。漫次少陵秦州雜詩韻。 其二十</title>,<text>拈毫浴硯池。啼烏亦何事。半夜未安枝。隱隱關山月。潺潺隴底泉。淸光遙可攬。哀響暗相傳。玉宇西風外。銀河北斗邊。天涯美人隔。那得不悽然。每愛迷湖勝。思營一畝官。浮名成汨沒。宿計墮虛空。牧笛蘆洲雨。漁舟柳岸風。三秋關外夢。長繞故園東。其二十末路相知少。他鄕此會難。敢誇詩筆健。偏惜酒杯乾。革帶休文瘦綈袍范叔寒。懸知草檄手。他日陟騷壇。</text>
<title>今歲新元。偶於夢中得句云遠客自驚千里夢。居人空掩數家村。似是客中之作。而未卜其何兆。付之適然。今到北關。沿路民居皆不過數家。忽憶前夢。宛是今日情境。始覺世間行藏。皆有前定。豈容人力於其間耶。遂足成一律以志之。</title>,<text>獰風吹雪朔雲屯。長白山前古塞垣。遠客自驚千里夢。居人空掩數家村。浮生已悟同槐國。畏道寧愁近鬼門。行止百年難自料。直須隨分任乾坤。</text>
<title>與端川，利城 趙聖輔 兩使君同訪七寶山。途中有作。</title>,<text>落日穿深峽。歸雲擁客衣。不愁幽境遠。偏惜故人違。水逐巖磎轉。山藏洞府圍。黃昏鳴磬處。遙認有禪扉。</text>
<title>與端川，利城 趙聖輔 兩使君同訪七寶山。途中有作。 其二</title>,<text>陟險渾忘倦。探奇不厭深。林寒秋有雪。洞霧晝成陰。古路僧先導。新詩鳥和吟。明朝携二子。同上最高岑。</text>
<title>夜宿金藏寺</title>,<text>仙山踏盡萬重雲。古寺懸燈到夜分。落木風泉渾不辨。枕邊還作雨聲聞。</text>
<title>朝起。雲雨蔽山。作詩遣悶。</title>,<text>無端雲雨苦相欺。祕却瓊峯面面奇。豈是山靈眞阻興。定從騷客故催詩。陽臺不要逢神女。衡嶽終應感退之。留待晩風收翳祲。試將長笛倚樓吹。</text>
<title>開心寺</title>,<text>古寺僧何去。荒庭日欲西。木魚風自響。山鳥暮還棲。佛殿苔侵座。巖扉葉沒蹊。時看遊客至。破壁姓名題。</text>
<title>金剛窟</title>,<text>絶壁開幽竇。孤菴架數椽。林風吹送葉。巖溜滴成泉。破榻雲依宿。虛窓鳥啄穿。寂寥金像坐。山鬼解參禪。</text>
<title>兜率菴</title>,<text>咫尺諸天不可登。寺巖千佛自層層。依然石室雲霞裏。想見當時入定僧。</text>
<title>漫吟記懷。奉同行兩益。</title>,<text>列岫包羅大海環。壺中靈境隔人寰。登臨萬里同吾輩。開闢千秋有此山。岳老詩篇增地勝。湖翁題品發天慳。風流往事皆陳跡。欲向群仙問大還。</text>
<title>歸路少憇門巖。回望諸峯。</title>,<text>天公有意劈層巖。屹作玄關瑞霧緘。藏得別區千古獨。挹來眞面一山咸。平臨雪嶽屛圍玉。俯瞰滄溟鏡發函。立馬回看探歷地。可堪從此隔仙凡。</text>
<title>和長卿寄示長相思小令</title>,<text>思故人望故人。雪山無際海無津。歸夢亦難頻。遇佳辰惜佳辰。霜菊初花月半輪。把酒誰與親。</text>
<title>雄城客館。移盆菊一叢置座側。臨行留詩爲別。</title>,<text>塞菊含霜一朶寒。客中相對不成歡。芳心未拆吾先去。留與他人歲暮看。</text>
<title>留別利城使君</title>,<text>關塞追隨逆旅中。愛君披豁見深衷。交情四世通家舊。王事三秋去國同。下馬臺邊聯謝屐。斬鯨城上醉郫筒。明朝去住分千里。惆悵淸遊轉眼空。</text>
<title>居山驛遇雨</title>,<text>北客南歸後雁群。羈愁別夢轉紛紛。秋來驛路多逢雨。日暮山村半入雲。人語却驚關外異。角聲偏厭馬前聞。家鄕此去猶千里。添得霜毛更幾分。</text>
<title>昌道驛夜懷 時薪聞切子喪</title>,<text>至慟那堪說。寒宵不肯明。廚人篝火語。櫪馬齕芻聲。慘裂腸皆斷。驚呼夢未成。鷄鳴仍輾轉。流淚枕邊盈。</text>
<title>鄭相國 維城 挽 乙巳</title>,<text>淸如氷玉直如絲。今代於公始見之。胸次豈曾留畛域。身名終不受磷緇。憂時涑水言疑夢。哭子西河病莫醫。從此廈氈咨訪地。格王誰復進忠規。</text>
<title>鄭相發引日。送至門外口占。</title>,<text>黃閣功名一粉旌。向來賓客暗呑聲。塡街列炬明如晝。非復沙堤舊火城。</text>
<title>賜浴北湯後。雲卿有詫榮之作。次韻。</title>,<text>餘波霑丐荷宸情。玉甃均分雨露榮。豈是秡除臨洧水。休論賜浴侍華淸。同涵聖澤深濡首。苦厭京塵試濯纓。照影還憐雙鬢改。答恩唯有寸心明。</text>
<title>次靑湖志喜寄示之作</title>,<text>水晶宮殿玉爲泉。瑞靄祥雲擁後先。天佑聖躬群沴辟。地滋靈液異功宣。新民德著銘盤訓。禮士恩優置醴筵。看取史臣揚大筆。我東更始自今年。</text>
<title>呂判書 爾載 挽</title>,<text>倉卒除兇贊密謀。明時遷擢見才猷。腰金煥爀參司馬。肺石平反長爽鳩。已惜朝班休曳履。那堪夜壑失藏舟。居然門館成陳跡。忍送丹旌古廣州。</text>
<title>姜監司 裕後 挽 歿於海西監營</title>,<text>徹底淸氷瑩絶瑕。蕭然瘦鶴淡無華。明時未試牽裾直。苦節須看斂被斜。王事七年仍去國。旅魂千里獨還家。靈車却遣沿途護。想得重泉永拜嘉。</text>
<title>姜監司 裕後 挽 歿於海西監營 其二</title>,<text>芙蓉堂上復三噑。慘憺悲風動節旄。望斷門閭成永隔。病嬰原隰爲賢勞。宸情尙眷离筵侍。吏績爭傳御史褒。綿酒一杯何處奠。峽雲無際水滔滔。</text>
<title>送人</title>,<text>相國焚黃去。兒郞舞綵從。江淸無六月。帆迅失千峯。細雨梨湖樹。斜陽甓寺鐘。歸來傳秀句。一盪病夫胸。</text>
<title>西郊餞席。書贈靑平都尉。沈公益顯○丙午</title>,<text>依依殘日下山椒。萬里修程始此橋。書過鴨江難復寄。夢尋燕塞不知遙。吟邊遠樹天浮薊。馬首長城地割遼。休怪我懷偏有感。昔年曾逐相公軺。</text>
<title>李弘遇挽 李監司翊漢之子。監司時謫西塞。</title>,<text>鸞珮蟬衫杳莫攀。玉樓新構遽催還。空敎至慟留人世。淚盡天涯望子山。</text>
<title>靑湖李判書挽</title>,<text>舄爀門闌冠搢紳。文康之後幾名臣。傳心大硯仍三世。屈指騷壇不二人。華國俊才眞黼黻。滿家遺集摠絲綸。千秋太史疲濤筆。盛事長留簡策新。</text>
<title>靑湖李判書挽 其二</title>,<text>謝家群從並聯芳。爭說鵷班卽雁行。春草句成靈運夢。古琴絃絶子猷床。傷心不忍尋東里。掩淚那堪對李方。三世交情今已矣。百年腸斷此哀章。</text>
<title>東昌尉 權大恒 挽</title>,<text>風流都尉早承恩。白馬金魚二品尊。靜裏閒情唯杖屨。醉來豪興更琴樽。浮生夢罷槐安國。故宅春回沁水園。咫尺比隣偏掩淚。碧桃花發銷重門。</text>
<title>扈駕渡漢船上口占。略述盛事。錄示同行諸公要和。</title>,<text>層城宿雨乍淸塵。日射龍旗霽色新。江上樓船開帳殿。輦前兵馬儼鉤陳。雲高太甲扶慈極。春滿康衢祝聖人。還愧小臣叨侍衛。每年空飽御廚珍。</text>
<title>次長卿。再疊志喜韻。</title>,<text>瑤泉玉甃炯無塵。浴罷天顏喜色新。內䜿頻傳靈效奏。侍臣爭把賀詩陳。盤銘自可追殷后。藥石何煩問越人。分與暖波霑丐遍。一方留作辟寒珍。</text>
<title>次長卿。再疊志喜韻。 其二</title>,<text>南巡狩似去年儀。肅肅和鑾井井旗。恩霈老羸扶杖抃。禮羅賢俊載車隨。祥騰聖祖曾臨地。運屬東方再泰期。堪笑華淸徒逸豫。只今誰復數唐詩。</text>
<title>尤齋 宋公時烈，同春兩台承命隨駕。到天安徑歸。悵惜有作。</title>,<text>聖主南巡駐蹕初。招賢先降紫泥書。同朝甚喜承前席。異禮仍看載後車。空谷白駒嗟莫縶。東山赤舄望還虛。風雲正屬千年會。肯許躬耕老草廬。</text>
<title>扈駕宿果川。夜雨卽事。</title>,<text>一陣微涼散鬱蒸。周廬臥榻冷於氷。風傳帳殿三更漏。雨暗轅門萬幕燈。環衛令嚴聞夜警。起居誠切戒晨興。明朝扈蹕還京闕。士女傾都喜氣騰。</text>
<title>端陽將事寧陵。又値天崩之日。感愴彌增。書以寓懷</title>,<text>橋山攝事愧微臣。未死人間百感新。遺慟又逢憑几日。異恩偏憶賜衣辰。祥雲夜夜朝仙寢。靈雨年年泣舊民。萬歲千秋長拱衛。此身還羨石麒麟。</text>
<title>偸暇偶出明村。書贈羅顯道。良佐</title>,<text>漫興仍休沐。幽期卽野扉。看君閒趣足。覺我宦情微。畦稻登場早。溪魚入網肥。還愁夕陽路。獨伴禁鴉歸。</text>
<title>東湖感舊</title>,<text>梨花亭下泛仙舟。每憶蓬山五子遊。陳跡十年渾似夢。獨來惆悵倚江樓。</text>
<title>八月十八日夜。病臥書懷 是日卽兒子亡日</title>,<text>高梧摵摵動新涼。露滴空階月到床。忙裏每愁年易促。病來還覺夜偏長。身如莊蝶驚殘夢。淚盡巴猿斷寸腸。惆悵世緣何日了。興隨歸雁入江鄕。</text>
<title>贈別南雲卿燕行</title>,<text>欲把何辭贈此行。舊遊回首夢猶驚。逢人不敢分明語。到處徒增感慨情。獨夜雄心憑短劍。中原古路入長城。屠門酒肆知多少。試覓悲歌擊筑聲。</text>
<title>吳判府事 竣 挽</title>,<text>積德名門慶自臻。雲霄步武上星辰。何曾遇事雙眉皺。便覺薰人一味醇。鮐背年高知養性。蠅頭字細見通神。山陰舊會成陳跡。遺墨空傳永世珍。</text>
<title>病中遣悶。錄呈無何堂。丁未</title>,<text>佳辰臥病杏花初。落盡桃花病未蘇。虛聽酒槽垂夜滴。任敎賓院長春蕪。消磨習氣抛詩卷。寂寞生涯付藥爐。唯有向來豪興在。夢隨鷗鷺浴江湖。</text>
<title>復疊前韻。呈無何堂。</title>,<text>高情半世不渝初。幾許西園著醉蘇。偏荷酒筵常繾綣。自慙詩律足繁蕪。頻留夏簟傾氷椀。共賞寒梅擁獸爐。酬詠只今還有感。座中無復對靑湖。</text>
<title>贈別北評事洪國卿 柱國</title>,<text>磨天嶺對白山高。俯壓東溟萬里濤。君向此中聊騁望。世間榮辱一秋毫。</text>
<title>贈別北評事洪國卿 柱國 其二</title>,<text>送君重憶北行時。絶塞辛艱到自知。臨別不須勤索句。驛亭隨處有吾詩。</text>
<title>南參判 老星 挽</title>,<text>淸風洞府絶塵紛。一半靑山宅相分。移竹蒔花消暇日。結茅爲屋伴閒雲。園林勝賞難重見。塵尾高談可復聞。春信欲廻人事變。落梅依舊點苔紋。</text>
<title>春帖 戊申</title>,<text>新年何事動新歡。聖主恩深許解官。從此百年閒自放。盤溪煙水一漁竿。</text>
<title>解銓長志喜</title>,<text>脫却銓衡趁早春。聖恩如海到微臣。閒門正好堪羅雀。多事當年大署人。</text>
<title>沂川洪相國挽</title>,<text>淸規自作士林宗。賤子偏蒙德宇容。文靖廳前纔旋馬。李膺門下卽登龍。分明病枕承餘論。奄忽朝堂闃舊蹤。時事漸艱耆舊盡。晩途孤絶欲何從。</text>
<title>十月初六日夜夢作</title>,<text>羸驂獨出上東門。未老歸田荷聖恩。一壑千峯雲水外。向來車馬不聞喧。</text>
<title>銅雀江上。送同春南歸。舟中口占奉贈。庚戌</title>,<text>江頭曾詠白駒詩。聚散悲歡歲幾移。今日一樽相送處。可堪非復別離時。</text>
<title>登統軍亭</title>,<text>江流萬折赴滄溟。鶻岫依然一點靑。北望中原無限感。斜陽獨倚統軍亭。</text>
<title>謹次伯氏寄贈韻</title>,<text>彭澤寧論束帶羞。百年天地萬端愁。雲山水石同歸計。自笑如今摠謬悠。</text>
<title>謹次伯氏寄贈韻 其二</title>,<text>相逢無語只含羞。客裏仍成去住愁。山館月明秋氣動。白雲歸思轉悠悠。</text>
<title>松都次雲卿。三疊前韻贈別之作。</title>,<text>別袖去難挽。西風吹不休。自多中歲感。非復少年遊。立馬荒臺夕。棲鴉古堞秋。明朝過江路。誰與共仙舟。</text>
<title>瑞興途中</title>,<text>客路穿荒峽。行行秋日斜。林深多虎跡。地瘠少人家。水岸棠梨樹。山田木麥花。羈愁正搖落。何處駐征車。</text>
<title>黃州拜會伯氏。別後謹次前日寄示韻追呈。</title>,<text>鴒原別恨又秋天。幾度看雲白日眠。千載二蘇聞雨意。黃岡今夕共團圓。</text>
<title>黃州拜會伯氏。別後謹次前日寄示韻追呈。 其二</title>,<text>岐路居然別淚滋。弱腸隨處易生悲。相看各被浮名誤。歲晩歸田計又非。</text>
<title>謹次伯氏濠上亭韻</title>,<text>秋來病客尙征途。目送冥鴻愧不如。霜落塞門佳節近。水鄕歸興憶鱸魚。</text>
<title>龍灣感懷</title>,<text>行窮絶域暫停轅。却算歸程更斷魂。江到九龍秋水闊。山橫白馬朔雲屯。邊城暮雨遙連海。客舍寒燈早閉門。何處感懷偏掩淚。統軍亭下壽星村。</text>
<title>登百祥樓。用唐詩集句。</title>,<text>迢遞高城百尺樓。暮天新雁起汀洲。經過此地無窮事。人自傷心水自流。</text>
<title>登百祥樓。用唐詩集句。 其二</title>,<text>上盡重城更上樓。蕭疏楊柳隔沙洲。千年事往人何在。檻外長江空自流。</text>
<title>秋夕途中感懷</title>,<text>霜露丘原節序新。自憐關塞未歸身。蕭蕭暮雨秋山路。客裏多逢上塚人。</text>
<title>謁箕子墓</title>,<text>盛化能將夏變夷。千秋東土揭民彝。伊川被髮還今日。俯仰乾坤一涕洟。</text>
<title>武烈祠 石星，李如松，李如柏，楊元，張世爵並享。</title>,<text>再造恩深沒世思。皇家將相我東私。尙書籌策江河決。都督威名草木知。颯爽風神餘舊像。凄涼香火尙遺祠。紛紛冠蓋門前路。地覆天翻萬事悲。</text>
<title>八月十八日。追悼亡兒。</title>,<text>汝生六歲短。我慟千古長。森然玉雪姿。宛宛何日忘。時來入我夢。聊以慰悲傷。只今夢亦疏。精靈豈微茫。空山一抔土。宿草日荒涼。暗泉咽哀壑。悲風啼白楊。孤魂耿無依。幾回望爺孃。我行遠出塞。汝母病在床。今辰飯一盤。誰復奠汝傍。瞻彼林間烏。子母必相將。人事何錯迕。我存汝則亡。無由繞墳號。南望摧寸腸。</text>
<title>感舊書贈印海上人</title>,<text>客到雲居寺。鐘鳴日暮時。瀑泉雷怒吼。霜葉錦離披。宿約僧猶記。浮生我已衰。紗籠太多事。偏愧舊題詩。</text>
<title>次韻奉贈松都留相洪丈子晦 處亮</title>,<text>先朝往事夢依依。前席餘香尙在衣。獻吉悲歌中夜泣。貞元供奉舊人稀。荒城坐對寒鴉噪。絶塞行隨旅雁歸。摠爲浮名成潦倒。一秋幽興負山扉。</text>
<title>曹參判 漢英 挽</title>,<text>雪窖當年事。追思只泫然。詩篇尙傳誦。世故幾推遷。此老仍黃壤。殘生亦白顚。傷心浦東路。飛旐逐歸船。</text>
<title>仲氏將赴江都。感懷書呈。</title>,<text>梁山泣血閱三霜。孑孑相依只雁行。險路久知同灎澦。餘生更耐各參商。江都別夢風濤隔。海郡歸期歲月長。好趁新春尋舊約。南溪東郭共徜徉。</text>
<title>松谷趙尙書挽 辛亥</title>,<text>才局詞華不乏人。掇皮誰復似公眞。平生孝友承家訓。一節忠勤報國身。蔀屋悲號民喪父。冑筵誠懇主知臣。傳心大硯渾如昨。撫跡那堪愴後塵。</text>
<title>朴主簿振禧挽 以痘醫名</title>,<text>朱門白屋視還均。起死回生術亦仁。捐麥脫驂今不見。向來何限受恩人。</text>
<title>徐判書 必遠 挽</title>,<text>朝端早許出群才。自信平生任衆咍。江漢寧論千里曲。丘山不受萬牛回。功名摠入槐安夢。殄瘁偏驚木稼災。銓省舊僚今白髮。可堪陳跡隔泉臺。</text>
<title>祗役寧陵。曉起感懷。錄奉宗伯鄭谷口 知和 族丈。壬子</title>,<text>松檜陰陰閟閣深。子規啼罷月西沈。孤臣十載攀髥慟。每到橋山淚不禁。</text>
<title>乞暇省墓。宿石室書院。</title>,<text>霜落汀洲候雁哀。客窓淸迥夢初回。孤村夜火金臺近。百里秋濤斗峽來。地勝便生遺世念。時危還愧濟川才。江湖廊廟無長策。歲暮偏驚白髮催。</text>
<title>寄松都經歷洪國寶</title>,<text>世故相仍秋又廻。重遊孤負泛槎臺。萬山紅葉千尋瀑。空遣龍眠畫取來。</text>
<title>永安尉挽</title>,<text>行看世路轉艱難。蟬蛻知公適去安。福祿爭推今古罕。身名贏得始終完。良朋沂相携初老。群從湖翁並靜觀。榮辱是非輸一夢。好從泉下更追歡。</text>
<title>閔判書 維重 夫人挽</title>,<text>歸寧宿計指深冬。湖外書傳病裏封。誰謂婺星先晦彩。更堪天柱遽摧峯。床頭女史皆庭訓。架上朝衣摠手縫。滿室呱呱兒索乳。安仁心事欲何從。</text>
<title>朴司諫晦仲挽 癸丑</title>,<text>呼燈驚起倒裳衣。乞藥賢郞曉款扉。誰謂夕言猶未了。奄看朝露已先晞。封依嬴博違先兆。慟結門閭待晩歸。風味更從何處挹。屋梁殘月夢依俙。</text>
<title>朴司諫晦仲挽 癸丑 其二</title>,<text>公餘嶽寺陟崎嶇。蠟屐高秋四子俱。浮世幾年重涕淚。舊遊今日半泉塗。逢迎意氣誰靑眼。潦倒形骸自白鬚。門掩北隣還往斷。蔣家三徑草全蕪。</text>
<title>祗役顯陵。錄奉同行大學士金永叔 萬基 小宗伯李長卿求和。</title>,<text>汨沒終何事。聯翩偶此行。年華雙鬢變。交誼寸心明。細草侵殘燒。幽禽哢晩晴。鄕山只在眼。轉切未歸情。</text>
<title>祗役顯陵。錄奉同行大學士金永叔 萬基 小宗伯李長卿求和。 次韻 永叔</title>,<text>德宇瞻依久。追陪又此行。忽投春日詠。驚覩夜珠明。淑氣新回暖。柔條已弄晴。歸田雖有願。勵翼慰群情。</text>
<title>寧陵志感。疊前韻奉長卿永叔。</title>,<text>每憶喬山路。曾隨法駕行。眞遊今寂寞。往跡尙分明。宿草春頻換。孤臣淚不晴。知君舊侍從。同我此時情。</text>
<title>別長卿奉使北關諸陵</title>,<text>鶴城官路憶曾經。最愛蘭舟艤曲汀。舊客自憐蓬鬢白。新詞猶記柳梢靑。遺民幾處迎行旆。太守如今卽使星。安得共君追勝賞。一樽重醉北山亭。</text>
<title>恩譴削職歸磻溪新築。贈別朴大興仲八 世柱 之任。</title>,<text>歸臥磻溪一釣舟。送君行色五驊騮。功名等是槐安夢。湖海分符計最優。</text>
<title>明村酒席。錄奉仲八。</title>,<text>毀譽河東且任之。知君此去破群疑。燈前別爵猶辭醉。不用親朋戒酒詩。</text>
<title>李洪州 暹 挽</title>,<text>城南別思尙依依。湖外驚聞旅櫬歸。姻睦更兼同榜好。存亡翻作異鄕違。官仍烏府脩程促。家在漁村舊跡非。咫尺江皐孤一哭。淚和零雨獨沾衣。</text>
<title>溪舍詠懷。次朴思菴韻。</title>,<text>危樓日夕見南山。敢向江潭詠楚蘭。時事漸同雲擾擾。客愁長似水漫漫。黃扉往跡眞如夢。白鳥初盟尙未寒。榮辱是非都兩忘。一竿隨意釣沙灘。</text>
<title>別羅弟仲輔 碩佐 之湖西。酹奠同春靈筵。仍省其表叔於茂朱縣衙。</title>,<text>歷歷湖中路。風煙畫裏開。山藏護國寺。水繞降仙臺。送爾乘秋去。思吾奉使廻。春堂香一辦。料得有餘哀。</text>
<title>觀音寺僧詩軸。次白軒相公韻。寺卽相公墳菴。詩軸曾被火爇其上下端。相公續題以志其事。</title>,<text>爽氣箕星返。陳蹤逝水東。巖廊百僚式。鉛槧一生功。事往傷心極。僧來攬涕同。唯應焦尾卷。留映寺門中。</text>
<title>南雲卿訪溪舍同宿。翌日仍訪谷口鄭尙書於氷湖。有詩追寄。次韻兼奉鄭叔。</title>,<text>佳會依然已隔宵。一溪秋色冷蕭蕭。江村地近身無事。興到相尋不待招。</text>
<title>南雲卿訪溪舍同宿。翌日仍訪谷口鄭尙書於氷湖。有詩追寄。次韻兼奉鄭叔。 次韻 谷口</title>,<text>不分聯床共一宵。獨歸山徑草蕭蕭。前江水落秋堪賞。倘向濠梁早見招。</text>
<title>西郊拜別伯氏松讓之行</title>,<text>不是無兄弟。其如有別離。居然今日恨。眞似古人詩。風樹終天慕。雲山卒歲期。秋空見歸雁。羨爾一行隨。</text>
<title>西郊拜別伯氏松讓之行 其二</title>,<text>解紱纔楊岳。分符又沸流。行程愁更遠。暮景惜頻遒。骨肉須團聚。功名任謬悠。待尋陶令賦。丘壑共優游。</text>
<title>西郊拜別伯氏松讓之行 其三</title>,<text>小店溪橋畔。懸燈聽雨聲。聊成對床話。却送出關行。細菊重陽近。寒蟲竟夜鳴。江村秋草外。寂寞獨歸情。</text>
<title>豐壤途中。望靈芝洞。憶幼能有感。</title>,<text>松門柳徑摠依依。洞裏幽棲計已非。重到昔年觴詠地。不聞隣笛亦沾衣。</text>
<title>向洞陰。曉發光陵山下村。</title>,<text>鐘鳴遠寺月含山。隱映村燈樹裏看。淸曉獨尋前路去。洞陰秋色白雲寒。</text>
<title>白雲山。留贈金君聲大。</title>,<text>瓊巖琪樹玉爲溪。再入仙源路不迷。茅洞卜隣從此始。與君分占水東西。</text>
<title>寧陵遷葬挽詞</title>,<text>心傳精一志興衰。大義千秋永有辭。中道遽殂悲漢業。前王不忘詠周詩。丘園士感風雲會。畎畝民涵德澤遺。氈廈玉音如在耳。舊臣猶記轉圜時。</text>
<title>寧陵遷葬挽詞 其二</title>,<text>淸蹕聲傳劍舄移。楚山今日復朝儀。靈丘地獻千年祕。窮谷人含十載悲。密邇先陵依聖祖。蔥瓏佳氣擁神祇。群巒拱揖長江護。奕葉盤根自此基。</text>
<title>寧陵遷葬挽詞 其三</title>,<text>銀臺往事夢猶驚。咫尺宮車見大行。當日未酬非分寵。秪今還負不忠名。攀髥永隔騎龍地。殉穴終孤蓐蟻誠。零落賜貂餘雨露。白頭啼血愧殘生。</text>
<title>宋原州 時喆 挽</title>,<text>曾送驪駒聽玉珂。忽驚歸櫬動鈴歌。風儀幾恨三年隔。襟抱猶思一味和。宿望縱孤周陝擢。諸郞還比馬常多。他時金鳥山前路。露草荒阡掩淚過。</text>
<title>燕行時。集兒隨到箕城辭歸。口占書贈。兼示諸兒。</title>,<text>世味全消世路艱。餘生只合早投閒。石田數畝雲溪畔。好勸春耕待我還。</text>
<title>燕行時。集兒隨到箕城辭歸。口占書贈。兼示諸兒。 其二</title>,<text>爲學無他在及時。三冬文史莫停披。襟裾牛馬存深戒。看取昌黎戒子詩。</text>
<title>和兪伯圭 瑒 寄別韻</title>,<text>世故悠悠奈老何。朋知無幾別離多。君尋初服歸雲壑。我放孤槎入玉河。已識浮生同泛梗。偏憐暮景劇頹疲。春來擬遂分山約。共和滄浪桂樹歌。</text>
<title>將渡鴨江。謹次伯氏追寄韻。走草以呈。</title>,<text>此別雖遙只判年。可堪存沒隔重泉。西來掩淚頻回首。想見新阡積雪邊。</text>
<title>將渡鴨江。謹次伯氏追寄韻。走草以呈。 其二</title>,<text>榮枯得失已忘情。閱盡危機夢亦驚。分得白雲山一半。石田茅屋養殘生。</text>
<title>將渡鴨江。謹次伯氏追寄韻。走草以呈。 其三</title>,<text>哀哀風樹尙餘生。孤露人間萬念輕。天際白雲無復望。別離今日隔幽明。</text>
<title>寄人</title>,<text>荒山毳幕雪爲茵。獨夜歸心月半輪。關樹尙懸天外夢。驛梅誰寄隴頭人。書來別恨偏多慰。老去交情始見眞。廿載重遊君莫問。感懷依舊鬢毛新。</text>
<title>通遠堡</title>,<text>驅車越獐項。嶺路不容軌。山開大野豁。一望二十里。北折得孤店。鎭夷舊堡是。蕭條幾人家。歷歷征戍地。飢烏集頹垣。衰草沒古壘。誰敎漢提封。盡屬天驕子。觸境却興嗟。感懷何時已。殘燈旅館夜。萬事悲歌裏。</text>
<title>遼陽客夜書懷</title>,<text>擊劍悲歌行路難。天涯又見歲時闌。才非濟世徒憂世。志在休官尙繫官。窮磧雪風愁裏度。故山煙月夢中看。孤懷悄悄憑誰說。旅枕三更燭影寒。</text>
<title>牛莊寄示兒輩</title>,<text>行盡西關更向西。故鄕回望塞天低。書從鴨水無人寄。夢到龍沙失路迷。殘雪竹林思岳麓。冷煙茅屋想磻溪。東歸不落春風後。報與妻兒理舊棲。</text>
<title>十二月十六日。宿山海關城中。夜夢與李友幼能相見。宛若平生。以我有燕行。贈以一詩。有日次群從韻贈別云云。詩語了了可記。俄忽驚覺。只記解劍分携四字。而餘皆忘之。問夜何其。則落月已挂西城矣。記余癸巳冬赴燕也。李友解佩刀以贈。兼有勉戒之言。今余又有玆役。而李友已作泉下人矣。屈指未二紀。而人事之嬗變至此。已足可悲。況萬里之行。無有以一言爲贐者。顧念疇昔。愴悢盈懷。豈冥冥之中。尙有相感者存。發於夢寐如此耶。呼燈起坐。不覺感涕自逬。遂書一絶以志之。</title>,<text>解劍分携廿載前。只今離別間黃泉。神交不隔平生面。夢罷關山落月懸。</text>
<title>獨樂寺</title>,<text>百戰城池一寺殘。夕陽愁對舊河山。千秋獨臥樓中佛。萬事無知羨爾頑。</text>
<title>元日 甲寅</title>,<text>椒觴誰復勸屠蘇。客裏偏驚歲序徂。家在海東箕子國。路窮天北召公都。風塵壯志靑蛇老。江漢初盟白鳥孤。三復篔簹三秀語。半生回首一長吁。</text>
<title>春雪</title>,<text>新春飛雪墮如簁。半夜寒威病客知。疏響鬪風和夢聽。素華欺月隔窓疑。梅花不待吹長笛。柳絮偏宜入好詩。遙想故溪漁釣侶。獨歸沙渚一蓑披。</text>
<title>感舊</title>,<text>曾隨使節入燕雲。專對徒憑二老尊。沂相淸規欽玉潔。沙翁和氣挹春溫。三千里外今重到。二十年來我獨存。到處遊蹤渾似昨。客中心事與誰論。</text>
<title>山海關</title>,<text>誰言形勝冠區寰。漫入書生感慨間。地拆靑齊通鉅海。天回紫塞抱重關。長城自照秦時月。碣石空留禹貢山。試向中宵看北落。威弧行復幾年彎。</text>
<title>中前所記事</title>,<text>盧龍城外倚斜暉。陵谷依然世代非。古石摠疑飛將虎。春蔬空長伯夷薇。誰從濁世追淸節。尙想戎庭振武威。欲向荒墟尋往跡。氈廬滿地舊人稀。</text>
<title>杏山曉發</title>,<text>關路風沙馬不前。暮投孤店暫停鞭。家鄕別久春多夢。逆旅愁長夜似年。荒戍月沈看鬼火。曉廚煙冷汲氷泉。明朝又過凌河去。白草黃茅望渺然。</text>
<title>十三山途中</title>,<text>燕臺見月幾回團。雪盡遼河始出關。鄕信莫憑春雁到。客行爭似暮禽還。王程屈指猶千里。世事關心更百般。歸臥一丘知有地。落花流水洞陰山。</text>
<title>廣寧</title>,<text>廣寧舊雄府。形勝擅關防。藩屛扞薊門。控扼通遼陽。北壓龍庭闊。東臨鶴野長。臺隍旣險固。士馬亦精強。漢道昔全盛。皇威何遠揚。授鉞簡上將。開營鎭邊疆。烽煙絶警急。虜馬無跳梁。攙搶一彗孛。鎖鑰空金湯。經營百年功。轉眄成荒涼。天運固難測。人謀豈云臧。遺民化介鱗。過客感滄桑。悲風動衰草。夜烏啼女墻。桓桓李將軍。壯略今則亡。巋然石牌樓。獨立如靈光。欲尋賀老居。舊跡無人詳。九原不可作。惆悵挹遺芳。唯有巫閭色。萬古長蒼蒼。</text>
<title>自盤山抵沙嶺。是日大風雪。</title>,<text>逶迤度隴坡。詰曲循車轍。茫茫野浮天。獵獵風捲雪。人愁塞日沈。馬怯河氷裂。薄暮投古戍。羈懷轉孤絶。</text>
<title>三叉河</title>,<text>混混三叉河。橫截千里野。遙穿大漠來。直向滄溟瀉。全遼割東西。天塹別夷夏。世事幾回變。河流不曾舍。未洗漢將劍。空飮胡雛馬。我行今四渡。臨流歎逝者。乘槎異博望。擊楫慕士雅。新亭不盡淚。更向寒疲灑。</text>
<title>遼陽</title>,<text>遼陽舊邊郡。形勝壯東裔。民俗雜夷羯。地理連幽薊。古來重防戍。於焉事控制。誰言漢策失。坐見胡兵猘。荐食自玆始。神器遂腥穢。天心信難諶。志士欲裂眦。我來過遺墟。俯仰增一涕。欲尋華表柱。舊跡已荒翳。孰云城郭是。蓬蒿沒睥睨。令威倘再來。定復悲人世。河傳匿燕丹。山憶駐唐帝。報秦徒速禍。征東亦失計。空餘白塔巍。萬古浮雲衛。緬懷皁帽人。高風眞罕儷。堂堂浮海志。只今復誰繼。英豪鳥過空。往事水東逝。</text>
<title>仁宣王后挽詞</title>,<text>德水源流大。曾沙積慶遙。家聲推馬鄧。壼則邁莘蟜。險阻經氈野。柔嘉稱翟褕。王風始樛木。私徑屛塗椒。每切司晨戒。爭瞻儷日昭。陰功資密勿。坤化及肖翹。湖鼎丹初就。湘筠淚未消。敎成周世子。位正漢東朝。服練慈儀肅。含飴樂事饒。尊榮一國養。壽祿萬民謠。海屋方添算。軒躔遽報祅。鏡奩如宿昔。輧輅已重霄。孺慕同虞舜。徽稱配女堯。桑壇春寂寂。湯殿月迢迢。緬禮纔前歲。廞行又此宵。鮒隅遵並壤。鷁首替浮橋。象設因山擁。銘旌溯水飄。哀號均率土。攀送共群僚。社飯懷餘澤。宮袍泣舊綃。微才愧椽筆。紀德在瓊瑤。</text>
<title>又代述</title>,<text>厚德宜遐算。眞遊遽帝鄕。凄涼湘浦竹。蕪沒濯龍桑。玉冊詞臣撰。彤編女史將。年年春社飯。遺澤泣鵷行。</text>
<title>又代述 其二</title>,<text>侍藥誠徒切。因山事又敦。灤朝纔改隧。周祔卽同原。廞衛遵江路。靈帷掩殿門。攀髥十年淚。今日更添痕。</text>
<title>南判書雲卿母夫人挽</title>,<text>論交早接阿戎談。壽席賓筵我輒參。七袠猶稀更偕老。一兒能顯豈多男。榮光已覺門閭溢。懿範仍從酒食諳。今日棘人風樹慟。想來嗚咽淚先含。</text>
<title>顯宗大王挽詞</title>,<text>仁如聖祖孝寧王。化本躬行被四方。民賴煦濡忘水旱。士從耕築致巖廊。文齡却爲憂勤減。武烈元困繼述彰。沒世深恩詒後業。千秋編簡有輝光。</text>
<title>顯宗大王挽詞 其二</title>,<text>融融慈孝兩官諧。一歲胡然荐此哀。纔感鏡奩遺漢寢。忽驚弓劍墮軒臺。嚴廬泣血仍添疾。靈座陳衣忍見縗。千乘至尊曾閔行。百王誰並漢唐來。</text>
<title>顯宗大王挽詞 其三</title>,<text>臣罪當誅聖度弘。尙留殘喘哭天崩。虛名再忝金甌覆。末命仍承玉几憑。誠切答恩嗟蔑效。職叨敦匠愧無能。玄宮一鎖開何日。頭白人間獨拊膺。</text>
<title>甲寅冬。因山甫訖。旋遭駭機。蒼黃出城。僑寓氷湖鄭相亭舍。屢辭未解職。欲歸磻溪而亦不果。翌年二月二十四日。卽仁宣王后練朞也。入城參闕外哭班。乘曉卽還。途中感懷口占。前夜大雨雪。乙卯</title>,<text>春雪夜盈尺。江村歸路迷。淸晨驅馬去。落月向人低。象魏空餘戀。柴荊未定棲。遙看舊隱處。獨樹護磻溪。</text>
<title>江上夜望</title>,<text>小閣宜閒望。羈愁費獨哦。孤村數燈映。遙渚一帆過。夜靜江湖白。春寒雨雪多。行藏猶未卜。無興戀漁蓑。</text>
<title>祗役寧陵。歸路舟下龜尾浦。與李樂甫，羅顯道會晤。醉後書示二君。</title>,<text>野店臨官路。歸舟艤曲汀。江深龜尾浦。山斷鳳頭亭。世事唯雙涕。吾儕且獨醒。升沈與聚散。等是一浮萍。</text>
<title>次韻寄遼陽李之淮 字浦來。本江西人。家禍流落遼東。</title>,<text>乾坤莽蕩一身殘。華表千年鶴影寒。古獄龍泉誰解斲。斗牛冤氣夜漫漫。</text>
<title>次韻寄遼陽李之淮 字浦來。本江西人。家禍流落遼東。 其二</title>,<text>相逢傾蓋卽歡顏。一別經年兩鬢斑。唯有夢魂無遠近。不關遼塞萬重山。</text>
<title>乙卯七月。應旨進言。天怒大震。臺評隨發。初命付處原州。行到楊山。聞改命遠竄靈巖。轉向南路。路上口占。</title>,<text>三朝忝竊百無能。一發危言衆所憎。立馬王灘江上路。西風吹淚入崇陵。</text>
<title>公山途中</title>,<text>嚴程迢遞極南荒。逐客還隨候雁忙。車嶺暮雲迷去馬。錦江秋雨濕行裝。孤忠自許心如血。萬事無成鬢已霜。惆悵故山空入夢。祿蘿煙月夜蒼蒼。</text>
<title>族子盛最以金吾郞押余。行到靈巖還歸。臨別。協兒偶吟謫仙詩句。暗合今日情境。故足成以贈之。</title>,<text>月出靑山送行子。四邊苦竹秋聲起。分明千載謫仙詩。情境依然今日是。</text>
<title>漫吟</title>,<text>絶域天南徼。孤城古朗州。行藏隨分定。放逐荷恩優。夜雨鳴山竹。秋風落海榴。偏憐月峯色。相對慰羈愁。</text>
<title>月夜次柳子厚登城樓韻</title>,<text>露下空階蕙草荒。浮雲翳月影蒼茫。秋深斷雁呼遙渚。夜靜流螢過短墻。玉宇遙懸蘇子夢。劍峯偏割柳州腸。餘生倘見昇平日。不恨羈蹤落異鄕。</text>
<title>頭流聰上人。曾於丙申年間。一見於三角山之重興寺。伊後不復知其所適。今忽見訪於朗州謫居。投贈近體一詩。躑躅杖一枝。留一宿而去。風誼之高。有足多者。回思舊遊。依依若昨日事。而楊枝豆子。倏已二十春秋矣。孰謂復續奇遇於嶺海千里之外耶。此誠不可不歸之數也。余之不作詩久矣。厚意不可不報。上人索之且勤遂依韻草綴以贈之。</title>,<text>羈人蹤跡風飄葉。老釋心期月印潭。鵩舍相逢知有數。虎溪何必笑成三。重與古寺思千里。方丈群峯跨兩南。携贈瘦筇無處試。且容孤夢到禪庵。</text>
<title>敬次尤齋寄示韻</title>,<text>月出山頭月出時。孤吟坐到月西欹。遙知此夜蓬山月。千里淸光與共之。</text>
<title>敬次尤齋寄示韻 原韻</title>,<text>一柱亭亭獨立時。狂瀾怒觸未曾欹。誰言東魯斯文喪。贏得千秋永賴之。</text>
<title>鄭直長涖來訪。以菊花酒見餉。詩以謝之。</title>,<text>東籬佳菊飽嚴霜。釀作新醪滿甕香。珍重携來知有意。落英元合楚臣嘗。</text>
<title>用東坡夜坐與邁聯句韻。與兒輩聯句。</title>,<text>風凄竹葉鳴。夜久燭花吐。海近潮應溪。樓高月侵戶。窮閻吠寒狵。凍穴蟄幽鼠。群物息深更。凝陰集重廡。北書阻繫帛。南音厭歌紵。楚騷續紉蘭。商頌聞曳屨。去國幸携家。趨庭看並武。勖哉詩禮傳。庶幾無忝祖。</text>
<title>協也還洛。用兒輩酬唱韻書贈。</title>,<text>相携有書卷。相伴度寒宵。子似東坡過。州同南海潮。追隨忘客久。辭別覺鄕遙。獨掩柴扉臥。孤燈更寂寥。</text>
<title>敬次伯氏歸自谷雲。過宿鷹巖。感懷寄示韻。</title>,<text>相携何日共淸閒。世路風疲十載間。秋盡瘴鄕歸夢遠。白雲松月滿空山。</text>
<title>又用唐詩集句錄呈</title>,<text>長擬求閒未得閒。百年多在別離間。秋風嫋嫋吹江漢。歸去磻溪夢裏山。</text>
<title>寄李喜朝</title>,<text>人去靈芝但廢墟。一池明月自盈虛。知君努力追堂構。復續龍門舊受書。</text>
<title>昔蘇長公謫黃州。劉元城竄嶺表。年皆四十七。今余遷謫之年。亦與二公相符。漫書以志之。</title>,<text>志節平生愧昔賢。明時遷謫亦徒然。同符坡老臨皐歲。恰値元城過嶺年。豈有堅誠稱鐵漢。兼無豪興挾飛仙。唯應隨遇安吾分。得喪榮枯一任天。</text>
<title>悼夭 丙辰</title>,<text>羈旅失幼子。昔聞黃州蘇。今我遭此慟。異代還同符。我衰汝母病。得汝誠不虞。豈曰鮮子女。襁褓情愛殊。日望見孩笑。供此暮景娛。汝妹縫汝衣。將以佩瑤瑜。汝兄護汝病。手自持藥爐。萬事遽墮空。變滅眞須臾。徒令我腸肚。如割復如刳。汝母晝夜哭。往往絶而穌。呱聲猶在耳。漲乳已濺襦。昨宵抱懷中。今晨委山隅。炎方非我土。憐爾魂更孤。念此益酸楚。生趣忽如無。亦知夢幻妄。情鍾實在吾。與奪欲問天。誰能送玄夫。空餘東野淚。徹地到黃壚。</text>
<title>悼夭 丙辰 其二</title>,<text>汝身初未生。我無喜與悲。旣生旋又死。悲喜意由誰。天欲夭汝命。胡然賦異姿。眉角眞類我。骨骼秀且奇。吉夢兆維龍。命名實在玆。徵之相家書。貴格皆合規。訊之日者卜。亦以老壽期。謂天生不偶。恃之不復疑。明珠在掌裏。撫摩唯恐虧。豈知遽奪去。化翁故相欺。得非我罪重。惡業累其兒。念汝在腹日。隨母到南陲。未㝃遭撼傷。臨病乏藥醫。使汝生未遂。爲父愧不慈。我喜不盈眦。我悲無窮時。棄置欲勿思。宛宛如見之。百年慙痛意。淚盡昌黎詩。</text>
<title>追次協兒除夕韻</title>,<text>遲暮年更促。羈旅意易傷。靈芝幾回秀。素髮徒自長。今宵聞爆竹。非復故鄕聲。起視斗柄廻。天運又周星。攬涕獨竚眙。美人隔西方。黃昏不可期。白日去堂堂。雲裾與玉佩。皎皎誰爲光。驚風撼丘木。怵惕悲未央。參辰各天末。望望難合幷。百慮紛來集。曙鐘忽已鳴。唯思體行健。努力期月征。</text>
<title>答李長卿用余荒字韻見寄</title>,<text>門掩囚山枕大荒。故人書到手開忙。江南消息梅爲信。澤畔衣裳蕙是裝。靜味君能安畎畝。枯形我已任風霜。先朝往事那堪憶。共躡花甎韻水蒼。</text>
<title>答李弼卿 翊相 用荒字韻見寄</title>,<text>溪廬無主石田荒。旅夢西歸幾度忙。已判軒裳身外物。獨携書劍橐中裝。丹心莫奪葵傾日。白首眞同草負霜。唯有月山如舊識。萬峯當戶送靑蒼。</text>
<title>李尙書長卿承命掌試到南原。馳書相問。且以三律見寄。次韻以答。</title>,<text>經年遷客滯南陲。春到荒村病起遲。湘浦蕙蘭香寂寞。杜陵花竹夢參差。誰知瘴海傳筒地。尙記蓬山並武時。牛島鵲橋成悵望。兩鄕明月一般思。</text>
<title>李尙書長卿承命掌試到南原。馳書相問。且以三律見寄。次韻以答。 其二</title>,<text>朋簪離索且休悲。膠漆深情各自知。身退不妨專一壑。義安寧恨竄三危。窮通已任時來運。去就元同歲暮期。湖外却思關北會。篋中重閱十年詩。</text>
<title>李尙書長卿承命掌試到南原。馳書相問。且以三律見寄。次韻以答。 其三</title>,<text>疏蹤本合老耕樵。每愧虛名長百僚。側足幾經危險路。狂言無補聖明朝。江潭芳意空蘭佩。京洛春光已柳條。榮悴百年皆定分。此心唯有寸丹昭。</text>
<title>李尙書長卿承命掌試到南原。馳書相問。且以三律見寄。次韻以答。 原韻</title>,<text>相公胡罪尙邊陲。千里南來命駕遲。有限王程成悵望。多端世故奈參差。風流怳接春生處。山色頻疑月出時。官宂惱人排不得。只憑詩句慰相思。</text>
<title>李尙書長卿承命掌試到南原。馳書相問。且以三律見寄。次韻以答。 原韻 其二</title>,<text>明時獲罪儘堪悲。敢道天心未敢知。憂切詎忘同進退。身閒孰任佩安危。陪歡北塞眞如夢。掌試南堧本不期。官暇起居違夙計。鵲橋吟續鶴城詩。</text>
<title>李尙書長卿承命掌試到南原。馳書相問。且以三律見寄。次韻以答。 原韻 其三</title>,<text>邇來吾道本漁樵。非復鵷班見舊僚。何患無辭加以罪。誰曾不欲立於朝。龜藏郊舍經三載。鷄肋官銜愧一條。否泰固知關世運。古今天日本昭昭。</text>
<title>次韻述悼夭之懷。寄朴大興仲八。</title>,<text>一夢懷中物。孤瑰海上山。南來差制淚。爲爾不禁潸。</text>
<title>翕兒挈其婦子北歸。悼夭之餘。只一幼孫又去膝下。情事益不可聊。臨別口占韻語以贈。</title>,<text>白鶴辭故林。南飛到海隅。擧族託新棲。有子亦將雛。迢迢楚山下。翠竹映碧梧。喜爾日停峙。飮啄相喣濡。豈知南鬼惡。令我不相保。奪我掌中珠。委彼壟上草。我淚且強拭。所慰爾在抱。百沴迭侵凌。損爾顏色好。災方難久淫。朱火熏黃霧。蓁蓁蜮傷躬。蝮蛇或如股。嗟哉微我故。爾胡爲此土。羈窮我不辭。恐爾罹災苦。欲別旣不忍。欲留更百慮。遲徊日復日。今日便決去。回翔爾躑躅。撫頂我呑聲。忽忽獨在陰。誰歟和我鳴。南禽嫁胡雁。臨別尙沾衣。骨肉恩愛重。那堪此分飛。簷有哺子燕。林有生孫竹。物性有如此。我心增感惻。葦嶺一何高。濴湖一何深。遠道苦多風。脆翰恐難任。網羅彌天地。何鄕樹可依。珍重養毛質。時來爲羽儀。</text>
<title>敬次仲氏寄示韻</title>,<text>梨花滿地月臨門。半夜聲聲杜宇魂。寒食楚鄕無限淚。一年春草隔丘原。</text>
<title>敬次仲氏寄示韻 其二</title>,<text>湖海棲遲異鬼門。楚騷何用賦招魂。誰言賈傅同生死。漫向湘流弔屈原。</text>
<title>敬次仲氏與李弼卿酬唱韻</title>,<text>天涯落落各參辰。世味同嘗幾斗塵。兄弟一時三事列。嶺湖連歲兩羈人。原鴒急難詩重詠。隍鹿功名夢不眞。却羨瓊雷雲海隔。相望猶得信音頻。</text>
<title>敬次仲氏與李弼卿酬唱韻 原韻</title>,<text>華岳遙瞻拱北辰。日邊歸夢隔淸塵。差甘寂寞寬閒野。寧作嶔崎歷落人。鷄肋棄來心始泰。菜根咬後味方眞。霜風昨夜凋門柳。一任榮枯替換頻。</text>
<title>病中遣悶</title>,<text>送盡三春獨掩門。病懷孤絶不堪論。愁邊細草封幽徑。夢裏閒花落故園。地似湘潭徒極目。身同屈子孰招魂。遷居尙喜饒淸趣。占得孤山近水村。</text>
<title>病中遣悶 其二</title>,<text>茅茨寥落俯淸溪。溪雨廉纖溪柳低。竹外桃花紅半謝。沙邊蘋葉綠初齊。東坡未效蘇仙築。南澗還追柳子題。山鳥不知浮世事。勸人歸去盡情啼。</text>
<title>次韻寄謝弼卿</title>,<text>病起殘春倍惜辰。眼看花蕊已成塵。秦川柳色杳如夢。楚水蘋香愁殺人。往跡可堪彈指變。交情難得掇皮眞。唯君莫逆心期在。珍重詩筒寄遠頻。</text>
<title>次韻寄謝弼卿 其二</title>,<text>危途閱歷又玆辰。苦厭浮生困六塵。閉口休論身外事。開心且對卷中人。昭琴自是兼成毀。夜繡誰能別僞眞。文字向來徒速禍。短篇酬詠莫頻頻。</text>
<title>次韻寄謝弼卿 其三</title>,<text>庭院無人草自荒。忽驚春色轉頭忙。雲端鳳闕迷歸路。海上漁村寄旅裝。胡蝶夢回花似雪。蜀禽啼罷月如霜。千林紅紫須臾事。看取松篁一色蒼。</text>
<title>三月望日。卽事漫詠。</title>,<text>梅窓竹塢淨無塵。睡起風簷整葛巾。幽澗響添前夜雨。好花飄盡異鄕春。閒中簡策爲新業。客裏簞瓢任舊貧。空谷不嫌還往斷。野禽山鹿自相親。</text>
<title>謝洪安邊國卿用先祖集中韻見寄</title>,<text>曾是西門痛哭人。每從荊樹挹遺塵。簫聲已斷秦樓月。詩夢空悲謝草春。存沒幾年同掩淚。別離千里重傷神。殷勤一札傳湘浦。手把瓊琚唱嘆頻。</text>
<title>次韻寄答李甥濡</title>,<text>春晩江南已綠陰。竹窓微雨囀山禽。支頤暫結還鄕夢。萬樹煙花繞禁林。</text>
<title>次韻寄答李甥濡 其二</title>,<text>幽期曾託白雲閒。歸計蹉跎行路難。遙想峒陰春事晩。落花隨水到人間。</text>
<title>李生儀朝來過。慰倒之餘感懷書贈。是日適餞春。</title>,<text>澤國風兼雨。蓬門晝不開。春從今日去。客自故鄕來。渚柳初飄絮。山花已點苔。逢迎一杯酒。存沒廿年哀。</text>
<title>靑巖鄭督郵治來過。書此以贈。略寓勉勵之意。</title>,<text>臨溪古驛竹爲籬。苜蓿靑時馬正肥。山館日長無箇事。一床黃卷是生涯。</text>
<title>送春後一日。復疊前韻。</title>,<text>春事已無跡。羈懷誰與開。海雲含雨過。溪水泛花來。步屧憐庭草。携筇坐石苔。山禽亦何意。款款有餘哀。</text>
<title>四月初六日卽事</title>,<text>樞府台階一夢如。楚江蹤跡混耕漁。茅簷晝永成孤坐。泣閱先朝舊賜書。</text>
<title>漫詠</title>,<text>塊坐匡床到夕曛。小爐香篆裊餘薰。枯榮物理看花絮。翻覆人情付雨雲。書到暮年知有味。語關當世欲無聞。南溪賴有千竿竹。靜裏心期託此君。</text>
<title>四月初九日書懷</title>,<text>行吟肯作楚臣悲。偃息江潭亦聖涯。敢擬涪翁成易傳。空追坡老和陶詩。風波定力樵夫問。春夢浮榮饁婦知。安分樂天吾不愧。古人千載共心期。</text>
<title>協兒與鳩林諸人。遊石門而還有詩。次韻寄興。</title>,<text>月出群峯散不收。芙蓉數朶半空浮。懸厓置屋何年創。絶頂飛泉太古流。巖磴僅容孤鳥度。洞雲長伴老僧留。湘潭咫尺成匏繫。付與閒人爛熳遊。</text>
<title>五月初四日志感</title>,<text>鐵杖苔生木馬塵。喬山松柏幾回春。宏規大義今埋沒。楚澤中宵泣舊臣。</text>
<title>端陽感懷</title>,<text>馬醫牛皁有兒孫。麥飯家家灑古墦。誰念瘴江千里客。故山回首獨傷魂。</text>
<title>端陽卽事</title>,<text>溪橋過雨長蒲芽。隱映秋千竹外斜。深院寂寥人不到。鷓鴣飛上石榴花。</text>
<title>見伯氏書。自谷雲將移向嶺東。感懷寄呈。</title>,<text>天涯忽見長公書。報道棲棲未定居。貊國山川難久住。溟州風土復何如。荊花飄散辭枝遠。雁序差池著影疏。吟斷竇家詩上語。飛鴉落日更愁余。</text>
<title>哭綾豐府院君具公 仁塈</title>,<text>五十功臣白馬盟。四朝完福一人贏。凄涼魯殿靈光在。寥落晨星壽曜明。麟閣丹靑瞻舊像。龍驤部曲泣新塋。泰山若礪河如帶。留與雲仍世世榮。</text>
<title>晝眠</title>,<text>抽林嫩籜綠初長。六月淸風四面涼。浮世任他蠻觸鬧。北窓晴晝夢羲皇。</text>
<title>六月初十日卽事</title>,<text>榴花落地細斑斑。竹裏柴門盡日關。微雨過來風滿榻。獨憑烏几看靑山。</text>
<title>睡起</title>,<text>門徑寥寥夏日遲。竹床藤簟靜相宜。閒眠一枕無餘事。時讀文公續楚辭。</text>
<title>夜雨</title>,<text>蕭瑟竹間雨。潺湲階下泉。偏驚孤客耳。不遣暫時眠。</text>
<title>敬次仲氏下示二律韻</title>,<text>幾歲辛勤有此家。幽棲獨占北山霞。雙溪水石閒情足。二陸東西樂事多。活計任從窮鬼弄。亭臺輸與別人誇。籧廬天地元如許。得喪隨緣且莫嗟。</text>
<title>敬次仲氏下示二律韻 其二</title>,<text>年年社飯泣佳辰。寂寞長秋撫跡陳。尙憶往時無射月。叨陪廞衛廣陵津。玄官永閟嗟何及。淸廟初躋愴更新。卷耳關雎留舊詠。周南心折一纍臣。</text>
<title>次協兒途中寄來韻 下二首。中秋見月作。</title>,<text>休煩陟岵望吾還。且喜投荒得此閒。浮世是非渾不管。竹亭微雨對秋山。</text>
<title>次協兒途中寄來韻 下二首。中秋見月作。 其二</title>,<text>輕雲散盡月如煙。極浦微茫水接天。今夜素華人盡望。客心偏在北辰邊。</text>
<title>次協兒途中寄來韻 下二首。中秋見月作。 其3</title>,<text>蕭騷籠竹暗浮煙。風露凄凄五夜天。遙想北山溪上月。幾人回首瘴江邊。</text>
<title>先王祥日。曉起望哭志感。</title>,<text>鴻恩未報寸腸摧。又見人間八月來。憑几忍思承末命。抱弓無處洩餘哀。風霜瘴海身猶滯。松柏喬山夢獨回。哭罷荒原秋草裏。滿襟淸血徹泉臺。</text>
<title>敬次伯氏籠水亭和崔孤雲韻</title>,<text>百折淸溪繞碧巒。茅茨寄在水雲間。何時得遂鴒原約。棲息同分一半山。</text>
<title>敬次伯氏籠水亭和崔孤雲韻 原韻</title>,<text>孤亭幽絶倚層巒。萬壑淸流隔世間。自覺心閒身更遠。是非何得到靑山。</text>
<title>重陽無花無酒。漫吟一絶。</title>,<text>佳節殊方物色稀。一樽無計醉芳菲。柴桑舊事還堪羨。滿手黃花對白衣。</text>
<title>月夜用詩經集句</title>,<text>蟋蟀在堂。白露爲霜。夜如何其。月出之光。輾轉伏枕。我心憂傷。彼美人兮。俾也可忘。</text>
<title>哭尹晉州 衡聖</title>,<text>魚符瘴海宦情闌。封署喬山淚未乾。纔喜斂裳歸栗里。忽驚推枕失槐安。繁花玄觀爭春色。古柏烏臺任歲寒。秋晩漢南雙劍合。百無堂月好誰看。</text>
<title>哭尹晉州 衡聖 其二</title>,<text>淸風竹箑雪花牋。更有離騷寄一編。高誼每從窮處見。累蹤偏荷丈人憐。凶音遽報翻如夢。謝牘纔封竟莫傳。掩淚他時逢宅相。袁公額角却依然。</text>
<title>秋懷</title>,<text>楚山蕭瑟楚江寒。上有楓林霜葉丹。流水尙能朝大海。浮雲只解蔽長安。后皇嘉樹偏憐橘。南國幽香獨佩蘭。莫把新詞賡九辯。由來苦調易悽酸。屋角凝霜晩未晞。疏籬旭日冷暉暉。西洲水落魚龍蟄。南畝禾殘鳥雀肥。錦里羈人桃竹杖。湘潭騷客芰荷衣。浮生不用懷鄕陌。著處心安卽當歸。輕寒乍透木綿裘。一夜歸心在玉樓。萬事忘懷唯戀主。四時隨運獨悲秋。湘江雷雨恩猶阻。京洛風波夢已休。天遣仲翔疏骨節。敢辭南海久羈留。憀慄秋懷獨掩門。小庭殘照易黃昏。蟲收亂響初坏戶。葉隕高枝欲晦根。際海巖巒瞻月嶽。隔溪祠廟挹煙村。天機衮衮兼人事。坐閱東流萬壑奔。竹間茅屋靜深更。坐到前簷北斗橫。明月遙分秦地色。淸砧又聽楚鄕聲。風林摵摵飄寒葉。露菊凄凄委落英。忽有征鴻連陣過。天涯喚起弟兄情。背郭僑居一草亭。秋花野蔓護柴扃。山從落木增新瘦。竹爲凌霜自舊靑。簷畔飛來賈傅鵩。案頭乾死鄭虔螢。閒中漸覺塵根淨。默驗靈臺萬理形。桐江南畔是磻溪。一壑風煙戀舊棲。松葉夜迷山後徑。稻花秋映井邊畦。書藏破篋封蛛網。塵暗空梁帶燕泥。同社向來多釣伴。一竿明月夢相携。買得靑山不愛錢。幽居曾卜白雲邊。泉甘盤谷誰爭地。洞邃仇池別有天。茅棟未成臨磵屋。豆苗應沒斫畬田。鷹巖松桂龜汀月。興入秋風望渺然。</text>
<title>敬次伯氏寄示韻</title>,<text>寂寞孤懷只自知。天涯又復送秋歸。陶山松菊雲溪水。惆悵空尋夢裏期。</text>
<title>敬次伯氏寄示韻 原韻</title>,<text>世事紛紛不可知。秋懷憀慄送將歸。鷹巖雲洞無多地。安得同爲歲暮期。</text>
<title>十月初五日曉。夢拜孝廟。覺而書感。</title>,<text>一抱烏號歲幾更。答恩無地只丹誠。風雲盛際悲前事。嶺海羈蹤愧此生。夢裏龍顏纔咫尺。覺來天語尙分明。寒齋撫枕空揮涕。曉雨蕭蕭苦竹聲。</text>
<title>朴和叔 世采 曾於去冬。用其先王父梧窓公在謫日。贈先祖韻見寄。次韻追謝。</title>,<text>離索中年阻往還。超然高躅邈難攀。專精志業誠明上。潦倒身名寵辱間。去國梁噫徒激烈。傷時袁涕自潺湲。相看晩節眞同調。半世升沈摠是閒。</text>
<title>朴和叔 世采 曾於去冬。用其先王父梧窓公在謫日。贈先祖韻見寄。次韻追謝。 其二</title>,<text>夙志嘐嘐慕古人。迷塗失脚走風塵。愆尤久積尋常地。醉夢虛抛四十春。暮景尙堪回轍跡。微言方覺醒心神。端居只恨違朋益。獨詠停雲悵望頻。</text>
<title>朴和叔 世采 曾於去冬。用其先王父梧窓公在謫日。贈先祖韻見寄。次韻追謝。 原韻</title>,<text>自從泮水上書還。卅載台階不可攀。白首遯居西海外。丹心致主北辰間。漢朝黨籍身俱放。魯國嫠憂淚並湲。莫訝爾來均出處。石山高仰暮雲閒。</text>
<title>朴和叔 世采 曾於去冬。用其先王父梧窓公在謫日。贈先祖韻見寄。次韻追謝。 原韻 其二</title>,<text>我本江南錦里人。生平夢想出紅塵。仙區月嶽無多地。嘉樹山茶度幾春。砥柱政回滄海色。脕顏空對屋梁神。涪州學易今能及。不用離騷作賦頻。</text>
<title>敬次伯氏韻</title>,<text>肯學長沙弔屈平。羈蹤甘作楚鄕氓。窮來物理看差熟。靜裏心源覺轉明。一榻圖書耽夜永。四隣鷄黍樂秋成。朝朝卷箔閒相對。獨愛靑山不世情。</text>
<title>敬次伯氏韻 原韻</title>,<text>身計年來擬尙平。淸時唯幸作逋氓。襟期物外靑山好。心事天邊皓月明。莫把虛名論得失。默觀浮世有虧成。晴窓靜寂蒲團穩。一卷書中萬古情。</text>
<title>夜景</title>,<text>九峯蒼翠淡如無。溪上茅茨夜更孤。枯蔓倒霜懸敗瓠。瘦枝橫月露棲烏。村燈竹外聞機杼。隣井籬間轉轆轤。別有畸人淸坐地。一床黃卷一薰爐。</text>
<title>敬次伯氏懷蓬山謫居次陸放翁韻</title>,<text>過嶺行裝炎海畔。參天栫棘大荒東。精神不隔山河外。道義相期簡策中。自笑功名輸穴蟻。誰敎矰弋到冥鴻。乾坤俯仰還無怍。素學平生在固窮。原韻褊性從來難混俗。一丘初占白雲東。幽蹤自在紛華外。樂意長輸水石中。嶺嶠逢迎如昨夢。蓬山消息斷歸鴻。明窓靜對書千卷。莫向人間歎道窮。</text>
<title>又用前韻寄懷</title>,<text>天遠衆星爭拱北。海平群壑自流東。荒城草木經秋後。故國山河入夢中。千里壯心悲櫪驥。百年陳跡付泥鴻。重陰莫道微陽息。一理生生本不窮。</text>
<title>次臨瀛府伯李弼卿寄伯氏韻</title>,<text>中年非復別離時。失路分飛更可悲。溟海古城鳧舄遠。谷雲窮峽雁書遲。晨星兩地空相望。夜雨連床未易期。最是瘴江搖落恨。屋梁殘夢陟岡詩。</text>
<title>次李甥世白見寄韻</title>,<text>年華世故兩相催。又見衡陽雁陣回。身落瘴煙愁地遠。澤垂雷雨荷天恢。西江風浪無時靜。鼎水烏號沒世哀。溪老野僧同混跡。舊班誰復記中台。</text>
<title>次韻寄題金德耇 命碩 肯構堂</title>,<text>幽居相得地形宜。堂構初完卽舊規。棟宇自能安儉素。林園何必費瓌奇。庭柯影接松楸壟。畦稻香交菡蓞池。容膝百年堪寄傲。喜君重續去來辭。</text>
<title>又次前韻寓懷並寄</title>,<text>罪大投荒分所宜。還慙涉世乏良規。人情閱盡翻仍覆。物理推來偶更奇。末路朋知多契闊。故山歸計易差池。天寒竹屋衡門掩。獨對殘燈詠楚辭。</text>
<title>朗州冠緝兒。纍居棲遑。未能備三加之禮。聊述韻語書示。用寓戒祝之意。</title>,<text>我年近半百。已看爾弁突。冠者禮之始。聖人重斯節。加爾以元服。辰良日又吉。幼志自玆棄。成德自玆述。威儀必祗愼。造次罔或失。名緝字敬明。望爾深且切。爲學貴接續。惟敬德乃一。勉勉久不息。光明終透徹。率性斯踐形。庶不愧前哲。毋忝祖先訓。毋若乃翁拙。天其褆爾躬。福履到耇耋。顧我方處困。未免儀度缺。然念成人責。在德不在物。短篇代祝辭。欽哉爾毋忽。</text>
<title>送翕，緝二兒上洛。翌日風雪寒甚。念之有作。</title>,<text>雪落北風厲。天寒掩竹屋。遙遙念遊子。今夕誰家宿。</text>
<title>不眠</title>,<text>櫪馬飢屢嘶。塒鷄寒更叫。窓間不眠人。相伴到殘曉。</text>
<title>寒甚</title>,<text>南土亦嚴寒。前溪一夜凍。誰知積陰底。已有微陽動。</text>
<title>訪孤山寺。留題示居僧。有入定僧數人棲寺</title>,<text>臘日孤山寺。千秋復此游。我無坡老韻。僧有惠師流。洞雪封巖徑。溪雲護石樓。西湖生眼底。剛不羨杭州。</text>
<title>宿道岬寺。醉後書示鳩林諸人。</title>,<text>淸興悠然起病慵。石門殘雪試飛筇。危梯直躡孤山寺。絶磴平臨九井峯。陰壑凍泉穿細竇。上方明月度疏鐘。千秋豪氣追南嶽。醉後長風更盪胸。</text>
<title>道岬寺。書贈法閒上人。幷序</title>,<text>世路無安地。空門有好期。西林携總老。南海對顚師。發省晨鐘在。分眠夜榻宜。從今山徑熟。棕竹數追隨。</text>
<title>還自月出。次柳柳州登西山韻。紀勝寓興。</title>,<text>寒山有爽氣。宿雲卷淸曉。輕輿入洞門。危磴行木杪。岡巒勢崩奔。際海靑未了。平臨南極低。俯瞰東魯小。日容礙峯尖。湖色映林表。溪風更疏松。崖雪唯孤篠。回思三劫空。苦厭六塵擾。楚凡等存亡。顏跖錯壽夭。大化亦紛綸。浮生儘微眇。身閒且放浪。境勝轉淸悄。結跏愛定僧。安巢愧幽鳥。中宵耿無夢。石榻泉聲繞。</text>
<title>夜坐</title>,<text>心事半壁靑燈。生涯一床緗帙。夜深知有微風。窓外叢篁蕭瑟。</text>
<title>記事</title>,<text>南隣簫鼓巫迎鬼。北里香燈瞽說經。黌舍閉門槐杏冷。夜窓絃誦寂無聽。</text>
<title>次崔內翰 錫鼎 見寄韻</title>,<text>古城蓬藋掩荒扉。淸坐蕭然萬念微。詩爲畏人頻毀藁。淚緣憂國欲翻衣。孤蘭翳草香猶在。喬木經霜葉已稀。榮悴莫論身外事。海鷗沙鷺共忘機。</text>
<title>次崔內翰 錫鼎 見寄韻 其二</title>,<text>依依歸夢掖垣扉。雪壓觚稜曙色微。天語宛承前夜席。御香猶覺惹朝衣。玄都花木新春滿。紫禁鵷鴻舊侶稀。瀟灑少年餘玉樹。歲寒珍重愼危機。</text>
<title>丙辰臘月二十三日曉。夢與同春，尤齋二老相會。從容如平日。春翁似將有遠適。酒後春翁作詩贈我。覺來只記其二句云。回首夕陽歸路遠。此心耿耿水東流。餘不能記。起坐諷詠。愴感百端。仍衍其詩意。口占一絶。</title>,<text>詩酒從容夢裏遊。寸心元不隔明幽。忠君衛道平生志。長共江河萬古流。</text>
<title>臘月二十三日大風雨。徹夜不能寐。口占二絶。</title>,<text>怒勢奔潮至。雄聲伏弩驚。天公亦何事。還作不平嗚。</text>
<title>臘月二十三日大風雨。徹夜不能寐。口占二絶。 其二</title>,<text>天地晦如添。終宵風雨驚。隣鷄眞有信。不廢五更鳴。</text>
<title>除夕書感</title>,<text>斗柄又東指。遠客在南方。此歲盡此夕。令我自悲傷。我亦何所傷。我亦何所悲。不悲遷謫遠。不傷年貌衰。年衰固常理。謫遠亦我罪。所悲世道否。所傷學業退。有否必有泰。何遲七日復。退者猶可進。何無尺寸益。狂瀾與急景。一往不復廻。揮涕顧宗國。王綱日以頹。撫躬數前愆。五十忽已迫。陰陽有消長。錯綜莽難測。至理在人心。反求無不足。時運諒無奈。唯須盡吾責。</text>
<title>丁巳元日。以荊公詩物以終爲始人從故得新。分韻作十絶。丁巳</title>,<text>先春斗柄回。穿雪句萌茁。天地發生心。觀時又觀物。</text>
<title>丁巳元日。以荊公詩物以終爲始人從故得新。分韻作十絶。丁巳 其二</title>,<text>試看四時運。何曾一息已。造化本純誠。乾乾君子以。</text>
<title>丁巳元日。以荊公詩物以終爲始人從故得新。分韻作十絶。丁巳 其三</title>,<text>不有收藏妙。那成發育功。貞元周又復。無始亦無終。</text>
<title>丁巳元日。以荊公詩物以終爲始人從故得新。分韻作十絶。丁巳 其四</title>,<text>南國梅花信。東皇桂酒詞。風煙秦地隔。棲息楚人爲。</text>
<title>丁巳元日。以荊公詩物以終爲始人從故得新。分韻作十絶。丁巳 其五</title>,<text>險路幾摧車。浮名一退屣。冥行悟昨非。迷復從今始。</text>
<title>丁巳元日。以荊公詩物以終爲始人從故得新。分韻作十絶。丁巳 其六</title>,<text>獸樽非我分。村酒答佳辰。萬歲南山壽。遙遙祝聖人。</text>
<title>丁巳元日。以荊公詩物以終爲始人從故得新。分韻作十絶。丁巳 其七</title>,<text>聯翩衡浦雁。北向已嗈嗈。奈此鴒原隔。相思悵莫從。</text>
<title>丁巳元日。以荊公詩物以終爲始人從故得新。分韻作十絶。丁巳 其八</title>,<text>千里去丘墓。三年愴雨露。凄涼老萊衣。萬事摠非故。</text>
<title>丁巳元日。以荊公詩物以終爲始人從故得新。分韻作十絶。丁巳 其九</title>,<text>天時任燠寒。地理無南北。一室海山中。翛然還自得。</text>
<title>丁巳元日。以荊公詩物以終爲始人從故得新。分韻作十絶。丁巳 其十</title>,<text>休嗟雙鬢雪。且保滿腔春。佩服湯盤訓。吾身舊亦新。</text>
<title>春帖</title>,<text>白玉靑絲隔漢宮。楚鄕盤菜亦春風。年豐道泰丁寧祝。閒寫桃符學晦翁。</text>
<title>春帖 其二</title>,<text>雪屋叢梅漏洩春。紙窓初旭淨無塵。靈臺自有虛明界。靜裏工夫驗日新。</text>
<title>正月初六。卽幼子亡日也。欲付之忘懷而自有不能理遣者。率意口占十絶。亦坡翁一慟送餘傷之意也。</title>,<text>汝命何苦短。我痛無窮極。閱兒亦已多。未見爾英特。</text>
<title>正月初六。卽幼子亡日也。欲付之忘懷而自有不能理遣者。率意口占十絶。亦坡翁一慟送餘傷之意也。 其二</title>,<text>生兮誰汝惠。死也誰汝猜。嗟嗟賦命者。與奪理悠哉。</text>
<title>正月初六。卽幼子亡日也。欲付之忘懷而自有不能理遣者。率意口占十絶。亦坡翁一慟送餘傷之意也。 其三</title>,<text>浩蕩麻衣書。蒼茫簾肆卜。孤辰與薄相。幾許到黃馘。</text>
<title>正月初六。卽幼子亡日也。欲付之忘懷而自有不能理遣者。率意口占十絶。亦坡翁一慟送餘傷之意也。 其四</title>,<text>生憎海南土。埋却掌中珠。積雪荒山裏。孤魂知有無。</text>
<title>正月初六。卽幼子亡日也。欲付之忘懷而自有不能理遣者。率意口占十絶。亦坡翁一慟送餘傷之意也。 其五</title>,<text>爾生類凡兒。我哀應不深。娟娟玉雪貌。長見眼中森。</text>
<title>正月初六。卽幼子亡日也。欲付之忘懷而自有不能理遣者。率意口占十絶。亦坡翁一慟送餘傷之意也。 其六</title>,<text>去年當玆辰。調藥飮汝乳。今日羨林烏。嗷嗷引子哺。</text>
<title>正月初六。卽幼子亡日也。欲付之忘懷而自有不能理遣者。率意口占十絶。亦坡翁一慟送餘傷之意也。 其七</title>,<text>寸草萎霜雪。春來還復榮。天心何厚薄。不敎兒再生。</text>
<title>正月初六。卽幼子亡日也。欲付之忘懷而自有不能理遣者。率意口占十絶。亦坡翁一慟送餘傷之意也。 其八</title>,<text>隔隣聽呱呱。幾度錯疑汝。去歲同時兒。如今已學語。</text>
<title>正月初六。卽幼子亡日也。欲付之忘懷而自有不能理遣者。率意口占十絶。亦坡翁一慟送餘傷之意也。 其九</title>,<text>忍淚已垂睫。欲忘還復思。呑聲向暗壁。恐被汝孃知。</text>
<title>正月初六。卽幼子亡日也。欲付之忘懷而自有不能理遣者。率意口占十絶。亦坡翁一慟送餘傷之意也。 其十</title>,<text>百念已灰冷。愛根猶未亡。誰將鏌鎁刃。割此方寸腸。</text>
<title>爲尤齋寄題煥章菴</title>,<text>荊湖龍升攀不及。地上群臣抱弓泣。宣和天子漠北老。花鳥春愁寄奎藻。千秋巍烈揜前軌。別有吾皇四大字。聖人文章自天成。昭爲雲漢爲日星。尙思香案揮灑時。淸燕從容臨硯池。分明心法在克復。率土歸仁此可卜。天崩地拆更堪說。海水桑田眞一瞥。驪山事異幽王禍。陟方悲甚蒼梧駕。風馬雲車已渺邈。瑤函金籥俱零落。昭陵有書殉不得。一任腥膻汚殘墨。三韓使者幽燕市。邂逅悲歌感慨士。提携相贈不論直。十襲歸來詫海域。海域蒼生覆冒同。苦心獨有華陽翁。華陽洞裏萬丈石。好事何年鬼斧劈。秖今鑱刻若有待。開鑿方知天意在。驚鸞回鳳映翠壁。日表儼然瞻咫尺。巖邊有屋傍磵隩。屋角新揭煥章號。緇流相感亦意氣。發願齋心謹守視。剝落寧容牛角觸。摩挲不遣苔紋蝕。祥雲環衛彩虹吐。谷魅山魈共呵護。冤禽夜啼石欲裂。不到蘭亭水亦咽。回看四海倒冠屨。大明乾坤一洞府。尊周微義寓於斯。一心炯炯誰復知。唯應天壽山頭月。照見孤臣滿腔血。</text>
<title>正月二十四日夢作</title>,<text>一夜江南雨。梨花雪滿庭。遙知故山下。春色草靑靑。</text>
<title>三月初九日曉。夢贈別朴令仲八佩綬之行。覺而記之。</title>,<text>細雨靑槐白馬嘶。都門草色接湖西。浮生離別何須惜。萬事如今醉已迷。</text>
<title>暮春病懷</title>,<text>朝來風雨動微寒。病起空齋春已闌。新燕訪巢眞有信。落花隨水太無端。沂雩興入冠童詠。溱洧詩傳士女觀。最是美人天外思。芳洲何處採幽蘭。</text>
<title>初夏</title>,<text>細逕疏籬逐岸偏。樹陰初合竹陰連。群芳落盡春如夢。午睡醒來日抵年。當戶山光濃欲滴。隔林禽語靜堪憐。翛然自得羲皇趣。一榻淸風直萬錢。</text>
<title>五月卽事</title>,<text>江南五月野梅黃。小雨新晴午景長。繞郭叢篁初逬筍。夾溪畦稻已分秧。天時物色看頻換。世味人情付兩忘。麥飯一盂瓜一辦。珍烹不羨太官羊。</text>
<title>悶旱</title>,<text>寒泉無賴浸高畦。一雨前宵不滿犁。遷客尙餘憂世念。却從村老望雲霓。</text>
<title>風玉亭夕望</title>,<text>落景隱城陰。前村有歸鳥。散步乘夕涼。微風動疏篠。亭皐面靑山。秀色來相繞。盤桓興未已。新月在林杪。蕭然杖屨間。自無塵事擾。夜歸對書床。孤燈更淸悄。</text>
<title>六月二十二日。驟雨滌煩。喜而口占。</title>,<text>萬竹陰陰弄夕陽。榴花風動滿庭香。浮雲忽送前山雨。添却騷人分外涼。</text>
<title>卽事漫吟</title>,<text>蕭條僑舍枕城根。草沒荒蹊樹擁門。紅墮海榴初結子。綠抽園竹已生孫。籬邊野老牽牛過。壟上村童嚇雀喧。誰似此翁無所事。一床書史坐忘言。</text>
<title>七月二十五日曉。夢偶於人家。見滄江趙丈 涑 所寫畫本。口號四言四句。覺而記之。</title>,<text>其人已亡。遺跡長新。寒巖古木。千載傳神。</text>
<title>伯氏寄示記夢之作。是夜夢陪伯氏仲氏杖屨。逍遙於峽山水石之間。覺而有感。依韻口占錄呈。</title>,<text>山北山南策杖行。對床歡會水邊亭。夢回始覺非眞境。驚起竹林風雨聲。</text>
<title>伯氏寄示記夢之作。是夜夢陪伯氏仲氏杖屨。逍遙於峽山水石之間。覺而有感。依韻口占錄呈。 原韻</title>,<text>竹林深處夢中行。怳是江南風玉亭。一語未成身已遠。萬山秋月曉溪聲。</text>
<title>敬次伯氏書懷寄示韻</title>,<text>楚江秋色近黃昏。竹雨蟲聲坐獨聞。忽憶鴒原千里外。滿山流水掩柴門。</text>
<title>趙學士宗著以京試官到綾城。迂路來過。留詩爲別。次韻以贈。</title>,<text>嘉橘幽蘭楚國秋。繡衣珍重問窮愁。殘星長笛催詩興。倚徧江南幾處樓。</text>
<title>敬次仲氏寄示韻</title>,<text>淸宵奈此月明何。唱斷蘇仙水調歌。玉宇瓊樓秋氣早。孤臣歸夢此時多。</text>
<title>敬次仲氏寄示韻 其二</title>,<text>世事紛紛付奈何。瘴江中夜獨悲歌。延英十載渾如夢。秋草橋山白露多。</text>
<title>敬次仲氏寄示韻 原韻</title>,<text>江潭消息近如何。楚國秋風入九歌。臨水登山憀慄意。塞鴻飛斷月明多。</text>
<title>敬次伯氏谷雲臥龍淵。用晦菴臥龍菴韻。</title>,<text>層崖擁深潭。化工費開鑿。神物臥幾年。風雲通碧落。匡廬舊佳境。宛在此洞壑。懷賢愛其名。千載尙如昨。紫陽有遺矩。盛事今繼作。不用奠牲醴。寒泉勝洞酌。公神無不之。斯丘亦可樂。長嘯望中州。腥塵正漠漠。</text>
<title>敬次伯氏谷雲臥龍淵。用晦菴臥龍菴韻。 原韻</title>,<text>巖開自天成。峽坼非禹鑿。神龍此所蟠。衆水深澗落。佳名起余衷。長嘯臨絶壑。淸高有遺像。英姿凜如昨。慷慨千古事。逝者不可作。猶存一寸心。於焉奠淸酌。誰能識此意。躊躇悄無樂。吟罷出師表。悲風來漠漠。</text>
<title>敬次伯氏谷雲臥龍淵。用晦菴臥龍菴韻。 和 尤齋</title>,<text>武侯在南陽。所事惟耕鑿。殷勤魚水契。遽見將星落。廬山有奇勝。晦父尋幽壑。循名架小菴。渺茫已非昨。我友陳編上。朗吟當年作。徘徊撫遺事。謂言海可酌。況玆羯奴時。我生非所樂。淸高揭新居。意氣橫沙漠。</text>
<title>九日</title>,<text>二年瘴海作重陽。正似坡翁滯越鄕。藍水把萸非舊會。楚江餐菊又新香。無人解送東籬酒。獨雁驚呼北地霜。縱使登高徒極目。浮雲何處認西方。</text>
<title>婦弟李上舍 師命 內挽</title>,<text>馬江西南流。滔滔入海水。上有相公墅。樓臺面江起。忽看素紼出。旌翣引廣柳。借問逝者誰。相公兒孫婦。本是名家女。稟質更獨殊。生得父母憐。盈盈掌上珠。九歲不下堂。十歲解助奠。十一知禮儀。十二誦女訓。十三賦桃夭。雙鳳鳴椅桐。衿鞶佩炯誡。蚤夜必敬恭。小心事舅姑。舅姑色欣欣。和顏待妯娌。妯娌情愛敦。家衆數十人。皆言新婦賢。十五喪阿爺。哀號動四隣。孰云女子身。執禮如二連。郞君病連年。心中常煼煎。衣帶未曾解。湯劑必先嘗。不惜賣簪珥。綢繆備臑芳。藜羹口不厭。無使郞或饑。身上少完裙。但恐郞無衣。至誠感神明。終致勿藥瘳。周庠二百士。郞君居上頭。喜氣溢門闌。福履看方將。翁舅捐館舍。人事劇悲涼。呑聲慰阿姑。調粥護棘人。夔夔饋奠間。哀敬久逾新。京華非昔時。盡室適湖堧。有母豈不懷。女行難自專。淇水憶松舟。中谷感葛葉。他鄕少生理。鹽米常苦乏。辛艱安足論。所幸郞無恙。祥琴重在御。餔糜且共餉。珠胎待月滿。寢夢占態虺。豈知妹笩生。翻成二䜿災。艶艶蕙蘭花。嚴霜未秋隕。胡香不可求。魂去何由返。執手有成說。死別在須臾。當言不及言。有淚枕邊流。迢迢驪江曲。一夕幽問傳。阿孃望南雲。蹋地更呼天。那堪寸寸腸。盡作巴猿斷。嬌女纔六歲。孤啼索母喚。綳中兩孩兒。喤喤誰爲哺。郞君夜輾轉。腹悲無與吐。平生孝慈性。貽此無涯戚。上天本至仁。而今理反錯。日月曾幾何。祖載發中堂。寒燈曖繐帳。塵簟依空床。馬爲立摧藏。風爲慘蕭瑟。隣里共酸鼻。行路亦嗚咽。江頭一抔土。殊異故山麓。可憐首丘心。生死違骨肉。魂氣獨悠揚。東西無不之。芳猷與喆範。宜託彤管垂。張林今不在。誰復勒高碑。唯有馬江水。萬古無歇時。</text>
<title>十月初一日。携集，協，緝，立諸兒。爲月出之遊。入山有作。</title>,<text>寒花錦石夕陽中。客到山門秋已窮。自是南州霜信晩。夾溪楓葉未凋紅。</text>
<title>望嶽</title>,<text>晴雲捲盡玉嶙峋。萬朶芙蓉秀色新。願借山人飛錫杖。一登高頂望楓宸。</text>
<title>重訪道岬寺。書贈勝岑上人。</title>,<text>海國秋初盡。山房客又來。貪看楓葉樹。爛醉菊花杯。細水遙通筧。層巖自作臺。居僧解惜別。欲去重徘徊。</text>
<title>道岬北池</title>,<text>醉倚溪邊石。閒窺竹下塘。藉苔爲坐席。剝橘當流觴。水奏宮商曲。山開綿繡粧。觀魚知有樂。吾不羨濠梁。</text>
<title>次協兒北池韻</title>,<text>洞門空翠遠氤氳。水碓寒聲到處聞。苔逕客迷巖下竹。石壇僧掃澗邊雲。松杉歲久皆連抱。禽鳥林深自作群。安得卜隣依白社。一山風月與平分。</text>
<title>法閒上人房</title>,<text>老釋幽棲地。蕭然只一床。看經常閉戶。引水曲通墻。夜梵淸塵慮。秋花淨晩香。他時隴月滿。寄宿贊公房。</text>
<title>東浮圖菴</title>,<text>萬竹通微逕。孤菴寄一偏。龕藏金像小。塔涌石輪圓。丈室團蒲淨。閒階細菊鮮。老僧休世念。迎客亦欣然。</text>
<title>南菴洞口小憩</title>,<text>蠟屐攀巖磴。筠輿卸澗阿。携筇坐盤石。濯手弄淸波。山翠侵衣濕。松風拂面多。上方知己近。僧語出煙蘿。</text>
<title>南菴</title>,<text>古寺藏深樹。危橋跨小溪。客隨流水到。僧與白雲棲。洞豁山當戶。樓高石作梯。依然一聲磬。殘照竹林西。</text>
<title>南菴有月桂碧梧漫賦</title>,<text>桂樹丹霞艶。梧桐碧玉枝。山寒香自馥。露冷葉全衰。鳳鳥朝陽瑞。王孫歲暮期。難看九苞羽。空詠八公詞。</text>
<title>次協兒弔義仁上人韻</title>,<text>杖錫嗟何去。山光似舊濃。爐香住檀越。庭草老門冬。廢榻跏趺跡。空廊早晩鐘。唯看曾宿客。惆悵撫孤松。</text>
<title>歸時寺僧供花糕夕飯</title>,<text>睡起禪堂靜。鐘鳴佛殿虛。秋糕煮山菊。晩飯薦溪蔬。一飽斯爲足。重遊不作疏。村翁更留客。斗酒有新釃。</text>
<title>出洞口下馬溪邊。與鳩林諸人小酌。</title>,<text>出洞携餘興。班荊坐水濱。仍傾不盡酒。更挽欲歸人。石閱寒波古。山含夕景新。淸遊翻似夢。自覺首回頻。</text>
<title>暮歸</title>,<text>平蕪催暝色。策馬望荒城。暗聽樵歌遠。時看漁火明。山蹊元自熟。風露不妨淸。却勝藍田獵。逢人問夜行。</text>
<title>次光山李使君彝仲用臨瀛伯李弼卿寄贈之韻</title>,<text>羈蹤一落海南陬。栗里田園任廢疇。坡老功名眞似夢。楚鄕詞賦摠悲秋。風波路險知難盡。天地恩深愧未酬。唯喜月山隣瑞石。歲寒相對慰窮愁。</text>
<title>東坡在惠州和陶詩。有云白鶴峯新居成。自嘉祐寺遷入。長子邁與余別三年矣。挈携諸孫。萬里遠至。老朽憂患之餘。不能無欣然。其詩曰。旦朝丁丁。誰款我廬。子孫遠至。笑語紛如。翦髮垂髫。覆此瓠壺。三年一夢。乃復見余。今余南遷。亦已三年矣。自城西僑舍。纔移城南。而長兒挈家來會。事適與坡翁相符。不可不志。漫述一詩示兒。</title>,<text>坡翁謫惠州。有子挈家至。三年乃復見。欣然詩以志。自我竄海瀕。靑楓三鑽燧。骨肉隔殊方。思之邈難致。爾今來覲我。千里携諸稚。垂髫儼環珥。繞膝爭嬉戲。別來見存沒。歡極却垂淚。杜陵實先獲。相對如夢寐。棲遑焉暇論。賴爾且慰意。依然白鶴峯。異代事相類。浮生處世間。誰免十口累。向來流放人。孑然多孤寄。妻孥幸團欒。我獨受厚賜。於身亦已足。餘外可撥置。</text>
<title>次兒輩暮登城上用柳州韻</title>,<text>露草蕭蕭古堞荒。平蕪暝色入微茫。遙看海氣霾村樹。却憶宮雲覆苑墻。繞郭寒山供拄頰。經秋苦竹攪愁腸。高高獨有中天月。不隔秦城與楚鄕。</text>
<title>同福趙使君雲老 景望 來訪。有詩追寄。次韻以謝。</title>,<text>握手仍忻悵。歸驂不可留。俱爲異鄕客。更覺此生浮。旅雁傳秋信。寒蟲弔別愁。華山千里夢。今夜共悠悠。</text>
<title>久聞同福赤壁頗有勝槩。無由致身其間以續坡仙之遊。漫吟一絶寄興。仍奉雲老使君要和。</title>,<text>水落山高赤壁秋。福川何似舊黃州。騷人不及橫江鶴。飛度臨皐十月舟。</text>
<title>送協，緝二兒還京後。無聊口占。</title>,<text>秋盡荒城獨掩扉。敗蘭衰菊映斜暉。賓鴻就暖皆南逝。遊子衝寒又北歸。橋外暮山圍古驛。馬前霜葉打征衣。登高且莫頻回首。天際孤雲漫自飛。</text>
<title>敬次仲氏寄示韻夜坐書懷</title>,<text>亭亭片月掛城頭。倚杖虛簷看斗牛。何處驚飛秋後雁。海天孤影夜深流。</text>
<title>敬次仲氏寄示韻夜坐書懷 其二</title>,<text>光陰衮衮水同流。歲暮羈心更百憂。湖海只今爲淨界。不妨身世伴沙鷗。</text>
<title>次彝仲和弼卿寄示之韻</title>,<text>明時遠逐竟誰憐。萬事驚心雪滿顚。新貴任從聲勢長。舊交猶有夢魂牽。雲收動石山銜月。地盡臨瀛海拍天。玉玦銅符俱外物。浮生南北且隨緣。</text>
<title>雪夜醉起步月</title>,<text>客去閉柴門。風篁響飛雪。中宵酒初醒。散步空庭月。</text>
<title>趙君景昌自湖西到同福。與其兄子正萬來訪。臨別書贈。</title>,<text>雪擁柴門車馬稀。荷君相訪到天涯。靑燈竹屋三更話。把酒依然嶽麓時。</text>
<title>口占贈趙正萬。以寓勉學之意。</title>,<text>赤壁秋堪賞。仙樓夜可憑。何如竹裏館。靜對讀書燈。</text>
<title>丁巳除夕。用李白紫極宮韻寓感。兼以自警。</title>,<text>歲律忽焉窮。荒城聞爆竹。流光如掣電。閃爍不堪掬。家家惜此宵。苦心惟我獨。頹顏對殘燈。耿耿未能宿。五十愧無聞。餘生固已卜。吾人貴自彊。皓天豈不復。寡過在知非。斯言尙可覆。勉勉惜分陰。羊胛幾回熟。</text>
<title>次尤齋至日見寄韻 戊午</title>,<text>微陽發處鏡開函。漸覺昭蘇萬品咸。莫道柔陰還易制。到頭人慾極巉巖。</text>
<title>感懷。又用前韻寄呈。</title>,<text>淚濕天書鎖滿函。楚江羈影弔彭咸。鹽梅舟楫渾如夢。物色空餘舊築巖。</text>
<title>瑞石山元曉菴老僧永閒委來相訪。呈七言律三首。走次其一以贈。</title>,<text>楚江春晩日如年。逐客羈棲任靜便。門掩古城寒食雨。</text>
<title>瑞石山元曉菴老僧永閒委來相訪。呈七言律三首。走次其一以贈。 其二</title>,<text>夢回空院杏花天。都將禍福抛身外。却怕塵喧到耳邊。</text>
<title>瑞石山元曉菴老僧永閒委來相訪。呈七言律三首。走次其一以贈。 其三</title>,<text>忽有老儈勤遠訪。淸詩一讀意悠然。</text>
<title>能弟南來見余。留十日而歸。臨別不堪悵黯。口占書贈。</title>,<text>朗州去京國。山海隔千里。非爲老兄謫。爾行何到此。別來如昨日。寒暑四回換。生者尙再見。逝者何當返。哀情與歡意。欲言淚先落。團圓未渠央。告歸還局促。爾馬不可縶。我車誰載脂。黯然越江別。千載同此悲。靑春北山下。花萼昔相輝。風吹辭故枝。飄泊失因依。相彼在原鳥。齊飛共和鳴。吾人獨何事。邈若參與商。三復小宛詩。惻愴各呑聲。月征且日邁。庶無忝所生。</text>
<title>別能弟口號</title>,<text>孤城風雨杏花飛。節過淸明送獨歸。最是老松荒草感。涪南心事益沾衣。</text>
<title>暮春</title>,<text>草長江南三月時。雜花飛盡柳絲垂。佳辰舊俗靑楓火。騷客新居白竹籬。秦塞送回鴻雁陣。楚山留伴鷓鴣枝。炎風朔雪皆王土。且喜春光入我詩。</text>
<title>春夜</title>,<text>暗風吹雨入窓斜。孤夢初回天一涯。却怪疏簾映殘雪。夜深庭院有梨花。</text>
<title>春望</title>,<text>花外層城柳外樓。夕陽吟望更悠悠。春來一種江潭草。獨有蘼蕪管客愁。</text>
<title>愼上舍聖尹求題二友堂。次韻寄贈。</title>,<text>高門積慶啓方來。二友名堂歲幾回。苦節淸芬元世業。芙蓉池畔竹林開。</text>
<title>爲朴君世卿。次高霽峯贈其曾祖朴壽翁韻。</title>,<text>萬頃淸波沒白鷗。壽翁遺跡幾回秋。凄涼三島無人管。瑤草年年綠自抽。</text>
<title>爲朴君世卿。次高霽峯贈其曾祖朴壽翁韻。 其二</title>,<text>荷衣終不換朱輪。尙想山冠岸白綸。休道典刑今已遠。岫雲江月是傳神。</text>
<title>爲朴君世卿。次高霽峯贈其曾祖朴壽翁韻。 其三</title>,<text>山形長似老仙臞。水色澄澄鑑髮鬚。此是當年吟嘯地。古槐疏柳自相扶。</text>
<title>爲朴君世卿。次高霽峯贈其曾祖朴壽翁韻。 其四</title>,<text>海上蟠桃幾遍紅。西湖風月畫圖中。丹爐橘井渾如舊。鄕里千秋說壽翁。</text>
<title>爲朴君世卿。次高霽峯贈其曾祖朴壽翁韻。 其五</title>,<text>千歲靈龜十丈蓮。吸風含露共澄鮮。超然不受泥塵涴。何限人間蟻慕膻。</text>
<title>哭姊兄李錦山 重輝</title>,<text>公來入吾門。四十一寒暄。何處始逢公。蟾江江上村。公顏花映肉。我馬驂其竹。童騃幸見憐。雁行忝追逐。念我早喪恃。伶俜依外氏。誰無兄弟懷。我獨賴我姊。我姊柔嘉質。令問宜家室。旣喜配佳耦。且喜歸名閥。雝雝琴瑟友。猗猗芝蘭秀。奈何偕老約。中道成大謬。存亡二十年。宰樹已蒼然。餘生亦孤露。弔影腸內煎。感公偏眷顧。情好不替故。公年近周甲。我髮颯垂素。相看各老大。別多常少會。世味覺漸闌。世事付無奈。我佩蠻鄕玦。公投錦溪紱。一爲參與辰。音塵便間闊。沈痾佇快痊。幽問驚遠傳。胡爲邈殊方。復此隔重泉。嗟公信忠厚。叔世那更有。天旣嗇名位。庶餉期頤壽。奄忽而至斯。斯理益難推。延津劍有神。離合本前期。同歸萬古宅。不減平生樂。人間藐諸孤。孑孑將安託。秋雲廣陵麓。夜月壽洞屋。舊遊森眼前。撫事摠陳跡。無由挽素轊。忍想玄扃閉。哀歌寄楚些。淚盡湘江澨。</text>
<title>彝仲使君遺竹丌。且寄一律。用其韻謝之。</title>,<text>休誇蘄簟檀瓌奇。淸玩文房此最宜。磋切却興淇澚詠。摩挲偏愛雪霜姿。來從瑞石鳴琴地。坐對湘潭惜誦時。酬贈愧無靑玉案。歲寒心契且追隨。</text>
<title>彝仲使君遺竹丌。且寄一律。用其韻謝之。 原韻</title>,<text>竹之爲用儘淸奇。親近無如几案宜。渾削楚斑呈素質。巧編淇菉粲幽姿。行添六一歸田簿。要伴三餘展卷時。今日贈公供拂拭。紙窓燈火好相隨。</text>
<title>瑞峯寺僧萬勳來訪。自言性聰徒弟。投以一律一絶。走次其絶句以贈。</title>,<text>平生逸想在禪家。未踏名山鬢已華。安得一筇隨爾去。瑞峯明月臥金沙。</text>
<title>萬勳沙彌自玄乞句甚懇。口號以贈。</title>,<text>聰師門下見勳師。更有沙彌骨格奇。與我今成三世好。憐渠肯惜一篇詩。</text>
<title>南生有昌將往蓬山謁尤齋。次其前日呈尤齋韻贈別。</title>,<text>連年重繭趨函丈。不道囚山瘴海悠。看取程門邢郭輩。喜君風誼出凡流。</text>
<title>南生有昌將往蓬山謁尤齋。次其前日呈尤齋韻贈別。 其二</title>,<text>臨水登山楚國秋。送君東去思悠悠。天敎易傳書終就。莫歎涪陵四載留。</text>
<title>又用秋字韻。寄呈尤齋。</title>,<text>東海南溟接素秋。寸心如水日悠悠。楓林關塞無消息。夢罷空梁落月留。</text>
<title>淳昌鮎巖村。卽河西先生之武夷也。先生後孫金君時瑞結茅就居。以繼先志。余喜其不忝堂構。用其見寄韻賦寄。兼寓勉勵之意。</title>,<text>魚巖蘗洞舊林丘。聞說賢孫復釣遊。沂上春風庭畔草。好將心法繼箕裘。</text>
<title>中秋夜感懷</title>,<text>楚天明月又中秋。添却孤臣一段愁。正想秦城當北斗。獨憐燕雁到南州。園陵白露悲金粟。禁苑輕寒戀玉樓。惆悵素華難可攬。夜深無數亂雲浮。</text>
<title>次韻贈柳君燂然</title>,<text>傾蓋偶成萍水會。窮途方見歲寒心。他時結網窩中夢。能記桄榔煙雨林。</text>
<title>故統制使柳公珩爲平安兵使時。延陽李相公時白以書生讀書于香山。柳公嘗寄一絶。柳公之孫斐然爲兵使。以其詩刻以揭之寺壁。今柳君燂然又求余次其韻。口占以贈。</title>,<text>六十年間一夢如。香爐秋月幾盈虛。詩傳細柳曾橫槊。名記匡山舊讀書。</text>
<title>鳴陽星山洞。有棲霞堂，息影亭。石川林公嘗居之。水石池臺之勝。具見石川諸詩與松江鄭相公星山別曲。一時諸賢。無不往來吟眺。其風流盛事。今猶可想。已蕪廢百餘年。無復舊觀。鄭君涖。松江相公之孫也。居在一洞。嘗嘅然於斯。遂就舊墟。披刜蠲疏。改拓其池至一尋。則有蓮根蟠土中不死。亦異哉。鄭君紀其事。兼賦二絶見示。余素慕石川風致。且嘉鄭君之志。次其韻却寄。</title>,<text>空洲芳草綠年年。不見荷衣舊謫仙。金骨只今應化鶴。月明飛影下江天。</text>
<title>鳴陽星山洞。有棲霞堂，息影亭。石川林公嘗居之。水石池臺之勝。具見石川諸詩與松江鄭相公星山別曲。一時諸賢。無不往來吟眺。其風流盛事。今猶可想。已蕪廢百餘年。無復舊觀。鄭君涖。松江相公之孫也。居在一洞。嘗嘅然於斯。遂就舊墟。披刜蠲疏。改拓其池至一尋。則有蓮根蟠土中不死。亦異哉。鄭君紀其事。兼賦二絶見示。余素慕石川風致。且嘉鄭君之志。次其韻却寄。 其二</title>,<text>荒池白露爲誰秋。地底蓮根寂寞留。封植不忘嘉樹傳。喜君能繼舊風流。</text>
<title>哭李尙書長卿</title>,<text>聖祖初御極。群才競勵翼。我忝頖宮選。君射明廷策。聯翩上雲衢。接武趨文石。周旋繡豸班。密邇銅龍席。銀臺咫尺天。忍說攀髥夕。百年共含恩。萬事終非昔。空餘滿襟血。灑向寧陵柏。</text>
<title>哭李尙書長卿 其二</title>,<text>煌煌月沙翁。華夏誦其名。文章卽靑氈。三世仍提衡。丹穴摠奇毛。箇箇難弟兄。君才最出倫。擲地振金聲。爭期紹家業。牛耳主齊盟。惜哉時命乖。流俗喜相輕。篋中千首詩。漫輸騷人評。</text>
<title>哭李尙書長卿 其三</title>,<text>東湖麟鳳洲。上有蓬萊院。翶翔盡仙侶。恩暇推高選。懸燈竹房幽。泛月蘭舟轉。催成蓮燭詩。共飽天廚膳。酒興更文會。新堂詠賀燕。盛事那再得。陳跡一轉眄。千秋江漢水。不隨人世變。</text>
<title>哭李尙書長卿 其四</title>,<text>昔我使北關。弭節鶴城路。君時作遨頭。把臂欣相遇。哀絃間淸唱。舟下龍堂渡。重期沛館會。酒賦極歡趣。橋臨萬歲遙。亭倚北山暮。舊遊恍春夢。浮生劇朝露。傷心柳梢靑。誰復續佳句。</text>
<title>哭李尙書長卿 其五</title>,<text>與君三世交。交誼久彌敦。君家群從行。視我如弟昆。追隨共襟期。會晤窮朝昏。聯酬謝池句。對酌秦樓樽。居然十年間。零落無復存。可憐一鶺鴒。孤鳴悲在原。山陽千古感。淚盡洛東村。</text>
<title>哭李尙書長卿 其六</title>,<text>飄飄洞庭葉。風雨俱失所。我竄南海堧。君臥東郊墅。天末各晨星。朝端無舊侶。聞君到鵲橋。邈若銀河阻。詩筒替驛梅。聊以慰延佇。遺篇尙在篋。撫跡今如許。依然屋梁月。照我夢回處。</text>
<title>哭李尙書長卿 其七</title>,<text>八座亦云崇。六旬不爲夭。所悲舊交盡。所惜人才眇。英姿與雅韻。已矣都輸了。一別隔死生。大暮那復曉。嘉陵秋草路。想見飛丹旐。嶺海渺千里。何由哭新垗。欲寄薤露詞。增我哀腸繞。</text>
<title>寄題曹丈敬璨安用堂</title>,<text>鳩林勝槩擅南隅。別有閒人樂事俱。檻外晴雲來月嶽。門前春水散西湖。舟回竹島魚登網。棋罷梅窓酒滿壺。天放似君誰不羨。白頭遷客愧迷塗。</text>
<title>月出之南支。有所謂觀音臺。石勢甚巉絶。臺上有舊屋基。其廢不知幾百年。山人時習結菴三間以居之。其堅苦可尙也。習屢踵門。求余記其事。余旣許之而病懶久未副。欲一訪其勝而亦未暇也。習適以其師詩卷見示。聊用卷中韻賦二絶。以塞其勤。</title>,<text>山如削立石如飛。千仞臺高可振衣。遷客病來休杖屨。夕陽空送片雲歸。</text>
<title>月出之南支。有所謂觀音臺。石勢甚巉絶。臺上有舊屋基。其廢不知幾百年。山人時習結菴三間以居之。其堅苦可尙也。習屢踵門。求余記其事。余旣許之而病懶久未副。欲一訪其勝而亦未暇也。習適以其師詩卷見示。聊用卷中韻賦二絶。以塞其勤。 其二</title>,<text>孤菴寄在翠微間。架石梯雲不作難。見說夜深奇絶處。西湖煙月畫中看。</text>
<title>次韻寄題鄭參奉時卨寄旅軒</title>,<text>釣水盤中宅。耕巖谷口廬。桑麻分巷陌。松菊護階除。寄世知身幻。關門任客疏。萊衣弄雛地。此樂不求餘。</text>
<title>玄上舍徵竹林亭十詠</title>,<text>開窓面月出。東嶺最相當。坐覺氷輪上。淸輝已映床。</text>
<title>玄上舍徵竹林亭十詠 其二</title>,<text>鬱鬱虬龍幹。長風吹作濤。翛然滿淸聽。不羨茅山陶。</text>
<title>玄上舍徵竹林亭十詠 其三</title>,<text>春來耕白水。秋至割黃雲。苦樂田家事。農謳隔岸聞。</text>
<title>玄上舍徵竹林亭十詠 其四</title>,<text>村居湖水上。一半是漁家。知有夜船返。時聞風外歌。</text>
<title>玄上舍徵竹林亭十詠 其五</title>,<text>花開遍村巷。不獨滿園紅。歲歲春多少。都輸杖屨中。</text>
<title>玄上舍徵竹林亭十詠 其六</title>,<text>積雨前溪漲。群流爭一門。狂瀾無計遏。長嘯倚風軒。</text>
<title>玄上舍徵竹林亭十詠 其七</title>,<text>石骨聳孤靑。秋霜染萬葉。粧成錦繡屛。故向亭前匝。</text>
<title>玄上舍徵竹林亭十詠 其八</title>,<text>西湖無限景。獨愛孤山雪。更著水邊梅。黃昏映斜月。</text>
<title>玄上舍徵竹林亭十詠 其九</title>,<text>精舍隱何許。洞門深復深。認得炊時早。孤煙忽起林。</text>
<title>玄上舍徵竹林亭十詠 其十</title>,<text>落景照前山。遙看圖畫間。歸僧與棲鳥。爭似主人閒。</text>
<title>口號留別朴上舍世卿。用其韻。</title>,<text>秋晩荒城欲別時。別懷憭慄不成詩。重陽未到嚴程急。孤負龍山落帽期。</text>
<title>留別曹丈敬璨。兼示鳩林諸人。</title>,<text>四年蘭佩瘴江濱。月出千峯相對親。今日北歸回首望。峴山眞似故鄕人。</text>
<title>留贈林族益瑞</title>,<text>臨岐摻袂暫踟躕。各問前期定有無。他夜北寬亭畔月。夢隨秋雁到西湖。</text>
<title>南來四載。足不出門外。煙村祠院在咫尺。而未展一謁。然其瞻仰則多矣。今當北遷。口占一絶。示崔君宣錫，保錫昆季。以道其區區。兼示院中諸章甫。崔君卽煙村後孫也。</title>,<text>卓識淸風疏傅儔。高名長與月山留。迷塗有客悲窮轍。瞻仰遺祠更一羞。</text>
<title>留寄愼上舍聖尹</title>,<text>素隱風流已返仙。南來喜遇阿咸賢。那堪二友堂前路。苦竹殘荷別恨牽。</text>
<title>仙巖驛。口號書扇。贈光牧李彝仲。</title>,<text>落日仙巖驛。歸雲瑞石山。相逢又相別。惆悵路岐間。</text>
<title>仙巖驛。口號書扇。贈光牧李彝仲。 次韻 彝仲</title>,<text>相逢無別語。共說白雲山。早晩誅茅計。從遊在此間。</text>
<title>醉草贈李弟汝相</title>,<text>古驛三杯酒。秋天九月雷。臨分無限意。欲去更遲徊。</text>
<title>冒雨暮投井邑</title>,<text>荻嶺千層杳靄間。短蓑羸馬困躋攀。如何逐客西歸路。苦竹霜楓又楚山。</text>
<title>泰仁。次主守李君鳳朝用李彝仲披香亭韻贈別之作。</title>,<text>寒塘秋望夕陽中。零落殘荷倒晩風。騷客自憐來苦緩。倚欄空詠滿江紅。</text>
<title>敬次披香亭先祖題詠韻</title>,<text>秋池白露幾回漙。泣閱紗籠獨倚欄。七十八年多少感。敗荷依舊雨聲寒。</text>
<title>敬次披香亭先祖題詠韻 其二</title>,<text>羈人北去雁南飛。九月湖城雨滿衣。高閣晩來成遠眺。亂山如畫映斜暉。</text>
<title>泰仁。遇徐君鳳翎。用其前日見寄韻書贈。</title>,<text>蕭疏風韻澹靈臺。誰識斯人在草萊。此去淸詩携滿袖。隴頭遙替一枝梅。</text>
<title>泰仁。逢金君道器。感懷書贈。</title>,<text>苔湖直節更淸詩。每喜傳家有白眉。荊樹一時零落盡。舊交空對惠連悲。</text>
<title>石橋金君又器操行過人。余心常嚮往。不專以世好也。不幸蹉跌。不一面而遂成千古。今北歸之路去其舊廬甚邇。一倍愴悼。其從弟金君道器來別於詩山。語及夢中石橋公報余行期之事。相對一涕。賦一絶以示。</title>,<text>一面嗟相失。重泉奈永違。聞君話幽夢。歸路益沾衣。</text>
<title>贈南生有昌 將往蓬山</title>,<text>感子殷勤意。羸驂送我還。遙遙別後夢。相逐到蓬山。</text>
<title>觀津道中</title>,<text>淸曉客行早。高秋風色凄。稻畦霜後雁。茅店霧中鷄。萍梗何嘗定。津塗久已迷。山前有石佛。應復笑棲棲。</text>
<title>次宋甥相琦贈別韻</title>,<text>好事公田雨。天敎遠客留。那堪團會地。旋作別離愁。路出滄江曉。城寒落木秋。飛沈元有數。不用淚長流。</text>
<title>素沙感舊</title>,<text>宿昔溫泉幸。叨陪鑾輅廻。軍容明組練。帳殿倚崔嵬。此路今重過。餘生只獨哀。蒼梧秋色裏。掩淚向蒿萊。</text>
<title>過芝洞感懷。書示李君喜朝。</title>,<text>嶺海吾猶返。泉臺何日期。山陽十年淚。灑盡靜觀池。</text>
<title>梁門途中。憶白雲山庄。</title>,<text>駐馬山橋眼忽開。淸溪知自白雲來。仙源咫尺無由到。悵望千峯紫翠堆。</text>
<title>到東州</title>,<text>南國魚蝦侶。東州麋鹿群。優游山海內。隨處摠君恩。</text>
<title>伯氏仲氏相繼來會於東州服舍。窮寂之中。慰懷多矣。臨別不堪悵黯。口占錄呈。</title>,<text>自從二人懷。但有兄弟隨。此懷卽今日。感嘆先祖詩。四載竄南徼。參商各天涯。迢迢華岳麓。渺渺渼湖陂。陟岡幾瞻望。看雲勞夢思。音徽邈以疏。日夕抱調飢。天恩寬逐臣。鞮屨許內移。鴒原幸不遐。東峽接王畿。念之便相就。宿舂策黎眉。翻思瘴海隔。不道山蹊巇。姜衾共一堂。迭唱塤與篪。冬夜豈不長。秉燭各忘疲。笑言無倦聽。湛樂何怡怡。恍然如夢寐。歡極轉生悲。悲哉泉下別。一去何時歸。同氣半喪亡。餘生亦已衰。骨肉貴安集。功名有成虧。蘇家聽雨約。耿耿至今違。雖成對床眠。奈此故鄕非。何山無樂土。世網動牽羈。緬羨大小何。一丘同棲遲。臨分更百感。執手徒增欷。願言奉先訓。勿替歲寒期。</text>
<title>口占贈族姪歙谷守盛最</title>,<text>東州此會何曾料。却憶南鄕送爾廻。安得海天無限月。一樽同醉侍中臺。</text>
<title>東州卽事</title>,<text>東州荒峽裏。遷客定新居。野闊弓王國。山回麗祖墟。人煙村巷冷。雪月戶庭虛。寂寂生涯事。殘燈一架書。</text>
<title>日暮蒼山天寒白屋分韻。得日字。</title>,<text>鐵峽近北關。窮冬轉蕭瑟。獰飆振山岡。野雪深沒膝。寒谷積陰凝。誰歟吹暖律。幽人似蟄蟲。墐戶守一室。端居謝輪蹄。靜味寓書帙。烹茶敲井氷。炙背就簷日。何必氈氍毹。然後禦寒凓。</text>
<title>次朴都事徵之 泰徵 詠雪見示韻</title>,<text>響多知灑急。寒重覺堆深。幻出瓊瑤界。粧成薝葍林。幽期曠何許。淸興浩難禁。忽枉新詩贈。巡簷爲一吟。</text>
<title>春帖</title>,<text>天地三陽泰。邦家屢歲豐。畸人無事業。黃卷驗新功。</text>
<title>春帖 其二</title>,<text>溪氷初褪凍。簷日欲舒暄。雪裏東州菜。春盤亦聖恩。</text>
<title>別李郞</title>,<text>十五如初日。東床玉雪郞。乘龍占喜氣。執雁見淸揚。少別猶紆軫。孤征勉護將。歸來及春早。文史好商量。</text>
<title>除夜次唐詩韻</title>,<text>旅枕伴殘燭。寥寥誰與親。東州今夜客。南國去年人。閱盡無窮事。依然見在身。坐看兒女戲。空復憶靑春。</text>
<title>元朝志感 己未</title>,<text>南梅北雪送生涯。燕國詩中感歲華。急景轉頭眞似夢。羈蹤著處卽爲家。樽空柏葉那隨酒。地僻椒盤未頌花。尙喜從今陽德布。澗邊幽草動新芽。</text>
<title>次朴徵之元朝見寄韻</title>,<text>暮景飛騰速。他鄕又一春。形骸驚換舊。學業愧知新。宇宙難容跡。風霜易損神。平生空壯志。忽復過中身。</text>
<title>書扇贈閔鎭厚兄弟</title>,<text>悲歡各誦十年詩。此地逢迎豈素期。歸去鯉庭如有問。萬山氷雪臥茅茨。</text>
<title>別徵弟入堤川</title>,<text>幾載重相見。玆行又遠違。家貧無舊業。世亂足危機。絶峽孤舟泝。他鄕十口依。遙知北津路。往事獨沾衣。</text>
<title>哭姊兄李延安 挺岳</title>,<text>去年二之日。我姊辭中饋。今年大泣月。又哭吾兄逝。前悲未云弭。新慟方隨起。人事不可期。誰能測天理。憶公結髮初。執雁來我門。淸揚潔白晳。璧潤而蘭薰。婉婉我伯姊。幽閒稱美匹。椅梧鳳雙飛。和鳴如琴瑟。綢繆二姓親。瓜葛相結連。我生未再晬。匍匐襁褓間。能言解喚兄。學步坐兄膝。孰云異天屬。憐愛無厭歇。自我失慈覆。恃姊如恃母。感公弟畜恩。終始勤且厚。秪今懷往事。四紀一反手。盛年安可常。少者亦皓首。中間幾合散。憂樂閱百變。嗟公靑雲器。陸沈困州縣。翰音我實愧。冥升躐高衢。祿命懸蒼天。素心貴不渝。日余觸駭機。服玦奔炎蠻。依依廣津別。草草洲渚言。一去各參辰。荏苒三改燧。信音闊弦朔。思想積夢寐。楚嬃未見歸。魯拱遽尙右。存亡永乖離。酸痛貫腸肚。我行忽東徙。新阡在所歷。公來挈諸甥。迎我埏隧側。相持但號咷。零淚共雨面。踟蹰不忍辭。擧目渾無見。抱玆滿腔悲。氣結莫能展。蹙迫念嚴程。牽挽惜日短。獨投荒峽居。回望愴分飛。別來再得書。眷眷書中辭。云有貊城行。中冬以爲期。經塗佇一訪。計日頻僂指。俄然凶問到。掃門竟誰竢。子荊服未除。奉倩神已傷。如何岱宗遊。不復戀高堂。高堂西日迫。林烏夜啼血。孑孑欒棘哀。雙瞻靈几設。路人尙呑聲。況乃親愛情。親愛自此絶。宿昔隔幽明。一哀無處洩。我身類拘囹。惜哉淳淑姿。不得揚王庭。六旬豈曰夭。在公不爲贏。分明歲寒心。末路知者稀。高情彭澤賦。晩計鹿門棲。幽期雖未諧。生死無愧怍。煌煌三百芾。何用羨其服。逝者眞可樂。處世孤且危。以此送公歸。聊足慰吾悲。此生知己矣。且復期他生。公歸告我姊。庶以不永傷。</text>
<title>復用涯字韻。寄朴徵之。</title>,<text>明時禦魅足吾涯。歷盡危途兩鬢華。歸夢已迷京國路。羈棲聊寄野人家。荒郊日落煙沈樹。古峽春寒雪作花。待得陽坡風色暖。共君携酒煮靑芽。</text>
<title>訪朴徵之泉谷新居</title>,<text>病起開蓬戶。幽尋到草堂。溪深初漲雪。林暖乍浮陽。臘酒山杯灎。春羹野菜香。從今來往熟。佳約在濠梁。</text>
<title>宋司諫 奎濂 母夫人挽</title>,<text>雷澤觀歸妹。朱陳忝結姻。賓筵曾截髮。婦總遽笄榛。竹塢淸堂月。沙阡宰樹春。天涯懷往事。薤挽獨傷神。</text>
<title>南生有昌千里重繭來過東州之纍居。感佩高誼。不但聞跫之喜。臨別用詩山使君韻。略申此懷。</title>,<text>每憶披香會。新篇和醉吟。誰知晩溪客。遠訪寶山陰。別路遙連海。春華欲滿林。丁寧白雲約。莫負歲寒心。</text>
<title>三月晦日有感。次唐詩韓致堯韻。</title>,<text>荊門晝掩到黃昏。寂寞閒庭過雨痕。古郭飛花空委地。前溪垂柳欲藏村。三春轉眄渾如夢。萬事無言只斷魂。東望白雲山色近。十年歸夢繞田園。</text>
<title>朗州李生松齊來訪。臨別書贈。以謝其勤。</title>,<text>竹村分袂夢依然。誰料相尋到鐵圓。今夜與君同見月。却疑身在月山前。</text>
<title>憶朗州八絶。寄鳩林諸君。</title>,<text>水合住龍渡。山分駕鶴嶺。就中有別區。西湖開萬頃。</text>
<title>憶朗州八絶。寄鳩林諸君。 其二</title>,<text>觀瀾竹島秋。邀月鳩林夕。應憐國師巖。留著騷人跡。</text>
<title>憶朗州八絶。寄鳩林諸君。 其三</title>,<text>何處最相思。江潭芳杜若。遙知鼓枻人。尙記行吟客。</text>
<title>憶朗州八絶。寄鳩林諸君。 其四</title>,<text>安用堂中老。平生義薄雲。居然湖海氣。埋却廣陵墳。</text>
<title>憶朗州八絶。寄鳩林諸君。 其五</title>,<text>招提道岬勝。巖瀑北池幽。最憶水南寺。題詩山翠樓。</text>
<title>憶朗州八絶。寄鳩林諸君。 其六</title>,<text>九井峯前路。筠輿踏雪行。孤山難再到。淸磬夢中聲。</text>
<title>憶朗州八絶。寄鳩林諸君。 其七</title>,<text>橘樹霜前實。梅梢雪裏花。淸香應不改。誰復寄天涯。</text>
<title>憶朗州八絶。寄鳩林諸君。 其八</title>,<text>玉鱠松江味。絲蓴千里羹。雖然餐北麪。猶自憶南烹。</text>
<title>次協兒營屋白雲之作</title>,<text>數畝釣臺西。曾經峒老棲。宅幽盤谷阻。路轉武陵迷。小築還新屋。寒流尙舊溪。應須擧家隱。不愧鹿門携。</text>
<title>次協兒營屋白雲之作 其二</title>,<text>結得茅茨迥。殘年不願餘。雲嵐通几席。巖壑當階除。林密眠分鹿。溪淸坐數魚。何嫌少隣並。自喜俗緣疏。</text>
<title>收蕎麥</title>,<text>山田蕎麥帶霜收。嘉實離離欲滿篝。從此閉門餐餺飥。范翁何恨永州留。</text>
<title>秋夜有懷</title>,<text>蘭皐秋色歇芳菲。幾處江潭客未歸。蠻海極天消息斷。夢隨征雁向南飛。</text>
<title>秋夜有懷 其二</title>,<text>臨水登山有所思。楚雲湘浦渺天涯。誰知宋玉悲秋恨。不爲嚴霜草木衰。</text>
<title>朴徵之見示重陽之作。次韻却寄。</title>,<text>佳節無心戀物華。寂寥孤枕困沈痾。茅柴誰送墻頭酒。叢菊重看峽裏花。老去歡情隨日減。秋來旅鬢得霜多。窮途趣味何須說。萬事如今摠可嗟。</text>
<title>携兒輩觀瀑三釜淵。仍遊太華山有作。</title>,<text>造化奇功未易論。冥觀斗覺爽心魂。香爐瀑壯垂三石。箭括峯危拆一門。幽澗有聲多曲折。亂藤無徑苦攀援。龍公解送摧詩雨。洗出蒼厓萬古痕。</text>
<title>次翕兒遊太華諸作韻</title>,<text>六兒隨後一翁先。齊度山門千丈淵。始識桃源藏福地。却從蘿外到諸天。溪頭倚樹頻移杖。石上傳杯不用筵。來往自今幽興熟。葛巾芒屨送殘年。</text>
<title>次翕兒遊太華諸作韻 其二</title>,<text>陰陰神物幾年盤。自作幽潭受峻湍。一道白波飛雪色。四時靑壁積風寒。前臨斷岸宜遙對。側近層巓怯倒看。每說朴淵天下壯。玆遊未必讓奇觀。</text>
<title>次翕兒遊太華諸作韻 其三</title>,<text>千巖萬壑繞西東。別有蓮峯竦處崇。但逐淸溪穿谷口。忽看精舍在丘中。雲間鷄犬村非遠。日暮漁樵路自通。分占華山吾與爾。不應長羨鹿門翁。</text>
<title>三釜淵西邊有斷阜。正與瀑布相對。歸時少坐。尤覺所見勝絶。因命名曰香爐臺。次翕兒韻。</title>,<text>潨射寒空激素波。遊人忙戛石潭過。還從華岳高尋地。却望廬山倒挂河。皓色雙厓舞振鷺。雄聲數里殷鳴鼉。名區自昔須題品。更覺西臺發興多。</text>
<title>在昔辛未年間。先王考以大宗伯。祗役北關。路過豐田驛。聞三釜落水窮處。有村可避地。路險不得到。悵然賦詩以寄興。余少讀王考詩。恨無由一探其勝。未嘗不夢想之也。今適纍居東州。所謂三釜落。卽其境也。翕兒嘗往尋。樂其幽邃。遂結茅爲棲息之所。余亦得以往來遊賞。事若有不偶然者。撫境興感。自不能已。玆用王考詩韻。書示翕兒。</title>,<text>峽束疑無路。溪窮忽有村。人間隔風日。壺裏祕乾坤。吾祖遺篇在。玆山夙尙存。今看一茅屋。喜爾卜眞源。</text>
<title>李彝仲歷鶴浦楓嶽來過。口號書贈。</title>,<text>落日仙巖驛路分。誰言東峽更逢君。從今後會知何地。杖屨靑溪近白雲。</text>
<title>金德山德耇來訪。見示金時傑歸湖莊時贈別之作。次其韻。兼謝遠枉之勤。</title>,<text>吾門和樂本敦宗。星散年來舊里空。已恨萍蹤俱失所。更驚蓬鬢各成翁。棲遑愧我猶窮轍。繾綣看君獨厚風。東峽雪中相訪地。歲寒心事有誰同。</text>
<title>次德耇留贈韻。略申別意。</title>,<text>相逢邂逅卽相離。後會從今復幾時。送罷柴門依舊掩。獨携山月步前墀。</text>
<title>夜坐書懷。次翕兒宿禪房韻。</title>,<text>暗燈挑盡睡和衣。窓外疏疏霰雪飛。心定家鄕廻夢斷。地偏門巷到人稀。蟲依破壁同寒蟄。犬吠前村認夜歸。群動寂寥存一氣。靜中聊復驗天機。</text>
<title>安邊府伯申寅伯 晸 過訪索別語。口占書贈。</title>,<text>雨雪徒然詠北風。臨岐携手思何窮。熊轓鵩舍俱身外。莫把行藏較異同。</text>
<title>安邊府伯申寅伯 晸 過訪索別語。口占書贈。 其二</title>,<text>龍堂官樹綠煙絲。每憶蘭舟繫纜時。君去此中應感舊。女郞猶唱柳梢詞。</text>
<title>陪伯氏仲氏。遊太華宿僧院。口占書懷。</title>,<text>人間聚散任徒然。誰似山中樂事偏。聯袂最宜幽澗步。對床還共上方眠。歸期久負蘇家雨。別夢曾驚郢樹煙。是處雲林堪送老。向來何苦困塵緣。</text>
<title>敬次仲氏遊太華。書示翕兒之韻。</title>,<text>三淵興不盡。百折上危巓。怒瀑能穿石。攢峯欲到天。閒尋猿鳥社。共和鶺鴒篇。一聽禪房磬。幽懷更爽然。</text>
<title>次翕兒前日遊太華。示兄弟之作。</title>,<text>幾歲參辰怨異方。今宵風雨幸同堂。相將杖屨巖溪畔。更著冠童子姓行。且學淮王爲豆腐。眞成季路供山梁。何煩飫酒陳籩豆。一詠聊堪共一觴。</text>
<title>追次兪伯圭前日寄贈韻却寄</title>,<text>世事看來幾變遷。浮雲爲狗陸成淵。南荒旅泊三危遠。東峽嚴程萬嶺穿。一任桃花開舊觀。更無仙夢到勻天。窮途尙喜交情在。每讀君詩思豁然。</text>
<title>伯氏旣棲遯壽春之谷雲。而仲氏方營菟裘於嘉陵江上。余之小築在洞陰白雲山下。翕兒又結廬東州之太華山。自太華至白雲三十里。自白雲至谷雲四十餘里。自谷雲至嘉陵亦不滿百里。四處相去雖遠近差殊。其間各限以一帶山。山本一脈。非異區也。一家所依歸。皆密邇如此。可謂幸矣。聊賦一律以識之。仍呈伯氏仲氏。且示兒輩。</title>,<text>誰遣山靈用意勤。安排福地待平分。嘉陵北峽通靑玉。太華南峯接白雲。不羨仙侯携斧子。都輸句曲屬茅君。全家道氣眞堪詫。十乘朱輪未足群。</text>
<title>追酬兪伯圭丁巳秋見寄之作</title>,<text>長樂疏鐘夢裏聲。五年湘浦隔秦城。村婆且喜論疇昔。瀧吏多慙問姓名。禍福未須占賈傅。升沈何用問君平。詩成寄謝秋潭老。歲晩相期共此情。</text>
<title>追酬兪伯圭丁巳秋見寄之作 其二</title>,<text>閱歷危途五十秋。任他呼馬與呼牛。雲衢驤首皆新貴。嶺海分飛半舊遊。靜學堯夫常閉口。閒同杲老但梳頭。憑君莫詫溪山勝。爭似東州一室幽。</text>
<title>東州夜坐。感舊書懷。錄寄靑平沈都尉。</title>,<text>雪屋寒燈耿不眠。向來陳跡夢依然。新詩禁籞開樽夜。喜氣溫泉扈駕年。淚盡喬山埋玉匣。眼看滄海變桑田。多情獨有秦樓月。分照東州旅枕邊。</text>
<title>往在甲辰歲。余被譴出城。寄寓廣陵之屯湖。無何洪公頻垂存訊。且以新釀桃花酒分餉。風味絶佳。俛仰存沒忽已十數年矣。今於纍遷之中。追感舊事。尤不堪愴悢。吟成一絶。寄示洪伯涵 萬容 昆季。</title>,<text>秦樓當日念漳濱。遠寄桃花麴米春。流落只今親愛絶。楚江誰記獨醒人。</text>
<title>敬次仲氏寄示韻</title>,<text>鐵峽獰風凍殺人。朝來窮巷雪堆銀。極知黍谷難回暖。誰道葭灰已近春。簷日負綿恩亦足。硯氷呵筆句還新。餘生倘見三陽泰。不厭寒棲寂寞濱。</text>
<title>敬次仲氏寄示韻 其二</title>,<text>已將窮鬼伍。休怪遠人群。廚冷無魚婢。樽空失麴君。寒灰田甲溺。今雨杜陵云。不復筍穿石。從他衣化雲。</text>
<title>偶檢散帙。得丙申年間在銀臺。與禁直諸公酬唱詩什。我仲氏與兪伯圭所作。亦在其中。而李心甫 萬雄 已作古人矣。披詠感懷。輒次其韻。錄呈仲氏。且寄兪令。</title>,<text>荒山積雪臥僑廬。獨夜幽懷鬱未舒。宿草纍纍新鬼化。晨星落落故交疏。塵埋破篋詩猶在。夢斷仙臺歲幾除。最憶楊江鷗鷺約。水亭明月自盈虛。</text>
<title>偶檢散帙。得丙申年間在銀臺。與禁直諸公酬唱詩什。我仲氏與兪伯圭所作。亦在其中。而李心甫 萬雄 已作古人矣。披詠感懷。輒次其韻。錄呈仲氏。且寄兪令。 其二</title>,<text>百年天地卽籧廬。身似閒雲任卷舒。寵辱過來心自靜。悲歡閱盡鬢全疏。橋陵拱木瞻金粟。湘水靑楓限玉除。默算平生還一嘅。堂堂壯志墮空虛。</text>
<title>又閱銀臺直廬。與伯圭聯句酬唱之作。追感次韻却寄。</title>,<text>六仙樓畔敞文窓。每憶靑綾伴夜釭。齊捧天書濡赤管。共霑宮醞瀉銀缸。一時鵷列人餘幾。廿載烏號淚下雙。獨有潭翁同此感。漳濱蕭瑟近湘江。</text>
<title>次朴徵之見寄韻。謝寄䳺鶉。</title>,<text>居無常處任西東。正似遷人寄峽中。忽見庭懸隨尺素。不須黃耳繫書筒。</text>
<title>重檢舊詩藁。得心甫，幼能二友酬唱之什。不堪存歿之感。追步其韻。錄呈仲氏。仍寄兪伯圭。仲氏與兪令。亦於其時在禁直。同有所和。想同此感也。</title>,<text>悵望涼風雨雪霏。朋遊已覺眼中稀。君爲天上歲星返。我似洞庭秋葉飛。亂竹蕭條求仲徑。殘荷冷落楚臣衣。如何惠好同車約。白首思歸未得歸。</text>
<title>重檢舊詩藁。得心甫，幼能二友酬唱之什。不堪存歿之感。追步其韻。錄呈仲氏。仍寄兪伯圭。仲氏與兪令。亦於其時在禁直。同有所和。想同此感也。 其二</title>,<text>佳言如屑想餘霏。一別淸標入夢稀。宇宙空傳雙鳥響。風雲不盡大鵬飛。幽吟錦里詩留篋。長笛山陽淚滿衣。牢落暮途悲獨立。九原難作與誰歸。</text>
<title>重檢舊詩藁。得心甫，幼能二友酬唱之什。不堪存歿之感。追步其韻。錄呈仲氏。仍寄兪伯圭。仲氏與兪令。亦於其時在禁直。同有所和。想同此感也。 其三</title>,<text>浮世光陰瞥眼過。却尋詩卷淚橫斜。猶思夜醉蓬山酒。無復春吟玉署花。芝洞煙霞空蕙帳。夢灘風月屬漁家。丘原一隔知音少。手撫牙絃只獨嗟。</text>
<title>重檢舊詩藁。得心甫，幼能二友酬唱之什。不堪存歿之感。追步其韻。錄呈仲氏。仍寄兪伯圭。仲氏與兪令。亦於其時在禁直。同有所和。想同此感也。 其四</title>,<text>魑魅天南喜客過。長沙寒日幾回斜。身同華表歸來鶴。眼看玄都去後花。古峽茅茨依驛店。夜窓燈火乞隣家。紛紛得喪皆虛幻。不向窮途漫怨嗟。</text>
<title>感懷七首。用中夜悲歌泣孝宗分韻。</title>,<text>粼粼半璧水。肅肅素王宮。大人方利見。風雲動昭融。何意龍門魚。變化一日中。香案撤金蓮。分光燭微躬。遭逢自玆始。報答愧無終。</text>
<title>感懷七首。用中夜悲歌泣孝宗分韻。 其二</title>,<text>自惟菅蒯質。陶甄荷造化。短材忝拂拭。狂言幸寬假。密邇經帷侍。優游道山暇。珍柑羅帕傳。仙醞銀罌下。恩光一春夢。淚盡湘潭夜。</text>
<title>感懷七首。用中夜悲歌泣孝宗分韻。 其三</title>,<text>銀臺雨露邊。出入最恩私。咫尺威顏近。從容退食遲。園陵扈蹕日。寢殿慮囚時。誰言憑几遽。未及攀髥隨。篋中舊賜貂。摩挲有餘悲。</text>
<title>感懷七首。用中夜悲歌泣孝宗分韻。 其四</title>,<text>殷憂以啓聖。險阻嘗已多。何曾忘在莒。宵旰枕干戈。終悲永安詔。未續江漢歌。堂堂鐵柱杖。大義共不磨。秖今薜蘿士。抆血望關河。</text>
<title>感懷七首。用中夜悲歌泣孝宗分韻。 其五</title>,<text>巍然舜禹後。道心復允執。昔講夜氣章。諄諄克治法。俯納元朝疏。抑抑期九十。雖乏格王姿。佇見興邦業。嗚呼大道否。獨抱遺編泣。</text>
<title>感懷七首。用中夜悲歌泣孝宗分韻。 其六</title>,<text>齊襄九世讎。越國十年敎。經營與神謀。強弱未暇較。豈無同德臣。奔奏各自效。萬事遽墮空。徒然仰廟貌。千秋編簡上。並美淳煕孝。</text>
<title>感懷七首。用中夜悲歌泣孝宗分韻。 其七</title>,<text>君臣千一會。我生幸親逢。物色遍釣築。風期感雲龍。密勿心膂託。幄對或囊封。如何命九官。今日同四凶。悵望黃金臺。此道誰復宗。</text>
<title>十二月二十二日夜。夢侍孝廟前席。宛如夙昔。覺來悲咽難勝。用丙辰冬記夢韻。口占書感。</title>,<text>空山雪月欲殘更。誰識孤臣拱極誠。猶喜夢中多好事。不知天上隔前生。溫音藹藹絲綸布。華衮煌煌繪繡明。驚起曉窓身獨臥。一燈相對泣無聲。</text>
<title>敬次伯氏寄示之作</title>,<text>靑山一帶接煙嵐。山北山南面勢參。驃騎未須爭第五。若邪聊復繼高三。風泉亦入塤篪和。霞石同輸杖屨探。淸福極知天餉厚。世間榮落且休談。</text>
<title>敬次伯氏寄示之作 原韻</title>,<text>塵根蟬蛻臥靑嵐。風珮超然相對參。靜處開懷兒子輩。窮途知己弟兄三。誰言福慧難雙入。且喜煙霞得盡探。物外鴒原同會樂。何如徒就德公談。</text>
<title>除夜感懷</title>,<text>今夕心不夷。孤坐申慨慷。慷慨亦何事。迫此歲序更。志士惜暮景。況乃客異方。迢迢東山雲。飄絶限明光。明光悵何許。河漢當層城。起視河漢斜。斗柄忽低昂。感彼太乙居。中天獨煌煌。不言下土遙。高高猶可望。</text>
<title>除夜感懷 其二</title>,<text>我志日已頹。我年日已馳。無聞旣云恥。善化安可希。不惜朱顏改。但恐素業虧。人生非靈芝。長嘆三秀詩。瑤琴空在匣。歲晩知音稀。綿綿我所思。大海以間之。沈吟掩陳編。有懷當告誰。唯有一寸心。萬里猶隣比。</text>
<title>敬次仲氏除夕追步丙申銀臺守歲韻寄示之作</title>,<text>銀臺殘臘聽嚴更。秉燭開樽弟伴兄。世事去來今似夢。年光二十四回驚。秦京路隔新春信。姜被寒侵獨夜情。縱有椒盤誰復頌。旅窓愁坐不勝淸。</text>
<title>敬次仲氏除夕追步丙申銀臺守歲韻寄示之作 其二</title>,<text>金門聯步際昌辰。暮景同爲失路人。鏡裏鬒毛渾似雪。篋中詩卷暗生塵。參商落落分離苦。歲月駸駸感慨新。消長默觀元一理。滿山氷雪自回春。</text>
<title>次協兒遊太華韻</title>,<text>休嫌幽賞屬玄冬。露出淸奇面面峯。瀑靜層氷封斷石。林疏飛雪落長松。寒溪正引山陰興。絶壑還追南嶽蹤。待得桃花春水漲。匡廬喚起起亭龍。</text>
<title>春帖 庚申</title>,<text>四境邊無警。三農穀有秋。嵩高萬歲壽。周室百男休。</text>
<title>春帖 庚申 其二</title>,<text>氷隨萬理釋。春與四端萌。德慧窮逾進。神精老更明。</text>
<title>春帖 庚申 其三</title>,<text>雪消三釜瀑。花暖白雲山。天放殘生在。身專一壑閒。</text>
<title>春帖 庚申 其四</title>,<text>子女齊扶膝。孫曾倦點頭。詩書傳世業。福祿荷天庥。</text>
<title>僉知兄 壽昌 久病新愈。有詩見寄。次韻兼申賀意。</title>,<text>歷遍危途齒髪疏。眼中人事轉紛如。西江波浪何時靜。東峽氷霜昨夜除。往跡凄涼頻掩淚。離愁悵望獨傳書。春來岳麓饒歸夢。最憶前溪柳嚲初。</text>
<title>僉知兄 壽昌 久病新愈。有詩見寄。次韻兼申賀意。 其二</title>,<text>楓溪柯葉日蕭疏。獨有吾兄魯殿如。海屋方看遐算益。河魚更喜舊痾除。行抛鳩杖能飛步。字作蠅頭尙細書。少弟江潭成白首。新詩遙賀一年初。</text>
<title>敬次王考三釜瀑韻</title>,<text>昔誦先祖詩。夢想費攀陟。幸玆群鼯猱。得以娛心目。一水劈山來。盤回知幾曲。奔湍激相豗。中作萬霹靂。潭形巧成釜。壁面高削玉。沈沈神龍宅。下臨無底黑。飄風散餘沫。晴晝飛細霢。奇功認巨靈。舊蹤訪老釋。未覺幽趣闌。翻愁短景促。興來卽獨往。何煩申後約。</text>
<title>次兪伯圭新年送賀之作</title>,<text>末路看交態。紛紛手覆翻。故人存意氣。新歲問寒暄。膝下豐盈子。詩中款曲言。端能慰幽寂。喜色動柴門。</text>
<title>次兪伯圭新年送賀之作 其二</title>,<text>高才慙賈誼。疏節類虞翻。世味吹虀冷。愚忠獻背暄。新詩君善禱。萬事我忘言。敢望趨宣室。猶欣脫鬼門。</text>
<title>次僉知兄寄示韻</title>,<text>百歲今餘幾。浮生閱萬緣。經行皆險路。親愛半新阡。彭澤悲榮木。平原歎逝川。如何別懷惡。偏覺在中年。</text>
<title>病中有懷。寄呈僉知兄。</title>,<text>參商已作六年離。後會悠悠未有期。康樂幾回靑草夢。漫郞長憶紫芝眉。春深鐵峽山圍屋。雨過楓溪水入池。兩地無緣同勝賞。只將懷抱寄新詩。</text>
<title>趙內乘 泰相 挽</title>,<text>觀津名閥有賢孫。選進元非只爲恩。奉引常騎天廐馬。謙恭肯倚濯龍門。才須緩急身先病。功在幾微口不言。可惜靑春輸一夢。將壇麟閣付誰尊。</text>
<title>趙校理 根 挽</title>,<text>桁楊雖酷尙生全。二䜿胡然促百年。信覺存亡關大運。誰將禍福問皇天。空聞丹旐霑新渥。無復靑蒲侍舊筵。萬死歸來違一面。只今悲恨結重泉。</text>
<title>洪監司 柱三 挽</title>,<text>間闊無端閱幾年。斯人斯疾奈皇天。朋情愧負西河哭。國語行看左氏編。已惜雲衢淹逸足。可堪風韻閟重泉。通家往事渾如夢。淚灑秋江上瀨船。</text>
<title>姜判書 柏年 挽</title>,<text>瘦鶴形模苦蘗心。遐齡峻秩世爭欽。淸詞篋有虹光玉。素節門無暮夜金。文苑主盟孤宿望。聖朝追獎仰綸音。銀臺接席渾如夢。往跡那堪畫裏尋。</text>
<title>趙判書 珩 遷葬挽</title>,<text>心期少小驗堅貞。風度雍容卽老成。身歷四朝全福祿。位登孤棘列耆英。中宵共惜舟移壑。白日重看馬發塋。不見淸時終古恨。誰從執法報昇平。</text>
<title>趙判書 珩 遷葬挽 其二</title>,<text>湘潭遷客復簪紳。聽履星辰欠一人。夢裏精神餘落月。篋間書札已生塵。山回豐壤菟裘廢。江闊中原馬鬣新。年少下僚今白髮。銀臺陳跡獨沾巾。</text>
<title>仁敬王后挽詞 辛酉</title>,<text>國賴坤儀正。家承世澤休。徽音周太姒。顯號漢長秋。德盛膺天祐。憂深贊聖猷。如何黃道泰。遽促白雲遊。</text>
<title>仁敬王后挽詞 辛酉 其二</title>,<text>兩殿分移日。那知是永違。猶聞憂聖主。不復侍慈闈。半夜傳哀訃。中官復稅衣。康衢望哭地。唯有涕交揮。</text>
<title>仁敬王后挽詞 辛酉 其三</title>,<text>孰謂多男祝。翻成喪妣哀。朝鷄空月出。禖燕自春廻。象服陳如在。粧奩掩不開。城西十里路。慟結望陵臺。</text>
<title>仁敬王后挽詞 辛酉 其四</title>,<text>祖載宮庭出。眞遊天路遐。凄涼百子殿。寂寞六騩車。女史藏彤管。都人戴白花。空留樛木詠。遺化在周家。</text>
<title>閔鎭厚妻挽</title>,<text>平生靜觀子。交誼視伯仲。婉孌床前女。曾見瓦載弄。自從斷牙絃。觸事腸肚痛。每憐諸稚孤。伶俜困飢凍。尙喜配佳耦。椅桐飛雙鳳。高門得所歸。琴瑟情好重。敬恭鞶帨戒。辛勤滫瀡供。佇看福履綏。令德洽家衆。纔纏隕珠哀。奄徵炊臼夢。脩短理蒼皇。天高誰得訟。粧匳任零落。篋實付齎送。呱呱襁裏兒。豈曰有遺種。缺月照虛帷。中宵素車動。萬事摠悲酸。忍淚眼已瞢。鬱彼維楊阡。幸近靈芝洞。泉壤亦可樂。追隨父子共。大勝文谷翁。獨抱鍾情慟。</text>
<title>利川池閣漫吟</title>,<text>池面風微柳影重。客來憑檻乍開胸。層軒六月淸無暑。更喜前山是雪峯。</text>
<title>敬次伯氏記夢憶山之韻</title>,<text>心跡平生一布衣。峽居曾約弟兄依。如何又被塵緣誤。夢入雲山覺却非。</text>
<title>別族姪盛達之鎭安</title>,<text>水咽風溪夜。山荒雲洞秋。天涯送爾去。非獨別離愁。</text>
<title>尹靈山 以明 挽</title>,<text>一門三節振家聲。王屋猶能世廣平。西郭素車江外去。白頭哀挽泣同庚。</text>
<title>朗原君夫人遷葬挽</title>,<text>朱邸曾聞百兩迎。淸江遺範擅家聲。星沈寶婺悲華屋。水齧前和改舊塋。鸞誥疏榮尊命婦。蚌珠聯彩照宗英。條桑采藻平生事。公子春來倍愴情。</text>
<title>無何洪公迎諡宴席上。口占示諸公求和。壬戌</title>,<text>鳳去丹霄已渺然。人間名蹟太常傳。光生紫誥天郞捧。香浥黃封近侍宣。陰洞珮聲還此會。西園物色似當年。仙簫尙作秦樓曲。舊客聞來愴獨偏。</text>
<title>醮季子有感。錄寄彝仲大學士。</title>,<text>君家季女我家兒。姻好兼將世好宜。共喜從今婚嫁畢。名山擬結尙禽期。</text>
<title>敬次伯氏書懷下示韻</title>,<text>花落虛簷乳燕飛。小園春色雨霏霏。佳辰獨抱悲涼恨。老淚尋常自濕衣。</text>
<title>昨過亡女初度日。坐見春物芬榮。感物悼逝。益復難遣。吟成一律。伏想伯氏亦同此懷。敢此錄呈。</title>,<text>陳荄枯卉摠回春。萬品欣欣生意新。獨恨泉臺難復作。孰云天地本同仁。音容想像何由接。魂夢追尋亦未眞。時物自佳心似割。落花啼鳥助悲辛。</text>
<title>南判書 二星 挽</title>,<text>銓席周旋託契深。歲寒氷玉尙初心。嚴程鴻燕分南北。平陸滄桑閱古今。八座聲名纔聽履。百年存沒獨沾襟。那堪阮宅經過地。寂寞風流舊竹林。</text>
<title>陪伯氏仲氏會靑嵐臺。次成琬韻。</title>,<text>春花飛盡綠成林。坐愛巖臺十畝陰。天外碧峯華岳聳。柳邊幽洞白雲深。筇音孰繼思翁句。松籟猶懷聽老心。暇日逢迎眞邂逅。不妨相和短長吟。</text>
<title>敬步仲氏韻。贈別成琬日本之行。</title>,<text>赤岸銀河上下通。仙槎此去泛虛空。天遙故國猶瞻斗。海闊孤帆但信風。紫氣戒途淸水怪。驪珠落筆聳蠻童。吾人井觀眞堪笑。未識東韓更有東。</text>
<title>又贈成琬</title>,<text>誰把瀛洲付漫談。風帆一瞥遍東南。雄吞雲夢胸中九。歷略神山海上三。暘谷五更先白日。板城千樹盡黃柑。平生得力龍門史。不羨江淮禹穴探。</text>
<title>玉流洞。邀成琬話別。次其韻書贈。</title>,<text>藉草松陰不用筵。淸樽倒盡聽流泉。幽期暫就依山屋。別意先愁過海船。北岳煙霞閒自在。東瀛波浪渺無邊。唯應兩地相思夜。萬里同看片月懸。</text>
<title>別柳有道 命才 之永州</title>,<text>晨星逝水兩堪悲。轉眄人間共白髭。衰境可能輕遠別。舊交方覺勝新知。憐君又屈棲鸞棘。愧我猶蹲老鳳池。肝膽不將山海隔。一天明月照相思。</text>
<title>長陵奉審路上漫吟。錄奉宗伯南雲卿。</title>,<text>喬陵祗役幸同時。官路聯翩並馬隨。老去朋情偏戀舊。病餘王事敢辭疲。山橋野店牽幽興。錦石秋花入小詩。相對便生遲暮感。故園松菊負歸期。</text>
<title>疊前韻。更示宗伯。</title>,<text>芹宮唱第九秋時。丹桂仙袍輦後隨。當日龍光塡道聳。至今蚊力負山疲。行經羽衛朝陵路。泣和儀曹感舊詩。唯有百年圖報願。與君相勉共心期。</text>
<title>疊前韻。更示宗伯。 其二</title>,<text>尙記飄零嶺海時。誰言鵷列更相隨。歸田晩計思徒熟。供世殘骸覺已疲。靑眼故人三日會。碧蹄孤館一聯詩。城塵飽閱終年苦。須識玆行是好期。</text>
<title>敬次伯氏雨中感懷寄示之作 癸亥</title>,<text>朝來風雨動微寒。退食空齋坐獨閒。萬樹殘花春已盡。一身千恨鬢全斑。愁邊轉覺年華促。老去偏知世路艱。唯有故山長繫念。洞陰松月夢魂間。</text>
<title>別潭陽洪使君 得禹</title>,<text>放逐南荒爾我同。一麾今羨勝三公。遙知鈴閣閒無事。秋月山光落座中。</text>
<title>靑平尉挽</title>,<text>相國庭蘭秀。先朝禁臠珍。綺紈無習氣。氷玉自精神。子敬元工筆。眞長更好賓。風流一朝盡。誰復問蒼旻。</text>
<title>靑平尉挽 其二</title>,<text>宿昔西園醉。留連至日曛。仙樓空落月。陳跡已浮雲。七字茅亭詠。千秋墓道文。唯應季子劍。終不負徐君。</text>
<title>伯氏將赴淸風。自東湖乘舟泝流。弟適臥病。不獲追送於江上。尤不堪悵黯之懷。謹依先王考集中寄別從祖都正公赴洪陽詩韻。賦得一絶錄呈。</title>,<text>悵望秋江泝峽船。片帆今夜宿何邊。蕭條岳麓衡門掩。病裏離懷獨黯然。</text>
<title>仁興君夫人挽</title>,<text>沁園餘慶復梁園。象飾魚軒命婦尊。詩詠鵲巢將百兩。禮成蠶室佐三盆。聯翩彩服通天帶。爛熳華筵上壽樽。神劍向來休恨隔。洞陰松柏卽同原。</text>
<title>李三宰 弘淵 挽</title>,<text>論囚前席日。傷足下堂時。愍老承天語。馳醫軫聖慈。誰言聽履地。永隔拜恩期。耆舊今餘幾。偏深殄瘁悲。</text>
<title>次洪侍郞伯涵賀班志喜之韻</title>,<text>宗國憂危自此除。歲回仁祖中興初。無煩周冊三壇禱。復見堯眉八彩舒。恩洽邇遐黎庶抃。慶超今古史臣書。翻思侍藥焦腸日。喜極徒然淚濕裾。</text>
<title>追奉尤翁行軒</title>,<text>前席丁寧奉玉音。老臣行止繫宸心。天公亦解留高駕。一夜城東積雪深。</text>
<title>追奉尤翁行軒 次韻 尤齋</title>,<text>岸幘溫宮賜德音。鬼神應識小臣心。出門怵惕揮雙涕。方寸憂虞漢水深。</text>
<title>東門送立兒。卽遠歸而志哀。追寄壙中。甲子</title>,<text>兒兮生最季。屬我向衰時。鞠汝過成童。我年已近耆。常恐餘日短。不及食汝養。我存汝先歿。何曾此夢想。汝才足一世。汝志邁千古。夭閼豈汝命。奇禍坐其父。此理儘難窮。此恨欲誰訴。平生慈愛情。不忍違跬步。奈何轉眄間。棄絶同行路。哀哀靑門別。流淚向東注。寂寞嬴博土。三匝號爲誰。新岡近先壟。魂魄幸有依。我生諒無幾。朝暮以爲期。九原卽眞宅。與汝長相隨。兒乎少遲我。且勿傷暫離。</text>
<title>明聖王后挽詞</title>,<text>任姒興周室。吾邦復聖妃。坤元資品物。王化始宮闈。南國蘋蘩菜。東京練帛衣。千秋顯宗廟。典冊配芳徽。</text>
<title>明聖王后挽詞 其二</title>,<text>主聖知胎敎。時危仰母臨。補天成五色。扶日出重陰。擁佑終誰力。憂勞獨此心。試看揚末命。窮谷泣黎黔。</text>
<title>明聖王后挽詞 其三</title>,<text>聖體新瘳日。慈顏一笑開。焦憂幾年積。歡慶數旬纔。露禱還成疾。星軒遽報災。方期奉巵壽。忍覩泣奩哀。</text>
<title>明聖王后挽詞 其四</title>,<text>侍藥蒼黃夜。東朝候寢門。功微內府劑。心折女醫言。保護誠徒切。攀號淚已翻。春來社日飯。無復舊霑恩。</text>
<title>明聖王后挽詞 其五</title>,<text>鼎水龍飛遠。湘江竹淚滋。猶瞻武帳座。少慰帝鄕思。十載哀仍荐。孤臣死獨遲。那堪舊陵路。慟哭送廞儀。</text>
<title>林僉知 一儒 夫人挽</title>,<text>謝家諸子摠彬彬。詠絮奇才見婦人。文駟幾隨之郡日。膽丸猶記訓兒辰。西湖月照新歸櫬。南國春回舊採蘋。中表慣知閨則懿。薤歌千里倍傷神。</text>
<title>金上舍聖臣挽</title>,<text>凌雲詞賦壓儕儔。每恨周庠讓一頭。誰道地中埋玉樹。會須天上記瓊樓。心同寸草隨春謝。淚著衰麻帶血留。塘老德門還酷禍。向來神理問無由。</text>
<title>曹進士杭挽</title>,<text>月嶽過逢慣。星山夢想頻。窮途慙繾綣。空谷惜沈淪。往跡渾如幻。凶音豈是眞。來書猶在篋。淚盡驛梅春。</text>
<title>過文谷李秀才相衡草堂。用家兄留題韻書贈。</title>,<text>文谷元吾號。幽盟託已深。今看結茅地。便起出塵心。筧水通池滿。荷香入座侵。春來武陵路。花發可重尋。</text>
<title>李判書 䎘 夫人挽</title>,<text>名家懿範冠閨闈。福履光榮一代稀。恩誥早膺新象軸。女工猶飭舊鴛機。猿腸遽斷珠辭掌。鸞影俄分鏡掩輝。最是尙書無限慟。謝庭孫簟兩成非。</text>
<title>贈別南右相 九萬 赴燕</title>,<text>終古哀傷弱國臣。只今人事更堪陳。金繒盡入盧山壑。冠蓋還爲毳幕賓。楡塞朔風吹瘦馬。玉河明月鎖重闉。知公素位唯忠信。不用臨岐漫苦辛。</text>
<title>題扇別玄若昊</title>,<text>西湖十里竹圍村。最憶君家近水軒。疇昔勝遊那復得。白頭今作斷腸猿。</text>
<title>李健命妻挽</title>,<text>翁舅皆吾友。深知婦德佳。衿鞶存敬戒。琴瑟見和諧。乍喜珠胎剖。翻驚玉質埋。天寒孫子簟。凄斷若爲懷。</text>
<title>李健命妻挽 其二</title>,<text>夭壽天難問。存亡夢幾回。居然兩家禍。惹起十年哀。撫跡同泡幻。關情只女孩。相隨父子樂。還復羨泉臺。</text>
<title>己丑冬。先王父在朝。適値北使入城。出寓典農村舍。留十餘日。不肖侍側。尤翁與滄洲金尙書 益煕 嘗來拜。從容而歸。今尤翁自鄕來時過宿典農。追感往事見諭。故不堪愴懷。賦此以呈。</title>,<text>寒煙古木籍田村。陳跡依然入淚痕。三十六年高駕過。感懷應復似西門。</text>
<title>己丑冬。先王父在朝。適値北使入城。出寓典農村舍。留十餘日。不肖侍側。尤翁與滄洲金尙書 益煕 嘗來拜。從容而歸。今尤翁自鄕來時過宿典農。追感往事見諭。故不堪愴懷。賦此以呈。 次韻 尤齋</title>,<text>何年杖屨寄荒村。野雪蒼茫月一痕。當日床前籌策在。精神都入薊城門。</text>
<title>玉流洞守歲</title>,<text>山齋誰爲頌椒盤。獨伴孤燈坐夜闌。衰鬢剩添千丈白。苦懷難得一分歡。前期屈指身餘幾。往事回頭夢已殘。櫪馬林鴉那入詠。曉窓空對雪峯寒。</text>
<title>玉流洞春帖 乙丑</title>,<text>雪盡溪流漲。春回岳色新。幽人無別事。花鳥入經綸。</text>
<title>梅磵翁 李公翊相 冠季子。邀諸友作會。酒後有詩。是歲卽翁周甲也。輒步其韻以識盛事。兼申賀意。</title>,<text>北麓東村各一邊。吾人同病最相憐。蘭芽正稱三加服。椿算初回六甲年。勝日煙花迷磵道。淸時冠冕盛賓筵。浮生此會知難得。莫厭金杯細細傳。</text>
<title>楚山皓上人屢踵門求詩。而苦被擾攘。未副也。今日又來督之。亡兒祥朞適在明。此非吟詠之日。而慟毒之中。有感輪廻之說。用仲氏所題韻。走草以與之。</title>,<text>果使三生有去來。探環能復驗輪廻。人間最有鍾情慟。却羨禪家萬念灰。</text>
<title>鄭台一挽</title>,<text>西園半樹老梧桐。露濕春蘭獨一叢。猶喜鳳毛能趾美。佇看鵬翼會摶風。神方無賴膏肓痼。短造都輸夢幻空。貴主慈仁丞相澤。只今誰復質蒼穹。</text>
<title>淸城府院君 金公錫胄 遷葬挽</title>,<text>滔滔江漢日東流。宿草荒原度一秋。鼎席周旋還舊跡。堂封悵望又新丘。虛疑赤舄朝天返。永送丹旌入地幽。最是角巾亭下路。靈車空載五湖舟。</text>
<title>淸城府院君 金公錫胄 遷葬挽 其二</title>,<text>龍亡虎逝至今驚。霖雨丹靑軫聖情。均賦永留三世惠。築壇曾馭四營兵。危途自覺孤蹤礙。大廈誰將隻手擎。滿目秋風憂國淚。此心應不間幽明。</text>
<title>秋夜感懷。錄呈伯氏。</title>,<text>霜風浙浙韻庭梧。臥病偏傷淸夜徂。浮世光陰催短夢。暮年人事足長吁。巴猿失子腸全斷。峽雁分行影更孤。遙想凝淸高閣月。此時懷抱兩鄕俱。</text>
<title>坡山途中。遇樂全 東淮一號 申都尉靈車自廣陵移窆。臨湍感懷。有作錄示同行趙宗伯公擧 師錫。宗伯卽樂全公酷似也。</title>,<text>風流氣槩樂全公。瞻望高標記稚童。忽見飛旌停旅館。卽知新壟改幽宮。危途轉覺思先輩。厚地何由起此翁。淮上山川今寂寞。白雲無主舊褸空。</text>
<title>重宿興敎寺感懷。書贈守天上人。</title>,<text>白蓮山月幾盈虧。廿載重來閱舊詩。形役莫嘆吾已老。上人無事亦霜髭。</text>
<title>冒雨暮發厚陵。行五十餘里。夜深始到臨湍。</title>,<text>寒雨濕征衣。荒郊行旅稀。孤煙巖際寺。老樹水邊扉。刈穫秋皆斂。漁樵暮各歸。還慙珂馬客。夜裏叱騑騑。</text>
<title>登花石亭。有懷栗谷先生。書示李君厚址。</title>,<text>名園誰復數平泉。自有斯文萬古傳。看取當時眞氣象。滿江風月浩無邊。</text>
<title>永安尉遷葬挽</title>,<text>秦樓陳跡幾回年。夏簟春杯夢杳然。長憶鳳簫歸上界。又聞龍劍會新阡。風流已覺成千古。精爽何由起九泉。獨有平生知己感。空將幽誌地中傳。</text>
<title>夜坐志感</title>,<text>寂寞松楸下。空齋燭影孤。秋雲翳山月。夜雨響庭梧。淚盡終天慕。腸摧繞塚呼。餘生增百感。空憶舊歡娛。</text>
<title>貞明公主挽</title>,<text>自是王姬貴。天然女士姿。掌珠宣祖愛。閨範大妃遺。玉几攀號日。金墉侍護時。西宮十年事。心折豆萁詩。</text>
<title>貞明公主挽 其二</title>,<text>國賴彝倫正。星隨泰運回。虞朝嬀汭降。漢室沁園開。仙史吹簫匹。天孫織錦才。從知和順德。自致吉祥來。</text>
<title>貞明公主挽 其三</title>,<text>壽富多男子。天家事絶無。尊榮五朝閱。康健八旬踰。令嗣齊龍榜。諸孫盡鳳雛。蒼蒼終有定。福善理非誣。</text>
<title>貞明公主挽 其四</title>,<text>人事終何憾。殘生獨自傷。髫年曾撫頂。壽節幾稱觴。盛會渾如夢。深恩可忍忘。秦樓他夜月。無復舊升堂。</text>
<title>金判書 佐明 遷葬挽</title>,<text>陳跡人間一夢催。瀟川松檟已堪材。乾坤燭閱無窮事。廊廟長懷不世才。白日佳城開又閉。淸江素紼挽誰廻。高門又見台階拆。前後均深殄瘁哀。</text>
<title>聽松先生易簀之一百二十年。而朝家始擧節惠之典。於是多士協謀營堂于舊址。迎諡之日。遂行禮于此。實昭代之鉅典。斯文之盛事也。禮成設宴。諸公卿咸會。席上略綴一律。奉示諸公要和。</title>,<text>山頹幾愴士林情。甲子人間恰再更。堂闢廢墟仍舊額。誥宣隆典易新名。淵源正學千秋仰。冠冕華筵一代傾。未覺遺風今已遠。滿溪松韻尙餘淸。</text>
<title>又用壺谷南尙書 龍翼 韻</title>,<text>神棲儼設舊堂中。紫誥新頒寵渥隆。西洛草窩當日樂。北山蘿幌幾年空。銀鉤照壁流傳遠。縫掖環階景慕同。偏恨此身生苦晩。永違函丈坐春風。</text>
<title>靑湖李判書夫人挽 丙寅</title>,<text>湖翁門館幾留連。酒食從知主饋賢。八座榮封輝命服。廿年陳跡散賓筵。潘輿暫就專城養。津劍終尋宿世緣。東望嘉陵重攬涕。舊時墳樹已蒼然。</text>
<title>玉洞弊居。新構淸暉閣。粗有水石之勝。而不敢爲求詩侈大計。乃蒙壺谷詞伯先以一律寄題。梅磵台兄又屬而和之。便覺山門自此生顏色矣。玆步其韻。以申謝意。兼奉梅翁求敎。</title>,<text>層厓中拆小亭開。㢠出東華百丈埃。半世膏肓存水石。暮年頤養取山雷。簷間宿霧侵衣濕。枕底飛泉攪夢回。從此洞門增物色。故人珍重寄詩來。</text>
<title>玉洞弊居。新構淸暉閣。粗有水石之勝。而不敢爲求詩侈大計。乃蒙壺谷詞伯先以一律寄題。梅磵台兄又屬而和之。便覺山門自此生顏色矣。玆步其韻。以申謝意。兼奉梅翁求敎。 原韻</title>,<text>玉洞煙霞祕境開。淸暉高閣絶浮埃。秋生紫陌千家雨。瀑轉靑山萬壑雷。荷葉動時魚隊散。樹陰深處鷺絲回。游人自爾忘歸去。留待簷前霽月來。</text>
<title>次韻寄題壺谷南尙書日涉亭</title>,<text>縛竹編茅不日完。從知容膝卽爲安。山林輦轂寧殊致。斗屋層軒可並看。篛笠坐疑西塞雨。樹陰分丐上園寒。吾人本自同閒趣。玉洞淸暉映石欄。</text>
<title>丫溪金遠明有春塘感舊之作。屬壺谷同和。並以寄示。讀來不禁愴涕。依韻寫懷以呈。</title>,<text>春塘往事卅年中。白首相看攬涕同。此日冥升叨百責。當時榮選廁諸公。恩波不盡龍池水。仙漏空傳禁苑風。前席周旋渾似夢。此生那復仰重瞳。</text>
<title>贈別道源 宋公奎濂 令兄出守鶴城之行</title>,<text>朔方千里壯山河。最說登州勝槩多。鶴浦沙明花似錦。龍堂氷泮水如羅。新春好送雙鳧去。舊客曾馳四牡過。東閣酒闌應見憶。小詞須訪雪兒歌。</text>
<title>贈別道源 宋公奎濂 令兄出守鶴城之行 其二</title>,<text>迢迢征蓋渺難攀。獨伴春鴻度鐵關。中歲別離元作惡。暮途行止轉多艱。黃扉我已慙虛竊。紫綬君纔辦暫閒。同病只須同謝事。玉流泉石弄潺湲。</text>
<title>伯氏改築石室舊井。有詩志感。敬步其韻錄呈。</title>,<text>石室松楸永有依。淸泉猶憶濯身時。千秋片月長涵影。幾向中宵泣舊詩。</text>
<title>太白山僧法性沙彌信行袖其師詩卷來示。余之舊題亦在其中。撫跡感懷。復次其韻以贈。</title>,<text>塵緣衮衮惱人多。贏得霜毛滿鏡皤。窮巷病來無好興。小階花落翦秋羅。</text>
<title>李承旨 綸 挽</title>,<text>枉過山扉只隔晨。無端凶問豈其眞。沖和襟韻遺畦畛。孝友家聲聳搢紳。灣塞舊書猶在篋。銀臺淸漏幾沾巾。新秋素紼湖鄕去。松菊依然待主人。</text>
<title>備局衙罷。歸路遇驟雨。避入政府。少憇凝香閣。荷露松風。亦自有淸趣。感懷口占。</title>,<text>不到凝香久。聊因避雨來。荷殘餘曲沼。松老自空臺。往跡偏多感。煩襟且暫開。還慙似蹲鳳。頭白尙遲徊。</text>
<title>八月廿二。卽亡兒懸弧日也。病臥玉洞。不得躬奠觴豆。尤不堪慟絶。用老杜集中宗武生日首句。足成短律。聊以寓哀。</title>,<text>小子何時見。高秋此日生。生離猶有恨。死別若爲情。湯餠徒虛設。流霞忍獨傾。山齋孤臥處。淚盡却呑聲。</text>
<title>玉流洞九月初七夜</title>,<text>松檜陰陰月影移。一庭風露透簾帷。幽人竟夜淸無寐。臥聽寒泉落小池。</text>
<title>感舊惜別。口占六絶。錄贈關西吳按使 斗寅。</title>,<text>時危授鉞重西藩。暫屈朝端八座尊。卿月乍離京兆府。福星先照大同門。</text>
<title>感舊惜別。口占六絶。錄贈關西吳按使 斗寅。 其二</title>,<text>繭絲保障思先務。桑戶綢繆趁未陰。西土邇來凋瘵甚。好宣王化結人心。</text>
<title>感舊惜別。口占六絶。錄贈關西吳按使 斗寅。 其三</title>,<text>栽松亭下平沙路。浮碧樓前芳草洲。三十年來來往地。只今陳跡夢悠悠。</text>
<title>感舊惜別。口占六絶。錄贈關西吳按使 斗寅。 其四</title>,<text>練光南畔倚雕櫺。浿水晴波漾彩舲。擧目山河多少感。亂來風景似新亭。</text>
<title>感舊惜別。口占六絶。錄贈關西吳按使 斗寅。 其五</title>,<text>天孫麟馬去已遠。箕子井田留宛然。最是城西掩淚處。荒祠猶記大明年。</text>
<title>感舊惜別。口占六絶。錄贈關西吳按使 斗寅。 其六</title>,<text>望日高軒特地奇。客中留宿幾多時。知君此去煩相憶。愧殺紗籠護舊詩。</text>
<title>仲氏周甲壽席。謹賦一律。略寓戒懼頌祝之意。</title>,<text>人生周甲亦云稀。正屬吾兄始滿期。七袠光陰初點算。一堂花樹更連枝。班資比並相存戒。齒髮差池各得衰。但願時平身又健。每年今日奉深巵。</text>
<title>敬次伯氏憶陶山盆梅疊稀字韻詠懷之作</title>,<text>年來雙鬢已全稀。漫說歸田未有期。浮世夢闌炊黍枕。故園春動臘梅枝。身名自覺兼榮辱。物理須看遞盛衰。安得山窓風雪夜。兄酬弟勸共含巵。</text>
<title>明安公主挽 丁卯</title>,<text>繡褓三珠掌裏嬌。兊宮鍾愛最先朝。曾傷唐棣連枝隕。更耐梧桐半樹凋。牛渚千秋留綵石。鳳樓孤月罷瓊簫。宸情不盡鴒原慟。忍送銘旌素滻遙。</text>
<title>朴寧越 世樟 挽</title>,<text>霜臺御史鬢全斑。越峽銅符暫乞閒。孤櫬遽廻千里外。五喪相續二年間。桐鄕舊跡遺民泣。柏樹新阡孝子攀。西崦一山分半地。幾回含淚過柴關。</text>
<title>兪司議 枋 挽</title>,<text>夢老家聲已索然。畫獅猶見輅孫傳。軒昂器宇承先閥。潦倒功名困暮年。喣沫尙慙炎海路。哀歌重送廣陵阡。城南破屋今蕪沒。每到經過淚自懸。</text>
<title>任監司文仲挽</title>,<text>君居城南我城北。少小相逢不相識。我從秦贅託君隣。傾蓋論交便莫逆。君年九歲長乎我。許與忘形謝拘束。登臨多在蠶頭麓。醉謔頻留樂甫宅。轉眄居然四十年。只今陳跡森如昨。浮世升沈何足論。歲寒心期兩無斁。閱盡滄桑各華顚。疇昔朋遊摠零落。人生遲暮思舊友。轉覺斯言是先獲。嗟君才器誰不如。疏節危蹤困彈射。吾人肝膽自一家。末俗多口任紛薄。推波我非爲助瀾。落穽君豈疑下石。擬將相對付一笑。此懷未展幽明隔。我病三月尙在床。引領靑門負一哭。黃壚他日感巨源。素車今朝愧元伯。前期唯待九重泉。淚盡淸秋薤露曲。</text>
<title>尤齋宋先生以朱子詩集中有判院宋村之語。與其先世官號村名相符。其事甚奇。首步原韻以表章之。仍屬諸宗人同和。以作門中一故事。又求詩於文苑諸公。以張大其事。而並徵不佞續貂。不佞於宋門亦彌甥也。義不敢辭。謹依韻效拙以呈。</title>,<text>追遠人情久易闌。誰知一氣本相關。高門樹德傳喬木。大老承家仰泰山。官號宛符千載上。里名先在七閩間。從來冥會爲眞境。建水懷川豈異灣。</text>
<title>八月十九日曉出城東。口占詠懷。時承嚴旨出城</title>,<text>依依落月下西山。東出都門眼界寬。猶有一心懸魏闕。不堪回首五雲端。</text>
<title>渼湖僑居。次朴思菴韻。</title>,<text>行裝寂寞寄湖山。九月嚴霜摧紫蘭。極浦波濤秋渺渺。高樓風雨夜漫漫。功名已作春蠶退。棲息還同旅雁寒。咫尺蒼梧頻雪涕。崇陵南畔是王灘。</text>
<title>角巾亭感懷。次壁上韻。</title>,<text>江干風露暮凄凄。身似沙禽不定棲。自有山川隨几杖。更無門巷鬧輪蹄。浮生已悟莊周蝶。舊夢猶悲謝傅鷄。陳跡宛然留物色。小詩空續壁間題。</text>
<title>驪陽 閔公維重 喪車過前江而不得就哭。口占志哀。</title>,<text>江漢秋風送去舟。百年人事到今休。門前咫尺丹旌過。掩淚那堪聽紼謳。</text>
<title>一絲亭口占</title>,<text>靑山中斷大江分。斗覺高亭出世氛。回望洛城如夢裏。百年榮落摠浮雲。</text>
<title>成玹內室挽</title>,<text>閨門懿範協三從。壽到遐齡劍化龍。獨有天涯遊子慟。慈烏啼血杜鵑峯。</text>
<title>張判書 善澂 遷葬挽</title>,<text>南荒幽問至今悲。宿草衿陽十閱朞。浮世任看流水逝。佳城又報故山移。承家積慶還如許。徇國精忠更有誰。一束生芻無處奠。渼湖淸淚落哀詞。</text>
<title>協兒赴淸風。口占書贈。</title>,<text>淸風從古稱靈境。三世分符更寡儔。自是全家多道氣。吾人何必讓仙侯。</text>
<title>協兒赴淸風。口占書贈。 其二</title>,<text>先君遺惠留貞石。伯氏淸芬有小齋。此去政聲須趾美。向來陳跡更關懷。</text>
<title>協兒赴淸風。口占書贈。 其三</title>,<text>寒宵姜被凝淸閣。勝日萊衣觀水軒。三十二年如一夢。白頭孤露淚雙痕。</text>
<title>協兒赴淸風。口占書贈。 其四</title>,<text>丹丘洞裏三淸路。玉筍峯前再度行。試覓降仙臺畔石。綠苔應合舊題名。</text>
<title>協兒赴淸風。口占書贈。 其五</title>,<text>萬古奇觀風水穴。一樓幽賞錦屛山。此生孤負重尋約。送爾今朝思未閒。</text>
<title>協兒赴淸風。口占書贈。 其六</title>,<text>憂深盛滿淵氷懍。計熟歸休畎畝宜。看爾弟兄飛舄去。一家隨處摠恩私。</text>
<title>協兒赴淸風。口占書贈。 其七</title>,<text>摶沙眷屬難常聚。炊黍功名本自虛。且向江城松桂裏。公餘閒讀退之書。</text>
<title>協兒赴淸風。口占書贈。 其八</title>,<text>八年重抱五年哀。腸似巴猿寸寸摧。生別莫論湖嶺遠。渺然消息隔泉臺。</text>
<title>協兒赴淸風。口占書贈。 其九</title>,<text>龎公避世擧家隱。疏傅休官父子携。千載高風今可繼。峽村何地不宜棲。</text>
<title>協兒赴淸風。口占書贈。 其十</title>,<text>玉流舊洞從蕪沒。風珮新居亦謬悠。寥落病懷仍歲暮。赤城明月夢寒樓。</text>
<title>敬次伯氏下示韻</title>,<text>世故漫漫苦未窮。衡門獨掩萬山中。何人惠好同心事。雨雪偏傷詠北風。</text>
<title>十二月二十六日曉。哭兒墓。</title>,<text>缺月疏星映曙雲。空山積雪掩孤墳。百年至慟今宵哭。能遣精靈地底聞。</text>
<title>敬次伯氏寄示韻 戊辰</title>,<text>驚風終夜撼疏欞。拍岸春濤苦未平。咫尺還愁姜被冷。一江相望兩孤亭。</text>
<title>江風</title>,<text>春來無日不終風。岸柳汀花黯慘中。江閣下簾高臥穩。任敎窓外浪翻空。</text>
<title>江風 其二</title>,<text>薄暮狂風吹倒人。大江波浪渺無津。樓頭病客閒無事。坐見孤舟出沒頻。</text>
<title>一絲亭會話</title>,<text>此會何曾料。相携永夕留。歡情數杯酒。勝槩一層樓。花柳春猶冷。風濤暮更愁。依然獨歸路。目送過江舟。</text>
<title>李右相 䎘 挽</title>,<text>純忠厚德廟堂姿。爰立還嫌十載遲。大水無津方作楫。皇天不憖遽騎箕。依俙病枕憂時語。悽絶囊封瀝血辭。孤臥漳濱空雪涕。慟懷何獨爲吾私。</text>
<title>李判書彝仲挽</title>,<text>我年已六旬。親友日凋喪。獨有西河翁。暮途相倚仗。居然見存沒。踽踽將安放。平生山水絃。從此永絶響。</text>
<title>李判書彝仲挽 其二</title>,<text>堂堂白江公。德業在史編。階庭皆玉樹。詩禮卽靑氈。惟君趾先美。經幄早高騫。忠言與正論。端不愧前賢。</text>
<title>李判書彝仲挽 其三</title>,<text>君如山上柏。挺然秀衆木。枝幹旣崔嵬。操節更孤直。明堂要棟梁。須藉扶顚力。惜哉中道摧。風雨萃廈屋。</text>
<title>李判書彝仲挽 其四</title>,<text>擧世盡齷齪。如君眞鮮儔。豈惟志尙高。有才無不周。艱危失經綸。埋沒歸山丘。空留太史文。不廢江河流。</text>
<title>李判書彝仲挽 其五</title>,<text>君有勇退志。休官計已宿。誅茅鶴浦畔。買田首陽側。此願竟謬悠。海山空遺跡。寂寞宣城宅。柴門鎖松菊。</text>
<title>李判書彝仲挽 其六</title>,<text>我賦月山鵩。君馴瑞石雉。仙巖逆旅會。把臂論心事。君家有季女。許配我少子。一言朱陳約。耿耿猶在耳。</text>
<title>李判書彝仲挽 其七</title>,<text>積殃本由我。好緣翻成冤。六年腸寸斷。兩家淚雙痕。哀哀未亡人。尙賴慈育恩。我在君遽逝。此慟誰與論。</text>
<title>李判書彝仲挽 其八</title>,<text>宦跡乍差池。心期兩莫逆。糠粃忝居前。珠玉愧在側。每惜十年遲。誰將百身贖。周詩殄瘁悲。不獨爲私哭。</text>
<title>李判書彝仲挽 其九</title>,<text>自我出脩門。相望勞夢思。誰言時月隔。便作死生離。我淚尙有盡。我慟終無涯。只應九泉下。重與盡交期。</text>
<title>李判書彝仲挽 其十</title>,<text>鬱鬱抱州山。迢迢渼湖水。丹旐自孤飛。素車竟誰竢。一哀無處展。萬事長已矣。灑涕寄東風。挽歌效蒿里。</text>
<title>鄭判府事 知和 挽</title>,<text>巋然元老四朝遺。喬木風流尙在玆。五世無慙文翼後。一言能救士林危。扁舟共艤盤溪夕。末命同承寢殿時。陳跡只今雙涕盡。冠山遙隔渼湖湄。</text>
<title>黃承旨 玧 挽</title>,<text>奇禍當年骨亦驚。寂寥江夏舊家聲。那堪柏樹霑雙淚。強爲萱堂屈一名。夜哭終貽敬姜慟。春暉不盡老萊情。湖亭泣閱前秋札。未覺襟期隔死生。</text>
<title>鄭公山 榮漢 內室挽</title>,<text>專城佐政幾魚軒。縞服綦巾素樂存。晝哭向來悲穆伯。暮歸何處望王孫。高年懿範看治績。厚地遺哀結倚門。遙想錦江雙劍會。白頭懷舊獨傷魂。</text>
<title>李進士 時興 挽</title>,<text>戚好仍同榜。深情老未闌。窮愁玄晏病。苦調孟郊寒。莫測升沈理。寧論契闊嘆。淸秋薤露曲。霑灑向江干。</text>
<title>洪生德普挽</title>,<text>南漢城南數疊山。寂寥孤塚寄中間。深深玉樹埋黃壤。獨有氷淸痛哭還。</text>
<title>莊烈王后挽詞</title>,<text>后家從古數塗莘。誰似尊臨五十春。三世聖神歸擁佑。八方民物囿慈仁。恩分社飯遺音愴。儉示容衣大練陳。尙有芳猷垂琬琰。愧無椽筆寫光塵。</text>
<title>莊烈王后挽詞 其二</title>,<text>恭惟孝廟克寧親。萬壽爭瞻別殿新。前歲鬱攸災已兆。中天軒宿彩還淪。瓊樓月暗稱觴地。玉漏風悲問寢晨。宮錦至今香未沬。厚恩偏泣白頭臣。</text>
<title>敬次先祖考詩韻。志感書贈中臺寺道文上人。</title>,<text>遺篇一讀一沾巾。木石曾將鹿豕群。陳跡只今誰復問。鶴峯千丈出寒雲。</text>
<title>己巳二月二十五日。到鳩林玄參奉家中火。阻雨仍留。玄家外堂號爲竹林亭。余曾作記者也。月山面目。對之依然。堂中有映山紅一盆冬柏一盆方盛開。映山紅開花非其時。而就暖滋養。花艶照耀可愛。偶値吾行。若相期者然。亦可異也。主人設酒食以慰之。曹一遵，朴泰初及里中諸人。皆來會作穩。十年之後。復到此地。與舊時知友把酒譚敍。眞可謂相對如夢寐也。人事之不可料者有如此。余口占一絶。示諸人云。己巳</title>,<text>南鄕眞覺有前緣。受玦重來十五年。春雨竹亭留永夕。月山蒼翠夢依然。</text>
<title>渡碧波津。次陽明韻漫吟。</title>,<text>回頭浮世六旬中。得喪榮枯摠是空。爭似一帆今日快。碧波亭下駕長風。</text>
<title>次翕兒渡碧波韻</title>,<text>穩放輕舟過大瀛。鯨波鰐浪爲澄淸。雖慙灎澦存誠敬。已識長沙一死生。白鳥江潭同泛泛。靑蠅天地任營營。東風忽起瓊雷思。薄暮聯翩旅雁聲。</text>
<title>次翕兒北雁韻</title>,<text>逐臣南竄日。候雁正向北。催回衡浦陣。更奮紫塞翮。紫塞幾日到。歸路過京國。京國網羅多。見粟莫貪食。</text>
<title>次翕兒北雁韻 其二</title>,<text>昔我謫朗州。與爾共南征。今逢爾北歸。留我沃州城。寒暑異去就。禽鳥識猶明。默坐徒送目。遲爾報秋聲。</text>
<title>次翕兒北雁韻 其三</title>,<text>海闊高飛倦。風多哀響沈。年年南復北。憐爾亦苦心。自我落天末。鄕國阻寄音。殷勤繫帛書。爲我傳上林。</text>
<title>次翕兒強寬韻</title>,<text>四圍雲海莽無邊。儘覺吾行有命焉。自是殘骸宜瘴癘。寧容晩節保林泉。全生已荷天恩大。處困甘從地勢偏。棲息莫嫌玆島陋。向來遷謫摠名賢。</text>
<title>次翕兒踏靑日韻</title>,<text>梅柳愁看海國春。寂寥孤榻與誰親。遙憐玉洞溪邊屋。開盡山花不見人。</text>
<title>次翕兒春夜韻記夢</title>,<text>夜靜常百慮。身倦暫成睡。短夢不道遠。鄕園片時至。寥寥木食窩。破壁徒立四。別來曾幾日。春物紛盈視。溪桃欲綻紅。盆竹正交翠。翛然衡茅下。偃仰有餘地。相逢隣社人。斗酒慰離思。展轉忽驚起。簷月已西墜。玆焉可慰意。何必浪垂淚。</text>
<title>次翕兒春懷韻</title>,<text>苦竹黃茅路。漁樵暮各歸。風煙入海別。魂夢到家稀。雨嚲陶山柳。春抽木洞薇。東岡他日約。虛負薜蘿衣。</text>
<title>次翕兒雨後韻</title>,<text>一帶荒山海上城。異鄕佳節近淸明。閒花待雨遲遲發。幽鳥窺簾款款鳴。客裏孤吟聊自遣。人間萬事苦難平。春來楚國多芳草。正好騷翁澤畔行。</text>
<title>次翕兒歸僧韻</title>,<text>孤僧遙帶夕陽歸。度水穿林望漸微。雲外竹房偏引興。此時忘却故山非。</text>
<title>次翕兒淸明韻</title>,<text>節物有如此。歸心無奈何。飛花捲簾盡。芳草閉門多。海雨春衣冷。村煙熟食過。偏憐竹間鳥。終日送嬌歌。</text>
<title>次翕兒寒食韻</title>,<text>行窮南極到天垠。絶海誰憐去國人。楚水風波愁北渚。渭川花柳隔西秦。光陰已變靑楓火。雨露遙悲宰樹春。獨臥空齋還獨詠。鏡中添却鬢毛新。</text>
<title>次翕兒寒食韻 其二</title>,<text>孤城誰與作佳辰。花鳥殊非故國春。悵望鄕書那易達。參差歸夢亦難頻。雲含瘴氣霾靑草。風引幽香漾白蘋。正憶前年桃浪漲。釣船看弄渼湖濱。</text>
<title>次翕兒夜坐韻</title>,<text>萬事空搔首。殘春轉憶家。望中滄海闊。愁外暮山賒。古郭烏啼柳。荒庭月照花。靑煙傳燭地。無夢到京華。</text>
<title>次翕兒曉吟韻</title>,<text>不道春宵短。羈人苦未眠。枕驚風外浪。窓濕竹間煙。魑魅依孤島。星辰杳九天。臥聞寒食雨。空憶郭東田。</text>
<title>次翕兒雨中韻</title>,<text>侵曉寒聲動竹扉。喜看時雨下霏霏。空濛已覺年華濕。斷續還隨日脚微。溪泛亂紅花正漲。壟添深綠麥初肥。前山一夕芳菲遍。付與羈人飽蕨薇。</text>
<title>次翕兒雨中韻 其二</title>,<text>三月韶華能幾日。一番風雨又今朝。飛花委地愁飄泊。巢燕含泥伴寂寥。玉洞淸流思石瀨。金臺新漲想溪橋。天涯勝賞何由得。目斷歸程瘴海遙。</text>
<title>次翕兒霽後韻</title>,<text>忽覺淸心目。朝來小雨晴。薄雲低度海。斜照半銜城。亂水通畦白。殘花映竹明。逍遙仍眺望。猶足暢幽情。</text>
<title>次翕兒霽後韻 其二</title>,<text>漂轉浮生老。陰晴異地看。山容遙帶濕。海氣晩生寒。小圃蔥芽嫩。疏籬竹影團。呢喃簷畔燕。亦自喜泥乾。</text>
<title>次翕兒北懷四首韻</title>,<text>疏慵素乏廟堂姿。丘壑初心卽此知。鑿得層巖開小檻。引來幽澗入方池。朝回謝客開門少。睡起看山下箔遲。淸境只今成悵望。海天歸夢落花時。</text>
<title>次翕兒北懷四首韻 其二</title>,<text>不向京師戀五楸。終須晩計託斯丘。千峯一壑符前夢。暮鼓晨鐘合退休。且取先賢耽僻寂。非關道士傲王侯。春來洞府憑誰管。澗草山花冷似秋。</text>
<title>次翕兒北懷四首韻 其三</title>,<text>淸絶東湖第一洲。向來沿泝幾停舟。平沙夕景村邊映。孤島春雲水上浮。正喜阿兒營小築。還須老子臥高樓。無端宿計成虛擲。碧海遙牽萬里愁。</text>
<title>次翕兒北懷四首韻 其四</title>,<text>送老菴前盡白雲。茅山元不羨陶君。依巖草屋林鷦足。傍壑苔磯野鹿分。當日漁樵空有約。只今魑魅與爲群。三春瘴海歸心斷。瀑水松風夢裏聞。</text>
<title>次翕兒晩望韻</title>,<text>悠悠思遠道。悄悄閉空堂。散步憑孤杖。安眠足一床。家書抵金貴。春夜似年長。敢道歸期早。愁眉未著黃。</text>
<title>聞後命</title>,<text>三朝忝竊竟何裨。一死從來分所宜。唯有愛君心似血。九原應遣鬼神知。</text>
<title>定諸孫名。書示兒輩。</title>,<text>盛滿招神忌。榮名作禍根。須將一謙字。勉勉戒諸孫。</text>
<title>次壺谷韻。寄題八卦亭。</title>,<text>大老曾遊地。因人境更佳。窓排庖昊卦。心得巷顏齋。遠岫爭穿戶。澄江欲浸階。嚴程空悵望。勝賞苦難諧。</text>
<title>高山一曲。次朱子武夷一曲韻。尤齋嘗寫高山九曲圖。屬同志諸公分次武夷棹歌韻以紀之。公諾而未就。至是始口占。</title>,<text>一曲松間漾玉船。冠巖初日映前川。携筇坐待佳朋至。遠岫平蕪卷曙煙。</text>
<title>追次業兒盆梅韻 昌業曾詠盆梅。請次韻。至是口占。</title>,<text>苔積根蟠土。紗明影透門。幽香偏愛靜。素蕚不嫌繁。朔氣凋千卉。春光寄一盆。還憐二三樹。蕪沒玉流園。</text>
<title>初配原城。改竄朗州。自楊山轉就南路。次經曲阿韻。</title>,<text>筮卦未遇遯。瀝血初上書。雷威方赫然。火色已焚如。蒼黃出都門。屛營臨路衢。策名歷三朝。報國愧空疏。曾無衮職補。虛辱恩榮紆。投荒豈非幸。臣罪死有餘。東隅與南徼。何地不宜居。休嗟對野鵩。且免藏江魚。人生處宇內。遠近元無拘。當時桄榔林。亦著坡翁廬。</text>
<title>辭先墓。次經錢溪韻。</title>,<text>承家訓戒忝。立朝愆累積。嚴程出先壟。撫事愴疇昔。哀纏銜索魚。倦羨投林翮。那堪霜露感。復此嶺海隔。浮榮竟何益。半世困形役。方知三畝閒。不以萬鍾易。危蹤似秋葉。風雨任蕩析。只應瘴鄕夢。長攀故山柏。</text>
<title>公山途中夜行。次江陵夜行韻。</title>,<text>暝色帶秋陰。川原漸晦冥。遙看鳥雀歸。轉添羈旅情。石梁度灣碕。山徑披榛荊。稍稍寒雨歇。蕭蕭夕風生。倦馬鞭不進。流螢滅復明。崎嶇何足嘆。世路本難平。感彼天邊雁。雝雝亦南征。緬憶灘上釣。更懷谷口耕。胡爲誤形役。苦被塵網縈。所以曠達人。處世貴無名。</text>
<title>登葦嶺。次阻風規林韻。</title>,<text>南奔登葦嶺。北望拱宸居。康莊達四方。簦屩爭于于。受玦獨何人。棲棲趨海隅。冥行久不戒。敢辭涉畏塗。山形擁大陸。水勢分重湖。巖危睥睨懸。洞邃人煙疏。楚望窮千里。秋天魍魎餘。緬挹脚血翁。吾道信所如。</text>
<title>渡濴津。次阻風規林韻。</title>,<text>瀰瀰滎湖水。一葦以杭之。沙禽故相趁。似與騷人期。蕭然水竹鄕。更値淸秋時。平生夢想地。不意身到玆。何嫌漁父問。却慙瀧吏辭。行藏已任天。去矣休遲疑。</text>
<title>先王練朞。次詠三良韻。</title>,<text>蒼梧巡狩遠。鼎湖弓劍遺。賤臣遲一死。蓐蟻愧誠微。自顧庸陋質。遭逢最恩私。從容登廈氈。密勿廁經帷。平生圖報心。奈此身名虧。炎荒隔嵩邙。中夜夢獨歸。末命猶在耳。威顏終永違。誰哀子車殉。今也固所希。年年八月日。萬古有餘悲。長號向北天。想見陳裳衣。</text>
<title>九日。次九日韻。</title>,<text>節序屬天運。憂樂隨地生。逐客自鮮歡。佳辰空記名。身同旅雁遠。鬢著繁霜明。孤城動海色。萬壑連秋聲。忽忽感蕭晨。駸駸惜暮齡。黃花只暫香。白日易西傾。默思浮世事。轉頭異枯榮。物理諒如此。我何苦傷情。新詩亦漫興。援筆聊自成。</text>
<title>九日。次九日韻。 其2</title>,<text>謫居斷知聞。他鄕寡朋交。都忘節物換。但覺容鬢凋。忽驚九日至。舊俗重登高。登高亦何興。嶺海際層霄。鄕園不可見。目極心徒勞。且復引濁醪。無使愁腸焦。獨醒雖愧屈。虛罍還勝陶。擧觴酹二子。一醉以終朝。</text>
<title>遷居鳩林。次移居韻。</title>,<text>稍厭處城闉。玆焉得所宅。窓開海門秋。簾卷月峯夕。地偏去人喧。心定謝物役。林僧許結社。野老時爭席。安身卽爲家。過眼便成昔。天地一籧廬。此理吾已析。</text>
<title>遷居鳩林。次移居韻。 其二</title>,<text>移居古猶今。蘇老和陶詩。我生後二子。有詩且和之。淸風灑五柳。千載起遠思。白鶴卜新居。遷謫各一時。行休舍達間。我心只如玆。無入不自得。先聖豈我欺。</text>
<title>次歸園田居韻</title>,<text>陂陁國師巖。斜對月出山。鳩林徵異事。陳跡已千年。流傳巖下路。舊是千尋淵。嘗聞灰變劫。始驗海成田。誰言漢陽客。竄身來此間。登巖試四望。海山皆眼前。前臨數百戶。日夕連炊煙。眞僧卓錫地。苔髮被巖顚。有時獨盤桓。目送浮雲閒。銷沈何足論。我心正悠然。</text>
<title>次歸園田居韻 其2</title>,<text>宦游苦趨塵。謫居幸稅鞅。閒依耕釣隣。稍愜湖海想。慵來且高臥。興到時獨往。人情任厚薄。物理看消長。雲歸碧峯陰。潮落滄洲廣。卽此散幽襟。何須攬宿莽。</text>
<title>次歸園田居韻 其3</title>,<text>歲晏風景冷。村深車馬稀。隣翁挈榼至。不醉卽無歸。捫松露灑面。摘橘香滿衣。已謝簪組累。寧愁鄕國違。</text>
<title>次歸園田居韻 其4</title>,<text>玆鄕信樂土。山澤佳可娛。層巒開洞府。遠浦繞村墟。向來落南士。於焉多卜居。岸岸竹成林。家家梅並株。溝塍紛繡錯。原野何曠如。秔稻歲常登。魚蝦味有餘。里社日過從。樽罍不曾虛。吾幸得所託。新詩安可無。</text>
<title>次歸園田居韻 其5</title>,<text>愼莫涉世路。世路羊腸曲。愼莫戀功名。功名蛇著足。何如竹林下。斗酒且相屬。披襟遡淸風。促席翦殘燭。撥棄身外愁。優游度曛旭。</text>
<title>次歸園田居韻 其6</title>,<text>比隣多耆老。東阡或北陌。柴扉煩屢敲。步屧隨所適。賴此風俗淳。鮭菜資朝夕。濁醪過墻頭。寒燈分壁隙。却羨山野人。閒居無所役。生涯有竹橘。事業唯耕績。嗟余困文網。虛名竟何益。</text>
<title>次和郭主簿韻示兒輩</title>,<text>聖訓在方策。中宵頻擊節。匪惟口耳資。要使心源澈。吾人敢自逸。孔編亦三絶。庶幾進堂室。追蹤顏閔列。士不待文興。然後稱豪傑。克復與博約。傳授有遺訣。莫令少壯時。虛抛閒歲月。</text>
<title>次命子詩韻。書與協行。兼示諸兒。</title>,<text>我金之顯。肇自李唐。煌煌太師。功烈輝光。猶良佐漢。若望克商。分茅錫土。奄有古昌。</text>
<title>次命子詩韻。書與協行。兼示諸兒。 其二</title>,<text>自麗迄今。天星幾周。維桑與梓。鬱彼故丘。重圭累組。遺澤永流。積善衮衮。宜公宜侯。</text>
<title>次命子詩韻。書與協行。兼示諸兒。 其三</title>,<text>於皇我祖。步武夔龍。太上是立。奚止言功。義著漢堞。倫敍箕封。千秋孤竹。伯仲比蹤。</text>
<title>次命子詩韻。書與協行。兼示諸兒。 其四</title>,<text>靑靑寒松。不改舊柯。皎皎孤鶴。或罥罻羅。吁嗟我祖。遭世之窊。雪窖有詠。流響胡沙。</text>
<title>次命子詩韻。書與協行。兼示諸兒。 其五</title>,<text>奮若之會。喜甚同德。天之不祚。遺恨宗國。事有萬變。一心靡忒。持敬之功。無入不得。</text>
<title>次命子詩韻。書與協行。兼示諸兒。 其六</title>,<text>于堂于構。敢忘本始。眷彼先廬。北山之里。烝烝我考。齋扁知止。窮也非戚。達也非喜。</text>
<title>次命子詩韻。書與協行。兼示諸兒。 其七</title>,<text>自我孤露。風樹靡及。終焉顚躓。豈曰成立。昔承祖訓。名譽非急。靜思莫追。中夜啜泣。</text>
<title>次命子詩韻。書與協行。兼示諸兒。 其八</title>,<text>蛾述鳥習。俱取其時。九四之敎。我祖我思。嗟爾小子。式克欽玆。希之則是。夫豈遠而。</text>
<title>次命子詩韻。書與協行。兼示諸兒。 其九</title>,<text>汝隨我南。時維流火。迨玆氷至。汝始辭我。安時處順。何適不可。三餘之業。天實汝假。</text>
<title>次命子詩韻。書與協行。兼示諸兒。 其十</title>,<text>名汝字汝。自汝嬰孩。悔我旣往。勖汝方來。盡性踐形。是參三才。日邁月征。念哉敬哉。</text>
<title>同雲四章。次停雲韻。</title>,<text>鬱鬱同雲。濛濛零雨。言念君子。山海其阻。我佩之華。誰與玩撫。采采三秀。跂予以佇。</text>
<title>同雲四章。次停雲韻。 其二</title>,<text>同雲其鬱。零雨其濛。靡舟靡楫。曷以濟江。有墻當面。疇闢竹窓。凡今之人。匪我攸從。</text>
<title>同雲四章。次停雲韻。 其三</title>,<text>蘅之槁矣。蕭艾其榮。蓀之不聞。孰察中情。寄言浮雲。我心偕征。德音莫違。惠我後生。</text>
<title>同雲四章。次停雲韻。 其四</title>,<text>飄風發發。有蘀辭柯。晦之在根。葆我春和。喪不爲少。得不爲多。素位而行。其如余何。</text>
<title>贈別和順金使君 必振 罷官歸洛。次答龎參軍韻。</title>,<text>往事不堪說。卽事難爲言。不恨滯江潭。且喜歸田園。以我蘭芷詠。和君松菊篇。孰云蹤跡殊。心事同悠然。飛蓬與漂萍。離合俱隨緣。世途難久居。頭髮各已宣。所得輕毫芒。所喪重丘山。何如遂初服。泊然終吾年。</text>
<title>次時運韻</title>,<text>憂心悄悄。坐以待朝。行邁遲遲。出宿于郊。顧瞻西方。浮雲蔽霄。南山有田。疇植豆苗。</text>
<title>次時運韻 其二</title>,<text>浩浩湘流。我纓斯濯。登彼石巒。爰展我矚。優哉游哉。無有不足。隨時任運。樂吾之樂。</text>
<title>次時運韻 其三</title>,<text>泝洄婺洛。于泗于沂。指彼聖域。期與同歸。富貴如雲。我手斯揮。往者不諫。來猶可追。</text>
<title>次時運韻 其四</title>,<text>仁宅義路。孰云籧廬。居斯由斯。其樂無如。澄此眞源。水鏡氷壺。得喪禍福。曷足累余。</text>
<title>鳴雁四章。次歸鳥韻。</title>,<text>嗷嗷鳴雁。集于上林。飄風吹汝。遠落衡岑。唼其蘆矣。稻粱非心。遵彼湘渚。以永窮陰。</text>
<title>鳴雁四章。次歸鳥韻。 其二</title>,<text>嗷嗷鳴雁。差池于飛。鳴亦相和。飛亦相依。不先不後。聯翼以歸。同聲同氣。寧或相遺。</text>
<title>鳴雁四章。次歸鳥韻。 其三</title>,<text>嗷嗷鳴雁。翔集徘徊。水淸沙暖。可游可棲。相彼鳥矣。求友聲諧。矧伊人矣。兄弟孔懷。</text>
<title>鳴雁四章。次歸鳥韻。 其四</title>,<text>嗷嗷鳴雁。其聲遠條。色斯冥冥。誰挹高標。滔滔江漢。魚網相交。毋或罹之。使我心勞。</text>
<title>新春。憶磻溪舊居，白雲新築。次始春懷古，田舍二首韻。</title>,<text>節物惹新愁。山川異舊踐。吾儕誠小人。懷土所不免。舊築磻溪上。悠然歸意緬。求田計已宿。涉世策無善。向來一壑專。今日三危遠。春風漾淸漢。夢隨鴻雁返。漁村一夜雨。溪水知深淺。</text>
<title>新春。憶磻溪舊居，白雲新築。次始春懷古，田舍二首韻。 其二</title>,<text>竊祿每包羞。歸田可安貧。買山卜菟裘。此計良已勤。將尋遂初賦。翻作投荒人。雲林幾夢想。歲華忽復新。氷開泉決決。風暖木欣欣。憶昔訪仙源。桃花紅漲津。煙霞祕洞府。麋鹿自爲隣。此生苦飄蕩。遠愧避秦民。</text>
<title>次游斜川韻</title>,<text>歲序自推敓。人生有行休。幸玆海隅謫。得遂山澤游。仰看疊嶂秀。俯視淸波流。日華初轉蕙。春聲已泛鷗。曠然暢心神。何必懷故丘。不嫌斷逢迎。不恨寡朋儔。有酒且獨酌。得句還自酬。斜川舊游樂。亦復如我不。朗詠淵明詩。逍遙可忘憂。卽此送餘年。此外更何求。</text>
<title>自鳩林還移郡底舊寓。次還舊居韻。</title>,<text>是身如浮雲。飄揚隨所歸。遠近旣無定。肯作去故悲。心安卽爲家。孰云吾土非。所寓本如寄。所過卽如遺。寰區亦傳舍。何地不堪依。萬事且隨緣。物理從可推。百年等泡影。世念覺漸衰。唯應適吾適。外物都已揮。</text>
<title>次酬劉柴桑韻</title>,<text>自我謫南國。歲序忽已周。白露下靑楓。蕭瑟山海秋。孤蘭易凋歇。蓬艾紛盈疇。引領望西方。美人今安不。娟娟明月佩。誰與同翶遊。</text>
<title>讀朱子書。次讀山海經韻。</title>,<text>夜深村巷靜。林木冷蕭疏。靑熒一點燈。照此竹間廬。移燈就匡床。坐閱聖賢書。少壯久迷路。遲暮始回車。至味解忘肉。何曾厭山蔬。對越千古上。超然與道俱。訂頑有遺訓。太極有遺圖。潛心玩且繹。一理同純如。</text>
<title>讀朱子書。次讀山海經韻。 其2</title>,<text>孔門七十子。傳道曾與顏。我生生苦晩。相後隔千年。無由闖宮墻。徒自仰高山。淵源尙可尋。方策有微言。</text>
<title>讀朱子書。次讀山海經韻。 其3</title>,<text>濂洛倡絶學。正統傳紫陽。心通一源妙。理集百家長。邪說賴以闢。斯文久愈光。丁寧吾道託。獨有勉齋黃。</text>
<title>讀朱子書。次讀山海經韻。 其4</title>,<text>五十余無聞。撫躬恒自憐。點檢一生事。尤悔積如山。開卷有餘師。洋洋摠嘉言。桑楡倘可收。抱此送殘年。</text>
<title>讀朱子書。次讀山海經韻。 其5</title>,<text>道固有消長。陽或不勝陰。魋倉各一轍。亦有余與林。蚍蜉撼大樹。蚊蜹亂正音。公論在百世。彼哉獨何心。</text>
<title>讀朱子書。次讀山海經韻。 其6</title>,<text>草草四十日。立朝苦不長。惟其義與歸。出處道何常。季氏富周公。宣聖亦絶糧。古來非獨今。嘆息意未央。</text>
<title>讀朱子書。次讀山海經韻。 其7</title>,<text>屛山有遺訣。根晦春敷木。早年襯氷壺。晩節棲雲谷。泝洄九折溪。身澡德更浴。分明千載心。長夜揭華燭。</text>
<title>讀朱子書。次讀山海經韻。 其8</title>,<text>鳴鳥不復聞。聖嘆欲浮海。筮遯火其章。亦知微意在。空餘衛道心。九死終靡悔。發揮經傳奧。千秋若有待。</text>
<title>讀朱子書。次讀山海經韻。 其9</title>,<text>瑤琴嘆絶絃。疇能識其旨。南軒旣早歿。西山又謫死。英資吳伯豐。直節魏元履。生才竟夭閼。天道亦難恃。</text>
<title>讀朱子書。次讀山海經韻。 其10</title>,<text>弘道實在人。惟天篤降才。付畀豈不重。繼往又開來。好德本秉彛。狐鼠反妬猜。嗟嗟僞學禁。此名胡爲哉。</text>
<title>臘日山行。次蜡日韻。</title>,<text>今朝偶出村。日暖風更和。不須赭鞭催。庾嶺梅自花。雲山入觴詠。樂事亦云多。猶勝楊子幼。斗酒爲勞歌。</text>
<title>月山紀游。次雜詩韻。</title>,<text>靑山如高士。千丈迥拔塵。雲歸藏半腹。木落露全身。自我竄海徼。四顧寡朋親。朝朝看不厭。獨與山爲隣。經年懶出脚。發興自玆晨。雪中南嶽游。庶無愧前人。</text>
<title>月山紀游。次雜詩韻。 其2</title>,<text>牛車始舍馬。石路斜穿嶺。溪心逗輕氷。木末照初景。循厓竹輿鳴。踐雪芒屨冷。老僧候山門。引我幽思永。風榛送樵聲。苔壁度雲影。西南見湖海。目力時遠騁。寧辭腰脚勞。稍喜心神靜。</text>
<title>月山紀游。次雜詩韻。 其3</title>,<text>山行耽奇勝。遠近誰復量。扶持賴瘦竹。過憇得禪房。衆壑互吐呑。層峯聳中央。豈是日易夕。幽林不照陽。崖邊有殘雪。一爲洗俗腸。</text>
<title>月山紀游。次雜詩韻。 其4</title>,<text>登山如從善。勇進肯猶豫。仰看石峯峙。勢如孤鳳翥。時經澗樹歇。更入煙蘿去。眞境不厭深。世紛已忘慮。僧言上上頭。壯觀絶無如。九龍井猶存。四時雲常住。非無獨往興。直窮最高處。翻思咋指戒。敢忘垂堂懼。</text>
<title>月山紀游。次雜詩韻。 其5</title>,<text>山色本自佳。新晴更可喜。風日爲我溫。天公亦好事。開雲出衆峯。嶽神豈無意。休嗟去國遠。幸與玆山値。憑高氣欲舒。脫險行方駛。奇哉造化功。融結壯布置。</text>
<title>月山紀游。次雜詩韻。 其6</title>,<text>行行山路險。崖硤勢相迫。險路豈不艱。勝如走街陌。龍巖倚寺樓。天水生遠白。頓令心境恢。轉厭世界窄。殷勤謝殘衲。蔬果解餉客。何當脫塵累。結茅此焉宅。</text>
<title>月山紀游。次雜詩韻。 其7</title>,<text>西臨挹若華。東眺窮扶桑。中間瞰積蘇。群物一粃糠。胡爲勞四大。營營徇口糧。冠鵕帶貝者。意氣何陽陽。蝸角與蟻穴。終古同一傷。不喜陟台階。不怨擯炎方。吾將仍羽人。大醉流霞觴。</text>
<title>月山紀游。次雜詩韻。 其8</title>,<text>岬寺罷暮磬。新月在林端。北池最淸幽。臨水席頻遷。回瞻所來徑。暝靄迷層巓。林叟餉臘酒。山僧供夕餐。頗諧象外趣。欲謝區中緣。愧無江潮韻。空吟桂樹篇。</text>
<title>月山紀游。次雜詩韻。 其9</title>,<text>淸湍映脩竹。未必讓會稽。飛瀑未全凍。寒聲吼砯厓。逍遙石上月。令我爽襟懷。夜歸丈室臥。一燈伴沙彌。推窓玉繩低。白雲影離離。地淸夢想空。未覺身旅羈。聽鐘發深省。志業愧多虧。</text>
<title>月山紀游。次雜詩韻。 其10</title>,<text>林中薝葍花。庭前柏樹子。薝葍香可嗅。柏樹枝可倚。我自愛此景。何曾悟禪理。</text>
<title>臥病彌月。忽覺春事已晩。閱陶集示周，祖，謝三郞詩。有負痾頹簷下終日無一欣之句。漫用其韻。以遣無聊之懷。</title>,<text>村墟過夜雨。萬象各欣欣。芳草綠如煙。嬌禽啼向人。蕭然一孤客。愁與病相因。賞心覺全減。佳節驚屢臻。閉門枕藥裹。床蟻靜獨聞。向來行樂地。徒然夢想勤。時從簷隙望。百花映四隣。靑春信無私。亦到瘴海濱。</text>
<title>病中遣懷。用和劉柴桑韻。</title>,<text>病餘試閒步。柱杖暫躊躇。地偏應接少。四體任起居。出門亦奚適。斂跡守蝸廬。坐看春景晩。落花遍村墟。家家務東作。浸草更燒畬。貴賤各有役。及時在勤劬。嗟余處幽獨。終歲一事無。敢論飮啄艱。所愧志業疏。生涯託書簏。此外復何須。回頭語老農。身計吾不如。</text>
<title>嗚呼島弔田橫 乙酉</title>,<text>嗚呼島嗚呼島。嗚呼之號胡爲乎。田橫之徒死此島。遂令此島名嗚呼。一片孤島千載下。夫何使我起長吁。田橫義氣今古稀。田橫之客天下無。齊人一自歌松柏。臨淄卽墨不復都。六王旣畢四海一。秦皇虎視黎元愚。望夷宮中失其鹿。天下共逐爭馳驅。有嬀之後將復育。崛起壟畝王一隅。兄弟三人遂更王。誓雪先恥安寰區。無端全齊七十城。遽誤高陽一酒徒。烹儒一入海島邊。屈身肯向漢庭趨。漢使東來傳帝命。來則王侯否則誅。此日北面寧不愧。始與漢王同稱孤。尸鄕亭下薤露晞。一死還與二客俱。島中有客五百人。同死之志終不渝。還如魯連蹈東海。却似首陽于嗟殂。若非平生得士心。信義安得如是孚。當時一士亦足王。奈何未保千金軀。雖云顚沛亦何傷。萬古淸風立懦夫。嗚呼之名傳至今。過客到此皆踟躕。我今弔古酹以文。想見其人涕沾濡。君不見世上紛紛輕薄兒。翻覆雲雨在斯須。</text>
<title>藏史名山</title>,<text>仲尼絶筆於獲麟。百世之下無良史。墳典之書秦火焚。皇王事跡俱燼燬。惜哉左狐不復得。筆削誰能遵聖軌。遙遙華胄祖重黎。周太史後司馬氏。流風不泯厥緖綿。祖傳其孫父傳子。龍門降生豈偶然。自在孩提已識字。二十發軔作遠遊。東西南北窮山水。自此添得壯藻思。冥搜萬古通玄理。周南留滯固所惜。執手遺訓猶在耳。火急著書紹先志。筆法仰承麟經旨。起于五帝至漢代。表志傳紀爲終始。首贊明王與誼辟。次述賢臣及義士。海外蠻夷戎狄事。一一昭然備于此。書成更謀不朽地。遂將藏去名山裏。緹巾華匱十襲芸。簡編不容蟲鼠毀。定知山靈煩護呵。鬼神環擁風雨避。山之崩兮史可滅。此篇壽與玆山似。世代變遷山依然。其書尙存其人死。其人雖死衮鉞在。亂臣賊子無敢起。嗚呼亂臣賊子滿天下。如今誰識春秋義。</text>
