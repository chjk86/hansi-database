<title>讀詩九罭有感</title>,<text>𪚥𪚥𪚥𪚥𪚥。如見東人癡。周公避流言。久詠鴟鴞詩。𪚥𪚥𪚥𪚥𪚥。天下其殆而。雷風旣示戒。親逆禮誠宜。𪚥𪚥苦𪚥悲。𪚥息公歸爲。東人汝毋爾。天心非汝知。</text>
<title>翠月堂</title>,<text>𪚥𪚥翠𪚥𪚥。明月入楹宇。王孫享此居。所事將安取。𪚥𪚥𪚥𪚥𪚥。𪚥日筵花塢。相將詠恩波。象闕瞻聖主。𪚥陵𪚥柏𪚥。𪚥祝君和父。光明百鍊鏡。此心長千古。𪚥𪚥</text>
<title>伯牙鍾子期畫贊</title>,<text>峩峩者意在山歟。洋洋者興入水歟。當年尙歎子期亡。萬古知音𪚥己矣。</text>
<title>滌襟軒八詠</title>,<text>𪚥𪚥𪚥𪚥𪚥。一𪚥良解事故。投靑白雲爲。冠倒鑑空𪚥𪚥。</text>
<title>滌襟軒八詠 其二</title>,<text>大地渾烘窯。淸風誰滌熱。橫抱銀■■江來。晩作秋空咽。</text>
<title>滌襟軒八詠 其三</title>,<text>便風漲大帆。嘯竹支剛綆。度曲經洲一瞥間。依帒新月影。</text>
<title>滌襟軒八詠 其四</title>,<text>遙分喚渡頭。許箇沿汀樹。江氣炊煙曰。夕凝微茫特地霧。</text>
<title>滌襟軒八詠 其五</title>,<text>瓦店寄平蕪。陶煙生處處。無端返照忽交輝。風外東西去。</text>
<title>滌襟軒八詠 其六</title>,<text>新雨濯汀洲。明沙亘十里。銀盤壓處盡霜天。僅辨無星地。</text>
<title>滌襟軒八詠 其七</title>,<text>煙郊綠草肥。雨後牛羊喜。橫笛臨風大平音。牧兒吾羨爾。</text>
<title>滌襟軒八詠 其八</title>,<text>生潮好水頭。趁卽收魚罩。墼火相將送白醪。菱歌回月棹。</text>
<title>移來山。示同遊。</title>,<text>一股移來地。巉巖控海門。朝昏生日月。上下失乾坤。滅沒樓浮蜃。扶搖翼化鯤。從今河泊見。始信予陽尊。</text>
<title>留全成之同年</title>,<text>萍水天涯會。琴尊日夕同。眼從雙刮碧。顔各半凋紅。海氣常連瘴。秋霖易作風。街頭泥政滑。征馬若爲通。</text>
<title>浮碧樓席上</title>,<text>凉氣秋生嫩。危樓上石矼。遠山圍大野。靑壁瀉長江。風日開雙眼。乾坤敝入窓。前途有牧老。誰續筆如杠。</text>
<title>統軍亭。賦得一律。錄呈。</title>,<text>去國今千里。登樓日暮城。天從窮眼闊。江入亂山縈。夷夏分三界。朝昏替二明。西風一聲笛。獨立遠人情。</text>
<title>松站道中</title>,<text>鎭堡名松站。城池間兩坡。枯楊生意少。古屋毁垣多。長嶺蟠雲遠。梢河走野濄。蕭蕭風日冷。征馬倦鳴珂。</text>
<title>酬楓崖</title>,<text>萍跡元無蔕。琴樽偶此臺。逢場初失喜。臨別自生哀。列嶽千層矗。長江𪚥帶廻。天風安借便。吹送玉輪來。</text>
<title>雜詠</title>,<text>眞界何天好。幽居是處寬。雲霞元自富。凡俗不相干。風止松陰定。溪恬月色安。蘆花叢畔石。嘯傲一黃冠。</text>
<title>東湖口吟。索同遊和。</title>,<text>日落蒼江暮。幽然瞑色侵。汀沙光漸白。浦樹影逾沈。逸興傳深爵。狂歌托短琴。琳宮疑近地。風外聽鐘音。</text>
<title>送成大同壽益於尙相成安公家。賞牧丹。</title>,<text>笑矣吾儕事。誰將此意諳。丹心懸日月。白首走西南。樓疊頭流翠。亭臨浿水涵。天恩隨處在。報答祗難堪。</text>
<title>送成大同壽益於尙相成安公家。賞牧丹。 其二</title>,<text>先輩風流盡。春秋幾歲華。生來鍾間氣。身後有衰花。虛閣香留篆。前庭草蝕沙。離懷同此地。心事爛瓊霞。</text>
<title>贈李大諫叔獻，鄭執義季涵，兩庚伯曁牛溪。</title>,<text>星廣天難測。山啼地失寧。古今無此日。畢竟是何禎。耈造多卿相。憂勤獨聖明。諸公當蹇蹇。豈可更茹貞。</text>
<title>次霽景樓韻 泗川</title>,<text>夜雨翻盆後。朝暉試上樓。詩眸生別彩。歸計怯新流。海晏邊無警。年豐國不憂。賓筵當景賞。樂事且淹留。</text>
<title>楊將軍廟</title>,<text>冠軍眞勇將。挺代一奇男。涅背忠師岳。穿甎志勵南。指揮驅電霹。掀蕩掃氛嵐。阨路驚龎統。奇功折耿弇。蜮沙無避影。馬革只遺䤴。死尙揚鷹氣。生如視虎眈。魁梧身近丈。神俊略韜三。厲鬼精應結。長城鎖孰堪。美名忠壯洽。華廟寵靈覃。龜背鑱聯石。廉風重起貪。</text>
<title>吾助川</title>,<text>驛路驅馳倦客遊。忽逢靑壁刮塵眸。奇巖劍古雲千丈。病樹巢危鶴萬秋。吹篴已傳黃媼答。題詩應起老龍愁。他時會作溪山主。一誓丁寧語白鷗。</text>
<title>東郊秋興</title>,<text>東郊物色媚淸秋。天末高褰宿雨收。絳實下苞聞滴砌。黃雲圍野看盈疇。霜繁老樹風騰葉。水淺前溪蟹下流。箇裡幽人端合着。茶甌煙細伴詩愁。</text>
<title>秋懷。用前韻。</title>,<text>從來心事愴高秋。老去嘔吟不耐收。文擧秪今沈北海。淵明何日事西疇。階前病葉蕭蕭下。頭上光陰鼎鼎流。爲語吾儕須着力。丈夫終豈死窮愁。</text>
<title>哭軒軒翁叔 代家君作</title>,<text>磊落生平志不羈。空將事業付無爲。圖書滿室羅千帙。松菊當窓列一墀。晩歲襟期顔巷樂。中年憂患𣸡園悲。傷心前昔承溫話。那復陞堂拜舊儀。</text>
<title>漢江樓偶吟</title>,<text>指外重山高或卑。唾前深水碧而漪。倘求天下無多偶。豈特東藩第一奇。霽雨前宵花發後。暖風長浦柳均時。蕭條漁屋無情思。眼着吟人盡是詩。</text>
<title>又賦早桃。寄趙敬伯。趙嘗詆此桃。故詩意反之。</title>,<text>垂楊枝上班班萼。分種燕都祇十年。信較梅足春又早。係聯桃譜節猶堅。孤根饒抗霜威虐。素質羞從俗態姸。世與海棠同恨汝。誰知仲郢却爲賢。</text>
<title>用松溪次唐人九日登臺韻</title>,<text>蒼崖斷處石爲臺。天餉詩人卽此開。極海浮天天若沒。亂山騰地地如來。秋風白髮生新種。客路黃花泛幾回。胸次後前雲夢九。醉看三島點洿杯。</text>
<title>永平府地。謁夷齊廟。</title>,<text>尙鐫孤竹在荒城。廟宇千尋石岸平。父子君臣兄弟義。乾坤夷夏古今名。一家遺像當時表。萬代長風昨日淸。滿掬灤波盈握蕨。洗乾塵肺改精明。</text>
<title>堂成</title>,<text>塵埃乾沒白頭迷。四載經營卜此棲。山頂伐雲擎作柱。溪頭汲月漑爲泥。雖非秦客桃源裡。或似唐人瀼水西。避俗誰能同我所。藤林蘿逕共扶携。</text>
<title>次韓天使謁宣聖韻</title>,<text>環聳橋門萬有餘。龍旌欣覩久踟躊。周旋禮數威儀中。誘掖溫言色笑舒。極地漸摩昭代化。窮天祠廟素王居。斯文一脈無遐邇。敦實儒風不尙虛。</text>
<title>白知事挽</title>,<text>一介危忠萬仞山。緘章幾灑血於肝。廿年嶺外仍鄕曲。末路朝端半退閑。議論剩憑良史在。精靈留與列星還。妖生木稼云亡遽。老淚居然爲國潸。</text>
<title>庚辰二月。將赴楊根先塋。道出康陵下。少憩有感。寄申閔兩郞。求和。</title>,<text>攀斷龍胡十四年。短鞭今卸畢原前。周遭龍虎圍金盞。掩藹松杉冪瑞煙。祕殿猥叨修曆筆。玉音那復聽經筵。俳佪且輟須臾路。未覺漣漣涕若懸。</text>
<title>宋正郞景繁關東行錄後</title>,<text>多君健筆掞星鋩。截取關東一半强。溢海紅波臨出日。插天飛路歷層岡。英靈已徹雲霞幌。造物還輸錦繡腸。歸與同心開絶賞。臥遊無事理山裝。</text>
<title>次趙敬伯樂飢堂韻</title>,<text>逍遙非必駕風遊。薖軸從前在澗謳。榮啓自誇生世樂。顔回寧有食貧憂。歸田松菊眞如晉。知足功名不待留。一酌泌洋猶舊業。外餘休復向人求。</text>
<title>行至箕城。書別徐庶尹君受，崔察訪嘉運。</title>,<text>聯袂江樓此一時。向來俱坐和陶辭。徐君通介寧隨俗。崔子文章久擅奇。多病自生當酒怯。絶關誰念取途危。行藏氣味良相似。離席那無惜別詩。</text>
<title>豚犬之來。承旨仲益，士稚，鮐卿送問。兼謝子進，大仲諸內相。</title>,<text>多謝諸公訊死生。龍文餘彩爛縱橫。城頭擊柝弓刀冷。閣下承綸日月明。形影縱分千里迹。肝腸不隔寸心誠。只應毛髮渾邊雪。親故如能記舊聲。</text>
<title>府城東松亭。暫與裨曲設飮。</title>,<text>四月之終端午前。新晴風日媚山顚。松吹細粉迷金霧。柳放飛花作雪天。萬戶星羅官道正。長江龍屈白沙旋。烏號半醉彎空月。翟羽纔傾鼉鼓傳。</text>
<title>侍中臺。示諸偏裨</title>,<text>嶺側松臺是侍中。將軍擡目弭花驄。新陽瀉海金掀地。宿霧收山玉插空。小鳥塡沙憐大志。巨魚騫翼想長風。盈前說與挐熊士。恢拓胸襟若箇雄。</text>
<title>秋思</title>,<text>登山憀慄送將歸。宋玉從前說楚辭。聽葉今宵多少恨。明朝臨鏡始應知。</text>
<title>秋懷一絶。贈尹士初惟新之行。</title>,<text>十分涼露夜如何。獨臥空階月似波。喞喞秋虫緣底恨。近人還欲和悲歌。</text>
<title>次梁山澄心軒韻</title>,<text>山光雲影俯淸流。六月危欄爽欲秋。白鳥相飜晞竹露。羨他元自不知愁。</text>
<title>次驪興淸心樓韻</title>,<text>郊外靑山檻外江。浮光騰翠帀虛白。淸宵最是難描處。上下星河月一雙。</text>
<title>次松溪韻</title>,<text>門外澄流綠勝苔。入庭山影翠交堆。吟鬚撚了無新語。辜負如今一度來。</text>
<title>次星牧柳德純贈別韻</title>,<text>山號龍門卽我家。千重雲水障塵譁。懸知猿鶴愁無主。春雨欺人滯百花。</text>
<title>離懷一首寄松溪</title>,<text>孤懷寂寞向誰論。蕭瑟江城獨掩門。明月滿庭秋葉下。美人今夜隔川原。</text>
<title>途中口占</title>,<text>男子平生在。星文古劍寒。重磨鴨綠水。新倚白頭巒。</text>
<title>惜餘春辭</title>,<text>惜餘春之無幾。行替序於朱家。浩蕩兮爛熳兮。人怨落絮與流花。獨余心之不然。竊永思而倍嗟。兼萬情之含懷。冀及事於芳菲。天一元而四時。有生成而歸收。矧出震以體莅。統人物之春秋。當聖歷之鼎盛。亦我王之一春。覽華實之有時。察種穫之相因。朝化日而行天。夕乾𪚥乎對帝。喣仁風於鴨東。闢春臺於一世。壽萬年以錫福。豈獨網遊絲而留餘暉。靑春兮不再。火車兮如飛。臨浴沂而有慕。緬堯舜而增唏。</text>
