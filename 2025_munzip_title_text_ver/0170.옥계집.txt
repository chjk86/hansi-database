<title>泛菊仍得一絶</title>,<text>黃菊開時晩。嚴霜尙未萎。空庭步涼月。憑爾付心期。</text>
<title>坐柳樹下。吟得一絶。</title>,<text>幽人坐澗石。高嘯思悠哉。日落村墟暝。小橋人往來。</text>
<title>連山東軒。敬次，先祖板上韻。</title>,<text>先祖留詩處。今來愴慕深。何能追盛跡。祗擬盡吾心。</text>
<title>夜坐池軒</title>,<text>他面沈沈雲似漆。夜深隣火隔窓明。憑愁半檻渾無寐。帝魄空山響二更。</text>
<title>謹賡鄭魯卿 希參 韻</title>,<text>志業元非祿位規。簡編要討古人遺。相將日用勤提省。肯向人間慍不知。</text>
<title>日將夕。登南皐。</title>,<text>蒼然暝色逗林丘。望裡鶉江潑淥油。犢背短簫何處響。望雲遊子此邊愁。</text>
<title>次鄭魯卿贈韻。三絶。</title>,<text>春風爲客病侵尋。歸夢悠悠不自禁。何況與君阻笑語。落花啼鳥摠傷心。</text>
<title>次鄭魯卿贈韻。三絶。 其二</title>,<text>丈室煎茶煙欲歇。一庭松月耿無眠。蒲團坐對高僧語。此夜思君倍惘然。</text>
<title>次鄭魯卿贈韻。三絶。 其三</title>,<text>半月琳宮百念輕。焚香兀坐對遺經。倦來時復憑窓看。雨後山光晩更靑。</text>
<title>過鴨綠江。得一絶。</title>,<text>沿江一路出林間。羸馬凌兢意自閑。隔岸桑麻村店小。午鷄聲裡掩柴關。</text>
<title>花開洞口。憶一蠧先生。因用其韻。附元韻</title>,<text>行趁淸和綠正柔。睡翁來往幾經秋。斜陽立馬尋頹址。山自盤迴江自流。</text>
<title>花開洞口。憶一蠧先生。因用其韻。附元韻 其二</title>,<text>風蒲泛泛弄輕柔。四月花開麥已秋。看盡頭流千萬疊。孤舟又下大江流。</text>
<title>夜宿三井之北草菴。曉起。</title>,<text>窓外泠泠響玉泉。遊人終夜不成眠。曉來坐對空山靜。帝魄聲中月一弦。</text>
<title>敬次宋相公純留韻</title>,<text>四載山城澤未深。春風歸夢繞園林。高軒何幸重來過。相對樽前慰夙心。</text>
<title>偶吟</title>,<text>孤村薄暮暝煙霏。春水池塘滿意肥。芳草羃靑連小砌。一春生意自怡怡。</text>
<title>遊三日菴紀行</title>,<text>攀條蹋石莫辭難。到底登高豈在安。忽上高嚴仍遠眺。恢恢方才有餘寬。</text>
<title>次姜仲輔翼韻 號介庵</title>,<text>督責疲氓豈所安。歸心日夜繞鄕山。何時謝却銅符去。階菊晴窓相對閑。</text>
<title>假山。次林彦實希茂韻。二絶。</title>,<text>要成幽趣在門庭。移取層巒一半靑。巖洞依俙苔蘚古。何方淸瀑更泠泠。</text>
<title>假山。次林彦實希茂韻。二絶。 其二</title>,<text>拳石雙峯落小庭。風煙不減本身靑。天公有意添奇勝。晩雨時敎谷水泠。</text>
<title>澗邊小憩</title>,<text>峽下飛淙一線長。鏘金戞玉合宮商。炎途偶蹋蒼苔石。濺面還驚六月霜。</text>
<title>謹次申靈川韻。贈寶上人。</title>,<text>憐渠賞識靈川子。詩有三篇竹數竿。何況當年成邂逅。亭前鶴影已同看。</text>
<title>行到忠州。捨馬至金灘。將至興原倉作。</title>,<text>長途病暍赴淸朝。爲向金灘整去橈。日暮興原何處是。墟煙喬木望中遙。</text>
<title>謁康陵二絶</title>,<text>白髮孤臣大載餘。橋山一拜淚盈裾。講筵久忝龍光侍。緬想當時可奈如。</text>
<title>謁康陵二絶 其二</title>,<text>瑞蔥臺上親傳酌。將母疏陳許賜茵。報蔑涓埃猶欠死。寢園今日倍傷神。</text>
<title>夜吟</title>,<text>關心世事夢難成。喜聽村鷄呌一聲。獨寐伴衾誰與晤。終宵轉側徹天明。</text>
<title>癸酉冬。以親老。上章。請歸養不得。只遞本職。許歸覲。仍給由馬。行至穿川。吟一絶。</title>,<text>恩許寧親兼馹騎。孤臣無路答鴻私。君親南北臨歧苦。回首三峯信馬遲。</text>
<title>封疏章。仍吟一絶。</title>,<text>陳情十四靳恩許。階秩居然到列卿。難進縱緣西日迫。匡時無策奈顔赬。</text>
<title>百丈寺溪邊。次金浣溪禧年韻。</title>,<text>巖石環奇水勢雄。從前觀覽摠無功。若將這樣留胸次。心眼恢恢天地中。</text>
<title>余方中暍。小奚自天嶺還。報伯氏亦患是。恨身病不能奔問。仍作一絶。</title>,<text>兄弟雖云氣血通。罹痾何事此時同。弟憂兄疾兄憂弟。相望東西怨太空。</text>
<title>次鄭魯卿贈韻</title>,<text>三春於學闕商量。昏惰何由更矯强。但爲丈人勤向屬。須將敬義永無忘。</text>
<title>追次竹巖別柳亭韻</title>,<text>人世難堪唱渭城。況臨歧路別吾兄。天寒郵館旅懷苦。半壁靑燈翳復明。</text>
<title>遊靈川菴。寄主人。主人。卽長城太守趙惟誠。</title>,<text>聞說玆菴最奇絶。與君成約已三年。今來又値君行遠。獨立千峯落日邊。</text>
<title>次浣溪韻</title>,<text>何年仙子住玆山。碧峀丹崖恣往還。琴笛依俙雲外響。遊人千古謾追攀。</text>
<title>和鄭魯卿</title>,<text>百世滔滔善治無。生靈久矣困殘痡。男兒志業要宏大。好澍甘霖澤象枯。</text>
<title>次魚君季瑊韻</title>,<text>洛城未展從容話。江院聊同一夜禂。草草明朝分馬首。黃花赤葉摠離愁。</text>
<title>丹陽客舍</title>,<text>地勢孤高爽似秋。人間無處較淸幽。三山咫尺知非遠。一掉行將泝上流。</text>
<title>甲戌正月。臥病久未瘳。又有喪患。三月。念出溪舍。有懷。吟一絶。</title>,<text>臥病三春不出門。小輿今日到溪濆。始驚花抑連村暗。滿眼風光摠惱魂。</text>
<title>寄贈楊金兩生 時楊士衡，金益福。留棲書院。</title>,<text>疏樹墟煙是院居。諸君消息問何如。我今來住溪齋下。一掉相尋可少徐。</text>
<title>有沙彌處仁。與余有素來訪。兼惠芒鞋。</title>,<text>孤村永日喜跫聞。何處沙彌叩竹門。持贈靑鞋應有意。欲余蘿逕不辭捫。</text>
<title>壬寅九秋望曉。寤不卽起。仍成一律。</title>,<text>寒夢驚孤柁。江村鷄亂號。遠灘鳴浙瀝。零葉響飄蕭。世事空成咄。浮生漫自料。沈吟擁戶視。落月翳山椒。</text>
<title>次浣溪韻</title>,<text>方丈窮南麓。寬閑洞府開。勝遊成此夕。淸夢幾曾回。木老千年態。灘鳴一壑雷。幽尋苦未足。結社擬重來。</text>
<title>流下洛江。連日宿舟中。有作。</title>,<text>信宿洛江口。維舟蘆葦叢。漁歌迷處所。煙雨政溟濛。重席難防濕。圍氈尙透風。平生江海想。此日興還窮。</text>
<title>流下洛江。連日宿舟中。有作。 其二</title>,<text>江天夜雨霽。雲月蘸微明。宿鷺驚寒渚。游鱗戱綠萍。籌燈遙店小。蘆荻遠洲平。夢罷孤舟裏。塵緣覺已輕。</text>
<title>扇暍 月課</title>,<text>聞說周王聖。停車扇暍民。揚風吹習習。濯熱喜津津。煦煦非要惠。肫肫未遏仁。恩沾朽骨後。嗣德炳前人。</text>
<title>瀹茶 月課</title>,<text>試摘金芽嫩。旋包蒻葉香。新泉兼活火。淸晝煑風鐺。魚眼浮光蹙。松聲入耳涼。一甌三沸後。幽思浩難量。</text>
<title>遊龍泉寺。敬次李一齋韻。名恒。字恒之。附元韻</title>,<text>簪篕陪高躅。相携坐水隈。秋山明錦繡。古寺隱樓臺。未見心源凈。難將事業恢。何當杸紱去。歲晩共徘徊。</text>
<title>遊龍泉寺。敬次李一齋韻。名恒。字恒之。附元韻 其二</title>,<text>昔共山齋樂。今逢水石隈。潛龍臥幽窟。飛鶴上雲臺。泯跡工夫大。當官敎化恢。論談情不盡。臨去更徘徊。</text>
<title>聞慶板上。次盧蘇齋寡悔韻。名守愼附元韻</title>,<text>烏鳥情同迫。封章再貢王。晨昏我得願。輿輦子承光。簉羽雲霄上。分符嶺海陽。看題還自幸。百里是吾鄕。</text>
<title>聞慶板上。次盧蘇齋寡悔韻。名守愼附元韻 其二</title>,<text>勉奉吾賢母。欽趨我聖王。乘輿鶴髮影。滿袖鳳綸光。錦繡羞淸晝。斑爛媚夕陽。如何一夜淚。太半是思鄕。</text>
<title>送金夢瑞虬之燕</title>,<text>臺閣風威重。鑾坡姓字香。靑春方荷寵。上國復觀光。扗志元弧矢。高堂況壽康。玆行須落落。文物好收將。</text>
<title>送金夢瑞虬之燕 其二</title>,<text>疏慵吾自笑。義分子偏傾。嶺外三年別。遼陽萬里行。炎風吹鶴野。腥雨濕邊城。珍重歸來早。南州眼更明。</text>
<title>遊長水寺夜吟</title>,<text>獨臥愁孤枕。簷溜半夜聲。殘燈明復暗。寒夢續還驚。了了浮生計。悠悠太古情。憑懷步戶外。淸澗響空庭。</text>
<title>抵宿神興寺用南軒先生方癀寺詩韻</title>,<text>采勝神還倦。吟詩句不成。踏穿苔徑盡。行入梵宮淸。夜靜灘聲亂。庭虛塔影橫。蒲團聊取睡。蕭灑絶塵情。</text>
<title>輓退溪先生</title>,<text>天欲喪斯文。今公不少遲。洛城曾再侍。江口蹔相期。未遂親薰願。還吟殄瘁詩。哀榮今日事。吾道竟何爲。</text>
<title>輓退溪先生 其二</title>,<text>閩洛淵源學。高風百世師。兩朝優禮重。一代大名馳。何奈經綸志。終無分寸施。摧樑痛忽亟。天意儘難知。</text>
<title>輓曹南冥</title>,<text>義氣橫星斗。心期到姒姚。簪纓元弊屣。登對爲淸朝。事業當年沒。風聲百世遙。屋前方丈在。依舊聳雲霄。</text>
<title>輓曹南冥 其二</title>,<text>身世元丘壑。淸風一代欽。傷心驚木稼。合哭動儒林。谷裏愁雲月。床頭委劍琴。從今𦸐水路。人去更誰尋。</text>
<title>輓金河西 名麟厚。字厚之。</title>,<text>憂患承君訃。驚呼淚不禁。何知去歲別。永隔九泉深。貞實平生學。沖虛太古襟。卽今俱已矣。留與後人欽。</text>
<title>輓奇高峯 名大升。字明彦。</title>,<text>義氣傾多士。英明冠一時。淵源追洛建。探賾極毫絲。退可醒群寐。進將有所爲。天乎遽不淑。朝野惜齎咨。</text>
<title>輓奇高峯 名大升。字明彦。 其二</title>,<text>朝天命忽下。不進詎無難。北寓愁羈宦。南來病據鞍。壑舟移半夜。家室隔三餐。已矣平生志。空令我輩歎。</text>
<title>輓吳子强 名健。號德溪</title>,<text>天意偏仇善。茫茫理莫知。人亡一至此。世道竟何爲。進退期全失。公私涕迸揮。忍看新屋下。荷業敗荒池。</text>
<title>輓吳子强 名健。號德溪 其二</title>,<text>聰明元拔俗。孝友自天資。劬學身要服。匡時志不移。三年違輦陛。一病謝琴詩。歲晩從遊計。悤悤薤露詞。</text>
<title>輓李愚翁 名希顔。號黃江。</title>,<text>歎息黃江叟。令歸地下幽。風儀郍復覓。精爽已難求。望負蒼生久。恩徒十室留。無兒有幼婦。天道竟悠悠。</text>
<title>輓李愚翁 名希顔。號黃江。 其二</title>,<text>春日延城路。相逢幸不期。情懷都未寫。南北忽分歧。猶恨經年別。安知隔世辭。秋風重過處。佇立淚雙垂。</text>
<title>輓林彦成 名芸。號瞻慕堂。</title>,<text>孝友人無間。劬書臾賾玄。那知一命及。竟作素車旋。妻子鄕關阻。鴒原望慕捐。唯云死不愧。聞者摠傷𪚥。</text>
<title>輓林彦成 名芸。號瞻慕堂。 其二</title>,<text>洛下君嬰疾。南鄕我告歸。相看倍愁思。握手更依遲。長恨慢醫劑。多慚薄襚衣。病今違執紼。和淚寫些詞。</text>
<title>輓姜仲輔</title>,<text>君病違趨闕。方吾解節時。歸來嗝一夜。倏爾見長辭。未遂帷堂哭。遙聞窀穸期。此生知永已。宇宙寄深悲。</text>
<title>輓盧別座 鴻蘇齋嚴君</title>,<text>華胄仍嬴德。生賢有晩逢。高名傾士望。忠悃動宸容。旌節方傳喜。鄕山忽告凶。天乎不少暇。風樹痛重重。</text>
<title>輓鄭公 希輔其名。唐谷其號。先生少時受業。</title>,<text>少昔才名大。相傳萬口傾。靑雲收羽翮。白首掩紫荊。絃誦遺風遠。詩書舊業淸。門人封馬鬣。寒日共呑聲。</text>
<title>輓鄭公 希輔其名。唐谷其號。先生少時受業。 其二</title>,<text>歲晩耒縫掖。慇懃任發蒙。承恩唯我最。報德竟何窮。原草空蕭瑟。山花自滿紅。傷心遽如許。哀淚灑西風。</text>
<title>輓金亨彦 啓</title>,<text>器識參文學。堂堂振世豪。金門通籍早。燕薊鋧天勞。位進才無展。身孤謗幾遭。猶慳知命壽。朝野摠號咷。</text>
<title>輓金亨彦 啓 其二</title>,<text>林館初相遌。君方少壯時。一言交便定。高識卓難窺。義重授膠漆。情懸費夢思。百年知己逝。那復話心期。</text>
<title>輓閔舍人德鳳</title>,<text>春發京都日。床頭問疾時。憂危默相視。奄忽作長辭。湖路妻兒哭。鵷行士友悲。云亡一至此。天道竟何爲。</text>
<title>輓鄭魯卿</title>,<text>早歲聲名動。中年疾病纏。屠龍術未試。晩宦位纔遷。二縣留嬰慕。他鄕謝世緣。丹旌指天嶺。猶是托先阡。</text>
<title>輓鄭魯卿 其二</title>,<text>曾住吾鄰舍。相從十載間。論文時到夜。携酒幾登山。溪屋新開岸。秋航已泛灣。方期陪賞劇。胡遽素車還。</text>
<title>輓表從弟朴士廉</title>,<text>嘉樹君家是。相從每恨疏。幽明今忽隔。恩義果何如。病久違候證。柩行未挽車。題些送爾去。宇宙一長噫。</text>
<title>輓安文寶瑑</title>,<text>歎息安文寶。飄然指帝鄕。未能沾一命。倏此覺黃粱。苴杖憂廬洞。蘋蘩謹室堂。更聞終睨化。知爾儘非常。</text>
<title>輓安文寶瑑 其二</title>,<text>辰歲哭吾婦。今君又九原。弟兄生苦短。禍福理難言。泉下應相見。人間獨斷魂。慇懃爲我報。辛苦逐年婚。</text>
<title>輓堂兄拙齋祥</title>,<text>休休眞長者。淡泊絶無營。韞玉天門遠。安身澗巷淸。俄驚逝水恨。忽隕少微精。隱德猶堪慕。鄕鄰淚迸橫。</text>
<title>輓趙正惟誠</title>,<text>孝友兼文學。登名萬里途。風霜動臺府。乳愛浹惸孤。遽隕因心毁。堪嗟位柏枯。無兒哭稚婦。籲昊此何辜。</text>
<title>輓李龜巖 名楨。字剛而。</title>,<text>弱冠翹南服。聲名動北游。金門擢魁甲。鵷序響琳璆。公志元無有。奇才逈不侔。劬書窺往哲。慕善接名流。持制捐弓日。殫誠泣柏秋。奉輿連郡邑。推惠濟瘡疣。兩院興邦士。遺碑屹道周。直言承諫掖。昵侍近宸旒。終阻鑾坡召。纔除堊室憂。豈專微恙祟。知爲晩程收。坐靜應觀邃。關門認篤修。七年違面目。何計扣深幽。爲養除旁郡。相望抗一舟。連床跂予踵。淸漢報長休。歎息看蒼昊。驚呼問輩儔。位名嗟未滿。器業惜空優。賴有䨥孫胤。嶄然露角頭。承家豈軒冕。嗣德定箕裘。今我修微薄。胡公莫勸酬。無由窺末造。宇宙恨悠悠。</text>
<title>輓朴伯胤承元</title>,<text>童稚情親最。心期且不暌。匡山同儿案。函丈共提撕。策杖尋幽逕。携竿俯淥溪。相逢忘抵向。到處便追躋。撫古空悲吒。論文幾品題。知心晩更至。歧路去何迷。終世期同好。浮生事不齊。沈痾君鬱鬱。羈宦我棲棲。看月空吟想。還鄕亦解携。猶期調藥物。將欲謝簪珪。何意阻靑眼。飜成夢白鷄。眞醇容已緬。掩抑志空齎。傳世無孩息。啼閨有弱妻。斯人何倏忽。天意詎端倪。晼晩年光轉。淸凝露氣凄。悤悤向邙北。杳杳隔湖西。遙想輀車逗。何由白馬嘶。題些空佇立。天外暮雲低。</text>
<title>衢樽 月課</title>,<text>吾聞古聖帝。蕩蕩德如神。耕鑿安時俗。雍熙樂庶民。康衢閑日月。北海貯醲醇。異味調元氣。薰香襲八垠。泓澄長不渴。挹注豈憂貧。群飮皆充量。爭趨不用緡。四方同醉舞。窮巷絶顰呻。淪浹涵深澤。沈酣囿一春。歡聲騰遠邇。叶氣暢氳氤。一自八音遏。流連百代因。金樽渾獨樂。田里任愁嗔。千載逢時泰。長衢頌至仁。</text>
<title>次丁舍人季晦 熿 韻 號游軒</title>,<text>純孝稱徐積。高風仰李膺。平生謝斥鷃。壯志舊雲鵬。名節常磨礪。謨言自奉承。掖垣敷直義。廊廟擬心肱。風翮翻成折。天心本不恒。蠻蜑還作侶。炎瘴幾嘗曾。道益臨危進。心增慮患興。高情自坦蕩。萬事任侵凌。好古知無倦。劬書罷不能。工夫恒策勵。時日豈因仍。準擬明珠索。終期邃室登。奇功要志濟。大道本人弘。韓予寧終斥。賈生定被徵。知君非是退。伊我豈爲陞。低默同癡掾。聾昏類許丞。拘時乖夙志。失業愧良朋。未濟丘民困。長遭俗士憎。歸心懸故壑。遙夜伴靑燈。何日芳塵襲。多時曲檻凭。投詞千里遠。起予十分增。但恨多推許。深慚溢譽稱。酬吟空佇立。思逐得霜鷹</text>
<title>冒雨登鶉樓觀漲</title>,<text>簑笠登樓倚短楹。一江流漲接天平。噴煙浪𪚥三山坼。屹屋濤飜四野傾。漁艇遠隨沙岸泊。田翁愁傍破塍行。殘陽薄暮穿雲吐。鷗鳥飛飛亦喜晴。</text>
<title>敬步俛仰亭韻</title>,<text>氣量江河吸衆川。高懷應在古人前。忠輸魏闕形容老。夢繞菟裘歲月連。松竹一亭饒勝槪。湖山百里足風煙。此間合着儒仙住。勝事他年入盡傳。</text>
<title>敬步俛仰亭韻 其二</title>,<text>五年峒縣坐深幽。仰德何時不矯頭。歌管商山陳迹杳。醉吟江閣晩風稠。淸塵叵耐違三夏。離思無端滿一秋。閑臥高亭知未穩。蒼生屬望政含愁。</text>
<title>敬次李承宣子發 文挺 韻</title>,<text>由來時命不相諧。任却平生志已乖。隱几無言神自定。掩扉終日境眞佳。獨憑黃卷成奇遇。時撫瑤琴寫遠懷。非是尋常韜晦事。要從靜裡得心齋。</text>
<title>謹步揚深源洪韻。奉贈申校理。</title>,<text>恩榮出入殿中廂。南國掄才詔下忙。邦士爭瞻儀鳳彩。繡衣猶惹御鑪香。權衡人物搜羅盡。吟弄湖山屬對長。何幸平生同榜舊。夤緣文院得相將。</text>
<title>岳陽晩眺 月課</title>,<text>秋風獨上岳陽樓。雲物蒼茫興不收。萬頃長波迷世界。千重煙樹入荊州。靑螺點外飛仙篴。落日洲邊簇賈舟。廊廟江湖人去遠。古今登眺謾啁啾。</text>
<title>瓊林賜宴 月課</title>,<text>文明千載運方遭。天網恢恢引俊髦。臚唱螭階騰瑞旭。筵開春苑集仙曹。金樽瀲灔分宮醞。奎翰昭回落御毫。唐代曲江何足數。優賢禮出百王高。</text>
<title>送柳楊口擇仲之縣</title>,<text>荒茅喬木縣居殘。君去蕭然坐整冠。地僻民淳公事少。政淸科拙里閭懽。梅飄東閣空𪚥興。雲起前峯獨倚欄。更有金剛纔隔嶺。時能登陟盡瓌觀。</text>
<title>次朴君沃韻。送金員外亨彦赴燕。君沃。啓賢字。亨彦。金啓舊字。</title>,<text>昻昻逸鶴海南湄。飛步靑雲影陸離。藥學神方千古秘。琴彈玄調五絃絲。禮儀再覩周庭盛。觀覽何嫌歲月遲。試訪高賢多所得。終敎海內姓名知。</text>
<title>學士樓韻</title>,<text>山水縈回別一天。樓居此地怳遊仙。村連碧篠凉侵席。煙暝長林影蘸筵。佔畢風流年過百。孤雲陳跡歲垂千。人間俯仰空延佇。嘯詠欄楯憶少年。</text>
<title>學士樓近體少時作</title>,<text>風流偏屬一樓多。簾外靑山影轉加。野曠亂分千百畝。林疏時露兩三家。空庭人閴封苔蘚。朱檻香傳送落花。千古儒仙招不得。擬尋瀛海泛靈槎。</text>
<title>學士樓近體少時作 其二</title>,<text>百尺高樓接勝流。蒼林十里弄新柔。霧昏檻外寒仍重。簷納山光翠欲浮。一代儒仙雲渺渺。千秋遼鶴恨悠悠。登臨逸興飛塵表。身世渾疑控玉蚪。</text>
<title>題秋潭精舍</title>,<text>爲養優閑聖澤餘。於菟何幸卜幽居。地臨曠野遙分樹。窓對淸潭可數魚。日煗牛羊眼藉草。沙晴鷗鷺跡成書。此間收得天機熟。來往從今不願疏。</text>
<title>摘菊盈把 應製下三首同</title>,<text>冷雨疏煙古巷中。籬邊獨立葛巾翁。斕斑黃蘂空盈把。馥郁淸香暗逐風。濁酒無緣供醉興。白衣俄見走村童。何如此日分宮醞。瀲灔金樽澤溢洪。</text>
<title>登高避禍</title>,<text>異事紛紛未易詳。昔人違禍上高岡。絳囊的的茱萸滿。金蘂浮浮酒斝香。珍重全家渾得健。歸來群畜盡罹殃。流傳遂作重陽節。何處山巓不喚觴。</text>
<title>秋夜宴群臣</title>,<text>中秋物色屬光晶。露洗長空瑞日明。慶衍春宮褥禮罷。恩霑鵷列綺筵榮。霞觴瀲灔分宮醞。天語丁寧寫聖情。何幸微臣忝盛美。彤庭蹈舞荷生成。</text>
<title>君臣同德</title>,<text>千載亨嘉泰運隆。明良際會一堂中。旰宵憂切思敷德。夙夜精殫許貢忠。相說聊爲追小雅。無荒敢忘戒唐風。從今益卜瑤圖永。民物謳歌四域同。</text>
<title>春日登小丘</title>,<text>步屧偶登江上坡。春光偏向雨餘多。村梅吐白香初斷。汀柳迎黃暖更斜。芳草夕陽迷遠渚。淸陰永日弄韶華。豈無尊酒酬佳節。其奈人生漫浪何。</text>
<title>春日登小丘 其二</title>,<text>幽居心事鬱難裁。却向芳郊步綠苔。汀柳江花俱態度。浪蜂嬌蝶自徘徊。流光政逐愁邊去。尊酒何緣一日開。獨倚東風思未遣。强題新製寄寒梅。</text>
<title>送高正字應實點馬開西</title>,<text>吾君銜命拜宸旒。五月西行鴨水頭。鴻鷰去來胡大巧。關河迢遞自生愁。照人風采須凝重。到處遊觀莫漫留。此外臨歧無所贈。新秋佇閱錦囊收。</text>
<title>湘靈鼓瑟 月課</title>,<text>秋回湘水一帆輕。木落波寒煙渚平。雲斷蒼梧呌帝舜。風生斑竹吊皇英。千年幽怨應難沫。半夜雲和忽有聲。咽咽哀音工斷續。凄凄苦調奏鏗鍧。泉通曲澗霜初冷。鶴唳睛空月政明。暗和浪浪江雨亂。時兼颯颯竹風淸。聲傳巴峽哀猿呌。響澈淸冷海若驚。成客聽來潛抆淚。閨娥聞處倍含情。怨聲幾攪懷沙子。幽操曾驚痛哭生。曲罷悄然天宇逈。白蘋芳杜恨盈盈。</text>
<title>次鄭魯卿前日寄詩韻</title>,<text>余生百無爲。飽食徒佚康。但念昔人訓。欲從不知方。善惡固抄忽。禍福由滄浪。治心不在豫。遇事多驚惶。學道貴及時。術業緣嬉荒。繄我固念此。悠悠難自强。出無會心人。憫默坐寒堂。何幸夫子來。杖屨時趨蹌。慇懃寄鋮石。聞來怛若傷。相期希顔巷。用行而舍藏。</text>
<title>夜宿地藏菴用古人韻</title>,<text>山中無俗物。煮茗聊自飮。坐愛佛燈明。深宵始成寢。還有石泉響。冷然驚曉枕。</text>
<title>孔林 月課</title>,<text>迢迢魯城北。湛湛泗水陽。厥初元氣鍾。終焉冠履藏。崇丘彌一望。林木森鬱蒼。敷榮自雨露。封植經百王。翠色映陋巷。秀氣連鄒岡。殿宇鬱穹崇。春秋薦芬芳。仰惟玄聖道。萬古昭綱常。生民賴爾極。德厚宜流光。雲仍奕世蕃。百室環其傍。千秋謁廟貌。彷彿覩文章。</text>
<title>病中。次河北山和吳巽之石菖蒲韻。</title>,<text>臥病已經旬。鬱鬱常自憐。賴有石澗蒲。移來在榻邊。夭夭垂綠莖。孤絶匪俗姸。手撫默相對。沈痾如脫然。何時歸故山。結汝泉石緣。</text>
<title>河東鄭族祖魯卿氏和趙子謝郡伯惠紙詩以示。因次其韻。</title>,<text>吾鄕自古盛文獻。生兒往往能識字。念汝妙質獨超群。孤苦問業將奚以。近聞耽書不資師。謝却紛紛幼稚志。時時佳句解驚人。流傳衆口爲美事。頃者獻詞郡大夫。嘉賞爲致文房賜。今觀謝詩尤環奇。老儒踧踖安敢比。他時若能極馳驟。一唱尙可掃百紙。河東丈人忽見之。作爲和歌極稱美。還將規語指階級。辭意直述程朱子。勉爾服膺恢大業。莫學世儒工程試。</text>
<title>三無私賦 月課</title>,<text>俶至理之無妄。沕槖鑰以流散。均彼此而一施。渾上下而罔間。惟天受之以無私兮。遍群物以竝惠。儼四時之代行。迭一啓而一閉。紛風雨與霜露。一至公之神敎。固纖洪鉅細之畢覆兮。矧姸媸美惡之或較。要廣大而溥博。一發生而著效。伊地道之承乾。載神氣而順布。赫雷霆之宸盪。形品類以呈露。旣不重而不洩。況肖翅與蠢蝡。藹含弘以厚固。合旡彊而包編。觀兩曜之迭行。儼照臨乎下土。轉神機之無着。絇精光之博普。無纖毫而或遺。有客光則必透。煜中土兮無私。照九夷兮何陋。彼陰崖之後照。初豈意於薄厚。懿三者之光大。總付順於無情。宜王者之是奉。思合德而同明。念作主於兩間。係億兆之具瞻。倘一念之或私。印十目之其嚴。發於宮庭之隱微。著於政令之施爲。卒至妨德而敗謀兮。勞天下兮奚宜。矧典禮命討之皆天兮。非一人之或私。要務存乎至公。毋示人以不廣。恩賞之行兮。必考夫功否。以下上刑討之加兮。亦議其罪過而輕重。無以鑽刺而惑聰。無以嘻嘻而謬寵。無以左右而幸恩。無以私府而施澤。極無黨而無偏。致王道之正直。玆其所以奉三兮。惟俯仰而無怍。然體此之有道。要務學而敬恪。苟不深誠以端本。吾恐末流之難遏。矻矻於振作兮。秪見欲速而不達。規規於故事子。亦徒勞弊而罔功。緬三代之純粹。咸建極而建中。能布昭其公道。竟帝命之不違。悲後世之褊迫。孰此道之庶幾。微臣之望君堯舜兮。恭獻箴以無頗。箴曰穹然在上。隤然在下。何物不覆。何微不載。爰有而眼。普臨四海。其光無閡。其德克配。仰觀俯履。其道伊何。惟其則之。寔思無邪。學以存心。明以御物。整肅紀綱。斥遠比暱。視位惟公。視民惟一。毋有好惡。毋有喜怒。廓然大公。與三爲五。實積于中。效著於外。敬哉懋哉。無貳無怠。</text>
<title>敬賦 少時作</title>,<text>皇降衷于下民。肇錫余以懿德。混良心之根性。豈堯豊而桀嗇。由在我之怠敬。判聖狂之有別。伊一心之惟危。實易至於放逸。紛存亡之靡定。渺出入之莫知。一毫釐之或差。抵千里而皆違。矧外累之交鑠。實吾心之蟊賊。儻斯須之或怠。漸橫鶩而難遏。謂操守之非他。要以敬而謹獨。肆君子之慥慥。恒檢身以兢惕。念事幾之紛萃。總方寸而內攝。思持敬以直內。在動靜而不忒。宅玆心而有定。唯主一而無適。念當存於須臾。肯一息而或忽。恒戰懼而兢悚。若臨深而履薄。逗善念之時至。日存養而省察。要視聽於一禮。期窒慾而蹈仁。在出門而承事。怳賓祭之身親。豈屋漏之敢欺。儼可畏乎十目。天地遠兮可事。鬼神幽兮可挌。旣誠敬之中積。詎形外之慢易。坐如尸兮立如齊。肅威儀之卓爾。藹眞積而力久。謇蹈履之合誼。身以修兮家以齊。底天地之宅位。由所養之攸久。豈聲音之外僞。在匹夫罔敢不敬。抑人君之尤勅。苟代天而不畏。奚至化之能達。宜朽索以兢惕。所敬德以作極。斯前聖之垂訓。必爲是焉汲汲彼大學之立旨。曰一敬以該括。夫何衆昏之罔念。耽物欲以蹈尤。胡鷄犬之反求。而放心之莫收。率怠傲以因循。竟滅德而作狂。曰余生之貿貿。何聖賢之可望。然秉彝之惟均。豈堯舜之難企。念怠敬之相勝。亦言凶之有異。恒日愼而充養。恐一念之未誠。綴箴辭而自誓。續張朱之短銘。</text>
<title>守在四夷律賦 月課</title>,<text>粵昔聖帝。高拱王畿。九夷八蠻。罔不來歸。作外藩而守邊。乃反在彼。若衆星之拱北。孰不畏威。蓋由不大聲色。修我明德。肇宮庭而闡治。中四方而作極。懷柔遠邇。混一視而同仁。鼓動樞機。沕神化之不測。是以聲名洋溢。文敎涵漸。覃及乎要荒蠻貊。淪浹乎動植飛潛。邈彼穹廬之庭。無非我闥。蠢爾犬羊之類。化爲黎黔。莫不叩關納款。稽顙慕義。梯航山海之相望。筐篚玉帛之旁至。藩維旣固。不聞刀斗之夜警。邊塵永淸。但見耕牧之被野。嗚呼。自古爲患。唯此戎蠻。今胡列爲屛翰。反以衛乎邊關。文德誕敷。所以遵我軌度。羈縻不絶。自能革彼凶頑。奈何干羽舞。罷征戰禍滋。有窮兵而黷武。或築城而防夷。變起蕭墻。何有扜蔽之嚴。兵連南北。卒致虛耗之危。是知守國在德。御戎有律。施仁義則無不懷。事攻計則愈不率。去不追來不拒。會見捧琛而稱藩。勤遠略忽近修。必至蹙土而喪卒。當今聖明臨御。文治釀郁。然小醜之竊發。間有梗於涵育。環外夷而作爲維翰。願從隆古之所服。</text>
<title>春帖字</title>,<text>春盤初薦菜。金殿日舒長。添線催工女。時裁雲錦裳。</text>
<title>卽事示伯類</title>,<text>坐對東西嵒。其間橫澗水。酌之迭勸酬。老衲笑相指。</text>
<title>記夢中作</title>,<text>明日將歸去。秋風葉脫柯。聖恩端可念。其奈病癃何。</text>
<title>詠盆蓮</title>,<text>晩要凈友伴。六甕羅庭前。開萼縱無望。猶愛浮田田。</text>
<title>病甚無聊。偶閱佔畢齋集。次其病中十絶。以遣睡魔。</title>,<text>弱弟成人日。阻疴空抱冤。何當離二豎。去對一床論。</text>
<title>又吟 雖別用韻。率意而書。不期其工。故辭質而俚。覽者亦以是求之。</title>,<text>慈親愛我甚。疾病唯其憂。醫我不知勤。自尤還可羞。</text>
<title>次浣溪韻</title>,<text>白日琳宮靜。高僧坐攝心。勞勞人世上。回首幾浮沈。</text>
<title>日暮江流。倦馬遲遲。遠望漁大數點。倒映水府。仍得一絶。</title>,<text>朝遊動岳洞。暮泛鶉江舟。人事自今古。長江空自流。</text>
<title>次梁上舍涵</title>,<text>宇宙無窮事。男兒分內爲。識道要致遠。臨鏡莫歎衰。</text>
<title>玄水寺。別趙堰楊濬。</title>,<text>好人不多得。臨別自回腸。異日吳洲月。憑君寄勿忘。</text>
<title>侍坐伯氏溪邊巖上。仍成小絶。</title>,<text>日夕坐巖間。溪流自淸冷。況今天氣凉。玉宇自遼逈。</text>
<title>次祖敏所住壁上浣溪韻</title>,<text>早年去鄕國。山水遍東西。忽向雲間屋。孤臞鶴共棲。</text>
<title>次金浣溪謝惠浩詩韻</title>,<text>爾學還校葉。玄空獨苦尋。禪窓松月夜。相對可論心。</text>
<title>和竹巖 二首</title>,<text>汀柳江花不勝春。遊塵白日惱閒身。東風忽報鄕關信。夢覺煩愁一倍新。</text>
<title>和竹巖 二首 其二</title>,<text>片根安得識陽春。霑化無心自一身。感爾獨知恩澤厚。却隨佳節慘思新。</text>
<title>偶吟 二首</title>,<text>月笛聲中曉夢殘。幽人踽踽傍闌干。竹邊梅影侵塘冷。陡覺吟懷自在閒。</text>
<title>偶吟 二首 其二</title>,<text>虛愰風生燈欲殘。愁吟凉夜步江干。一聲西嶺哀鵑斷。凝葉東籬梅影寒。</text>
<title>還及寺前澗口。手自濯飮以破。</title>,<text>歸來流汗似漿翻。有澗冷冷在石根。手濯香秔仍濯足。淸襟難與俗人言。</text>
<title>報應吉公 李有慶</title>,<text>無端世事自紛更。人却於斯偏有情。默坐書囱天欲曙。喜聽村巷亂雞聲。</text>
<title>次川字韻</title>,<text>搖落千山秋已盡。駸駸節序劇奔川。斜陽嘯倚寺樓上。遙望村墟橫暮煙。</text>
<title>夜坐池軒</title>,<text>雨歇天低鎖黝雲。蕭條溪巷閴無聞。艸間池畔啼蛙聽。喚起愁人枕邊魂。</text>
<title>送李都事 子新</title>,<text>離筵江上日西暉。唱盡驪駒客欲歸。莫惜更留拚一醉。佳人紅淚濕羅衣。</text>
<title>春帖字</title>,<text>春回天地惠風微。雪滴晴簷日政晞。上壽椒觴酬令節。太平雲物擁金扉。</text>
<title>適飮午酒 醉醺而坐。忽擎瓊琚之投。諷誦移晷。若承百朋之錫。謹將木瓜。以抒鄙意。幸一粲。</title>,<text>逃虛久絶跫音喜。空恨平生會友難。何幸丈人來卜此。相將終世討靑巒。</text>
<title>謹步李亞使韻。奉送使相恩府還朝。二首</title>,<text>秋郊纔送水曹行。玉節如今又戒程。拘迫官箴歸去急。離筵恨來薦瓊觥。</text>
<title>謹步李亞使韻。奉送使相恩府還朝。二首 其二</title>,<text>三載爲官墒埴行。疏迂況復昧章程。優容每首江河量。此日其如奉別觥。</text>
<title>贈金伯類</title>,<text>山中一夜成淸晤。忘却吾猶簪組身。月印千嵒群動息。坐來方寸澹生眞。</text>
<title>次人韻。追寄金同年。恕初</title>,<text>十載情思抵海深。相逢卽別若爲心。高樓獨上徒延佇。縱有淸酤誰與斟。</text>
<title>自龍城行過郡治。次佔畢齋咸陽九絶一韻。</title>,<text>許州天嶺已荒墟。今傍淸㵢作邑居。百里桑麻存禮俗。家家敎子讀詩書。</text>
<title>追次</title>,<text>纔到招提骨已寒。松間況是鶴來單。仙居咫尺非難往。還念偸生詎自安。</text>
<title>由香爐峯西下。尋靑鶴洞。忽然路窮。投杖于深澗。仍得一絶。</title>,<text>桃花流水滿空山。此地仙曹幾往還。興逸忽投藜杖去。山僧謾爲怕躋攀。</text>
<title>次</title>,<text>攀藤捫葛凌危棧。忽上層巓興不窮。脚底仙宮迷去路。寒流空見泛殘紅。</text>
<title>次梁校理彭孫地藏庵壁上韻</title>,<text>雲嶺嵯峨兩石龕。何年結搆數間庵。半生多病須頤攝。擬住禪房學老明。</text>
<title>三井庵吟一絶 路傍有五味子樹。僧印禪斫敢煎進。味極香冽。故仍吟一絶。</title>,<text>雲木參天洞府深。溪流觸石戞鳴琴。扶藜日午敲僧戶。老衲煎茶傍樹陰。</text>
<title>三井洞。用佔畢齋韻。</title>,<text>一區山水足風煙。籬落蕭悠數頃田。徭吏豈能驚吠犬。白雲深鎖四圍巓。</text>
<title>追次浣溪能仁庵韻</title>,<text>深林時見鳥投棲。回首高岑日已西。多病未能凌絶頂。丹崖翠壁思何迷。</text>
<title>訪靈觀于隱神庵。次浣溪韻。</title>,<text>道成枯木世徒驚。誰識鍾聲在不鳴。此日細推渠說話。中間暗了兩頭明。</text>
<title>遊頭流。次梅村韻。</title>,<text>捫葛攀藤入洞天。小庵高架白雲邊。翛然丈室蒲團凈。手撫頭流最上巓。</text>
<title>試院。與諸公飮酒。</title>,<text>黃花頭挿兼杯泛。豪氣當求西晉間。勝事未堪容墜地。題詩留得後來看。</text>
<title>日暮江流。倦馬遲遲。遠望漁火數點。倒映水府。仍得一絶。</title>,<text>漁登影徹馮夷窟。宿尸頻驚紅蓼洲。款乃聲中閒上下。一天明月滿江舟。</text>
<title>趙子高遂作登白雲之計 以勞憊止之。則不聽而去。無聊成二絶。</title>,<text>少年豪氣擬摶鵬。碧峀撑空取次登。多病如今成踔踸。看君逸擧意飄騰。</text>
<title>趙子高遂作登白雲之計 以勞憊止之。則不聽而去。無聊成二絶。 其二</title>,<text>諸君逸跡凌山冢。眼界能容萬里寬。愧我龍鍾披蠧簡。惟將今古一般看。</text>
<title>和魯卿詩 鄭希參</title>,<text>學道求仁要濟時。自餘論說摠支離。莫將近性爲庸是。日用端宜析分釐。</text>
<title>次文寶韻</title>,<text>病吟遙夜思煩昏。蛛網竈煙半壁痕。何處千峯霜月凈。超騰無路但飛魂。</text>
<title>鶉子樓。走次金上庠 義 韻。</title>,<text>三春阻賞甚吾衰。此夕登臨是一奇。秪恨悤悤還惜別。斜陽嶺上半依微。</text>
<title>次梁上舍 涵</title>,<text>擁衾欹枕聽鷄呼。夜氣團團客念消。深懼牛羊來我牧。要將敬義待平朝。</text>
<title>雨中登淸心樓。次鄭文忠公韻。</title>,<text>遙望高樓影倒江。朱欄曲楹復明窓。嚴程風雨忘沾濕。爲是東韓景少雙。</text>
<title>次韻。謝別照火禪雪裏見訪還山。</title>,<text>頭流山北臺巖洞。板屋三間擁雪岑。此是禪師安坐地。欲從今日若爲心。</text>
<title>敬次先祖聞慶東軒板上韻</title>,<text>從事留詩過德山。觀風十載想重看。展孫此日忝來按。感愴中情自百端。</text>
<title>敬次先祖東都韻</title>,<text>雞林自是舊羅家。況誦遺詩感慨多。三世觀臨雖是幸。菲材玷冒敢言華。</text>
<title>血溪草堂。與子强追記一絶。吳健號德溪</title>,<text>臨兮更上最高亭。離思和雲滿野汀。不用摻裾重歎嘅。從來聚散似浮萍。</text>
<title>齊雲樓。敬次先祖韻。四首</title>,<text>塵昏古壁蒙若緘。拂誦遺詩淚濕衫。不分如今忝踵武。臨民撫事愧才凡。</text>
<title>齊雲樓。敬次先祖韻。四首 其二</title>,<text>架城層搆屹磨空。一髮頭流落眼中。今日和題留句後。風流文雅詎望同。</text>
<title>齊雲樓。敬次先祖韻。四首 其三</title>,<text>原隰馳驅强老翁。謾勞文簿愧移風。已知宣化皆由我。其奈從前欠飭躬。</text>
<title>齊雲樓。敬次先祖韻。四首 其四</title>,<text>雨餘官道浥輕塵。十里村郊物色新。晩上風亭留韻在。續題非是欲誇人。</text>
<title>學士樓</title>,<text>頭流入望遞雲煙。作邑荒遐問幾年。非但山川稱秀勝。嶺州文物亦居前。</text>
<title>次姜介庵翼</title>,<text>專靜君今學日新。紛悤吾奈志求仁。從來卒業知難見。却幸鄕隣有此人。</text>
<title>淸風板上。敬次先祖絶句韻。記夜興。</title>,<text>小窓驚破三更夢。微月籠江雜霧煙。獨坐獨行仍不寐。灑然淸意共誰傳。</text>
<title>丹陽客舍板上。敬次先祖韻。</title>,<text>一區山水自縈回。洞府深深小徑開。投入古軒公事少。夕陽舒嘯獨徘徊。</text>
<title>假山。次林彦實。</title>,<text>多病窮年不出庭。寂寥誰與眼俱靑。𪚥𪚥日月無餘事。愛看苔崖露滴冷。</text>
<title>病間。吟得四絶。投奉應吉公案下。</title>,<text>朝家急賢訪山林。鄕論推公器業深。可是吾儕偏爲慶。勉君須服古人心。</text>
<title>病間。吟得四絶。投奉應吉公案下。 其二</title>,<text>南方炎勢酷如煎。羸臥空堂盡日眠。汗液流漿神憫瞀。何人羽化御冷然。</text>
<title>病間。吟得四絶。投奉應吉公案下。 其三</title>,<text>思多怒甚負前銘。徇欲忘生愧叔程。災疹纏身筋力乏。每傷憂疾老慈情。</text>
<title>病間。吟得四絶。投奉應吉公案下。 其四</title>,<text>鍊丹粗解壽民良。未學秦醫視一方。縱得痿痺能祛體。其如二豎在膏盲。</text>
<title>丹陽客舍。敬次先祖韻。</title>,<text>先祖當年杖鉞行。應留惠愛在民生。孱孫無德堪追美。空把遺詩倍愴情。</text>
<title>輓林生員妻氏</title>,<text>瑤池深處會羣仙。俯視塵寰若棄捐。七袟光陰眞一瞥。靑編留得德音傳。</text>
<title>輓柳景濬妻盧氏</title>,<text>忍抛膝下數黃口。却從泉裏所天歸。一心斷斷爲無憾。行路聞來亦濕衣。</text>
<title>抵庵小憩口占</title>,<text>寺在層巖底。蕭條長閉關。啖松僧面瘦。無澗客喉乾。條椀依竈冷。梵書掛壁閒。離人縱非道。還愛絶塵寰。</text>
<title>送李同年還洛 甲辰年季冬僕訪君于鄕山。翌年仲春。君又過我。故首句言之。</title>,<text>千里經年別。南天再會言。君能揩病眼。我獨放闌豚。未愜連床語。還銷惜別魂。何時成後會。花謝漢江濆。</text>
<title>留別金厚之。次李同年韻。</title>,<text>君曾去歲訪。我復此來尋。落落平生志。悠悠太古心。連床纔數夕。相次別知音。縱有峨洋趣。憑誰彈古琴。</text>
<title>遊靈泉寺甲辰間。先生且迫。歸思浩然。故末句及之。</title>,<text>草草浮生事。徂秋不定居。山光堆紫翠。夫宇淡遼虛。齎志悲年暮。憂時歎計疏。更添霜露感。何日返吾廬。</text>
<title>送李都事 子新</title>,<text>槐院同甛苦。分携杳莫尋。如何纔會面。此日便驚心。飛鵠凌淸漢。遊魚戀故潯。臨岐無限意。回首隔雲岑。</text>
<title>謹步李亞使韻。奉送使相恩府還朝。</title>,<text>河嶽鍾靈秀。千齡應泰期。禁帷長昵待。原隰復驅馳。蔀屋無餘照。甘棠敢伐枝。臨離摹盛德。恨未夢呑龜。</text>
<title>謹步李亞使韻。奉送使相恩府還朝。 其二</title>,<text>南人方仰止。歲月已瓜期。攬節那能及。攀轅願勿馳。秋晴江落渚。風動葉辭枝。何日重瞻拜。端著又卜龜。</text>
<title>由香爐峯西下。尋靑鶴洞。二首</title>,<text>煙霞彌絶壑。草樹擁層巓。白飯呼僧院。靑蓴煑澗泉。斜陽閴蹋石。淸興當遊仙。歸去頻回首。重來倘有緣。</text>
<title>由香爐峯西下。尋靑鶴洞。二首 其二</title>,<text>雨後氛埃凈。扶筇上翠巓。斷崖棲老鶴。陰壑吼奔泉。煙樹環成窟。淸虛合着仙。尋眞興不極。蒼壁秦寅緣。</text>
<title>次韻。贈別姜上舍。公祐</title>,<text>夙昔聞名久。神交復幾時。佳期終齟齬。人事閱歡悲。谷口初迎笑。江頭倐別離。休嫌識面淺。肝膽已相知。</text>
<title>遊動岳洞小 奚捕蝦而來。遂令煑之。引酒相逢回望山容。丹崖翠壁。赤葉濃明。微𪚥着面。興極難狀。又移坐一處。溪流環繞。成一小島。仍作流觴飮。吟一律。題石上。</title>,<text>偶脫塵龕到。風煙自絶孤。泉遙源莫盡。巖闊席堪鋪。落葉微行逕。丹崖展畫圖。臨流斟小酌。人事足歡娛。</text>
<title>次贈金元之 二首</title>,<text>遠別追江路。慇懃賴有君。蕭蕭葉自下。慘慘袖將分。倐爾阻關嶺。相思杳樹雲。何時家蓼岸。來往挹春溫。</text>
<title>次贈金元之 二首 其二</title>,<text>歲暮悲懷苦。那堪更憶君。情同膠漆固。路隔嶺湖分。未作源源話。空盱渺渺雲。唯應相鄭重。筋力愼寒溫。</text>
<title>送金夢瑞之燕</title>,<text>山館連宵話。其如久渴焦。臨岐難手解。相視只魂消。時序三春盡。王程萬里遙。天南望不極。落日下山楸。</text>
<title>次鄭魯卿</title>,<text>鄕國今同返。分携知幾多。情親老益倍。咫尺望非賒。楓菊秋將晩。稻魚味政嘉。秪緣人事略。奈負日相過。</text>
<title>奉酬源源先生</title>,<text>人事終難量。高材久廢遺。精神增慮患。幹具足需時。哿矣君生別。其如我死離。天南消息絶。何幸得新詩。</text>
<title>奉送壯元西郊令公赴燕</title>,<text>湖嶺三分鉞。幽燕再貢毛。自緣逆選重。無奈北山勞。鶴野多冰雪。遼關怕斗刁。好將忠信去。歸轄趁春膏。</text>
<title>次先祖聞慶東軒板上韻</title>,<text>喬木官居小。山溪幾疊回。輪蹄雖走集。庭院半莓苔。先祖曾臨按。孱孫幸復來。親闈猶遠隔。思迫若爲裁。</text>
<title>輓善山宋相夫人 二首</title>,<text>德美昭中壺。榮光足一時。居然炊忝熟。倐爾世緣遺。江館留莊叟。鄕山返素轜。幽明此日恨。千古未應衰。</text>
<title>輓善山宋相夫人 二首 其二</title>,<text>福履知誰似。移天相業恢。方期眉壽享。奄忽隙駒催。藋茀秋風路。轜軒歲暮𪚥。浮生堪太息。有淚自盈腮。</text>
<title>輓參奉堂叔母</title>,<text>賢德吾諸母。撫余自幼癡。問飢從學日。呼酒上堂時。半世蒙慈惠。平生愧報施。輓車又不得。歌薤抱深悲。</text>
<title>輓張陜川健</title>,<text>疇昔朋情重。暌離歲屢回。靑眸晉館瞥。一札故園來。豈意纔經夕。驚心忽告哀。哭君江上路。悲恨滿天隈。</text>
<title>輓都著作</title>,<text>有美吾鄕秀。靑春桂籍仙。才名期駿步。疾病奄長眠。親老霜垂鬂。妻癡哭徹泉。朋知此日恨。黯黯向穹圓。</text>
<title>輓柳僉知從善</title>,<text>少昔同攀桂。追隨槐院行。晨星十載恨。今日九泉忙。周甲哀榮盡。新阡艸樹荒。病違郊外送。空有淚沾裳。</text>
<title>輓趙正惟誠</title>,<text>吾欠銘文作。於君不忍辭。慇懃投一札。珍重謝相知。詎意無旬日。旋驚隔素帷。末由臨穴哭。題輓自沾頤。</text>
<title>輓林生員妻氏</title>,<text>七袟人間樂。蘧然蝶夢驚。貞徽餘懿範。窈窕隔儀刑。吳水龍光合。萱階露葉零。南阡霜月曉。蒿里不堪聽。</text>
<title>輓金都事母氏</title>,<text>琴瑟成緣好。田園足一村。還驚鸞鏡恨。賴得掌珠繁。脩隨連城奉。康强八袟尊。更加餘慶遠。幹蠱有賢孫。</text>
<title>輓宗兄忠順公</title>,<text>甲戌眞冤歲。吾門禍謫連。拙齋初遊水。宗伯又重泉。鷲洞愁煙月。灆磯掛釣船。孤生愧獨立。痛哭向秋天。</text>
<title>輓權同知夫人</title>,<text>天賦柔嘉㝡。宜歸相德尊。泥封從北闕。帷茀映南藩。曾恨庭蘭謝。還多一樹蕃。卽今雙壟合。人事詎含冤。</text>
<title>輓趙參奉堰</title>,<text>聯系相知舊。通家分更親。匡山同結榻。仙嶽共尋眞。久別緣多病。長眠秦不晨。無由睹淸眄。題輓自添巾。</text>
<title>輓朴平叔師和</title>,<text>童稚親知舊。相逢笑語開。期將娛暮境。胡遽赴泉臺。甔石優生業。鄕隣荷念哀。從今大樹社。誰復發春酷。</text>
<title>輓趙正 惟誠 母氏</title>,<text>鳳凰緣初結。瑟琴樂未央。方期芬桂𪚥。胡遽所天亡。予季楊淸代。潘輿御五鄕。猶欠罔極愛。不盡蓼莪傷。</text>
<title>輓林氏娣</title>,<text>同氣恩情重。長年作別離。却思相款日。纔有一秋期。並世常寒眼。他生倘接籬。題些千里遠。欲絶不成詞。</text>
<title>輓林氏娣 其二</title>,<text>宜家昭德美。積貨滿嬴箱。何恨藁砧蹶。能多坦腹光。自從搉玉樹。堪歎足悲凉。十載人間事。無緣向彼蒼。</text>
<title>學士樓近體 少時作二首</title>,<text>學士登臨歲月多。風流千古孰能加。至今淸德存遺愛。東海文章自一家。鈴閣日長閒吏牒。斜陽肩聳傍梅花。飄飄仙躅遊何處。咫尺頭流不用槎。</text>
<title>學士樓近體 少時作二首 其二</title>,<text>當年學士儘風流。闔境民淳政尙柔。宇宙一生爲寄客。蓬瀛高躅謾休浮。晴川芳艸樓空峙。掛屢升天事繆悠。千載登臨思不盡。尋眞擬欲駕蒼虯。</text>
<title>登南皐。觀漲。</title>,<text>晩陟南皐趁夕舂。前江橫漲擘雙峯。喧豗勢壯乾端割。震蕩氣雄地軸衝。立岸哀翁愁沒鶴。點濤漁艇任飄空。隔溪咫尺眞千里。嶺外鄕關信不通。</text>
<title>次敏上人壁上韻</title>,<text>一坐蒲團斷見聞。靑山唯有往來雲。想無幾日凝神熟。喚醒多時問主勤。已透玄關歸妙寂。肯從人世屑膠紛。工夫信美還成幻。欲把毫釐仔細分。</text>
<title>敬次李承宣文楗韻</title>,<text>九重當日捧訏謀。誰料孤投嶺嶠頭。禍福在天堪自遣。窮通由命後焉求。吾衰未禁周公夢。身退難忘魏闕憂。縱號爲休休不得。知公終不便玆休。</text>
<title>謹步楊深源洪韻。贈申校理。</title>,<text>庭梧披拂下空廂。其奈離筵去意忙。鎖院再看秋月彀。夜堂同引菊杯香。吟哦徒覺風流勝。禮數都忘醉興長。聚散無端空佇立。縻官恨未遠于將。</text>
<title>敬步俛仰亭韻</title>,<text>天人不愧古來難。喜有斯亭據曲巒。秋月奇峯供靜重。餘溪流水息波瀾。猶嫌物象空吟弄。況意功名久沒乾。獨倚風欞心浩浩。肯容塵事謾相千。</text>
<title>奉送沈相公觀察嶺南</title>,<text>昵待銀臺地望高。還從南服建旌旄。已聞列郡消肝膽。佇見膠庠育俊髦。好採風謠編雅什。更登樓閣判遊遨。淸秋故國當歸覲。倘許樽前醉興豪。</text>
<title>情風板上。敬次先祖韻。</title>,<text>曾聞此地㝡眞靈。一上高樓眼忽醒。晴浪循除橫作帝。蒼崖當面對成屛。沙明近渚眼雙鷺。月照平蕪點小螢。況是大爺留句處。侍欄仍後步中庭。</text>
<title>復賡前韻。伏奉鄭使相行軒。</title>,<text>承恩將母得玆州。涘報平生效末由。殘館幸蒙留使節。前溪還喜漲新流。高情已許容吾懶。多酌寧辭做款遊。更有慇懃推老意。一樽相對在淸秋。</text>
<title>昆陽校生歌謠</title>,<text>五捷文場萬古傾。靑雲脚底幾蜚英。早登卿月參廊廟。旋受斧旌下嶠城。惸寡伸眉知照徹。狐狸屛跡爲澄淸。鮮生欣沐菁莪化。歌泳周行樂太平。</text>
<title>靑田詠鶴</title>,<text>仙客何年別洞天。煙華凝紫點丹顚。詩題華來重來日。夢入眉山再賦篇。碧落有期憐短羽。昏鴉無伴憶林泉。耶堪悶瘦孤眼夜。山月西斜竹露懸。</text>
<title>輓善山宋相夫人</title>,<text>相公名位一時隆。知有中闈配德同。剩見猗蘭生馥郁。旋驚寶樹墮玲瓏。三年西塞離愁苦。今日南天會合融。胡奈悤悤歸去急。令人不禁淚垂胸。</text>
<title>輓林生員妻氏 二首</title>,<text>無端榮悴謝庭萱。華屋丘山不忍言。浮世七旬酬契闊。傳家萬葉屬兒孫。徽音也合靑編寫。合德猶徵巷婦冤。迢遞仙蹤輓未得。一聲蒿里正鎖魂。</text>
<title>輓林生員妻氏 二首 其二</title>,<text>天賦柔姿淑且賢。宜家終世德無愆。緣諧琴瑟閨庭靜。夢占熊蛇毓慶延。偕老暫時暌宿願。相逢不必待多年。人間壽福俱無欠。報彿何須謾涕漣。</text>
<title>輓柳景濬妻盧氏</title>,<text>小亡怙恃痛無因。𪚥節貞心出性眞。宜室方將成契闊。良人何遽隔容塵。城陀齊野冤長結。釰合吳津願始伸。奄忽已成今日事。詎令疏素破終身。</text>
<title>輓張陜川 健</title>,<text>歎息伊人逝。蒼蒼問莫因。有才堪幹世。無術可謀身。跡阻靑雲逈。官分墨綬頻。板輿扶侍近。綦縞遠來新。氓樂隨車南。村歌五袴春。何圖逢歲巳。倐爾出靈輴。人事瓦俱解。生涯水共貧。園桃從去閤。結子任漂塵。可忍鸞愁影。還嗟兒未姻。神乎有此理。天亦厭良人。朔雪送山坂。丹旌逗水濱。觴君君不嚼。扳拂淚盈巾。</text>
<title>輓妻母韓氏</title>,<text>臥病洛城下。凶聞驚到舍。蒼黃不得奔。有隕空如瀉。況今赴長夜。臨穴知無奈。永負平生恩。何由贖此罪。念昔少年日。東床來作客。衣我且食我。溫凉後昕夕。深恩難具陳。眞與爺孃敵。我久忝朝列。貧拙依宿昔。不得小有報。默默相抱怍。邇來聖恩涵。寧親歲再三。疾病事又妨。多時曠拜參。戊午季冬月。北歸仍省謁。是時邊違豫。召我近床語。眷眷倍前昔。不忍辭去遽。安知成永訣。音容無後覷。遙題薤露章。長歎浮生去。</text>
<title>武夷山行 月課</title>,<text>甌閩直北有神山。根盤百里橫南紀。雄深磅礡勢干霄。靈蹤異跡傳奇詭。巋然列峯爭聳立。巨人載弁無乃是。丹崖翠屛攅百仞。曲曲九折奔溪水。瓊林瑤艸蔚葱蒨。平罔長阜還邐迤。王孫有時響淸晝。白鵬鷓鴣翔中沚。玆山淸勝一如此。應有異人棲巖裡。登祀雖云自漢代。邈立荒遐名未侈。文明宋朝鍾靈淑。建陽山下眞儒起。經綸志迂忽歸來。愛此一區山水美。大隱屛下奇絶處。誅鉏榛莾爰經始。首闢精舍處其中。堂寮齋館俱環峙。山川物色摠光輝。洋洋四方來朋士。焚香匝坐凡席淸。共將太業勤礪砥。吟哦時後弄風煙。櫂歌一曲尤邃旨。斯人一去餘響絶。宮墻藥沒尋無址。茶竈釣磯煙霧迷。寒溪日夜空千里。扶藜十載訪還墟。靑壁無路難投趾。欲棹中流遡洄從。湍驚波駃何由艤。誰能爲我指堂室。佇立巖阿徒仰止。</text>
<title>次高軒過 十歲作</title>,<text>十載江湖舊吹蔥。喜聽環珮聲玲瓏。顧眄眉宇碩且隆。逸騎飄迅跨銀虹。何幸天上仙人從。黑頭相公。慇懃蓬蓽論心胸。草木盡入繁華中。繡衣輝煌映暮空。耄倪咄嗟稽古功。坐涯螢雪鬂成蓬。承顔不覺薰春風。迢迢霄漢高逝鴻。悵望自愧泥蟠龍。</text>
<title>御製歌 先生上章歸養。方渡漢江時。宣廟特製此歌。寫于銀錚。追遣中使以贈之。</title>,<text>오면가랴고가면아니오。오노라가노라니볼날히젼혀업。오도가노라니그를슬허노라。</text>
<title>進豊宴。獻萬壽山歌。</title>,<text>萬壽山萬壽洞의萬壽泉이잇더이다。이물의슐을비져萬壽酒라더이다。이잔을잡으시면萬壽無疆시리다。</text>
<title>母夫人壽宴歌</title>,<text>日中金가마고가지말고말드러。너反哺鳥라鳥中之曾參이니。오은날위야長在中天얏고댜。</text>
<title>母夫人壽宴歌 母夫人答歌</title>,<text>國家太平고萱堂에날이긴제。머리흰判書아기萬壽盃드리고。每日이오면셩이무合가싀리。아마도一髮秋毫聖恩잇가노라。</text>
<title>母夫人壽宴歌 附次 門人趙宗道號大笑軒○趙宗道</title>,<text>가마고톡기즘성그무어시앗바셔。九萬里長天을허위허위가고。이제십니의번식수염수염가렴으나。</text>
<title>贈玉溪 李靑蓮後白</title>,<text>四十已云老。百年能幾何。官堂春雨夜。把酒看梅花。</text>
<title>贈玉溪 東湘震童</title>,<text>寂寂孤栖意。悠悠長夜心。晩得芝蘭友。幽香自滿襟。</text>
<title>贈玉溪 東湘震童 其二</title>,<text>病後思鄕日。燈前聽雨心。朝來更南望。長嘯散幽襟。</text>
<title>贈別盧子膺 李一齋恒</title>,<text>吾黨諸君子。邈在天一方。君今復遠別。我自潛悲傷。離亭日欲暮。回首長徊徨。</text>
<title>登第。下鄕途中。寄知禮使君玉溪。靑蓮</title>,<text>匹馬單童行色惡。官人誤道摘梨節。誰知獻賦明光殿。頭上天葩五色香。</text>
<title>次呈 東湘</title>,<text>多病襄陽臥蔽廬。日高門巷夢回初。家人報送郵筒至。且喜交情久未疏。</text>
<title>次呈 東湘 其二</title>,<text>凉雨蕭蕭秋風悲。客牕心事鬂成絲。知君此日同懷抱。幷馬南歸須及時。</text>
<title>次呈 東湘 其三</title>,<text>搖落誰憐宋玉悲。閉門終日雨絲絲。多君喚起江南興。紫蟹黃鷄晩稻時。</text>
<title>戲飮聯句 兒峕作</title>,<text>晉代疏狂畢吏部。風流千載屬吾儕。瓮間盜飮無人縛。大醉還山月欲低。</text>
<title>子膺將向楊州。求詩。金河西麟厚</title>,<text>病後相思切。今來就共衾。分携萬里路。晤語百年心。白露臨佳節。黃花憶舊林。楊州君且去。旣返要重尋。</text>
<title>贈子膺 河西</title>,<text>一點壁間燈。相看盧子膺。癡將詩作伴。狂與酒爲朋。進學君無懶。治心我豈能。迂疏經世志。笑罷齒生冰。</text>
<title>送子膺 河西</title>,<text>之子返故鄕。値此春景暄。漢水初釋冰。嶺路歸雲奔。高堂擬彩舞。指日供盤飱。行意浩難留。贈處寧無言。顧玆天降衷。萬理同一源。人物性豈間。通塞由明昏。塞者不可開。偏處天猶存。通而或有蔽。只爲物累渾。自非上智資。紛紛迷圈豚。反之是有要。學問在所敦。栽培樹本根。勿事枝葉繁。人倫日用間。孝親與悌昆。致知而力行。入德斯其門。無先慕高遠。且將卑近論。行看積累久。終可探天根。爲功忌中晝。德性須日尊。以此謝相知。佇立憑乾坤。</text>
<title>寄子膺 丁游軒熿</title>,<text>知禮懷新宰。姓盧字子膺。枳林栖彩鳳。丹極下南鵬。性質元無作。淵源雅有承。時期張巨璧。意在曲雙肱。干祿與他異。讀書爲業恒。古人存竹帛。今日用顔曾。勿四如愚發。省三以魯興。廣津方自絶。金岸已孤陵。端木賢何暇。漆雕信未能。藍誠靑所出。茜又絳斯仍。誰道去痾快。獨知從善登。文章餘事到。禮樂大原弘。單父宓當嗣。武城言可徵。莅民周叔屈。循吏漢公陞。愈也實嗟歙。立之焉陋丞。苟寬一二分。如錫百千朋。責沈文吾愧。辭章書爾憎。世塵空側眼。心面阻消燈。逖矣聯牀臥。終焉破榻凭。參辰天得共。雲樹思還增。羝乳胡誣約。雁縿漢詐稱。此生拘局束。吳月起張鷹。</text>
<title>輓章白玉峯光勳</title>,<text>一生親養無他事。到底鴻恩極此情。泣血三年餘白首。哀臨千里獨丹誠。望歸台鼎身何與。病隔鄕關夢屢驚。旌翣依依出江漢。山河非復舊精靈。</text>
<title>輓章同知尹毅中</title>,<text>憂愛誠忠炳如丹。經大業會須看。未聞中國相司馬。空使蒼生望謝安。一代山河英爽盡。兩朝人物作成難。私情公義無窮痛。惟有風聲樹不刊。</text>
<title>輓章弘文提學朴啓賢</title>,<text>德望傾朝彦。端宜上廟堂。如何不長筭。遽此作悲章。道義吾誰與。丘原厚夜藏。忍將知己淚。沾灑棘人傍。</text>
<title>輓章兵曹佐郞愼彦慶</title>,<text>兩朝輿望重南金。世變悠悠雪滿簪。郡縣少伸將母計。江湖長抱戀君心。三年關服餘哀盡。千里還都舊病深。帷幄隆恩傾晉接。銓衡盛業嗇商霖。先生可祭於鄕社。一老云亡奈士林。至治何時調玉燭。遺音無復撫瑤琴。風高江漢波聲急。歲暮頭流月色沈。丱角升堂頑物在。吊哀歿淚盈襟。</text>
<title>輓章觀察使金繼輝</title>,<text>秋風旅舍越吟悲。疾已膏肓不支。昭代未能同事業。晩途無與共襟期。霜深驛路傳孤櫬。葉滿鄕山拂素帷。世事如今東逝水。白頭南望轉凄其</text>
<title>輓章楊士俊</title>,<text>含城當日挺眞儒。自盡親喪氣力枯。門患幾曾熬性命。君恩能使到城都。人多簪盍無傷也。道喪朋來有是夫。辨得雉帷悲則遠。士林揮淚送諸孤。</text>
<title>輓章</title>,<text>相逢京洛慰長思。嗟我頭似舊時。只是安排緣有命。敢將煩惱擾無私。衷情顧惜人何在。樑月依俙涕自垂。誰是杜陵堪作誄。爲公遙惜八哀詩。</text>
<title>輓章河覺齋沆</title>,<text>鼎中龍虎未成丹。星落台垣夜已闌。憂世不恤周媼緯。愛親長戲老萊斑。擬看几舃勞新國。爭料銘縑返故山。阻病未提臨穴紼。九原他日拜何顔。</text>
<title>輓章參判韓伯厚</title>,<text>良善休休量。操持戰戰心。士林推倚仗。朝著望舟霖。名利塵緣寡。山廬道味深。專城時乞養。單父屢鳴琴。風樹哀何及。喬園慟赴臨。畢生期報國。隆秩忽降音。時務明調協。要曹體往欽。處家甁乏粟。憂世雪盈簪。愷悌神宜勞。膏肓豎遽侵。忠誠聞在昔。孝友罕斯今。慘禍天慳悔。蠱兒幹有尋。錦江丹旐遠。玉水翠岑陰。</text>
<title>輓章李昌</title>,<text>光岳專精久爰生間世英老通天地秘文掣海鰲灵北闕勤賢夢南天耀德星病羸憑藥物黽勉副弓旌共繫公孤望方隆眷倚誠周卿絶得試孔禱已難行不信仁人壽還嗟天道冥九重優典禮百辟慕儀形屬在阿舒子情深范式卿世無大雅士掬淚灑晨程</text>
<title>輓章學諭權文任</title>,<text>久繫蒼生望。長懷反哺心。鳳池辭搢笏。梅閣幾嗚琴。廊廟虛卿位。江湖下玉音。棘藥餘寸命。敷奏罄丹忱。身病乘勞劇。天恩到死深。都民鬻遺像。靈櫬返園林。琱琢容何在。精神夢欲尋。漬綿仍執紼。不覺淚沾襟。</text>
<title>輓章</title>,<text>聲名藉甚士林中。學行爭推一代宗。黃閣佇瞻登馬相。紫宸還惜失楊公。偏慳遐筭天難必。特護征輀禮卽隆。慟哭都門腸欲斷。此心寧獨爲私慟。</text>
<title>輓章兵曹參知權德輿</title>,<text>大連純孝復吾東。終始無違聖訓隆。榮養旣勤長補外。哀誠更盡竟權躬。士林共結云亡歎。朝著空餘長者風。漠漠孤旌何處去。薤歌霜月慟無窮。</text>
<title>輓章</title>,<text>同年同甲又同心。自擬陳雷未足深。膠柒幾傾丹悃瀉。龍鐘長誦白頭吟。如今遽作幽明隔。何處空勞夢寐尋。旅櫬依依千里遠。不堪揮淚送江潯。</text>
<title>輓章知事李俊民</title>,<text>情親義篤師兼友。相對迷胸便豁然。今日送君先入地。傷心無語淚涓涓。</text>
<title>輓章副提學許曄</title>,<text>靈川門下飽聞名。慶老堂前始蓋傾。千里北南雖室遠。心情何日不盈盈。</text>
<title>輓章</title>,<text>痛哭丹旌可奈何。百年交契此蹉跎。哀哀旅櫬還鄕日。忍聽寒鈴木覓阿。</text>
<title>輓章</title>,<text>木訥儀容動得人。省郞卿位自來臻。方期作相回淳代。誰料今朝濕我巾。</text>
<title>輓章持平尹先覺</title>,<text>先子從遊日。如今四十蓂。璧林同執雉。蘭室幾談經。世事嗟寥落。天心竟杳冥。坐隅人未死。揮淚揖餘馨。</text>
<title>輓章任詡</title>,<text>玉溪先生古賢相。文章學術無人肩。穆陵初年際遇隆。御筆擢長東西銓。</text>
<title>輓章梁九拙喜</title>,<text>漢之水兮悠悠。送君江上兮心煩冤。君之來兮江波明。駟馬騑騑兮入國門。君之去兮江色寒。丹旐翩翩兮指故園。君之來兮都人歌。國有蓍龜兮汝咨。君之去兮都人哭。民失父母兮疇依。山有木兮江有渚。願留于兮不敢期。君回翔兮故居。心思君兮不知。我獨立兮江之洲。悲莫悲兮生別離。思夫君兮不見。極勞心而傷悲。</text>
<title>輓章梁九拙喜 其2</title>,<text>漢之水兮悠悠。送君江上兮心鬱悒。昔蘭舟以濟江。期遠遊乎江北。今靈輀之登陸。又胡爲乎江之南。吾令江神安流兮。江水湛湛兮波恬。吾令風伯淸塵兮。回風颯颯而承旗。邅吾道夫車峴兮。路脩遠而逶迤。歲冉冉其將暮。戒僕夫使疾驅。喜先原之伊邇兮。君於是乎藏君軀。思夫君兮不見。極勞心而長吁。</text>
<title>輓章梁九拙喜 其3</title>,<text>漢之水兮悠悠。送君江上兮心傷悲。昔君與我成言兮。及未老而同歸。扶吾筇兮蠟吾履。與交手而翺翔。君有疾兮不能反。爲旅魂兮天一方。我亦懷其將然。老冉冉而日衰。戒前轍之未遠。又何爲乎遲遲灆之水兮鉢之山。宛昔日之遺蹤。駕言兮出遊。吾誰與乎從容。思夫君兮不見。極勞心而忡忡。</text>
<title>祭古龍書院文鄭松江澈 爲湖南方伯峕</title>,<text>凝而默。可鎭俗。內不出。蘊爲德。心則眞。行則篤。世益末。思愈服。</text>
