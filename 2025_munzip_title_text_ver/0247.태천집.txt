<title>蘭以香自焚 宣廟癸酉。發解壯元。</title>,<text>客有幽居空谷。心恥自衒。庭草不除。荊棘是剪。抱甕灌園。三十年間。何所獨無芳草。竊獨愛此幽蘭。時不免於焚汝。又哀爾之自取。豈汝身之殫殃。保馨德而無悔。當其谷風驀地。春雷起蟄。草木始萌。衆卉爭發。閒門要路。一時俱生。或妬枝葉之猗儺。或詑華色之鮮明。共流觀而混視。付同腐而莫珍。爾乃孤寄疏林。獨占芳春。植物之中。亭毒最純。孔比德而作操。屈傷時而滋畹。摽嘉名而不群。擅國香而無伴。紫莖帶雨。淸芬聞於窓畔。綠葉含露。餘香襲於袖裏。羌世俗之所寶。在群芳而誰比。是以詠月騷人。對博山而思爾。服美公子。倚薰籠而待爾。莫不鉤深而探遠。期百計而必致。束猗猗之昭質。付炎炎之丁女。見成灰而不惜。喜細煙之飛縷。名曰愛之。其實讎之。名曰寶之。其實仇之。乃知速累招尤。自己求之。名之所存。害亦隨之。滄浪之歌可聽。自伐之訓豈欺。象之死。以其齒也。泉之渴。以其甘也。倘盛名之加人。鮮不及乎敗禍。雖然。香者蘭也。焚者人也。焚者宜有罪焉。香者若無罪焉。若以焚而去香。受時俗之深刺。是故。韜光逸士。遯世君子。無道則隱。有道則見。雖不隨世而變化。亦能知時而舒卷。玆不致山木之自戕。善保身於明哲。縱外患之橫來。恬不爲之榮辱。苟欲蘭之若玆。雖萎折共亦何傷。嗚呼。人諱明潔。物忌堅剛。執物方人。其理孔彰。新莾旌招。龔勝之死傷勇。黨錮禍慘。清議之士妄動。自古迄今。蹈仁者非一。有善如此。而不知自保。寧不爲之慨息。然草木同腐者滔滔。抱香死者何人。櫟不材而終天年。竊自幸於爲薪。寧復較於自焚。語亦難於同日。若余徳乏馨香。才劣散木。裂荷爲衣。紉蘭爲裳。不願犧尊。不願靑黄。懼作當戶之生。慮見秋風之敗。蘊芝蘭於丹田。用晦明而遠害。只願若草木於今日。毋使蘭芷變而爲蕭艾也。</text>
<title>顔子春生 科作</title>,<text>草如茵處。花似錦時。尋春有客。行邁遲遲。初過前川。轉嘯東皐。申娛玩之無已。想一氣之坯陶。彼萬物之賁若。孰非乾之資始。以生物而爲心。藹和氣於天地。木欣欣而向榮。風之和兮草木喜。鳥嚶嚶於花間。日之和兮禽鳥樂。掬其和而遐思。豈天人之懸絶。一物其來有身。一身還有一乾坤。仰而求其和。在天曰元。俯而求其和。在人曰仁。孰得其和。顔氏其人。希天其庶。非春而春。溫溫其容。習習谷風者耶。孜孜其學。化化神功者耶。無施勞。陽春布德者耶。博以文。春噓物茁者耶。越三月而不違。春韶光九十者耶。聞其一而知十。春一團兮生萬物者耶。至於愚於終日。發於退思。所謂李白薔薇紫。問却春風自不知者耶。然則是春也。以陋巷爲嵎夷。以杏壇爲晹谷。寅賓其出。尼丘日月。平秩其作。洙泗絃歌。倘有施於爲邦。使得扇其微和。豈徒鳥獸之孳尾。抑亦厥民之有析。是知天地鍾精。爲元氣於木鐸。木鐸元氣。鑄春和於顔子。天之有春。顔之仁也。顔之有仁。天之春也。有是哉。和風之氣像。殊異乎春服之浴沂。囿一春於一身。非夫子。動斯和者幾希。天未欲乎成歲功。奪春序兮胡遽。秋陽獨揭兮莫之繼。萬古探春兮何處。嗚呼。天未始兮無春。人未嘗兮無仁。爲仁如顔。孰非其春。春無往而不復。更有得於河南之座上。余亦慕春和者。早從事乎善之長。顔何人也。希之則是。希之如何。亦仁而已。</text>
<title>孝感烏</title>,<text>古郡東陽。新號烏傷。侯誰攸宅。顔孝傳芳。當負櫬日。有感烏祥。夫何羽族之微物。有此罕聞之奇事。性旣勤於慈孝。諒感應之在是。稽斯人之事親。誠不愧於人子。和色婉容。嘗篤曾子之養志。滫瀡不充。幾勤子路之負米。交喜懼以 缺。祝岡陵之無彊。慟髧髦之忽解。悲風樹於北堂。哀哀兮何怙。彼蒼者天茫茫。入衘恤而出靡依。如有求而皇皇。生無以養。死無以葬兮。傷哉貧也。旣無匍匐之鄕隣。其可遇脫驂之聖耶。無財不可爲悅。當大事難乎無憾。哭西階之殯柩。呼日月之荏苒。雖旣卜其宅兆。孰助之以開塋。將護喪兮不以禮。嗟終鮮兮弟兄。環墓道而哭擗。籲天地而號泣。心豈安於虆梩。躬自勞於畚鍤。爰有莫黑。其麗不億。瞻其爰止。于墓之側。代人身而助墓壙。口卒瘏而 缺。功不待於自負。封已就於不日。豈爲人之可致。信孝思之昭格。彼衆鳥之無情。詎自知其濟急。伊上帝之孔昭。監下民兮有赫。役鳥中之曾參。慰顔公之篤誠。苟微孝之至極。其感物之若此昭明。噫嘻噓。若人若人。溯懷千載不能忘。送死齊芳於董永。養生並美於黃香。慨生世之不天。只能感乎微物。如事移於事君。致可封於西域。竟蠖屈而莫伸。重使余爲之於悒。嗚呼。今之爲人子。能盡其職者其誰。不特不能感物。亦不能感親之慈。顔孝不可望也。彼烏亦可恥也。余亦當事親之日。起感懷而自識。</text>
<title>夢作 幷小敍</title>,<text>廂下紅蚕映日姸。含漿一噀却蜿蜒。須臾變化風雷動。快覩群龍滿九天。</text>
<title>玉河有感 乙未。以聖節賀使朝天時。下二首同。</title>,<text>奉使西行幾問津。玉河秋月見重輪。天高不礙看雲目。門閉難爲陟屺人。風土慣來移食性。語言殊品阻聞塵。帝鄕信美非吾樂。魂夢常飛漢水濱。</text>
<title>玉河館懷二子</title>,<text>我年半七十。猶未夢羆熊。豈徒歎孤獨。恐未承祖宗。丙戌在完庠。家丁報弄璋。自慶得後繼。失喜還欲狂。望望速岐嶷。出入常扶將。庚寅自南還。謬㰱盟血盤。結兒又墜地。虎子未成斑。一得旣云足。況此雙珠聯。不獨渾舍賀。歸承父母憐。先世積慶報。乃知發於此。戒勑保護人。慇懃節飮食。何敢比軾轍。尙冀齊華元。惟願壽春津。不願文機雲。壬辰國被兵。余乃守齊安。視篆一自强。賊勢愈滋蔓。病妻率二子。來及黃州城。于時禦師潰。民牧若晨星。我亦領軍廻。鷄犬亦罕音。無計守空城。痛哭摧丹心。提携百口去。去尋邠土遷。城門晝已閉。大同江無船。老婢負二兒。老妻跣兩足。一日行十里。未旬倒行橐。間關到价州。無虞卽山麓。初尋一逕細。轉越岡重複。一菴在山椒。數椽露板屋。舍置困頓形。割髮趨行在。逢人問翠華。言過遼陽塞。直欲向前去。還恐行不迨。寧回尋鶴駕。荷鍤編行伍。干戈滿道路。處處呀豺虎。豈敢愛縷命。只憂身不達。決意返黃岡。糾合事沮遏。晝伏夜則行。踰旬入其境。壯士已起義。忠憤何粗猛。日日連出隷。賊徒屢已病。兇巢一朝燼。獻馘數過百。搶攘兵馬間。胡能忘食息。恩義有輕重。竟詣監撫行。始獲拜嚴顔。何如父子情。計切留此所。嫌非君所命。去去龍灣道。麻鞋見我聖。艱危甚奉天。草創同江東。反忝禮官末。一任裘蒙茸。不密蹈機穽。尺籍隷元戎。身羈部伍中。無暇顧慈愛。罪重天不憗。生我奄見背。流離在旅寓。大事誰復顧。旅櫬掩異域。推胸向天籲。經年首松楸。水道兼旱路。綿力已殫盡。無由辦塋墓。鄕關盡飢餓。誰能麥舟付。奔走不計遠。假貸無南北。三年乃襄事。頭鬢渾成白。歸來尋子女。顔貌盡改易。鼎香竈不煙。人人皆菜色。點閱從行徒。婢亡僮僕走。女挐作餓殍。已埋東山後。含悲不敢哭。只幸餘兒壽。四縱魯公帖。苦覓監河粟。移時主姑嗟。予麥盈一掬。何待簛掦揄。卽煮糜饘粥。手啜類哺鷇。平均法鳲鳩。僅延不絶息。輪流到歲秋。人皆飽白飯。不厭糟與糠。人皆賤魚蟹。未果鹽虀膓。呼飢不忍聞。呼寒只宜抱。未免不怨天。苦恨生不早。喪紀重且大。安能累䑛犢。歸來奉几筵。擲置不復惜。擬待祥琴闋。共處同禍福。須臾邸報來。嚴命聘上國。承命事結束。侁侁作行役。他鄕已半年。消息無由聞。淸宵步明月。夜夜憑夢魂。大兒在窓下。讀書聲咿唔。小兒立門東。見嬭相追呼。氣脉遠相通。形容宛在目。橐裏有飴糖。曷月歸使喫。會面豈無期。早晩應有時。只願身强健。毋罹渴與飢。</text>
<title>高平路上買魚</title>,<text>平生江海作膏肓。乾沒紅塵役役忙。偶見漁翁動興趣。買魚穿柳付奚囊。</text>
<title>聞沈惟敬和成 乙未</title>,<text>故國悲多壘。干戈已四年。危同棲會日。將合火牛贒。𪚥𪚥煩孫子。解紛須魯連。臥薪無一士。堪惜也堪憐。</text>
<title>重陽</title>,<text>世人從古賞重陽。國俗偏貪此日良。溢路塡街尋伴侶。有山無處不壺觴。樽空白酒思陶令。家寓黃岡憶絳囊。三載倥憁都負菊。從軍又復在他鄕。</text>
<title>謝豐嶼王老爺 士琦 行臺 十首○己亥閏夏。事見龍蛇追錄。</title>,<text>劉將川兵陳水軍。指揮皆出我轅門。千帆犀甲群雷動。萬頃鯨波一夜渾。坐見寒鴉飛楚幕。便敎遺愛感東藩。衮衣赤舃留無計。攔道黎民永不諼。</text>
<title>謝豐嶼王老爺 士琦 行臺 十首○己亥閏夏。事見龍蛇追錄。 其二</title>,<text>遭亂東民共有灾。鯫生何幸得追陪。吳中浙右無雙士。鷺序鵷行第一才。畢竟邊隅策勳伐。應須鼎鼐作鹽梅。淪肌惠澤人難報。香火家家望復來。</text>
<title>謝豐嶼王老爺 士琦 行臺 十首○己亥閏夏。事見龍蛇追錄。 其三</title>,<text>旣命梟雄領虎賁。又咨元老統三軍。令嚴孥戮征苗逆。威克豼貅靜楚氛。火魏周郎成大捷。平淮裵相樹元勳。東方再造伊誰績。須信知臣在聖君。</text>
<title>謝豐嶼王老爺 士琦 行臺 十首○己亥閏夏。事見龍蛇追錄。 其四</title>,<text>東顧殷憂分北宸。細籌戎務又咨詢。風神拔萃鷄群鶴。和氣薰人座上春。蕭灑行裝無薏苡。尋常事業是經綸。形容盛德非吾分。鄭重荒詞不敢陳。</text>
<title>謝豐嶼王老爺 士琦 行臺 十首○己亥閏夏。事見龍蛇追錄。 其五</title>,<text>敵愾何論新建勳。東征奇策冠諸軍。奏功金闕天顔喜。舞彩萱堂國太欣。剩有恩私享茅土。正看龍虎會風雲。兩年鰈域驅馳好。永樹芳名滿八垠。</text>
<title>謝豐嶼王老爺 士琦 行臺 十首○己亥閏夏。事見龍蛇追錄。 其六</title>,<text>白首談兵豈丈夫。能文能武乃眞儒。聯敷丹桂榮光動。世選靑錢寵渥殊。匹馬獨衝依峒賊。一戎能定衣斑胡。禁中頗牧今時在。會看形容上畫圖。</text>
<title>謝豐嶼王老爺 士琦 行臺 十首○己亥閏夏。事見龍蛇追錄。 其七</title>,<text>以我生平尙友情。何期今日遇名卿。二南風雪同馳馬。千里關河再聽鶯。得御李君猶是幸。今從黃憲豈非榮。鴨江一別雲泥隔。魂夢徒然度玉京。</text>
<title>謝豐嶼王老爺 士琦 行臺 十首○己亥閏夏。事見龍蛇追錄。 其八</title>,<text>聞道華堂面水開。門閭高大蔭三槐。潮生西海靈胥至。雲羃天台仙觀來。夢想每馳霞鶩遠。心神寧爲刑名回。遙知晝錦還鄕日。父老歡迎擧壽盃。</text>
<title>謝豐嶼王老爺 士琦 行臺 十首○己亥閏夏。事見龍蛇追錄。 其九</title>,<text>不器多能才調全。雖居平地卽神仙。外王已透吾家學。內典傍通第一禪。算妙榮枯吉凶理。測詳九萬八千天。又聞筆法同羲獻。願得銀鉤世世傳。</text>
<title>謝豐嶼王老爺 士琦 行臺 十首○己亥閏夏。事見龍蛇追錄。 其十</title>,<text>傳家黃巷是靑氊。笑我書淫二十年。不愧鄴侯三萬軸。尙饒柳子數千篇。國中遽爾遭焚煬。目下無由對聖賢。今日獲承緗帙賜。怳然身在鳳州前。</text>
<title>送李芝峯 睟光 都事迎慰行 壬寅</title>,<text>我識白眉良。人知有季方。靈春一樹下。丹桂四枝香。選部持衡久。蘭臺視草忙。承綸父子並。作儐禮儀詳。髦色凝魚帒。斑衣映繡裳。何徒此時盛。應播後來芳。驛路梅將白。龍灣柳弄黃。紀行詩幾首。玩物酒盈觴。頌祝騰緗帙。珪璋滿錦囊。歸來春正好。共醉百花傍。</text>
<title>戲題尹晴詩卷 壬寅。顧天晙，崔延健兩詔使。以頒冊立皇太子詔東來。有與東人爭藝之語。朝廷以月沙李廷龜爲遠接使。以五峯李好閔。爲義州迎慰使。以芝峯李睟光。爲都司迎慰使。從事官南郭朴東說，東岳李安訥，鶴谷洪瑞鳳。製述官南牕金玄成，五山車天輅，石洲權鞸石峯韓濩。皆極選云。五峯留義州。頗眷州妓尹晴爲名者。因自號喜晴居士。作詩卷。與一行從事官，製述官等。隨所長製爲各體。令韓石峯書之以贈。名曰。尹晴詩卷。遂有東方斯文好事。一日。五峯製一詩寄月沙。末端題曰。喜晴居士稿奉云云。月沙戲答曰。喜晴。盲者之事。何不稱卜師。而稱居士也。一時傳以爲戲場絶談。○俗語曰雖盲者。猶喜晴日云。</title>,<text>季子聯鷄六國王。揣摩捭闔恣欺狂。千年幻作龍灣妓。一笑應須陷百郞。</text>
<title>追和玉溪盧先生餘字韻。奉贐金馬戚叔。玉溪諱禛。公外祖懶菴盧公諱禋之從兄也。金馬戚叔。卽盧公士豫也。號弘齋。言古堂友明之孫。玉溪之侄。懶菴公之從姪也。○壬寅仲秋下浣</title>,<text>學問勤修定省餘。世承淸白自家居。大才可愧正平鶚。小縣曾懸羊續魚。金馬政聲應益振。玉溪遺傳可連書。相逢忽忽還相送。從此音容恐久疏。</text>
<title>玉河逢秋 甲辰。以世子冊封奏請副使。朝天時。下同。</title>,<text>手擎黃帕聽天鶯。玉河秋月已分明。舌人來報歸期近。更向東天望漢京。</text>
<title>聞鴈</title>,<text>離家日日苦思歸。山水千重夢亦稀。見爾欲憑東去信。一鳴無賴向南飛。</text>
<title>挽李直長 義健○李公號峒隱。永平人也。孝友端粹。能詩善書。與栗谷，牛溪相友善。萬曆中。鰲城白其行誼。請擢用。超拜工曹正郞。</title>,<text>大老生東國。風流壓俊髦。貨財輕草芥。軒冕視鴻毛。尙友千齡士。交遊一世豪。令名終九十。氣義與之高。</text>
<title>感述</title>,<text>幸侍先王同甲子。又持盤血㰱庚寅。官聯特許躋三品。寵渥頻蒙送八珍。仙馭乘雲攀莫及。法宮經燹覩無因。重修此日重來寓。悲喜盈中不敢陳。</text>
<title>宣廟誕辰志感 幷序</title>,<text>先王覽揆憶勳賢。恩惹需雲下九天。黃帕上尊涵聖澤。紫衣中使押賓筵。驊騮俄賜停盃後。皮幣終看在眼前。今日老臣頑不死。白頭淸淚瀉如泉。</text>
<title>挽人</title>,<text>天潢風骨自豪英。鄕曲爭推長者名。芹泮已聽掄士論。雷封曾奉板輿榮。一生斗酒能𪚥命。九耋偏親乃喪明。泉下雙眸應不暝。晨昏溫凊孰供誠。</text>
<title>休官鄕居。有人寄蓑衣一領。詩以代簡。甲寅</title>,<text>故人遠寄綠蓑衣。要使持竿下釣磯。何似一壺春酒送。獨斟書室醉忘機。</text>
<title>贈朴錦溪 東亮○甲寅乙卯間。公爲時輩所忤。退居于通津顚流亭。卽先祖遺址也。日與漁翁酒徒。逍遙於江湖之間。時朴公亦退居鄕庄。相距隔一嶺也。時以詩酒相從。</title>,<text>濱湖高峙一山雄。君住西邊我卜東。蕭寺暮鍾知我聽。秋天明月與君同。不妨携杖緣崖徑。亦可銜杯弄水風。只恐光陰容易過。虛敎勝賞屬漁翁。</text>
<title>挽宗人僉知 恂○僉知。卽舍人諱德鳳第二子。</title>,<text>千里書來九起嗟。開緘欲問淚橫斜。淸修終始爲持己。孝友生平保世家。天道入微慳福善。奸人罔極巧含沙。身縻寸廩綿難漬。白首何堪賦楚些。</text>
<title>挽朴判決 慶斯 夫人</title>,<text>自以簪纓裔。于歸閥閱門。享齡雖未耋。封爵尙爲尊。隣比欽淵塞。宗姻歎淑溫。人間至痛在。喪主是童孫。</text>
<title>送白沙李相國 恒福 北遷 二首○李公當光海丁巳廢母后時。抗疏謫北靑。公以此詩贐于東郊路次。李公嘆曰。君子愛人。固當如是。此行可謂不孤矣。</title>,<text>衣主之衣食母乳。孰非人子孰非臣。靑邱千里淪禽獸。一片東郊有五倫。</text>
<title>送白沙李相國 恒福 北遷 二首○李公當光海丁巳廢母后時。抗疏謫北靑。公以此詩贐于東郊路次。李公嘆曰。君子愛人。固當如是。此行可謂不孤矣。 其二</title>,<text>白首投荒實可悲。人人嗟惜涕皆垂。流名靑史何須說。萬古綱常賴不虧。</text>
<title>挽具進士</title>,<text>善淫天理本精微。今日於公不可知。科第未成初志失。晨昏永斷孝心違。傳家有子聊堪慰。得壽無多是足悲。怊悵廣陵山下路。忍看丹旐向風飛。</text>
<title>送高騎省 用厚 朝天賀至 幷後敍</title>,<text>聖主丹誠百鍊剛。价臣須選盛時良。雲中路入三千盡。槎上風生八月涼。四世文章今古煥。一門忠孝姓名香。朝回應聽鵷行語。人物東方邁漢唐。</text>
<title>挽詞 篇內有寒岡二字。似爲寒岡挽而未詳。</title>,<text>陶山雲鎻退溪混。東國儒風已斷源。賴有寒岡能繼繼。直承墜緖詔昏昏。侵欺旣遇秦莊叟。毀侮重遭魯叔孫。雲翳豈能傷日月。行藏猶自信乾坤。曾因烹鯉承遺誨。每恨摳衣未及門。擬見吾徒繼濂洛。直將斯世出羲軒。俄驚南服摧梁木。忽痛東方失達尊。無復得聞誘且掖。於何更接直而溫。長程際遠綿難漬。薄宦纒身哭未奔。已矣永無瞻仰地。只憑遺翰拜嘉言。</text>
<title>休官歸鳳翔舊居</title>,<text>居京茅舍依陽德。退老湖亭是鳳翔。官職眞同崧祀樂。生涯還似閏黄楊。九州爲吏田園儉。二品封君馬匹亡。七十年間成底事。尋常隨處覓壺觴。</text>
<title>挽許三嘉 大任</title>,<text>偶同桑梓共相憐。蓽戶春秋幾度延。才敵萬夫纔五品。德兼三達未稀年。鄕隣共惜仁人去。父老爭思長者賢。賴有滿庭蘭玉在。定期餘慶及重泉。</text>
<title>挽李掌令 基卨○壬戌</title>,<text>守禮推當世。爲仁盡大倫。對人看久敬。接物摠逢春。秉志期無忝。休官豈潔身。時嗟行不大。士惜道難伸。痛切斯文喪。憂深正路湮。我懷何處托。猶幸見振振。</text>
<title>寄車滄海 雲輅○二首○癸亥</title>,<text>石灘前歲五山尋。翔鳳今春萬里臨。多謝故人珍重意。却驅風雨入長吟。</text>
<title>寄車滄海 雲輅○二首○癸亥 其二</title>,<text>𪚥詩俊逸直千金。賁得湖居景彩深。共把一盃懷舊契。却搔華髮細論心。</text>
<title>寄車滄海 雲輅○二首○癸亥 附次韻[滄海]</title>,<text>塵中踪跡懶相尋。物外江山喜共臨。睡起客牕擎玉韻。微吟纔了又高吟。</text>
<title>寄車滄海 雲輅○二首○癸亥 附次韻[滄海] 其2</title>,<text>鬢有銀華帶有金。江湖廊廟主恩深。歸朝更卜歸休日。沙上眠鷗識此心。</text>
<title>耆社席上吟 幷敍○癸亥</title>,<text>天運循環往復還。聖朝欣覩否傾年。同僚首際明良會。元老先膺几杖宣。滿座皆沾鴻渥重。深盃爭祝鶴齡延。鯫生忝竊知非分。爲是曾陪洛社贒。</text>
<title>足劉希慶韻 劉號村隱。有氣節。能詩知禮。又能愛士。</title>,<text>愛僻居城北。耽清鑿一池。香燒餘篆縷。松矮幾蟠枝。事業推知禮。生涯在詠詩。交遊無俗侶。端不愧明時。</text>
<title>次尹水心 東老 韻 二首○幷敍</title>,<text>會盟佳燕逮夫身。何幸相逢撥反辰。壬子先王同覽揆。庚寅平難老功臣。自憐舊物今時在。却喜新詩子日親。浹骨醉魂猶耿耿。夢中鳴玉入重宸。</text>
<title>次尹水心 東老 韻 二首○幷敍 其二</title>,<text>不恨儒冠自誤身。聖朝還慶我生辰。彤弓宴御宣光主。天保詩成方鄧臣。上下相孚等魚水。岡陵咸喜祝君親。禮儀旣備承繁祉。飽德歡聲滿紫宸。</text>
<title>挽人</title>,<text>有美天潢派。淸修立內班。攻書劉子政。獻樂漢河間。憂國傷懷抱。隨龍備險艱。風流一代盡。老淚爲君澘。</text>
<title>挽人</title>,<text>見訪纔旬日。哀音倐爾騰。人生寧有此。天理信難徴。孝友家能繼。文章世孰承。客邊逢慘境。心膽自摧崩。</text>
<title>哀蒼頭兒 七歲作。下同。</title>,<text>前郊久斷驅牛影。蘆笛誰吹不忍聞。樵路蟹梁風雨夕。此間應有往來魂。</text>
<title>夜坐吟</title>,<text>夜來群犬吠前村。急喚蒼頭備外門。近歲里中多惡手。竊人牛馬每乘昏。</text>
<title>犯禁 自註。余爲九歲時。受業於曳尾魚先生之門。一日大雪寒。着毛具而去。於大街上。猝遇憲府下隷。謂以毛物禁亂。押余而去。詣憲府。府官謂曰。汝是誰家兒而犯禁乎。將罪汝矣。余對曰。我桂洞某家之兒。而童子無知誤犯邦憲。願作一詩以贖罪。官曰。汝能乎。對曰能。請呼韻。官口呼寒字。余卽成以對。官大驚執手曰。不意今世有此奇才。多買果餳以啖之。其後此詩傳播都下。余自兒時。浪得虛名者以此也。</title>,<text>凄風九陌暮天寒。騰六嚴威未可干。掩耳貂皮今觸憲。護身還作不平安。</text>
<title>輓詞尹昉</title>,<text>壯元聲價班行舊。麟閣勳名四十年。典故待公如指掌。親知惟我最隨肩。遐齡已報躋仁壽。一疾那知奄九泉。人道他時耆英會。座中無復酒中仙。</text>
<title>輓詞申欽</title>,<text>凜凜才如切玉刀。王庭射策冠群髦。崇勳帶礪雲臺畫。華秩金貂八座高。餘慶已看歸頷首。大年猶恨未偸桃。秪今尙憶龍灣會。小閣琴碁伴酌醪。</text>
<title>輓詞李廷龜</title>,<text>早將文彩擅科場。魁甲聲名一世驚。圖畫雲臺勳業著。耆英洛社壽星明。尙敦兩世通家分。長憶燕山並馬行。知舊眼中零落盡。白頭題挽不堪情。</text>
<title>輓詞李植</title>,<text>潦倒書林七十年。倘來榮辱且隨緣。崇勳偶辦平生事。拙宦仍躋上宰聯。三篋遺忘誰備問。兩都詞賦尙多傳。汾城此去非休澣。哭送江雲黯慘邊。</text>
<title>輓詞洪瑞鳳</title>,<text>文章勳業本難俱。耆壽兼之世更無。麟閣畫中留蹟在。龍頭會上擅場須。少陪杖屨仍成老。曾向觴巵幾罄娛。年宿亡來喬木折。秪應殊渥侈泉途。</text>
<title>輓詞趙希逸</title>,<text>夙歲風流人共聞。年垂八耋貴封君。名標北斗魁三象。圖煥南宮第二勳。宿疾難醫良藥苦。殘春忽過落花紛。丹旌稍度巴陵去。無限煙波帶夕曛。</text>
<title>輓詞閔知機</title>,<text>年高耆耋位金蟬。天餉名人理固然。赫赫勳庸留甲令。振振蘭玉滿堂前。白鷄入夢方嬰疾。玄鶴來庭忽返仙。宗戚平生情誼厚。不堪題挽涕雙懸。</text>
<title>輓詞李尙吉</title>,<text>勳業先朝宰。文章老壯元。夙存世知厚。漸覺舊情敦。積善綿餘慶。傳家有後昆。儀形不可覿。怊悵隔泉原。</text>
<title>輓詞朴東善</title>,<text>文章驚世氣如虹。事業終成重鼎功。早歲珥貂名宦路。晩年詩酒醉鄕翁。盈庭蘭玉歎何極。七耋光陰悲不窮。一代風流今寂寞。故山飛旐夕陽紅。</text>
<title>輓詞張維</title>,<text>名入麒麟閣上題。曾收大憝獻鯨鯢。八齡遐壽看來迫。九列崇班取次躋。閑事未遮瓶裏雀。浮生先驗夢中鷄。殘年更與耆英會。存歿哀榮更孰齊。</text>
<title>輓詞李貴</title>,<text>蜚英早歲壯元郞。麟閣勳高姓字芳。位視正卿名已遂。年踰七耋體猶康。人間夢罷騎箕尾。天上樓成入帝鄕。白首舊遊悲此別。靑門執紼涕沾裳。</text>
<title>輓詞李好閔</title>,<text>甲申同榜今如夢。耆老班中喜接茵。平難早年瞻頂玉。論文隨處便頭銀。康强自喜猶蒼鬢。零落那知哭遠輴。仍憶雲臺送別句。桃花鱖上正玆辰。</text>
<title>輓詞李光庭</title>,<text>蓮榜當年初識面。凌煙取次更聯名。東隣鳩杖經過喜。耆府彝尊禮數榮。却怕存亡催逝水。可堪衰白哭同庚。驪陽門館今寥落。落盡園花春鳥鳴。</text>
<title>輓詞韓浚謙</title>,<text>詞華少日擅東邦。金石餘音在擊撞。龍虎榜中初第一。麒麟閣上更誰雙。投閑心跡還應泰。垂老風流尙未降。南極忽驚沈瑞彩。寢門長慟淚翻江。</text>
<title>輓詞金尙容</title>,<text>俊逸高才獨出群。騷壇筆陣掃千軍。龍頭聲望時無敵。麟閣丹靑早策勳。洛社更看耆老會。人間還歎死生分。他年一棹江州路。宿草猶應淚灑墳。</text>
<title>輓詞韓德遠</title>,<text>聯步芹宮作弟兄。一生相許淡交情。魁登桂籍才無敵。浴討梟雄義有明。耆老盛筵曾取醉。麒麟高閣永留名。英靈已逝哀何及。寫此悲詞淚滿纓。</text>
<title>輓詞鄭光績</title>,<text>綠髪相從南嶽下。依然離合十年間。分符早協三刀夢。增秩終陞二品官。已敎兒孫傳奕葉。還將體魄葬荒山。浮生脩短渾閑事。麟閣圖形定不刊。</text>
<title>輓詞尹暘</title>,<text>少日輸功翰墨場。聲華終屬壯元郞。麒麟圖畫勳名在。金玉貂蟬宰相行。閱世胸中多典故。扶衰閑裏只杯觴。浮生已足人間味。乘化翩然未是忙。</text>
<title>輓詞李德泂</title>,<text>間世挺奇才。文園早捷魁。壽星明洛社。卿月照麟臺。人事元來足。浮生大抵哀。悲涼江漢旐。遙向故山隈。</text>
<title>輓詞李貞敏</title>,<text>白髮三朝老。淸標七十秋。文章羞魏晉。勳業慕伊周。拱北心猶壯。圖南志已休。平生門下士。一哭望西州。</text>
<title>輓詞盧稷</title>,<text>文彩風流早立揚。世臣喬木際時昌。功存宗社心還巽。景迫桑楡體尙强。方喜壽星輝太素。豈知卿月晦穹蒼。金鏞破後聲猶在。留得兒孫景福長。</text>
<title>輓詞閔馨男</title>,<text>有美吾宗魁傑人。文章才調更無倫。麒麟閣上圖形煥。玉樹庭前彩服新。夢裏白鷄驚半夜。津頭丹旐拂殘雲。平生親愛情何限。哭奠深杯淚滿巾。</text>
<title>輓詞李春元</title>,<text>壯元宰相封君貴。五福仍兼子孫多。纔罷春風耆老宴。玉樓催召拜姮娥。兒時拜召白蓮寺。四十八年如夢裏。怊悵無由奠一杯。花前却下雙行淚。</text>
<title>輓詞尹東老</title>,<text>稟氣淸英出等夷。環瞻千仞揖瓊枝。文章早被龍頭選。珠玉終敎魚目知。勳積山河記鍾鼎。仁聲州縣迪民彝。三翁會處偏强健。天獨胡爲不憗遺。</text>
