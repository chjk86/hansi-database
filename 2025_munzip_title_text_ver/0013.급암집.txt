<title>及菴挽詞 益齋</title>,<text>哲人淪喪路人驚。休怪儒林涕泗傾。感疾只因詩作祟。放懷猶以酒爲名。韋經授受嗟無子。遷史流傳賴有甥。自愧平生十年長。却尋東閣擧銘旌。</text>
<title>鄭雪軒靑山白雲圖 次韻○䫨</title>,<text>何人愛山曾易色。雪軒雅賞喧天東。捐金求買𪚥父畫。營丘郭煕立下風。想見晴窓下筆時。意匠經營不轉曈。靑山送靑隔幾水。白雲曳白橫遠空。讚詩又能煩老大。益齋愚谷兩宗工。山靑雲白動光彩。如在一丘一壑中。詩人摸寫果勝畫。筆所未到一句窮。焚香靜坐對詩畫。雲山興已盡西峯。</text>
<title>藤杖歌 次韻</title>,<text>法師向從得仙杖。持用贈我醉歐陽。先生扶持氣益壯。劇談激烈脥浮光。曾逢大一𪚥藜照。大醉高吟白玉堂。爾來懸車愛賓客。向人懷抱絶關防。吾師愛公日彌篤。意欲更添壽骨強。春風花開白日永。師能日日呼桑郞。廬岳曾聞有陶陸。竹林亦可追山王。吾曹曷不勤操侍。醉鄕天地聊相忘。</text>
<title>思亭贊 金希祖</title>,<text>君所思兮可形容。德山遙連吹笛峯。德山蒼一松柏暗。先塋正在蒼蒼中。晨思夕思日復日。登望悽愴意無窮。嗚呼末俗薄所厚。如君永慕今安有。登是亭者得不思。爲人之子當如斯。我常咫尺見如此。嘉歎不足題讚辭。</text>
<title>九日愚谷席上。次益齋詩韻。</title>,<text>胸呑雲夢者八九。壽過八旬不枯朽。見此我公益敬愛。聞風後進爭趨走。屢開率集論道心。遂出新詩播人口。茹芝猒逐商山翁。採菊愛從彭澤叟。門前已有白衣來。篋中莫典靑氈舊。兩公置酒必招予。應念先君幷外舅。賡詩仙客文暢流。獻壽賢甥竹林友。登臨雖非蠟屐游。爛熳漸加吹帽後。醉吟狂簡人莫嘲。恃有蘇黃自矜負。</text>
<title>次愚谷詩韻奉呈</title>,<text>南風昨夜筍成竹。頭上飛光如箭疾。百年人事儘悠悠。不可靜觀虛白室。我公念發此菩提。思與裵休相國匹。斷葷止酒持戒嚴。禮佛參禪坐移日。應觀是身卽蘭子。況復此疾從何至。在家忘家靈渾同。非病而病維麻示。愚谷老人心藥王。勸肉豈非醫者意。吾聞佛意亦如斯。攝化衆生各隨類。一月持齊一月醉。人似樂天斯可矣。願言善保千金軀。塗炭蒼生望公賜。</text>
<title>送金成挺先輩錦還</title>,<text>金生戰藝先多士。同時輩流趨下風。晝錦煌煌歸古鄕。古鄕正在扶桑東。況今君是重慶下。豈與一樣榮親同。料應丹牧競來賀。奔會一境煩諸公。壽觴綵服迎鶴髮。五冠一曲奏琴工。玉腰臨顧問誰是。生之座主歐文忠。</text>
<title>贈南別將 大蕃</title>,<text>君不見南公學琴日就復月將。指法已似呼韓娘。格外新翻不掛念。學彈舊譜聲鏘鏘。多君年少意氣逸。能琴棋兮射卽臧。不才幸承淸顧重。但祈黃閣子孫蕃而昌。行當三春桃李節。與君日日華筵張。聞琴蕩盡胸中憂。日日酩酊如高陽。</text>
<title>寄呈臺長房</title>,<text>問榜先生吳祭酒。文辭拔萃傾枚鄒。結髮相從至白首。爲人謹愼無愆訧。無端枉被巧彈手。數年搨翼唬滄洲。皇天雖高耳卽邇。始爲洗湔无妄憂。无私毫端起廢棄。可謂君子得意秋。如何告身又蹇滯。似欲快意它人仇。昔日還同水中蟹。今時已甚蹊田牛。濟人之急是陰德。它日必見蛇含珠。</text>
<title>送雞林參軍金孟堅持牋上京。還歸任所。</title>,<text>雞林古與國。崔薛出賢材。禮樂學中夏。郁郁乎文哉。自其王納土。分司幕府開。民皆賢者後。峨冠儼容儀。賓僚非謹辱。撫定失宣幾。子固誠長者。人以遠大期。佐幕未朞月。果聞考最優。持牋欲西咲。臥轍爭願留。民心不可負。歸轡敢夷猶。城東解携處。擧酒𪚥再言。明主臨國日。賢愚玉石分。頹綱雖復振。史翰尙闕員。君歸載掾筆。着籍金馬門。吾曹應柏悅。拭目看鵬騫。</text>
<title>送金孟堅之任東京</title>,<text>禮樂千年國。山川朴且淳。我曾游南國。靑靑兩鬢春。當時還珠浦。出鎭是半親。因玆到三所。迎送煩州民。儒雅近鄒魯。風流似朱陳。萬萬波波笛。守之有鬼神。令人吹一曲。其響何淸新。神物今應喜。如君有幾人。</text>
<title>寄金海遨頭</title>,<text>金海倭邦去幾許。風便不啻一日閒。聞昔商船數來往。蠻珍海錯堆如山。如今何事頻入寇。使我邦本無懽顔。不惟村民苦防禦。追捕漸欲煩阿干。雖然從軍無鬪志。居者不如行者安。卽今大守眞儒將。以計破賊行當看。</text>
<title>送季明叔之濟州 晉</title>,<text>耽羅古稱國。山奇水亦秀。居民尙淳朴。厥貢惟橘柚。文身能射獵。卉服知耕耨。驊駵萬疋屯。今天子外廏。先生仗忠信。居之亦何陋。汲直薄淮陽。長沙嫌舞袖。官閑無一事。只可飮醇酎。</text>
<title>酬許丹溪次韻 四首</title>,<text>去年今年問何事。八月九月多狂雷。亂日常多理日少。古來消長知幾回。</text>
<title>酬許丹溪次韻 四首 其二</title>,<text>消長循環自不盡。理亂無窮生有涯。男兒所貴在行道。所不足者尤非財。</text>
<title>酬許丹溪次韻 四首 其三</title>,<text>道旣不行今者矣。據鞍何須矍鑠哉。下惠之志在三黜。杜陵之心在八哀。</text>
<title>酬許丹溪次韻 四首 其四</title>,<text>君當隙地構茅屋。我亦明年歸去來。不然去逐劉阮輩。相將採藥入天台。</text>
<title>村中時事韻</title>,<text>村中對案淚霑衣。只爲今年省見稀。男困有心逃戶籍。女飢無力借隣機。催租酷吏頻持牒。乞食窮兒每到扉。且問當時誰任責。欲言非職恨身微。</text>
<title>村中時事韻 其二</title>,<text>無義生猶死。有心榮亦枯。忍看邦本瘁。鞭背無完膚。</text>
<title>村中時事韻 其三</title>,<text>志士慕高舜。難忘畎畝中。負暄琴在膝。可以和南風。</text>
<title>送善住聰法師游楓岳</title>,<text>法師任眞性。心如雲卷舒。苦學通禪敎。揮塵說眞如。不住眞善住。無東豈有西。楓巒在何許。積雪萬仞餘。萬二千峯下。九十九菴居。松蹊携竹杖。野飯擷香蔬。有人當一見。玩物莫躕躇。我今謝羈束。況有一靑驢。便欲相隨去。山中學佛書。塵緣尙未盡。回首且趑趄。請師喫茶去。吾亦愛吾廬。</text>
<title>次韻南尙書 三絶</title>,<text>次聲井上桐。弄色園中菊。怊悵阻佳期。秋來幾回憶。</text>
<title>次韻南尙書 三絶 其二</title>,<text>雁風吹塞雲。虹雨暗叢菊。永夕發長謠。知音常苦憶。</text>
<title>次韻南尙書 三絶 其三</title>,<text>不採商山芝。獨尋甘谷菊。以此制頹齡。蓬萊何更憶。</text>
<title>次愚谷韻。贈卓獻納 光茂。</title>,<text>吾觀自古儒者流。淸素不以貧爲苦。況潛反復聖賢書。尙友前修唯好古。大器終成宗廟珍。宏材可作明堂柱。先王制下州縣鄕。歲貢有司精選取。調爲史翰擅文場。出入郞署兼講部。一身玉立無玷垢。揚歷淸班職皆右。光山孝廉卽其人。鳳長飛禽麟長走。自從負笈涉官渡。京師士夫爭願慕。尋師學問陋三餘。日復知新又溫古。妙齡能中司馬魁。聯翩廣寒斫棱樹。陸橘常思歸遺母。莊椿欲獻家尊壽。我曾聞名願識荊。未嘗殷勤接杯酒。相逢傾蓋是知音。交道更誰論耐久。今時愚谷檜山君。父子俱賢如廣受。每於稠人宴會中。稱君之美相交口。兩公藻鑑決不誤。又見玉杯與繁露。因玆益切願交心。不知之潤思蒙霧。不幸令尊示奄然。千里奔喪寧我顧。朔望墳前奠一杯。白楊風裏三年暮。孝懇霞丹動鬼神。英靈豈不悲哀訴。身前恨不如觸龍。膝上幾曾置文度。陰功可感明主知。況見士龍作文賦。芳名果下批目頒。切諫應思逆鱗忤。堂前只爲奉慈親。都下定非嫌旅寓。留連數月見替官。風雲千載都兪遇。達人雖不卑小官。似是馬曹安可數。溪山却勝甘言誘。只恐終爲浪曼叟。泉谷村莊卽輞川。如今快活今安有。男兒出處本關天。高舜之道在南畝。或携隣共叟登山。時見佳人來雪藕。苒苒天幾過隙駒。秋風又入持𪚥手。款乃歌聲近漁戶。招提雪脊明村塢。薄晚松梢掛海蟾。天晴竹逕山禽聚。趨語亦有此景否。應悔褎然爲擧首。然其幼學欲北行。未用逡巡待枯朽。承寵又催紅藥階。徵書𪚥日到山藪。負𪚥勤王問幾多。論功不在先與後。書生可導指踨人。漢興諸將功皆狗。慞惶拜命位辭親。不憚崎嶇陞龍阜。到京蹈舞謝君恩。騎馬一一尋師友。持探陋巷留刺回。始信與吾心素厚。自愧驅馳不在家。常時兀坐如株守。春風桃李輝新煦。博山爲熱沈檀炷。買羊謝罪恐不能。聊備貧家惡草具。盡日相歡談霸王。看君轟醉扶歸路。</text>
<title>送鄭諫議之官金海。得見字。</title>,<text>東人文數卷。拙翁手所撰。觀其用意深。奚啻比騷選。所以欲利行。要令華人見。命矣先生歿。光陰若流電。十年書簏中。幾恨藏人善。英英左大柬。爲善誠不倦。喜聞出觀風。榮乘完錦傳。題封貢行軒。幸荷容滓賤。市棹與募工。一一得其便。不日美事成。非徒會稽箭。況復送京師。藏之先聖殿。吾曹誰不喜。共賀文風扇。今玆牧南民。朱𨼠赴侯甸。儒宗益齋公。詩酒來相餞。挑燈更唱酬。論情極歡宴。美哉君之行。紅陽駕飛燕。化行民無事。游樂巡邑縣。須勸陜遨頭。遺板盡輸轉。應感拙齋翁。九泉淚如霰。</text>
<title>有感</title>,<text>人之倚伏雖由天。萬事稱好非偶然。如何杞國尙無事。心如抱虎無安眠。世俗所好異吾願。長金積玉求多錢。巧偸豪奪無忌憚。穎川大姓齊之田。念此挑燈坐夜久。奮身思欲出塵垢。況吾作易聖人心。亢龍有悔戒無首。倒行逆施終何爲。早退賢乎衣錦晝。拂袖長往誰挽留。我寧負山山不負。君不見廣虎君萬全奇策自其口。君不見亞父增尊前紛紛碎玉斗。壯氣如今何處藏。畢竟勝敗皆無常。飮中蘇晉眞良計。逃禪我欲參空王。</text>
<title>奉賀月城李公 蒨</title>,<text>多年堆雪苦心。萬里搏風逸志。靑雲白路幾何。已得三分其二。</text>
<title>送崔德成史官曬史海印寺</title>,<text>海印名藍在何許。冶爐縣理伽邪山。聞昔孤雲隱居此。白日飛升唯掛冠。緱山笙鶴今尙在。往往地仙相往還。云是三災未到處。三韓文籍藏其間。我嘗承乏曬國史。公餘無事身長閑。是時淸秋好時節。乘興日日窮躋攀。州牧趨風競投刺。紅粧載馬張杯盤。爭勸少年行樂耳。此間不可不盡歡。猶嫌油頭汙淨境。斥去不顧心自安。歸來一步登騎省。自古淸要稱郞官。轉頭廿又九年強。至今兩袖餘芸香。崔侯手有董狐筆。文章遠繼班馬揚。快哉此行世希有。況復萊衣稱壽觴。尋奇選勝得佳句。山綠湖光溢錦囊。吾君政爾求賢急。來趨文陛承恩光。</text>
<title>示鄭夢周</title>,<text>吾門鄭大學。如今有賢嗣。況與愚孫游。胡不示猶子。</text>
<title>柳學士思菴</title>,<text>子厚文公權筆。雲龍風席有今日。思何思思無邪。一樹寒梅竹外斜。</text>
<title>龍門山絶穀騎驢道人</title>,<text>龍門山中豹隱霧。忽咲閑雲猶戀岫。辟穀自高人不高。騎驢覓驢向甚處。</text>
<title>贈鄭大守</title>,<text>割鷄用牛刀。夫子戲言耳。不見陳丞相。里中分肉始。</text>
<title>贈河斯澄</title>,<text>門下河斯澄。心淸塵不疑。吾聞有花朶。須折來飛騰。</text>
<title>申孝子 瑞</title>,<text>誰云將軍小有文。禮云禮云應非玉帛云。雖儒自以不可及。孝子無憾當如君。臥氷泣竹生養志。擔土廬墓今酬恩。嘉聲長流洛江水。瑞色已動商山雲。三年徵書下蘿薜。着幘眤趨金馬門。行人下馬向雙塚。孰不願拜申將軍。</text>
<title>謹次益齋相國上主上詩韻</title>,<text>吾君盛美可勝言。帝賜聯翩名品煩。儒老獻詩歌聖德。樂工奏曲感皇恩。撫躬尙訝趨文陛。薦算唯思等垕坤。同軌萬邦爭企羨。寵榮誰數漢烏孫。</text>
<title>次陋室詩韻。賀宋學士。李湛，宋天逢。</title>,<text>妙齡被薦起鄕廬。意氣曾如耳數余。果使聲名動場屋。固知富貴大門閭。榮開豹榜多承寵。功在螢窓好讀書。欲闢慶筵迎座主。行看陋室上肩輿。</text>
<title>至正乙未春正月。內相思菴柳學士掌司馬試。精選英材。得人之盛。古所未聞。不勝歎美。謹成四韻詩 一首。奉呈左右。聊伸賀臆云。</title>,<text>春風玉筍爛盈門。考閱精強更莫言。行道揚名供子職。進賢助化報君恩。眼看多士皆英拔。心喜愚孫不數犇。明日禮闈新榜後。定應賀客倍騰喧。</text>
<title>奉和愚谷賀齊閔，齊顏連擧進士。</title>,<text>文章孝印有玄孫。人道將來兩壯元。乃祖陰功猶未已。我家餘慶尙何言。試期漸近崇文館。受勑行看講虎門。閭巷聚觀應歎美。揷花飛蓋雁聯軒。</text>
<title>春帖子 乙未年</title>,<text>換甲人稀有。百年春夢中。不須嫌老醜。且可養疏慵。飮酒眞成僻。看書未有功。優游聊卒歲。心不羨三公。</text>
<title>春帖子 乙未年 其二</title>,<text>人生貧富本乎天。妄意區區忝祖先。但願家風如石奮。何思相業繼韋賢。容身不羨譚譚者。信命無非綽綽然。飮酒吟詩日復日。倘能無事到稀年。</text>
<title>送瑚大禪師 得身字</title>,<text>自從佛道到桑津。請益中華第幾人。遍訪諸方傳祖脈。了知萬法備吾身。當年百丈淸規在。今日叢林故事新。舊隱開堂雲會處。未應供養絶天神。</text>
<title>蜂和益齋次李義山詩韻</title>,<text>春回曲檻綺疏通。咲見游蜂迹自窮。爭入花房狂蝶亂。巧遮絲網老蛛紅。爲它採蜜終何益。擧族懸巢忽已空。皇浦先生眞褊性。聞香莫墮酒杯中。</text>
<title>東國四詠。益齋韻。 金侍中乘騾訪江西惠素上人</title>,<text>獨跨靑騾訪碧山。山僧應是後豐干。不因此老閑饒舌。誰作黃扉上相看。</text>
<title>東國四詠。益齋韻。 崔大尉冒雪游城北皺岩</title>,<text>千尺雲根聳北山。古賢遺跡畫應難。自從相國題詩後。多少行人指點看。</text>
<title>東國四詠。益齋韻。鄭中丞月下撫琴</title>,<text>蟾影圓流露桂枝。夜深斗覺爽襟期。世人誰是知音耳。一曲廣陵空自知。</text>
<title>東國四詠。益齋韻。郭翰林雨中賞蓮</title>,<text>万柄亭亭上下池。幽人乘興獨尋詩。一番細雨蒸荷氣。數里香風泛柳絲。</text>
<title>約九日登高</title>,<text>一年秋欲盡。佳節過重陽。有客思吹帽。无人勸擧觴。菊灣蛩雨歇。楓塢鶩霞光。何處登臨好。龍山近草堂。</text>
<title>奉呈拙齋</title>,<text>園中綠竹千年玉。籬下黃花七里香。世事悠悠溫飽外。只因自取有閑忙。</text>
<title>閑居</title>,<text>百年何日壯心休。老馬猶思踏九州。白髮無情空似雪。靑松持節不驚秋。</text>
<title>奉賀益齋知貢擧</title>,<text>職掌監修冠史臣。主張蟾窟桂枝春。賀公能盡無私道。豈謂吾門出九人。</text>
<title>奉賀益齋知貢擧 其二</title>,<text>自昔沈潛講學明。芳年德望已尊榮。春闈命掌靑錢選。一榜英材盡賈生。</text>
<title>賀黃平章 石奇</title>,<text>可賀夔皐相。端達堯舜君。廟堂舒化日。宮闕繞祥雲。旣有關張虎。能兼絳灌文。淸詩與草聖。誰復繼英芬。</text>
<title>寄淡菴，霽亭兩學士。</title>,<text>白梅璀璨映紅梅。獨喜今年始盛開。誰道松京多逸客。無人乘興看花來。</text>
<title>次辛草亭山中見寄詩韻 裔</title>,<text>昨宵蜜雪亂飄花。曉見松杉整復斜。坐對普賢銀色界。始知身在梵王家。</text>
<title>次辛草亭山中見寄詩韻 裔 其二</title>,<text>夜洒漫空齊出花。朝來縞帶已橫斜。百官牋賀豐年瑞。好箇農談遍萬家。</text>
<title>次辛草亭山中見寄詩韻 裔 其三</title>,<text>遠睇危峯眩眼花。冷堆瓊屑入雲斜。菴僧凍不化緣去。猶望蟬聯檀施家。</text>
<title>次辛草亭山中見寄詩韻 裔 其四</title>,<text>已將身世比空花。斂迹雲菴石逕斜。何必山中求得髓。在家吾輩亦忘家。</text>
<title>至正二年菊月廿四日。同年松墅先生。與兪長官携酒訪予。酒半。次文丞相詩韻。各賦 一首。</title>,<text>白日多榮辱。靑山無是非。詩書誤國事。塵土汚人衣。賈生似輕薄。馮老自依違。江上廢廬在。吾將與子歸。</text>
<title>雜詩和丹溪許先生韻 邕</title>,<text>羨公卒歲每游哉。猶咲閑雲空往來。怊悵所思杳千里。年年佳節爲誰回。</text>
<title>雜詩和丹溪許先生韻 邕 其二</title>,<text>桃紅李白正時哉。花下遊人期不來。爲問丹溪何處是。抱琴怊悵首空回。</text>
<title>雜詩和丹溪許先生韻 邕 其三</title>,<text>多賀賢郞好讀書。自家事業繼三餘。養親已荷君恩重。須愼其終旣有初。</text>
<title>雜詩和丹溪許先生韻 邕 其四</title>,<text>阿戎不肯學爰書。已闖儒關力有餘。人百已千勤已勉。須窮性理復其初。</text>
<title>奉次益齋病中詩韻</title>,<text>書券今方倦。酒尊常不離。病侵難可免。老至亦曾知。桃李春風疾。桑楡晚景遲。庶將勤一醉。毋使少年嗤。</text>
<title>感秋</title>,<text>平生每恨古人醒。滿滿芳醪忽獨傾。手笑琴生新曲調。夢驚冠壓舊思榮。秋香淡淡吹霜艶。風葉蕭蕭送雨聲。自是老來多感慨。非因節物惱人情。</text>
<title>賀思亭 金希祖 受儒學提擧</title>,<text>彥陽傑出正芳年。望重儒林一代賢。玉璽皇恩天上降。星軺使節日邊傳。尊前絃管鏘歡席。筆下珠璣璨賀聯。勝事方將誰不慶。老夫猶自賦華筵。</text>
<title>送鄭佐郞之官旌善。齊閔韻。文淵</title>,<text>君今中選得專城。地僻唯堪樂飽卿。亦可夜思兼晝訟。自無暯送與朝迎。蒼蒼雲巚供詩思。練練沙溪流政聲。里巷𪚥徒緣分重。老年離別不勝情。</text>
<title>約義軒賞蓮 洪鐸</title>,<text>頭上霜蓬驚歲歲。眼中雲錦負年年。世間無事眞難得。今日龍池訪水仙。</text>
<title>耆老席上。呈大菴金相國 承澤。</title>,<text>一代耆英盛集開。紫雲仙妓侑歡來。孰先起舞徧多興。尹栗亭翁每倒杯。</text>
<title>耆老席上。呈大菴金相國 承澤。 其二</title>,<text>漸老年當九秩開。更光金紫下枇來。賜筵明日尊耆德。拜獻山呼第幾杯。</text>
<title>桃村學士見訪。醉中其喜有不言之處。李嵓弟李嶠</title>,<text>杏村之弟是桃村。事我爲兄似一門。醉裏相逢情更重。午窓睡起尙昏昏。</text>
<title>陪益齋過興王海峯都僧統方丈。敬賡高韻。</title>,<text>主人心鄭重。不醉可能歸。桃李花如海。行年近者稀。</text>
<title>大華嚴敎觀海峯都講主歸開泰寺。陛辭之日。上餞之以天廚之珍饌。問之以海印之妙旨。師嚴坐講床。擧揚稱旨。上嗟嘆者久之。仍問云如相法門。能證得否。師云非敢證得。但能信得而已。上益加褒賞。贈以名馬。伏聞勝事。不勝嘆美。率爾成章。拜呈行軒。師與公同庚</title>,<text>君王敬問雜花旨。海印發輝師子床。天護山雲休鎖洞。更敎大日照扶桑。</text>
<title>大華嚴敎觀海峯都講主歸開泰寺。陛辭之日。上餞之以天廚之珍饌。問之以海印之妙旨。師嚴坐講床。擧揚稱旨。上嗟嘆者久之。仍問云如相法門。能證得否。師云非敢證得。但能信得而已。上益加褒賞。贈以名馬。伏聞勝事。不勝嘆美。率爾成章。拜呈行軒。師與公同庚 其二</title>,<text>安知今日海峯老。曾是當時支遯師。明主送行贈名馬。師何人斯今如斯。</text>
<title>大華嚴敎觀海峯都講主歸開泰寺。陛辭之日。上餞之以天廚之珍饌。問之以海印之妙旨。師嚴坐講床。擧揚稱旨。上嗟嘆者久之。仍問云如相法門。能證得否。師云非敢證得。但能信得而已。上益加褒賞。贈以名馬。伏聞勝事。不勝嘆美。率爾成章。拜呈行軒。師與公同庚 其三</title>,<text>古山淡淡黃花發。去路蕭蕭赤葉鳴。白髮齊年幾人在。老來遠別不勝情。</text>
<title>至正紀元癸巳如月初三日。大叔政丞平康府院君邀侍衛同番淳化大君而下諸老相國。張宴于甲第。酒酣。命諸親屬把盞。思平隨例周旋連飮巨觥令嚴量淺醉不知作何狂態。退數日。慙悚者久之。謹成長句四韻。拜呈座下。伏希咲覽。</title>,<text>春風甲第闢歡場。羯鼓聲酣舞袖長。大醉自知緣把盞。欲歸不覺誤飜床。皆言大叔寬能恕。深愧愚甥老更狂。豈獨旁人爭指點。一時回咲粉三行。</text>
<title>寄榮陽內相</title>,<text>海邊無事酒爲年。一點蓬萊隔渺然。忖度召還應不遠。莫因便美久留連。</text>
<title>贈李大夫 達衷</title>,<text>幸時無事作閑民。老去逢春興轉新。我已看經君不酒。世間誰是賞花人。</text>
<title>次惠鑽上人詩韻。呈愚谷。</title>,<text>禪師愛儒老。詩酒樂交親。移籍杏壇敎。分廚香積珍。一年行欲盡。九日興何新。莫負登高約。黃花咲煞人。</text>
<title>枕上吟得拙詩。寄同年朴左尹 仁遇。</title>,<text>金堤安置客。無乃反爲榮。同榜老無事。侍兒嬌有名。麤狂潘校勘。潦倒柳先生。白髮携壺訪。紅糚出戶迎。共談簪笏夢。常聽管絃聲。料得林崇嗇。應輸𪚥李庚。</text>
<title>次益齋和東坡蜜漬荔枝詩韻</title>,<text>一種充飢陋楚萍。天漿雅稱享茶呈。八珍案上無懽咲。一騎塵中誤政刑。大鳳欹冠藏瑞霧。紅犀露角出重溟。世間誰識此風韻。金母何時訪蔡經。</text>
<title>次益齋和東坡蜜漬荔枝詩韻 其二</title>,<text>萬物紛紛江漢萍。自家唯見甕中星。伏波薏苡終爲謗。金谷珊瑚不避刑。丹殼吹香風淡淡。皺皮弄色雨溟溟。心知此物眞仙味。故入皇元飮膳經。</text>
<title>寄郭提學 稇</title>,<text>老來相識無余子。醉裏難忘只此心。夜半酒醒因大笑。不知旁有墨觀音。</text>
<title>寄兪尙書 思廉與公同時翰林。</title>,<text>諸生願橫經。不遠半千里。旣得敎英材。知君聳肩喜。</text>
<title>送閔按部 璿</title>,<text>春軒之壻默軒孫。重意難忘歿與存。曉出都門望行色。陛辭猶自在宣溫。</text>
<title>呈愚谷次韻</title>,<text>老老何人以及人。多君與物易爲春。古賢亦有居醫卜。只爲醫民不爲身。</text>
<title>次韻奉呈愚谷</title>,<text>請看李四與張三。到老憂煎爲女男。世故都忘公獨樂。俗緣未盡我何堪。香山居士應相似。彭澤先生豈亦慙。但願強康如衛虎。百年尊酒奉高談。</text>
<title>投朴恥菴 忠佐</title>,<text>凌晨入謁立門前。拜揖紛紛多賀客。唯有當年躑躅花。至今不改燕脂色。</text>
<title>投朴恥菴 忠佐 其二</title>,<text>高雁聞弦猶失墜。飛蛾赴燭不知還。杜鵑聲裏野花發。何處春風無好山。</text>
<title>投朴恥菴 忠佐 其三</title>,<text>散策松蹊尋寺了。聯鞍夕照與樵還。數峯晴雪靑驢背。好被人嘲飯果山。</text>
<title>賀吳別將守墳。次愚谷用牧丹韻。</title>,<text>吳氏聲名遍海東。六年寢處白楊風。苦身擔土雙肩重。泣血看經兩眼紅。德威已曾動神鬼。文章爭欲薦鸞鴻。不知忠孝元非二。誰道銓曹選士工。</text>
<title>安政堂 牧 村居</title>,<text>謙齋別業在江天。復嶺重岡隔斷煙。愧我被凌空辱國。羨君知止早歸田。漁梁樵逕叢祠外。㹠穿鷄塒野扂前。安得卜隣成二老。醉扶春桂樂餘年。</text>
<title>戊辰年正旦迎祥詩 翰林時作。</title>,<text>臘盡銅壺箭。春回玉斗杓。祥煙凝殿閣。瑞日上雲霄。</text>
<title>戊辰年正旦迎祥詩 翰林時作。 其二</title>,<text>九門魚鑰開春色。五夜鷄人唱漏聲。瑞霧釀成佳氣擁。攸攸水德更敷榮。</text>
<title>次雲窩詩韻 李培中</title>,<text>三韓今古幾英雄。回首時時憶拙翁。愛菊愛梅唯益相。世人只愛牧丹紅。</text>
<title>呈壽翁</title>,<text>寒餓肥輕自異途。安貧樂道顧何如。縱無氣力能投蓋。尙望功名到戲車。性鈍敢思顏子學。身閑謾畜鄴侯書。陸沈十載無人問。明日驪江欲釣魚。</text>
<title>春帖子</title>,<text>自家何事業。佳氣擁門閭。窓日朝慵起。臥閒兒讀書。</text>
<title>春帖子 其二</title>,<text>暖日新添萬无碧。光風又送一家春。眼看世事如雲變。六十八年無事人。</text>
<title>同思亭，霽亭。特進菊墅値移車蓋。呼賢嗣索飮。大醉而還。謹以詩句。聊謝不敏云。菊墅方堯暉</title>,<text>閑裏似忙緣底事。可能辜負好春風。從今我欲段干木。揮麈淸談對阿戎。</text>
<title>菊墅宅次巽亭詩韻 南兢</title>,<text>花落鸎啼院落深。醉携佳客發狂吟。主人情重那辭酒。坐對斜暉隱遠林。</text>
<title>菊墅宅次巽亭詩韻 南兢 其二</title>,<text>人生能飮幾千杯。少壯吾知不復回。乘興時時歸倒載。無人不道看花來。</text>
<title>小園秋景。用姜先輩韻。</title>,<text>紅落芙蕖水浴秋。故鄕歸計此淹留。濺梧疏雨飛斜點。護菊疑煙𪚥不流。還笏已曾無世念。懸鞍空復憶春游。感今懷古驚時節。須信浮生似蜃樓。</text>
<title>至正乙未菊月念四日。訪洪相國平山堂。念順菴夙昔之恩。因贈之以立誓往生西方之文一軸。庶結來因。</title>,<text>結髮論交間幾春。平山堂上咲談新。滿頭白髮驚今日。當面靑山似故人。洪相獨憐𪚥𪚥拙。順菴應憶酢中眞。此心已𪚥應𪚥住。何更區區更問津。</text>
<title>奉賀漆園先生榮遷祭酒 尹守常</title>,<text>關令家孫世傑興。先生今復見飛騰。學隨闕里三千共。身備瀛洲十八登。堂上橫經趨子弟。門前賀廈集賓朋。及菴自昔濃情分。白髮逆冠喜不勝。</text>
<title>復賀超遷密直提學</title>,<text>如公特達世間稀。藉藉聲名自布韋。大器晚成言旣妄。白頭當復上黃扉。</text>
<title>愚谷小鵲詩韻</title>,<text>尙未査査報喜音。暫拳新竹又穿林。學飛雖免王澄取。化印應藏祕府深。</text>
<title>寄東界存撫使</title>,<text>元帥臺前水自波。永郞浦外雪明沙。玟瑰花下絲絲雨。倒載蛾眉半醉何。</text>
<title>詩謝丹溪先生寄香茶</title>,<text>相思南望隔情人。舌本乾時只嚥津。居士似知禁酒令。殷勤送與火前春。</text>
<title>寄東界存撫使</title>,<text>花魁昔日約重來。此老今猶矍鑠哉。雪魄氷魂暘幾絶。淸香疏影夢初回。煙波浩浩永郞浦。雲雨霏霏元帥臺。怊悵郞君隔千里。嫣然一咲爲誰開。</text>
<title>和鈍翁 公以子凌祠堂記，愛蓮說二篇。該鈍翁。翁有詩。</title>,<text>屢訪詩仙墊雨中。遠觀儒老敬如賓。莫將翠蓋紅粧比。恐有無端褻玩人。</text>
<title>和鈍翁 公以子凌祠堂記，愛蓮說二篇。該鈍翁。翁有詩。 其二</title>,<text>客星鏟采杳難攀。遙想風煙七瀨間。懦立貪廉名敎重。望塵而拜是胡顏。</text>
<title>次韻義軒</title>,<text>偶上平陽水上亭。雨晴雲薄暑風淸。昨宵燕子樓中月。偏照幽人兩地情。</text>
<title>大叔菊軒公。新構野莊。與吾壽春莊隔江相望。六月廿一日。予適來吾莊。聞公亦到新莊欲謁。而風作浪湧。不可禁當。不勝鬱鬱。因成絶句 二首。拜呈左右。金永煦</title>,<text>百頃平湖似鏡光。漁村兩岸正相望。晚風吹浪忽難渡。幾恨無因謁渭陽。</text>
<title>大叔菊軒公。新構野莊。與吾壽春莊隔江相望。六月廿一日。予適來吾莊。聞公亦到新莊欲謁。而風作浪湧。不可禁當。不勝鬱鬱。因成絶句 二首。拜呈左右。金永煦 其二</title>,<text>樓臺已見白蓮社。風浪未過靑草湖。此是坦師當日句。朗吟空復飮村酤。</text>
<title>晉州金使君將之官。訪海州成使君相別。詩以寄之。金承矩，成元揆。</title>,<text>菁城竹郡千余里。縮地能成數日懽。自咲及菴身已老。不禁閑夢遶杯盤。</text>
<title>晉州金使君將之官。訪海州成使君相別。詩以寄之。金承矩，成元揆。 其二</title>,<text>主人貫見尋常事。腸斷蘇州醉未消。安得採來南國艶。尊前一夜鬪嬌饒。</text>
<title>晉州金使君將之官。訪海州成使君相別。詩以寄之。金承矩，成元揆。 其三</title>,<text>晉陽佳麗曾經處。歌管樓臺入夢頻。且問如今無地主。滿江秋月屬何人。</text>
<title>晉州金使君將之官。訪海州成使君相別。詩以寄之。金承矩，成元揆。 其四</title>,<text>無端偶被酒拘牽。不覺郵亭一夜眠。恐阻行人經信宿。莫傾別淚漲啼川。</text>
<title>無題</title>,<text>艾蕭常欲掩蘭香。時復𩗬風感歎長。世上功名曾染指。不如因醉送流光。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 金，李兩學士，山人卓然師。謁李侍中山齋詩。</title>,<text>控驢背錦有奴星。交轡行行野服輕。爲問樂軒何事業。一時名勝盡心傾。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 許文景公，李樞相。同訪宜春郡同年朴秀才詩。</title>,<text>使星兩箇出巡邊。同訪幽居碧玉椽。野老忽驚車騎盛。摠忘同榜與忘年。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 洪南陽自袖中笒。謁無畏國統。國統爲之數弄詩。</title>,<text>不有知音一國師。睡仙也合自家吹。一聲弄罷誰歌曲。能使高人破鬱伊。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 興王云具僧統。請宋樞相弄毬詩。</title>,<text>太度寬弘狀貌奇。弄球槃馬鞚靑絲。老來只喜知音在。不是難忘技癢嬉。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 地藏寺詩老杜韻</title>,<text>我昔游玆山。仙村連聖境。無極始開基。眞公但留影。坐愛土牀溫。行尋雲確冷。檀施不辭遙。禪流宜可省。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 金二相靑嵒莊詩 仁衍</title>,<text>舊隱壓滄海。仙游凌紫煙。至今江左望。唯待勒燕然。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 金二相靑嵒莊詩 仁衍 其二</title>,<text>出城百里地。傍海一層樓。賢相今何處。飄然笙鶴游。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 雪後寄林掾詩 傑</title>,<text>桂玉窮愁憶故山。旅窓風雪惱淸寒。贈袍戀戀情非厚。那得遼東住幼安。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 儒仙歌 崔拙翁</title>,<text>平生萬卷撑中腸。一身酒聖與詩狂。念昔少年詩酒場。云誰相從如雁行。唯公同庚又同鄕。論交豈比陳與張。餘子皆如拒轍螗。晝焉交轡夜連牀。上論周秦迄漢唐。豈憂倦困僕夫僵。東西不聚經幾霜。蓬矢桑弧志四方。公時入侍濟美堂。儒仙遠謫卽夜郞。儒釋交朋滿洛陽。山川云遠恨難量。爰絲縱酒瘴海旁。溪 a003_069a山好處羅酒漿。一憶燕事唯農桑。歸來計偕辭洛浪。聲名藉甚宣宮廊。公今追思感嘆長。唯見猊山三徑荒。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 小樂府六章</title>,<text>情人相見意如存。須到黃龍佛寺門。氷雪容顏雖未覩。聲音仿佛尙能閒。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 小樂府六章 其二</title>,<text>浮漚收拾水中央。瀉入麤疏經布囊。擔荷肩來其樣範。恰如人世事荒唐。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 小樂府六章 其三</title>,<text>黑雲橋亦斷還危。銀漢潮生浪靜時。如此昏昏深夜裏。街頭泥滑欲何之。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 小樂府六章 其四</title>,<text>三藏精廬去點燈。執吾纖手作頭僧。此言若出三門外。上座閑談是必應。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 小樂府六章 其五</title>,<text>紅絲祿線與靑絲。安用諸般雜色爲。我欲染時隨意染。素絲於我最相宜。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 小樂府六章 其六</title>,<text>再三珍重請蜘蛛。須越前街結網圍。得意背飛花上蝶。願令粘住省愆違。</text>
<title>呈恥菴</title>,<text>造化場中有士論。薰蕕同器豈能分。當時我亦叨斯選。今日無端愧此君。</text>
<title>呈恥菴 其二</title>,<text>同是人欺被素飡。極知一箸合饒君。此生用盡驪江水。未洗鹽糧二字痕。</text>
<title>呈恥菴 其三</title>,<text>爾來念不在圖前。未賦歸田又一年。黃犢斷煙橫彴外。錦鱗疏雨短蓑邊。</text>
<title>次韻愚谷先生 後三首賦雪</title>,<text>知足何曾事計然。人生富貴不多年。克家未有千金子。安用靑氈舊物傳。</text>
<title>次韻愚谷先生 後三首賦雪 其二</title>,<text>往事尋思一悵然。豈知白髮有今年。由他跪履封留客。五世能令相業傳。</text>
<title>次韻愚谷先生 後三首賦雪 其三</title>,<text>夜來人意盡欣然。知是豐平第一年。酒上天顏春滿國。廷臣蹈舞拜臚傳。</text>
<title>次韻愚谷先生 後三首賦雪 其四</title>,<text>我愛吟詩孟浩然。騫驢乘興大平年。長安陌上風流態。留與閑人作畫傳。</text>
<title>次韻愚谷先生 後三首賦雪 其五</title>,<text>長安桂玉處怡然。告老投閑度幾年。江上漁蓑有聲畫。又應千載使人傳。</text>
<title>復用前韻呈檜山</title>,<text>淸風黃閣貌魁然。外國欲知裵度年。餘事文章凌鮑謝。箇中妙處有單傳。</text>
<title>復用前韻呈檜山 其二</title>,<text>我亦何知所以然。只因無事酒爲年。檜山近日應無暇。猶寄詩筒屢促傳。</text>
<title>至正癸巳八月。送思亭金判書伴王祕卿降香金剛山。</title>,<text>榮伴皇華遠有光。碧松紅樹映金章。此行行樂應隨意。未羨閑僧負鉢囊。</text>
<title>至正癸巳八月。送思亭金判書伴王祕卿降香金剛山。 其二</title>,<text>飮餞東郊夕渡關。涼風八月好溪山。眼前活畫迎飛蓋。乘馹行裝也自閑。</text>
<title>次韻愚谷。拜呈益齋。時益齋以首相上辭表。不允。</title>,<text>昔吾夫子嘆才難。聖慮何輕冢宰官。請老三章胡不頷。一身雖苦慶民安。</text>
<title>杏村書室梅花</title>,<text>一春泥酒走芳埃。見雨迎梅又送梅。素質共怜天所賦。紅顔豈是自爲媒。分身陸放詩翁醉。乘興林逋處士來。爲報淸乎隱君子。對花不飮也應猜。</text>
<title>賀郭氏子登司馬試</title>,<text>賞蓮三度味深長。令祖風流冠桂堂。共道狀元今繼迹。應傳一瓣自家香。</text>
<title>賀郭氏子登司馬試 其二</title>,<text>紫陌紅塵接巷居。厭經萬馬與千車。喜聞賢嗣登蓮榜。不覺哦詩跨蹇驢。</text>
<title>贈鄭佐郞</title>,<text>塞翁失馬焉知福。莊叟知魚豈是眞。我欲醵錢還自咲。先生曾是割氈人。</text>
<title>至元五年正月。奉同同年起注吳先生。拜星淸溪寺。吟得四韻詩。錄呈机下。</title>,<text>淸溪三日共齋明。玉境無塵隔磬聲。綠奏肅然憑四直。馨羞潔爾薦三淸。夜深亦不生微倦。天遠猶能格至誠。淑氣祥風多景貺。邦人拭目看昇平。</text>
<title>浩齋公枉顧弊止。贈以高作。不勝感佩。謹次韻和成 三首。拜呈邸下。奉謝厚意。兼奉約禊飮之游。仰希覽擲。淮安大君</title>,<text>世間何處是三淸。座對靑山酒滿傾。況致高軒能下士。哦詩盡日好論情。</text>
<title>浩齋公枉顧弊止。贈以高作。不勝感佩。謹次韻和成 三首。拜呈邸下。奉謝厚意。兼奉約禊飮之游。仰希覽擲。淮安大君 其二</title>,<text>聖主垂衣四海淸。不應杞國獨天傾。何如日日無何飮。償盡平生未盡情。</text>
<title>浩齋公枉顧弊止。贈以高作。不勝感佩。謹次韻和成 三首。拜呈邸下。奉謝厚意。兼奉約禊飮之游。仰希覽擲。淮安大君 其三</title>,<text>柳外高樓景物淸。秋荷瀉露碧圓傾。流觴不必東流水。載酒臨池稱野情。</text>
<title>賀權思復正言</title>,<text>見君當日字而冠。已謂風流未敢攀。可喜飢鳥兼老鳳。待看翥鵠與翔鸞。曾於弊邑同恭梓。恨不明時共握蘭。得覩沈郞詩一首。忽如醉裏凭絲欄。</text>
<title>扶餘懷古</title>,<text>彼黍離𪚥感歎長。金蛙古迹似荒唐。大王浦月空秋夜。政事岩花幾艶陽。今日兩三家素寞。當時十萬戶懽康。興亡知是循環運。何用停驂枉熱腸。</text>
<title>錄樂天詩。寄竹谷先生。次韻寄來。予亦次韻。朴良桂好佛法。</title>,<text>齒豁又頭童。行年六十翁。老形隨日異。癡念與生同。本不脩天爵。何曾謁佛宮。此心無所覓。宿業幾時空。願共尊賢友。歸依大乘宗。他時游戲處。常寂一光中。</text>
<title>奉賀權佐郞 思復 愚谷詩韻</title>,<text>綠髮心交是管城。人言愚谷後桓榮。孰知君是眞奇士。故把規模示後生。</text>
<title>奉賀權佐郞 思復 愚谷詩韻 其二</title>,<text>折鐙民愁失所歡。訟寬人喜得秋官。一身物望兼中外。明主知賢歷試難。</text>
<title>齊年元戎使相出鎭完錦道時。僕病不克餞。今幸遇使。謹成小詩。拜寄行營。高用賢</title>,<text>碧幢黃鉞鎭南維。隣寇寒心說劍威。蓋世元功催入相。萬人爭看凱歌歸。</text>
<title>題陜州涵碧樓</title>,<text>寒碧相凝峽口明。上樓微徑入雲橫。登臨得要知誰眼。須掃蒼崖寫姓名。</text>
<title>戲寄木州金正郞 淑明</title>,<text>正廳分半作巫堂。里笛村歌醉幾場。畦稻可舂無臼磨。溪魚欲養築池塘。氷翁性吝難頻乞。隣叟眉嚬厭屢嘗。夜夜松明照紡績。煙痕今已滿衣裳。</text>
<title>送洪敏求進士愚谷韻</title>,<text>洪生好古號工文。受業常游通德門。宣室定應思賈誼。緇川再可薦公孫。古賢亦不論三黜。來歲須當對萬言。移孝爲忠臣子職。多君歸覲學曾元。</text>
<title>詠芍藥次崔林韻</title>,<text>常恨酒杯淺。幾嫌簾幙重。醉夫眞可咲。老眼尙貪紅。</text>
<title>醉訪金正言。値不在。留一絶。師道</title>,<text>洛東江水蒲萄綠。龍首山花錦綉紅。出處自知天所賦。與君更約醉春風。</text>
<title>夢</title>,<text>夜來枕𪚥謁仙廬。把酒論文興有餘。覺後尋來庭院靜。夢中所得始知虛。</text>
<title>座主樗軒相國席上仰賡高韻 尹奕</title>,<text>一榜幾英材。經公鑑裁來。叢誠薦算切。草具醵錢開。冬日暖懽席。春風回壽杯。黃花保晚節。願以駐顏頹。</text>
<title>寄草亭 辛裔</title>,<text>病妹老寡甥離側。愛弟西征母在東。送別弟甥懷抱惡。料應公我略相同。</text>
<title>氷翁生日。次愚谷韻。</title>,<text>生朝雅集勝蘭亭。座客無非應列星。何必五湖圖更獻。二岩高臥養脩齡。</text>
<title>氷翁生日。次愚谷韻。 其二</title>,<text>南北相望構草亭。詩筒日遞有奴星。莫言晚節新傾蓋。久敬交情自妙齡。</text>
<title>次韻拜呈愚谷先生</title>,<text>客裏光陰一霎兒。可能多費老親思。綺櫳花暗閑吟處。銀葉香銷靜坐時。應共順菴談契闊。亦知愚谷嘆睽離。秋風故國蓴鱸美。輦瑞東轅莫負期。</text>
<title>次韻拜呈愚谷先生 其二</title>,<text>自咲吾謀每謬悠。不如高臥足封留。憶曾爲客四千里。驅馬天寒雪滿裘。</text>
<title>金海</title>,<text>肇跡神王類紇干。天敎靈匹會新官。頗同漢武瑤臺遇。何異楚襄巫峽歡。千載孤城稱駕洛。一番盛事似槐安。空餘七點山橫翠。留與游人指點看。</text>
<title>呈常軒 安震</title>,<text>一抺長江网面山。草樓開向菊花灣。偶因無事成高臥。不是知幾笏已還。</text>
<title>呈常軒 安震 其二</title>,<text>野草山花興轉新。杖藜時復獨尋春。爾來更覺幾心息。已見幽禽不避人。</text>
<title>寄辛草亭 曾爲南臺御史。</title>,<text>一朵寒梅始正開。持杯繞樹日千回。花心不喜尋常客。唯待分司御史來。</text>
<title>賀謙齋子元崇拜代言 安牧</title>,<text>目前㹠犬不須多。一个賢郞已克家。自咲及菴無後嗣。客來猶抱外孫誇。</text>
<title>贈金孟堅</title>,<text>三韓形勝載圖經。孕出高材是地靈。天子打圍雲夢澤。何時馳獻海東靑。</text>
<title>桃花下與李大夫飮酒</title>,<text>昔日嬌姿喚阮郞。又聞雀顥斷愁腸。豈如今日紅芳下。靑眼相看共擧觴。</text>
<title>送白常侍存撫江陵 文寶</title>,<text>分憂重命出須臾。杖鉞欲巡山水區。盡道芳洲迎候盛。已㭩春色作先驅。</text>
<title>送白常侍存撫江陵 文寶 其二</title>,<text>玟瑰紅雨鷓鴣天。蕭洒行裝地上仙。馬首嬋娟供一咲。春風幾處好因緣。</text>
<title>送白常侍存撫江陵 文寶 其三</title>,<text>關東雖是好江山。豈待苽期衣錦還。應見佳人乘玉筋。海棠也似別君難。</text>
<title>全州南亭</title>,<text>南亭景趣㝡多奇。勝槩難窮一首詩。欲識此樓無價處。滿川風雨倚欄時。</text>
<title>綠筠亭</title>,<text>昔聞亭子竹間藏。遙想梢雲百尺長。斤斧何人殘我綠。見來無處可追涼。</text>
<title>古阜登瀛樓</title>,<text>郡中興廢幾多年。往事悠悠鳥沒煙。鳳若將騫龍在路。魚雖或躍獺行川。東西一道簷前直。遠近千家樹外連。自我登瀛叨十八。知它物色故依然。</text>
<title>與門生出游東郊</title>,<text>偶出東郊欲打圍。臂枯弓軟壯心非。秋山紫翠明前路。沙水澄淸漾落暉。驕馬嚼銜隨意快。驚鴻避箭盡情飛。此行所得人如問。醉領門生一布衣。</text>
<title>河斯澄爲狀元及第。詩以賀之。</title>,<text>一時門士共飛揚。老我如今喜可量。更欲力貧開慶席。明年誰是狀元郞。</text>
<title>次韻吳祭酒送劉中書</title>,<text>先生且莫告南歸。君我論交自布衣。白髮相逢情更重。尊前舊伴曉星稀。</text>
<title>題光陽樓</title>,<text>拱北危樓作者誰。使君文彩想當時。登臨過客知多少。何事曾無一首詩。</text>
<title>送月溪雲長老</title>,<text>寶熏熱遍祝皇王。欲返惟陽古道場。英蕩割馳芳草綠。伽黎凝濕故山光。愛師一掃留奇筆。遺我雙淸有國香。千里東南相憶處。夜深溪月照琴張。</text>
<title>念昔</title>,<text>因憶明陵進講番。悠悠往事不堪言。天廚綺食誠非分。幾被群羊踏菜園。</text>
<title>念昔 其二</title>,<text>講席花牋費幾番。爭陳鯁義錄嘉言。就中張相言尤切。常勸君王敬寢園。</text>
<title>念昔 其三</title>,<text>宣政分爲五日番。耆英轉對競陳言。料應相國參高選。安用歸田訟免園。</text>
<title>贈張訥齋 沆</title>,<text>蒼髥曾是大夫官。醉面不如桃李顏。韻了黃鸝春事過。歲寒高節在南山。</text>
<title>寄許丹溪</title>,<text>楊柳靑靑又一春。酒杯處處盡新人。知音遠在丹溪上。蕭洒淸風數幅巾。</text>
<title>門生劉措大歸家。寄許先生。</title>,<text>燕雁相違已數年。幾回南望獨悠然。何須固閘丹溪水。惆悵無人續斷絃。</text>
<title>送李中父翰林還朝</title>,<text>天子求言詔萬方。先生隨計應賢良。高登桂榜遷華秩。光捧芝綸耀故鄕。優渥異恩垂蕊闥。氤氳喜氣滿萱堂。宴安不是男兒事。往取公卿佐聖皇。</text>
<title>碩城府院君出戰凱還。慰兩親之思。是可賀也。公出家妓。大開歡席。予醉甚。聊呈拙句。</title>,<text>七旬親老猶無恙。百戰生還可不誇。我與南君門下客。喜聞仙妓一聲歌。</text>
<title>有贈</title>,<text>世間萬事視浮雲。唯有留侯獨不群。繼使圖形煙閣上。百年富貴匪攸聞。</text>
<title>有贈 其二</title>,<text>菟裘約我卜隣村。自愧如今尙食言。會有踐盟歸去日。定聞高論洗昏昏。</text>
<title>有贈 其三</title>,<text>二岩雅意爲蒼生。彈鋏歸來計已成。未及蓴鱸先寓興。不將琴鶴漸無營。逡巡似戀風雲會。畢竟難忘丘壑情。滄海茫茫山石細。誰知精衛有微誠。</text>
<title>戲寄洛東先生</title>,<text>少年醉嚙頗相能。今日追思自可憎。換甲年來牙齒壯。羨君技癢老彌增。</text>
<title>次人韻</title>,<text>我愛隣翁有脚春。相從日日酒傾銀。汪洋草海連千頃。蕭洒心宮絶點塵。許國豈忘當畢命。求官但恥自呈身。知賢未薦堪惆悵。誰是金鸞載筆人。</text>
<title>賀愚谷高年</title>,<text>丈人恩與大人同。所謂吾翁卽乃翁。愚谷高年胡不賀。戇村遺愛未云終。當時雅望傾朝論。晚節新詩近國風。門下已生房與杜。我公卽是後王通。</text>
<title>摠智寺 次韻</title>,<text>不惟固國賴池城。古寺應鉗宜亦營。一椀香茶僧語淡。數間老屋佛燈明。洞中松檜蒼龍甲。林下蒲萄黑水晶。絶頂登臨試回首。始知形勝冠三京。</text>
<title>瓢 次韻</title>,<text>公從何處得奇瓢。注挹芳尊興匪遙。未用澆花勤老大。今年春雨夜連朝。</text>
<title>瓢 次韻 其二</title>,<text>鷄林神物號波波。來逐仙郞自泛河。若對此瓢論甲乙。未應靈怪讓新羅。</text>
<title>次愚谷銀杯詩韻</title>,<text>早與鵷鴻飛刺天。當年揚歷豈稀遷。在家俸祿猶三品。輔國謀猷是萬全。已斷世情濃臘酒。未禁詩思漲春泉。卜隣今日渾家喜。仰答新篇謝好緣。</text>
<title>次愚谷銀杯詩韻 其二</title>,<text>曾事先生似所天。況今屋宅卜隣遷。大公鶴髮心猶待。謝傅娥眉興未全。樂道獨堪居陋卷。渴時雅不酌貪泉。每陪杖屨聞高論。深感氷翁結社緣。</text>
<title>有贈</title>,<text>就第年來日日閑。尙驚宦海足波瀾。釣魚靜坐籬邊石。採蕨晴登屋上山。時有埜僧來問字。不妨溪友與同歡。愧予非是風塵吏。猶未隨君拂袖還。</text>
<title>次許丹溪詩韻</title>,<text>把酒當歌金縷衣。莫嗟人事與心違。塞翁失馬焉知福。莊叟論魚孰謂非。王相不曾讒寇準。歐公本欲擢劉幾。聖人亦有獲麟歎。明主尙怜飛鳥依。白髮新愁春絮亂。靑雲舊侶曉星稀。殘年我欲同垂釣。隙地君須爲築磯。養望敢思稱隱逸。完名聊以避嘲嘰。話懷隣叟夜携被。問字野僧朝扣扉。雲嶺採芝應共步。畬田種粟可無飢。豈城劍匿晴虹彩。甓社珠藏明月輝。已識韜光心樂易。況當言事氣衰微。此身去就皆由命。它日徵招莫畏威。朋友要須論久要。子孫母使學輕肥。平生懷抱只如此。除却迂軒誰與歸。</text>
<title>時事</title>,<text>天陰賊霧昨昏黃。九陌俄成劍戟場。誰道暫時徒鼠竊。若留數刻必鴟張。明君能用謀臣計。餘倘幷誅猘犬狂。特下宥書安反側。中興功業似成康。</text>
<title>時事 其二</title>,<text>稟性休論南北強。它人方寸固難量。禰衡自可稱狂客。晁錯誰曾號智囊。莽卓詐窮終必死。夷齊善保獨深藏。亂餘聊復看書傳。掩卷時時一𪚥長。</text>
<title>時事 其三</title>,<text>明主初臨積累基。徵君何事退如癡。莫敎李泌還歸隱。可使姚崇不救時。大用必能安國步。素飧休更恥民脂。輔車自有相依勢。獨善其身恐殆危。</text>
<title>昨諧杏村禪室。蒙示近所作伽它 一首。息影菴大和尙和之矣。此老久不作詩。見此不覺破戒。豈深肯之耶。予近稍留心此法。但未知用功夫處。玆用賡韻。錄呈左右。幸乞指南。</title>,<text>周妻亦可當疑丞。何肉何妨有髮僧。此法若言非分事。祖師無處可傳燈。</text>
<title>送柳侯</title>,<text>柳侯我師友。忠孝自天生。暫輟君王寵。來思父母寧。十年燕市酒。千里鵠峯情。咲別尊前舊。天寒勤遠征。</text>
<title>梅詩三絶皆佳作也。其畫樓鐘動夢初回之句。自然是梅詩也。玩味無斁。效嚬 一首。</title>,<text>凍醪自酌兩三杯。終日觀梅首不回。天遣淸寒伴幽獨。故敎未許一時開。</text>
<title>贈送雲南使臣</title>,<text>英蕩還馳劍外州。春風游興勝封留。杜鵑不管口流血。帝盡山花枝上愁。</text>
<title>有贈</title>,<text>戀主丹心繞五雲。北山空復勒移文。江湖夢斷如天遠。桂玉愁深坐夜分。誰助漉巾陶令興。不煩作帖魯公勤。春風醉飽身無事。破硯爲田筆以耘。</text>
<title>有贈 其二</title>,<text>興來小酌不涓辰。草草杯盤愧衆賓。絲竹喜無金谷鬧。茆柴誰當霅溪春。隔年契活談何盡。竟日懽娛意更新。如斯率集非難辦。只恐高情却猒頻。</text>
<title>有感</title>,<text>未老抽身名利關。凌晨縱蹇出城還。擧鞭得句敲推處。問舍歸田指點間。乘興又能兼醉興。偸閑那得似長閑。百年人事何時足。傴僂公門咲強顏。</text>
<title>無題</title>,<text>當軒靜坐淡無營。已猒尊榮忌滿盈。戲綵縱饒歸國夢。負暄常有獻君誠。牙籤影正心宮淨。玉篆香疑鼻觀淸。師子𪚥松今拱矣。爲公傾蓋欲相迎。</text>
<title>無題 其二</title>,<text>年來國步致多艱。明主宵衣尙未閑。江左蒼生偏倚望。謝𪚥那得臥東山。</text>
<title>無題 其三</title>,<text>忠孝雙全玉立身。功名豈獨冠陪臣。十年榮着親軍籍。日延龍顏侍禁宸。</text>
<title>至正丁亥十二月廿九日。門生謹子携酒見訪。實不知僕之生日也。不敢獨飮。續有弟金常侍相約而至。常侍有詩次韻。同賦。金揮南</title>,<text>載酒門生到早晨。不因生日興猶新。況今常侍題詩句。座上誰彈不醉人。</text>
<title>丙申小春有日。雪軒翁奉命拈香康安殿法席。予亦承是命。采寓外院僧房。各因焚點精勤。雖咫尺無暇於一面。但相望之際。軒使朱衣吏來詩云。大道場行香使。因憶昔年拜呈之行。吟成絶句詩 一首。乞紙書呈。奉發一咲。</title>,<text>白髮拈香大道場。朱衣扶擁忽生光。因思昔日烹趨吏。北望淸溪一哂長。</text>
<title>念珠伴詩愚谷韻</title>,<text>千顆圓圓苡薏珠。殷勤請我念南無。若從萬念至無念。彼佛何曾與我殊。</text>
<title>贈妙禪</title>,<text>爲惜圓機枉用功。深深意在一篇中。熱忙妄念如氷淑。珍重吾師一扇風。</text>
<title>送鄭寓員外</title>,<text>知君心已足封留。得坎乘流非苟求。歸去依然鄭莊驛。行裝不是仲宣樓。嚴顏自有芝蘭德。壽骨高爭松桂秋。黃菊應開後九日。稱觴節迫可夷猶。</text>
<title>重送</title>,<text>不覺巾車近。唯聞鼓瑟稀。所思杳千里。心逐雁南飛。</text>
<title>送雲上人</title>,<text>上人金毛師子兒。菴慈忍爲其師。故於自家事業外。筆勢繼橫詩又奇。我時一見心卽悅。未接殷勤告以別。行藏已信雲卷舒。聚散何殊月圓缺。山花綉畫南北溪。春風柳上鷓鴣啼。它年有約喫茶去。知在趙州東院西。</text>
<title>和人</title>,<text>倚伏誰論翁失馬。功名可謂子知魚。風流蓍舊今無幾。只咲君王結網疏。</text>
<title>夕烽 二甥韻</title>,<text>虜如蒲柳望秋零。誰將王師姓是程。煞氣朝看橫鰈海。捷書夜報墜狼星。飛光一點連刁斗。復業諸蕃穩織耕。可使詞臣忝扈從。吟詩玩月在淸寧。</text>
<title>雪</title>,<text>滿空飛雪忽飄零。行客悤悤赴遠程。萬屋鹽堆明半夜。一邊雲缺耿微星。始疑春到梅初發。更賀年豐筆暫耕。此瑞方知天有意。自南自北致民寧。</text>
<title>雪 其二</title>,<text>飄飄遠近滿空零。縞帶銀盃想客程。庭下竹枝如削玉。筆鋒書字似繁星。樵夫𪚥𪚥知難爨。田叟埋牛歎未耕。一夜暫成銀色界。却疑天地一淸寧。</text>
<title>次愚谷詩韻</title>,<text>五鼓朝天靴滿霜。或從王事嘆玄黃。爭如谷老身安樂。載酒門生會北堂。</text>
<title>次愚谷詩韻 其二</title>,<text>項王一怒振威霜。尙賴奇童活外黃。後世區區空敬老。日看歌舞蓋公堂。</text>
<title>次愚谷詩韻 其三</title>,<text>西舍南隣二十霜。幾將詩句互雌黃。當時谷老猶無恙。幽夢初回審雨堂。</text>
<title>次愚谷詩韻 其四</title>,<text>每憶氷翁五內霜。諸郞榮顯幾焚黃。自憐半子來居此。唯恐駑頑墜肯堂。</text>
<title>次愚谷詩韻 其五</title>,<text>老將詩鋒似劍霜。材駑豈敢逐飛黃。如何持子碧香酒。來醉吾家萬卷堂。</text>
<title>次愚谷詩韻 其六</title>,<text>乞詩僧獻紫𪚥霜。得句時時眉着黃。敢把鈍根思借一。芥舟端合▦坳堂。</text>
<title>次愚谷詩韻 其七</title>,<text>氣味森嚴菊底霜。碧香名重勝鵝黃。一杯獻壽深深意。百歲懽康醉白堂。</text>
<title>次愚谷詩韻 其八</title>,<text>韓湘往事幾星霜。今日重來易姓黃。頃刻開花秋滿意。光陰誰嗼去堂堂。</text>
<title>題全州僧寺</title>,<text>佛境淸幽非食煙。洞中松檜不知年。胡僧斂迹腥風絶。樓觀迎師更翼然。</text>
<title>奉呈金相公</title>,<text>畫堂歌吹半酣時。把葉誰題歸燕詩。唯有多情一輪月。四千里外獨相隨。</text>
<title>知都僉議韓公挽章 大順</title>,<text>首陽高節聳稜稜。慷慨如公見未曾。鵠嶺家書無使寄。燕山詔獄有誰矜。浮生忽盡風前燭。忠懇徒勞日下燈。天道定敎流后慶。雲來世世繼繩繩。</text>
<title>哭順菴三藏</title>,<text>年齊九秩大師翁。於敎於禪無異同。隨業漂流憐有報。觀心禮念勸加功。愛他曾不揮陶令。誡我毋多酌次公。怊悵更難聞警策。空留隻履在棺中。</text>
<title>吉昌府院君挽章</title>,<text>累世陰功及後昆。功名富貴繼專門。千金子有千金子。萬石君傳萬石君。謝傅夢鷄何草草。接生歌鳳漫云云。哀榮終始如公少。爲底行人淚滿巾。</text>
<title>哭成均館酒母仇莊。愚谷先生韻。</title>,<text>平山在日當桃根。剃髮歸來幾斷鬼。晚作媒婆招女伴。頗希漂母飯王孫。諸生不顧風情薄。上博唯矜古意存。若識貧儒兼叵信。豈難誘致富沙門。</text>
<title>漢山府院君政丞韓公挽章 宗愈</title>,<text>宏材間世出山東。七尺身長氣像雄。省府元功賢冢宰。儒林重望老宗工。淸風相業留黃閭。白日仙游伴赤松。兩弟俱爲門下士。我來拜哭豈雷同。</text>
<title>哭李敏尙書</title>,<text>十年負絏老燕城。未試高材過半生。按轡一方聲價重。分苻巨郡愛威行。返觀忽悟心中佛。長逝空留身後名。凶訃聞來今數月。向方嗚咽不勝情。</text>
<title>深岳君挽章 李湛</title>,<text>一從爲傳歎無良。致笏年來臥草堂。自是道心堪寂寞。謂應壽骨享康強。仙游忽迫歸蓬島。醉魄猶疑在夜郞。人百其身那可贖。深嗟美玉火崑岡。</text>
<title>益城府院君挽章</title>,<text>南柯春夢破。雲落夜臺幽。雖喜嚴顏咲。可堪慈母愁。高陽徒已散。華表跡空留。地下如相識。應招拙叟游。</text>
<title>益城府院君挽章 其二</title>,<text>兩人同甲又同心。滄海雖深意更深。豈謂春風桃李日。未成轟醉忽分衿。</text>
<title>益城府院君挽章 其三</title>,<text>華堂歌吹哀榮足。何事人人斷寸腸。只有一條堪恨處。九旬慈母在萱堂。</text>
<title>月城君夫人林氏挽章</title>,<text>妙齡知禮義。家世自醇儒。秉德眞菜婦。操心是魯姑。吹蕭期忽迫。化劍會邪無。忍見佳城閉。兒孫欲與俱。</text>
<title>哭劉介亭</title>,<text>氣惟長虹吸百川。當時左掖醉忘年。浮生過眼風前燭。老淚交頤雨後泉。又再玄都花漫發。三千丹篆字唯傳。漢江迢遰層氷塞。怊悵無因執紼先。</text>
<title>哭張訥齋</title>,<text>公材傑出九流家。匣裏霜鋒挺大阿。大用早經爲國棟。閑居晚愛眄庭柯。鋤瓜子里野雲墅。負絏五年金水河。往事悠悠成一夢。臨風涕淚不禁多。</text>
<title>金文敏公夫人元氏挽章</title>,<text>當年文敏數經過。折行交情感幾多。故識夫人賢有自。似憐已子意无它。兩男俱是趨庭鯉。諸女皆爲擧案蛾。執紼出城念疇昔。秋風衰淚洒滂沱。</text>
<title>李政丞 凌幹 挽章</title>,<text>百年終始似公難。看取凌煙畫壁間。羽蓋不來雲杳杳。漆燈無盡夜漫漫。平生事業唯淸白。夢裏功名幾險艱。地下有知應喜見。德陵松柏暗西巒。</text>
<title>順興郡大夫人挽章 謹齋母氏</title>,<text>芳年鵠寡不嫌貧。能爲諸孤擇孟隣。始播婦儀歸茂族。勤脩母道化良臣。歲資廩給因三子。終致恩封享九旬。慘綠少年今白髮。遙瞻絳悵淚霑巾。</text>
<title>挽章</title>,<text>豁達胸中洞九家。毅陵倚任若蕭何。重泉應亦思良弼。千藥終難起積痾。已與輞川莊別去。謾留煙閣畫傳誇。竹軒曾有死生約。吾輩如今百倍嗟。</text>
<title>挽章 其二</title>,<text>世間稀有百年人。九秩誰嗟未滿旬。故厭浮生俄示疾。定知樂國已棲身。萱親恩愛曾無比。萊子哀號難具陳。惆悵無情松下土。不論𪚥節作山巾。</text>
<title>次沈佐郞詩韻 東老</title>,<text>縱橫逸氣騁廉隅。華岳峯高一鶚秋。載酒時時迎好事。題詩日日有何虞。琴棋綠埜裵留守。風月靑山沈隱侯。吏用文才三昧手。達尊俱備算來無。</text>
<title>次沈佐郞詩韻 東老 其二</title>,<text>長官銓部得之難。禾向明公爲解顏。淸要更加三字貴。飛昇何羨一丸丹。寵光高出鶴錢上。冤氣未收牛斗間。前度劉郞聊備數。傍人且莫等相看。</text>
<title>次沈佐郞詩韻 東老 其三</title>,<text>林下猿蘭自有名。豈因幽獨識斯馨。援琴尼父嘆時運。約佩屈原傷爾生。未與寒松常鬱鬱。不如秋草更靑靑。細思物理浩悲咤。茅屋殘燈直到明。</text>
<title>次沈佐郞詩韻 東老 其四</title>,<text>莫言禽獸本無如。騂角牛兒豈舍諸。𪚥𪚥𪚥𪚥還類狗。洋洋之樂自知魚。滿床書史身無事。在巷簞瓢味有餘。更著名韁須似雪。一衣塵土久躕躇。</text>
<title>復次前韻</title>,<text>欲觀其室在觀隅。夫子天游水浴秋。動必以時知進退。貧而樂道絶憂虞。一尊酒興追陶令。萬卷書淫勝鄴侯。宿習未除文字窟。白生七月識之無。</text>
<title>復次前韻 其二</title>,<text>三年廬墓㝡爲難。純孝今稱巷有顔。園學莊生曾號漆。宅迎老氏舊燒丹。歷揚淸要氷三字。存養功夫屋數間。白髮雖多中有恃。東流歲月任看看。</text>
<title>復次前韻 其三</title>,<text>綺歲榮題雁塔名。共投蘭德飮芳馨。及菴禮敢論先進。愚谷心猶畏後生。凡境難藏天下白。秋天須放海東靑。打圍何日游雲夢。手把奇毛獻聖明。</text>
<title>復次前韻 其四</title>,<text>流年過眼隙駒如。忽放狂歌憶孟諸。今世有誰收老馬。此身無處泣前魚。銀蓴玉膾淸江上。蒻笠蓑衣細雨餘。好趁秋風飛一棹。不須回首自躕躇。</text>
<title>寄諸翰林</title>,<text>曾被諸公薦鶚書。拍肩豪右二年餘。池邊老鳳閑中夢。猶自時時繞石渠。</text>
<title>寄諸翰林 其二</title>,<text>雖愧呈身過自譽。愚心豈獨愛吾廬。不嫌擧子非無意。昔有祈奚亦顚如。</text>
<title>奉送許存撫使 夢仙鄕</title>,<text>關東寒食碧松沙路。翠蓋映玫瑰紅雨。杖節作高游。迎候擁芳洲。河內居民借。寇心猶未徹。香案下來含鷄舌。一咲對天顔。魚水更同歡。</text>
<title>奉和益齋 朝中措</title>,<text>每聞夫子憶郊扉。何日賦言歸。矯首尋常南望。古詩謾詠星稀。春回谷口煙沈。釣瀨水滿春機。溪友貽書催我。野花幾度殘菲。</text>
<title>奉和益齋 朝中措 其二</title>,<text>眼看紅雪洒窓扉。閑賦阮郞歸。遠近雲蒸霞熨。武陵氣像依稀。琴臺錦石來從。底處織女支機。曲罷賓朋星散。帽簷滿揷芬菲。</text>
<title>奉和益齋 朝中措 其三</title>,<text>獨憐春色到閑扉。何事忽忙歸。莫遣家僮來掃。漸愁地上花稀。如今更覺悠悠。世事苒苒天機。來歲豈無佳節。可辭爛醉芳菲。</text>
<title>哭劉大諫</title>,<text>與君相識久。掘指幾春秋。老鶴歸華表。佳人誓柏舟。傷心曾去魯。知足未封留。今日間凶訃。空思左掖游。</text>
<title>題松堂</title>,<text>翠越深深來怪羽。方塘皎皎見潛鱗。愛蓮非獨濂溪老。知是松堂是後身。</text>
<title>牧丹詩 呈益齋</title>,<text>移根京洛過遼東。氣稟初疑忌土風。絶品尙爲傾國色。嘉名況占洗糚紅。弄芳葉底憐胡蝶。蹴蕊枝頭刦漢鴻。刻燭若吟兒戲爾。品題應喜老宗工。</text>
<title>牧丹詩 呈愚谷</title>,<text>慶壽相望殿閣東。淸和佳節又薰風。遲遲化日如年永。灼灼名花泣露紅。酷愛心先防野鹿。貪看目不送征鴻。韻強況復天威近。休怪愚童賦未工。</text>
<title>益齋以 二首 督之。勉強塞責。</title>,<text>遙想慈恩佛寺東。滿城車馬競趨風。撥根可識花高下。稟質誰分色淺紅。毀折有時因客馬。接栽如法待賓鴻。三韓近有門園子。我欲今秋倩爾工。</text>
<title>益齋以 二首 督之。勉強塞責。 其二</title>,<text>鬪麗爭姸別院東。宜煙宜雨又宜風。香濃如臭牛頭熱。名重嘗聞鶴頂紅。逸態將騫若威鳳。群芳競慕附冥鴻。形容此物詩爲最。誰是今時斸鼻工。</text>
<title>復呈 愚谷詠四皓</title>,<text>天機苒苒斗杓東。掃盡群花到夌風。影倒晴波搖鴨綠。色霑濃露亞猩紅。倚欄興似乘楂客。縱筆題如戲海鴻。萬態千容難可狀。只宜轟醉奏琴工。</text>
<title>復呈 愚谷詠四皓 其二</title>,<text>憶昔游燕馬首東。捐金奔走買華風。共誇一色有深淺。最愛千窩能白紅。人意欲如馱美妾。花心似拒指霜鴻。卽今處處爭培養。抱甕殷勤代雨工。</text>
<title>復呈 愚谷詠四皓 其三</title>,<text>誰將尤物自誣東。下蔡陽城共靡風。若竝芙蓉應妬麗。不妨芍藥與翻紅。西施𪚥𪚥𪚥𪚥𪚥。太白詩情溢八鴻。傾國名花終底用。天公屬意咲偏工。</text>
<title>復呈 愚谷詠四皓 其四</title>,<text>正位新臨碧鏤東。每承三接贊皇風。川朝幻海恩波闊。日浴咸池瑞暈紅。旣召逋翁扶漢鵠。更求賢傅似丁鴻。元良繼體非他術。至正無私是妙工。</text>
<title>復呈 愚谷詠觀射西郊</title>,<text>日吉時良太白東。黃橋西畔靜無風。奉中初見心心壯。飮下誰慙面面紅。害去捕誅橫海鰐。功成射落入雲鴻。固知此擧步爲劇。深惡島夷頑不工。</text>
<title>復呈 愚谷詠月蝕</title>,<text>仰面生憎癡活東。廣寒宮殿滿腥風。論才未見爪牙利。嚼臠誰知口吻紅。我欲飛昇如禦寇。汝何貪暴勝潘鴻。玉泉曾有刳腸志。寸鐵應憑鑄冶工。</text>
<title>復呈 呈益齋</title>,<text>行遍峨嵋與浙東。華人咸仰號揚風。幾思文定鬢絲白。每夢忠宣淚血紅。志切𪚥𪚥𪚥𪚥𪚥。𪚥斬爲閔未名鴻。白頭門士雖無用。敢忘當年鍛鍊工。</text>
<title>復呈 呈愚谷</title>,<text>一餉榮祜咲乃東。八旬無恙尙批風。淸詩氷雪三條冷。壯志虹蜺萬丈紅。臥閣昔年乘五馬。隨軒是處舞雙鴻。虞國爲日南大守。須信文工吏也工。</text>
<title>復呈 牧丹</title>,<text>梅早空光斗指東。芙蓉晚趁鯉魚風。葉疑半袖𪚥雲碧。花倚深房淺海紅。婢膝群芳宜事後。奴顔小雁尙趨鴻。游蜂採蜜黏蛛網。毒螫憐渠夙昔工。</text>
<title>復呈 破南賊</title>,<text>嘯聚溪南或聚東。洞蠻無賴固其風。涸魚垂死磨鱗赤。猘犬狂馳吐沫紅。凶器可敎包以虎。捷書已報疾於鴻。凱歌聲裏安耕織。也任渠魁竄伏工。</text>
<title>復呈 捕東倭</title>,<text>隣寇來從戴馬東。輕舠不畏石尤風。豐年自作凶年苦。草色皆無肉色紅。不禁貪心如狗彘。只因長技學鳧鴻。喜聞今日官軍捷。敢賀吾君命將工。</text>
<title>復呈 呈益齋</title>,<text>平津開閣正當東。日接佳賓訪雅風。好句每褒花弄影。閑詞誰詠燭搖紅。莊知化夢爲胡蝶。霍愛摩天憶阿鴻。往事悠悠公莫念。看花一醉答天工。</text>
<title>復呈 呈愚谷</title>,<text>平生德望冠巴東。松下爭趨颼颼風。夢筆早曾傳五色。作詩奚啻詠三紅。白須映雪松間鶴。老氣橫秋天外鴻。八十懸車無一缺。鳴琴按轡昔俱工。</text>
<title>復呈 牧丹</title>,<text>一番微雨忽從東。佳節駸駸革緖風。昨見春芽才茁嫩。今看露萼已啼紅。損香每思經叢麝。汚葉偏嫌滿野鴻。開了名花精力盡。天工從此可休工。</text>
<title>復呈 缺題</title>,<text>寒梅一樹短櫺東。晨夕吹香咫尺風。未雪菊枯猶冷艶。望秋蓮謝是凡紅。骨淸枝上無蜂蝶。態逸雲間逐鴇鴻。隱士豈唯延壽客。品花周老論非工。</text>
