<title>自臨湍入華藏途中逢雨 丙辰</title>,<text>短筇行色出塵寰。逕入招提積翠間。造物已知遊客至。故敎春雨洗孱顏。</text>
<title>避雨山村</title>,<text>路逢行雨入山村。一樹梨花掩小門。喚出主人相對坐。暮煙啼鳥政黃昏。</text>
<title>過佛日村</title>,<text>白石晴沙不受塵。數村茅屋武陵春。桃花莫遣隨流水。恐出人間引俗人。</text>
<title>華藏洞口吟贈珠比丘</title>,<text>客鞭遙拂洞中天。掠柳穿花度幾川。上界高臺懸樹杪。夕陽疏磬出雲邊。重尋勝境逢三月。欲說曾遊已十年。爲問寺僧知我否。舊時相別虎溪前。</text>
<title>過古寺遺墟 火於壬辰</title>,<text>逕深芳草失西東。谷底寒泉聽不窮。毀礎荒涼經亂後。化城零落入灰中。雙雙燕子飛疏雨。寂寂梨花帶晩風。佛若有靈能禍福。未應兵火到禪宮。</text>
<title>到華藏。登玩松樓望遠。</title>,<text>獨尋幽逕入禪家。更倚危樓景最多。身似浮雲遊物外。眼隨斜日到天涯。疏林磬出千峯夕。小院香飄萬樹花。臥榻忽驚衣半濕。上房臺殿鎖煙霞。</text>
<title>逢玄洲令公 趙公纘韓</title>,<text>世間聞最慣。塵外見淸儀。傾蓋猶如舊。相逢莫恨遲。佛燈懸小榻。山雨響疏枝。此夜須無睡。明朝是別離。</text>
<title>送玄洲</title>,<text>忽漫相逢地。如何又別愁。落花僧院靜。流水洞門幽。物外饒眞興。山中失共遊。他時憶君處。明月玩松樓。</text>
<title>尋上庵。仍過金經庵。</title>,<text>斷壑雲深一逕危。小庵幽處獨尋時。松門半掩夕陽裏。客到門前僧不知。</text>
<title>寺僧有以天珠號者。手詩軸。磬折願得一首詩。蓋與兄長同年生。兄長亦曾有詩以贈之。余雖不文。拒其懇不可。故不以不能爲解。而敢卽落筆以遺焉。師宜莫向人道名而獨知之。</title>,<text>嶂複溪攢一逕通。彩雲深處鬱琳宮。行瞻妙座神容儼。靜對香燈色界空。玉漏聲傳山月曉。碧蓮臺引海門風。禪窓悤覺尋眞夢。身在諸天縹緲中。</text>
<title>華藏記見</title>,<text>客有多眞趣。煙霞歸夢長。襟懷出溫蠖。世事付亡羊。絶意交游地。灰心名利場。只緣疏計策。非敢傲軒裳。宇宙形骸寄。風塵歲月忙。思追赤松子。長羨漢張良。上界偏饒興。名山忽入望。靑驢起遐想。短策促輕裝。細雨丹溪淨。奇花玉洞香。獨吟看勝境。巨刹是華藏。壯麗千間廈。岧嶢萬仞岡。直疑龍屈曲。還訝鳳翺翔。金璧堆蓮座。丹靑飾杏梁。貝經傳在笈。妙相儼臨堂。粉滑明新壁。苔斑蝕古墻。綺寮紛接棟。霧戶巧分房。樹杪高臺挂。雲邊反宇張。覿來徒眩目。行處不逢陽。羅漢依巖底。浮圖屹殿傍。麗朝始創制。亂後益增光。神鬼應常衛。干戈尙免殃。不火於壬辰 與時無變易。終古閱興亡。爽塏眞難比。枝梧未易詳。玄陵垂御像。瞻拜識麗王。斷壑泉爭瀉。深春草政芳。景多勞顧眄。樓迥且相徉。地拆呈滄海。峯尖逼老蒼。飛簷留燕語。斜逕學羊腸。松嶽開晴靄。天磨進夕涼。檻前星斗近。窓外雪城當。桂岊幽庵隱。瑤壇舊跡荒。鍾憐今夜聽。遊憶少時嘗。默坐高僧對。重尋宿願償。山河來眼界。物色入詩囊。陟峻頻携杖。臨流更洗觴。靈湫自此去。泉石已膏肓。</text>
<title>憩玄化寺</title>,<text>華藏越後嶺。靈鷲亦何奇。古寺棲殘衲。前朝寄片碑。斷橋流水洞。啼鳥落花枝。倚塔孤吟處。斜陽欲暮時。</text>
<title>自玄化向北聖居</title>,<text>少憩看玄化。遙吟問聖居。山花迎客眼。春興載藍輿。物外僧爲伴。人間夢亦疏。風光隨處滿。歸去故徐徐。</text>
<title>北聖居前臨江海鐵壁削立</title>,<text>遮日巖邊刹。岧嶢襯絳河。樹深呈土少。山斷見天多。峭壁牽蒼蘚。空階引碧蘿。虎蹲臺崛起。蛇走逕橫斜。宇宙浮江海。峯巒攢鏌鎁。題詩輸勝景。只恐鬼嗔呵。</text>
<title>宿聖居。歷圓通路上吟。</title>,<text>仙刹經淸夜。肩輿路更賖。山深聞怪鳥。林密見奇花。響送巖邊澗。涼生袖裏霞。休僧或徐步。幽興此時加。</text>
<title>登水嶺</title>,<text>縹緲登山頂。層崖縱復橫。花深香滿屐。藤蔓谷迷程。江海襟前闊。雲霞袖裏生。淸風一長嘯。始覺九愁輕。</text>
<title>舟巖</title>,<text>金剛臺畔石。崛起宛停舟。安得乘浮海。東遊問十洲。</text>
<title>過雲居寺 廢刹</title>,<text>雲居遙在白雲間。二十年前一往還。蘿幌秖今禪影冷。苔階依舊夕陽閑。無人送酒空臨水。欲廢吟詩更値山。茗罷依然出深洞。落花啼鳥掩松關。</text>
<title>大興寺</title>,<text>暫過大興寺。舊廢今則新。殘僧二三在。破衲復緇巾。借問山中樂。答云多苦辛。遊子日臨門。肩輿來往頻。不得暫休息。風光還惱人。嗟爾良可苦。願爾且無嗔。試入深山去。誰能勞爾身。</text>
<title>寂滅庵</title>,<text>廢寺空春色。荒臺自碧蘿。雲深誰更掃。花落客重過。古壁蜂窠密。頹梁燕語多。淸遊還草草。斜日又天磨。</text>
<title>自知足步下聞韶仍宿</title>,<text>夕披叢竹到聞韶。霞頂徐行亦不勞。蘿月峯雲窓外宿。天磨山勢枕邊高。仙寮夜靜搖淸磬。玉洞春深見碧桃。靜裏相隨詩興在。每逢佳處輒抽毫。</text>
<title>聞韶庵</title>,<text>聞韶昔忘味。今我忽忘歸。樂豈望夫子。雲林無是非。</text>
<title>朝過寂滅</title>,<text>寂滅庵中一衲衣。手持瓊軸強求詩。書生未解空門法。寫贈風光亦不辭。</text>
<title>山中見雲影如蓋</title>,<text>忽有輕陰度。初疑華蓋飛。山中人不見。天上片雲歸。</text>
<title>耕田兒</title>,<text>短褐誰家子。獨耕山下田。斜陽叱牛去。遙入孤村煙。</text>
<title>出山與松都諸益同話溪上</title>,<text>勝地仍佳友。淸流滌俗緣。同遊五冠下。細話十年前。石色苔邊古。鍾聲樹杪懸。詩成寫靑壁。何用覓瑤牋。</text>
<title>臨分走筆贈諸益</title>,<text>憶昔我作崇陽客。得與二子始一識。二子崇陽高世才。意氣文章人莫及。陳雷交義況同庚。玉桐曾調山水曲。曉星易散忽東北。暮雲春樹空相憶。別恨遙入紫霞洞。夢魂每渡仙人橋。仙人橋上月幾圓。霜羽江鱗還寂寥。佳期偶在靈通寺。故人屢寄歸來篇。漫來雲水縹緲間。竹杖芒鞋相後先。共將靑眼慰疇昔。或披蒼霧窮崖巓。尊前細話雜新詩。榻上孤燈疏雨時。長吟短詠寫幽襟。白雪陽春和者誰。乾坤萬里豁雙眸。活畫風光無限奇。朝尋北庵暮臨橋。靜裏娛遊隨處宜。如今又向臨湍去。向來行樂眞悠悠。殘雷未平水聲咽。碧樹半濕鶯語愁。平林四合洞門幽。嗟我欲往還遲留。遲留却奈路遠何。強拂別袖風颼颼。缺</text>
<title>謹贈舍伯日本下价之行 序載文稿原集十首○丁巳</title>,<text>此行復與島夷通。杳杳孤帆碧海東。積氣蒸雲天宇合。洪濤呑嶼地形窮。</text>
<title>謹贈舍伯日本下价之行 序載文稿原集十首○丁巳 其二</title>,<text>和從廟略寧容議。職奉王言且盡忠。異域勳名男子事。歸來會見畫圖中。</text>
<title>謹贈舍伯日本下价之行 序載文稿原集十首○丁巳 其三</title>,<text>片帆遙歸東海外。寸心猶向北辰明。靑鯨背上長天盡。若木枝頭曉日生。</text>
<title>謹贈舍伯日本下价之行 序載文稿原集十首○丁巳 其四</title>,<text>萬里波濤談笑渡。百年忠義別離輕。還嫌越橐千金重。匣裏龍泉只自鳴。</text>
<title>謹贈舍伯日本下价之行 序載文稿原集十首○丁巳 其五</title>,<text>殊方仗節屬吾兄。却趁朱炎出漢城。北極星辰頻遠望。東溟舟楫且孤征。</text>
<title>謹贈舍伯日本下价之行 序載文稿原集十首○丁巳 其六</title>,<text>威風壓海鯨鯢伏。畫角吹雲島嶼明。直向扶桑忠膽壯。男兒氣槩是平生。</text>
<title>謹贈舍伯日本下价之行 序載文稿原集十首○丁巳 其七</title>,<text>波濤平地孰安危。報國誠深險亦夷。碧海蠻陬秦歲月。朱衣象笏漢威儀。</text>
<title>謹贈舍伯日本下价之行 序載文稿原集十首○丁巳 其八</title>,<text>曾悲陌上頻相送。不道天涯有此離。東去長安知更遠。鷁頭猶見日昇時。</text>
<title>謹贈舍伯日本下价之行 序載文稿原集十首○丁巳 其九</title>,<text>忍說風塵昔日羞。使臣鯨海又乘舟。喬山未冷松楸火。渭水猶腥戰血流。</text>
<title>謹贈舍伯日本下价之行 序載文稿原集十首○丁巳 其十</title>,<text>廟略不應輕社稷。書生空解重春秋。臨岐太息鳴長劍。征旆遙懸萬里愁。</text>
<title>征人行 戊午</title>,<text>塞上秋氣高。邊聲更云急。羽書促調兵。征人辭洛邑。妻兒及親舊。相送西郊路。陰飆蕩平原。山日忽欲暮。酒半各回首。黯黯黃雲長。相看不忍別。欲去還彷徨。家人携袖哭。稚子牽衣啼。親友勉無悲。嗚咽頭先低。上馬復自墮。扶者已霑膺。生逢那可期。音信猶難憑。自古有征役。目覩轉堪哀。安得靜胡塵。歌舞長安來。</text>
<title>曉</title>,<text>銅壺漏盡月無痕。煙樹依依露正繁。北闕鐘聲開萬戶。南山曙色落千門。冠裳疊輳朝參早。袖幕交翻市語喧。遙想蓬萊仙殿裏。一輪紅日挂瑤軒。</text>
<title>雪夜</title>,<text>爛熳庭階積。光華夜更新。不須燈照卷。還有玉爲茵。宿羽先驚曉。枯枝早得春。居然成變幻。窓外轉羲輪。</text>
<title>畫屛鶴上仙</title>,<text>落落蒼松千尺餘。雙雙白鶴拂仙裾。靑城洞壑淹留久。更御長風上太虛。</text>
<title>雪</title>,<text>幽客夢回時。東窓日杲杲。庭前白雪枝。錯認梨花早。</text>
<title>雪 其二</title>,<text>萬樹寒風嘯。千山積雪繁。靑帘誇酒處。疑是杏花村。</text>
<title>將遊湖南。朗湖寄別狀。有溫酒相待而不相見之歎。余方出拜親庭。行色忙遽。未得就別。詩以答之。庚申。公外舅柳公爲湖南方伯。舍妹崔氏婦在南原。故往省。仍遊方丈。</title>,<text>客子離親恨。湖南千里程。羸驂遽行色。雙鯉見深情。楚水秋空闊。秦山落照明。須將別時酒。他日醉相迎。</text>
<title>板橋主人家。乃亡兄舁疾時經過處也。感目多顏。泣而書之。</title>,<text>舁疾懷當日。新阡草色深。獨來成一宿。秋月亂蛩音。</text>
<title>詠懷</title>,<text>十載蓬飄厭馬鞍。擡頭湖海鬢先殘。秋生暮壑光猶早。樹挾層飆韻更寒。雁侶叫驚孤客夢。龍泉氣壓布衣酸。行裝到處愁艱險。不獨人間蜀道難。</text>
<title>曉行</title>,<text>行趁鷄鳴曉。千林政寂寥。月光微靄靄。風色暗蕭蕭。宿霧聞村犬。寒灘度板橋。漸看前路曙。愁入店煙遙。</text>
<title>渡錦江向恩津</title>,<text>孤懷黯黯抱離情。片夢依依到洛城。黃耳無因傳信字。蒼頭秖可問歸程。長江細雨秋衣濕。遠岫微雲日脚明。今夕又投何處宿。欲經荒野却愁生。</text>
<title>望鷄龍山有感</title>,<text>望裏鷄龍勢最雄。亂峯秋色滿層空。山河百濟興亡後。雲物千年變化中。客路悤悤楓葉雨。郊原漠漠稻花風。崔嵬獨立觀津佛。世事悠悠閱不窮。</text>
<title>參禮驛。憶亡兄同訪妹氏之約。泣而書之。</title>,<text>歷歷當年路。追思涕自垂。丁寧尋妹約。今日獨來時。</text>
<title>完山府。謹次壁上韻。</title>,<text>脩竹翛翛拂檻頭。新涼已透木綿裘。西風一笛驚孤客。睡覺寒窓別是愁。</text>
<title>蠟梅揷在壺中。眞假難辨。特以時序有訝爾。</title>,<text>自日黃簾靜。疏枝獨自親。紅房出壺裏。淡影戀溪濱。乍似將殘雪。長留不老春。風前暗香斷。三嗅惜非眞。</text>
<title>秋思</title>,<text>楚雨迷寒嶂。商飆動錦屛。如何宋玉恨。又作屈原醒。</text>
<title>曉起</title>,<text>客子秋無睡。寒螿夜有聲。思家一千里。擧目杳歸程。</text>
<title>登萬景臺</title>,<text>突兀層臺倚半天。西風携酒坐危巓。輸來勝槩憑玆境。排遣羈愁賴此筵。萬里乾坤秋色裏。一城煙火夕陽邊。佳辰徑落龍山㡌。好事須將繪事傳。</text>
<title>奉寄素翁丈 趙公緯韓</title>,<text>秦關紫氣落南州。捲却奇懷托鷺鷗。黃卷只今成白首。碧山何處臥靑牛。兩鄕愁思三年別。一劍行裝萬里秋。欲向雙谿拚勝賞。藍輿安得共從遊。</text>
<title>贈郭生</title>,<text>立立奇峯聳。蒼蒼古木多。開筵坐暮雨。携酒聽高歌。細澗縈新竹。寒塘浸敗荷。山村無限景。盡入醉中哦。</text>
<title>星灣 崔公葕 丈。示竹陰 趙公希逸 韻。聊以次呈。</title>,<text>逸心超世網。淸誨豁昏蒙。洞府成高臥。塵埃笑舊蹤。水催秋氣爽。山割夕陽舂。直覺君恩重。林泉剩得容。</text>
<title>次主人丈韻</title>,<text>快意須憑謝眺樓。長川直繞檻前流。苔邊石色秋仍古。竹裏禽聲晩更稠。勝景應添他日想。旅遊猶被厚情留。靑山一半能分否。此外浮名我不求。</text>
<title>洗心亭</title>,<text>峭壁懸危逕。深潭倒斷峯。高齋目萬景。列樹且千重。炊稻燃枯竹。尋菌向古松。仙山咫尺地。落日更憑筇。</text>
<title>謹次星灣丈韻</title>,<text>看兒更覺久離親。鶴髮何由涕不頻。邊警定知無日靜。悲懷願趁此時伸。那堪膝下尤憐意。長憶天涯獨滯身。我且辭家纔半月。寸心猶作望雲人。</text>
<title>自求禮發向雙谿</title>,<text>宿霧迷山山不開。蒼茫客路入山隈。羈孤自笑浮萍跡。令節行逢泛菊杯。一訪仙眞知有分。遠遊梁宋愧非才。孤雲去後吾今到。笙鶴淸宵儻更來。</text>
<title>沿江路上口占</title>,<text>仙區未到興先饒。石逕沿江一線遙。山讓滄波開兩岸。樹含雲霧到層霄。鸕鶿日暖翎交曬。鵰鶚秋高氣自驕。身世豈容空束縛。南來不必歎蓬飄。</text>
<title>蟾江上流</title>,<text>夾岸牽長鏡。驚湍吼上游。平呑百川會。轉作一江流。疊壁靑霞暗。層林白日幽。遙憐入山路。更傍綠潭脩。</text>
<title>白雲山</title>,<text>燕谷千重樹。蟾江十里程。白雲生袖裏。山是舊聞名。</text>
<title>入雙谿洞口</title>,<text>欲向雙谿寺。悠然逸興牽。靑山水聲裏。翠竹馬蹄邊。亂石纔通逕。晴嵐半濕鞭。始知塵外境。別有洞中天。</text>
<title>雙谿洞</title>,<text>踏破高雲步步危。亂峯斜日緩行時。臨溪熟柹無人摘。夾岸幽篁任客披。石勢雙巍門自古。苔痕半蝕字仍奇。儒仙舊迹渾如昨。解使遊人處處思。</text>
<title>雙谿寺</title>,<text>巖流吼洞壁參差。翠竹蒼松擁作籬。萬古孤雲四大字。九秋今日一生奇。白鷄峯指殘霞外。靑鶴樓憑落照時。長笛數聲吹未了。又尋螭首讀遺詞。</text>
<title>靑鶴樓</title>,<text>百尺危樓近碧天。一筇來倚思悠然。元和日月猶如昨。羅代溪山問幾年。方丈磬淸燈照榻。瀛洲雲濕竹通泉。明朝又向香爐去。只愧才非李謫仙。</text>
<title>靑鶴樓 其二</title>,<text>畫閣高千丈。危梯幾百層。天應愁太逼。地亦欲高騰。却喜捫參易。還疑駕鶴昇。西風一聲笛。新月替懸燈。</text>
<title>玉簫庵 舊無寺刹。李居士成國始通此洞云。</title>,<text>百尺危欄翠壁隅。獨乘幽興到崎嶇。眞仙意在藏遺跡。居士功奇啓別區。銀色界空僧自靜。玉簫聲轉鶴相呼。題詩蕉葉投雲衲。他日重尋記我無。</text>
<title>佛出庵</title>,<text>來到沙門日欲斜。芒鞋隨意踏靑霞。須知富貴還僧子。錦繡千山自一家。</text>
<title>藍輿上口號</title>,<text>遠遊千里取探奇。須叩禪家處處扉。眼界已輸靑鶴勝。肩輿不羨白牛肥。千巖競逬水聲遠。萬竹不敎秋氣微。領略諸庵歸意懶。山僧且莫報斜暉。</text>
<title>神興寺</title>,<text>寺在三神勝槩兼。門當碧岫砌臨潭。遺基共指凌波閣。流水相傳洗耳巖。畫壁縱橫龍虎狀。層臺容與鶴鸞驂。悤悤客路催歸去。恨未留看禮釋曇。</text>
<title>碧沙洪察訪 千璟 邂逅於雙谿。同往神興。馬上口占。翼朝余當出山</title>,<text>願識荊州有素懷。誰知邂逅在禪齋。詩翁若使明朝至。勝賞爭能此日偕。峯到溪聲小處峻。秋從樹色染時皆。瓊琚寶什須相贈。別後深愁庶可排。</text>
<title>蟾江口號</title>,<text>旅程催我去悠悠。心挂頭流最上頭。安得蟾江變作酒。醉中高臥石門秋。</text>
<title>崔丈置酒敍別。次韻奉贈。九日前一日也</title>,<text>數日歡心此日悲。明朝便與隔天涯。秖應千里勞魂夢。徑作重陽爲別離。綠水無情添我恨。黃花何事負佳期。莫言兄弟相思意。正迫茱萸遍揷時。</text>
<title>九日別舍妹。踰宿星峙寫懷。</title>,<text>黃花佳節淚霑襟。獨向靑山深復深。日下天涯南北路。寸心分作兩鄕心。</text>
<title>途中次星灣韻奉寄</title>,<text>商飆蕭瑟別魂驚。臨水登山無限情。峽月初弦人北去。江楓欲晩雁南征。靑燈尙記窓前話。玉斝能忘石上傾。未覺此身歸洛下。夢中長過帶方城。</text>
<title>次寄崔輝叔 蘊</title>,<text>一生行止聽蒼旻。早歲高標迥離塵。會合極知今日晩。襟期已是十年親。曾悲去國爲孤客。却喜從君見古人。莫恨相分便阻闊。本來交道在馳神。</text>
<title>完山別子琴。次韻以贈。子琴崔公徽之字。公之妹壻。</title>,<text>羸驂又欲別完山。半世長悲行路難。落葉分飛空自惜。浮雲聚散却無端。秋侵旅鬢吟偏苦。愁到離亭酒未寬。別後相思猶有夢。夢魂何以度前灘。</text>
<title>龍巖臺登眺</title>,<text>極目川原莽無際。日斜獨上千尺臺。人從湖外驛路去。雁帶洛陽秋色來。南國靑山碧雲捲。西風白露黃花開。世間得失何足說。萬事須傾三百杯。</text>
<title>追作醉時吟。寄六溪。鄭公復亨</title>,<text>九月秋風吹瑟瑟。楚山落日鄕愁切。雙谿之遊何草草。鴒原之別何倏忽。完山幕府初駐鞭。六溪之客來翩翩。客裏靑眸兩驚喜。相携稍得排幽悁。空館寥寥黃葉飛。萬里秋懷還悄然。佳人貰酒爭來勸。可惜歡娛仍別筵。瑤琴一曲白月高。意氣更向尊前豪。杯中桂影掌上明。快倒月與杯俱傾。座上二三皆好人。劇談亦能輸深情。淸宵易徂好會難。人世逢場須盡歡。酒酣放歌徹寥廓。狂興浩浩殊未闌。況我來從方丈山。飄飄逸氣超塵寰。天王般若五千丈。蒼翠入我胸中蟠。歌聲激烈峯欲掀。起舞且學山蹲蹲。舞袖相連歌迭和。笑語正帶春風溫。歌辭又有珍重意。醉語相戒無相傳。醒人聽之亦何傷。俗子難與論詩顚。他時相憶夢依依。浮生聚散眞可悲。秋來莫作遠遊人。感慨中情空自知。噫吁嚱感慨中情空自知。</text>
<title>謁沙溪先生 金公長生</title>,<text>閉戶山中對聖經。蕭然一室是平生。終宵不寐承淸誨。座上春風霽月明。</text>
<title>大風</title>,<text>大風欲拔山。山固故相爭。草木不自持。淅瀝萬壑鳴。征人怯凜洌。怳若冒雪霜。暮秋固多風。顚狂亦非常。直恐吹白日。白日易斜陽。昏黑行益艱。僕仆而馬僵。僕仆馬僵不足恤。又恐禾穀傷。</text>
<title>老翁問答</title>,<text>行投葛院宿。有翁年八十。復有一老嫗。與之相對泣。問翁悲何事。欲答還嗚咽。拭淚乃吐懷。儂本饒生活。有男已成丁。有族能相恤。煙火自一村。共保耕鑿樂。誰意値大無。賦斂仍刻迫。居難一日支。一朝盡蕩柝。骨肉不相保。流離各南北。嫗乃儂之妻。道路偕行乞。嗟來忍羞恥。得以延今日。卽今迫天寒。歲徂何以卒。破衣不掩體。霜風吹到骨。欲還舊墻屋。村空但蒿荻。縱能葺茅茨。無力充徵索。只應死道路。白骨竟何托。是以心自悲。念之涕橫臆。我聞翁之言。爲之增太息。翁乎且無悲。此患非爾獨。人多爲轉屍。翁幸免溝壑。試看負戴者。孰云秋已熟。鄭公雖有圖。苦語未寫得。願借方寸地。披腹達宸極。君王若聞之。聖情應感惻。</text>
<title>店夜記行人相語</title>,<text>孤店秋宵悄不眠。臥聞征客說凶年。相逢各問家鄕事。太半流離死道邊。</text>
<title>村翁問答</title>,<text>行見村翁問生事。答云今歲莫言豐。豐登未足償凶歉。官府催科與昔同。</text>
<title>一松 沈公喜壽 來過親庭。翼日奉呈。時沈公僑居隣家</title>,<text>吾家昨夜德星臨。太史驚看巷叟欽。豈爲比隣情始篤。實從平昔眷偏深。身閑綠野明時相。宅不朱門物外心。靜裏更無塵事擾。隔墻花逕好相尋。</text>
<title>次趙日章 絅 嘲奈川韻。贈奈川。時奈川負笈冠岳○壬戌</title>,<text>絶𩾚風煙盡屬君。冥棲只許鶴爲群。時追覓句陳無已。肯效解嘲楊子雲。曉岫帶嵐靑點點。春蘿漏月白紛紛。慙吾舊學都荒廢。酒肆酣眠了夕曛。</text>
<title>次趙日章 絅 嘲奈川韻。贈奈川。時奈川負笈冠岳○壬戌 其二</title>,<text>匡廬勤苦更看君。白也元來思不群。紫府仙遊常枕席。錦囊新語半松雲。孤峯客斷偏岑寂。萬事身閑自糾紛。讀罷黃庭三百遍。香殘一穗日初曛。</text>
<title>次奈川韻</title>,<text>巖居縹緲星河近。窓宿靑霞夢亦寒。明月一聲雲外鶴。上方淸磬度瑤壇。</text>
<title>次車滄洲 雲輅 西樓避暑韻</title>,<text>天外飛仙此可呼。樓居迢遞勢還孤。波驚入座看鋪錦。蠅絶尋香爲遠廚。爽氣未容煩寶箑。炎威不敢近氷壺。先秋欲動蓴鱸興。工部何須願作菰。</text>
<title>謹次舍兄韻。奉寄鐵山府衙。</title>,<text>慷慨平生志。時危敢顧身。險夷惟爲國。方寸奈離親。太岳瞻雲處。孤城戀闕臣。歸來慰鶴髮。日夜禱蒼旻。</text>
<title>謹次舍兄韻。奉寄鐵山府衙。 其二</title>,<text>耿耿丹心切。昭昭上帝監。孤忠寧避險。直道不憂讒。行役嗟兄苦。人才愧弟凡。彩衣惟可樂。無意戀靑衫。</text>
<title>次南郭 朴公東說 中秋翫月韻</title>,<text>不見浮雲一點橫。中天月色頓神淸。疏櫺剩納三江白。虛閣偏收四海明。若使有仙宜且喚。也曾無夢復何驚。山河四望還爲晝。莫道殘鐘是五更。</text>
<title>次贈東巖往廣陵別墅</title>,<text>滄江一道枕邊橫。持比君心却未淸。積葉任他閑逕沒。落霞時作夜窓明。移筇沙渚鷗相狎。步屧松林鶴不驚。別後顏容何處想。屋梁寒月政三更。</text>
<title>次贈東巖往廣陵別墅 其二</title>,<text>寸心相許一琴橫。談水談山轉覺淸。拙性未能從俗改。病眸時爲對君明。江湖落木騷人苦。天地流光志士驚。萬事如今深閉戶。雨雲翻覆飽曾更。</text>
<title>述懷次滄洲</title>,<text>曾向江鄕卜築新。憶歸今作未歸人。差池物外幽棲計。見說山中舊侶嗔。蘿逕向來迷北麓。梧陰別後過西隣。淹留不是緣名利。會策靑驢謝俗塵。</text>
<title>次滄洲雜興韻</title>,<text>任他幽鳥近床呼。聲雜閑吟未覺孤。高柳嘯風驚倦枕。晩菘和露入寒廚。觀魚慣坐池邊石。遇客時傾月下壺。却憶江鄕秋正好。酒香新秫飯炊菰。</text>
<title>重九日登高。仍憶舍兄用郭仙舟 希泰 韻寓懷。</title>,<text>遍揷茱萸意自悲。憶兄還是望雲時。邊城未必黃花發。縱有黃花知對誰。</text>
<title>漢上送舍妹之行。臨別不勝惘然。走草贈子琴。</title>,<text>別路迢迢天一涯。江風颯颯動寒沙。無如醉向舟中臥。十里斜陽任自斜。</text>
<title>次韓平君 李公慶全 靑鶴樓韻</title>,<text>記得雙谿舊日遊。石門紅葉萬山秋。風泉月笛無窮思。獨倚孤雲去後樓。</text>
<title>雪後吟寄龍門 懷恩君德仁</title>,<text>匡坐移床故自遲。靜中淸趣在軒墀。陰晴嶽色和雲冷。蒼白松枝帶雪欹。半縷殘香虛室夜。一鉤新月遠鐘時。身閑却笑還多事。不是携杯卽寫詩。</text>
<title>家釀新熟。奉柬姜晉昌 絪 兄弟令丈。要會親堂。</title>,<text>朝回每向故山邊。一部羲經屬晩年。長往計遲緣聖主。幽棲志在愛林泉。松窓細滴硏朱露。枌社時催擧白筵。亦有吾家新釀熟。西湖何日喚歸船。遐心自愛在田廬。洛社秋深好會疏。只願有懷須命駕。敢將非分望回車。誰知城郭還幽趣。略似山林是我居。苦憶從前陪飮興。春風滿座酒醺初。</text>
<title>醉別張 㬇 幼新南歸</title>,<text>雪滿秦山歲暮時。幽懷悄悄話相離。不知今夜杯中月。行作何鄕店裏思。</text>
<title>李淸風 基卨 輓 代家君作</title>,<text>膠漆平生義。相看伯仲親。中年厭仕宦。宿志在君民。湖海失高士。乾坤無哲人。居然白首淚。爲國更霑巾。</text>
<title>次龍門韻 癸亥</title>,<text>風雨無端負習池。驚看春鵲在南枝。新詩起我悠然興。明日陽坡共有期。</text>
<title>次龍門韻 癸亥 其二</title>,<text>積縞初消綠漲池。石林寒色讓春枝。憑君莫作衝泥怯。剛喜新晴趁好期。</text>
<title>湖翁見過。說頭偶及一松平生臨湍舊遊。爲之愴然。因誦曾呈一松拙句。復用其韻。以酬湖翁。</title>,<text>柴荊驚覩儼然臨。文采風流我所欽。見說翟門羅可設。正逢袁巷雪初深。誰知人日題詩手。還惱山陽作賦心。舊事挑殘偏下淚。西州陳迹已難尋。</text>
<title>湖翁見過。說頭偶及一松平生臨湍舊遊。爲之愴然。因誦曾呈一松拙句。復用其韻。以酬湖翁。 其二</title>,<text>辱遞詩筒怳再臨。百回吟賞久逾欽。淸關似水交遊息。靜坐忘言趣造深。舊帶抛金從散地。春山入夢動歸心。瓜今懶向靑門種。種得瓜時迹易尋。</text>
<title>秋日呈朗湖</title>,<text>細雨細如霞。隨風斜復斜。天時猶白露。秋色已黃花。燕去還添靜。蟲吟故作譁。何人能載酒。來訪子雲家。</text>
<title>秋日呈朗湖 其二</title>,<text>簾箔垂還捲。書籤整復斜。砌苔留鳥迹。庭草作秋花。伏枕身多病。關門晝息譁。時看白衣至。爲近使君家。</text>
<title>宿延曙驛</title>,<text>古驛饒風雪。寒燈照寂寥。城西十里地。已覺白雲遙。</text>
<title>宿延曙驛 其二</title>,<text>白雪三更月。蒼山十里程。那關行役苦。無奈別離情。</text>
<title>宿延曙驛 其三</title>,<text>旅館添宵永。離愁得夢疏。關河半千里。風雪復何如。</text>
<title>宿延曙驛 其四</title>,<text>古驛人煙少。層飆虎嘯寒。歸期定何日。雪路政漫漫。</text>
<title>客夜</title>,<text>寒宵偏向客窓長。挑盡殘燈尙未央。轉輾却嗟無一夢。夢還猶可侍親堂。</text>
<title>渡臨津卽景有感</title>,<text>雁外長陰接海門。渚氷猶帶早潮痕。群峯雪色雲俱暗。古渡風聲水共喧。岸上人煙新酒店。柳邊沙逕舊漁村。玆行正過西州路。不是逢春亦斷魂。</text>
<title>臨湍感舊</title>,<text>路入西州淚未收。算來陳跡幾經秋。春江泛鷁徐牽纜。雪野呼鷹快下韝。人事只今渾似夢。山河依舊謾回頭。蒼茫獨抱無窮恨。凍雨蕭蕭濕弊裘。</text>
<title>玉溜泉偶吟</title>,<text>泉流曾聽玉琤潺。氷底重尋響欲殘。舊味試憑茶椀吸。醉魂初醒骨全寒。</text>
<title>途中令崔大容 有海 呼韻</title>,<text>餉罷復騎馬。征途何日窮。雪峯明返照。風角落遙空。酒戶憐吾弱。詩壇服子雄。誰知靑眼處。還是客愁中。</text>
<title>植松亭呼韻</title>,<text>蒼蒼獨立向途中。老作龍蟠飽雪風。但道移栽難記歲。未曾知始豈知終。</text>
<title>黃岡宿夜口號</title>,<text>醉後笙歌夜未收。綺筵銀燭對靑眸。他時共說淸遊地。雪壓黃岡廣遠樓。</text>
<title>雪馬觀馳騎口號</title>,<text>落日當睥睨。氷江滿地明。憑虛一座快。蹴雪萬蹄輕。樓觀添瓊樹。山河幻玉京。長吟倚半醉。人謂御風行。</text>
<title>到劍水。思與大容同行時。不勝依然口號。</title>,<text>依依別後顏。歷歷來時路。尋詩古驛邊。雪落千山暮。</text>
<title>到瑞興有懷</title>,<text>官樹烏棲後。空庭雪落時。獨投曾宿館。聊和舊題詩。日下催歸去。天涯有別離。明朝跨驛騎。更歷幾山陂。</text>
<title>四月十七日。乃會盟日也。途中北望口號。</title>,<text>此日山河誓。丹輿下九霄。勳臣新舊會。佳氣聖明朝。跡向周南滯。心馳漢北遙。只應逢盛際。行且採謳謠。</text>
<title>夕坐漫吟</title>,<text>輕風落日滿虛堂。隴麥新秋作晩涼。宿鳥定棲山月上。刺桐花落小庭香。</text>
<title>渡㺚川</title>,<text>當年事入路人嗟。不恨將軍恨此河。遺憤至今猶未雪。波濤空帶夕陽多。</text>
<title>踰忠州嶺山逕甚絶</title>,<text>迥截山腰碧。低看日脚紅。馬蹄懸樹杪。人語落空中。</text>
<title>鳳棲亭次壁上韻</title>,<text>風塵長憶早休官。興到仙區却未闌。驛路偶成探勝景。漁磯辜負荷長竿。千峯嵐氣晴疑雨。一壑溪聲夏亦寒。但使此間終托跡。病軀於世更何干。</text>
<title>鳳棲亭次壁上韻 其2</title>,<text>一宿塵曾洗。重尋興轉淸。可憐新月影。還與落霞明。簟碧鋪山色。窓寒倚水聲。不愁三伏熱。氷雪坐來生。</text>
<title>鳳棲亭次壁上韻 其3</title>,<text>滿溪星月白參差。夜俯淸流亦一奇。庭畔碧梧猶未老。主人休訝鳳來遲。</text>
<title>鳳棲亭次壁上韻 其4</title>,<text>淸溪一曲繞危亭。鏡面平涵亂岫靑。客自滄江圖畫裏。孤舟落日繫沙汀。</text>
<title>踰竹嶺</title>,<text>絶磴魂先悸。層霄手可捫。雄盤海東域。鎭作國南門。疊壁蒼藤古。犇泉白雪喧。須知歷玆險。蜀道始堪論。</text>
<title>到豐基遣懷</title>,<text>邑古多喬木。山圍易夕陽。自從踰竹嶺。鄕路更茫茫。</text>
<title>榮川次板上韻</title>,<text>客路銷愁賴此堂。曲欄終日對方塘。靑山不盡吟時興。碧樹偏含分外涼。好把琴書閑臥閤。休愁簿牒暫堆床。吾行已後林花發。尙有新荷細細香。</text>
<title>榮川次板上韻 其二</title>,<text>槐花無數落虛堂。片片靑錢點小塘。曲檻獨憑襟更爽。微風不動意先涼。詩翁句就鶯穿柳。太守庭閑鶴近床。待取夜深山月上。一簾高捲靜燒香。</text>
<title>安東途中</title>,<text>曉角吹殘催客行。翩翩征蓋赴前程。田頭白鷺一雙立。谷口黃鶯三兩聲。十里五里林亭好。前溪後溪沙水淸。悤悤恨未恣遊覽。悵望靑山雲外橫。</text>
<title>途中作</title>,<text>野樹陰陰禾麥靑。蒼涼山日上雲屛。簫笳送客還迎客。驛路長亭復短亭。人語自隨風壤異。民情時借僕夫聽。邇來賦役如雲委。爲有皇華兩使星。</text>
<title>新寧途中</title>,<text>山下長溪碧玉流。每逢佳處輒回頭。橋疑華表看歸鶴。野似桃林見放牛。綠遍稻田雲映鏡。黃歸麥壟浪生秋。行裝此去添何物。半是新詩半是愁。</text>
<title>自鳳棲亭乘舟下淸風</title>,<text>夜携明月上溪樓。曉捨征驂泛碧流。日射蓬窓江霧罷。靑山爭過下灘舟。</text>
<title>玉堂與李子文 尙質 夜話</title>,<text>玉漏重城靜。淸談夜欲分。樹迎東嶺月。窓宿上林雲。詠入叢生桂。書披亂帙芸。誰知浩然趣。自是謫仙群。</text>
<title>玉堂月夕口號</title>,<text>薄暮松梢月。輕陰竹裏風。朱炎都洗盡。人在玉壺中。</text>
<title>次傷春 月課</title>,<text>客向江邊老。花從劍外濃。羯胡仍搆患。王室未除兇。殺氣吹涇暗。愁雲匝隴重。堯封何處覓。楚貢幾時供。白髮非春事。靑銅失舊容。安危誰敢料。聖代足夔龍。</text>
<title>次傷春 月課 其二</title>,<text>草碧傷心色。花紅照眼枝。三年豺虎窟。幾日鳳凰池。鼓角山河動。風塵社稷危。殘生仍潦倒。衰鬢苦低垂。羽衛勞瞻望。鴒原恨別離。秦京得見否。御宿自逶迤。</text>
<title>次傷春 月課 其三</title>,<text>物色還添淚。愁城未解圍。依依變節序。衮衮見天機。逆氣纏宸極。妖氛暗日畿。群胡豈強敵。萬乘尙戎衣。江外親知少。關中信使稀。羨他新燕子。猶訪舊巢歸。</text>
<title>次傷春 月課 其四</title>,<text>春來仍病酒。何處道吾眞。舟楫南違漢。干戈北阻秦。流離九廟貌。顚倒六宮嬪。將帥多殊錫。鑾輿久出巡。江湖搔短髮。關塞滯孤臣。銀漢如能挽。神京淨洗塵。</text>
<title>次傷春 月課 其五</title>,<text>海內音書斷。天涯涕淚多。他鄕又春色。故國尙兵戈。戰血流淸渭。金湯失濁河。百年違宿計。萬事付悲歌。江上搖新柳。山中長碧蘿。旄丘感時節。物自帶陽和。</text>
<title>西風鏖殘暑 月課</title>,<text>金王秋當素。朱炎運已窮。餘威入南呂。一陣奈西風。直擣土囊口。長驅空穴中。喧聲兼唳鶴。殺氣更驚鴻。肅爽游氛豁。澄淸酷吏空。眞如漢將猛。信有楚王雄。蘇快除殘喜。蕭條拉朽同。鏖時寧血刃。勁處欲鳴弓。篋裏愁紈扇。尊前擲碧筒。仰看天宇廓。神武蓐收功。</text>
<title>廣陵觀濤 月課</title>,<text>楊子津頭秋景澄。暮鐘鳴後月初升。江開鏡面光如拭。浪蹴天衢勢漸增。碧海捲來坤撼軸。晴沙呑去岸堆氷。長淮素識靑苔淨。古渡還驚白馬騰。島失舊橫銀一色。壑生新漲雪千層。金波近遠搖難定。玉漵東西問莫憑。聲挾商飆吹淅瀝。氣回寒序怯凌兢。讙乎竝作吳兒弄。射退休將越弩矜。雲夢胸襟看更爽。波濤筆勢興堪乘。寰區欲試觀遊壯。八月應須到廣陵。</text>
<title>布衣與宴 月課</title>,<text>儒有席上珍。文繡焉足數。所以蓬累行。乃屈名公顧。偉哉相公門。與宴俱當路。誰能間長筵。蘇子衣獨布。夙蒙歐陽奬。遂爲當世慕。寒花晩節香。晴圃秋容暮。得與二三子。良辰討良遇。倚酣擊玉壺。哦詩興而賦。逸氣凌浮雲。壯心忘寒素。不獨榮登龍。旋見光振鷺。三峯鬱然秀。茂軌絶竝䳱。知人與見知。展也兩美具。</text>
<title>次杜詩秋興八首 月課</title>,<text>層飆颯颯蕩平林。萬點尖峯劍戟森。鬢帶雪霜仍旅恨。眼看雲物又秋陰。東行轉誤還鄕計。北極常懸捧日心。忽憶長安明月夜。一聲歸雁滿城砧。</text>
<title>次杜詩秋興八首 月課 其二</title>,<text>極目關天鳥道斜。衰翁日覺減容華。銷愁正憶雲安醉。縮項休誇漢水槎。乍喜巫山如華岳。可堪秦苑入胡笳。蕭條獨伴江邊影。歲月無情菊自花。</text>
<title>次杜詩秋興八首 月課 其三</title>,<text>蓬萊仙仗拂晴暉。上苑濃花繞紫微。御座香煙爐半吐。侍臣文彩筆初飛。亂來萍迹行何托。夢裏龍顏覺却違。秋水亦同孤客瘦。天寒頓減舊時肥。</text>
<title>次杜詩秋興八首 月課 其四</title>,<text>却敵誰圍謝傅棊。逢秋自切楚臣悲。孤城憶弟看雲處。萬里登樓落日時。南菊行憐巴徼暮。北書來到劍門遲。荊扉獨掩西潭上。寂寞無人問所思。</text>
<title>次杜詩秋興八首 月課 其五</title>,<text>杜曲桑麻憶故山。西風回首白雲間。流離尙滯三千劍。形勝休言百二關。高峽遙通孤客夢。秋愁先上老翁顏。貂裘弊盡錢囊罄。誰識曾叨供奉班。</text>
<title>次杜詩秋興八首 月課 其六</title>,<text>茅齋寄在水西頭。水氣泠泠早作秋。伊昔黃花無限興。卽今明月摠新愁。百年身世垂華髮。萬里煙波蕩白鷗。惟有壯心磨未盡。長思擊楫向中州。</text>
<title>次杜詩秋興八首 月課 其七</title>,<text>麟閣何人第一功。向來黃屋尙泥中。神州日月兵塵色。故國山河戰陣風。勳業自憐雙鬢白。旌旗久厭十年紅。猶多將相匡時略。枉惱江湖一老翁。</text>
<title>次杜詩秋興八首 月課 其八</title>,<text>天晴渭水靜逶迤。細草萋萋皇子陂。露浥金莖雲外掌。風搖翠柳陌頭枝。身從合殿香新惹。詩罷千篇日未移。萬事秖今成潦倒。鏡中秋鬢白雙垂。</text>
<title>送成子栗 汝寬 茂長之行</title>,<text>滫瀡常憂乏。浮名更覺輕。雙鳧出臺省。五馬最恩榮。海送東南味。天知喜懼情。春暉雖暫阻。秋日好來迎。幸遂專城養。還深戀闕誠。草連江浦綠。花向驛程明。白屋歡謠動。淸風瘴氣晴。故人如問我。離思惱新鶯。</text>
<title>玉堂夜吟</title>,<text>玉漏三更夜。殘燈一卷書。靑綾無夢處。轉覺白鷗疏。</text>
<title>次呂司書 爾徵</title>,<text>甲觀才賢集。仙郞韻更高。吟傳洞庭呂。氣壓建安曹。交淡元如水。心親直去毛。相看披霧處。免遣目全蒿。</text>
<title>次呂司書 爾徵 其二</title>,<text>職是靑宮近。詞仍白雪高。過從沈學士。咫尺李兵曹。光景詩千首。精神頰數毛。相逢成一笑。我輩豈蓬蒿。</text>
<title>贈許春容 㮨 全羅亞幕之行</title>,<text>馬首南雲色。遙依幕府開。風流楮子島。詞賦長卿才。行役從前慣。歸心底處催。漁舟舊江月。流照驛樓杯。</text>
<title>次張天使太平樓韻</title>,<text>大朝明德格皇穹。四海車書萬里通。綏遠普霑玄默化。右文都掃白雲宗。頻頒聖詔榮三接。未覺君門隔九重。此日皇華還泛鷁。當時淸渭獵非熊。全遼本屬秦關壯。狂寇休窺漢鎭雄。幼海新開華夏慶。陽侯陰護紫泥封。爭瞻使節來威鳳。始信人豪有伏龍。析木津頭風破浪。靑鯨背上劍騰虹。三年波靜聞重譯。十載河淸識帝功。連璧高標映時彥。飮氷行李趁晨鐘。地窮方丈三韓外。人自祥雲五色中。文到遠遊知有助。詩經遐矚更添工。搏扶六月鵬初運。刷翮層霄鶴早沖。七子以還才獨步。九垓看遍思無窮。高懸日月神威暢。再造江山寵渥隆。辰北環星傾頌祝。山東扶杖泣羸癃。登樓且得咨詢暇。騁目眞窮水陸衝。大道行來平似砥。四門開處穆無凶。衣冠自是遺風在。文物依然上國同。遶郭雲煙臨百雉。撲空蒼翠頫群峯。鷄鳴犬吠聲連境。白叟黃童喜動容。漢水晴橫匹練素。桑暾曉送半天紅。園林凝綠看時換。隴麥鋪黃占歲豐。興入丹丘生羽腋。界隣玄圃問仙蹤。陸生垂橐行南越。王粲披襟向北風。邃宇近捫星錯落。虛櫺留帶月朣朧。矮松高柳陰涼葉。細草新蒲紫綠茸。便把浮游寬意緖。不愁蕭索似霜蓬。憑欄忽已收千景。費屐何須擲一筇。海上非無不死藥。人間亦有廣寒宮。都盧未必誇能陟。蕭史惟應向此從。却笑秦橋阻溟渤。謾勞軒駕駐崆峒。遊仙枕上蓬萊島。招隱篇中桂樹叢。搔首問天聊自放。採謠探勝不曾慵。工商土物無他寶。士女絺衫或雜絨。處處桑麻蔭田畝。家家桃李擁簾櫳。敎興魯國詩書習。條布箕疇禮樂崇。蔀屋生涯勤水耨。康衢歌曲藹春融。繅車催裏渾消夏。旨蓄儲時且御冬。天府金城開沃野。地靈江左挺神童。生成摠荷皇恩大。秀發非徒淑氣鍾。正値淸明羅俊乂。寧容側陋隱耕傭。輸琛誠切靡愆度。敵愾忠深更詰戎。扞蔽永爲周室輔。利源誰擅蜀山銅。朝常簡使才賢最。書各成家棟宇充。文采騰蛟孟學士。風流置驛鄭司農。銀鉤幾灑毫端雨。淸韻難酬雪裏鴻。紗壁籠詩留燦爛。蘭舟播詠寄空濛。詞宗從古人皆仰。雅望如今道又東。視却滄溟猶坦蕩。任他原隰自嵱嵸。丹墀獨對三千手。雲夢平呑八九胸。試見仙姿偏拔萃。遽疑天賦未全公。荒辭俚曲難追郢。斷港纖流敢較洪。襟照氷壺驚遠俗。談飛玉屑啓群聾。橫槎牛斗雙星客。抽律龍門百尺桐。几席卽成凌汗漫。木天還訝躡穹窿。金牋擲罷瓊琚散。斗酒催傾琥珀濃。形勝還隨百篇去。風煙無乃一時空。叨陪剩得靑眸豁。離思那禁白髮鬆。惟願太平千萬歲。從公天上賦三雍。</text>
<title>次姜天使 日廣 遊漢江亭韻 以下四首。代都令公作。</title>,<text>縹緲登霞背。扶桑笑指東。席吹江浪白。袍纈海雲紅。</text>
<title>次姜天使 日廣 遊漢江亭韻 以下四首。代都令公作。 其二</title>,<text>宇宙胸襟闊。山河地勢雄。仙舟萬里興。天借一帆風。</text>
<title>次姜天使 日廣 遊漢江亭韻 以下四首。代都令公作。 其三</title>,<text>尋常看勝境。拭目覩仙遊。氣與山俱聳。名應水共流。</text>
<title>次姜天使 日廣 遊漢江亭韻 以下四首。代都令公作。 其四</title>,<text>魚龍杯底醉。霞䳱句中收。明月千林影。臨歸興更悠。</text>
<title>次謁聖廟韻</title>,<text>古檜陰陰護泮宮。絲簧千載道愈崇。欲知魚躍鳶飛興。須看存神過化功。却喜使華留寶什。更敎文物入王風。皐比緖論驚多士。爭道于今易已東。</text>
<title>次遊蠶頭韻</title>,<text>學海濤翻大壑淙。三韓物色屬詞宗。觥心玉蘸孤輪月。波底靑搖萬點峯。詩罷江山隨几席。酒酣歌嘯起蛟龍。輕煙乍羃歸時路。水墨屛開淡又濃。</text>
<title>挽李司禦 揚休</title>,<text>風神自是丈夫身。倏忽浮生遽五旬。名位較能嗟未滿。存亡如夢恐非眞。齋中尙托靑氈業。堂上誰將白髮親。舊哭季方餘淚在。不堪今日更霑巾。</text>
<title>聞蒼石 李公埈 入直春坊。吟寄索和。時蒼老請歸不得</title>,<text>歸心長憶舊靑山。聖主恩深置近班。莫道紅塵衣盡染。蓬萊風日隔人間。</text>
<title>聞蒼石 李公埈 入直春坊。吟寄索和。時蒼老請歸不得 其二</title>,<text>上林西畔是蓬山。愧我還叨供奉班。惟有浪吟堪了日。詩斑欲着鬢毛間。</text>
<title>聞蒼石 李公埈 入直春坊。吟寄索和。時蒼老請歸不得 其三</title>,<text>詞壇老將氣摧山。弱卒偏師合早班。自笑雄心猶未已。一番鳴鼓向行間。</text>
<title>別興陽鄭任之</title>,<text>郞署才猶屈。專城願卽償。手持毛義檄。身上召南堂。縣僻滄溟色。村秋橘柚香。那能不傷別。楚路正茫茫。</text>
<title>別淸陰 金公尙憲 聖節使兼辨誣之行</title>,<text>休官還是泛槎時。苦節平生任險夷。忠信只應神可質。行藏方驗夢先知。胸中萬頃元無際。脚底重溟尙有涯。莫道文章一小技。明公筆下國安危。</text>
<title>別南參判冬至使兼進賀之行</title>,<text>匣裏龍鳴劍。寧憂渤海鯨。長風破浪志。八月泛槎行。岱色帆前晩。燕雲雁外晴。乾坤陽復後。春草是歸程。</text>
<title>別許沃余 啓 高城之行</title>,<text>使君行色離風塵。自是丹丘有宿因。三十六峯明月夜。四仙亭上一仙人。</text>
<title>別許沃余 啓 高城之行 其二</title>,<text>君誇此去卽登仙。坐領金剛萬二千。第一峯頭秋色裏。朗吟飛上定誰先。</text>
<title>贈觀海李子時 敏求 嘉林之行</title>,<text>不是樞機失。非無日月明。升沈眞有數。寵辱不須驚。郡豈淮陽薄。詩仍謝眺淸。秋山北望處。摠爲白雲情。</text>
<title>次閔參判 汝任 令公韻</title>,<text>耆英未必獨留名。勝會如今日日成。醉裏歡娛同把臂。座中談笑摠忘形。招呼近接柴門逕。老大猶存篠馬情。相對莫嗟頭盡白。百年長喜眼雙靑。</text>
<title>愁人知夜長 月課</title>,<text>凍枕當寒夜。孤吟待曉籌。疑將海添漏。剩得雪渾頭。明滅燈依壁。朣朧月映樓。朱門歌舞地。誰識此時愁。</text>
<title>大王大妃殿春帖 丁卯</title>,<text>玉燭調匀斡化元。暖香和露繞千門。騰祥鳳掖三宮遍。問寢龍樓一笑溫。長樂春風人勝媚。百年今日母儀尊。朝來太史書雲罷。物色新霑聖代恩。</text>
<title>贈李子方 景義 嶺東之行</title>,<text>繡節翩翩指嶺東。春沙行踏海棠紅。金剛玉揷靑天外。客路分明入畫中。</text>
<title>題金城方略圖後 湖堂宣醞別製居首。賜虎皮。</title>,<text>勝算無勞事戰爭。憑河不及好謀成。氐羌梗化何當滅。漢將便文謾自營。推轂孰膺專閫寄。禦戎須仗老臣行。龍韜夙負山西望。虎帳遙臨隴右城。十二便宜陳上策。縱橫籌畫壓群英。湟中甲騎新休戰。塞上春農半寓兵。萬里提封歸節制。一隅疆埸入耘耕。寧煩六郡材官發。坐使先零雜種平。麟閣畫成雙鬢白。金鐘名勒寸心明。題詩想見英雄略。遼薊風塵久未淸。</text>
<title>二月以督餉事。向鐵原途中口占。</title>,<text>風土東西別。山河咫尺分。巖留太始雪。林逗半空雲。深谷春難早。高峯日易曛。行行人不見。怪鳥馬前聞。</text>
<title>宿狼川無聊。次壁間韻。</title>,<text>客路千重水。人煙萬疊岑。中開平野闊。前壓大江深。暮雨征衫濕。歸雲古樹沈。凄涼仲宣賦。臨亂不堪吟。</text>
<title>原州夜吟</title>,<text>北望行宮日。東臨列郡時。山河聞戰角。天地入軍麾。勝算諸公在。雄心一劍知。三更滿眼淚。不是楚囚悲。</text>
<title>途中見義州敗卒逃還</title>,<text>逢人却問義州圍。手指金瘡血滿衣。萬里春閨無限痛。豈知今日得生歸。</text>
<title>洪川夜臥。懷事甚惡。</title>,<text>入幕才何拙。傷時意自悲。思親兼戀主。中夜淚雙垂。</text>
<title>聞副元帥軍糧絶。雨中催行督餉。</title>,<text>峽雨和雲暗。行行石路高。官軍正乏食。鞍馬敢辭勞。世亂看孤劍。身輕付一毫。長吟出師表。碌碌愧吾曹。</text>
<title>登昭陽亭</title>,<text>舊說昭陽好。今朝上此樓。春浮平野氣。日射大江流。風景千年在。兵戈幾日休。沈吟四望處。難寫仲宣憂。</text>
<title>母津江口號</title>,<text>峽束滄江急。雷霆日夜喧。雲霾龍正睡。濤漲鷁偏犇。野燒初春色。征人自淚痕。時危無寸效。何處答君恩。</text>
<title>自狼川擁蓑作行</title>,<text>水複山重阻。征途咫尺迷。東西互變易。天地忽高低。闃寂行人斷。尋常怪鳥啼。靑春自知節。草色已萋萋。</text>
<title>金化途中</title>,<text>滯雨愁川漲。濃泥怯道瘡。逢人說義理。歷險試剛腸。臣子敢遑處。凶奴猶未亡。愧無經濟策。惟有寸心長。</text>
<title>向朔寧</title>,<text>雨踏荒山路。風餐野老居。男丁盡負羽。村里欲成墟。</text>
<title>自江華渡昇天津。向松都體幕。舟中作。</title>,<text>虜使重來日。朝廷一瓣香。人謀竟至此。天意亦蒼茫。碧海連空闊。靑萍吐氣長。微臣慷慨淚。落日灑烏檣。</text>
<title>再入江都。夜間感懷。</title>,<text>錯莫江天暮。凄涼帳殿遙。試聞更漏響。猶似洛陽宵。刀斗傳城堞。樓船泛海潮。生逢危急日。無補聖明朝。</text>
<title>江陰李繼先令公亭閣。次體相韻。</title>,<text>風塵何處卽通津。南去西來不記巡。却愧疏慵叨幕下。暫將旌旆駐湖濱。山河擧目猶如舊。花柳無情也自新。從古登臨多慷慨。題詩非是浪吟人。</text>
<title>江陰口號</title>,<text>江縣朝朝霧。山亭日日風。孤煙水南北。匹馬路西東。楊柳依微綠。桃花寂寞紅。干戈搶攘日。時序更悤悤。</text>
<title>奇宣川 協 輓</title>,<text>宣城太守値時危。前後捐軀金與奇。橫行自是將軍事。書生射賊非所期。嗟公明經闡大科。夙歲通籍遊蘭坡。聰明才藝衆所服。玉署金華雨露多。曾値昏朝骨肉殘。目覩大君心悲酸。哀而進飯豈望報。義氣還爲時所惡。聖主臨御急賢良。邊城乍屈靑雲步。一朝大寇薄孤壘。剃頭作俘誰氏子。公獨張弓立將壇。衣錦大夫明白死。歲寒方知松柏貞。死亦不死公姓名。有奴能尋主公屍。有子能彰乃父美。尺疏備陳公始終。九重君王爲灑淚。恩褒榮耀贈秩加。魂應感泣冥冥裏。風流那復說當年。我今含哀式舊里。</text>
<title>病中次田太常酒民 大年 韻 時余以吏郞呈病。酒民爲假郞廳。</title>,<text>無食休敎憶楚萍。會看鯨力破滄溟。虛名自古都如幻。苦味于今子亦經。老主簿非短主簿。假郞廳勝病郞廳。應馴春日中牟雉。肯數秋風驛樹螢。</text>
<title>新秋</title>,<text>睥睨收殘照。風林作早秋。蛩鳴知節換。蟬噪失庭幽。松影侵陶逕。山光映謝樓。經旬臥枕席。相伴有茶甌。</text>
<title>夜占</title>,<text>東林月黑露華淸。樹樹秋聲作雨聲。晩稻收來村務急。隔溪砧杵夜深鳴。</text>
<title>林亭 外舅柳公舊莊也</title>,<text>獨倚林亭落日時。敗荷無數浸寒池。靑山宿草羊曇淚。不但秋風宋玉悲。</text>
<title>醉訪友人口號</title>,<text>世路看逾險。交情久益新。誰知醉後面。長作夢中人。</text>
<title>李參判 愼儀 輓</title>,<text>淸標拔俗白而長。松柏貞姿鐵石腸。早擇賢師勤學問。晩將忠節植綱常。雷聲起蟄恩光煥。霜鬢嬰痾出處妨。亂後忽驚仍永隔。時危偏慟哲人亡。</text>
<title>李參判 愼儀 輓 又 代家君作。家君同師習靜先生。</title>,<text>少日同門服子賢。中年聚散夢依然。先生長者餘風在。濁世淸標秉節堅。二品爵兼仁壽得。幾州名與口碑傳。沈痾亂後違相問。此別誰知隔九泉。</text>
<title>西平府院君 韓公浚謙 挽</title>,<text>奕奕西平府院君。慶流家國德兼勳。先朝耆舊衣冠右。上將威風學士文。八斗異時推獨步。一韓當日動三軍。年逾七十歸眞宅。空使人人雨泣紛。</text>
<title>夜吟</title>,<text>夜涼如水月如霜。木葉蕭蕭下小塘。門掩荒村人語靜。枕邊燈火照書床。</text>
<title>池亭靜臥。月色滿窓。到鷄鳴不寐。</title>,<text>身如野鶴閑無絆。心似澄潭靜不波。明月草堂眠睡少。靑山萬里水雲多。</text>
<title>池亭靜臥。月色滿窓。到鷄鳴不寐。 其二</title>,<text>萬念灰時無夢寐。五更風露雁雙雙。誰知一片西峯月。半掛松梢半掛窓。</text>
<title>口號</title>,<text>階前一樹碧梧桐。管得秋天五夜風。山雨欲來孤夢覺。寒聲偏在小庭中。</text>
<title>口號 其二</title>,<text>掃取霜林煖草堂。未容山氣作秋涼。蒲團睡足身閑靜。一任淸宵細細長。</text>
<title>口號 其三</title>,<text>小閣泠泠面水虛。壁懸漁網案堆書。茅簷寂寂無他物。乞與閑雲一片居。</text>
<title>山村秋興</title>,<text>睡罷時時到水頭。夕陽村路興悠悠。黃牛背上黃雲色。載得田原十里秋。</text>
<title>敬次玄洲寄來韻</title>,<text>門掩秋山落葉紛。世間榮辱莫云云。羲之筆法元無敵。白也詩情亦不群。浪跡時尋十里逕。幽亭分占一江雲。應須早作淸宵會。風月多閑碧海濆。</text>
<title>敬次玄洲寄來韻 其2</title>,<text>謝絶塵寰事糾紛。閑情休向俗兒云。鷗如倦客常多睡。山似高人迥出群。茶鼎盛將松磵月。茅簷乞與洞天雲。藤冠草屨來還去。路熟三湖湖水濆。</text>
<title>敬次玄洲寄來韻 其3</title>,<text>見說先生命駕稀。誰知虛叩夕陽扉。羸驂獨向亭前路。十里西湖雨滿衣。</text>
<title>敬次玄洲寄來韻 其4</title>,<text>身如病鶴出山稀。秋晩寒塘白竹扉。欲識江湖多少興。漁磯長拂綠蓑衣。</text>
<title>題可老亭 玄洲亭舍在交河○序載文稿</title>,<text>何處無江水。玆亭近海門。名山兼大野。長浦亦平原。月掛空中閣。煙生畫裏村。方知好風景。別有一乾坤。</text>
<title>口號</title>,<text>久作鄕村自在身。靑山應不負閑人。輞川風致何須畫。錦里生涯也未貧。野色登場千斛酒。寒光蘸水一鉤銀。巖扉客斷苔庭淨。步向東皐興轉新。</text>
<title>十月十四日。大雷雨。夜又大風。時直玉堂。心焉驚惕。轉輾不寐。口占十韻。錄奉畸翁。鄭公弘溟</title>,<text>十月還雷雨。終宵又疾風。調刀聲不息。欻吸勢何雄。却怕坤傾軸。遙應海蹴穹。竅鳴驅壑谷。窓語聒簾櫳。怒似張千弩。喧疑向八公。草知今日勁。林發去年叢。虎嘯千山動。鵬搏萬里空。夢驚靑瑣裏。身在玉堂中。燮理思賢相。憂勤想聖躬。天心實仁愛。端爲啓宸衷。</text>
<title>尹仲素 履之 令公。自左承旨出按湖南。尹公曾按湖西</title>,<text>玉節方知重。銀臺不是輕。新經大禍亂。須仗一時英。湖甸西南路。棠陰次第行。書生似我者。徒欲請長纓。</text>
<title>畸翁不飮。戲呈一絶。</title>,<text>地白何妨陶令醉。時淸忍作楚臣醒。朝來適有家書至。爲報新醪滿玉甁。</text>
<title>走筆用前韻記雪示畸翁</title>,<text>坐見千山雪。都隨一夜風。詩憐驢背苦。賦憶兔園雄。素氣橫平陸。寒光接上穹。忽驚銀作戺。還訝玉爲櫳。積縞看來遍。玄冥意亦公。壑埋迷細路。林沒失深叢。鶴舞聲纔辨。蟾臨色便空。魂淸蓬島裏。興入剡溪中。閑臥宜窮巷。高歌愧病躬。天門擬獻賀。耿耿抱丹衷。</text>
<title>曉吟</title>,<text>曉鍾聲雜曉鷄呼。車馬轟轟隘九衢。爲問長安百萬戶。幾人能是舜之徒。</text>
<title>大風</title>,<text>連日陰飆起。中宵捲地來。丘陵偃林木。阡陌漲氛埃。急似犇狂電。喧疑激迅雷。方知棟梁力。不見屋傾摧。</text>
<title>挽金老范 忠淹 女 戊辰</title>,<text>二十靑春一夢間。可憐魂魄逐郞還。佳城寂寞淸明近。芳草萋萋雨滿山。</text>
<title>次龍門韻</title>,<text>官事驅人席未溫。曉鍾騎馬到黃昏。追思昔日閑居樂。醉後頻敲月下門。</text>
<title>次仙舟韻</title>,<text>桃花初映曲闌干。湖外新篇對此看。杜老當年滯同谷。謫仙何日上金鑾。須知謝事還多事。早覺無官勝有官。聞道故人桑柘足。閑宵時復夢長安。</text>
<title>沈溫陽 昶 挽</title>,<text>昔從蘭室挹芳馨。聚散年來似曉星。亂後病容頭半白。江南春夢草新靑。可憐捧檄空驚喜。尙幸承家有典刑。九十慈親今獨在。不知何以報先庭。</text>
<title>望春</title>,<text>春深未把賞花杯。長被金吾小吏催。今日陌頭初騁目。小桃零落碧桃開。</text>
<title>贈潭陽李使君 潤雨</title>,<text>小桃如雪柳如煙。腸斷河橋送別篇。敬爲家君同榜最。情因經幄舊僚偏。聲名早播題輿日。襦袴應歌剖竹年。何處倚樓頻北望。江南雲盡月孤懸。</text>
<title>城西</title>,<text>桃花杏花次第開。一杯二杯無算杯。春興欲狂禁不得。急驅羸馬上崔嵬。</text>
<title>內兵曹庭畔梅柳。實吾甲子年爲本曹佐郞時所種也。樹茂花開。感舊有作。</title>,<text>一樹寒梅數蕊明。滿庭楊柳綠輕盈。當年栽種經吾手。嫩色淸香似有情。</text>
<title>恩陽守夫人挽</title>,<text>宜家早媲王孫貴。擧案爭稱婦道柔。五子失三兼弔慶。八旬加二足春秋。堂前燕入萱光謝。匣裏龍騰劍氣收。惆悵西湖明月在。板輿那復舊時游。</text>
<title>從姑文義大夫人挽</title>,<text>昔接芳隣明禮坊。日將蔥竹上高堂。恩均滿眼兒孫輩。義切同宗叔母行。七袠還看文駟煒。五常爭道白眉良。誰知一夕雙飛鶴。摠爲延津劍會忙。</text>
<title>從姑文義大夫人挽 其二</title>,<text>母道尊嚴婦道仁。紫泥封誥淑夫人。初看五馬榮三釜。自恨孤鸞過七旬。舊日門闌今寂寞。一庭蘭玉摠精神。向來親黨凋零甚。淚入南雲更滿巾。</text>
<title>送姜學顏順天之行</title>,<text>數向殘春賦別詩。別懷添却送君時。落花滿地催行色。芳草何年卽後期。早覺浮名眞夢幻。也知榮養是恩私。江南形勝聞曾慣。水榭雲臺處處奇。</text>
<title>贈登極正使韓 汝溭 令公</title>,<text>溫詔丁寧御墨香。九霄祥旭屬重光。將朝北闕新皇帝。特簡南宮左侍郞。拔俗風姿推俊彥。向人襟抱絶關防。金吾仕宦班仍峻。黃閣經綸望早彰。萬里波濤談笑裏。百年身世斗牛傍。仙槎素識天非遠。聖代今逢海不揚。氣壓鯤鵬東極豁。眼穿齊魯泰山蒼。停車文物繁華地。執玉詩書禮樂場。鬢髮未秋收壯觀。險夷隨處試剛腸。歸時定覺行裝重。蓬島煙霞滿錦囊。</text>
<title>贈副使閔 聖徽 令公</title>,<text>賀使應須地望優。此行眞作御風游。靈槎直渡三千水。寶座新開十二樓。齊魯曾從靑史見。山河却向錦囊收。歸來定笑空傷別。渤澥波濤正穩流。</text>
<title>次斜川 李公景嚴 韻</title>,<text>擾擾多形役。疇能早處休。不知古人趣。焉追古人游。君今學彭澤。宅近斜川流。川上有何物。泛泛雙白鷗。潛鱗躍淸漪。倦翮赴林丘。逍遙愜幽懷。野老與爲儔。一觴復一詠。芳景亦足酬。請誦歸去來。此辭君愛不。君看辭中意。樂天又何憂。富貴非所願。澹然無營求。</text>
<title>嚴應敎 惺 挽</title>,<text>濁世偏知太史心。明時荷得主恩深。嚴安尙恨風期晩。司馬俄驚肺疾侵。溫室幾經藜共照。諫垣曾忝筆同簪。靑氈只有枚皐在。淚向鴒原更滿襟。</text>
<title>沈金吾 𢋿 內挽</title>,<text>巴陵芳草綠迢迢。江水西流控海潮。魂向此間何日返。潘郞三十鬢蕭蕭。</text>
<title>六月親祭于社稷 時爲大祝</title>,<text>君王親幸禱靈壇。一雨中宵洗旱乾。濕盡衮衣誠未散。小輿還闕萬人歡。</text>
<title>贈鍾城倅金去非 地粹 天台山人</title>,<text>渤海纔回萬里槎。素秋行色又邊沙。孤城月冷瓊樓遠。夢斷鄕山天一涯。</text>
<title>贈鍾城倅金去非 地粹 天台山人 其二</title>,<text>詞客朝辭白玉階。苦吟何處放秋懷。惟應勒石燕然日。都護新磨萬仞崖。</text>
<title>趙知事 存性 挽</title>,<text>使節初回楓岳行。高車始向酒筵迎。通家舊好龍門客。稀壽風流洛社英。膝下兒孫蘭竝茁。病中悲喜桂新榮。延津會有相逢日。只是山陽一笛橫。</text>
<title>玄軒 申公欽 挽</title>,<text>展也天生德。猗歟嶽降神。淸襟元拔俗。雅度自超倫。彪外知才逸。鉤深見道醇。夙齡孚望實。時議屬經綸。鳳下丹山彩。鯤騰紫極鱗。先朝多碩士。一代最名臣。榮落頭成雪。羈孤運値屯。綱常曾掃地。社稷幾沾巾。聖作膺延訪。公來冠搢紳。群工服衡鑑。萬品仰陶匀。共說安危體。都關進退身。任兼調護重。器卽廟廊珍。玉潔寧容點。金堅不受磷。何曾子孫計。尙有老成人。鼎席虛仍陟。謀猷動必詢。再罹中露日。南渡去年春。戮力心傾藿。回鑾志臥薪。官雖黃閣貴。家是布衣貧。剖析言逾正。謙恭氣益眞。行藏何綽綽。文質固彬彬。盡瘁鷄鳴夜。輸忠鵠立晨。期恢中否業。庶濟孑遺民。密勿籌邊地。勤勞鞫獄辰。風生判牘捷。冤爲覆盆伸。五缺公庭月。纔經病枕旬。黃流泰山裂。玄象上台淪。痛哭將安仰。蒼茫莫究因。歌從秦杵輟。情到蜀髽新。無復韓休奏。那聞伯玉輪。慟紆三殿切。恩及九原頻。禁臠輝瓊樹。瑤環映翠筠。寧論一絶宋。不數二難陳。大廈還摧棟。豐碑合斲珉。位尊嗟嗇壽。鬼惡不饒仁。伏事陪嘗慣。高標日得親。朝端瞻棘棘。燕坐憶申申。拜輒要頻見。居猶斷雜賓。皐比空舊座。箕尾返秋旻。可更聆餘論。無由望後塵。詩人殄瘁歎。今日倍酸辛。</text>
<title>道峯途中 以書院有司往參釋采</title>,<text>策馬靑門感舊游。陳蹤已過幾年秋。奇峯入眼如相迓。勝景供吟不待搜。碧樹深深圍石路。寒花寂寂照溪流。徐行聽得村翁說。田畝荒蕪半未收。</text>
<title>枕流堂夜吟</title>,<text>靜坐虛堂百念休。枕頭流水自生秋。魂淸未作塵寰夢。日夜寒聲滿小樓。</text>
<title>銅雀送瑞山兄。醉中與觀海聯句。</title>,<text>江干煙浪靜秋風。南浦離愁夕照中。情似逝波流衮衮。別如歸帆去悤悤。同舟盡日何由得。立馬題詩愧未工。行奉板輿披彩服。也勝衣帽落塵紅。</text>
<title>九日陪家君飮五峯 李公好閔 僑寓 時菊未發</title>,<text>九日城南飮。西風任帽斜。還將不盡興。聊寄未開花</text>
<title>與觀海飮蕩春臺</title>,<text>靑山瘦影馬前來。步入溪邊逕百回。落日更登臺上飮。醉中隨意坐莓苔。</text>
<title>銀臺撥忙。謹步畸翁直夜韻。</title>,<text>夜雨催成秀句初。詞鋒直欲掣鯨魚。銅樓正好吟叢桂。鈴索空敎困簿書。未有涓埃酬造化。只應疏懶合閑居。邇來鉛槧都拋擲。強和陽春愧不如。</text>
<title>銀臺撥忙。謹步畸翁直夜韻。 其二</title>,<text>禁城寒漏閉門初。坐撿殘編拂蠹魚。愧我空疏忝喉舌。歎君才識足詩書。鬚眉早學商顏老。魂夢時尋谷口居。看取薇花舍人樣。風流不數馬相如。</text>
<title>醉贈郭仙舟兄弟下第歸湖西</title>,<text>秋風正搖落。非復別離時。杳杳湖西路。落日江之湄。天長白露寒。鴻雁影參差。榮枯不足說。此別良可悲。何由駐征驂。脈脈強含巵。</text>
<title>又題扇號韻</title>,<text>行行客路遲。落葉千山曉。樽前惜別情。醒後知多少。</text>
<title>又贈郭秀才 之欽</title>,<text>細雨秦山暮。西風驛樹秋。他時一樽酒。明月兩鄕愁。</text>
<title>次龍門詠菊韻</title>,<text>金蕊離披黃貫錢。不堪鈴索數驚眠。閑蹤枉被衣冠縛。無限秋光負一年。</text>
<title>見澤堂 李公植 入兵曹軍號有霜月戲寄</title>,<text>澤堂詞律本新奇。文簿尋常總是詩。明月似霜霜似月。此時安得共傾巵。</text>
<title>至日。見澤堂次韻。忽憶乙丑至日。與澤堂共直玉堂。穩酌香醞。夜闌而罷。今歲此日。余忝銀臺。得霑賜酒。感舊有作。</title>,<text>正屬陽初動。行看日漸遲。共傾霞醞處。猶記玉堂時。翦燭三更盡。論交小吏知。淸歡已陳迹。霜月幾回規。</text>
<title>雨中次畸翁韻</title>,<text>冬雨却成霖。庭泥一膝深。窮陰建子月。晩節故人心。衮職慙無補。羈懷費獨吟。殘燈耿不寐。中夜百憂侵。</text>
<title>芝峯 李公睟光 挽 己巳</title>,<text>先朝玉立舊風姿。千載遭逢亦一時。素節更從遲暮見。丹心偏荷聖明知。騷壇望實推宗匠。吏部銓衡絶等夷。最是平生經濟策。空留尺疏使人悲。</text>
<title>芝峯 李公睟光 挽 己巳 其二</title>,<text>淸規儒雅合爲師。靜裏工夫老未衰。家埒三蘇官更達。文追兩漢律尤奇。登龍自有通家誼。揮麈能忘掌試時。仁壽忽從辰歲失。世間無限士林悲。</text>
<title>家尊拜壽職後。與洞長諸客陪飮。敬次家尊韻。</title>,<text>此日此時成此會。淸歡直到夜渠央。携杯祝向庭前檜。坐見蒼枝百尺強。</text>
<title>上元夜。自掌樂院罷司馬會。携一名笛訪汝固。澤堂字 適與洪直長 霆 兄弟及澤芳 洪公霙字 同會劇飮。夜闌醉歸。追賦短律。</title>,<text>雪月供淸興。王春屬上元。行携一聲笛。醉叩二更門。歌和高吟放。心從舊好論。眞成漫浪迹。莫向俗兒言。</text>
<title>贈槐山倅金 孝誠 使君</title>,<text>銀臺無計向河橋。雪暗江南別路遙。明月笛聲司馬會。郡齋須記上元宵。</text>
<title>贈鍾城韓 仁及 令公</title>,<text>邊城忽屬舊詞臣。白羽烏號聖渥新。笑踏關山三丈雪。雄心直欲掃胡塵。</text>
<title>贈鍾城韓 仁及 令公 其二</title>,<text>今日邊憂倍昔時。賈胡渾是射鵰兒。須知溝壘元難恃。只在仁威兩得宜。</text>
<title>贈鍾城韓 仁及 令公 其三</title>,<text>塞上如今有一韓。也知戎虜膽先寒。長河日落邊笳動。萬里燕然按劍看。</text>
<title>奉贈玄洲一善之行</title>,<text>風塵每憶昔從游。江榭淸歡政値秋。經歲共懷睽阻恨。今朝更惹別離愁。銅魚暫屈陶元亮。竹馬爭迎郭細侯。何處官梅詩興動。月明長笛倚高樓。</text>
<title>贈西伯荷潭金 時讓 令公之行</title>,<text>嶺外棠陰報政辰。銀臺待漏未三旬。西門更覺憂虞重。北闕還霑雨露新。幕府威聲春淅瀝。山河宿恥膽輪囷。胸中自有安邊策。杖鉞行銷戰伐塵。</text>
<title>寄玉堂金晦卿 光爀 兼柬崔子迪 惠吉</title>,<text>東風欲放早梅枝。雪色初殘鳷鵲時。煙浪漫牽鷗鷺夢。恩波猥沐鳳凰池。簿書堆案休看卷。藥裹關心懶賦詩。賴有故人盛玉署。演綸多暇許相隨。</text>
<title>省中詠柳</title>,<text>省中持被宿三宵。未覺春光滿柳條。淺碧初疑雲影逗。輕黃方認雨痕饒。秦娥定自羞粧鏡。楚女還應鬪舞腰。最是夕陽臺榭畔。小風眞似畫中搖。</text>
<title>禁中晩出口占</title>,<text>春雲漠漠鎖輕陰。春雨霏霏濕禁林。萬樹幽花初動意。千門細柳已供吟。延英殿上和風滿。太液池邊瞑色侵。退食披蓑騎瘦馬。翻疑舊日向江潯。</text>
<title>經筵罷出口占 時谿谷大學士入侍</title>,<text>午鼓初鳴講殿開。赤墀聯步上蓬萊。和風欲滿千門柳。淑氣潛催上苑梅。經幄細論堯舜典。詞臣不讓漢唐才。空疏似我終何補。碌碌深慙衮職陪。</text>
<title>大容自楊州召入爲修撰。時以治最。特賜表裏置院。其來也面授之。余仍戲曰。若子眞楊州鶴也。盍且與友共之以榮君賜。大容曰諾。遂酤酒見寄。詩以爲謝。</title>,<text>紫誥恩褒內帛俱。玉堂榮召一時紆。人間却有楊州鶴。天上初回葉縣鳧。靑瑣好拚同謔浪。芳辰還解卜歡娛。吾儕亦與霑君賜。沽酒能敎滿眼沽。</text>
<title>次張防禦使誠甫 紳 古劍韻 文有七星龍頭</title>,<text>幾人牛斗望徒勞。世亂携歸價更高。天借星文看自在。虜寒心膽欲何逃。銛鋒會見淸沙漠。戰血應須洗海濤。莫向伊吾空扼腕。龍光今屬一時豪。</text>
<title>北登單于臺 文臣庭試。居第二賜馬。</title>,<text>函關百二倚天開。大漢元封帝度恢。帷幄素稱多宿將。蹶張還道足奇才。馳驅宇宙輕千里。叱喝風雲震八垓。博望已從滇國返。樓船復自武林回。西蠻尙作窺邊患。北虜猶遲款塞來。赫怒立宣丹鳳詔。威聲直壓白龍堆。三河甲騎千群動。六郡英豪一檄催。古月妖氛銷絶漠。五原長轂挾晴雷。却將海內重煕業。遙倚雲中百尺臺。極目關河心轉壯。放懷天地首初擡。單于秋色玄陰慘。水草遺墟朔吹哀。沙磧總歸新領略。天山忽失舊崔嵬。旌旗繚繞雲交雜。原野蕭條岳亦摧。列陣翻疑坤軸撼。揮戈不許日輪頹。觀兵周穆終何益。騁望秦皇更可咍。使者空敎煩曉諭。雄圖漫作暫徘徊。凄涼承露餘仙掌。寂寞昆明塹劫灰。臨老悔萌嗟白首。受降城古但蒼苔。堯懷荒服敷文遠。舜化頑苗舞羽纔。聖代卽今憂小醜。願追隆古意悠哉。</text>
<title>元老 洪公命耇字 魁庭試加資。戲寄東林。金公光爀</title>,<text>此膝不曾輕許屈。橫金有數亦何傷。靑春一片崑山玉。輸與天曹員外郞。</text>
<title>送春日。入直無聊。忽憶蕩春舊遊。七八年來。人事已變。或爲泉下人。存亦不得同會。悵然興感。口號錄奉獨淸 洪公雴 令公。</title>,<text>春歸無奈惜春紅。滿眼繁花便欲空。却憶往年遊北郭。政當今日醉東風。存亡舊跡浮雲外。節序新愁落照中。持被獨吟心轉悄。一樽安得與君同。</text>
<title>醉歌行</title>,<text>君不見銀臺學士晩退食。滿眼芳菲西日昃。身騎天廏玉花驄。文采新承主恩渥。城西酒肆酒政香。琥珀杯濃春鬪碧。高吟一傾百壺空。大醉馳入長安陌。長安陌上萬家柳。嫩綠殘紅初瞑色。行行相逢東里郞。一笑意氣橫山岳。提携上樓催喚杯。屛裏佳人顏似玉。人生行樂且及時。達士何曾受結束。君不見東園春風桃李花。昨日纔開今日落。</text>
<title>金剛歌。奉贈獨淸令丈淮陽之行。</title>,<text>風花撩亂滿洛城。淮陽太守淮陽行。祖道供帳都門外。芳辰無限惜別情。淮陽不薄亦何嗟。爲贈一曲金剛歌。金剛一萬二千峯。海上削立玉嵯峨。四海九州誰不聞。東方見者猶未多。得非三生宿因在。何能一陟攀煙蘿。太守何況主江山。几案之下庭戶間。君今去入衆仙府。五馬却自超塵寰。眞成天外汗漫游。肯賦人間行路難。濯足萬瀑碧玉流。高臥正陽松桂壇。一輪明月出東海。眼底歷歷乾坤寬。此時應思故里人。愧我碌碌隨風塵。長風兮長風。安得駕汝凌層空。直到蓬萊略玄圃。一問眞源恣馳騖。不然吹我夢魂去。東掛第一峯上樹。</text>
<title>雉岳吟。贈靑雲君 沈公命世 原州之行。</title>,<text>雉岳山高天外橫。靑雲氣岸俱崢嶸。月瀨灘水澄徹底。靑雲心迹與共淸。靑雲早倦靑雲路。行向此間雙眼明。滄洲仙子笑相迎。再拜問訣丹丘生。蒼巖萬丈裂雲根。中有酒泉流沄沄。白玉杯黃金樽。天風吹漲碧葡萄。醉興欲釣三山鼇。玉女來從紫皇家。翠蛾綠鬢顏如花。當筵爲奏白雲歌。白雲却逗靑山阿。歸來靜聽百里謠。一犬不吠村寂寥。簾前鶴睡多暇日。惟有素琴橫在膝。世人那知節操高。謾說麒麟功第一。</text>
<title>次龍門韻</title>,<text>自忝靑雲士。偏蒙聖渥深。曾無一毫報。只有二毛侵。杜老頻看鏡。堯夫豈愛吟。燒香靜坐處。書卷是知心。</text>
<title>霖雨</title>,<text>茅簷終日聽淋浪。時逐輕風灑土床。翠篠細霑看更淨。碧梧輕滴意先涼。雲山易作黃昏色。原隰渾成白水光。遙憶江湖漁釣興。綠蓑靑蒻上舟航。</text>
<title>賈客詞</title>,<text>落日西湖上。孤帆何郡郞。東行多少興。秋月宿昭陽。</text>
<title>西風</title>,<text>西風一陣雨雲收。星斗高高月一鉤。看取碧梧靑竹意。滿庭蕭瑟似爭秋。</text>
<title>一樹</title>,<text>一樹團團覆一床。淸陰不減北窓涼。村翁相對無他語。說得農桑了夕陽。</text>
<title>聞蟬</title>,<text>秋思蕭然欲滿襟。鬢邊添却二毛侵。喬林盡日蟬聲咽。似向先生學苦吟。</text>
<title>悼兒</title>,<text>秋風瑟瑟雨蕭蕭。獨伴松聲臥寂寥。平日未曾離汝母。空山何以度今宵。</text>
<title>澤堂見贈。次其韻以敍悲哀。</title>,<text>架頭空有故衣存。何處招來未返魂。燕去終當還入舍。葉飛猶自解歸根。庭階忍見曾留跡。日夕長懷舊候門。無復當時携幼興。傍人莫報酒盈樽。</text>
<title>澤堂見贈。次其韻以敍悲哀。 附元韻</title>,<text>談虎偏知悸色存。聞君悼夭我傷魂。百年未半多冤債。千劫難除是愛根。常怪莊生齊物論。孰從東野款天門。須尋萬想皆空處。隨分隣家有酒尊。</text>
<title>自楊州入京</title>,<text>東閣堪爲拙者依。三山眞作畫屛圍。水落閑僧傳古曲。道峯秋葉墮征衣。功名到此稱乘鶴。豪興居然似脫鞿。爭道府中無別物。長腰盈庾錦鱗肥。</text>
<title>靑平令丈第。陪諸丈小酌。謹次家尊韻。十二月初八日正英加冠日也○靑平沈公惀勳號</title>,<text>盛會眞追洛社英。醉中詩句亦深情。長筵日夕渾和氣。陡覺春風雪裏生。</text>
<title>玉城府院君 張公晩 輓</title>,<text>落落英豪氣。堂堂將相資。天衢開萬里。地理略三陲。異數從宣祖。當今更寵私。何曾辭險阻。早已許驅馳。推轂千軍聳。除兇一劍隨。功能冠煙閣。位亦亞台司。盡瘁身添病。論兵衆所推。風霆下令日。帷幄運籌時。往事嗟何說。追思淚自垂。胡塵駭倉卒。軍勢奈孤危。防海南師滿。踰關北騎遲。元戎難進退。廷議易瑕疵。和定評逾峻。遷居數且奇。丹忠神可質。環召爵仍縻。錫賚偏宸眷。刀圭荷太醫。其如大限迫。最軫聖情悲。部曲空相弔。韜鈐復仗誰。儒冠慙我拙。幕府受公知。世亂同生死。時淸失羽儀。千年鞍嶺在。不用峴山碑。</text>
<title>次成鶴泉 汝學 韻</title>,<text>心似澄潭靜不流。碧苔門巷斷交遊。吟肩幾聳危橋雪。斑鬢頻驚落木秋。笑我空敎添鶴口。歎君能自寫蠅頭。窓梅昨夜開新蕊。安得相迎倒玉舟。</text>
<title>次成鶴泉 汝學 韻 其二</title>,<text>淸溪曲曲拍山流。紫馬眞堪選勝遊。襟抱好占尊裏月。鬢毛休報鏡中秋。三峯雪色當簾額。一樹梅香繞筆頭。鳴罷玉琴成醉臥。此身渾似泛虛舟。</text>
<title>贈永嘉府伯洪元老</title>,<text>銀臺銅竹摠恩榮。次第陳情次第行。折屐吾能數西笑。導輿君更足南烹。寒梅詩興三峯晩。紫馬春遊太白晴。別後相思腸斷處。隔林求友一聲鸎。</text>
<title>人日寄鶴泉草堂 庚午</title>,<text>駃駃寒溪繞竹西。夜來庭雪半成泥。王春信字看歸雁。人日先聲聽曉鷄。淸興已從梅蕊動。新詩又向草堂題。遨床最是誇張處。鶴馭冷然替馬蹄。</text>
<title>疊前韻</title>,<text>坐對三峯到日西。吏眠門外印封泥。先知機息惟林鳥。早覺春來是午鷄。乘鶴影從華表度。詠梅詩帶暗香題。身閑尙覺銅魚重。何必腰纏萬褭蹄。</text>
<title>次鶴泉韻</title>,<text>靜中琴筑是風泉。絶愛雲林遠市廛。樵逕細從山郭轉。人煙近與水村連。神仙本自遊平地。得失元來任上天。閣裏梅花應笑我。竹符空被簿書纏。</text>
<title>次鶴泉韻 其二</title>,<text>昂昂野鶴在鷄群。却恨如今晩識君。卜築早成北山隱。聽詩未覺西日曛。平生剩得顏瓢樂。幾處曾敎管席分。不但官梅動詩興。更從蘭室襲芳芬。</text>
<title>過廢庶人墓</title>,<text>斷麓臨流水。荒阡鎖夕煙。應從九地下。始悔十年前。後苑笙歌沸。深宮女謁牽。文章元小技。何事又詩篇。</text>
<title>平丘登眺口號用前韻</title>,<text>靑嶂初收雨。芳洲半捲煙。日斜黃鳥外。江闊白鷗前。牧笛臨風弄。漁舟傍岸牽。長吟登眺處。又得一新篇。</text>
<title>端午日奉贈舍兄</title>,<text>會趁天中得。舟從海上移。催斟蒲葉酒。仍詠棣華詩。却憶曾逢亂。寧悲此暫離。行當竣事日。共作彩衣披。</text>
<title>還衙後奉次舍兄韻</title>,<text>拙劣無如弟。才賢孰及兄。長風一帆影。落日萬重情。令節歡悰倍。寒潮別恨生。未隨歸楫去。空羨白鷗輕。</text>
<title>還衙後奉次舍兄韻 其二</title>,<text>移棹凌煙浪。携杯到夕陽。白雲瞻故國。芳草是他鄕。對處眞如夢。歸時更覺忙。生憎晩潮急。催却送烏檣。</text>
<title>次鶴泉韻</title>,<text>白水環籬落。靑山在戶庭。眞堪托高躅。聊可駐殘齡。鶴立超塵網。鴻飛入杳冥。爭稱竹溪逸。不負草堂靈。好學心追古。談王志措刑。蕭然虛白室。獨對太玄經。半世壺中興。平生座右銘。吟供雙鬢素。業保舊氈靑。文蔚經旬豹。囊收幾載螢。人皆沾賸馥。吾亦籍餘馨。把筆如泉湧。聞言似酒醒。敢云叨托契。猶荷許忘形。絃誦慙言偃。行藏愧管寧。陳情欣捧檄。混迹任浮萍。妙曲何人和。淸篇靜夜聽。誰知乘鶴客。兼伴少微星。</text>
<title>寄紺坡崔大容 紺坡到登萊。觀遊蓬萊閣諸勝處。且與中朝學士酬唱多所述。</title>,<text>海島經冬閱險夷。百年忠信際艱危。靑鯨背上孤槎影。黃鶴樓中幾首詩。北闕淸班仍玉署。西湖奇興更金巵。維楊亦有誇張處。萬朶紅蕖映綠池。</text>
<title>寄紺坡崔大容 紺坡到登萊。觀遊蓬萊閣諸勝處。且與中朝學士酬唱多所述。 其二</title>,<text>尺素慇懃慰別愁。更驚情貺到床頭。花牋合寫紅蓮月。烏帽宜迎碧樹秋。君早隨鶯遷禁苑。我還騎鶴續淸遊。風流舊跡尋何處。蒼翠千峯擁謝樓。</text>
<title>將詩牋及節扇贈鶴泉</title>,<text>愛此溪藤潔。文房却不孤。政宜脩五鳳。何用伴雙鳧。缺月掛靑嶂。新涼生碧梧。慇懃贈君去。佳句寄吾無。</text>
<title>蓮閣懷鶴老</title>,<text>吏退庭階靜。渾如出世紛。池通西澗水。墻度北山雲。冉冉荷香遠。依依樹色曛。蟬聲雨後集。端坐倍思君。</text>
<title>聞永平，遵化之賊大敗遁去。關路復通。歡抃之極。詩以志喜。</title>,<text>聞道天朝收永平。胡塵不復近長城。威風共說孫丞相。膽略爭稱祖摠兵。關外歡聲迎漢節。日邊佳氣擁燕京。小邦深恥何時雪。壯志逢秋劍自鳴。</text>
<title>歸家口號 壁間有江東行色圖</title>,<text>去歲陳情出。今年乞罷歸。行藏不可苟。心事忽相違。松菊自蕭灑。琴書無是非。秋風對壁畫。海闊雁孤飛。</text>
<title>赴大容西湖酒席 時語及去冬海槎之行落句記之</title>,<text>纔罷西溪獵。江湖又此行。軒楹臨極浦。冠蓋集群英。一笛秋天闊。孤帆落照明。追思海上別。尊酒爲君傾。</text>
<title>贈李汝復 景容 令公襄陽之行 自銀臺乞邑</title>,<text>鳳沼陳情我實先。歸來還賦送君篇。襄陽且向大堤醉。峴首何須片石傳。碧海俯看紅旭湧。淸秋更覺彩衣鮮。家貧愧未供甘旨。時寄槎頭縮項鯿。</text>
<title>年友金雲瑞 霱 纔從興德解歸。金侯孝徵 應祖 又以同榜友爲交承。於其行也。詩以贈之。</title>,<text>小邑偏多力。朝廷屢屈賢。驅吾二年友。繼作一城專。水竹秋湖闊。寒梅雪月姸。停雲相憶處。時復寄新篇。</text>
<title>寄澤堂別業</title>,<text>我詠歸來引。君吟秋興篇。眞成謝簪笏。聊作放山川。白酒應初熟。黃花亦可憐。分明昨夜夢。相對草堂前。</text>
<title>成伯瞻 台耇 慈夫人挽</title>,<text>曾忝郞君座上賓。交情復與白眉親。儀從內則篇中見。恨入安仁賦裏新。六袠光陰如夢寐。半生憂患足酸辛。西風一笛山陽淚。却到今朝更滿巾。</text>
<title>穆陵遷葬挽 代舍兄作</title>,<text>隆慶初臨御。興王誕應期。千齡際萬曆。四紀屬重煕。典學成終始。推恩極撫綏。雪誣宗祀煥。崇儉國風移。道術多賢俊。朝廷足羽儀。干戈一掃蕩。天地再淸夷。業爲殷憂大。謨兼武烈丕。木看金粟拱。弓積鼎湖悲。運啓神孫日。光增聖祖時。彝倫早已正。先志更能追。未浹因山議。寧容改禮遲。舊岡虛象設。新麓叶靈龜。擧目玄都近。騰空御氣隨。園陵聯咫尺。松柏鬱參差。仙仗依稀是。寒雲慘惔垂。小臣叨逮事。攀斷淚交頤。</text>
<title>贈閔觀察 聖徽 西關之行</title>,<text>牙旗遙鎭國西門。歷遍方隅衆所尊。城郭新經兵燹慘。樓臺非復太平痕。連年蕃漢馳郵傳。十月風雲暗塞垣。報答聖恩知有路。男兒此別莫銷魂。</text>
<title>聞胡差入京</title>,<text>貂裘平步上天墀。傾盡茶鍾幣物隨。民庶寧知有權道。爭稱勝在北方時。</text>
<title>聞胡差入京 其二</title>,<text>鞭笞馬卒背生瘡。馳入都中勢甚張。誰識北方廝養卒。通明殿上踞胡床。</text>
<title>讀晉史。詠陸機等二十四友。</title>,<text>靑雲二十四交親。一代春華雨露新。陌上向誰勤望拜。賈公車下郭槐塵。</text>
<title>陶士行</title>,<text>八翼騰天擁節麾。晩年空恨退歸遲。嘉陵白帝三千里。路上行人不拾遺。</text>
<title>夜坐</title>,<text>烏巾鶴氅坐高樓。十二緗簾面面收。涼月一輪明似晝。乾坤不見片雲浮。</text>
<title>挽蒼石第三子</title>,<text>無論才不才。亦各言其子。無論稚與長。哭夭情相似。吾兒年甫七。去歲以疫死。犀玉長在目。欲狂時忽起。聞君未能救。我驚便喪七。以我知夫子。悲哽何窮已。況君齒更壯。蔚有文行美。鳳凰初九苞。騏驥方千里。覽輝竟何之。歷塊嗟已矣。其去誰能奪。其來誰所使。蓬萊多仙子。蒼茫隔弱水。不有遊世間。誰知脫凡類。無乃仙翁輩。暫遣來戲爾。初雖爲我有。假耳非眞耳。其死何足悲。其生何足喜。迢迢竹西樓。東與三山邇。飄然返舊居。笑揖浮丘氏。逍遙玉樓中。肯戀塵世事。猶留二雛在。異蹟傳後祀。情鍾政我輩。抑哀哀不止。揮淚望東海。仙丘何處是。</text>
<title>以詩慰蒼石詞丈</title>,<text>天高那易叫天閽。愛刃誠難割愛根。君剩夢熊堪慰意。我曾傷虎倍驚魂。將雛舊曲空添恨。齊物遺篇未足論。冤債百思無洗處。沈冥猶得暫時諼。</text>
<title>柳汝晦 炫 落榜。歸覲開寧後得男。詩以賀之。</title>,<text>眊矂寬心處。趨庭得子新。吾方歎耳耳。君可卜兟兟。湯餠供佳客。含飴悅老親。弄璋愁錯寫。寫罷閱書頻。</text>
<title>謝興德倅金孝徵寄詩且惠魚蟹</title>,<text>尙喜詩筒在。來傳眼忽明。不違千里面。聊寄兩鄕情。有蟹無通判。分魚問友生。江湖風味足。吾亦飫南烹。</text>
<title>十二月九日</title>,<text>臘月天多雨。長安道少人。不能成白雪。空復浥紅塵。傳道鵑花發。還應草色新。試看煙霧暖。眞作滿城春。</text>
<title>數日前。連夢夢賚。羅公萬甲字 今見其書。沈綿度日。且有勉修學業之意。蓋余頃嘗貽書。冀其增益其不能也。故書中云云。喜而寄詩。</title>,<text>瘴海經年別。靑眸夢裏開。蟄龍何日起。烹鯉有時來。學問功方進。喧爭念已灰。遙憐首陽月。夜夜照窓梅。</text>
<title>數日前。連夢夢賚。羅公萬甲字 今見其書。沈綿度日。且有勉修學業之意。蓋余頃嘗貽書。冀其增益其不能也。故書中云云。喜而寄詩。 其二</title>,<text>父子君臣義。經綸致澤功。初非此心外。摠是不言中。舍敬無他物。存誠貴有終。焚香靜坐處。千古卽神通。</text>
<title>東岳 李公安訥 在江都枉書。且有洪魚，石花，生蛤之惠。走草鳴謝。</title>,<text>怪殺南枝鵲。驚看丙穴魚。何須羊入夢。絶勝鯉傳書。石冷花生晩。珠全月滿初。登盤得此味。暫遣水晶疏。</text>
<title>奉和東岳見寄韻</title>,<text>一別城西已浹辰。詩來怳若接芳塵。丹心未折空疏鬢。白雪高吟少和人。座上常敎賓客滿。尊前益覺語言眞。何時車騎歸京邑。秉燭同拚好會頻。</text>
<title>次東岳絶句韻</title>,<text>尊酒相逢地。靑燈照夜深。誰知雙白鬢。摠爲戀君心。</text>
<title>次東岳絶句韻 其二</title>,<text>北望風雲隔。西臨江海深。金章滿眼淚。白首老臣心。</text>
<title>次東岳絶句韻 其三</title>,<text>歲暮水雲闊。天寒霜霰深。陽春歌一曲。慰我別離心。</text>
<title>次東岳絶句韻 其四</title>,<text>佳篇如噉蔗。吟久味逾深。萬古孤輪月。平生一片心。</text>
<title>次東岳絶句韻 其五</title>,<text>江漢流無極。西通甲串深。却憐潮汐水。眞似往來心。</text>
<title>疊用前韻。奉寄東岳。</title>,<text>相逢取醉卽佳辰。襟照氷壺絶點塵。浮世百年無此會。騷壇千古有斯人。且將尊酒追文擧。更愛風流似季眞。歲暮不堪添別恨。朔雲寒月首回頻。</text>
<title>贈安岳南使君 銑</title>,<text>馴雉聲名舊。乘龍雨露新。諫臣分竹出。臺議伏蒲頻。潮海通齊舶。魚鹽半漢人。應知政成日。環召下丹宸。</text>
<title>題澤堂詩卷</title>,<text>長律紆餘短律工。紀行頗似杜陵翁。寒宵細向燈前見。一半關東在眼中。</text>
<title>臘月二十九日</title>,<text>歲月滔滔疾若馳。鏡中雙鬢半成絲。相如肺病何時歇。弘景頭顱已可知。萬戶夜舂催餠餌。九衢燈火競娛嬉。今年斷送眞堪惜。把酒應須作別離。</text>
<title>湖堂吏來傳賜柑。感歎有吟。方在罷散而特紆恩錫</title>,<text>荐忝詞臣列。頻分太府珍。金丸携滿手。玉液噀霑唇。不受風霜變。猶含雨露新。無煩懷陸橘。持用獻吾親。</text>
<title>敬次家尊詠屛間畫鶻韻</title>,<text>憐渠枉被丹靑畫。畫得金眸不是工。看取㩳身無限意。朔風吹雪碧天空。</text>
<title>中宮殿春帖 辛未</title>,<text>章成樛木簡編靑。惠下寧容比小星。早覺春光催御柳。爲緣和氣滿宮庭。葭灰暗報星杓轉。花午偏敎日馭停。共喜九天新雨露。東風吹浹萬生靈。</text>
<title>中宮殿春帖 辛未 其2</title>,<text>淑氣催春信。和風破曉寒。自膺千歲壽。何用九華丹。熊夢饒祥慶。鷄鳴戒宴安。笑他求福枉。空事禱靈壇。</text>
<title>中宮殿春帖 辛未 其3</title>,<text>春到蓬萊萬象新。乾坤隆渥遍群臣。爭稱今日宮中寶。不在明珠在席珍。</text>
<title>中宮殿春帖 辛未 其4</title>,<text>聖德齊堯舜。閨門法祖宗。每憂朝或晏。時復戒昭容。</text>
<title>立春日。堂吏傳頒賜春幡。</title>,<text>紫禁分春色。銀幡映鬢邊。身雖在散地。恩輒荷皇天。飄憶雲旗簇。繁疑日萼燃。高堂持獻處。聊以祝長年。</text>
<title>奉酬東岳見寄 時東岳自江都官滿而歸。未及交龜。滯寓西湖。人日雪後。用前韻寄谿谷及畸翁與余白洲。</title>,<text>一自傾心得御辰。相逢輒喜洗胸塵。高才直覺超前輩。今世誰知有古人。暫別忽驚年已換。舊歡還訝夢非眞。靑春政値風光好。劇飮應須秉燭頻。</text>
<title>奉酬東岳見寄 時東岳自江都官滿而歸。未及交龜。滯寓西湖。人日雪後。用前韻寄谿谷及畸翁與余白洲。 其二</title>,<text>長憶城西會合辰。那堪咫尺阻淸塵。江干駐旆春催柳。雪後題詩日屬人。佳句早知成性癖。深杯曾許道吾眞。他時洛下過從地。莫怪門前載酒頻。</text>
<title>奉酬東岳見寄 時東岳自江都官滿而歸。未及交龜。滯寓西湖。人日雪後。用前韻寄谿谷及畸翁與余白洲。 其三</title>,<text>千載身逢際會辰。肯愁書劍老風塵。誰知旌旆歸京日。猶作江湖戀闕人。詩寄草堂腸欲斷。才高柳絮語逾眞。明時好縱靑冥靶。勳業無勞照鏡頻。</text>
<title>奉酬東岳見寄 時東岳自江都官滿而歸。未及交龜。滯寓西湖。人日雪後。用前韻寄谿谷及畸翁與余白洲。 其四</title>,<text>三逕蕭條伏枕辰。蒲團終日任凝塵。才慙白雪高吟客。書斷靑雲厚祿人。敢把梅花比何遜。思將蒻笠學玄眞。疏狂最荷明公眷。江國春回寄句頻。</text>
<title>金桃源 忠愨 官罷。將歸鏡湖舊亭。薄暮過余。乞次亭壁韻。走草以贈。</title>,<text>告別慇懃款夕扉。行裝惟有綠蓑衣。桃源恐被漁人識。却向湖山舊隱歸。</text>
<title>金桃源 忠愨 官罷。將歸鏡湖舊亭。薄暮過余。乞次亭壁韻。走草以贈。 其二</title>,<text>獨掩鏡湖湖上扉。枕邊嵐翠滴春衣。有時乘艇傍沙岸。相對白鷗眠不歸。</text>
<title>復用人日韻。奉呈東岳。</title>,<text>從知七日是靈辰。埋却紅塵撒玉塵。明月自尋閑坐處。春風不負倦遊人。光陰過去都如夢。得失看來定孰眞。萬事商量須爛醉。朝回莫惜典衣頻。</text>
<title>復用人日韻。奉呈東岳。 其二</title>,<text>敢向明時歎不辰。且隨諸彥間芳塵。重聞正始還今日。歷數開元復幾人。一室琴書從我拙。半生文酒任公眞。靑眸便覺饒奇興。百遍相過未是頻。</text>
<title>復用人日韻。奉呈東岳。 其三</title>,<text>淸歡宜趁艶陽辰。陌柳如煙雨浥塵。破却春愁須賴酒。哦成新句便驚人。寒梅消息風爲便。霽月精神水寫眞。萬景未容逃筆下。興來輸入錦囊頻。</text>
<title>復用人日韻。奉呈東岳。 其四</title>,<text>雲司未必少餘辰。懶性吾甘謝俗塵。鷗鷺早牽湖上夢。鷄豚且作社中人。酒衝愁陣兵無敵。詩壓騷壇將有眞。待取西窓同翦燭。細論文處勸杯頻。</text>
<title>復用人日韻。奉呈東岳。 其五</title>,<text>不才何幸際昌辰。曾到蓬山地絶塵。半夜從容陪鳳扆。早朝顚倒趁鷄人。絲綸自笑詞臣忝。啓沃多慙學士眞。散地卽今甘屛迹。丹心猶望五雲頻。</text>
<title>復用人日韻。奉呈東岳。 其六</title>,<text>龍光鬱鬱射星辰。談笑誰能靜塞塵。利祿豈稽天下士。儒冠解誤世間人。正緣多病仍成懶。謾說歸田却未眞。芳景可憐還可恨。不堪時序入吟頻。</text>
<title>復用人日韻。奉呈東岳。 其七</title>,<text>我憶先民嗟後辰。微言亦復委埃塵。終須實踐聖賢事。免作虛生天地人。陶寫性情還不惡。張皇口舌總非眞。早知忠孝卽爲本。所以從公來往頻。</text>
<title>贈靈巖倅李 志宏 使君</title>,<text>維楊舊倅病支離。未作臨岐謾賦詩。門掩落花春盡後。恨添芳草客行時。人煙近海魚鹽足。官路穿林橘柚垂。好向此間爲傲吏。素書能復寄相思。</text>
<title>贈三陟朴使君 弘美 令丈</title>,<text>經年待漏鳳池頭。異績偏蒙聖渥優。劍佩暫辭天北極。風煙特借竹西樓。仙蹤不隔三山路。詩興還輕萬戶侯。堪笑當時何水部。官梅空復憶楊州。</text>
<title>贈豐寧君 洪公靌 完尹之行</title>,<text>卿月南移帶福星。暫從豐沛澤生靈。誰知寒碧堂前水。照得麒麟閣裏形。千里舟車一都會。萬家花竹半旗亭。大王遺俗雄風在。三伏披襟醉易醒。</text>
<title>雪中松柏詩</title>,<text>君不見黑帝按節行北陸。朔氣屭贔寒威隆。窮陰殺節何慘惔。萬里乾坤霜雪中。靑山忽失少年姿。匹野蕭條林木叢。蒼蒼最是松與柏。獨立層巒凌疾風。世間何物更如此。在人其惟安定公。公當南渡板蕩後。隻手誓使狂瀾東。行身早慕古聖賢。許國慷慨眞孤忠。當時氣象亦一冬。上下閉塞情難通。氈城未返二帝轅。葉落秋槐空紫宮。南風不競北風利。列郡靡然趨犬戎。披雲瀝盡一斗血。老奸已掩君王聰。蘭香空作楚臣佩。藥物未入梁公籠。唐朝蕭子獨勁草。漢廷公孫如發蒙。襟期迥出濁世間。正氣堂堂能直躬。比如徂徠山上樹。高標鬱鬱摩蒼穹。又如孔明廟前植。根蟠積鐵柯靑銅。正當雪天聳晩翠。肯與桃李爭春紅。鹽梅終莫調鼎鼐。杞梓恨未逢良工。扶顚倘令作棟梁。濟世應知期始終。朝家足雪會稽恥。壯士早掛天山弓。徒將衮鉞托春秋。永扶人極誅姦雄。噫吁嚱至今冬嶺髣髴對寒姿。精神凜凜傳無窮。</text>
<title>次韻題金剛僧軸</title>,<text>萬瀑爭流白雪飛。山中勝景問吾師。師言昔在山中日。慣見溪潭月印時。</text>
<title>次韻題金剛僧軸 其二</title>,<text>楓岳閑雲自在飛。始知雲更懶於師。師今乞句何辛苦。試看山中雲起時。</text>
<title>吾觀造物意一篇。贐天坡 吳公䎘 黃驪之行。</title>,<text>吾觀造物意。不許才者閑。其生固有用。肯但走人寰。一指光雲月。一顧輝江山。江山故爭迎。到處開天慳。林木被錦繡。土石蒙珠璣。宇宙萬變化。一一隨發揮。不有筆如椽。誰傳靈怪事。所以名勝地。必籍文章子。子長非好遊。山川勞子長。吳侯秀發姿。少小騁文場。屈首長者門。蜚英天祿閣。手弄明月珠。口吟白雪曲。名與北斗高。氣嫌東土窄。天皇俯視之。借以萬里衢。却拂珊瑚鞭。遙馳渥洼駒。腋下鶴野風。頭上燕京日。金臺萬古空。碣石秋毫末。秦城壓洪河。漢闕倣紫微。一望九州內。氣象何巍巍。衣冠萬國趨。英俊千群集。彩毫動奎壁。天上雲煙濕。神都盛物色。取次輪篇什。歸來披篋笥。正聲散風雅。遂令海外人。閱盡半天下。沿途無限景。亦似添喜氣。雲霄恣鴟梟。泥土委騏驥。荒涼詩書囿。蹭蹬豪傑地。聖主新卽位。大呼才賢來。盛君湖堂裏。平步上蓬萊。蓬萊多仙子。數君居上頭。飄飄凌浮雲。金石鳴滄洲。海若上訴天。再拜天皇前。降才意非偶。用之宜無偏。胡爲將此子。久假江湖上。海陸何所擇。等是爲土壤。於陸何獨厚。於海何獨薄。往年遼薊路。此子曾領略。處處留傑句。隋侯光錯落。山河數千里。一朝生顏色。念惟臣海若。開國最荒僻。扶桑若木外。蒼茫與世隔。粗經莊叟談。略被玄虛述。自後寂無聞。鉅細誰能悉。泠泠水仙府。沈沈龍王宮。蜃樓倒靑蜺。鼇岫浮蒼穹。往往墨客輩。播諸諷詠中。徒能記耳聞。罕有親究極。願借此子手。潤色臣海國。天皇爲之許。海若迎其行。陽侯護舟楫。馮夷抗旆旌。鼓枻長鯨背。澹淡層濤平。初日掛烏檣。廓然乾坤明。海市積珍怪。貨賄吁可驚。玆惟萬商淵。燦爛百寶幷。島嶼鬱相望。縹緲麟洲通。貝闕翠瓏玲。玉樹寒靑蔥。有時瑞霧凝。雜以祥飆鳴。狀候頃刻變。叫嘯千百聲。怳惚張廣樂。半空雷轟轟。畫角捲夕陰。月落三千水。開口吸沆瀣。吐氣長虹起。鮫綃萬疊雪。犀管五色花。洗硯銀漢波。放懷張騫槎。垂天大鵬翼。擊浪追筆勢。筆勢疾若飛。文瀾闊無際。鰌鰐爭踊躍。琴高紛抃賀。海若竊欣然。水似增而大。豈特海若喜。齊魯爲美譚。詞鋒削萬仞。直與泰山參。海若何以謝。贈之一帆風。從來三神山。盡在東海東。神山衆仙眞。日望君一游。君亦有宿緣。按節如相謀。乃知天意公。總令君冥搜。冥搜無乃勞。步步吟未休。金剛萬二峯。玉揷碧海頭。芳洲杜若春。碧壇桂子秋。禪房切紫虛。羽人仍丹丘。俯見舊遊處。滄溟一杯小。簷端斗牛宿。枕上天鷄曉。泠然魂骨爽。淸氣滿詩脾。仙翁笑相語。子來何其遲。陸行窮歸鶴。水浮駕脩鯢。此路良險艱。何如躡丹梯。勸以紫霞杯。報以白雲篇。異哉逸群才。生操造化權。俄纏風木痛。血泣經三霜。夙夜在鳳池。爰書更辦忙。正當棘欒餘。疾病仍相侵。黃驪山水窟。樓亦可淸心。天敎君歸臥。暫撫黃堂琴。州居國上游。畿左一都會。月岳送長流。五臺通一帶。泓澄繞城府。萬艘達于漢。江心映丹碧。霞背橫飛觀。使君一事無。白鷗惟相伴。朱欄不受暑。捲簾三伏寒。厥產有何物。錦鱗日登盤。況復奉大家。斑衣詠采蘭。屹屹馬巖石。特立捍急湍。聳出龍門山。飛舞雉嶽峯。淸晨甓寺鐘。返照英陵松。崇岡瞻象設。蔥鬱五雲濃。金沙問枕流。古亭今在否。川寧想惕若。堂號徵六友。地靈世載英。卓犖俱含章。衮衮諸閔門。紱冕赫流芳。四海李文順。文彩日月光。至今巖石間。如聆響鏗鏘。風煙牧隱餘。花鳥四佳後。爾來幾年閑。復爲君所有。不必煩登陟。聊以取左右。寧須謝簪組。所貴爲吏隱。四方迹殆遍。富媼傾底蘊。出沒窮高下。浮遊極遠近。胸呑九雲夢。曾不足芥滯。東西久織路。且可成休憩。應知一境內。觸物皆淸製。險異旣飽更。瀟灑宿心契。雄詞或寂寥。水石轉佳麗。吾聞元白徒。酬唱筒交馳。停雲憶我處。數寄驪江詩。</text>
<title>藥峯 徐公渻 挽</title>,<text>痛哭復痛哭。爲公兼爲私。吾黨失瞻依。邦國亡蓍龜。堂堂我相公。展也廊廟姿。汪汪萬頃波。涯涘疇能窺。自秉太史筆。早受宣祖知。心有鐵一寸。不擇險與夷。貫穿百家流。經史無一遺。愛士出天性。不以笑貌爲。仗得六路鉞。千里靜邊陲。手判五曹牘。颯颯驚風馳。一抱鼎湖痛。行吟鵬賦詞。先王眷骨肉。遺命爲禍基。崎嶇關嶺路。臲峗朝暮危。羈棲迫銜恤。孺慕老未衰。首膺聖主召。白日雲霧披。紫綬映黃髮。曳履上天墀。從容捧御筵。動被玉音咨。爵秩旣云崇。人訝調鼎遲。周旋九載間。再經泥露時。晩計在莬裘。大義難固辭。軒楹去郭敞。雜卉羅參差。公餘岸烏巾。書帙仍琴棋。依然綠野趣。亦有習家池。兒孫左右侍。金玉色怡怡。舊好滿四隣。來往俱忘疲。家君特最親。切切又偲偲。重逢十年後。共慰兩地思。一日或不見。待之如渴飢。有酒輒相呼。乘興本不期。事追眞率會。齒坐無班資。欣然謔浪地。伯仲吹塤箎。暮春及燈夕。見邀余亦隨。庭階繞紅紫。躑躅看更奇。折取碧桃花。勸以金屈巵。罷歸盡醉飽。餘馨浹膚肌。俄聞疾病纏。謂當神扶持。未成床下拜。已騎天上箕。升堂曾幾日。歌哭忽於斯。舊座未散席。殘蕊猶寄枝。精神凜若在。怳惚翻自疑。耳如聆笑語。目如接風儀。應知羽化去。寧久處喧卑。福祿世罕比。家慶綿本支。在公固無憾。朝野空含悲。山陽今寂寞。好會復爲誰。哀哀殄瘁詩。讀罷涕更垂。</text>
<title>聞袁經略 崇煥 被戮。痛惜口號。</title>,<text>輕許全遼五載平。向來勳業復誰爭。狂胡一入多凶計。壞却中原萬里城。</text>
<title>宣諭使 朴蘭英。曾從姜弘立降賊。丁卯之亂。又隨弘立與吳信男。俱迫安州者也。和成後。奴乃出送。朝廷因而爵之。至是灣上互市。賈胡爭利。稱以宣諭使而遣之。</title>,<text>聖代恢恢法網疏。廟堂良策在遷除。誰知衛律通天罪。今日還乘蜀使車。</text>
<title>記災</title>,<text>聖代還驚災疊見。驛書相繼史書煩。川枯井竭同諸路。地震霜飛又幾番。纔道南州白鴉出。更聞西海赤波渾。鷄妖犢變難殫記。何事新禾發舊根。</text>
<title>贈洪州金使君 光煜</title>,<text>西塞生戎馬。南州佩玉麟。淸風消海瘴。仁澤活民貧。屐爲趨庭折。山因入句新。居然成吏隱。不羨武陵人。</text>
<title>喜雨口號</title>,<text>雲霓久切萬民憂。今雨崇朝夕未休。龜拆田疇初漲水。蛙鳴池沼細生漚。煙霞暮色千峯畫。簾幕淸風一枕秋。蒻笠蓑衣無限興。西湖回首舊漁舟。</text>
<title>贈李承宣 楘 令公公山之行</title>,<text>人自銀臺出。心同錦水淸。只應思補闕。不是厭承明。西海猶傳箭。南州且點兵。臨分慷慨意。非獨爲離情。</text>
<title>申掌令 達道 挽</title>,<text>向來南北馬牛風。一見驩然罄素衷。早識壯元榮進定。誰知志士命途窮。烏臺寂寞曾峨豸。驛路蕭條舊遞驄。惟有寸心猶未死。至今留在諫書中。</text>
<title>觀易</title>,<text>山峙川流日月懸。理雖玄妙亦昭然。誰知萬古先天易。已在當時八卦前。</text>
<title>讀近思錄有感</title>,<text>聖賢千古法言垂。黃卷分明有我師。但使此心無一物。乾坤不隔舜堯時。</text>
<title>詠潮</title>,<text>天地陰陽運不窮。也知流水自相通。試看潮汐來還往。總是循環一氣中。</text>
<title>旣望夜。試院口號。</title>,<text>泮水逶迤傍禁林。講堂高起壓雲岑。風煙座接中天氣。檜柏庭留太始陰。絳蠟催添聯夜席。明珠交錯動淸吟。佳辰更喜邀涼月。他日應從夢裏尋。</text>
<title>重陽日。親庭設小酌。而病未出參。悵然述懷。</title>,<text>咫尺佳辰會。還嗟阻一歡。經旬猶抱病。開笑始知難。露菊呈花晩。秋林挾雨寒。杯樽亦無分。愁緖若爲寬。</text>
<title>次龍門韻</title>,<text>呻吟未覺是閑身。門巷蕭條伏枕辰。秋砌寒松鳴似雨。曉庭脩竹立如人。眠仍對卷心愈悅。靜忽忘言味更眞。待取病蘇兼酒熟。滿山楓菊意行頻。</text>
<title>次龍門韻 其二</title>,<text>藥裹長爲伴。無人問索居。家貧猶有菊。身病且看書。靜味煎茶覺。閑愁借酒除。誰知元亮趣。只在愛吾廬。</text>
<title>九日雨中。澤堂以書相問。且索拙句。伏枕口占。</title>,<text>爲是憐同病。情緘到雨中。未成酬令節。空作怯秋風。寂寞看籬菊。呻吟對草蟲。時時開匣劍。猶自吐長虹。</text>
<title>次龍門韻</title>,<text>愛我秋庭淨。寒苔錦樣斑。孤雲眠後對。新月病餘看。道在尋常裏。心存動靜間。但令無忽近。行遠未應難。</text>
<title>贈別天坡吳肅羽嶺伯之行</title>,<text>尙有蓬萊未了因。更看方丈入咨詢。襜帷再自中書出。風化遙從南國新。矗石樓高秋欲雪。扶桑日近臘先春。官梅處處開應早。須寄楊州舊倅頻。</text>
<title>病中。聞東淮 申公翊聖 自金剛回。討見登覽之作。</title>,<text>秋天笙鶴暫徘徊。白玉芙蓉海上開。仙境也應輸彩筆。錦囊還有一蓬萊。</text>
<title>次東淮毗盧峯韻</title>,<text>地是三山勝。人惟間氣鍾。鸞笙追子晉。鶴氅似王恭。落葉蕭蕭響。孤雲杳杳蹤。風煙無限景。宇宙最高峯。玉立元千仞。屛圍亦萬重。森森抽粉籜。凜凜淬芙蓉。寒谷難爲夏。陰崖易作冬。轡看羲馭避。杯視海濤洶。直跨關東脊。橫蟠嶺左胸。煥銜和氏璧。銳奪楚人鋒。珠斗芒相逼。銀河浪欲舂。骨疑氷自積。頭訝雪長封。草帶四時色。藤垂九節筇。瀑懸飛若鷺。岡疊起如蜂。筆勢凌蒼壁。文瀾倒碧淙。桂香侵屐齒。蘭氣襲裘茸。不許秦童到。寧敎漢使逢。靈區偏造化。仙韻得詞宗。嘯詠渾忘返。躋攀未覺慵。回頭向岱畎。笑殺大夫松。</text>
<title>沙溪先生挽</title>,<text>靜裏工夫摠是誠。暮年莊敬認專精。安車暫爲休辰出。晩計終依舊業成。永使今人知古禮。皆言後學有先生。山頹不盡儒林痛。吾道寥寥孰復明。</text>
<title>沙溪先生挽 其二</title>,<text>昔日摳衣忝受知。此身非復遠遊時。微誠但切高山仰。盛德寧容末學窺。座上春風嗟永隔。世間師道恐長衰。儀床一奠成辜負。哭向南雲無限悲。</text>
<title>敬次淸陰韻。奉寄谿谷。張公維</title>,<text>歲晏臥一裘。萬事今白頭。淳源散已久。俗尙日益偸。君子貴剛直。焉取徒陰柔。非無濟世志。苟合良可羞。尼父欲乘桴。所許惟仲由。顧余雖不才。願從先生遊。</text>
<title>冬雷 十月之初</title>,<text>冬雷尙可說。雨雹不可言。傳聞瀕海邑。禾穀無遺根。小民何以活。哭聲遍田原。達官獨無聞。歌吹喧朱門。</text>
<title>汝晦獵寄鮎魚戲吟</title>,<text>無怪貧廚一味寒。向來長鋏亦休彈。鮎魚與我功名似。好是留看上竹竿。</text>
<title>斜川第耆老會陪參。口號說與子方氏。</title>,<text>西村竹裏簇金鞍。十月華堂尙未寒。黃菊還宜秋後發。淸歌偏助醉中歡。年將洛社耆英比。會作香山九老看。共祝百年長此日。壽星隨處照團圞。</text>
<title>戲次贈申會寧韻</title>,<text>此別何須共黯然。樹勳宜及未衰年。凶奴定畏新都護。月滿關山壯士眠。</text>
<title>玄洲先生挽</title>,<text>一代文章盛。高才數我公。聯翩膠漆地。燀赫弟兄雄。賦埒三都壯。詞追四傑工。縱橫高氣象。酬唱幾詩筒。落筆湖山動。成書棟宇充。龍光千古寶。鵬翮九霄風。璧待連城價。葵傾捧日衷。鳳池晨佩隔。鳧舃暮途窮。世議輕儒雅。治聲徹聖聰。烈炎猶辨玉。墜翼久傷弓。屛跡呻吟苦。憂時寵辱同。慨慷聊抗疏。方略擬平戎。頗恨音容間。惟憑問訊通。未瘳玄晏疾。應記白瑤宮。穀貴潛夫歿。天寒姜被空。殘星倚樓處。橫笛斷魂中。奬許慙非分。提撕荷擊蒙。升堂多大手。授簡到微躬。尙想湖亭飮。仍留野日終。別驚雙鬢雪。江落五秋楓。萬事今流水。孤蹤昔斷蓬。荒園鎖松菊。虛室閉窓櫳。病負侯芭義。期違隣舍翁。瓣香那足報。長自憶南豐。</text>
<title>以衛將入直西所夕吟</title>,<text>昏鴉棲定上林枝。睥睨寒雲意更遲。五衛將軍無一事。坐看松月照窓時。</text>
<title>以衛將入直西所夕吟 其二</title>,<text>集賢當日忝儒臣。今作將軍劍獨親。蓬島宿緣猶未盡。直廬還與玉堂隣。</text>
<title>答具學士景輝 鳳瑞 戲吟</title>,<text>月下携杯興未闌。直廬拚得一場歡。靑綾學士先逃走。共說將軍酒令寬。</text>
<title>巡更時過玉堂偶吟。示鷗浦羅學士 萬甲。</title>,<text>禁掖中宵踏雪霜。柳邊徐步未全忙。將軍不慣巡更事。舊路還尋白玉堂。</text>
<title>再度巡更。捨輿而徒。人多嘲其太執。詩以解之。</title>,<text>步傍周垣白雪深。二更宮漏夜沈沈。徐行不敢肩輿坐。天上威顏咫尺臨。</text>
<title>讀晉史</title>,<text>處仲何曾殺伯仁。茂弘終莫一言陳。中書但解懷良友。不爲朝家惜藎臣。</text>
<title>湖堂重修後。與白洲， 李公明漢 觀海，畸庵。會酌尹都諫家。翌日。白洲寄五言律。以七言別韻和之。</title>,<text>小閣團圓罄一歡。深杯排却二更寒。行逢歲暮心猶壯。坐到參橫興未闌。我似黃楊才已退。君吟白雪和皆難。何時得忝金錢會。湖上新樓倚曲欄。</text>
<title>北所入直。景輝携尹而遠 鳴殷 來訪。聯句。</title>,<text>誰謂將軍幕。眞如道士居。驚看二妙至。話勝十年書。急鼓催更漏。疏星帶直廬。庭松最可愛。特立雪霜餘。</text>
<title>用前韻柬景輝而遠</title>,<text>迥接群仙氣。高隣上帝居。聊乘淸夜興。暫輟玉堂書。地僻山當戶。天寒雪壓廬。靑燈相對處。宮漏二更餘。</text>
<title>又用前韻寄景輝</title>,<text>散地宜吾分。深嚴合子居。揄揚九重王。披閱五車書。雨露承新渥。江湖夢舊廬。宮壺且濡首。寧歎食無餘。</text>
<title>與金道源 世濂 飮。次景輝。</title>,<text>傷心不敢問前期。此別無端欲涕垂。醉下天墀如一夢。爐煙初散上林枝。</text>
<title>贈金道源玄風之行</title>,<text>玉署論思日。銀臺獻替時。黃封霑晝接。白簡振朝儀。聖代言何罪。孤臣數自奇。專城猶副願。隨處摠恩私。</text>
<title>次景輝</title>,<text>丈夫身世鬢毛殘。酒席詩場意易闌。將帥總登恩澤傳。逐臣多詠玉樓寒。兵塵滿地何時定。劍氣衝星獨自看。今日始知儒術誤。江湖歸去却還難。</text>
<title>奉寄東岳</title>,<text>臘梅開盡歲將除。嶺路迢迢驛使疏。西塞干戈猶未定。北關消息復何如。風雲晝接陰山暗。雪月宵通瀚海虛。應念少游平日語。幾時隣舍賦閑居。</text>
<title>奉寄東岳 附和韻</title>,<text>古鎭黃雲限玉除。白頭朝著跡偏疏。雙谿學士空相望。一代詞臣摠不如。旌纛影翻沙磧遠。鼓鉦聲振塞垣虛。星霜易改身多病。却喜高文辱起居。</text>
<title>春帖禁中作</title>,<text>柏酒迎新歲。桃符送一冬。朝廷議賑貸。田野事春農。雨露千林潤。乾坤萬物容。欲知佳氣盛。看取瑞雲濃。</text>
<title>贈朴員外 漪 興陽之行 員外大人錦溪公方謫海邑</title>,<text>五馬趨庭日。方知仕宦榮。湖堂竟何事。玉署摠虛名。竹拂靑緺淨。梅迎彩服明。遙憐傖父國。尙有縣官淸。</text>
<title>崇政殿接見天使時陛楯入衛口號</title>,<text>吾君事大赤心殫。敬及王人爲盡歡。文物本來唐禮樂。滄波不隔漢衣冠。雲煙暗動春風暖。殿閣初融臘雪寒。潛祝胡亡邊徼靜。帝光長照我三韓。</text>
<title>正月十四日夜吟 壬申</title>,<text>去年澤風子。和我人日詩。縱有新篇什。其如遠別離。官梅初動夜。池草欲生時。得句須頻寄。郵筒莫遣遲。</text>
<title>正月十四日夜吟 壬申 其二</title>,<text>生憎新曆日。眼底到來頻。漸失燈前字。催添鬢上銀。任他長短刻。記得醉醒辰。却憶中山客。花開始識春。</text>
<title>正月十四日夜吟 壬申 其三</title>,<text>中夜無眠睡。呼燈對易編。細觀消長理。潛究後先天。造化非爻外。陰陽是畫前。向來尼父訓。惟說得坤乾。</text>
<title>正月十四日夜吟 壬申 其四</title>,<text>屋角初融雪。簷端夜滴聲。風松濤細雜。寒枕夢頻驚。乍似槽床注。翻疑雨瓦鳴。臥看窓有影。新月報新晴。</text>
<title>殘雪</title>,<text>盈尺庭前雪。逢春半已消。乍開曾覆壑。全謝舊封條。漸見流氷谷。應知漲野橋。陽坡日初永。隨處可逍遙。</text>
<title>上元雨</title>,<text>冥冥上元雨。作此終夕陰。雪色交初暗。煙花着更深。無論甲子日。愁殺老農心。何處迎新月。休徵杳莫尋。</text>
<title>次省齋徐郞中 挺然 韻</title>,<text>敢謂羲經已得門。大哉乾道至哉坤。陰陽本自初無始。動靜由來互作根。八卦畫前分四象。先天圖後啓重昏。區區數學渾餘事。貴是從仁識得元。</text>
<title>次省齋徐郞中 挺然 韻 其2</title>,<text>細閱坤乾萬理包。神功惟有氣相交。欲知大易無窮義。不在重爻在一爻。</text>
<title>次省齋徐郞中 挺然 韻 其3</title>,<text>莫論浮世富兼貧。好是平生自在身。滴露硏朱都不管。燒香靜坐卽吾辰。</text>
<title>和奉東岳</title>,<text>難將俚曲和英咸。逸氣眞如驥脫銜。韜略已聞雄節制。淸芬復道洗饕饞。時危擬效燕然勒。主聖寧憂巷伯讒。會見廟謨需潤色。未容歸臥退思巖。</text>
<title>和奉東岳 附元韻</title>,<text>三歲于江一歲咸。聖朝無補愧頭銜。未敷惠澤蘇民瘼。誰闡嚴威黜吏饞。身老詎堪纏疾病。性迂那得脫譏讒。春來便乞休官去。不向南川向北巖。</text>
<title>李大丘 穧 挽</title>,<text>我昔登司馬。君爲二百魁。世仍同榜好。門是隔林開。共識家聲遠。爭推宰相材。再煩分漢竹。終莫作殷梅。徐絮新阡阻。潘輿故里廻。空園跡猶在。嘉木手曾栽。落日蟬愈咽。秋風笛更哀。靑氈尙有托。聊以慰泉臺。</text>
<title>次觀海韻</title>,<text>花枝欲動上陽宮。雪色初殘地脈融。曉漏同趨門下省。爐香不隔大王風。陽春曲妙詞臣最。柳絮才高俗子空。太史朝來喜相語。文星今聚掖垣東。</text>
<title>和呈淸陰</title>,<text>淸詩每憶詠離宮。情景當年到處融。華衮慙紆伯夷論。春衣許逐舞雩風。誰知聯步吾還忝。說着曾遊夢已空。只願相隨不相別。暮雲無復隔江東。</text>
<title>和呈淸陰 附元韻</title>,<text>曉雪莊嚴玉帝宮。日華初動乍春融。鳳池飛下鸞窺鏡。鷄樹飄來鶴舞風。楚國高歌誰更和。梁園舊賦亦成空。蕭然獨坐煎茶處。詩興迢迢灞水東。</text>
<title>和白洲</title>,<text>文采承恩侍法宮。却思村景此時融。經心水落千峯月。吹面江天萬里風。一代高名還是累。早春歸計又成空。他年匹馬相尋去。路入維楊大野東。</text>
<title>和白洲 其二</title>,<text>平明端笏入金宮。上苑春華滿意融。細柳精神前夜雨。早梅消息一番風。知章狂興吳中杳。太白雄才海內空。安得相携事幽討。遍遊山北與溪東。</text>
<title>用前韻奉觀海</title>,<text>石路曾穿虎豹宮。恣看川嶽結還融。鸞笙第一峯頭月。鼇背三千里外風。逸氣飄飄雙眼豁。詩情浩浩六愁空。奚囊披向銀臺夜。咫尺分明見嶺東。</text>
<title>和觀海懷東郊小築</title>,<text>聲華夙歲動儒宮。身際明時契合融。天上客星瞻漢闕。禁中詩卷有唐風。輕煙暮色依深樹。細雨餘霏颺遠空。笏外靑山多爽氣。知君興繞水雲東。</text>
<title>次省中壁畫渤海三山及靈隱寺圖韻</title>,<text>鸞驂遙向十洲停。金闕銀臺正杳冥。頭出六鼇吹浪白。髻拋三角接天靑。芝田半濕蒼茫氣。蓬島微開縹緲形。何用別尋眞境去。此間還自有仙靈。</text>
<title>次省中壁畫渤海三山及靈隱寺圖韻 其二</title>,<text>滄洲別有日輪停。紫府煙霞半晦冥。鶴影偏憐雲外白。山光不是世間靑。樓居宛對神仙宅。意會寧分物我形。安得丹丘金七藥。春臺散與萬生靈。</text>
<title>次省中壁畫渤海三山及靈隱寺圖韻 其三</title>,<text>寂寞山門萬籟停。火輪初射海冥冥。風江直走潮頭白。嵐壁渾含雨氣靑。吟桂尙傳詞客句。捫蘿更著老禪形。依然鷲嶺當庭戶。辛苦移來定巨靈。</text>
<title>春日省中。對壁畫無聊。戲寄觀海內局之坐。</title>,<text>杯到行時且莫停。與君端合共沈冥。蓬萊日月雙眸豁。吳越峯巒半壁靑。何事枉生分別想。相親忘却畫圖形。還聞法醞流霞灎。不羨仙家玉液靈。</text>
<title>春日禁直雨中口號</title>,<text>高閣稀聞晝漏傳。上林煙雨暮春天。嬌花爛作佳人醉。弱柳迷如倦客眠。佳氣遍浮淸禁闕。新詩細和白雲篇。江鷗應笑吾歸晩。蒻笠何時理釣船。</text>
<title>省中寓直。醉觀海酒。頹然倚几。雨且滂滂矣。院柳庭花。意緖欣然。有懷鷗浦却寄。</title>,<text>院裏梨花半欲開。可憐春事此時催。銀臺玉署無多路。今雨休辭舊雨來。</text>
<title>疊前韻。寄鷗浦學士醉中促其來也。</title>,<text>不喜春花滿樹開。開時還怕落時催。偏憐數蕊初呈笑。簾外香風細細來。</text>
<title>呈玉堂淸案</title>,<text>醉夢初回午鼓鳴。上林雲物屬新晴。飛花滿院綠陰靜。白日隔簾黃鳥聲。</text>
<title>寓直無聊。酬答畸翁。</title>,<text>望中新柳綠依微。鳥哢交加燕入扉。春花須賞半開蕊。纔到開時還作飛。</text>
<title>寓直無聊。酬答畸翁。 其二</title>,<text>篆煙銷盡午風微。小吏眠時半掩扉。禽鳥亦知耽物色。春來多傍上林飛。</text>
<title>次畸翁再寄韻</title>,<text>畫省南簷接翠微。春雲半覆掖垣扉。悠揚夢似楊花亂。和雨和煙處處飛。</text>
<title>次畸翁再寄韻 其二</title>,<text>三月煙花繞紫微。五雲深處闢珠扉。龍池柳色瀛洲草。催却詞臣彩筆飛。</text>
<title>次畸翁再寄韻 其三</title>,<text>細草光風暖更微。柳花如雪撲窓扉。朝來始覺前宵雨。花外輕雲濕不飛。</text>
<title>省中三絶。奉寄谿谷大學士。</title>,<text>開時已怕落時忙。萬點隨風更斷腸。却喜蜘蛛差解事。網中猶得駐殘香。</text>
<title>省中三絶。奉寄谿谷大學士。 其二</title>,<text>竝枝三色錦初裁。半樹平分白蕊開。看取乾坤無限物。萬殊元自一中來。</text>
<title>省中三絶。奉寄谿谷大學士。 其三</title>,<text>梨花落盡雪飄飄。綠葉濃陰意寂寥。恰似佳人相別後。碧羅帷掩悄殘宵。</text>
<title>題銀臺稧帖</title>,<text>爐香冉冉惹瑤簪。身近淸光禁掖深。仙侶相親眞忝竊。主恩偏重可能任。雲迷曉陌聯鑣影。燈照春窓伴直心。詩被勸題知好意。此時情境要長尋。</text>
<title>觀海自省中遷玉堂後。有懷次白洲。</title>,<text>上苑春光盡。飛花一寸深。政堪添白髮。忽復阻淸襟。燭憶金蓮照。風疑玉樹臨。從今禁中作。多是寄君吟。</text>
<title>觀海遞副學後。除全州府尹。求別語次白洲。</title>,<text>論文除子復誰從。談屑霏霏道氣濃。步雜玉聲趨紫殿。對欹烏帽醉黃封。花明小苑春燒燭。月黑重城曉趁鐘。學士卽今爲傲吏。想應淸夢繞蒼龍。</text>
<title>觀海遞副學後。除全州府尹。求別語次白洲。 其二</title>,<text>五馬行裝一鶴從。驛程千里柳陰濃。風潭淨似靑銅拭。月竹寒疑白雪封。官燭夜回宣室夢。客窓晨隔景陽鐘。遨頭別有探寄處。郭外蒼巖號是龍。</text>
<title>觀海遞尹後。復用前韻。</title>,<text>盍簪曾向省中從。政値春華滿眼濃。石室人先留別語。酒泉君復願移封。晨鳧未踏南州路。朝馬仍聞北闕鐘。怊悵洲翁還落拓。鳳池星散舊夔龍。</text>
<title>次龍門韻</title>,<text>悔敎雙鬢著詩斑。斷却吟詩更覺閑。但使眞知仁智樂。未須尋水復尋山。</text>
<title>寄仙舟</title>,<text>天地無聲萬竅空。至音元在寂寥中。冥機妙運眞難測。錯道調刀始是風。</text>
<title>次種竹韻</title>,<text>爲取凌霜節。非關色與聲。襟淸覺渠好。渠豈遣襟淸。</text>
<title>靑雲君挽</title>,<text>皎皎淸標七尺身。靑霞寄意出風塵。謀猷夙贊經綸地。寵辱俄驚際會辰。一世英豪封馬鬣。百年勳業在麒麟。超然早已拋生死。定笑吾曹淚滿巾。</text>
<title>三月十八日。車駕幸泮宮謁聖。卽事口號。</title>,<text>仙仗徐行夜欲分。從班惟有佩聲聞。紗籠燭影承明月。寶輦香煙雜彩雲。袍笏已環槐市路。旌旗不動羽林群。幾枝丹桂花初發。正値春光滿八垠。</text>
<title>朴富平 知幾 令丈挽</title>,<text>大姓多賢者。明公尙德哉。藏修安素履。點撿淨靈臺。亹亹嘉言足。溫溫雅量恢。朋知推信義。標格出風埃。可惜卑棲邑。徒勞濟世才。悲歡到鶴髮。榮辱付蛇杯。甲子官仍貴。韶顏病忽催。當隅念疇昔。負劍自嬰孩。眷愛蒙偏厚。襟懷見輒開。竟違床下拜。空作寢門哀。去歲漁村酒。深秋漢水隈。轉頭成古跡。惟有淚霑顋。</text>
<title>竹西沈僉知 宗直 挽</title>,<text>一臥漳濱歲欲闌。郡齋曾閱幾靑山。平生篋笥詩千首。半世江湖屋數間。春草池塘吟後色。夜床風雨夢中顏。維楊舊會今陳跡。喬木依然涕自潸。</text>
<title>詶東淮次融字韻見寄</title>,<text>喬山幾泣閉玄宮。新渥如今覺更融。富貴逼身推禁臠。文章鳴世是家風。支機石古樓長掩。鳴劍心雄虜已空。戮力幾時同報主。扁舟歸老大江東。</text>
<title>省中次天章 白洲字 寒食雨韻</title>,<text>春來中酒久無詩。百五佳辰雨自知。莫怪經宵聲不斷。宮梅應有未開枝。</text>
<title>省中次天章 白洲字 寒食雨韻 其二</title>,<text>淸坐燒香寶篆殘。晩風吹雨作輕寒。人間一種靑春色。上苑還如畫裏看。</text>
<title>省中寒食。終日雨下。口號示座上。</title>,<text>午窓饒睡倦揮毫。刻漏稀聞畫閣高。日暖無風濃似酒。春陰釀雨細如毛。輕霑院裏初舒柳。催著墻頭欲綻桃。正是禁中寒食節。上林芳景屬仙曹。</text>
<title>謝白上舍 尙賢 寄海衣</title>,<text>翦取春雲一片靑。故人相贈自南溟。細如石髮難分色。薄似溪藤強綴形。天上六銖還覺重。海中千種摠嫌腥。生憐此物偏涼淡。和嚼新蔬酒易醒。</text>
<title>夢作 壬申居廬時</title>,<text>吾家門外一溪深。散作雲巖萬壑陰。誰知衮衮朝宗意。政似思親無限心。</text>
<title>鄭判府事 光績 挽</title>,<text>先人廬舍近高門。同里同庚義最敦。宣祖朝廷賢士輩。崇禎日月聖君恩。兵塵轉作南流客。死淚仍爲北望魂。大耋向來零落盡。舊遊如夢壽星昏。</text>
<title>姜僉知 紞 挽</title>,<text>嶷嶷風神秀。訢訢重厚姿。家聲丞相子。才調上公知。幕府曾諸彥。郞星又一麾。鳴琴經幾郡。操瑟立多時。四壁靑氈在。連枝白髮垂。莊盆飽歡戚。姜被迭塤箎。晩歲追眞率。高年際運煕。吹蔥共西巷。修稧始南池。令節頻成會。芳隣本不期。煙花催綺席。雪月侑金巵。朱紫忘官序。丹靑照鬢絲。嬉娛還少長。酬酢亦尊卑。浮世元如夢。流光忽若馳。凄涼山水曲。寂寞鶺鴒詩。風樹餘孤影。芝蘭仰舊儀。杯筵雖異昔。懷抱得常披。去歲災何慘。行裾泣更持。蒼茫湖外路。迢遞日邊思。禍亂看初定。歸來喜且悲。塵寰樂事少。藥餌暮途危。亹亹談無倦。翩翩筆未衰。恨余牽務劇。持被出門遲。數日纔違阻。重泉此別離。後生今莫托。先友復餘誰。去耋唯三朔。傳芳足一兒。客傷新弄笛。孫戀舊含飴。房掩低丹旐。堂虛悄素帷。苔侵荒逕細。塵鎖小樓欹。曉紼辭京口。寒笳咽水湄。平生歌舞地。痛哭送靈輀。</text>
<title>東岳挽</title>,<text>孤城扈入老臣情。一疾沈綿命已輕。雙淚向來逢我地。寸心終是愛君誠。文星忽暗當春夜。藝苑何人主夏盟。獨臥漳濱悲轉切。病中辜負送丹旌。</text>
<title>東岳挽 其二</title>,<text>犬節平生孝與忠。丹心用盡鬢成蓬。征衣暮濕咸關雨。使節秋驅渤海風。滿地干戈身已病。連天杞梓命還窮。文章廉白渾餘事。笑入蓬山縹緲中。</text>
<title>洪元老挽</title>,<text>大節嗟吾友。揚鑣命已輕。誰知千乘國。唯有一書生。烈氣今猶凜。恩褒死亦榮。靑山血長碧。留得丈夫名。</text>
<title>次分沙 李公聖求 韻。送蔡伯昌 裕後 謫西關。時出宿西村</title>,<text>逐客西行在此朝。使車曾踏驛程遙。季通別處還非寺。瀧吏逢時莫問潮。歲暮羈懷偏悄悄。酒醒寒館更寥寥。臨分欲贈無他物。雪後蒼筠玉一條。</text>
<title>次東淮六言韻 戊寅</title>,<text>白首烏巾何處。田翁野老相依。芳草堤邊細路。杜鵑花下柴扉。</text>
<title>次東淮六言韻 戊寅 其二</title>,<text>孤峯影裏軒窓。十里湖邊身世。憑君寄語白鷗。我亦相期晩歲。</text>
<title>送關東亞使曹次之 漢英</title>,<text>風塵碌碌愧儒冠。長憶蓬萊世界寬。彩服君曾遊玉洞。靑衫今復訪金壇。諸天岳色煙霞古。五月濤聲枕簟寒。莫恨壯元榮進晩。好將仙境入毫端。</text>
<title>次友人寄韻</title>,<text>高吟何處好懷舒。却愛淸詩錦不如。醉裏君猶工翰墨。亂來吾已倦琴書。靑山杜宇添新句。明月梨花夢舊居。燕子尋巢應更恨。昔年樓觀半成墟。</text>
<title>次友人寄韻 其二</title>,<text>愁眉時爲好詩舒。萬事年來總泊如。別恨又驚三月暮。長江不隔數行書。樓中幾播休文詠。謫裏還隨惠遠居。想得壯懷鳴劍處。斬鯨端擬跨歸墟。</text>
<title>次友人寄韻 其三</title>,<text>蕨芽傳得小拳舒。況見新詩更豁如。雲樹經年勞夢想。恩波幾日洗爰書。雕蟲不料叨新命。駐馬無由問謫居。東望望春春又盡。落花如雪滿郊墟。</text>
<title>次友人寄韻 其四</title>,<text>由來天道慘還舒。一葦何當縱所如。黃鳥囀時初罷睡。綠陰深處好看書。從知連抱須支廈。肯許孤城作久居。愧我風塵終底事。殘骸只合老村墟。</text>
<title>次洪牧晩沙兄 李公景義 韻</title>,<text>四年寥落坐江南。簿書叢中雪鬢毿。海上風煙收一一。客邊時序過三三。芳名早被兒童識。德意還從父老談。謝眺新詩凡幾首。歸來擬把錦囊探。</text>
<title>谿谷挽</title>,<text>上天胡莫惠吾東。今日朝廷又失公。大手寧將燕國竝。高標不但曲江同。望歸霖雨哀難奪。講輟皐比道却窮。痛哭此生那更見。瓣香空復爲南豐。</text>
<title>谿谷挽 其二</title>,<text>公居北巷我南隣。廿載靑眸鬢已銀。可但文章如虎豹。不關勳業畫麒麟。春風座上心常醉。玉貌圍中語更眞。從此落花明月夜。杜鵑啼處倍沾巾。</text>
<title>李正言慈親挽</title>,<text>忘年早與使君親。況接芬芳孟母隣。不盡山陽聞笛淚。忽爲廬下奠蒭賓。板興文駟專城日。諫筆斑衣故里春。一疾便成同穴願。北堂其奈大夫人。</text>
<title>次淮翁韻</title>,<text>松逕縈紆一線分。若爲東去襲蘭薰。霏微水氣晴疑雨。合杳峯陰晝亦雲。入座琴書更閑適。閉門花絮自紛紜。江山陡覺添光彩。爲有先生錦繡文。</text>
<title>次淮翁韻 其二</title>,<text>亂來遐想擬投簪。小閣新開一壑深。黃卷靜看無別事。白鷗飛近是知心。窓先得曉湖波映。枕早生涼嶽色侵。落日漁歌何處客。數聲時復和孤吟。</text>
<title>次淮翁韻 其三</title>,<text>谷似東柯卜築新。桃花別有武陵春。牙籤玉軸無他物。綠水靑山自四隣。繞枕煙霞難作夢。滿江鷗鷺不驚人。兒童莫向庭前掃。蘚徑元來絶點塵。</text>
<title>次淮翁韻 其四</title>,<text>歸休免遣北山慙。茶鼎書廚寄一龕。時爲尋花向江畔。偶因采藥到僧庵。松泉供釀春醪美。野䔩登盤晩飯甘。自是煙霞成痼疾。傍人錯道倦朝參。</text>
<title>次淮翁韻 其五</title>,<text>竹外新栽菊數株。此間欹枕卽淸遊。溪雲故傍虛窓宿。山鳥偏從曲檻留。十里江湖三畝宅。百年天地一孤舟。更誇長夏生涯足。雨後靑瓜欲滿疇。</text>
<title>次淮翁韻 其六</title>,<text>誰知禁臠混漁翁。不信班資視上公。少日高情牽酒賦。暮年豪氣壓詩窮。山齋本自隣星斗。水檻何曾畏祝融。怳對虎頭新就畫。著身長在一丘中。</text>
<title>次淮翁韻 其七</title>,<text>柴扉寄在大江頭。雙鬢如霜萬事休。絶岸遙通漁舍路。淸尊不受俗人愁。風泉響滿吟時榻。水月涼生醉後樓。何處更添無限思。碧波長向海門流。</text>
<title>酬郭欽魯 之欽 讀心經韻</title>,<text>心經如要細尋思。只在專精靜坐時。所貴須從勤學得。不然何用讀書爲。常存業業始深造。直到惺惺無外馳。愧我半生空白首。煩君莫使後人嗤。</text>
<title>聞獨淸新釀上槽戲寄</title>,<text>春天久旱但雷鳴。尙愛槽床學雨聲。聲到細時淸更好。病蘇行且爲君傾。</text>
<title>贈龍洲趙日章之興海</title>,<text>能將尺疏動宸旒。賦就東征喜氣浮。忽阻諫垣淸議惜。暫成榮養聖恩優。靑袍尙帶新亭淚。丹悃行懷玉宇秋。此地從來饒古意。笛聲時復倚高樓。</text>
<title>贈徐秀夫湖南亞使之行</title>,<text>亂後常嗟下榻遲。相逢又是送將歸。南征且續登樓賦。北去曾吟出塞詩。淸渭不堪愁裏渡。白雲何處望中飛。未應幕府空留滯。會見鯤鵬變化時。</text>
<title>寄秀夫省齋</title>,<text>靑衫脫却出秦關。畫省何時綴舊班。歸臥故園秋正好。寸心猶復戀南山。</text>
<title>題簡尾寄江陵府伯金令公 尙</title>,<text>銀臺一疏感宸衷。鏡水扁舟落手中。炎天不復煩揮箑。枕壓金剛萬谷風。</text>
<title>次贈覺明</title>,<text>客去柴門靜。僧來軟語長。自傷逢世亂。非是戀軒裳。蘭若煙霞古。風塵歲月忙。秋天無限思。空羨雁南翔。</text>
<title>題沈貽伯 翼世 扉作別</title>,<text>舊宅相看淚未收。碧梧蕭瑟雨聲秋。明朝又向驪江去。萬疊靑山一室幽。</text>
<title>題槐院契帖</title>,<text>一代承文院。諸公接武時。初通弱水路。新借上林枝。桂籍看相映。槐陰對幾移。慇懃卷面畫。他日當淸儀。</text>
<title>贈紺坡崔大容吉州之行</title>,<text>銅符出自玉堂中。未展寄懷鬢已蓬。鳥道入天秋亦雪。鯨濤捲地晝多風。遙臨窮塞詩情苦。獨倚危樓劍氣雄。從此月明頻北望。也應書寄向南鴻。</text>
<title>贈紺坡崔大容吉州之行 其二</title>,<text>畫圖高臥是眞仙。時到蓬山拱御筵。筆下晴川芳草句。枕邊孤鶩落霞天。詩書卷向黃雲塞。社稷憂深白髮年。遙想角殘烽度後。夢魂長繞舊漁船。</text>
<title>寄觀海謫所</title>,<text>關外經年客。平生一寸心。文章應有助。尊酒與誰斟。落日香山色。秋雲鐵甕陰。遙憐望鄕處。腸斷塞鴻音。</text>
<title>贈曺子實 文秀 寧海之行</title>,<text>曾向蓬萊閱幾春。嶠南今趁雁初賓。人煙尙帶昇平舊。襦袴應隨政化新。碧海捲來堆玉鱠。靑山對處岸烏巾。詩成須憶漳濱客。驛使歸時寄贈頻。</text>
<title>梨川李相公 弘胄 挽</title>,<text>上相生兼上將資。淸風雅量聖君知。靑油尙憶輕裘日。黃閣眞同短褐時。一老如何天又奪。百憂終使病難醫。秋衣濕盡平生淚。不忍重吟殄瘁詩。</text>
<title>別徐秀夫之大同</title>,<text>伊昔繁華地。如今萬事非。樓臺長寂寂。江柳自依依。紫塞何年靜。靑宮幾日歸。千秋箕子墓。弔古一沾衣。</text>
<title>別徐秀夫之大同 其二</title>,<text>南國虛傷別。西關此去留。淸風徐孺榻。明月庾公樓。驛樹迷鄕夢。邊笳動客愁。可憐游子望。遙隔白雲秋。</text>
<title>和遲川崔相公 鳴吉 西行途中次汾西都尉 朴公瀰 見贈之作</title>,<text>紫氣關頭細雨收。驛亭寒菊倍離愁。百年忠信孤槎客。萬里山河落木秋。白雪郢歌元妙曲。彩雲蕭史亦風流。懸知專對東歸日。滿路祥飆挾兩輈。</text>
<title>和遲川崔相公 鳴吉 西行途中次汾西都尉 朴公瀰 見贈之作 附元韻 遲川</title>,<text>霜落前峯積靄收。一條寒玉瀉新愁。黃花赤葉屛間畫。翠壁丹崖鏡裏秋。汲井暫須蘇渴肺。臨杯忽復憶詩流。夕陽催路悤悤發。無限靑山送客輈。</text>
<title>贈別安邊使君徐晩陰 景雨 令丈之行 序載文稿</title>,<text>此別如何欲濕巾。秖緣關塞尙風塵。行看萬樹梨花月。絶勝河陽縣裏春。</text>
<title>贈別安邊使君徐晩陰 景雨 令丈之行 序載文稿 其二</title>,<text>安邊都護北門庭。勝地天開國島形。蒼林霜雪寒光早。碧海魚龍雨氣腥。</text>
<title>贈別安邊使君徐晩陰 景雨 令丈之行 序載文稿 其三</title>,<text>靑門落葉撲征鞍。極目關雲路政漫。御史大夫今太守。霜威添却雪山寒。</text>
<title>竹陰挽</title>,<text>位到橫金也未卑。才高却恨命還奇。紅桃政綻開靑眼。黃葉初飛掩素帷。早歲文章鸚鵡賦。夜床風雨鶺鴒詩。騷壇久抱王前愧。今日山陽淚自垂。</text>
<title>竹陰挽 其二</title>,<text>翛然玉雪舊風神。白雪歌聲動搢紳。幾迓皇華揮彩筆。晩臨方岳惠朱垠。東州棲棘逢三黜。北麓闕扉過一春。長笛秖今魂欲斷。世間無復倚樓人。</text>
<title>竹陰挽 其三</title>,<text>一自臨瀛解左符。閉門賢路任崎嶇。壯元三代家聲遠。華岳千尋氣岸俱。浮世卽今無樂事。此生還復羨泉途。秋風曉紼西歸去。空泣高陽舊酒徒。</text>
<title>病中。忽見晴峯沈文徵 東龜 惠以三首淸篇。一唱三歎之餘。欣然走次。</title>,<text>病裏無人問。淸篇又到時。向來渾漫興。卽事摠新悲。會面惟憑夢。論心賴有詩。慇懃遠相贈。手折傲霜枝。</text>
<title>病中述懷。却寄晴峯詞案。兼示希安老師。</title>,<text>寂寞柴門掩。蕭條歲暮時。長懷南漢客。空詠北風詩。壑晩蒼鷹疾。江寒白鳥飢。遙憐伴老宿。撚斷幾吟髭。</text>
<title>李領相 弘胄 夫人遷葬挽</title>,<text>維楊當日哭新阡。宿草如今已九年。榮贈更因丞相貴。幽閑曾說婦儀全。佳城不待三千歲。寒月方當十二圓。魂魄想應無所恨。一家渾得會重泉。</text>
<title>贈北靑金通判 重鎰 之行</title>,<text>諫臣行色却相望。始識朝廷重北方。餓殍更無圖獻者。故令言責在遐荒。</text>
<title>贈吳汝擴 端 海西巡察之行</title>,<text>湖西爭似海西雄。行止惟須聽上穹。歲律暮時還別日。福星臨處更春風。金湯不在民心外。兵甲元存惠澤中。父老已應相與賀。向來治行說吾公。</text>
<title>漢城試院。口號示同座。己卯</title>,<text>上春街柳著輕黃。京尹堂前擧子忙。愧我還爲司貢士。何人能作壯元郞。休敎卞玉空傷刖。莫遣隋珠得闇藏。敢憚暫時勤苦事。聖朝今日急賢良。</text>
<title>坐李子範 時楷 家前澗上口號</title>,<text>流水聲中坐碧苔。一眉新月照深杯。臨歸更有丁寧約。花似錦時儂又來。</text>
<title>題扇寄觀海謫所</title>,<text>驛路花殘春又盡。藥山明月幾回新。慇懃爲贈淸風去。須向尊前憶故人。</text>
<title>過臨湍感舊</title>,<text>山色依然舊迹非。數行官柳雨霏霏。臨湍自是西州路。不待桃花淚滿衣。</text>
<title>過滿月臺有感</title>,<text>臺中芳草政離離。臺下溪聲日夜悲。樵客豈知前代事。行人猶指舊宮基。金陵萬古龍盤地。華表千年鶴返時。昨日披蓑登嶽頂。秖今松柏鬱參差。</text>
<title>試院漫題。屬座上和之。</title>,<text>京兆堂中忝幾登。主司深愧不才膺。點頭應有朱衣在。換骨眞成白日昇。秋葉忽驚蠶乍食。雲衢行見馬新騰。他時星散相思地。須記涼宵共翦燈。</text>
<title>次吉州崔使君大容白沙祠宇韻</title>,<text>大節何曾負聖經。當年不獨澤生靈。人間謾有萊公竹。天上應隨傅說星。事與千秋雲水白。名垂萬古簡編靑。蒼山未是無心物。似爲祠堂作翠屛。</text>
<title>次崔使君贈北靑妓楚香韻</title>,<text>花落秦京細雨晴。使君書帶楚香名。遙聞妙唱傳遺曲。能遣飛雲逗太淸。白首空懷戀君意。丹唇解作斷腸聲。誰知萬里邊城女。不忘當時蓋世英。</text>
<title>別晉州牧伯李道章 昭漢</title>,<text>侍郞還佩左銅章。千里東南一晉陽。風物莫敎供眺賞。城池要使作金湯。瓊樓玉宇中秋月。老木滄波古戰場。行待三邊氛祲歇。高歌矗石也無妨。</text>
<title>奉贈潭陽李使君 厚基</title>,<text>政績元來最。聲名老未低。休騎沙苑馬。且割武城鷄。彩服從隣邑。新梅入品題。他時循吏傳。直與古人齊。</text>
<title>寄檢察使朴德雨 潢</title>,<text>八月星槎政杳然。金風吹捲碧空煙。旌旗影走三邊吏。鼓角聲驅萬斛船。繡節先臨南海上。彩衣仍省北堂前。時危敢道勞行役。爲把詩篇當贈鞭。</text>
<title>寄畸庵鄭子容甫</title>,<text>谷口舊相得。周南留滯時。素知腸是錦。遙想鬢如絲。世事嗟何說。秋懷更覺悲。危樓北望處。賦得幾篇詩。</text>
<title>別松都留後金自珍 南重</title>,<text>八月南塘畔。涼蟬樹樹鳴。如何送君處。更作斷腸聲。</text>
<title>謝鐵原崔使君聖止 有淵 寄當歸酒。步其來韻。</title>,<text>纔傾一盞卽排冬。政想新醅粥面濃。不爲情深那得此。使君珍重手題封。</text>
<title>君平 鄭公斗卿字 弟慶酌。書示主人三昆季。</title>,<text>蟾宮掩映桂枝橫。吳質工夫久未成。一自君家連折後。月華偏向北堂明。</text>
<title>靑楓溪。憶金丞相有感。</title>,<text>七尺身隨一片煙。遺衣亦不汚腥膻。人間未有招魂地。萬古雲霄日月懸。</text>
<title>至日次徐秀夫</title>,<text>七日猶來復。餘生羨昔年。遙通銀漢路。不隔玉京天。海上桑初變。人間谷亦遷。丹霄鳳影斷。消息若爲傳。</text>
<title>靑平君夫人挽 庚辰</title>,<text>學傳詩禮性柔嘉。喜懼年垂八帙遐。膝下兩孫吾姪女。眼中三世是隣家。空山雨濕新阡草。寒食風催故宅花。忍忘升堂當日事。秖今回首淚橫斜。</text>
<title>閏正月初九日。元孫大君。發行而西。衣冠稚耋。無不涕泣。不覺瞻望失聲。</title>,<text>喪亂餘生在。艱危一死遲。龍孫催去日。鶴駕未還時。擁路千官泣。傾都萬姓悲。從今忠義士。湯火亦何辭。</text>
<title>大君宮女之母。割手指別其女。聞者鼻酸。</title>,<text>母子生離苦。相携哭路衢。自能輕性命。寧復惜肌膚。指落衣霑血。腸摧淚滴珠。丁寧語同志。愛死定非夫。</text>
<title>解文衡後。還硯澤堂。</title>,<text>虛帶氷銜歲已三。每當濡翰輒懷慙。還君舊物身無管。明月淸風只可談。</text>
<title>解文衡後。還硯澤堂。 附和韻</title>,<text>不爲虛文讓至三。老身乾沒晩方慙。王前盧後何須較。付與閑人發噱談。</text>
<title>官罷後下交河。松江墓山下中火。</title>,<text>別業歸裝趁雨晴。無官却是浩然行。幾重溪水和雲碧。著處林花照眼明。巖畔卸鞍芳草軟。沙邊炊飯淡煙橫。田翁添却詩翁趣。獨叱黃牛壟上耕。</text>
<title>口吟</title>,<text>出郭塵襟已覺淸。水聲隨處佩環鳴。漁童解辦銀絲鱠。却似江東張翰行。</text>
<title>展拜外舅姑墓</title>,<text>林花開盡草萋萋。步入松間路欲迷。再拜荒阡雙淚落。綠陰斜日鳥空啼。</text>
<title>小庵對僧</title>,<text>丈室靑峯下。尋僧亭午時。綠歸多少葉。紅寄兩三枝。細說金剛勝。耽聞玉洞奇。蒲團坐來久。階畔樹陰移。</text>
<title>口號</title>,<text>暮春猶得返鄕廬。雨歇林亭綠遍初。匹馬布衣來往地。野人誰識舊尙書。</text>
<title>酬澤堂</title>,<text>閑中對月影成三。點撿何曾夜魄慙。只是風塵空白首。從今王霸亦休談。</text>
<title>酬澤堂 其二</title>,<text>敢道天人策有三。仰看歸翮自多慙。林花落盡詩全廢。身老時危已倦談。</text>
<title>酬澤堂 附原詩</title>,<text>交道從前不二三。文衡付我有惶慙。收將舊硯眞虛器。遞送新詩亦漫談。</text>
<title>鄕廬</title>,<text>得蒙恩譴返郊扉。坐對前村了夕暉。翁伴白鳧溪上立。兒驅黃犢草間歸。原頭活水吾心事。山外浮雲世是非。一寸丹誠猶未改。夜來淸夢繞彤闈。</text>
<title>鄭公 文澤 佩酒來訪</title>,<text>一影携歸寂寞濱。蕭然渾似離風塵。誰知澤畔行吟日。尙有門前載酒人。山逕鋪花紅點點。水田經雨白潾潾。閑談只是西疇事。笑對溪翁岸葛巾。</text>
<title>酬澤堂用前韻</title>,<text>士師遭絀至於三。直道當時自不慙。顧我被彈何足怪。世間論議謾多談。</text>
<title>酬澤堂用前韻 其二</title>,<text>前後辭章不止三。塵纓偏遣北山慙。誰知聖渥如天大。得與田翁盡日談。</text>
<title>酬澤堂用前韻 其三</title>,<text>湖上行尋舊逕三。一宵春雨洗林慙。山南水北農桑事。供得先生半日談。</text>
<title>酬澤堂用前韻 其四</title>,<text>誰遣䜛言謾至三。聖恩偏厚却心慙。半生乾沒頭如雪。一篋陰符口不談。</text>
<title>酬澤堂用前韻 附原詩</title>,<text>誰將李四比張三。素祿浮名一樣慙。安得盡拋文字役。深杯終日展淸談。</text>
<title>酬澤堂用前韻 附原詩 其二</title>,<text>憂喜紛紛四與三。顧君與我兩無慙。衰年薄技終爲祟。此事從今不欲談。</text>
<title>酬澤堂用前韻 附原詩 其三</title>,<text>千載遭逢晝接三。知君俯仰不曾慙。鑾坡詞翰巖廊策。今伴河村野老談。</text>
<title>金參判士逸 槃 甫挽</title>,<text>甲子初相識。春風錦水寒。柳邊聯法從。花裏到仙壇。世誼均同氣。銓僚自下官。忘年亦何幸。取友也能端。詩禮家聲遠。雍容氣宇寬。諫垣推讜議。經幄罄忠肝。往事心如割。追思鼻更酸。夫人節最凜。令子義惟安。羈絏辛勤久。哀傷志慮殫。沈沈纏二豎。冉冉走雙丸。辰厄嗟晞露。庚周忽闔棺。泉埋中散玉。庭秀謝家蘭。北闕鵷行斷。南天雁影單。兩喪開淺土。三旐泝遙灘。未曳尙書履。空餘柱後冠。深淵存素戒。弘璧見終完。世亂生何樂。人亡衆所嘆。魂車辭郭外。祖馬跼江干。寂寞僑扉掩。凄涼暮笛殘。白雲回首處。川路政漫漫。</text>
<title>酬澤堂用前韻見寄</title>,<text>補衮何能及霤三。列卿虛忝舊名慙。時逢客子渾閑話。世事悠悠不足談。</text>
<title>中流</title>,<text>水闊金陵野。天低三角山。黃河如可泝。直上五雲間。</text>
<title>舟行</title>,<text>百丈牽依岸。微風浪不翻。草深連浦野。林映近江村。短艇橫官渡。遙帆自海門。釣磯苔半濕。知是早潮痕。</text>
<title>向夕</title>,<text>雨後微涼動。風前細葛輕。潮歸沙岸濕。煙盡水村明。樓壓長洲迥。舟從古渡橫。漁童最多興。落日棹歌聲。</text>
<title>舟下江華</title>,<text>步出渡頭潮欲退。舟人鳴櫓櫓聲忙。南歸島嶼此村客。西自海門何郡郞。多少林亭半無主。往來江水卽吾鄕。炎天亭午坐篷底。颯颯長風襟袖涼。</text>
<title>舟中次律髓途中盛夏韻</title>,<text>奇峯硉兀火雲長。無賴纖絺翦作裳。謾自江湖憂社稷。猶多霖雨在巖廊。疲甿泣對田疇拆。聖主思分殿閣涼。安得四時調玉燭。八荒重見盛農桑。</text>
<title>夜行</title>,<text>晻晻斜陽下。依依暝色生。深林一逕黑。新月半峯明。遠犬吠何急。羸驂鞭不行。客間艱苦態。偏覺助詩情。</text>
<title>江濤</title>,<text>未怪江濤險。風生自激湍。豈如平地上。翻覆忽無端。</text>
<title>早行</title>,<text>烈日晩尤畏。呼兒催就程。水田鷺人立。林野牛意行。逕入危橋細。風含古木淸。向來詩摠廢。時向客中成。</text>
<title>舟行</title>,<text>當午乘潮上。輕風解纜忙。前山翻在後。亂帆忽成行。雲與沙光白。煙和水氣蒼。眠鷗最可愛。相對自相忘。</text>
<title>次律髓苦熱韻</title>,<text>街頭日日漲塵沙。旱魃炎炎勢轉加。燒野已枯新穗穀。登盤無復舊嘗瓜。金莖擬沃相如渴。銀漢思隨博望槎。去歲伐氷今澤畔。春明迢遞隔天涯。</text>
<title>苦熱</title>,<text>六月旣望炎更熾。解衣散步如發狂。擧目忍看草木悴。回頭未覺江湖涼。空思蔥嶺千秋雪。遠憶曹溪一滴香。萬里長風如可御。蓬萊頂上暫翺翔。</text>
<title>雨中</title>,<text>忽驚涼思滿樓臺。天際輕陰漸逼來。急雨迷山蛙一部。晩風吹浪雪千堆。銀鱗近自漁村至。皓鶴時從沙渚回。拙劣已判投散地。白頭何面走塵埃。</text>
<title>口號</title>,<text>樓居孤迥隔塵紛。亂樹蟬聲帶夕曛。滿地江湖明似鏡。一群鷗鷺白於雲。病來爲伴惟桃竹。靜裏相親是典墳。只恨時危恩未報。寸心無日不憂君。</text>
<title>江上</title>,<text>江上危樓倚斷坡。樓前疊巘碧嵯峨。尋常枕席煙霞氣。朝暮軒窓湖海波。細雨歸帆一幅畫。淸風好鳥數聲歌。閉門閑臥宜吾分。寂寞何須歎雀羅。</text>
<title>初秋</title>,<text>枉走風塵十數年。身閑始得住江邊。沙光隱映晨疑雪。水氣霏微晝似煙。亭舍多隣靑雀舫。漁家長占白鷗天。新秋已覺衣裳冷。四壁蕭然省撲緣。</text>
<title>挽吳監司 端</title>,<text>才名少日賦高軒。駟馬由來積德門。枌社舊留明府惠。棠陰新返使家轅。辭榮不獨存形迹。請急良由懼寵恩。氣似芝蘭曾有素。病如桃李忽無言。元昆永隔同衾夢。令女偏驚異域魂。玉樹盈庭文采在。粉書增秩鼎司尊。來尋僻巷纔懸榻。說到危機歎不根。誰料未膺仁者壽。一哀雙涕灑江村。</text>
<title>白髮</title>,<text>沐髮更知老。蕭蕭霜雪多。向來兩三白。今已強半皤。勳業休看鏡。光陰奈擲梭。風塵尙未靜。羞對舊山河。</text>
<title>次槐院古硯韻</title>,<text>此物今猶在。流傳定幾塵。時危曾祕跡。氛豁却呈身。隱見如聞道。甄陶卽待人。他時草奏處。席上更稱珍。</text>
<title>秋懷</title>,<text>客夜漫漫夢未成。蛩音喞喞近床鳴。何由寄語秋天月。不向愁人枕上明。</text>
<title>陽陵君許公 𥛚 挽</title>,<text>白首凌煙閣。明時上大夫。文章推老手。酬唱許吾徒。試院餘寒月。危蹤負束蒭。世間今日事。還復羨泉途。</text>
<title>丑月十日入宅</title>,<text>歲暮歸來雪滿庭。鏡中雙鬢半星星。多情最是終南色。依舊簾前一髮靑。</text>
<title>人日寄澤堂兼柬白洲</title>,<text>今年人日萬事悲。忽憶昔年人日時。十一年間如一夢。當時酬唱已難追。岳老云亡谿相逝。餘響空傳白雪詞。洲翁臥病楊州路。畸丈留滯天南陲。惟君與我尙在洛。亦復相阻東西涯。陌頭將舒楊柳色。窓前欲動梅花枝。節序如故人事變。逬淚長今工部詩。</text>
<title>夜夜夢拜父母及家兄如平日然。覺則悲愴輒倍。感涕書懷。</title>,<text>夜夜長如侍。頻頻會一堂。爺孃相對坐。兄弟共聯行。尊裏平生酒。床頭昔日觴。覺來常有恨。不得訴哀腸。</text>
<title>二月十一日十二日夜。連夢淸陰。</title>,<text>連夜分明夢。文場亦酒場。溫容謁春色。勁氣肅秋霜。美玉火難透。貞松寒更彰。幾時廻漢節。吾欲問蒼蒼。</text>
<title>二月二十日夜。夢東嶽來訪弊廬。談屑款款。俄而告歸。匹馬短僕。政當日中。覺後了了在眼。</title>,<text>夢裏貞陵洞。從容枉舊儀。欣然成對坐。復與討文辭。小逕閑行處。羸驂亭午時。覺來猶在目。淸淚枕邊垂。</text>
<title>寄睦襄陽梅溪令丈 敍欽</title>,<text>春雨霏霏春草生。春風偏感夜牀情。誰知孤枕一場夢。宛見丈人三弟兄。說到存亡俱掩抑。戒深杯杓亦分明。哀衷訴盡呑聲哭。却被妻孥急喚驚。</text>
<title>次龍門戲吟</title>,<text>未了塵紛十二因。方知大患是吾身。悠然笑指千江月。莫把區區辨妄眞。</text>
<title>次龍門戲吟 其二</title>,<text>法喜爲妻未是淫。況聞般若不曾禁。知君因病觀身妄。到得安心境更深。</text>
<title>次龍門戲吟 其三</title>,<text>彼岸茫茫未究因。遠求爭似近求身。細看一理初無二。須信吾家自有眞。</text>
<title>詶汾西和寄踏靑日韻</title>,<text>桃李還如笑獨醒。故敎紅白映疏櫺。偏憐南嶽高松樹。不爲春來始作靑。</text>
<title>詶汾西和寄踏靑日韻 其二</title>,<text>憶醉仙醪夜未醒。月光斜照玉堂櫺。上林楊柳瀛洲草。政與宮袍一樣靑。</text>
<title>詶汾西和寄踏靑日韻 其三</title>,<text>芳辰宜醉不宜醒。月滿池塘風滿櫺。試向樂遊原上望。大堤依舊草靑靑。</text>
<title>詶汾西和寄踏靑日韻 其四</title>,<text>秦樓留客不曾醒。窓爲前山不設櫺。仙尉風流誰得似。千金傾盡買拋靑。</text>
<title>詶汾西和寄踏靑日韻 其五</title>,<text>沈憂如醉自難醒。淚爲傷春灑曲櫺。回首城西腸斷處。柳條猶似去年靑。</text>
<title>三月二十一日夜。夢淸陰與德雨甚分明。意者或將有好音歟。聊用識之。</title>,<text>前月分明見。今宵又見之。細論經籍義。眞似昔年時。北海幽蘇武。西山餓伯夷。未應終被困。何日是歸期。</text>
<title>三月二十一日夜。夢淸陰與德雨甚分明。意者或將有好音歟。聊用識之。 其二</title>,<text>德雨吾良友。襟期出俗塵。人皆推地望。我獨愛天眞。夢覺中宵月。愁連芳草春。幾時披彩服。遙慰北堂親。</text>
<title>次龍門韻</title>,<text>斷却根塵也未能。費心空學在家僧。須知從古英豪事。只在臨淵與履氷。</text>
<title>次龍門</title>,<text>世間朱紫摠浮名。冠蓋紛紛滿一城。白頭未訪春山去。秪爲從前戀主情。</text>
<title>又次來韻</title>,<text>仁義由來是定名。也知誠敬卽干城。禪家妙法聞曾慣。其奈君臣父子情。</text>
<title>寄龍門</title>,<text>君病莫憂病。我忙寧歎忙。快時惟正氣。閑處卽剛腸。宇宙誰非客。江山到是鄕。春花滿開日。爛醉亦何妨。</text>
<title>詶龍門</title>,<text>性定動猶靜。心馳閑亦忙。但將甁守口。何用錦爲腸。不入詩書囿。寧知禮義鄕。愧吾叨峻秩。賢路久相妨。</text>
<title>次龍門 時余未謝新命。來詩有不妨遮面過隣家之語。故戲答之耳。</title>,<text>剛喜君蘇趁落花。字行非復舊欹斜。相逢本自忘賓主。醉處從來便是家。</text>
<title>贈別雪汀曹子實永興之行</title>,<text>極天關嶺路茫茫。此別還嗟負遠將。啼鳥落花渾不管。塞雲西望斷人腸。</text>
<title>詶龍門</title>,<text>新月看三缺。韶光向九旬。參差百花發。紅粉一時匀。放曠嵇中散。風流賀季眞。相逢須共醉。劇飮是高人。</text>
<title>次龍門</title>,<text>舊隱歸心切。茅齋一壑寬。拓窓山影亂。欹枕水聲寒。獨鶴偏耽靜。輕鷗太劇乾。回頭爭席地。眞似夢中歡。</text>
<title>次龍門 其二</title>,<text>衰覺詩全廢。愁因酒暫寬。午眠消永日。春服怯輕寒。供世嗟身病。包羞奈舌乾。追思昔年事。花底罄淸歡。</text>
<title>次龍門 其三</title>,<text>巾向閑中岸。衣從病後寬。鵷鴻新面衆。魚鳥舊盟寒。暮岫憐雲返。春田惜雨乾。兒童無意緖。花落笑相歡。</text>
<title>寄仙舟</title>,<text>我惜仙舟子。誰知老草萊。新春看又盡。故里幾時來寂寞王官谷。飄零太白才。溪翁爭席處。能復醉山杯。</text>
<title>次龍門</title>,<text>無營更覺此心淸。身外浮名一芥輕。却笑子雲勤苦甚。白頭空草太玄經。</text>
<title>次龍門 其二</title>,<text>午窓涼動樹陰淸。簾畔差池燕子輕。愁病久無杯酒興。靜中時復閱茶經。</text>
<title>次龍門 其三</title>,<text>心較西湖定孰淸。葛衣休羨六銖輕。硏朱和得薔薇露。細點黃庭內景經。</text>
<title>次龍門 其四</title>,<text>滿院松濤夢亦淸。茶煙細逐晩風輕。凶年不用新添口。案上猶留相鶴經。</text>
<title>次龍門</title>,<text>敢將枯旱怨蒼天。萬事思量更惕然。盡日望雲憂似醉。中宵對月悄無眠。塵沙斷絶淸泉脈。田野蕭條白屋煙。尙有幽情陶寫處。賴君聊復和新篇。</text>
<title>聞龍門將出東湖。用前韻却寄。</title>,<text>政是淸和四月天。首回江國思飄然。釣絲輕颺銀鱗躍。客纜徐牽白鳥眠。樹色迥浮沙苑野。蘋風橫捲水村煙。應知亦有催詩雨。公子調氷又一篇。</text>
<title>聞龍門將出東湖。用前韻却寄。 其二</title>,<text>倦鳥歸雲欲暮天。此時門巷更蕭然。孤懷忍說斑衣戲。隻影難成白日眠。紫陌多年走塵土。碧山千仞入雲煙。溪翁野叟爭相待。問我行期數寄篇。</text>
<title>記夢用前韻</title>,<text>夜來歸夢白鷗天。萬頃滄波政渺然。曲渚回汀沙似雪。暖雲遲日柳如眠。漁郞衣濕前山霧。賈客帆衝古渡煙。覺後便思撑艇去。且輸佳境入詩篇。</text>
<title>次龍門</title>,<text>才劣恩私重。時危性命輕。有懷同倦鳥。無興賦新鶯。宇宙兵塵暗。光陰鬢雪盈。丁寧報吾友。相勖歲寒情。</text>
<title>閔雨</title>,<text>旱天誰遣雨雲濃。哀痛絲綸下九重。衮職深慙無所補。短章時向紫宸封。</text>
<title>贈崔賓客子迪</title>,<text>夷險寧論地。行藏已任天。鴒原不敢顧。鶴駕在何邊。雪涕非關別。將詩當贈鞭。應過華表柱。弔古一悽然。</text>
<title>次龍門</title>,<text>慵來不管小庭荒。竹所時能進一涼。交絶還敎疏四友。病深端擬上三章。靑山慣向閑中見。白日偏從靜處長。最憶東庵淸意味。松泉無謝玉爲漿。</text>
<title>次龍門 其二</title>,<text>畦蔬細帶雨痕滋。庭畔柴扉半欲欹。鏡裏雪霜新鬢髮。篋中珠玉故人詩。深林好鳥聲相和。遠岫歸雲意自遲。待取明朝官罷後。與君隨處趁佳期。</text>
<title>次龍門 其三</title>,<text>四野枯苗久未滋。烏巾頻爲望雲欹。誰知落日千峯雨。催却先生一首詩。喜聽松聲移枕近。愛看山色下簾遲。相依賴有芳隣在。樽酒團圓不用期。</text>
<title>和龍門六言</title>,<text>翠樹微含風色。陰雲晩釀林霏。雨脚鳴時夢罷。鳥聲多處人稀。</text>
<title>次龍門</title>,<text>悔未彎弧事挽強。枉拈柔翰伴奚囊。鹽梅古有殷良弼。方略今誰趙破羌。自笑五車空費力。更慙三逕已成荒。長懷廣受休官日。供帳都門百兩將。</text>
<title>次龍門 其二</title>,<text>時危空憶北方強。更有何人號智囊。殺氣玄關還紫塞。妖塵白狄復靑羌。尙看烽櫓連千里。誰挽銀河洗八荒。擬向西湖尋舊約。閑聽漁父棹相將。</text>
<title>次龍門 其三</title>,<text>舊臥牛衣一尺強。辛勤敢忘照螢囊。獨醒幸際非狂楚。痛飮何須效渴羌。怕見西陲頻羽檄。驚聞南國半傖荒。遙憐戍卒依何處。萬里離家母未將。</text>
<title>次龍門看心經韻</title>,<text>久拋觴政倦文場。計拙何曾費揣量。須把操存勤著力。要醫偸惰更無方。專精肯被千岐惑。守口休誇萬語當。枉擲光陰能不愧。向來吾道久榛荒。</text>
<title>次龍門看心經韻 其二</title>,<text>世上浮榮夢一場。頭顱吾已細思量。臨危敢用檀公策。供劇還拋陸氏方。庭畔不妨芳草合。窓前偏愛碧山當。江湖釣侶書頻寄。苔沒漁磯舊逕荒。</text>
<title>寄永春倅</title>,<text>一箑兼封筆一枝。此情應有故人知。淸風掃盡靑山霧。寫寄江樓雨後詩。</text>
<title>蓮亭醉書</title>,<text>華岳孤雲度。終南夕氣涼。蕭然竹亭子。醉墨帶荷香。</text>
<title>蓮亭醉書 其二</title>,<text>碧柳迷三逕。靑山送一涼。平生滿樽酒。坐壓小塘香。</text>
<title>八月廿九日。琴隱 柳公允昌 到坡山相別。雨中口號。</title>,<text>落日吾何去。西風君獨歸。坡山八月雨。濕盡別時衣。</text>
<title>到臨湍。次主倅白石許春容韻。</title>,<text>暮雨西州淚。非關出塞行。回頭望淸渭。何處是秦城。白露凋官樹。黃花照驛程。今朝與君別。更惱客中情。</text>
<title>松都記感</title>,<text>政是悲秋日。還爲感舊時。雲從太嶽斷。草向謝池衰。白酒吾無分。黃花知爲誰。終宵不成夢。呼燭強題詩。</text>
<title>松都記感 附和韻 淸陰</title>,<text>疇昔歡娛地。交遊上下時。君方稱最少。吾亦未全衰。撫迹今如許。傾懷欲向誰。天涯更愁絶。滴淚和新詩。</text>
<title>過楓橋</title>,<text>松岳新秋色。楓橋舊水聲。傷心立馬久。寒雨濕荒城。</text>
<title>瑞興夜懷</title>,<text>摵摵鳴風葉。蕭蕭學雨聲。本來悲宋玉。何況別秦京。蟋蟀還多事。星河轉益明。寒花照客眼。佳節更關情。</text>
<title>黃州</title>,<text>形勝皇華卷裏收。卽今彫弊最西州。山河尙帶風塵色。宇宙還無廣遠樓。粉堞虛從井方峻。秋雲迥傍棘城愁。當年歌酒成陳迹。前度劉郞雪滿頭。</text>
<title>中和贈李叔成憲</title>,<text>白首吾宗老。黃昏客舍秋。幾年空悵望。今日又離憂。詩律誰能敵。生涯不自謀。佳期在來歲。莫負浿江舟。</text>
<title>黃州審藥隨到中和。書扇以贈。</title>,<text>縱有兪和術。難醫遠別愁。如何出塞日。又是菊花秋。</text>
<title>次李叔韻</title>,<text>異鄕相對喜兼悲。靑眼依然白髮垂。無復詩流能唱和。只應田叟共追隨。新秋物色愁邊改。舊國音書別後遲。欲識明年東返日。請看霜雁向南時。</text>
<title>練光亭</title>,<text>練光亭上欲斜暉。獨倚危欄有所思。萬古興亡孤鳥外。一江風物九秋時。樓臺不復繁華事。客子空題感慨詩。悵望秦京何處是。煙波暝色自生悲。</text>
<title>題南主簿 斗樞 扇</title>,<text>秋風九月練光亭。眼爲逢君也暫靑。安得大同江作酒。夕陽臨別醉無醒。</text>
<title>謁箕子墓有感</title>,<text>不敢私疇範。東來啓我民。佯狂終見義。先聖竝稱仁。周自三千士。殷猶半萬人。西行想白馬。弔古倍傷神。</text>
<title>登樓 九日也</title>,<text>偶有登樓作。非關落帽辰。政逢多難日。還作獨醒人。白水猶依舊。黃花也自新。何心酬令節。鶴駕在兵塵。</text>
<title>寄觀海</title>,<text>西風獨倚百祥樓。鐵甕秋雲滿目愁。咫尺相思不相見。煙波懶棹夕陽舟。</text>
<title>寄觀海 其2</title>,<text>鬢髮愁邊改。光陰客裏催。天涯落帽節。日暮望鄕臺。野館黃花發。江城白雁來。悄然無與語。離思轉難裁。</text>
<title>口號</title>,<text>白日中原隔。前星百戰場。憂虞一人軫。飛輓萬夫忙。寒雨亦何事。秋花空自香。羨他諸上客。高會作重陽。</text>
<title>大定江。別安司果成龍。</title>,<text>處處臨岐恨。依依遠客心。秋風大定水。不及別愁深。</text>
<title>林畔感舊</title>,<text>二十年前向此行。白頭秋日倍傷情。逢人盡是新顏面。惟有寒溪送舊聲。</text>
<title>夜與宣川李使君呼韻聯句</title>,<text>古驛霜凋樹。孤城月壓煙。客間新節序。愁裏舊山川。燭淚如傷別。秋聲更帶邊。分張在明發。今夜不須眠。</text>
<title>用前韻示主倅</title>,<text>塞月寒無色。秋陰夜似煙。詩篇逢謝眺。書信隔秦川。南菊離愁外。西州客淚邊。相親有燈火。挑盡不成眠。</text>
<title>早發向良策</title>,<text>旅館千峯裏。天寒一夜間。氷凝西去路。雪滿北來山。作客多新句。逢人少舊顏。行行地欲盡。明日到龍灣。</text>
<title>川上</title>,<text>夜宿秋江冷。風餐野水喧。雲煙愁慘惔。蘆荻亂飄翻。石擁餘殘壘。墻頹認古村。怪禽無意緖。鳴噪傍荒原。</text>
<title>通遠堡逢雨</title>,<text>莫怪天連雨。應緣地積陰。吾行有底事。造物亦傷心。煙鎖千行樹。雲迷萬疊岑。此間多少語。渾是異方音。</text>
<title>連山途中口號</title>,<text>通遠連山事已休。秪殘亭障寄層丘。荒墟破壁人何去。南畝西疇歲自秋。襟帶分明天地意。風塵都是大夫羞。須聽流水聲嗚咽。似訴年來無限愁。</text>
<title>踰會寧嶺</title>,<text>曉騎穿重嶺。朝炊傍小溪。不因看日月。應未辨東西。壁壘多新築。村墟失舊蹊。丁寧數聲鵲。猶似故園啼。</text>
<title>遼野</title>,<text>茫茫大野鎖秋陰。天際逶迤繞疊岑。華表鶴歸城亦變。長橋虹臥水空深。樓臺總作蕃王宅。歌舞惟餘野鳥吟。借問亂來誰避世。管寧千載使人欽。</text>
<title>次石室韻</title>,<text>歸期不待變烏頭。白雁新飛漢苑秋。早晩也應瞻玉貌。莫嗟今日阻靑眸。</text>
<title>次石室韻 附原韻</title>,<text>兩世交情到白頭。悲歡離合幾經秋。松都燕語銀臺會。回首當時淚逬眸。</text>
<title>十月十五日夜。雪後大風。時世子從獵于北野。對燈無寐。耿耿達曙。</title>,<text>陰山一夜雪漫天。獵騎衝寒也未旋。鶴駕今宵何以過。百憂雙淚夢難圓。</text>
<title>次趙司書子玄 全素 韻</title>,<text>猛氣何曾再鼓衰。黑貂宛馬事驅馳。天山大獵如臨敵。雪磧陰風競趁期。海內兵戈猶未定。草間狐兔亦應悲。時危身老慙無補。髮自衝冠劍拄頤。</text>
<title>鳳林大君陪鶴駕于獵所。無恙奉還。志喜示僚益兼柬安師傅 應昌。</title>,<text>諫獵誠吾職。玆行不自由。尙欣無疾病。初豈事遨遊。花萼相輝映。天人孰等侔。應憐老賓客。時展鷫鸘裘。</text>
<title>次石室見贈韻</title>,<text>燈照春窓伴直心。宮梅欲綻柳初陰。追思舊迹渾如夢。翦燭何時更說今。</text>
<title>次石室見贈韻 附原韻</title>,<text>燈照春窓伴直心。銀臺修稧老光陰。人間俯仰成陳迹。何況他年隔古今。</text>
<title>奉呈石室</title>,<text>共向天涯滯。猶頻夢裏看。雪何傷茂麥。風却動幽蘭。得御從年幼。相期在歲寒。應知來復日。悲亦轉成歡。</text>
<title>奉呈石室 附次韻</title>,<text>白髮誰相念。靑銅謾自看。人方思下石。君獨保如蘭。急雪侵衣凍。獰風入骨寒。秪敎神會處。夜夜卜新歡。</text>
<title>和曹守而 漢英</title>,<text>志豈曹蜍敵。詩將子建看。家聲推玉樹。世契托金蘭。句愛堪消夜。杯嗟阻暖寒。會成文字飮。休羨舊時歡。</text>
<title>和曹守而 漢英 其二</title>,<text>驢曾浩然跨。羊忽子卿看。早已聞懷橘。今猶詠采蘭。那堪金殿遠。剩覺玉樓寒。想得江鄕趣。爭拚社酒歡。</text>
<title>衍成長律寄守而</title>,<text>洛城西畔昔居閑。一日寧辭百遍看。始信疾風知勁草。却從空谷歎猗蘭。仙郞謾奏陽春曲。壯士休歌易水寒。安得大裘兼廣廈。雪天渾使萬人歡。</text>
<title>衍成長律寄守而 其2</title>,<text>曾荷黃封降九天。雪中春色玉堂前。誰知此夜寒燈下。忽見銀壺似昔年。</text>
<title>復用前韻。詶曹守而。</title>,<text>暮途疏懶合投閑。篋裏陰符亦不看。餐雪誰知曾授簡。煎茶空憶舊蘇蘭。雲霄半夜龍光射。華表千年鶴影寒。款段何時歸故里。濁醪麤飯足供歡。</text>
<title>復用前韻。詶曹守而。 其二</title>,<text>壯志蹉跎寶劍閑。鬢衰人作禿翁看。塵冠未挂三珠樹。香佩猶添九畹蘭。鄕國心隨黃鵠遠。江湖夢伴白鷗寒。長懷元亮歸田興。僮僕相迎亦自歡。</text>
<title>十月十七八日。乃先考妣生朝也。不勝悲愴。泣而書懷。</title>,<text>十月年年樂事多。雙親無恙一家和。孫扶子侍醒還醉。弟後兄先舞且歌。浮世光陰如掣電。故山松檟已成科。吾今又作殊方客。東望鄕關淚瀉河。</text>
<title>冬十一月初七日。乃聖誕日也。行望殿禮。禮罷口號。</title>,<text>絶域風霜阻紫霄。紅雲東望路迢迢。鍾聲乍似龍樓曉。玉色猶違鳳殿朝。彩線長思衣補舜。丹誠遙祝壽齊堯。何時鶴駕歸雙闕。舞蹈重瞻日月昭。</text>
<title>敬和石室。復用夢見韻。</title>,<text>此心長耿耿。前夜又相看。初覺疑非夢。餘魂認襲蘭。銀鉤傳柳骨。玉律洗郊寒。試閱篇三百。悠然任戚歡。</text>
<title>夢石室懦翁後。聞夜烏啞啞口號。</title>,<text>佳期宛在洛城西。覺後還聞烏夜啼。無限心中悲喜事。臥看窓影月初低。</text>
<title>雪夜司鑰來致東宮賜醞。感激口號。</title>,<text>獰飆捲地雪連天。霞醞頻從鶴禁傳。忽憶往年叨夜對。講餘霑醉五雲邊。</text>
<title>賤降日愴然終夕。述懷錄示崔賓客 惠吉。</title>,<text>返照啼烏閃片金。蓼莪吟罷倍傷心。孤生瞻仰惟祠屋。此日單杯亦莫斟。</text>
<title>雪朝起看。館中人皆未興。庭序闃寂如山村然。乃片時靜境也。</title>,<text>夜雪連朝政杳冥。草庵人靜掩柴扃。依然寫出袁安巷。秪欠芭蕉著小庭。</text>
<title>聞崔大容長逝。不勝驚悼。</title>,<text>驚號淚向寢門零。還羨飄然返紫冥。上界不知塵世事。碧桃花下是先庭。</text>
<title>至日次崔賓客子迪見寄</title>,<text>客向天邊滯。陽從子半生。窮愁愁不盡。鑷鬢鬢還明。添線知長至。書雲看太淸。朝來嘗豆粥。更動故園情。</text>
<title>詶趙春坊子玄</title>,<text>不剝何能復。將消却有生。雷聲子夜動。日影午窓明。舊國梅花早。誰家竹葉淸。客邊雲物異。時序更傷情。</text>
<title>詶趙春坊子玄 其二</title>,<text>雪霜千丈積。天地一陽生。旅鬢憐吾白。吟眸爲子明。名同中允久。瘦似沈郞淸。身上衣將弊。那堪寸草情。</text>
<title>疊前韻口占</title>,<text>歲暮仍羈旅。心親有友生。只思乘下澤。非敢厭承明。閉戶群書靜。燒香一縷淸。未能拋口業。時寫遠離情。</text>
<title>疊前韻口占 其二</title>,<text>世事空雙淚。儒冠誤半生。長悲漢諸葛。遠愧晉淵明。關塞風雲慘。山河氷雪淸。慇懃桃竹杖。隨處最多情。</text>
<title>至月二十五日夕。世子俯聞賤降日過。令中官兪好善特賜酒饌。與諸寮霑醉。醉後口號。</title>,<text>中官傳說德音溫。催賜香醪滿一樽。醉後不知身作客。夜歸疑向舊柴門。</text>
<title>和鄭醫之問</title>,<text>金丹不受俗人衰。白戰還從藝苑馳。谷口向來成久別。天涯此會本無期。遼東城郭今猶變。燕市歌聲古亦悲。但願沈冥遺萬事。何須服食到期頤。</text>
<title>憶孫</title>,<text>已是爲人祖。何須鑷鬢絲。蒼茫建子月。迢遞憶孫時。孩笑璋初弄。踉蹡竹亦騎。何當置兩膝。癡坐但含飴。</text>
<title>用前韻</title>,<text>病貌如枯木。愁心若亂絲。天寒季冬月。雪落五更時。敢較驊騮騁。惟思款段騎。貧家濁醪在。無謝玉爲飴。</text>
<title>醉時歌走筆</title>,<text>鳳林東辭鳳殿裏。西出西關數千里。鴨江已隔鶻山遙。擧目但見黃雲起。遼塞蒼茫遼野闊。路入太子河水涘。華表千年白鶴歸。城郭人民摠非是。日暮來投旅館閉。庭柵嬲擾羊與豕。城中笳鼓雜秋聲。天畔臙脂凝夜紫。琵琶哀怨易泫目。黃鵠遺音更悽耳。傍人莫奏出塞曲。丈夫肯效兒女子。中宵長嘯氣吐虹。一劍時向靑天倚。西風忽隨鐵馬群。錦城松城連壁壘。陰雲慘惔殺氣昏。數萬漢軍同日死。魂驚心悸未曾定。大獵又看爭射麂。天山九月十月時。積雪層氷迷遠邇。獰飆號怒捲大漠。野宿貔貅日亦累。飛騰蹴踏漲塵沙。馬首錯落流星矢。雙眸閱盡千萬態。兩眥眵昏花欲被。乃知玉皇別有意。故令暫輟須臾視。西北煙塵渾不見。燕寢凝香聊隱几。醫師謾騁岐伯術。刺家兼試華陀技。歡伯將軍拍手笑。胡爲辛苦空如此。君能從我往遊否。壺裏乾坤吾所止。雲安麴米洞庭春。瀲灎金樽多且旨。玄霜絳雪不足比。吸來和風散入髓。靑州從事最解事。伯雅仲雅皆國士。從容折衝樽俎間。意氣安閑軍令美。俄頃掃却萬愁城。強似三家盡披靡。終南千丈一割斷。利奪秋蓮三尺水。兀然開眼視八極。俗物茫茫人似蟻。胸中磊磈復何有。世間富貴都脫屣。大兒太公何事戰。小兒魯連何事恥。且須高歌向明月。一問三皇五帝氏。</text>
<title>敬次竹屋安贊成贊晦軒先生眞韻</title>,<text>一生誠敬有餘風。賢聖同歸繪畫中。看取當年能衛道。至今扶植是誰功。</text>
<title>贈別安師傅</title>,<text>不羨君歸去。惟悲我滯留。丹心如可寄。遙掛紫雲樓。</text>
<title>踰靑石嶺時口號。錄奉淸陰。兼示同行諸君。</title>,<text>容姿不減舊精英。病起猶能跨馬行。勁草本來同勁節。高峯似欲比高名。嚴冬變作陽春暖。靑石翻成白玉平。莫怪暫時灣上駐。也知天遣化邊甿。</text>
<title>鳳凰城外歲除日。錄奉淸陰及諸君。</title>,<text>異域羈危久。同行夢寐如。看來惟灑涕。著處共聯裾。故國明朝返。今年此夜除。休言旅懷苦。爛醉是吾廬。</text>
<title>灣上立春日。題主人壁。壬午</title>,<text>春到龍灣日。天敎鶴駕廻。東方千載慶。北闕萬年杯。</text>
<title>灣上立春日。題主人壁。壬午 其二</title>,<text>柝靜龍關月。氛銷鶴塞天。新春好消息。重見太平年。</text>
<title>立春日。題淸陰老先生寓所。</title>,<text>東風吹弄柳條輕。紫氣關頭瑞彩橫。南國歸裝春作伴。文星政帶老星明。</text>
<title>奉呈淸陰兼示同行諸君</title>,<text>共向氷江渡。初從雪窖還。天連白登道。人入玉門關。夢覺鄕廬隔。詩成旅鬢斑。遙憐洛陽陌。新柳畫圖間。</text>
<title>上元日。與朴侍郞曹郞中。上統軍亭望新月。</title>,<text>亂後亭猶在。春來我輩登。直邀東嶺月。替作上元燈。天地山河壯。風塵感慨增。江流接溟渤。變化想鯤鵬。</text>
<title>東來</title>,<text>東來一倍戀東華。東望雲山萬點遮。宣室敢論趨夜半。春明始信隔天涯。孤忠耿耿心懸闕。客枕依依夢到家。時復長吟搔短髮。五更窓畔落燈花。</text>
<title>春宵</title>,<text>閑幔重重掩。春宵細細長。不堪醒作客。須遣醉爲鄕。</text>
<title>贈巡使鄭囿春 太和</title>,<text>天涯忍負故人杯。喜氣排寒柳亦催。相對莫論前日事。此行猶趁早春廻。艱危更覺儒冠誤。懷抱還憑玉節開。口業秪今拋未得。拙詩時向客間裁。</text>
<title>良策旅懷</title>,<text>龍灣東畔是龍川。東望京華政杳然。出塞經年仍作客。白頭歸夢五雲邊。</text>
<title>車輦望舍兄碑。悲愴終宵不寐。是夜大風達曙。</title>,<text>荒碑無語暮雲深。往迹惟憑邑子尋。風色亦知孤客恨。夜吹山木作悲吟。</text>
<title>豚兒來迎。且欲隨到灣上。臨江之別。不如自此還歸。書示小絶。</title>,<text>忍敎兒送我。寧我送兒還。天涯地盡處。莫更到龍灣。</text>
<title>二月望日曉龍灣館。行望殿禮。</title>,<text>城頭落月掛金盆。五夜焚香禮至尊。天上威顏瞻咫尺。此身疑入九重門。</text>
<title>雨</title>,<text>旅館終宵雨。連朝枕上聞。溪流應決決。簷滴政紛紛。野已消殘雪。山猶帶宿雲。遙思洛中味。南澗長新芹。</text>
<title>寄宣川倅</title>,<text>萬里春生日。三韓地盡頭。自憐新白髮。猶對舊靑眸。人世誰非客。吾生此更浮。雲山望不極。莫上仲宣樓。</text>
<title>龍灣行</title>,<text>昔我年纔十八時。出遊偶作龍灣客。龍灣繁雄最關西。樓觀連甍耀丹碧。城臨漠北千疊峯。門泊江南萬里舶。人煙撲地隘街衢。武騎成群森棨戟。朝天冠蓋集如霧。竟日歌鐘喧似雷。蓮花隨步饒艶色。彩筆落珠多奇才。我時隨兄聚勝亭。棣萼無恙圍金屛。投壺散帙錦席高。一傾椒醑空千甁。浮雲聚散三十年。風雨重經兵氣纏。白首老革罪通天。太平民物歸腥膻。回思舊遊一夢中。秪今城郭猶依然。吾兄已歿惠未亡。落日淚墮荒碑前。萬事傷心何忍說。一憑譙樓非爲遊。山河形勝入感慨。跨馬且復臨龍湫。鐵壁千尋揷江灣。乃是九龍之所寰。鴨水爲池龍衛護。胡令域中罹辛艱。彷徨俯仰恨不平。薄言弭節沙場間。府中大尹小隊出。前驅蹴踏層氷裂。爭誇趫捷供破顏。旋效搴旗藝殊絶。提壺遠慰風色寒。細傾爲許班荊乍。同行俱是洛中舊。擧目相看足悲咤。半酣直欲喚神龍。飛上九天披丹衷。大呼飛廉驅霹靂。須臾一掃煙塵空。翩然歸臥統軍亭。笑邀天山山上月。春風滿酌白玉巵。放歌聲振蛟龍窟。</text>
<title>踏靑日不見草色</title>,<text>天涯節序踏靑日。客裏形容垂白時。春色亦知相別苦。不敎芳草碧離離。</text>
<title>別後次曹守而追寄韻</title>,<text>棲禽飛盡暮煙沈。古渡偏沾別後襟。白草連天邊月苦。滄波滿地塞雲深。寒潮此夕猶依舊。尊酒何時更說今。鄕路杳然春又晩。異方無處不傷心。</text>
<title>途中寄贅翁</title>,<text>鴨水煙波一夢間。回頭已隔萬重山。春光不到殊方草。老色偏侵遠客顏。東去未成朝鳳闕。西來還作戀龍灣。重經向日同歸路。處處思君鬢更斑。</text>
<title>燈夕書懷</title>,<text>長安舊俗重觀燈。不于上元于四月。四月之蓂葉初八。躑躅梨花相間發。陌上家家彩燈張。新蟾交映爭輝光。平安火後金燼繁。暝色不許生千門。珠樓高捲水晶簾。玉杯爛醉黃金樽。纖歌橫笛雜羽商。白雲不動靑天長。寧知塞上鼙鼓振。但恨人間鐘漏忙。國家邇來失太平。每逢佳節徒傷情。前星況復滯沙磧。萬里塵霧迷秦京。小臣揮淚望北辰。歷歷白楡依舊明。何時却陪鶴駕返。重見薰風樂民生。</text>
<title>鳳林大君下示一絶。謹次其韻。</title>,<text>客夢時時渡鴨江。消愁無賴酒盈缸。多情猶有關山月。照得孤臣血一腔。</text>
<title>示崔賓客子迪 惠吉</title>,<text>書棊不合近銅樓。象戲那堪涴勝流。待取歸休茅屋下。好消長日任優游。</text>
<title>入京後酬翠屛 洪公柱元 見寄</title>,<text>歸來自怪病骸存。更喜秦樓酒滿尊。靑眼敢辭今日會。明朝又出國西門。</text>
<title>天章，汝省， 李公景曾字 子善 李公基祚字。 諸友。出餞洪濟橋邊。天章口號二十八字。遂卽和之。</title>,<text>我輩同庚今幸有。宮師此別古應無。偏憐衮衮西流水。一片丹心亦與俱。</text>
<title>松都留後睦令丈梅谿初建蓮閣。揭詩壁間。要留拙句。遂用其韻。</title>,<text>故國居留寄。雲煙領一邦。公餘理荷沼。涼處當風江。臨水初開閣。看山不設窓。太常椒醑在。無事合傾缸。</text>
<title>走次李叔成憲韻</title>,<text>依依謝親戚。悄悄辭京國。此行向何之。愧我猶肉食。君莫歎沈淪。賢士多窮乏。四海尙兵塵。戰鬪何時息。吾今五度遼。面帶狼煙黑。嗟哉何足言。唯有悲塡臆。悤悤就長途。不敢論筋力。</text>
<title>到中和戲贈李叔</title>,<text>好會猶從亂後頻。行裝又踏塞西塵。生陽館畔傷離處。不爲佳人爲老人。</text>
<title>在龍灣。伯兄再朞且迫。獨夜書懷。示曹守而。</title>,<text>孤生淚盡鶺鴒枝。一瞥光陰已再朞。殘燭夜床眠不得。塞天風雨五更時。</text>
<title>淸陰老先生。用北渚 金公瑬 韻見贈。效顰求正。</title>,<text>天涯更覺解携難。行色三穿紫氣關。臘雪曾迷遼塞外。秋波又漲鴨江間。時危自愧謀猷乏。王事寧論道路艱。莫怪鬢毛都已白。半緣離恨半詩斑。</text>
<title>淸陰老先生。用北渚 金公瑬 韻見贈。效顰求正。 其2</title>,<text>從知白雪和皆難。更有春風動玉關。正氣不消陰磧裏。文星迥照塞雲間。兵戈自古無窮恨。宇宙如今此路艱。臨別征衣渾欲濕。淚痕添却雨痕斑。</text>
<title>淸陰老先生。用北渚 金公瑬 韻見贈。效顰求正。 其3</title>,<text>千頃汪汪撓亦難。幼年何幸托淸關。盈箱札翰羈危際。滿袖瓊琚逆旅間。浮世閱來俱是客。此心亨處不知艱。天敎暫住龍灣上。雲物增輝彩筆斑。</text>
<title>淸陰老先生。用北渚 金公瑬 韻見贈。效顰求正。 其4</title>,<text>欲和淸篇下語難。管窺那得透玄關。眞仙本在煙霞裏。小築猶居縹緲間。客意頻驚窮塞別。詩情偏慰此行艱。臨分淚濕江潭草。定似瀟湘苦竹斑。</text>
<title>淸陰老先生。用北渚 金公瑬 韻見贈。效顰求正。 附原韻 北渚</title>,<text>從古賓師職最難。況玆人事屬機關。遼山鴨水干戈裏。朔雪炎風道路間。喘息任他那免役。驅馳是許敢辭艱。亨屯濟難惟君在。雙鬢如今幸未斑。</text>
<title>淸陰老先生。用北渚 金公瑬 韻見贈。效顰求正。 又 淸陰</title>,<text>歷徧人寰道路難。餘年已迫死生關。都將寵辱歸身外。那把恩讎在頰間。煙艇雨蓑鄕夢惱。素書丹字病眸艱。天涯又作臨江別。淚入秋衫點點斑。</text>
<title>淸陰老先生。用北渚 金公瑬 韻見贈。效顰求正。 又 淸陰 其2</title>,<text>天涯去住兩情難。漠漠愁城第一關。暫別未應同久別。人間爭奈異仙間。新知滿眼遊堪樂。舊事傷心說最艱。長憶子南山下路。昔年陳迹錦苔斑。</text>
<title>途中用前韻。奉寄淸陰老先生。</title>,<text>不是山河跋涉難。最難堪處出陽關。終南一髮層霄外。鴨水孤舟落照間。故國樓臺離思苦。異方風俗旅情艱。遼陽未到饒涼意。錦石秋花滿目斑。</text>
<title>寄灣尹</title>,<text>夢裏三江一葉舟。故鄕東望路悠悠。西風落日連山雨。別作愁人枕上秋。</text>
<title>寄蔡生以亨</title>,<text>解纜沙頭浪接天。夕陽相望兩依然。秋江不是桃花水。却似汪倫送謫仙。</text>
<title>次李獻納咸卿 一相 韻</title>,<text>回車未敢學王陽。絶域危途隔故鄕。政憶彩衣曾侍坐。忝將斑鬢共稱觴。洛中舊會猶如昨。遼左新秋又作涼。前夜夢尋東路去。短長亭堠杳難詳。</text>
<title>次李獻納咸卿 一相 韻 其二</title>,<text>征驂未識華山陽。白首驅馳又越鄕。下澤尙違平日計。殊方猶把故人觴。燈前客夢和愁亂。磧裏秋陰挾雨涼。無限中情難說盡。家書宜略不宜詳。</text>
<title>和李獻納咸卿</title>,<text>雙闕連天是漢陽。歸心非獨戀家鄕。秦關遠隔三千里。虜酒時傾累十觴。鴻雁欲征秋夜永。羝羊未乳塞雲涼。胸中自有無窮恨。句裏那能記得詳。</text>
<title>和朴尙之 遾</title>,<text>龍光鬱鬱射星辰。駒隙駸駸足苦辛。歲去仍爲天末客。秋來未見日邊人。狼煙不是平安火。鶴塞猶飛戰伐塵。白首追思行樂日。黃花爛醉洞庭春。</text>
<title>次李咸卿</title>,<text>詩奚日日報平安。玉樹頻看意未闌。萬里乾坤遼海闊。五更金鼓朔風寒。雲迷陰磧添愁易。月照秋窓作夢難。待得明年東返日。壽尊開處共淸歡。</text>
<title>酬朴尙之</title>,<text>推敲漫自費吟安。漸覺詩場興易闌。黃鵠尙傳遺曲咽。白鷗應笑舊盟寒。人謀已失秦關險。客路休嗟蜀道難。塞日荒涼邊月苦。秋來何處可拚歡。</text>
<title>次咸卿</title>,<text>何處笳吟細柳營。向來金甲事堪驚。秦關尙照當時月。遼塞還非舊日城。一寸心隨淸渭遠。萬重愁與白雲生。中宵獨立看牛斗。玉宇迢迢雁字橫。</text>
<title>八月且踰旬。而炎熱殊苦。用老杜七月苦熱韻。示朴李諸益兼柬司書。</title>,<text>陰山八月猶炎赫。縱作秋菰避豈能。舊說此時飛白雪。誰知今日足蒼蠅。從來萬事多翻覆。無乃三庚亦荐仍。却憶與君相對坐。淸襟正映玉壺氷。</text>
<title>酬尙之</title>,<text>少日狂圖擬斫營。秖今寥落壯心驚。鬢凋政似風飄雪。愁匝眞同月暈城。遊說却慙蘇季子。詩書空誤魯諸生。龍泉掛壁貂裘弊。中夜無眠涕泗橫。</text>
<title>和尙之用以自嘲</title>,<text>不曾心上費經營。得失悠悠未足驚。此日偏懷典屬國。當年虛築受降城。千鍾却是黃龍府。孤直元非白馬生。旅館坐看秋夜月。碧天如掃數星橫。</text>
<title>和尙之書懷用前韻</title>,<text>自笑胡爲來在此。平生拙性百無能。常愁道途亂豺虎。況復几案饒蚊蠅。夏日凄凄暴風作。秋炎赫赫纖絺仍。寒溫變易不須說。晝夜憂心如履氷。</text>
<title>和咸卿</title>,<text>白雪詞高和更遲。強拈枯筆染烏絲。今朝却有三秋恨。尺地還如萬里思。共飮休言魯酒薄。相看莫作楚囚悲。佳辰且喜佳期在。頗似長安會合時。</text>
<title>和咸卿 其二</title>,<text>秋日正凄凄。旅窓愁轉迷。酒應逢我醉。詩是爲君題。暝色棲鴉集。邊聲牧馬嘶。良宵端正月。願與玉人携。</text>
<title>八月十五日。陪世子行望殿禮後。奉和朴尙之用前韻寓感。</title>,<text>呼兒數問寢何安。落月當窓夜已闌。是處金風行欲晩。遙知玉宇不勝寒。心因瞻望懸逾切。淚到佳辰制更難。陪駕幾時東返國。奉巵齊賀兩宮歡。</text>
<title>酬朴尙之復疊前韻</title>,<text>搖搖心緖若爲安。盡日商飆不暫闌。暝色偏供鄕思苦。雨聲催作客窓寒。狼居山近飛霜早。天柱峯遙翫月難。却憶舊時秋社會。持螯直到夜深歡。</text>
<title>走次咸卿韻</title>,<text>今夕知何夕。新醅勝舊醅。中秋十五日。大醉三百杯。又有羲之出。飄然白也才。比來衰轉甚。談笑爲君開。</text>
<title>走次咸卿韻 其二</title>,<text>試聽葛巾漉。細如春雨聲。無論聖賢酒。看取淺深情。月欲當樓滿。杯須揷羽行。吾今有此客。爛醉是平生。</text>
<title>和尙之</title>,<text>歸心長憶洛西涯。又是蕭條歲晏時。接地風雲寒氣早。滿天星斗曙光遲。殊方旅館同成縶。故國荒園久未窺。宋玉秋懷元自苦。更堪頻賦別離詩。</text>
<title>次尙之</title>,<text>不料窮荒客。猶携我輩人。杯盤非舊日。時序自良辰。萬事空搔首。孤忠早許身。平生歲寒志。相勖向朋親。</text>
<title>次尙之 其二</title>,<text>四海多艱日。三韓季葉人。早蒙傾雨露。曾忝上星辰。未識安危體。猶全寵辱身。南冠秋又晩。雄劍獨相親。</text>
<title>次尙之 其三</title>,<text>黃鶯曾送我。玄鳥已辭人。獨立看西日。長吟望北辰。一秋愁裏鬢。千里夢中身。漸覺寒宵永。誰敎綠酒親。</text>
<title>和玄溪朴尙之述懷之作</title>,<text>蒼顏自怪此身頑。閱盡悲憂尙得安。昔日吾廬鄕黨羨。弟兄同奉兩親歡。</text>
<title>和玄溪朴尙之述懷之作 其二</title>,<text>草土餘生萬事悲。此心良苦有誰知。今朝更爲君詩泣。八月同吾十月時。</text>
<title>和尙之傷悼述懷</title>,<text>蒿里秋花幾度新。二年霜露未歸人。餘生忍踏城西路。古木蕭條不復春。</text>
<title>和尙之傷悼述懷 其二</title>,<text>異域逢秋恨轉新。爲誰重作陟岡人。回頭弟勸兄酬地。只有荊花半樹春。</text>
<title>和咸卿</title>,<text>風色凄凄玉露新。候蟲聲學苦吟人。孤燈一夜頭如雪。不待蘇卿十九春。</text>
<title>和咸卿 其二</title>,<text>癸亥年中日月新。衣冠身作太平人。何時復與金錢會。爛醉煙花紫陌春。</text>
<title>酬咸卿</title>,<text>歲月孤城裏。山河百戰餘。朔風喧鼓角。關路隔車書。雲海心俱遠。霜林鬢共疏。眼中靑尙在。相對却驩如。</text>
<title>和尙之述懷</title>,<text>高堂一罷戲萊衣。空對妻兒說舊時。千里白雲難更望。淚痕偏濕采蘭詩。</text>
<title>和尙之述懷 其二</title>,<text>情同姜被義摳衣。不道生看永訣時。墓草三回秋月白。夜床和淚獨題詩。</text>
<title>八月二十八日。辭靑闈東出。以漢船見捉行査事。彼令大官出去。世子遣公到安州。以朝命還入。</title>,<text>告別蒼黃意轉迷。素秋風色政凄凄。西來每向東華望。今日東歸又望西。</text>
<title>途中奉和淸陰老先生疊前韻見寄</title>,<text>世亂行藏兩覺難。客邊偏憶舊柴關。黃沙白草秋陰裏。玉宇瓊樓夢寐間。愁思也知滄海淺。險途休說太行艱。歸來却喜吟眸豁。細菊殷檉處處斑。</text>
<title>途中奉和淸陰老先生疊前韻見寄 其二</title>,<text>絶域曾吟蜀道難。行裝何幸脫秦關。如今一節風塵際。疇昔三台步武間。髭髮未容危處變。胸襟不受客中艱。文章還助江山美。錦繡新添五色斑。</text>
<title>渡鴨江口號</title>,<text>擬將爲御返神京。不謂悤悤獨此行。歸渡鴨江秋色晩。櫓聲還作斷腸聲。</text>
<title>酬曹郞中用難字韻遠寄</title>,<text>拜別靑闈步出難。政當兵甲滿楡關。人歸落日龍灣上。淚灑秋風鶴野間。事往但看流水在。時危偏覺暮途艱。東來尙記西行日。草色萋萋柳影斑。</text>
<title>九月。與問安使安君 獻徵 同入瀋中。途次口號。</title>,<text>落日千回路。秋風八渡河。頻成晝跋涉。又作夜經過。急峽安流少。荒墟古木多。僕夫相戒語。豺虎滿山阿。</text>
<title>九月。與問安使安君 獻徵 同入瀋中。途次口號。 其二</title>,<text>幸共重攀桂。誰知竝使軺。蒼顏吾已老。玄鬢子應凋。星戴荒山夜。風餐亂水朝。他時記此日。黃葉政蕭蕭。</text>
<title>東館。次安同年令公韻。公入瀋後。彼怒以爲中道徑返。欲自擔當。鎖之東館。薪水不通。事將不測。累日始許出送。</title>,<text>久客還多病。悲懷苦鮮歡。非關憶吾土。自未洗儒酸。沙漠雲初凍。遼山雪欲漫。憂時兼戀主。雙袖不曾乾。</text>
<title>東館。次安同年令公韻。公入瀋後。彼怒以爲中道徑返。欲自擔當。鎖之東館。薪水不通。事將不測。累日始許出送。 其二</title>,<text>豈乏杯中物。難敎強一歡。臥同龜縮凍。吟似雁嘶酸。鶴野悲風起。狼山落葉漫。此心君莫問。唇舌亦焦乾。</text>
<title>東館。次安同年令公韻。公入瀋後。彼怒以爲中道徑返。欲自擔當。鎖之東館。薪水不通。事將不測。累日始許出送。 其三</title>,<text>經年淹絶域。無處可交歡。爲問千鍾酒。何如五斗酸。朔雲愁裏度。鄕路夢中漫。洛社相尋日。銀壺莫遣乾。</text>
<title>東館書懷</title>,<text>東去西來七度遼。一年都向路中消。寒鷄不早秦關曉。白雁空飛漢苑遙。掉舌吾慙蘇季子。輕身誰是霍嫖姚。殘生擬托漁樵老。只恨無由報聖朝。</text>
<title>脫東館首東路。次安令公韻。</title>,<text>幾度驅馳廣莫風。卽今行色更悤悤。君看八渡河流去。也是無情亦自東。</text>
<title>脫東館首東路。次安令公韻。 其二</title>,<text>少海旌旗帶朔風。鳳城行過莫悤悤。前星尙向殊方滯。愧殺今朝一影東。</text>
<title>灣上。錄奉澤堂兼柬同行僉位。公旣脫瀋館。又被拘灣上。</title>,<text>文星偏向鴨江明。天象應敎太史驚。健筆早凌鸚鵡賦。危途晩閱鳳凰城。鷄鳴共出秦關曉。裘弊仍爲楚奏聲。何日上章歸故壑。藥爐書架寄殘生。</text>
<title>淸陰老先生。惠以感懷之作。序昔日之盛事。悼俯仰之陳迹。情見于詩。一字一涕。讀未半而嗚咽。殆不能成聲。噫其眷眷於存沒之誼。亦非後輩之所可企及。欽歎之餘。謹拜手而和之。蓋將以就正焉。非曰能之。</title>,<text>至樂吾家有。諸公秀句傳。追思惟血淚。孤影尙生全。古木悲風裏。流光逝水前。來詩不忍讀。還似蓼莪篇。</text>
<title>淸陰老先生。惠以感懷之作。序昔日之盛事。悼俯仰之陳迹。情見于詩。一字一涕。讀未半而嗚咽。殆不能成聲。噫其眷眷於存沒之誼。亦非後輩之所可企及。欽歎之餘。謹拜手而和之。蓋將以就正焉。非曰能之。 附原韻</title>,<text>憶昔城南會。當時盛事傳。風流一代盡。世誼幾人全。滿目兵塵後。餘生涕淚前。天涯無限意。寂寞寄詩篇。</text>
<title>用淸陰韻。奉呈晩陰徐都憲。</title>,<text>忍說當年事。惟餘繪畫傳。羨公同氣盛。憐我一身全。天地玄陰裏。關河白髮前。朝來添客淚。淸老有新篇。</text>
<title>錄呈晩陰令丈</title>,<text>萬里江山雪政漫。統軍亭在夕陽間。傍人錯道邊風冷。御史霜威本自寒。</text>
<title>次成使君 夏宗 日游亭十景澤堂韻</title>,<text>雨後回看屋後峯。碧空初日照芙蓉。淸光爽氣如能挹。一洗風塵芥滯胸。</text>
<title>次成使君 夏宗 日游亭十景澤堂韻 其二</title>,<text>春野耕犁著處稠。雨餘村興在西疇。誰知十里潾潾水。行作黃雲滿目秋。</text>
<title>次成使君 夏宗 日游亭十景澤堂韻 其三</title>,<text>回雁峯前幾度回。渚淸沙白畫新開。江南半夜霜如雪。總爲蕭蕭一陣來。</text>
<title>次成使君 夏宗 日游亭十景澤堂韻 其四</title>,<text>石林斜逕政殘暉。到寺應知月映扉。休怪袈裟寒氣逼。暮山行惹白雲飛。</text>
<title>次成使君 夏宗 日游亭十景澤堂韻 其五</title>,<text>周遭餘堞寄層巓。往迹猶聞父老傳。萬古興亡只如此。斷雲孤鳥夕陽邊。</text>
<title>次成使君 夏宗 日游亭十景澤堂韻 其六</title>,<text>蘭若寥寥隱翠岑。淸晨鐘響度西林。須臾鳴盡千山靜。政似高僧入定心。</text>
<title>次成使君 夏宗 日游亭十景澤堂韻 其七</title>,<text>似近還遙散更多。夜和星斗蘸淸波。斜風乍覺螢光亂。細雨霏霏半濕蓑。</text>
<title>次成使君 夏宗 日游亭十景澤堂韻 其八</title>,<text>柴關草屋政相連。一面江灘一面田。欲識耕漁無限樂。須看是處足人煙。</text>
<title>次成使君 夏宗 日游亭十景澤堂韻 其九</title>,<text>江國迢迢眼界通。窓前颯颯亂帆風。更深獨坐無人識。款乃聲遙月上東。</text>
<title>次成使君 夏宗 日游亭十景澤堂韻 其十</title>,<text>一髮岧嶢自不群。雪中蒼翠逗寒雲。分明解奏仙人樂。月下笙竽枕上聞。</text>
<title>淸陰金尙書，蒼谷李尙書 顯英，晩陰徐都憲。同寓灣上。門逕相連。淸陰爲賦二絶。敬用其韻。</title>,<text>孤城旅舍卽連門。一逕斜通數畝園。天象亦隨人事變。老星移照塞西村。</text>
<title>淸陰金尙書，蒼谷李尙書 顯英，晩陰徐都憲。同寓灣上。門逕相連。淸陰爲賦二絶。敬用其韻。 其二</title>,<text>百年膠漆宿心親。千里逢迎別有因。誰識蕭條關外地。忽看眞率會中人。</text>
<title>聞羅夢賚之訃。不勝驚悼。口占呈西磵。淸陰一號</title>,<text>交情不啻巨卿親。千里含悲恨未伸。忠信一生常自勉。九原還作抱冤人。</text>
<title>奉別蒼谷，晩陰及李大諫 厚源 後。別懷甚惡。口號錄奉西磵。</title>,<text>驛騎翩翩別路遙。荒郊積雪送征軺。歸來尙喜瞻喬嶽。塞上江山不寂寥。</text>
<title>庚申日。口號却寄李汝省令公。時閏十一月也。</title>,<text>明時聯步上星辰。此日誰知飽苦辛。客裏形容同甲子。天涯節序又庚申。歸期復與黃楊退。衰鬢還隨白雪新。王事賢勞何敢憚。北堂無恙大夫人。</text>
<title>途中贈李莆兼柬灣上諸公</title>,<text>爾向龍灣去。須將一語傳。行行催入洛。猶夢鴨江邊。</text>
<title>贈龍川金是聲</title>,<text>龍川太守病初起。手射山中雙猛虎。歸來卸馬擲弓刀。長嘯三更怒髮豎。</text>
<title>次贈李訓導成憲</title>,<text>鶴去城夷不辨遼。雲山漠漠水迢迢。看來白草渾無際。聽此朱顏亦易凋。積雪關河愁裏度。夕陽村逕望中遙。莫言四壁如懸罄。尙有千篇錦繡饒。</text>
<title>夜踰惠陰嶺。口占示同行閔士尙 聖徽 令公。</title>,<text>同歸政値北風涼。積雪連天道路長。他日莫忘今日事。夜深踰嶺宿高陽。</text>
<title>鷗浦羅同知挽</title>,<text>當時氣槩迥超倫。二百人中第一人。暫試牛刀寧展布。早開鵬路忽沈淪。孤臣慷慨成銷骨。孝子悲哀到滅身。塵世苟全何足樂。爲君齎志謾沾巾。</text>
<title>病起走草。次龍門醉歌行。</title>,<text>君不見魯國逢掖士。不解往汚丞相茵。又不見晉林亂頭客。一生淸談空誤人。要之二者皆過耳。可憐千古俱蓬科。龍門之醉白軒醒。亦各有趣非有他。時時置酒且相侑。牝牡驪黃都不論。請君莫憂過修飾。醉卽忘我寧知君。</text>
<title>李子範子和 時楳 大夫人挽</title>,<text>鶴髮遐齡且八旬。三男迭奉大夫人。板輿文駟均榮養。玉樹瓊枝摠席珍。紗幔尙傳當日訓。萱帷不復昔年春。從前慣作陶家客。一束生蒭淚滿巾。</text>
<title>贈通信副使趙日章</title>,<text>艱危方軫九重憂。簡使應須地望優。當日魯連思蹈海。向來尼父欲乘桴。暫時行役還閑事。萬里滄溟政穩流。三伏不愁炎瘴逼。淸風颯颯夏如秋。</text>
<title>二月二十二日夜。夢見淸陰在房屋中。賓客滿座。且有酒事。諧笑欣欣。和氣藹然。未見其面而聲甚丁寧。覺後猶如在耳。癸未</title>,<text>隔窓顏面未分明。猶記尊前笑語聲。孤枕夢回仍不寐。屋梁寒月照殘更。</text>
<title>題李學官成憲詩卷</title>,<text>珠璣溢目動光輝。少日陽春和者稀。白首今爲關外客。亂山殘雪掩柴扉。</text>
<title>次澤堂韻。贈韓左尹栗村 明勖 丈。</title>,<text>屛居幽事未蹉跎。行賞名園處處花。相對不須分主客。春風爛醉是吾家。</text>
<title>在交莊詶仙舟</title>,<text>異域經年擾擾身。歸來如夢恐非眞。誰知海上看羊客。今作山中友鹿人。茶鼎時煎松磵雪。蔬盤早嚼石田春。丁寧爲報同心子。萬壑煙霞未是貧。</text>
<title>全知事 湜 挽</title>,<text>重厚聲名舊。風雲際遇新。高年躋峻秩。亂日見誠臣。南極星初暗。東銓迹已陳。世間無樂事。還羨九原人。</text>
<title>題東淮都尉山水畫帖</title>,<text>隔岸連檣何處船。雁群驚破暮江煙。依俙似入瀟湘雨。亂竹寒聲在耳邊。</text>
<title>題東淮都尉山水畫帖 其二</title>,<text>秋浪漫漫楚客歸。雨雲新濕不成飛。漁翁罷釣江天暮。閑却蘆花處處磯。</text>
<title>次龍門</title>,<text>家在蒼山下。疏籬是白雲。夕陽乘興到。相對却無言。</text>
<title>題龍門草堂</title>,<text>秋日相尋到野亭。溪魚入饌酒盈甁。靑天東畔三山色。正是君家枕上屛。</text>
<title>野興</title>,<text>野興催輕屧。幽期愜素懷。稻花侵細逕。山色滿虛齋。落日收魚網。新涼入古槐。絶憐塵客少。苔蘚上前階。</text>
<title>觀漁</title>,<text>日晏淸溪上。漁童得雋歸。倔強銀亂躍。翻倒玉橫飛。鱠集松江美。烹同丙穴肥。季鷹何必羨。吾且返郊扉。</text>
<title>過漢上望讀書堂口號</title>,<text>淸秋偶出漢江津。指點湖堂問水濱。學士不來樓觀廢。只今風月屬漁人。</text>
<title>新院川。送家姪正英以司書入瀋。口占絶句。</title>,<text>別路迢迢秋草衰。日斜臨水更依依。高陽太守如相問。酒盡沙頭人未歸。</text>
<title>金晦卿綾州挽</title>,<text>弱冠初知場屋面。明時共直鳳池頭。向來名譽有誰及。末路襟期無此流。萬事漳濱催白髮。數年天末隔靑眸。江南旅櫬歸來日。舊宅寒籬菊自秋。</text>
<title>洪進士 柱臣 內挽</title>,<text>淑質歸才子。爭稱兩美宜。花飄春未半。月落夜何遲。寂寞齊眉案。凄涼失乳兒。公姑向來喜。添却此時悲。</text>
<title>與許醒庵 啓，柳琴隱訪松川。憩中興洞口。</title>,<text>暫跨靑驢出。遙穿萬壑秋。逢僧問山路。岸幘俯溪流。野酌惟隨量。閑行不待謀。丁寧戒僮僕。日暮宿龍湫。</text>
<title>松川洞口口號</title>,<text>探勝寧辭險。居閑得自由。高秋一驢瘦。落日亂溪流。銀瀑杯前灑。丹崖句裏收。林僧最助興。隨處共淹留。</text>
<title>次竹所金 光煜 令丈栗里江亭韻</title>,<text>滿壁瓊琚摠鉅公。里名還慕北窓翁。蒼松寒菊何曾異。倦鳥孤雲亦自同。丘壑更兼江海勝。壺觴迥離是非叢。幅巾他日成歸去。細和遺篇語益工。</text>
<title>次竹所金 光煜 令丈栗里江亭韻 其二</title>,<text>栗里亭新築。知君且退休。捲簾遙岫集。高枕大江流。水色窓先曉。雲陰壑易秋。曾無問舍意。擬向此間求。</text>
<title>次諸公韻。贈竹所丈。</title>,<text>旌旗不但十年紅。天路迢迢碧海空。宿計都拋塵網裏。殘生惟付藥爐中。漁竿舊手遮西日。雨雪新愁詠北風。悵望江湖勞夢想。白鷗應笑白頭翁。</text>
<title>邊兵使 潝 挽</title>,<text>儒冠不合屈雄圖。投筆曾分幾虎符。鈇鉞奮忠淸大憝。樓船壓海靜邊隅。稀年荏苒還如夢。二豎沈綿竟未蘇。何氏山林今寂寞。綠沈金鎖日荒蕪。</text>
<title>十月。舟下楊花渡。拜分沙李相 聖求。</title>,<text>十月江雲冷。停橈下晩洲。松籬臨砥柱。草屋傍仙游。綠野千年在。滄波萬古流。誰知沙岸畔。空繫一孤舟。</text>
<title>至日摠府。次壁上韻。呈分沙相公。</title>,<text>壁上留佳句。回思六載餘。山河百戰後。天地一陽初。綠野開新逕。朱門掩舊居。笑看雲出岫。何事卷還舒。</text>
<title>豐寧君挽</title>,<text>明時灑落際風雲。千載恩榮荷聖君。龍虎榜中曾首擢。麒麟閣裏卽元勳。經年藥餌從丹禁。少日塤篪到白紛。我亦情同同氣者。暮天孤雁不堪聞。</text>
<title>敬次北渚相國韻。贈吳汝完 竣 入瀋之行。</title>,<text>亂後頻驚此別筵。北風行色又西天。酒因寒逼時催斝。詩到愁深未就篇。漢苑雁飛知幾日。遼城鶴返異當年。樓臺著處休登眺。萬里江山積雪邊。</text>
<title>用前韻。追寄使相相公。</title>,<text>嚴程不許近杯筵。車騎催行歲暮天。旅鬢又添西塞雪。離情偏惱北梁篇。山河已誓銘鍾日。草木猶知仗鉞年。鶴駕陪還應不遠。祥光先遶鴨江邊。</text>
<title>趙判書 翼 子上舍挽</title>,<text>高門積慶世無儔。人道尙書百不憂。司馬壯元曾愜望。伯牛斯疾竟難瘳。傳氈尙有雙珠在。擧案惟餘隻影留。湖外日斜芳草綠。歸魂能識倚閭不。</text>
<title>二月二十日。鶴駕西出。口號卽事。甲申</title>,<text>漏報龍樓午。臚傳鳳殿風。遲遲出丹掖。脈脈向蒼穹。士女塡城外。臣工泣路中。幾時回泰運。蹈舞紫微宮。</text>
<title>洛洲具景輝挽</title>,<text>籍甚關西伯。超然冀北姿。淸談蜚玉屑。俊彩映瓊枝。藹藹靑雲器。飄飄白雪詞。才凌唐四傑。志奠漢三垂。高義難追軌。巍科若摘髭。波濤良史筆。際會聖君知。逸翮雖中鎩。芳聲素共推。鳴珂已通顯。建節幾藩維。剖析窮毫髮。聰明出等夷。能贍兩西餉。廣濟二南飢。鳳柵行何急。鴻罹事轉危。蒼黃得歡意。盤錯見優爲。我亦曾橫骨。人皆莫敢窺。獨蒙君訪問。都洗衆嫌疑。一夜箕軒宿。經年洛社思。遙聞臥灣上。可耐滯天涯。異數頻珍劑。中宵促太醫。寧違戒少愈。旋報奄長辭。再接歸營札。終成隔世悲。功名枕邊夢。歲月手中蓍。未賴千人活。空留萬口碑。中郞惟有女。伯道尙無兒。素幔嗟魂返。靑氈恃腹遺。村煙寒食後。關路早春時。細草離離遍。輕風陣陣吹。故園依泮洞。新壟傍江湄。四壁同司馬。三更哭子規。寸心應未死。雙鬢不曾衰。忍誦山陽賦。長吟殄瘁詩。徒將百年契。謾結九原期。</text>
<title>聞仙舟郭佐郞移拜直講。漫寄小絶。</title>,<text>自古詩人爲水部。杏壇還合訓靑衿。長安美酒稱芹泮。閱罷文場可細斟。</text>
<title>南坡沈領台 悅 江亭。次東淮韻。</title>,<text>風櫺高倚破昏眠。落日何須枉放船。別浦樓臺明鏡裏。上台身世白鷗邊。沙光隱映春疑雪。水氣霏微晝自煙。尙有丹心懸魏闕。退憂應未樂餘年。</text>
<title>贈三嘉任使君 賚之 之行</title>,<text>同城猶阻上東門。又向南雲惱別魂。五袴應蘇懸磬室。一琴行臥淨襟軒。煙中白見蒹葭水。霜後黃知橘柚園。好是暮年爲吏隱。靑山遙隔塞西喧。</text>
<title>韓平君挽</title>,<text>麤繒大布裹平生。峻秩高年步屧輕。一室淸風惟四壁。百篇詩價動連城。曾從得御紆餘論。却愧居前忝主盟。文酒陪歡如昨夢。首回偏感病中倩。</text>
<title>鄭參判 廣敬 令公挽</title>,<text>向來糠粃愧先之。曾忝交承況素知。共說相門應有相。豈料斯疾止於斯。尙看蘭玉盈庭在。終向星辰曳履遲。江外松楸連咫尺。九原行且更相隨。</text>
<title>尹監司君玉 墀 挽</title>,<text>幼蒙宣祖大王知。丞相之孫玉樹枝。操潔都磨紈袴習。才高早擅錦腸奇。摩霄欻見霜毛整。覽德爭瞻彩翼儀。萬里亨衢方獨步。一時英俊讓先馳。重分漢竹歌來暮。暫憩周棠有去思。共惜令兄翻哭弟。豈知賢父又無兒。文瀾緖業看曹志。春草餘芳寂謝池。怊悵匡山已陳迹。病眸空復帶漣洏。</text>
<title>東陽尉挽</title>,<text>江河滾滾嶽維崇。鍾秀生申譽望隆。父子弟兄賢相訓。文章節義古人風。胸襟好是無畦畛。論議那關有異同。早際重興推禁臠。晩遭當代沐厖洪。高談滿目煙塵裏。尺疏孤城震蕩中。一閉秦樓迷鳳影。遠開湖榭壓龍宮。沙邊乍遣扁舟繫。駒隙俄驚大限窮。絶域驅馳寧作祟。大醫犇走竟難功。獻書誰識追先志。就木猶思罄素衷。何處世間逢伯始。從今座上失車公。亭臺尙映銀鉤迹。器業爭看玉樹叢。風月可憐歸寂寞。向東還弔白鳧翁。</text>
<title>秋日下交河口號</title>,<text>匹馬飄然返舊村。短籬矮屋不關門。松風夾氷難容暑。山雨和煙易作昏。燕子頻來如有意。鳧翁相對自無言。生涯點撿猶堪詑。四壁寥寥酒一尊。</text>
<title>靜裏偶占</title>,<text>曲几蒲團白日終。衣冠眞與野人同。一身寄在虛舟裏。萬象森羅太極中。怪殺淵明餐菊蕊。笑它弘景愛松風。心源靜處無他物。時俯溪流興不窮。</text>
<title>次仙舟贈別韻</title>,<text>一壑風煙半掩扉。日高慵着薜蘿衣。山妻報道酒初熟。野老還誇鷄正肥。</text>
<title>題驄馬契帖</title>,<text>二十年前脩契時。霜臺尙記舊歌詞。如今此曲能傳否。白首追思謾賦詩。</text>
<title>題驄馬契帖 其二</title>,<text>霜威凜凜上臺行。十字街頭一字橫。須向歲寒看柏樹。雪中蒼翠眼偏明。</text>
<title>悼孫兒</title>,<text>衰草離披蟋蟀喧。雨餘新月照荒村。英姿捨我歸何處。寂寞秋山獨夜魂。</text>
<title>許僉知春容挽</title>,<text>一家文彩弟兄同。妙割英聲是長公。孝友早爲先輩許。功名却奈暮途窮。男兒忍恥艱危際。宇宙高吟酒賦中。昔日園林今葬地。水雲終始主人翁。</text>
<title>許僉知春容挽 其二</title>,<text>西隣文酒幾淹留。晩歲相看雪滿頭。常恨同城成阻闊。那知一疾隔明幽。江波杳杳雙龍會。風色蕭蕭斷雁秋。怊悵尊中舊時月。祗今空照白蘋洲。</text>
<title>謝李典籤 仁民 丈投惠手種大梨</title>,<text>數枝寒影小堂前。張谷移來問幾年。摘趁高秋升共大。寄傳深巷璧同圓。一杯肯羨金莖露。十丈休誇玉井蓮。飣坐奇才吾敢比。食恩偏感宿痾痊。</text>
<title>亡孫入地日。獨立庭中。月色甚明。寄懷一絶。</title>,<text>生時謂是從天上。此日胡然入地中。獨立三更明月夜。亂山何處白楊風。</text>
<title>十月十七八日。連有父母生辰。欲展山所。而適有狗馬之疾。閉戶深居。且値風雨。悲感萬端。哽咽獨坐。忽見郭正郞之欽感舊之作。將墜之葉。固不待疾風而殞。況已殞之葉逢疾風。其爲摵摵飄蕩。復如何也。遂揮淚而和之。</title>,<text>先庭物色異平居。只有蕭條四壁餘。滿目悲涼那忍說。此身來往也還疏。頻回壽節門猶掩。遠隔靈筵廟亦虛。隻影正當風雨夕。枕痕空帶涕漣如。</text>
<title>信筆記異</title>,<text>冬十月十有八日。天乃大雨雷電風。轟轟曄曄六合動。調調刁刁萬竅同。地廬決裂軸欲折。土囊激射勢何雄。石走瓦擲絶烏鳶。林摧木倒頹豹熊。萬象陰霏二儀昏。城中咫尺成冥濛。無乃天意怒太白。使之韜光斂芒不敢耀長空。夏大旱時萬姓嗟吁望一雨。天何邈邈不曾洗蘊隆。今當冬日反如此。乃知上天警聖躬。我願聖上從此益修德。大開天門達四聰。一號令間新萬化。鼔舞四方春臺中。</text>
<title>贈崔子迪令公以冬至使赴燕</title>,<text>孤槎曾傍斗牛橫。雪磧風沙又此行。莫向黃金臺畔望。秖今天地入邊聲。</text>
<title>展省先山歸。次郭仙舟韻。</title>,<text>先賢十月戀封塋。況過初辰未展誠。隣老尙傳平日事。故人偏識此時情。松楸每恨難成護。詩禮深慙謬竊名。霜壟日斜嗚咽處。朔風蕭瑟白雲橫。</text>
<title>奉寄關東南使相 銑</title>,<text>翠節纔從方丈回。襜帷旋復到蓬萊。黃金棟宇雲間迥。白玉芙蓉海上開。可但煙霞供逸興。且敎民物入春臺。何由駕得靑田鶴。共醉仙家九醞杯。</text>
<title>沈判書 諿 台丈挽</title>,<text>白頭身世寄龍山。美疢因成晩歲閑。枕席不離江色裏。星辰曾入履聲間。孤臣北望終延頸。一子南遷永隔顏。舊義新悲題挽處。墨痕渾帶淚痕斑。</text>
<title>思菴相公故宅。迎諡禮成。卽事口號。錄示座上。</title>,<text>氣槩平生夢想中。至今門巷見淸風。庭階未託靑氈業。宅相猶存白髮翁。錫號摠緣逢聖代。傳神宛似接明公。窓前華岳千尋聳。未覺高堂赤舃空。</text>
<title>迎諡宴時。余與白洲聯席而坐。有一彈琴女人。數目白洲。意若有在。怪而諦問。卽其舊妾之婢也。舊妾家在比隣。紅愁綠恨。槩可想矣。乃令其人爲奏怨曲。勸洲翁以好意。而落落然不肯。滿座爲之悵缺。遂口號一絶。</title>,<text>暮雲行雨灑空林。一曲瑤琴無限心。誰道相如情最薄。當年猶感白頭吟。</text>
<title>贈李戶部 時苾 之龍潭</title>,<text>吾聞龍潭縣。山勢龍鬱蟠。下有潭不測。乃是龍所寰。百禱一不差。賴以洗旱乾。地部蠖屈久。往主此江山。江魚白復白。日供萱堂餐。公餘對詩書。戶外松桂攢。君才非百里。寧容久飽閑。會喚潭底龍。鞭策騰玄間。直到香案前。再拜披心丹。恩波倒天河。沃暍蒼生安。勖哉行變化。肯飮離恨端。</text>
<title>端川柳使君 道三 寄四箇魚及玉書鎭一雙。聊以近體爲謝。</title>,<text>文章更到柳州新。氷雪襟期夜識銀。四美忽看魚勝鯉。二難兼對玉如人。加餐病口添含感。鎭卷風窓覺有神。仍想北方寒苦甚。使君臨處獨陽春。</text>
<title>朴校理 漪 挽</title>,<text>小蘇文彩筆兼鍾。談屑霏霏氣味恭。憂在病兄翻哭弟。朝看手札旋承凶。兩家偏母孤兒仗。數尺新墳萬恨封。踏盡靑雲毛未二。玉京何路問仙蹤。</text>
<title>與白洲俱爲巡將。竝馬而出。口號錄示。</title>,<text>城烏棲盡禁林曛。巡徼申嚴兩所分。不怕街中逢醉尉。一時聯騎李將軍。</text>
<title>與白洲俱爲巡將。竝馬而出。口號錄示。 附次韻 白洲</title>,<text>巡牌受納趁朝曛。街路東西馬首分。自此廳中傳好事。今將軍對故將軍。</text>
<title>聞鶴駕永還。三老從歸。志喜次仙舟韻。</title>,<text>邦家此慶古來稀。休道兵戈有是非。催出關門鷄亦早。遠過華表鶴同飛。誰知萬里回轅際。復見三臣扈駕歸。天意人心元一理。至誠存處不曾違。</text>
<title>贈林監司載叔 墰 之茂朱別業</title>,<text>三月長安花政紅。君胡不駐去悤悤。風塵免被名繮縛。高臥江南雲水中。</text>
<title>李典簿 日三 挽</title>,<text>征鞭初揖漢江邊。夙歲襟期到白顚。義氣晩看成虎日。口碑曾播割鷄年。催拈溪洞新春酒。憶上金陵古渡船。隣笛凄涼山色暮。紫荊花下更潸然。</text>
<title>任賓客 絖 挽</title>,<text>西郊一別再經秋。萬里黃塵病未瘳。歿後倘知回鶴駕。生時不見變烏頭。魂歸故國新花發。春盡先山杜宇愁。柏府棠陰俱寂寞。緬懷風裁涕難收。</text>
<title>錦陽尉挽</title>,<text>昔在白玉京。兄弟隨群仙。雲冠與月佩。共侍香案前。玉皇恩顧隆。命掌冊府專。星文及地誌。一一皆貫穿。洪惟我宣祖。宗社中興年。群龍滿朝列。駙馬盡才賢。帝許輟近班。暫結人間緣。將以瑞聖世。亦使輸風煙。弱齡才已成。文彩映八埏。玉簫學鳳鳴。上苑隨鶯遷。詞林恣冥搜。學海窮洄沿。吐盡錦繡腸。散落金石鐫。瑤句灑銀鉤。光動名山川。帝欲增其能。中罹百憂煎。喬山泣遺弓。長夜抱幽悁。幸際日月明。終沐雨露偏。有弟亦共遊。機雲聲赫然。秦樓咫尺間。棣萼影相聯。塤篪樂白日。珠玉積彩牋。造物本多忌。一疾成沈綿。萬象困啽哢。無乃上訴天。無言似桃李。有懷呑莫宣。玉樓屬重新。催記弟忽先。群仙懷舊侶。日夕相招延。誰能挽羽化。鶴馭歸翩翩。長天卽九萬。弱水元三千。蒼茫十洲界。縹緲三山巓。應知携小弟。笑拍洪厓肩。吾人謾悲傷。泣涕何漣漣。凄涼隣笛聲。斷絶素琴絃。新花自無情。依舊門墻邊。平生文酒地。寂寞張虛筵。矯首望天路。但見孤月懸。</text>
<title>春後</title>,<text>少時花發興難禁。老去花開恨轉深。斷送一春無一句。鏡中惟有雪霜侵。</text>
<title>謝沈貽伯甫惠蕨菜</title>,<text>四月初看蕨。分來荷故人。方知首陽裏。別有一區春。</text>
<title>酬許秀才 格 見寄長律</title>,<text>不向蓬萊羨列仙。羨君身世自超然。偶經紅軟何曾染。移住丹丘亦宿緣。杜子尤工夔峽語。陶公只識義煕年。憐吾枉被浮名誤。白首空思范蠡船。</text>
<title>酬許秀才 格 見寄長律 其二</title>,<text>一朶紅雲十二旒。萬邦歸似水東流。山河忽失秦關險。社稷曾深杞國憂。江表衣冠難覩漢。首陽薇蕨不知周。何由拂袖風塵外。日日相親海上鷗。</text>
<title>白洲挽</title>,<text>俊彩生爲瑞世姿。萬人爭覩鳳來儀。三蘇卷裏陽春曲。二陸庭前玉樹枝。父子弟兄相繼逝。兒童走卒亦皆悲。同庚同爵同歡事。摠是山陽腸斷時。</text>
<title>白洲挽 其二</title>,<text>汾西兄弟墓纔乾。又向君家哭二難。天上玉樓多俊彥。世間文苑足悲酸。詩成更有何人和。酒熟還無舊日歡。庭畔白眉吾小友。暮烏啼處忍相看。</text>
<title>玄洲挽</title>,<text>高門德業照吾東。不謂斯人命忽窮。棣萼連歸秋柏裏。薤歌重入峽雲中。亨衢四十年間夢。仙路三千里外風。白玉樓臺如果有。也應行與父兄同。</text>
<title>玄洲挽 其二</title>,<text>春堂一會夢中遊。弟勸兄酬酒幾籌。庭畔祗今饒玉樹。世間何處對靑眸。襟期尙照孤輪月。詩價曾輕萬戶侯。從此洛東回首地。舊歡新恨涕難收。</text>
<title>玄洲挽 其三</title>,<text>位列橫金鬢未華。巍科重捷不須誇。爭稱悃款超流俗。豈獨文章繼乃家。西墅同棲長入夢。東湖暫阻尙興嗟。秋風雨紼歸何處。峽樹連天峽路賖。</text>
<title>李執義 尙馨 挽</title>,<text>學究天人早着功。聖朝經幄渥恩融。靑蒲數進期期語。白首長懷耿耿忠。一臥漳濱仍此別。幾年湖外阻高風。追尋舊迹渾蕭索。臺柏寒聲落照中。</text>
<title>九日謹次南坡相公辱寄韻 時纔有大拜之命</title>,<text>忽爲三事迫。奈此九秋何。剩被人爭笑。還慙對菊花。</text>
<title>戲答松都朴經歷 日省</title>,<text>明時不是疏才子。却奈天磨有力何。愧我風塵空脈脈。秋來又負白鷗波。</text>
<title>題西籍田李主簿新堂記後</title>,<text>黍稷馨香地。分司得李侯。亭臨萬峯影。田帶一川流。結構新功就。褒揚舊蹟留。須看用意苦。不是事娛遊。</text>
<title>南坡相公。約以來過。不敢請也。聊以絶句寓意。</title>,<text>敢向高軒折簡邀。公餘獨坐政寥寥。平生最愛南山秀。來入虛窓不待招。</text>
<title>題李忠州所藏趙學士八駿圖</title>,<text>長嘯向西方。鐵騎何揚揚。哀哉海內馬。不識華山陽。周王八駿昔聞之。今見八駿令我傷。向使天下失太平。安能長驅萬里把得瑤池觴。雄姿逸態各殊狀。怳然新下崑崙岡。吳興學士用意苦。應取中華物之良。恨不畫却雲臺將與瀛洲士。衣冠劍佩相輝光。吁嗟乎千金市骨世已遠。祗今空憶漢唐昌。</text>
<title>義昌君挽</title>,<text>長德高才孰與京。五旬秋髮未全明。今王叔父先王子。一代尊榮百代名。筆下銀鉤留作寶。尊中綠蟻爲誰盈。園林自此成蕭索。物色空傷過客情。</text>
<title>林使君溪堂用淸陰韻</title>,<text>南國自古生國士。地靈鍾得山河美。林侯魁梧迥出倫。早識大才非百里。休休自不混俗流。悻悻何曾見崖異。向來作郡湖海上。人言爲政淸如水。得失榮辱總浮雲。局束風塵非素志。行裝隨處卽爲家。身逐倦鳥知所止。黃冠誰識舊使君。野老相親溪叟喜。千竿脩竹自亭亭。拋却釣絲渾不理。淸風明月得意時。十里滄浪歌嘯裏。隋侯錯落篋笥中。淸陰先生贈傲吏。先生一言重千金。寶之不能忘寤寐。白小寧羨季鷹鱸。款段足當琴高鯉。平生偃蹇七尺身。宇宙堂堂抱節義。自我別侯歲已暮。一日三秋還不啻。時見蒼松帶雪霜。故人標格依俙似。愧我非分忝鼎席。涕泣不敢辭終始。飢甿疾苦誠可哀。尺牘來時須一二。寸赤惟應上天知。世人皆嘲心枉費。何由匹夫免失所。伊尹之恥吾亦恥。嗟嗟萬事難重陳。此語謾寄同心子。</text>
<title>權秀才 世經 內子挽</title>,<text>我見娘未生。忽見娘已死。固知生卽寄。誰料遽如是。娘姿秀而麗。芙蓉出綠水。娘性端且靜。白玉無點滓。嫁得賢郞君。鳳鳴見兩美。別郞曾幾日。相去亦云邇。如何一疾急。死後郞始至。此事路人泣。況我悲何已。上有病慈母。下有兩乳子。兒號聲自苦。母臥心誰恃。俱添父懷疚。忍向郞相視。曉出城西門。路指交河里。積雪滿山蹊。古木悲風起。吾子及吾孫。亦嘗埋於此。娘歸倘相見。爲說吾心事。</text>
<title>李貳相 德泂 台丈挽</title>,<text>韶顏鶴髮望如仙。玉立朝端八十年。官到大時心更小。事逢難處志彌堅。三台只隔無多地。一老其如不憖天。爲是平生情義篤。舊堂今夕倍潸然。</text>
<title>掌樂沈僉正 闥 丈挽</title>,<text>家住南山枕白雲。一琴閑趣了朝曛。梨園曲誤時時顧。彭澤樽盈日日醺。浮世隙駒元易過。朔風孤雁不堪聞。稀年慣吸杯中月。月到新年獨照墳。</text>
<title>千山逢雨</title>,<text>落日千山雨。殘春萬里行。明朝雙鬢雪。摠爲故園情。</text>
<title>三河</title>,<text>十里煙波摠是愁。烏檣何事集河洲。舟中倘有江南客。欲問金陵古帝州。</text>
<title>宿川上絶句</title>,<text>曠野行人絶。長天落日低。蕭蕭蘆葦裏。獨宿古城西。</text>
<title>望廣寧</title>,<text>醫巫山下廣寧城。曾是將軍細柳營。西月狂風吹卷地。塞天寒日少光晶。</text>
<title>望十三山</title>,<text>河連遼水三叉合。峯似巫山一髻多。曾見使華詩句裏。秖今雲物入干戈。</text>
<title>大凌河堡。過王校尉驥墓有感。</title>,<text>何狀王校尉。身埋道邊地。墳前一片石。尙帶皇明字。</text>
<title>小凌河道上。望錦州衛城口號。乃祖摠兵所曾守也</title>,<text>南朝老將北朝臣。七尺長身白髮新。粉堞可憐經百戰。健兒曾喪幾千人。</text>
<title>燈夕宿寧遠 發行前。纔遭姊喪。</title>,<text>戚戚孤生在。哀哀一姊亡。異方今作客。佳節倍增傷。縱使家鄕住。何心燈燭張。天邊新月色。添却鬢毛霜。</text>
<title>過中前衛古壘。望長城口號。</title>,<text>客程西望眼雙明。共指秦皇萬里城。天畔群山靑繚繞。雲端粉堞白崢嶸。當年不得防胡變。後世何曾遏敵兵。遠憶唐堯修德日。土階能使四夷平。</text>
<title>望夫石</title>,<text>當年獨立望黃雲。千古貞魂寄海濆。天下寡妻今日痛。幾多還羨石無聞。</text>
<title>山海關</title>,<text>第一雄關此日過。塞雲蕭瑟暮煙和。長城直壓陰山勢。別浦橫通瀚海波。尙有秦時明月色。誰思漢代大風歌。行人謾說當年盛。鼔角喧天猛士多。</text>
<title>對月</title>,<text>愛向東窓坐。淸宵著睡遲。多情故國月。萬里獨相隨。</text>
<title>朝飯于范家莊。夕宿楡關驛。射虎石在永平。此卽永平屬縣。</title>,<text>路入遼西地。天低右北平。楡林難問迹。李石謾傳名。落日盧龍塞。悲風驃騎營。平生一長劍。空在匣中鳴。</text>
<title>謁夷齊廟</title>,<text>四海煙塵裏。衣冠震蕩時。西山一片地。萬古淸風吹。</text>
<title>謁夷齊廟 其二</title>,<text>凜凜餘風在。昭昭千古名。長河一帶水。亦學聖之淸。</text>
<title>野行</title>,<text>野曠行無盡。天長未有涯。樹浮如細髮。沙亂似輕霞。過店時休馬。盈途半是車。何當首東路。身返夢中家。</text>
<title>四月初二日昏。聞宣傳官齎咨馳到。驚憂達曙。</title>,<text>使者東來急。聞聲不見書。南邊有報否。洛下復何如。睡少元難著。憂深自未除。寸心懷北闕。無意憶吾廬。</text>
<title>四月二十三日到通州。書狀覓送櫻桃。途中連覩新産。觸目興感。此物乃是先庭所種。益切悲慕。恐或未及薦。不敢輒嘗。因成寓懷之作。</title>,<text>風木餘悲老轉深。四時何物不傷心。常年念舊腸頻斷。此日嘗新淚未禁。同氣向來零落盡。異方今復旅愁侵。應知朱實猶無恙。萬顆離離滿故林。</text>
<title>四月十六日。白洲小祥。二十四日。玄洲小祥也。來此天涯。益增嗟悼。兩日。爲之食素。遂成小絶。</title>,<text>兄弟俱亡未浹旬。一尊相對憶前春。靑山草色今經歲。萬里悲懷白髮新。</text>
<title>玉河館書懷</title>,<text>輪蹄塵暗九衢紅。門闢朝陽卽上東。太液晴波能似舊。未央前殿已成空。山河百二終何補。關塞三千只自雄。落日金臺一灑淚。烏蠻館裏白頭翁。</text>
<title>燕京用副使韻</title>,<text>壯年思見暮年來。滿地煙塵眼未開。御柳無情垂玉路。夕陽何事照金臺。文山忠節千秋凜。易水歌聲萬古哀。安得相逢慷慨士。令渠擊筑與銜杯。</text>
<title>父母兄妹。無夜不夢。在前亦嘗如此。而近尤分明。豈萬里行色。爲先靈所憂念者耶。遂抆血而識之云爾。</title>,<text>連宵夢裏侍高堂。宛似平生奉酒觴。在世常深憂疾念。九原今日未應忘。</text>
<title>記夢</title>,<text>平生顏色夢分明。覺後如聞笑語聲。四十餘年琴瑟樂。新阡能記舊時情。</text>
<title>病懷</title>,<text>伏枕烏蠻館。傷時白髮翁。向來憂足疾。今日又頭風。戀闕心懸北。思家夢繞東。何當成軟脚。衣袖洗塵空。</text>
<title>靜坐</title>,<text>市聲誰遣鬧庭間。抱布終朝夕未還。靜坐方知無限味。萬人忙處一身閑。</text>
<title>天中日書懷</title>,<text>朱門處處艾人隨。香火家家上冢時。客裏佳辰今又過。白頭添却寸心悲。</text>
<title>天中日書懷 其二</title>,<text>陌上鞦韆拂綠陰。禁中珍箑豁煩襟。家人定作菖蒲酒。說著吾行未忍斟。</text>
<title>亡聊疊前韻</title>,<text>碧樹依依暝色間。薄雲飛盡鳥初還。須知著處工夫進。忙裏無忙始是閑。</text>
<title>邦均店途中</title>,<text>城壞人煙在。亭幽老木多。遺風尙淫祀。古廟走村婆。暍肺先尋井。炎程喜近河。忽聞蟬噪急。知是助吟哦。</text>
<title>望鳳凰山口占</title>,<text>鳳凰山似瞻三角。烏鵲聲如到故鄕。明日鴨江舟上望。薊門遼野夢微茫。</text>
<title>渡江</title>,<text>鳳城朝出夕龍灣。粉堞譙樓暮靄間。未信鴨江爲絶塞。渡江眞似洛中還。</text>
<title>朴觀察迎于順安。翌朝先行。中路見贈次韻。</title>,<text>玉節勤相迓。靑眸慰遠行。暫離猶苦憶。佳句卽深情。吏畏秋威肅。甿休夏稅征。看君布德意。摠是罄丹誠。</text>
<title>到黃州。雨中發向鳳山。</title>,<text>山頭粉堞是黃州。却算曾遊歲幾周。簫鼔慣隨來往客。煙波長帶別離愁。途中剩得新霜髮。亂後空餘舊翠樓。暮雨又催旌旆去。擁蓑扶上木蘭舟。</text>
<title>鳳山次李學官成憲韻</title>,<text>漸近秦京意更忙。雨中驅馬度重岡。三更塞月丹心苦。萬里關山白髮長。暫出不堪懷舊國。半生何以客他鄕。靑眸可喜還多恨。臨到分張輒倍傷。</text>
<title>走次鳳山倅韻</title>,<text>蚌胎不與月同虧。廿八明珠照目時。畫閣東頭相別恨。綠楊枝畔雨絲絲。</text>
<title>奉贈淮陽郭仙舟之任之行</title>,<text>休怪梯雲折桂遲。結緣端在暮年時。邑爲仙窟元非薄。天遣詩豪不受衰。象外煙霞生枕席。雲中笙鶴下庭墀。懸知物色添淸絶。處處新傳白雪詞。</text>
<title>奉贈淮陽郭仙舟之任之行 其二</title>,<text>不用尋幽遠擲筇。且從東閣滌煩胸。窓臨玄塞三千里。枕壓金剛萬二峯。俗朴爭呈山野味。詩淸細寫水雲容。涼宵見月須相憶。一影無隣對亂蛩。</text>
<title>贈李承宣 之恒 白川之行</title>,<text>龍喉輟直臥黃堂。暫許專城亦寵光。便道有時乘野艇。壽星無𧏮照銅章。銀鱗入饌魚梁近。白雪翻匙䆉稏香。問我能敎烹鯉否。病夫門巷雀羅張。</text>
<title>李都憲挽 楘</title>,<text>明時玉立映朝紳。正氣堂堂諫諍臣。禮學早從函丈講。危言幾向御筵陳。稀年一疾投閑日。宿夕微痾啓手辰。疇昔鳳毛披彩地。可憐黃菊爲誰新。</text>
<title>先墓立表石。得蒙恩數。感泣識之。</title>,<text>來展松楸聖渥垂。行塵擁傳疾如飛。光陰白露爲霜後。心事凄風振木時。香火駿犇州邑吏。簫笳驚聳里閭兒。千年片石流芳地。感激洪私淚更滋。</text>
<title>先墓立表石。得蒙恩數。感泣識之。 其二</title>,<text>十月寒風萬竅鳴。松聲蕭瑟助傷情。林巒雲日兼晴雨。江國煙沙半晦明。善慶獨膺隆爵祿。聖恩偏沐極哀榮。百年報答知無路。但覺微軀一髮輕。</text>
<title>敬次城主果川使君韻</title>,<text>久鬱靑霞意。徒勞赤縣時。淸看江徹底。仁遣口爲碑。豈但愚甿識。曾蒙聖主知。荒原勤枉駕。深體此心悲。</text>
<title>郭起余 希震 借鹿皮衣還送。却寄小絶。</title>,<text>人去衣俱去。衣來人不來。應逢騎鹿客。共醉紫霞杯。</text>
<title>賜柚七枚。薦廟感泣。</title>,<text>貢自南天遠。分從北闕深。風霜洞庭味。雨露聖君心。箇箇圓如璧。煌煌色奪金。賜柑懷往事。虔薦涕淫淫。</text>
<title>古鏡吟</title>,<text>我有一古鏡。皎皎明月輝。久拋塵埃中。轉作晨光微。歎惜拭且磨。俄頃還舊明。初非中有改。只被外物嬰。寄語覽鏡人。莫徒照髮膚。持以照靈臺。物我何曾殊。</text>
<title>挾仙亭爲李太常賦之</title>,<text>白日誰能飛上天。危亭亦自絶塵緣。居隣碧落蟾宮影。坐挾淸都鶴背仙。員嶠近浮朱栱外。滄洲却在綺疏前。梨園弟子偸新曲。爭道霓裳咫尺傳。</text>
<title>寄澤堂</title>,<text>四提文柄世無儔。步武台躔望亦優。一字舊聞經誤讀。三言今見杼還投。江山自是催添句。日月何曾不燭幽。夔峽新篇應滿篋。驛筒須遣破離憂。</text>
<title>殘菊</title>,<text>人嫌殘菊蕊。憔悴猶著枝。我愛殘菊蕊。不受顚風吹。凜凜傲霜意。未隨外貌衰。采采掇其英。泛彼白玉巵。一酌復一酌。餘馨薰我肌。殷勤贈美人。芳心須莫移。</text>
<title>題金吾郞契帖</title>,<text>其在斯乎。昔日金吾盛事傳。白蓮爭道勝紅蓮。秖今脩契無餘物。共指蒼松證百年。</text>
<title>酬安承旨 獻徵</title>,<text>廿篇詩到雀羅中。却歎奇才不免窮。直覺千金難滿價。還敎一室未全空。百年世事艱危日。四海兵塵廣莫風。白首遲回違宿計。滄江愧殺綠蓑翁。</text>
<title>酬安承旨 獻徵 其二</title>,<text>殘骸合置一丘中。誤騁高衢力亦窮。客路光陰霜鬢識。帝鄕消息海天空。驅馳尙記關山夜。魂夢猶驚雪磧風。潦倒秖今思款段。壯圖難效據鞍翁。</text>
<title>酬安承旨 獻徵 其三</title>,<text>玉斧重揮桂影中。子居盧後理誰窮。氣隨九月秋天杳。胸與三淸洞宇空。紫禁傳呼龍虎榜。紅袍迥拂鯉魚風。歡場盛事俱陳迹。一代浮名兩老翁。</text>
<title>酬安承旨 獻徵 其四</title>,<text>南冠曾滯拂廬中。共作淸談意未窮。想得征驂穿絶塞。怳然孤雁過長空。黑甜剩覺閑人味。白戰多慙古將風。最羨西湖漁釣處。老翁如鶴鶴如翁。</text>
<title>酬安承旨 獻徵 其五</title>,<text>心期早脫俗流中。肯向塵寰泣路窮。賢聖常從黃卷對。是非都付玉壺空。揚聲舊見鶯遷苑。斂迹今同鷁遇風。看取高松凌雪色。丈夫雖老不稱翁。</text>
<title>酬安承旨 獻徵 其六</title>,<text>世界茫茫起滅中。是非均是一無窮。三千敢道人人錯。五十方知念念空。歸夢每尋靑蒻笠。上章難借赤心風。百年多少淸閑趣。輸與寒江獨釣翁。</text>
<title>酬安承旨 獻徵 其七</title>,<text>閻浮元是一塵中。槎影寥寥轍迹窮。楚國苞茅曾久斷。薊門煙樹亦成空。須知天視由民視。休把南風較北風。形役自慙徒竊廩。悲歌長憶採芝翁。</text>
<title>酬安承旨 獻徵 其八</title>,<text>寄世誰非造化中。閱來通處也還窮。不因人喚身何出。爲有天遊室自空。節序且看殘臘月。鬢毛曾對幾秋風。西樞東閣俱非分。合作鷄豚社裏翁。</text>
<title>酬安承旨 獻徵 其九</title>,<text>五色相宣七字中。詩亨還復訝身窮。靑雲舊跡成閑臥。白雪新聲滿太空。工部只宜吟漫興。左徒何必賦回風。須看老被周文載。正是當年釣渭翁。</text>
<title>酬安承旨 獻徵 其十</title>,<text>田家力作入倉中。歲熟蒼生尙困窮。壯略誰能平九有。深憂漫自在三空。儒冠久弛詩書敎。朝列全虧禮讓風。耿耿寒宵眠不得。此心臨照只天翁。</text>
<title>酬安承旨 獻徵 其十一</title>,<text>豐貂降自五雲中。著處寒威便覺窮。華髮壓來新渥重。珍藏傾出尙方空。百僚喜氣回和氣。一夕仁風替朔風。感激銘肝思報效。拙詞聊復寄騷翁。</text>
<title>酬安承旨 獻徵 其十二</title>,<text>優游不出典墳中。直把遺篇到底窮。筆鬪江流犇大壑。句爭雲態藹春空。茅簷細濕終南雨。茗椀長含華嶽風。城市却兼丘壑趣。喚君端合作山翁。</text>
<title>酬安承旨 獻徵 其十三</title>,<text>黃昏雨到二更中。未信玄冬已向窮。郢曲尙看傳妙句。吳鹽不見撒遙空。煙交似迫催花節。簾動疑吹劈柳風。寒燠失調時序舛。百憂纏繞獨吟翁。</text>
<title>酬安承旨 獻徵 其十四</title>,<text>犇趨何似在閑中。定覺無官未是窮。雙闕赴忙晨鼔促。三餘計誤暮檠空。盈箱珠玉新修月。滿袖香煙細逐風。誰識此身曾待漏。屛居今作閉門翁。</text>
<title>酬安承旨 獻徵 其十五</title>,<text>長羨山人在靜中。本來無達有何窮。名韁半世催成老。歸計今年又墮空。枯槁堪憐楚澤跡。沈冥却哂晉林風。商量摠失和平意。擬效微醺擊壤翁。</text>
<title>酬安承旨 獻徵 其十六</title>,<text>靑眸得接索居中。歷盡通衢到巷窮。夢裏榮枯那更說。世間憂樂本來空。明時非楚難爲相。秀句如唐怯望風。却恐飛黃開熟路。未容長與伴孱翁。</text>
<title>酬安承旨 獻徵 其十七</title>,<text>一種愁添一線中。窮愁日未遣愁窮。年來轉覺身謀拙。老去還敎口業空。澆渴催煎茶鼎雪。排寒數借麴生風。銷金帳裏羔兒暖。不到頭童齒豁翁。</text>
<title>酬安承旨 獻徵 其十八</title>,<text>擬將心事付杯中。憂自無窮酒有窮。多少流逋猶未復。東南杼柚向來空。夷音鼔動鯨波勢。戎落橫驅虎穴風。天意茫茫難可測。終宵不寐白頭翁。</text>
<title>酬安承旨 獻徵 其十九</title>,<text>急節難留把玩中。今年又見一冬窮。鬢衰蓬短那堪理。眼暈花繁旋覺空。聽說龍喉當北斗。寧同馬耳過東風。贊襄倘使民霑澤。如我甘爲凍餒翁。</text>
<title>酬安承旨 獻徵 其二十</title>,<text>此心收向聖經中。奧旨微言仔細窮。已覺班揚文太勝。寧論莊老語皆空。須看濂洛關閩學。都洗陳隋晉魏風。靜坐燒香塵事絶。惺惺常喚主人翁。</text>
<title>洪獻納 命夏 家。小酌後述懷時。獻納中重試。</title>,<text>獻納司存寵渥優。桂香重向鬢邊浮。年來不作厭厭飮。醉後還逢款款留。伯氏舊遊今寂寞。仲容新貴亦風流。扶歸未省尊前語。只記繁燈鬧小樓。</text>
<title>十二月十五日月蝕</title>,<text>何物潛從何處投。一輪強半作陰幽。縱然不入春秋筆。也復令人涕泗流。五夜星芒爭燭焰。萬家金響雜更籌。須臾怪事都消歇。依舊淸光滿九州。</text>
<title>澤堂挽</title>,<text>銀臺玉署共周旋。藝苑銓衡忝後先。世擅文章腸錦爛。衆推談論口河懸。班公史筆誰能續。屈子騷經只自憐。峽裏詩筒那更遞。靑山流水尙依然。</text>
<title>澤堂挽 其二</title>,<text>早識眞仙暫謫來。白頭雲路強遲回。深衣大帶平生志。邃學高文間世才。肯逐銘旌向窀穸。定催金節返蓬萊。悠然脫盡人間累。我輩區區謾自哀。</text>
<title>曹監司 文秀 令公挽</title>,<text>絶知襟韻出塵喧。不爲連姻義始敦。鑱石謾聞推筆法。演綸猶未盡詞源。關東雪月翻驚夢。渭北春雲入斷魂。玉節纔行丹旐返。白楊蕭瑟廣陵原。</text>
<title>次徐正郞秀夫 丁亥</title>,<text>暫作長安陌上人。故園歸去趁餘春。湖西父老如相問。厚祿多慙未澤民。</text>
<title>夜吟奉寄淸陰</title>,<text>日夜滔滔江漢深。淸漪不受點塵侵。三更月白千峯靜。想見東岡獨立心。</text>
<title>克誠堂</title>,<text>籍是東西重。侯能前後勤。舊田元負郭。新閣更連雲。祀必殫誠敬。神方享苾芬。交承勸稼地。莫浪了朝曛。</text>
<title>題徐使君 貞履 畫帖</title>,<text>蘆洲十里風。一帆江天暮。蒿工綠蓑衣。細濕山前雨。</text>
<title>題徐使君 貞履 畫帖 其二</title>,<text>坐據長松偃。前臨亂水流。淹留待山客。歇馬傍林丘。</text>
<title>題徐使君 貞履 畫帖 其三</title>,<text>醉客各先歸。孤吟仍玩瀑。呼兒沽酒來。暝色生深谷。</text>
<title>題徐使君 貞履 畫帖 其四</title>,<text>山翁俯澄灣。童子携琴後。漁村隔暮煙。屋角映林藪。</text>
<title>題徐使君 貞履 畫帖 其五</title>,<text>相携一笑開。煙月千峯夕。山童進酒尊。合掃溪邊石。</text>
<title>題徐使君 貞履 畫帖 其六</title>,<text>靑帘拂綠陰。客散江樓晩。漁童遠捕魚。落日猶忘返。</text>
<title>題徐使君 貞履 畫帖 其七</title>,<text>洲飛一雙雁。舟受兩三人。入夜應移棹。高樓賞月新。</text>
<title>題徐使君 貞履 畫帖 其八</title>,<text>但恨驢行遲。不愁山逕阻。群鴻色擧忙。定渡前江去。</text>
<title>題徐使君 貞履 畫帖 其九</title>,<text>遙岑暮容白。苦竹寒聲急。山橋不見人。一鶴庭前立。</text>
<title>題徐使君 貞履 畫帖 其十</title>,<text>野水凍無聲。溪山一色素。危橋送客驢。興入招提路。</text>
<title>次枕海亭東溟韻。贈成秀才 時望。</title>,<text>湖海新成閣。乾坤獨倚欄。蓬堪供泛宅。竹亦可垂竿。酒興無時盡。詩情未易闌。秋來知更好。魚蟹日登盤。</text>
<title>次枕海亭東溟韻。贈成秀才 時望。 其二</title>,<text>勝景看猶飽。荒年不患飢。白鷗元自狎。明月似相期。境界疑蓬島。風流亦習池。湖山欲動色。滿壁寫新詩。</text>
<title>次枕海亭東溟韻。贈成秀才 時望。 其三</title>,<text>亭在虛無裏。人遊活畫間。怳然非世界。何處是仙山。觸網魚猶苦。隨波鷺未閑。爭如欹一枕。直到暮禽還。</text>
<title>次枕海亭東溟韻。贈成秀才 時望。 其四</title>,<text>細逕遙難辨。危巖近却攀。誰知枕席上。便是水雲間。海客乘潮至。漁翁帶月還。詞宗題句後。卷裏有湖山。</text>
<title>次枕海亭東溟韻。贈成秀才 時望。 其五</title>,<text>但使棲三畝。何妨只一瓢。春花自無數。夏木亦千條。枕白靑峯月。窓寒碧海潮。飛仙行可挾。天路未應遙。</text>
<title>次枕海亭東溟韻。贈成秀才 時望。 其六</title>,<text>波濤石邊湧。天地檻前浮。倏忽明還滅。蒼茫峙復流。飄颻思跨鶴。咫尺看牽牛。若使眞仙在。應知好此樓。</text>
<title>次枕海亭東溟韻。贈成秀才 時望。 其七</title>,<text>渭北無多路。江南萬里船。山河百濟舊。形勝一區傳。水盡長天外。秋生落雁前。西風獨回首。歸思正飄然。</text>
<title>次遲川相公韻。贈道徽。</title>,<text>白首吟痾久廢詩。僧來正是九秋時。若知心外元無佛。不待尋師自有師。</text>
<title>贈翠屛永安尉赴燕之行</title>,<text>第一家聲海內知。薊門長路入驅馳。三更鼔角風鳴夜。萬里乾坤歲暮時。綠髮寧憂邊雪逼。豐貂不受臘寒欺。歸斟壽酒春光滿。子孝臣忠兩未虧。</text>
<title>贈書狀李中丞 時萬</title>,<text>程途歷歷記分明。去歲吾曾作此行。殘臘弊裘燕雪落。早春歸騎鴨江晴。千年華表風塵色。萬古金臺鼓角聲。何處停驂增感慨。極天關嶺繞長城。</text>
<title>次韻寄閔同知 應恢</title>,<text>却恨尋梅晩。猶留數蕊開。吾能扶病去。君亦冒寒來。細細香侵座。垂垂影入杯。鬢毛還共白。休歎暮齡頹。</text>
<title>奉酬仙舟 戊子</title>,<text>晩節佳篇味更長。吟來當一敍暄涼。春天興自牽梅閣。人日詩須寄草堂。白鹿還爲使君伴。紫芝常作峽民糧。遙應醉對金剛月。獨抱枯桐夜奏商。</text>
<title>贈別李使相 厚源 北關之行</title>,<text>霜臺勁操冠時髦。不怕邊風利似刀。玉節迥臨靑海闊。牙旗直壓白山高。遐甿凋瘵須沾惠。絶塞咨詢莫憚勞。待取政成多暇日。庾樓乘興是英豪。</text>
<title>贈別李使相 厚源 北關之行 其二</title>,<text>居閑長憶滯灣時。聚散存亡摠可悲。天地風塵吾已老。關山雨雪又相離。曾聞邊邑少佳政。復道朔方多健兒。愛養兵民誠急務。化行須更在敦詩。</text>
<title>沈判書 詻 壽詩</title>,<text>同庚復見同牢歲。此事人間罕有之。一代耆英大宗伯。百年佳會暮春時。雙垂鶴髮重携巹。共祝龜齡迭奉巵。爭覩彩衣光動處。德星還與老星隨。</text>
<title>春雨</title>,<text>晩箔霏霏濕。朝簷滴滴鳴。花低紅錦重。柳颺綠絲輕。山郭和煙暗。村畦帶水明。病夫幽興動。開戶句初成。</text>
<title>殘紅</title>,<text>殘紅半謝綠陰深。老子多愁白髮侵。何物最知春可惜。小園終日有啼禽。</text>
<title>戊子四月初七日夜。夢見孔子之室。上下棟宇。西南門戶。四面周匝。有前後堂。覺後森然在目。心甚異之。詩以識之。</title>,<text>聖遠言堙杳莫追。面墻空作暮年悲。升堂入室吾何敢。高棟脩梁夢忽窺。問答潛思列侍日。申夭宛見燕居時。愚蒙久未開茅塞。從此須尋積德基。</text>
<title>記夢</title>,<text>靜夜靈臺萬念空。夢魂遙入武夷中。先生精舍分明見。勝地幽居領略窮。衮衮淸川流碧洞。娟娟玉女倚蒼穹。到今追想心尤感。造物丁寧啓我蒙。</text>
<title>李知禮挽 李公埈之兄㙉</title>,<text>昔從令季游。飽聞丈人賢。丈人救急難。實在壬辰年。季病賊刃逼。丈人仰呼天。彎弓罵向賊。驚走不敢前。丈人負令季。言陟山之巓。一身初不惜。二人終俱全。令季圖其蹟。赫赫諸公篇。豈惟諸公頌。此事達御筵。聖上爲之感。官序仍超遷。百里非我好。一室喜靜便。杜門二十載。古訓窮尋硏。平生紫陽書。如誦己言然。偕老亦云奇。去年賢閤先。百歲少九歲。眞是人間仙。屬纊纔隔日。精爽曾未愆。倏然若蟬蛻。高謝區中緣。雙劍會黃泉。三子傳靑氈。孫枝一何盛。滿庭羅曾玄。携持令名歸。萬事都棄捐。區區薤露曲。哀思空纏綿。</text>
<title>昇平府院君 北渚勳號 挽</title>,<text>三韓日月再光輝。上相經綸上將威。勳業千年彝鼎在。文章一代大名歸。哀榮備極誰能比。壽貴俱全世所稀。臨絶遺忠猶瀝血。萬人傳誦涕交揮。</text>
<title>昇平府院君 北渚勳號 挽 其二</title>,<text>名高山斗望圭璋。雲夢胸襟錦繡腸。手整乾坤開閉塞。身都將相係存亡。巨川從古須舟楫。大廈如今失棟梁。故吏同升眞忝竊。哭公非是爲私傷。</text>
<title>贈關東洪使相 命夏</title>,<text>五月炎塵病暍翁。羨君今日向關東。高牙半濕金剛雨。快閣遙憑碧海風。香稻熟時公事少。福星臨處頌聲同。紗籠先蹟尋應遍。莫惜新篇數寄筒。</text>
<title>贈郭欽魯忠原之行</title>,<text>纔見金剛映彩衣。琴臺忽復入驂騑。沙場鬼燐秋陰慘。水國人煙錦樹圍。片舸直通淸渭近。亂山遙望白雲飛。黃堂未必淹留久。鳧舃行催玉署歸。</text>
<title>筆乏戲題</title>,<text>黃白兩公子。平生於我親。曾無一毫利。肯訪二毛人。政爾難題鳳。居然似獲麟。惟應玉兔影。伴此百年身。</text>
<title>李知事 久澄 重牢宴壽詩</title>,<text>南極星偏照洛東。八旬牢宴又明公。當年豈意今年再。此日依然昔日同。和氣滿堂春色裏。老仙盈座畫圖中。孤生悲喜誰能會。詩替稱觴愧未工。</text>
<title>朴全州 潢 挽</title>,<text>襟懷宇量古人風。昭代偏蒙聖渥融。契合眞逢千載會。騫騰得見十年通。靑蒲鯁議朝陽鳳。白簡霜威御史驄。歷試盤根推器利。誓輸忠節答恩洪。山城執靮狐裘弊。幕府論兵豹略雄。纔出重圍穿雪磧。惟將盡瘁奉春宮。南冠幽縶寧非數。西塞淹留我亦同。寵辱飽更身一葉。艱危備閱鬢雙蓬。完山使相衣曾錦。大尹重臨養益隆。遐福且看來鼎鼎。短期誰識夢悤悤。鴒原對泣虧中影。驥子群啼徹上穹。九十偏親何以慰。二三吾黨轉增恫。遲遲旅櫬湖雲北。杳杳先山漢水東。新壟秋光行欲暮。亂峯楓葉爲誰紅。平生膠漆開靑眼。半世峨洋托素衷。存沒長違千里外。親朋多在九原中。孤桐塵鎖知音絶。隣笛聲哀逬淚工。玉節休巡棠路迥。樓船繫浦柳營空。凄涼客座莓苔色。蕭瑟荒園草樹叢。尊酒秖今成奠酌。終南依舊映窓櫳。物敎傳處情猶見。書未裁時命已窮。最是山陽無限恨。洛城西畔白頭翁。</text>
<title>次蘭谷宋進士 民古 雪後韻</title>,<text>寒緊前宵雪。光迷十里湖。橋憐驢外斷。山憶鶴邊孤。我未尋鷗鳥。君還夢鷓鴣。白頭庭畔臥。能復作新圖。</text>
<title>次蘭谷宋進士 民古 雪後韻 其二</title>,<text>泛宅思遺世。移家故近湖。跡隨風葉轉。身與月輪孤。妙墨翔鸞鳳。淸詞詠鷓鴣。兼工鄭虔畫。願得輞川圖。</text>
<title>次蘭谷魚蟹韻</title>,<text>銀鱗猶帶碧波寒。撥剌遙應下月灘。入饌合成邾莒會。且須沽酒罄交驩。</text>
<title>次蘭谷魚蟹韻 其二</title>,<text>無腸也自解橫戈。入手能添醉後哦。若把黃鷄論甲乙。酒筵供興定誰多。</text>
<title>次蘭谷韻</title>,<text>三忝三台報答難。況深憂懼敢圖歡。通宵雷變驚心切。感舊新詩帶淚看。廣廈未成多士庇。綈袍空戀故人寒。傷時歎逝無窮恨。袖有龍鍾自未乾。</text>
<title>次蘭谷韻 其二</title>,<text>仙郞白雪和皆難。一曲傳來當一歡。燥濕早從絃上識。畫圖今向句中看。孤吟柳絮誰爭妙。大臥芭蕉亦耐寒。若使詞源翻作雨。也應后土未曾乾。</text>
<title>次蘭谷韻 其三</title>,<text>世間開笑始知難。老去悲懷苦鮮歡。今日形容憐我在。昔年文彩向君看。雲如醉墨濃還淡。山似吟肩聳更寒。雪後相尋須細酌。小僮休報玉壺乾。</text>
<title>衙退漫步前韻却寄</title>,<text>君病吾忙會面難。一城猶阻一場歡。蕭蕭雁陣三秋盡。鬱鬱龍光半夜看。塵世百年靑眼少。江湖萬里白鷗寒。淸詞當吸金莖露。沃得相如暍肺乾。</text>
<title>衙退漫步前韻却寄 其二</title>,<text>才疏轉覺濟時難。何路愁民變作歡。名利已同蟬翼薄。湖山願倩虎頭看。寧嫌丙子車茵汚。不作公孫布被寒。却喜詩奚投好句。朝來枝上鵲聲乾。</text>
<title>衙退漫步前韻却寄 其三</title>,<text>永夜漫漫著睡難。孤懷悄悄若爲歡。愁人身世杯中付。客子光陰鏡裏看。殘燭檢書衰眼暗。曉風吹雨破窓寒。遙憐江浦雲煙濕。白鳥雙飛太劇乾。</text>
<title>復酬蘭谷</title>,<text>名韁頓覺退休難。何物人間可做歡。逸興長思塵外去。幽姿擬借筆端看。春深空谷孤蘭秀。月照仙禽瘦竹寒。披向晴窓相對處。定敎都洗沒還乾。</text>
<title>復酬蘭谷 其二</title>,<text>草書神速似君難。遒麗令人意甚歡。自少推爲天下妙。幾多留作壁間看。雲煙橫處翩翩動。風雨驚時颯颯寒。奇狀亦能同渴驥。犇泉直欲潤喉乾。</text>
<title>復酬蘭谷 其三</title>,<text>排陣堂堂敵犯難。氣如山湧一軍歡。遐衝便向尊間折。怯卒惟從壁上看。睢水波濤應復斷。蔡城風雪不知寒。燕家宿恥行當洒。唇舌何須謾自乾。</text>
<title>復酬蘭谷 其四</title>,<text>除却黃金比色難。酒筵供得醉時歡。疑從杜老詩中見。宛向瀟湘岸上看。香氣不隨風雨變。瓊津剩帶雪霜寒。題封爲寄騷壇老。擘處宜霑講舌乾。</text>
<title>復酬蘭谷 其五</title>,<text>雪裏窓含暝色難。紛紛最使小兒歡。誰家酩酊銜杯好。何處辛勤映卷看。雙足可憐東郭露。一肩偏覺灞橋寒。應知地底蝗深蟄。默祝明年免旱乾。</text>
<title>復酬蘭谷 其六</title>,<text>不是移山倒海難。最難拚得故人歡。如何郭外還成阻。却似江南遠莫看。多病自甘玄晏臥。無官寧較廣文寒。潘江漫瀉揮毫地。十日雖臨未必乾。</text>
<title>再疊前韻。寄蘭谷。</title>,<text>著得紅塵一點難。渾成玉界儘堪歡。西湖皓鶴何由辨。東閣香梅乍可看。蓂厭猶疑明月映。絮飄還訝早春寒。煎茶更喜饒淸致。詩老枯腸未覺乾。</text>
<title>再疊前韻。寄蘭谷。 其二</title>,<text>爲兄爲弟兩皆難。相對相親轉覺歡。曄曄曾隨楚臣佩。亭亭偏入子猷看。幽香細逐淸風遠。勁節微含玉露寒。寫出知君心獨苦。有時停筆筆成乾。</text>
<title>再疊前韻。寄蘭谷。 其三</title>,<text>百戰曾無百勝難。投醪便致衆心歡。三軍精彩須臾變。萬里風沙咫尺看。早識北平威已著。坐令西夏膽先寒。高鋒直擣無前敵。退舍爭愁幕井乾。</text>
<title>再疊前韻。寄蘭谷。 其四</title>,<text>逼得顏筋也未難。揮時陡覺助淸歡。鍾王側畔寧輕議。羅趙前頭且細看。樓觀幾增金碧彩。湖山迥照水雲寒。伯英妙處尤堪愛。醉墨淋漓不受乾。</text>
<title>再疊前韻。寄蘭谷。 其五</title>,<text>洞庭霜橘敵還難。色可傳誇味可歡。摘後催經長路至。撒來驚聳小兒看。金丸定自章臺落。玉液猶含楚水寒。醉嚼更敎魂骨爽。恰如靈雨洗枯乾。</text>
<title>再疊前韻。寄蘭谷。 其六</title>,<text>世道難於蜀道難。幽居辦得半生歡。風煙盡入毫端寫。境界翻疑畫裏看。虛閣不知三伏熱。濁醪排却一冬寒。遙憐細雨漁蓑濕。披向斜陽半欲乾。</text>
<title>再疊前韻。寄蘭谷。 其七</title>,<text>人間最是別離難。別語聞來悄不歡。百歲縱令頻作會。餘生能得幾回看。三秋羈旅孤懷苦。萬里湖山一影寒。遙想靜中披卷處。雪窓新掃舊螢乾。</text>
<title>又用前韻呈蘭谷</title>,<text>神交異代尙非難。尺地還嗟未共歡。新句時憑淸興得。舊情方到白頭看。江山滿目常知足。錦繡爲腸不怕寒。笑殺少陵空費怒。叫呼何至口唇乾。</text>
<title>贈李兄 惕然 之善山</title>,<text>天設金烏險。墉憑鐵壁崇。老星增舊彩。吉子有餘風。若使民心結。應添地勢雄。平生一仁字。隨處用無窮。</text>
<title>贈朴都憲尙之慶州之行</title>,<text>府尹歸都憲。南行帶北風。聖心存大義。時議惜孤忠。鳥道寒逾險。鷄林歲欲窮。官梅應入詠。頻寄驛筒中。</text>
<title>贈朴都憲尙之慶州之行 其二</title>,<text>誰識霜臺長。翻爲大尹行。非關疏御史。自是重陪京。郭外猶相阻。天涯況遠征。徵黃定匪久。持以慰離情。</text>
<title>申知事 景珍 洞丈挽</title>,<text>壯心投筆豈無文。矍鑠風姿迥出群。八十陞爲正卿列。弟兄俱是大將軍。秖今玉樹餘雙影。無復金魚辦一醺。寂寞園林秋雨暗。暮天隣笛不堪聞。</text>
<title>贈冬至副使金雲瑞 霱</title>,<text>不有吾同閈。誰充使价行。悤悤頻作別。衮衮迭催程。雪壓千年柱。天低萬里城。靑春好還日。樽酒共相迎。</text>
<title>聞崔察訪早白。却寄短律。</title>,<text>聞道君鬚鬢。渾如雪色然。若因憂早白。胡乃我猶玄。定學寒梅淡。眞同皓鶴鮮。不敎紅軟染。高臥水雲邊。</text>
<title>李上舍 文載 中司馬南歸。將榮掃亡妹之墳。臨分以小絶題扇贈之。李卽亡妹之外甥。而亡妹之墳。在求禮潺水驛西。</title>,<text>九月江南別。憑君寄淚痕。行臨潺水上。灑向驛西墳。</text>
<title>林承旨 堜 挽</title>,<text>詞林才望夙揚廷。留滯周南又幾齡。鬢爲中年百憂白。眼因前歲暫逢靑。孤墉督戰忠彌著。千里趨朝病或停。霜簡縱橫御史筆。玉貂羸瘦侍臣形。錦城絲管還嫌鬧。杜曲煙花不復經。早謝急流成浪迹。晩尋幽境臥湖亭。陶朱產業常霑族。玄晏腰肢懶出庭。素識飛光元儵忽。誰知此日遽凋零。悤悤人世同朝露。落落親朋似曉星。依舊滄江有鷗鷺。秖今門戶付螟蛉。荒涼水檻苔侵壁。寂寞漁舟月滿汀。臘竹尙含栽後翠。雪梅猶帶嗅時馨。封書一去空魚雁。隣舍相依屬鶺鴒。不用漬綿惟寄淚。九原魂魄亦應醒。</text>
<title>次李舍人士謙 行進 韻</title>,<text>造物應猜作會奇。一年虛結故人期。無端却負持杯話。不去非關以服辭。當日若能令我赴。今朝爭得見君詩。行看臘雪添淸景。乘興何妨更賞之。</text>
<title>次士謙終南雪景韻</title>,<text>玉積藍田日色微。遠疑瓊樹近還非。依然明月瑤臺上。皓鶴千群睡不飛。</text>
<title>趙知事 緯韓 令丈挽 己丑</title>,<text>意氣文章笑腐儒。耆英壽秩峻西樞。鴒原宿草餘孤影。鳳穴新榮有一雛。四壁詩書今寂寞。小庭松竹亦荒蕪。春深忍見園花發。門巷無人噪暮烏。</text>
<title>公餘口號漫錄示金吾僉令契</title>,<text>長安陌上柳絲斜。紅白紛紛萬樹花。莫向金吾府庭裏。但見殷血濺黃沙。</text>
<title>公餘口號漫錄示金吾僉令契 其二</title>,<text>雨餘花木自欣欣。一夜春光滿八垠。若變江河成綠酒。東風散與萬民醺。</text>
<title>與家姪輩。出往北郭水石之間。姪輩以水聲激激。語不相聞。欲移坐。口號止之。</title>,<text>莫厭水聲亂。何如人語喧。臨流到斜日。吾亦欲無言。</text>
<title>次家姪校理韻</title>,<text>水聲山色故依然。此後重遊又幾年。靑壁不須銘日月。杜鵑花是暮春天。</text>
<title>春日長言呼韻走筆</title>,<text>長安暮春者。花柳迷處處。登園試騁望。萬象難悉擧。或如翦金刀。或如織機杼。或紅如錦繡。或白如氷雪。或如翠幄圍。或如畫屛列。或如霓裳羽衣蹁躚乎瑤臺。或如靑蛾綠鬢爭姸於華屋。和風習習吹我衣。香氣馥馥向人撲。乃知造物未是都無心。憑得靑春逞奇巧。靑春亦何有使令。只借風朝與露曉。我願靑春恒不老。與我爲徒共相好。花應不催飛。我髮還無皓。四時固平分。此理寧有諸。若使春長在。松柏誰辨歟。吾寧任他春去來。花落花開渾不管。春風兮春風兮。吾與爾而相約。吹我萬斛愁一散。不然吾將乘爾去。蓬萊仙子同容與。落日高吟傾大白。翁不復言春不語。</text>
<title>仁祖大王挽章</title>,<text>聖德生蒙聖祖知。異徵奇瑞擁神姿。千齡曆數膺天命。萬古乾坤正母儀。八路蒼生爭舞蹈。三韓白日揭倫彝。群邪芟盡淸朝肅。衆乂收來庶績煕。一代延英新政化。五雲興慶舊宮池。重恢赫業光宗祀。長樂春風滿壽巵。西漢循良知俗美。東京節義覺風移。朱炎肯許停經席。銀漏頻催闢講帷。論到興亡窮本末。事當成敗析毫釐。絲綸哀痛來忠諫。山藪包容納刺規。負扆幾忘文食旰。惡衣恒慕禹宮卑。推恩共荷優年老。錫類端由篤孝思。玉帛惟應勤聘享。金繒只爲濟顚危。君臣灑淚朝宗日。將士忘身露禱時。夜枕未遑安乙丙。惠鮮先務恤惸嫠。明臨楚獄冤何抱。責切桑林雨輒隨。壁寫覆舟監氷險。庭開隙地驗苗滋。逢飢却斥天閑畜。賑乏常捐內府資。疾病曾從中歲作。兵喪奈値百憂罹。長陵預慮民重困。甲觀翻驚數忽奇。定策要須貽燕翼。擇賢終幸鞏鴻基。宣光致治寬爲本。堯舜傳心道在玆。黼座纔瞻天表近。烏號遽痛鼎湖遺。凄涼鳳殿燈孤照。寂寞龍樓月五虧。祖以功稱元有自。諡因仁得本無私。秋深禁苑商飆厲。曉出都門羽葆遲。際遇偏叨紆眷顧。騫騰屢忝踐台司。長懷造膝承溫諭。敢忘傳柑下玉墀。丹悃自傷無所補。白雲何處可能追。臨湍江水坡山色。不盡孤臣未死悲。</text>
<title>崔判書子大 來吉 挽</title>,<text>靖社光勳業。尙書最寵私。悼亡遲暮日。餘慶壯元兒。不見宮車晏。先成薤露悲。西風滿眼淚。灑向鶺鴒枝。</text>
<title>安州途中</title>,<text>暮雨千峯暗。邊風二月寒。誰知上相鬢。政帶百憂端。</text>
<title>晴川灘夜渡</title>,<text>長河月黑雨絲絲。人語灘聲共鬧時。半夜直將忠信涉。此心惟有鬼神知。</text>
<title>偶題</title>,<text>邊城春半尙餘寒。號怒風聲欲倒巒。白首驅馳龍骨下。黃雲迢遞鴨江干。百年世上殘生在。萬事天涯此路難。老子元來無長物。險夷隨處寸心丹。</text>
<title>灣上經過前後三十九年。舊遊殆盡。愴感口號。</title>,<text>孤城義州府。落日統軍亭。搔首三江白。防身一劍靑。形容似枯木。蹤跡任浮萍。默念悲歡事。悠悠卅九齡。</text>
<title>感舊</title>,<text>君子南冠會。團圓亦一時。追思十年事。強半九原悲。醉後山河在。愁邊歲月移。臨風多感慨。擧目淚先滋。</text>
<title>待鳳軒口占</title>,<text>半生於世任萍浮。奔走東西雪滿頭。鳳鳥不來山寂寂。驛驂催去路悠悠。只應忠信終無負。猥許驅馳豈自謀。駑劣何時酬造化。却將骸骨付滄洲。</text>
<title>寄家姪獻納 此下向白馬時</title>,<text>萬事嗟今日。孤征又暮春。離亭少冠蓋。餞客盡朋親。白馬從他遠。蒼龍入望頻。阿咸休憤慨。唯自省吾身。</text>
<title>吾助川。觀許魏兩皇華遺蹟。廻瀾石。卽許筆也。</title>,<text>萬丈廻瀾石。千秋太史書。西歸白馬客。到此却躕躇。</text>
<title>六言</title>,<text>花紅似濯新錦。柳碧如垂色絲。客路正逢春暮。行裝且向天涯。</text>
<title>偶題</title>,<text>乾坤何處不爲家。笑向龍灣天一涯。白馬山城非惡地。憑高正好望京華。</text>
<title>記見</title>,<text>列邑驚相告。淸人又急來。馬蹄飛電火。驛路漲塵埃。昭代方多事。蒼生亦可哀。老臣無所補。雪涕首空回。</text>
<title>劍水旅夜</title>,<text>望中雲霧杳鄕園。旅館投棲日已昏。楊柳迥迷孤客夢。杏花新畫數家村。三更月色千山靜。十里灘聲一壑喧。不用枉愁拘絶塞。行藏早已任乾坤。</text>
<title>黃州途中回文</title>,<text>紅殘著處綠陰新。客路長吟惱暮春。中夜靜時牽蝶夢。風潭月渚繞香蘋。</text>
<title>嘉山途中逢雨</title>,<text>宿霧仍朝雨。霏霏灑客程。知是靑山泣。慇懃送我行。</text>
<title>見花</title>,<text>途中見花發。忽復思故園。應知老妻泣。不忍獨開樽。</text>
<title>感懷</title>,<text>紫禁遙應御柳新。上林花似去年春。如何萬事都成幻。三月關河泣老臣。</text>
<title>過淸江橋</title>,<text>宣城舊跡入霑巾。千里淸江屬暮春。半世遠遊曾最慣。四旬三過亦何頻。全生聖德天同大。著處離愁草共新。駟馬高車寧足戀。笑他題柱謾勞神。</text>
<title>鐵山諸父老士子。備酒饌會餞。蓋亦伯兄之遺惠也。感而志之。</title>,<text>白馬孤城白首囚。暮春行色向邊頭。慇懃爲謝諸君意。墮淚碑前淚更流。</text>
<title>邊風 時趙龍洲絅同謫</title>,<text>三月邊風冷。千山客路窮。誰知絶塞上。共著兩衰翁。</text>
<title>白馬山惜別詩。贈趙郞勉卿還京之行。趙郞名遠期。公之外甥。時隨到白馬。○原集十二首</title>,<text>向來君送我。此去我送君。行行莫回望。塞上多黃雲。</text>
<title>白馬山惜別詩。贈趙郞勉卿還京之行。趙郞名遠期。公之外甥。時隨到白馬。○原集十二首 其二</title>,<text>迢迢鴨綠水。兀兀白馬山。憑君寄雙淚。灑向上林間。</text>
<title>白馬山惜別詩。贈趙郞勉卿還京之行。趙郞名遠期。公之外甥。時隨到白馬。○原集十二首 其三</title>,<text>天邊白馬山。莫向家人道。家人若細聞。一夜頭應皓。</text>
<title>白馬山惜別詩。贈趙郞勉卿還京之行。趙郞名遠期。公之外甥。時隨到白馬。○原集十二首 其四</title>,<text>平生丈夫淚。不灑離別間。此日送君處。自然多苦顏。</text>
<title>白馬山惜別詩。贈趙郞勉卿還京之行。趙郞名遠期。公之外甥。時隨到白馬。○原集十二首 其五</title>,<text>落日落欲落。行人行未行。何時共相對。細說此時情。</text>
<title>先王朞祥已迫。感念上年之事。泣以識之。示龍洲。</title>,<text>天邊一倍小臣悲。鼎水蒼茫已迫期。去歲此時瞻紫禁。五雲飛繞萬年枝。</text>
<title>短律酬洲翁</title>,<text>四月邊城客。猶留禦臘衣。嶺桃春被住。關樹夢迷歸。詩律誰能敵。愁城便解圍。君言政吾意。晩計在郊扉。</text>
<title>白馬山書懷</title>,<text>白馬山頭日欲落。白馬山下行人稀。縱橫但有虎豹跡。寂寞曾無烏鵲飛。長江流入碧海去。大野遙連靑嶂圍。極目東華何處是。暮天雲樹政依依。</text>
<title>小端陽書懷</title>,<text>才疏無力濟艱危。竄謫遐荒罪亦宜。衆務都抛身一葉。百憂交集鬢千絲。天中令節今還迫。地上孤臣此更悲。玉座凄涼弓劍遠。白雲瞻望淚空垂。</text>
<title>登將臺口號</title>,<text>攀却藤蘿上上頭。東南萬里入雙眸。遼山鶴野風雲暗。渤海鯨濤日月愁。千古英雄如鳥過。百年人事似萍浮。憑危爲向靑天問。東國何時得暫休。</text>
<title>次龍洲登眺韻</title>,<text>吾衰頓乏登山力。却羨兒曹捷似猱。脚底滄溟小杯勺。眼中松鶻一毫毛。追思少壯窮遊覽。政値邊垂絶疥搔。獨倚孤城發長嘯。秖今誰識舊詩豪。</text>
<title>次龍洲登眺韻 其二</title>,<text>滔滔鴨水碧於藍。白馬山高斗可參。關嶺平臨遼塞北。海潮遙蹴楚天南。乾坤萬里來雙眼。今古千年付一談。搔首臨風增感慨。上公蹤跡只堪慙。</text>
<title>次龍洲大霧韻</title>,<text>定恨朱炎劇似焚。泄雲同起自江濆。誰言混沌曾敎鑿。故學鴻蒙未始分。谷暗乍成沾草樹。山深重覺隔塵氛。須臾散盡歸何處。一陣淸風便策勳。</text>
<title>與龍洲及其子弟登西臺卽事</title>,<text>百尺高臺四望通。山河半露半冥濛。千峯雷雨孤城外。萬里滄溟落照中。席上依俙若木影。鬢邊蕭颯廣寒風。須知造物供吟眺。又向天東掛綵虹。</text>
<title>廿五夜喜雨。枕上口占。</title>,<text>颯颯黃昏雨。三更枕上聞。定敎禾浸水。已覺麥連雲。晻靄山全暗。蒼茫海未分。丁寧上天意。總爲聖明君。</text>
<title>自警</title>,<text>淸朝嗽淸泉。儼然整衣襟。靜坐對黃卷。得見千古心。牛山豈無木。奈被斧斤侵。所以孟夫子。丁寧訓戒深。持此勖同志。敢不思欽欽。</text>
<title>自警 其2</title>,<text>今日已云暮。明日還復來。一日又一日。光陰自相催。少乃老之始。歲去宜衰頹。非生寧有死。一理常環回。吾已了生死。禍患何畏哉。所以絶塞上。怡然靜靈臺。</text>
<title>自警 其3</title>,<text>中夜夢初覺。湛然心無私。群動亦皆息。俯仰靜二儀。但聞一聲鷄。緬思舜孜孜。況吾年已老。來者尙可追。庶幾日慥慥。毋作徒傷悲。</text>
<title>自警 其4</title>,<text>陰陽本無始。天地寧有終。日居與月諸。往來西復東。三皇世已逖。萬古心卽同。此言如不信。願質無極翁。</text>
<title>自警 其5</title>,<text>天地本常靜。草木性亦然。飛廉孰主張。萬籟喧聲傳。沙石盡飛揚。雲物紛狂顚。大哉千仞岳。特立無變遷。</text>
<title>五月廿七日。始見櫻桃有感。來餉者家在江海間。故頷聯及之。</title>,<text>邊城節候較偏遲。此物如今始見之。珠顆新含江雨冷。筠籠正帶海風吹。疑看淵客盤中泣。似吸仙人掌上滋。先廟薦時猶未識。嘗來添却旅情悲。</text>
<title>勸龍洲食蒼耳葉</title>,<text>蒼耳萋萋葉。靑山處處生。神農嘗已遍。蘇子錄還明。勸飯喉脾滑。蠲痾手脚輕。寄言同病客。須趁早朝烹。</text>
<title>書懷</title>,<text>杏子初黃麥浪堆。鬢邊還覺雪霜催。雲如曉夢依依濕。江似愁腸曲曲回。關塞經春仍作客。海山斜日莫登臺。卿園迢遞音書靜。惟見棲禽兩兩來。</text>
<title>圓糜</title>,<text>最是爲之易。初非辦得難。細磨雲子白。新煮石泉寒。調味和甜蜜。含風合午餐。泠然消暑氣。不復數龍團。</text>
<title>開籬</title>,<text>開籬便覺乾坤大。豐蔀翻成絶勝亭。此亦可稽天下士。忽然如拔眼中釘。山容野氣呈千景。海色湖波滿一庭。須識仙區非在遠。枕邊雲白半空靑。</text>
<title>次龍洲開籬韻</title>,<text>六月長吹萬里風。藩籬無礙海天空。窓聞河漢雲間響。枕壓馮夷水底宮。地絶自令塵境隔。身輕怳與化人同。胸襟便覺千憂散。歡伯難專第一功。</text>
<title>次龍洲詠白馬城韻</title>,<text>遷居白帝傷工部。我輩今留白馬時。睥睨俯看雲雨過。窓櫳迥帶斗牛垂。江如巴字新成畫。山似佳人淡掃眉。指點朝周餘古路。仁賢曾亦困明夷。</text>
<title>七夕漫吟示龍洲 是夕不雨</title>,<text>柴荊寂寂絶過從。短髮居然萬事慵。一葉初飛秋七月。寸腸重斷劍千峯。人間白馬孤臣遠。天上牽牛織女逢。淚盡不敎靈雨灑。望雲空到夕陽舂。</text>
<title>和龍洲 自來白馬。不見烏鵲。七日夕始見之。</title>,<text>靑霄此日卽佳期。去速來遲喜且悲。少女持鍼乞得巧。老夫空腹曬還癡。三更玉露銀河渚。一陣商飆碧樹枝。烏鵲昔無今忽有。橋成想見石參差。</text>
<title>雨可喜吟</title>,<text>閔雨得雨雨可喜。喜見田原生白水。不愁簷短沾書史。書史沾汚尙可乾。禾穀枯死民何恃。況今方軫聖明憂。罪己又下哀痛旨。至誠寧無感九天。一雨且可方千里。方千里若使大有年。孤臣羈縶荒城亦足矣。</text>
<title>酬龍洲</title>,<text>將身遠托塞雲中。君我俱爲一禿翁。自笑向來成底事。枉思推澤及昆蟲。</text>
<title>酬龍洲 其二</title>,<text>描得風雲入句中。世間多事是騷翁。秋來口業吾全廢。却把呻吟付候蟲。</text>
<title>酬龍洲 其三</title>,<text>手把韋編閱靜中。惺惺須賴主人翁。庖犧已遠吾生晩。萬古乾坤一壤蟲。</text>
<title>次七月旣望韻 來詩。有羨慕蘇仙赤壁遊之意。</title>,<text>端居且可做神遊。未覺身爲白首囚。萬古靑天明月在。千秋赤壁大江流。但令無事傾三斗。不用登仙向十洲。若到明年定何處。須從物外共閑休。</text>
<title>再和龍洲旣望憶赤壁遊改押韻</title>,<text>赤壁能成蘇子遊。靑山還遣柳州囚。一時憂樂迹雖異。千古江河名共流。人似愚溪爲客日。月如閹茂泛舟秋。文章鳴世吾何敢。只願煙湖早退休。</text>
<title>次龍洲懷梅溪，虛菴同謫義州韻。</title>,<text>谷口高風子建詩。塞天俱作逐臣時。昔人已去憑誰問。我輩同來亦一奇。佳句早知長笛擅。狂吟敢比謫仙嬉。時登絶頂心猶壯。鴨水潺湲細若絲。</text>
<title>燕</title>,<text>四月荒城見爾來。短簷遲日共徘徊。霑梁一任銜泥入。卷箔常憐帶雨回。語雜稚兒時未辨。影依孤客自無猜。商飆蕭瑟秋將晩。歸去應先老我催。</text>
<title>雨</title>,<text>山嵐海霧晝濛濛。村聚依微亂水中。久雨還疑蜀天漏。長風又學楚王雄。邊城節序蟲聲識。草屋棲遲燕子同。苔逕不曾緣客掃。兩翁相阻瀼西東。</text>
<title>蛩</title>,<text>碧草合涼白露滋。哀音切切傍書帷。故園前日尋常聽。絶塞如今特地悲。吟得世間無限恨。添成客裏不平資。傷心最是難堪處。夢斷虛窓月半窺。</text>
<title>回文</title>,<text>荒蹊小屋白雲涼。遠寄孤眠任日長。螿響濕時侵露草。燕泥銜處汚書床。堂虛靜對遙岑碧。澗細環生亂樹蒼。觴酒倒來吟筆放。狂疏更覺老添狂。</text>
<title>王弇州以爲陶潛之壯心。著於詠荊軻。韋蘇州之壯迹。紀於逢楊少府。龍洲有感於是言。述古風見示。遂次其韻。</title>,<text>古人畜奇氣。間發詩句裏。光焰凌斗牛。奚但萬丈止。我慕栗里翁。高標晉處士。荊卿入長吟。寒風生易水。凜凜髮衝冠。九原亦可起。蘇州調更古。淸致冠諸子。一逢楊開府。雄豪何乃爾。頓與平素異。評論資野史。偃蹇北窓下。大名垂千祀。靜坐志君民。豈獨摩詩壘。胸襟世莫窺。卓絶誰竝軌。秋風拔長劍。撫跡空歎美。</text>
<title>次家姪修撰路中韻</title>,<text>不謂天涯有此時。兩鄕魂夢幾相思。須從醉裏忘離恨。莫向尊前問後期。好是共吟長短句。任敎徐酌淺深巵。西風暮雨猶禁淚。霜月征鴻恐更悲。</text>
<title>別修撰</title>,<text>孤臣白髮荒城裏。遠客羸驂古渡頭。寂寞荊扉相別處。塞天寒雨候蟲秋。</text>
<title>別修撰 其二</title>,<text>關路迢迢匹馬遲。雨餘秋思滿江蘺。臨分莫恨無尊酒。醉後離懷轉益悲。</text>
<title>下山</title>,<text>上山下山一筇竹。十里五里孤村煙。長鬚前引小童後。羸馬野裝殘照邊。</text>
<title>上山</title>,<text>孤城逐客白鬚髮。八月荒村紅蓼花。歇馬水聲山影裏。不知身是到天涯。</text>
<title>烏啼</title>,<text>城上初聞聲啞啞。何來却向古林棲。應知好事從今有。樂府行傳烏夜啼。</text>
<title>絶塞</title>,<text>絶塞孤城白馬山。夢魂長繞舊柴關。微誠不在君民外。宿計還違進退間。八月銀河槎未泛。一年秋色鬢添斑。西來竹杖惟隨我。誰識曾叨上相班。</text>
<title>次金生賢稷韻</title>,<text>日日風吹捲屋茅。絶憐山勢壓靑郊。孤城病客龜長縮。古寺殘僧鶴共巢。窓納澄湖從破紙。樹遮遙嶂翦新梢。煙霞不許塵蹤到。惟有階前鳥迹交。</text>
<title>八月二十七日。大殿別監金天一。來傳天語。不勝感泣。次洲翁韻。</title>,<text>恩波元似海無涯。溫旨遙宣涕更滋。自是上天仁覆廣。聖心寧爲小臣私。</text>
<title>漫題</title>,<text>閉門塞竇知無益。守靜潛居也正宜。習坎心亨方可驗。床頭易在是吾師。</text>
<title>九日偶成俳諧體。示龍洲。</title>,<text>白馬山頭白髮翁。九秋光景百憂中。登高不待重陽節。吹㡌常因絶塞風。尊裏那無竹葉色。籬邊未見菊花叢。孤城此事還奇勝。相對尙書與上公。</text>
<title>次龍洲聞鵲韻</title>,<text>雲散風淸日吐暉。好音朝在隔窓枝。旻天聖主同仁意。人未先知鳥已知。</text>
<title>次龍洲聞鵲韻 附原韻</title>,<text>梁棟初翻旭日暉。楂楂鳴鵲在南枝。商湯祝網吾君聖。禽鳥先期報我知。</text>
<title>次龍洲聞鵲韻 附古人詩</title>,<text>鮮鮮毛羽耀朝暉。紅粉墻頭綠樹枝。日暖風輕言語軟。應將喜報主人知。</text>
<title>九日席上次龍洲</title>,<text>爲客又看秋色暮。微君那得暫時歡。携杯且愛新蟾映。吹㡌還從短髮寒。佳節偶成今跌宕。野人誰識舊衣冠。臨歸笑向兒童問。醉面霜楓孰更丹。</text>
<title>寄龍洲</title>,<text>心活何曾滯一隅。困時方更驗工夫。籬高亦足爲吾助。目下都敎俗物無。</text>
<title>奉酬龍洲聞自上今月廿二日幸長陵而大省民弊不除道不官供感賦之韻</title>,<text>向來停幸爲艱危。此日哀臨已迫期。白露爲霜增永慕。蒼生安堵減常儀。馨非黍稷惟明德。志繼憂勤亦察眉。西海卽今同北海。老臣霑灑不勝悲。</text>
<title>曉起</title>,<text>西舍鷄三唱。東峯月一眉。秋空正澄廓。心亦澹然時。</text>
<title>廁聞車駕前後臨郊。天語勤懇。爲吾二臣丐命。靡所不至。如吾無似。何以得此於聖明。死亦榮矣。不勝感涕。遂成一絶。示洲翁。</title>,<text>小臣生死聖心勞。更覺身輕一羽毛。從古至誠神必感。蒼天到此未應高。</text>
<title>秋風問答</title>,<text>問秋風。蕭瑟自何處。世間薄情誰似汝。但解吹愁來。不解吹愁去。秋風答。我自本無心。來從來處來。如何世上人。空使心肝摧。吾行且有不到處。請君試酌黃金罍。</text>
<title>夜來轉輾不寐。到曉成夢。若將行禮於永思殿者然。方就班列。鷄叫忽覺。涕泣之聲。尙未已也。感而識之。工拙韻格不計也。</title>,<text>夢點彤庭第一班。白衣將奠殿中間。晨鷄喚覺餘悲在。嗚咽呑聲涕自潸。</text>
<title>自罹栫棘。終身之喪。連過於此。今月望後。且連有二親生朝。中夜無寐。感念疇昔。不覺涕泗之交頤。仍以述懷。</title>,<text>送春送夏仍送秋。又見朔風吹弊裘。無限世間悲感意。五更孤枕淚雙流。</text>
<title>次梁生時賓韻。示洲翁。</title>,<text>塞水流無極。關雲鬱未平。霜風振絶頂。木葉下孤城。戎幕還詞客。窮途識旅情。幾時携手去。漁釣寄殘生。</text>
<title>次洲翁十月之交如春暖韻</title>,<text>節屬初寒暖候交。晩林禽語正咬咬。風聲乍戰經秋葉。雲氣長迷近水郊。輕箑未應容易屛。弊裘還任等閑抛。南湖亭午宜垂釣。僮僕持鍼手自敲。</text>
<title>下山時。記見述懷。時家眷來住山下</title>,<text>秋盡孤城又小春。西來看過幾佳辰。風枝吼似醒狂客。霧岫迷如醉睡人。關塞千年形勝在。乾坤萬里鬢毛新。羈懷底處猶堪慰。夢裏時時拜紫宸。</text>
<title>送內書懷</title>,<text>早識別離悲。別離亦多端。孰如天一涯。別家良獨難。余戇不自謀。惟有寸心丹。自罹坑穽來。悠然心尙寬。龍灣地盡頭。古堞依巖巒。參差虎豹穴。荒僻虺蜴壇。棘籬高蔽日。仰見天團團。長江亘其南。大海何漫漫。家人不自定。日夜摧心肝。觸熱涉千里。久離得相看。皆言遄東返。寧久縶南冠。習坎更逢怒。凶飆激驚瀾。聖主獨凝然。至誠感聽觀。天道實昭昭。庶息惡言讙。兒去旋馳來。不敢安其官。不幸亦云幸。骨肉成團圞。茅茨足容膝。魚稻常充餐。時序倏代禪。日月跳雙丸。秋霜已告凜。朔風復戒寒。會合雖可悅。造物忌全完。吾當任窮厄。孤寂焉足嘆。決意送家室。然後吾心安。蕭蕭征馬嘶。僕夫整歸鞍。別懷那可說。隣里爲辛酸。去去向荒郊。行行渡幾灘。余上絶頂上。石逕百千盤。天意亦應悲。陰雲逗▒干。破屋小如斗。塊處形影單。輾轉不能寐。燭微更欲殘。無離詎能合。有悲行且歡。對菊語僮僕。壺酒莫遣乾。可憐屈三閭。徒解佩秋蘭。</text>
<title>酬龍洲</title>,<text>同朝遷謫復同時。棲息還同寄一枝。芳草初爲窮塞客。黃花又負故園期。秦關未曉寒鷄早。漢苑經秋白雁遲。消得百憂惟有酒。玉壺須遣繫靑絲。</text>
<title>今明日。乃先考妣初度也。寄此窮塞。益增悲感。仍成拙語。寄龍洲。</title>,<text>十月年年樂。鄕閭羨我家。追思如夢裏。孤影又天涯。寂寞松楸阻。蒼茫道路賖。微禽亦反哺。揮淚對林鴉。</text>
<title>走和龍洲</title>,<text>早聞遣興無過詩。身到孤城方始知。蒼茫關塞歲暮日。慘惔風雲天雨時。我已都忘丞相貴。誰能不顧尙書期。殘星斷雁倚樓處。淸韻飄飄難可窺。</text>
<title>記夢</title>,<text>高堂燕集似平生。席上分明笑語聲。覺後曉窓鷄正叫。塞雲千里臥孤城。</text>
<title>雪中感懷</title>,<text>夢裏陪歡覺後空。古城喬木吼悲風。更看飛雪懷先壟。誰掃荒阡宿草中。</text>
<title>曉興</title>,<text>絶頂人初起。孤城月欲西。懸燈千嶂雪。開卷五更鷄。翠壁當簷立。銀河映戶低。四隣惟木石。山鳥共幽棲。</text>
<title>戲題 時金裨得善。以陋居帚弊而不卽報知之故。灣尹捉禁。余以書解之。翼日風雪之餘。尹乃送酒。作此絶句。</title>,<text>紅塵不到白雲中。一室深居歲欲窮。竹葉有時能作帚。滿山風雪掃愁空。</text>
<title>次龍洲感夢韻</title>,<text>君夢日邊自天末。至誠却從宵寐發。淹留弊盡身上衣。坐閱時序變涼熱。卽今天寒北風利。高堂乍夢增嗚咽。君莫悲且悲我。君有偏親我俱失。我亦夜夜夢先人。有同談河難止渴。早晩脫身得歸去。君有覲時我無日。嗚呼我望丘原兮心斷絶。白楊蕭索兮誰掃墳前雪。</text>
<title>雪後口號</title>,<text>夜雪無聲下。朝看白滿原。僮寒慵早掃。鴉凍廢晨翻。細逕纔通井。孤煙始辨村。蒼生不掩體。深愧此身溫。</text>
<title>夜吟</title>,<text>徑仄城尖幾百層。擁林惟有石稜稜。詩成塞上多因月。客到門前半是僧。雲雪氣交虛室壁。星河影動夜窓燈。朝周舊路知何處。此日憑危感慨增。</text>
<title>夜吟</title>,<text>閱罷陳編燭欲殘。碧空星斗正闌干。朝來不掃東林雪。添作山窓半夜寒。</text>
<title>月夜</title>,<text>遠客身如夢。孤城夜似年。朔風仍塞上。新月又窓前。天地吾衰矣。山河思杳然。時時龍一吼。匣裏有秋蓮。</text>
<title>夜坐口占</title>,<text>老向塵寰萬事慵。謫來門逕任苔封。高峯松柏寧愁雪。大壑鯤鵬不識冬。宇宙搔殘雙鬢髮。江山閱盡四時容。平生長物無他物。千里相隨一竹筇。</text>
<title>夜吟</title>,<text>夜夜風常吼。時時晝忽陰。攬裘逢歲暮。燒燭到更深。劍爲衝星拔。杯因對月斟。窮愁知有日。行且見天心。</text>
<title>奉寄仙舟</title>,<text>燕集皆鄕黨。音容宛昔時。孤懷同此夢。千里卽相依。節序空增感。歡娛杳莫追。來詩不忍讀。一讀一沾衣。</text>
<title>雪後月下</title>,<text>塞門風利劇干將。白雪連宵壓女墻。愁似長城秦萬里。酒如寬法漢三章。靑燈有信隨孤客。明月無私照大荒。笑向蝸廬欹一枕。百年元自任行藏。</text>
<title>雪</title>,<text>銀界茫茫萬里天。三更雪月臥層巓。山名箕子朝周馬。人憶王公訪戴船。老去初醒浮世夢。謫來猶作半空仙。須知著處君恩足。白玉峯巒繞枕邊。</text>
<title>雪峯</title>,<text>特立長天畔。遙臨客枕邊。淨如魯連貌。聳似浩然肩。瑤樹棲群鶴。霓裳集列仙。看來是老友。吾亦自盈顚。</text>
<title>偶吟</title>,<text>煙花辭洛下。霜雪滯天涯。三戶還同楚。孤城且似夔。空吟屈平賦。愧乏杜陵詩。岑寂翻成鬧。獰飆日夜吹。</text>
<title>塞上</title>,<text>塞上孤城飽雪霜。客中時序鬢滄浪。從知建德非吾土。始信幷州是故鄕。深愧駑材謀國拙。却勞麟趾出疆忙。鴻恩欲報如天大。惟把岡陵祝聖王。</text>
<title>白馬山戲吟</title>,<text>白馬山頭多白雪。白雪之白如白玉。有客有客亦白馬。白髮之白如雪白。山兮客兮兩相同。靜對虛窓了朝夕。詩成欲寫氷滿硯。客不負山山負客。啞然一笑催一酌。不如白黑都忘却。</text>
<title>至月二十六日記夢</title>,<text>高堂顏色夢嚴慈。兄姊分明摠舊儀。驚覺寒鷄初報曉。隔窓風木滿空悲。</text>
<title>悼畸庵鄭子容甫</title>,<text>前輩俱淪喪。斯人又已終。家聲誰復繼。文苑遂成空。竹葉平生酒。梅花舊日叢。關山獨回首。南紀暮雲中。</text>
<title>白馬山戲吟疊前韻</title>,<text>地祗蒙塵恥欲雪。訴天願鋪崑山玉。帝借八萬二千斧。一揮散作大地白。不許崦嵫山色侵。依然十二樓前夕。江浦難分弄珠人。暮夜敢有懷金客。可笑醉翁認是花絮春。身上狐裘便脫却。</text>
<title>聞趙郞中兩試志喜</title>,<text>孤燭山城夜。書從驛使傳。遙聞少年壻。能折一雙蓮。坦腹材元大。乘龍慶必緜。他時廊廟上。爾輩可扶顚。</text>
<title>夜間著睡則卽侍先庭之側。而覺則乃一孤露身也。積雪層巓。中夜悄然。但聞萬壑風號而已。戀慕之懷。此時尤切。若使日復如此。則誠不可堪也。略以小絶寓懷。</title>,<text>容顏欲覩何由得。甘旨雖逢不復供。客枕無眠心耿耿。中宵惟有淚沾胸。</text>
<title>夕望</title>,<text>瀲瀲微陽掛樹梢。倦禽歸處薄雲交。西林雪爲尋僧踏。南澗氷因煮茗敲。島嶼重重浮海國。人煙點點散江郊。傭來萬事都抛却。只有杯觴尙未抛。</text>
<title>偶題</title>,<text>空花滿眼雪盈顚。身世居然已暮年。千里塞垣爲樂土。一生行止任皇天。人間美味無如靜。醉後閑吟不若眠。遙想洛城經臘後。寒梅幾處照窓前。</text>
<title>口號</title>,<text>荏苒流年六十侵。老來宜更惜光陰。人無覩處心先覺。須識嚴師在己心。</text>
<title>十二月二十七日</title>,<text>今歲餘三日。吾年迫六旬。謫來經幾月。歸去趁新春。置散微臣幸。全生聖主仁。惟應返初服。長作一閑人。</text>
<title>立春日偶題 辛卯</title>,<text>日下歸裝趁早春。終南霽色入窓新。三台踐遍恩榮足。願作明時退老臣。</text>
<title>讀史有感</title>,<text>丞相生何晩。崖山運已終。千秋猶正氣。萬古見孤忠。天地無情極。華夷慕義同。秖今靑史在。空泣幾英雄。</text>
<title>曉鷄</title>,<text>天地蒼茫裏。長鳴獨識時。一聲驚衆夢。四境若相期。喚送扶桑日。催添客鬢絲。舜徒能有幾。臨老庶孶孶。</text>
<title>讀史</title>,<text>父反攻金子事元。家聲終破宋乾坤。人間忍負忠臣弟。地下何顏見祖魂。</text>
<title>雪中下山</title>,<text>穩下紛紛不動風。晩來和霧滿長空。遙村亂樹依微裏。疊壁攢峯晻靄中。怳似章臺飄柳絮。還如庾嶺擁梅叢。誰知驢背當時興。政屬邊頭放逐翁。</text>
<title>下山口號</title>,<text>白馬山何負。吾來適有緣。風霜飽辛苦。臨別却依然。</text>
<title>古城村夕吟 此地風殘故起句云</title>,<text>地僻無風塞。山圍障海門。周遭千古堞。籬落數家村。谷靜林禽定。溪喧雪水奔。興居頗愜意。已似返鄕園。</text>
<title>團圓志喜 家兒通津。趙甥進士來會。</title>,<text>却得團圓喜。誰言道路賖。天涯有今夕。客裏似吾家。頓覺愁腸緩。渾忘落日斜。休論昨年事。雙鬢盡成華。</text>
<title>賜柑志感</title>,<text>不改黃金色。遙隨碧海船。誰知自北極。忽復到西邊。忍忘先朝賜。追思去歲宣。嘗新仍感舊。老眼淚雙懸。</text>
<title>次許上舍穎見贈韻</title>,<text>白頭經歲滯孤城。恨入關雲鬱不平。聖主恩波沾涸轍。杜陵春色是歸程。終投散地宜吾分。再訪窮荒見子情。努力光陰莫虛擲。他年應作棄繻生。</text>
<title>贈別問字諸生</title>,<text>一日吾差長。相從幾月餘。行宜先孝弟。文合事詩書。要使新功進。須敎舊習除。丁寧臨別語。莫遣墮空虛。</text>
<title>次李觀察 時萬 韻 時出郊外</title>,<text>身閑歸臥白雲隈。時向終南首獨回。靜裏追思犇走日。世間多事是三台。</text>
<title>次李觀察 時萬 韻 時出郊外 其二</title>,<text>花事闌珊雨復欺。一春愁思鬢先知。何由得與東君約。且爲衰翁住少時。</text>
<title>次李觀察 時萬 韻 時出郊外 其三</title>,<text>杏花村畔綠楊灣。落日身隨倦鳥還。石逕入雲蒼蘚滑。山靈不許俗人攀。</text>
<title>宿觀音庵</title>,<text>偶向靑郊出。眞同物外人。雲霞一江雨。花木萬山春。方丈僧爲伴。淸宵月作隣。松濤與泉響。陡覺洗心神。</text>
<title>春日卽事</title>,<text>靜中觀物摠無私。萬品欣欣各有姿。花盛無風還自落。柳纖經雨更難持。鶯吭露濕歌逾滑。燕觜泥沾語轉奇。散步小庭塵事絶。句成非是要吟詩。</text>
<title>印堅持詩軸自金剛來。用軸中韻贈之。</title>,<text>長憶蓬萊白玉臺。蓬萊僧自玉臺來。慇懃共結禪房約。不趁霜楓定雪梅。</text>
<title>五月二十八日。自上禱雨于社稷。小臣余雖在家。不敢息偃。宵未半而作。盥洗而坐。瞻望雲漢。謹賦絶句。</title>,<text>聖主親祈社稷壇。四更行禮肅千官。至誠無讓桑林責。定見甘霖洗旱乾。</text>
<title>上禱雨之日。自曉零雨濛濛。晩乃連注。至誠感天。若是其昭昭。誠不勝歡踊感喜。謹識之。</title>,<text>靈壇五夜禮初終。雲色萋萋滿太空。感應卽知桴鼓捷。歡聲爭動雨聲中。</text>
<title>勝景 時出寓南湖</title>,<text>勝景還宜好雨餘。江湖遲日少年如。白鷗波上憑虛閣。黃鳥聲中對古書。不待秋生涼思滿。爲緣村僻俗人疏。淸宵更覺胸襟爽。月蘸澄潭玉鏡虛。</text>
<title>六月十八日。前上齦左大齒忽落。信手賦十句。</title>,<text>牙齒齒之雄。始落良愴情。豈如前齒落。所見尤可驚。譬猶去門屛。齦肉豁露呈。倏爾儀形變。居然老醜成。平生苦齒痛。惟願拔去幷。及今漸疏缺。中心還不平。長吁復自慰。爵位已滿盈。衰齡合摧頹。何用愁緖縈。旣不廢嘯詠。況能杯觴傾。且可烹軟蔬。呼兒酌兕觥。</text>
<title>次李進士 柙 見贈七言近體</title>,<text>致君堯舜計無成。擬向滄洲了此生。有志夢隨黃鵠遠。無官身與白鷗輕。文章已矣長楊賦。眞將誰爲細柳營。縱欲忘憂忘未得。男兒斗膽鬱難平。</text>
<title>次李進士 柙 見贈七言近體 其二</title>,<text>境僻元無俗語喧。落霞時復傍杯尊。風帆颯颯乘潮客。煙樹依依隔岸村。人斷碧苔封細路。日長華髮臥晴軒。身閑辦得優游興。滿目鷗波亦主恩。</text>
<title>省先山歸舟中口號</title>,<text>百丈牽舟泝急灘。晩風吹雨動微寒。先阡哭罷餘哀在。淚袖汀雲共未乾。</text>
<title>江閣謝李上庠 行道行逸 兄弟來訪</title>,<text>澄江已覺豁愁端。勝槩還兼對二難。虛閣晩來添爽氣。淸氷新映玉壺寒。</text>
<title>奉和芚庵宋丈 淵</title>,<text>筆力高年健。精神一倍加。淸篇到病枕。衰眼豁昏花。早識腸成錦。今看氣吐霞。莫嗟貧窶甚。天遣富詞華。</text>
<title>奉和芚庵宋丈 淵 其二</title>,<text>半月憑江閣。歸家亦小園。鶯如迎我語。蟬故近人喧。巷僻無車轍。家貧臥酒尊。慇懃西郭老。詩到雀羅門。</text>
<title>七月初二日。乃先王禫日也。扶病參哭於昌慶宮門外。罷歸志之。</title>,<text>蒼梧三過白雲秋。未死孤臣雪滿頭。虛殿哭班猶限隔。闕門中夜涕難收。</text>
<title>七月七日。卽仁祖大王與明德貞順仁烈王后祔大廟之日也。雖未簉陪祭之列。不敢息偃。中夜而作。盥洗整衣帶而坐。良久鷄始鳴矣。不勝感愴。謹用龍洲趙尙書令公昨年是夕在白馬山見贈之韻。以寓微懷。却寄龍洲。</title>,<text>攀髥莫及再過期。太室神儀事更悲。百感來塡眠未著。三更盥濯坐成癡。梧桐禁苑初飛葉。松柏喬山長幾枝。却憶故人同此意。鬢邊霜雪白參差。</text>
<title>寄題益山李使君 時聃 四友堂</title>,<text>淸絶湖南地。新開四友堂。靑紅荷竹淨。黃白菊梅香。爽氣宜風月。寒姿帶雪霜。如邀我携酒。號六亦無妨。</text>
<title>龍洲次韻見寄。又疊韻敍述往事。玆復再步。</title>,<text>當時只喜愜心期。歸後追思始自悲。跨海斬鯨違志願。憑河暴虎愧狂癡。蓬萊已杳白雲影。烏鵲頻驚明月枝。故壑風煙催我返。秋潭潦盡石差差。</text>
<title>奉和秋峯尹尙書 履之 丈韻</title>,<text>絶愛江湖迥離塵。終南更覺雨餘新。儂今復向江湖去。爲報終南山下人。</text>
<title>奉和秋峯尹尙書 履之 丈韻 其二</title>,<text>露洗餘炎雨洗塵。白蘋涼思夜來新。扁舟滿載秋江月。野服閑尋定幾人。</text>
<title>七月旣望夜。江閣口號。</title>,<text>江漢淸風倚半醺。東山月出破林曛。金波翻動蛟龍窟。玉羽分明鷗鷺群。勝賞何須壬戌歲。新詞只欠子瞻文。高吟直到三更夜。露洗長空絶點雲。</text>
<title>見讀書堂舊吏有感</title>,<text>憶經丁卯亂。重搆讀書堂。我罷楊州牧。同携李子方。江山無變改。臺榭已荒涼。猶餘故吏在。相對鬢如霜。</text>
<title>道岬僧天海。爲求道詵碑銘來謁。示以月沙所贈詩。遂卽次韻以贈之。</title>,<text>江漢無塵客。山僧乞句來。浮雲有何意。白鳥莫相猜。</text>
<title>尹甥衡殷。持其先祖尹相 弼商 之燕京時詠長城七言之絶。求次其韻題諸空簇。遂書以歸之。</title>,<text>要使千年海內平。也應都在保蒼生。當時謾作防胡計。劉項何曾隔此城。</text>
<title>走筆贈石城李使君 惇臨</title>,<text>石城新使君。向我要一語。贈言仁人事。不敢輒輕許。遺我以華牋。秋風漢水渚。孝廉君家事。勤謹衆所與。持以莅一縣。百事行且擧。此豈待吾勉。更願崇庠序。奉養大夫人。嘉魚足登俎。何如白雲司。日日煩箠楚。但恐鳳鶱騰。枳棘非其所。吾言止於此。別懷難盡敍。白首臥江湖。君將何以處。</text>
<title>追和遲川瀋中次李參議  韻贈李令</title>,<text>忍說當時事。終能握節廻。忠敎東國活。詩向北梁裁。勳業凌煙在。生涯逝水催。秪今餘墨跡。和淚篋頻開。</text>
<title>追和遲川瀋中次李參議  韻贈李令 其二</title>,<text>憐我餘衰質。多君獨素心。曾從窮巷枉。又向暮江尋。世誼能追昔。深情更見今。淸詞亦供興。吟處落霞侵。</text>
<title>追和遲川瀋中次李參議  韻贈李令 其三</title>,<text>異俗危難測。看來劇太阿。追思塞外役。還似夢中過。日落千年柱。風寒八渡河。消愁惟有酒。其奈百圍何。</text>
<title>追和遲川瀋中次李參議  韻贈李令 其四</title>,<text>長懷舊棲隱。寄跡數家村。不見俗人到。時聞田父言。閑雲傍林靜。秋雨洗溪渾。何處雙眸豁。澄江抹厚坤。</text>
<title>追和遲川瀋中次李參議  韻贈李令 其五</title>,<text>山郭飛黃葉。江湖生白波。濕雲朝未散。疏雨夜來過。蓬箔垂還捲。烏紗整復斜。酒因多病廢。詩或和人哦。</text>
<title>追和遲川瀋中次李參議  韻贈李令 其六</title>,<text>山野秋聲裏。滄江白髮前。君民空宿計。心事有皇天。恩重將何報。時危愧苟全。煙塵幾日靜。四海尙戎旃。</text>
<title>追和遲川瀋中次李參議  韻贈李令 其七</title>,<text>東海雲間路。吾將戒曉驂。煙霞護眞境。楓菊映禪龕。福地尋靈草。諸天問蔚藍。才疏宜自放。不是懶朝參。</text>
<title>追和遲川瀋中次李參議  韻贈李令 其八</title>,<text>錦樹涵秋水。風帆帶落暉。雁群霜後至。漁父夜深歸。病起筇須倚。閑吟筆懶揮。仙槎今寂寞。無復儼驂騑。</text>
<title>追和遲川瀋中次李參議  韻贈李令 其九</title>,<text>塵世身雖困。江湖迹未孤。隣猶漁戶有。門自雜賓無。白鳥長相近。靑山不待呼。誰知蕭散地。野服勝紆朱。</text>
<title>追和遲川瀋中次李參議  韻贈李令 其十</title>,<text>江白纓堪濯。山靑眼自開。淸風吹不盡。明月去還來。頓覺襟懷爽。何曾物色猜。平生飛動意。遲暮未全摧。</text>
<title>追和遲川瀋中次李參議  韻贈李令 其十一</title>,<text>獨立風塵外。何心名利間。恩從北闕至。身自西關還。不有去年苦。爭成今日閑。百憂猶未已。時事正多艱。</text>
<title>追和遲川瀋中次李參議  韻贈李令 其十二</title>,<text>曾與鶯爲伴。今看燕已歸。客憑江檻久。人到水雲稀。浴鷺親漁艇。冥鴻遠禍機。閑居無長物。惟有綠蓑衣。</text>
<title>乘過船上楮島</title>,<text>漢上招舟子。商帆爲少留。相期楮子島。東泝白蘋洲。</text>
<title>與許春長 格 諸君乘舟聯句</title>,<text>秋風楮子島。同上舞童臺。積水流還曲。扁舟去復來。靑山欲飛動。白日亦遲回。宇宙還吾輩。眞仙安在哉。</text>
<title>九日江上無菊花記見</title>,<text>黃花不種淸江岸。綠酒猶盈白玉甁。十里滄波煙淡淡。萬山紅樹雨冥冥。</text>
<title>載家小於舟。中流下麻浦入城。蓋取便近也。</title>,<text>九月東辭漢水潯。扁舟西放動高吟。求田問舍非吾事。泛宅浮家是宿心。白露爲霜稀樹影。靑山如畫斂雲陰。身閑閱盡江湖勝。更覺君恩著處深。</text>
<title>宋典籤 淵 丈挽</title>,<text>八十之年少一年。爭稱地上有神仙。壺中宇宙無窮趣。卷裏光陰幾百篇。秋日長吟悲落木。醉鄕高臥到重泉。江都舊路丹旌返。極目滄波政杳然。</text>
<title>九月十七日。將作嶺東之行。宋安東 時吉 及家兒主簿備酒饌。話別于關王廟。姪校理亦持酒來。金大興 坰 佩壺追至。姜都事弘益，察訪挺英兄弟，趙郞遠期，宋郞掞皆來。卽席口號次韻。</title>,<text>一筇行色出塵寰。九月湯泉不怕寒。萬二千峯森在眼。半生吾已夢中看。</text>
<title>到抱川。贈趙尙書日章。</title>,<text>莫說西關去歲秋。峽東今幸慰離愁。尋君歷踏靑山路。送我何孤白鷺洲。田野政宜成宿計。江湖還復有深憂。湯泉一沐緣多病。聖主恩波此更優。</text>
<title>次龍洲韻</title>,<text>前有深溪後有泉。一區桑柘足雲煙。地呈勝景供佳句。天借長閑著老仙。菊蕊動隨山酌裏。蜜房新割藥欄邊。吾行自是饒淸興。只爲分携却惘然。</text>
<title>金化途中</title>,<text>曉夢初回小驛中。角聲催起去悤悤。疏林缺處川呈綠。古峽陰邊樹謝紅。白屋炊殘煙逕靜。黃雲捲盡野田空。衰年始踏關東路。定識仙山笑此翁。</text>
<title>過生昌驛有感 丁卯亂時。余以體府從事。催運兵糧過此。</title>,<text>戎馬驅馳際。悤悤過此間。曾經幾歲月。重對舊溪山。驛樹秋光老。詩情旅鬢斑。小堂携酒處。猶得暫時閑。</text>
<title>過洪觀察元老精忠碑有感</title>,<text>西畔黃岡是戰場。豐碑新樹小溪傍。身亡尙使三綱植。萬古精忠日月光。</text>
<title>金城道中</title>,<text>峽裏霜深晩未消。官廚供罷戒征軺。村家依崦眞如畫。客路緣溪未覺遙。擁傳恩輝忘旅況。浴泉行色犯涼飆。微聞候吏私相語。穿過仙山隔一宵。</text>
<title>金城客舍。見壁上白洲詩有感。依韻寓懷。</title>,<text>浮名剛被世間留。晩歲東來雪滿頭。疊嶂連成城郭遶。長河曲抱縣門流。小庭殘菊難供興。古木層飆易作愁。怊悵人亡詩獨在。夕陽和淚漫追酬。</text>
<title>金城倅南 天漢 餉以當歸。戲吟書贈。</title>,<text>小閣携杯到夕暉。靜中談屑政霏霏。知君爲贈文無草。恐愛名山不憶歸。</text>
<title>昌道驛</title>,<text>古驛千峯裏。蕭條一小堂。靑煙生白屋。翠柏帶淸霜。亂石灘聲遠。層林峽路長。僕夫催我發。山外欲斜陽。</text>
<title>到抱川暫憩于白鷺洲上乃吟</title>,<text>三山影裏三秋色。白鷺洲邊白髮翁。誰知此日經過處。政是靑蓮詩句中。</text>
<title>由梧木川上斷髮嶺</title>,<text>歷踏煙霞路不迷。洞深風露轉凄凄。峯回未得藏流水。暗洩仙區是此溪。</text>
<title>金城之境盡於嶺頭南君辭去遂贈</title>,<text>風煙處處共相隨。紫馬今從此嶺歸。斷髮還爲斷腸地。夕陽携酒更依依。</text>
<title>表訓住持僧香屹來迎于嶺上口占</title>,<text>何須斷髮學僧爲。僧在畫中還不知。誰似世間垂白髮。老來來賞倍新奇。</text>
<title>下斷髮嶺到長安寺曲曲淸川處處奇巖入洞時口號</title>,<text>夢想平生在嶺東。紅塵空作白頭翁。如今始得尋眞境。還恐玆行是夢中。</text>
<title>與天悟同宿於西僧堂天氣淸朗而志喜</title>,<text>身到仙區宿願諧。水雲隨處爽襟懷。山靈定識吾行色。暖日微風氣更佳。</text>
<title>夜深無睡戶外川聲作長律</title>,<text>谷口遙聞咽咽灘。大雄金榜出雲端。峯巒似雪渾凝素。洞壑無風也自寒。喚夢常多成夢少。裁詩未易廢詩難。却疑身在丹靑裏。月下開窓更細看。</text>
<title>贈悟師</title>,<text>秦川一面夢依然。伴宿禪房亦夙緣。枕上寒泉聲似雨。起看明月滿山前。</text>
<title>登正陽寺歇性樓望一萬二千峯</title>,<text>天上仙娥萬二千。霓裳舞罷廣寒前。白玉高簪慵不整。長風吹落海雲邊。</text>
<title>贈僧輩 二首</title>,<text>上人休怪我行遲。眞面須看葉脫時。試向東樓相對坐。半空山骨玉離離。</text>
<title>贈僧輩 二首 其二</title>,<text>玉骨浮空霽色新。九秋霜後更精神。花紅葉赤渾爲假。無葉無花始是眞。</text>
<title>又吟</title>,<text>路欲窮時境轉奇。倚筇移步故遲遲。眞仙定在煙霞裏。峭壁攢峯處處疑。</text>
<title>與義諶天悟同宿禪房</title>,<text>秋空削立玉容姿。半掛斜陽更覺奇。盡日相看猶未足。雲窓不閉夜深時。</text>
<title>作步虛詞</title>,<text>琪樹參差桂樹齊。紫霞車上彩雲低。玉簫今夜遊何處。不在峯東在洞西。</text>
<title>口號 二首</title>,<text>白玉京中白玉樓。但看銀漢向西流。應知仙侶時時降。萬二千峯月下遊。</text>
<title>口號 二首 其二</title>,<text>碧海之東千萬峯。靑天削出玉芙蓉。依俙半夜聞笙鶴。不是王喬是赤松。</text>
<title>乍晴乍雨景象變態無窮次義雄韻</title>,<text>靜對禪房興未闌。上方淸夜著眠難。峯巒總是非新面。三十年前夢裏看。</text>
<title>又次其四韻</title>,<text>玉筍森如束。嫦娥淡掃眉。對來眞似畫。奇處却無詩。最好夕陽裏。還宜細雨時。惟應此日會。長向夢中思。</text>
<title>又次其絶句</title>,<text>敢把南山比。金剛勝妙香。如能獻北闕。吾願祝無疆。</text>
<title>自正陽寺歷三藏奇奇等庵</title>,<text>蘭若遙相望。奇峯四面圍。寂無僧挂錫。時有客敲扉。刳木通泉細。披蘿得逕微。霜林山果熟。香霧濕霏霏。</text>
<title>由表訓寺轉入萬瀑洞</title>,<text>天上白玉京。浩浩銀河流。銀河廣且長。歲歲愁牽牛。欲渡嗟未易。牛郞訴玉皇。玉皇爲之感。呼龍起東方。雷霆動白日。一派銀河決。注向衆香城。玉洞兩分裂。長川作雙流。隱隱白虹起。渟爲百丈潭。懸爲萬瀑水。紛紛噴氷雪。㶁㶁鳴玦環。東西挾絶壁。白石散其間。上有千仞臺。兩鶴曾此棲。靑白共相和。飛翔輒與齊。時聞玉笛聲。弄影霞外浮。風塵欲澒洞。神物安肯留。一去不復來。白雲空悠悠。但見楊蓬萊。石上留大字。刻畫造化形。此事亦太恣。我滯塵世間。今日始得來。臨流乃命酒。爲酌一大杯。擧杯喚兩鶴。知我來此不。 聖主御紫極。且莫留丹丘。鶴乎早歸來。吾與爾同遊。</text>
<title>萬瀑洞有懷</title>,<text>爲住歸筇別洞天。水聲雲影總依然。裝囊點檢無他物。白玉峯巒萬二千。</text>
<title>又以一絶爲別群峯</title>,<text>一來猶幸再何期。勝景空勞別後思。歸夢未應迷此路。睡時還是更遊時。</text>
<title>入洞記見 二首</title>,<text>銀作川流玉作山。夕陽巖壑畫圖間。孤雲盡處興無盡。倦鳥還時人未還。</text>
<title>入洞記見 二首 其二</title>,<text>碧樹長含物外春。居僧渾是畫中人。丹崖玉洞寒溪水。曲曲淸奇步步新。</text>
<title>諸僧同宿摩訶衍諸僧各願得一贈言而贈天悟</title>,<text>從師早已講眞詮。一錫飄然入洞天。獨向東林依丈室。碧松明月似當年。</text>
<title>贈義雄 二首</title>,<text>香岳煙霞滿袖中。金剛玉骨映房櫳。虎溪笑別當時事。今日方知此意同。</text>
<title>贈義雄 二首 其二</title>,<text>行色依依度嶺慵。眼中森列玉芙蓉。憑師爲向仙山報。心掛毗盧第一峯。</text>
<title>贈靈桂 二首</title>,<text>叢桂香中了一生。送人猶有別離情。相隨遠到摩訶衍。坐對深更睡未成。</text>
<title>贈靈桂 二首 其二</title>,<text>踏盡煙霞是去時。洞門臨出更遲遲。朝來一倍泉聲咽。流水還應恨別離。</text>
<title>贈香屹</title>,<text>斷髮嶺頭迎我入。摩訶衍裏送將歸。身從洞外東行去。心逐雲間杖錫飛。</text>
<title>贈湛一</title>,<text>玉峯影裏頻頻對。流水聲中步步隨。古洞煙霞相別日。月明何處不相思。</text>
<title>題老僧志文詩牋</title>,<text>萬瀑寒聲滿耳邊。毗盧山色又窓前。仙寮靜對燒香處。始免虛過半百年。</text>
<title>晩朝帶雨而行</title>,<text>晴雲捲盡露神慳。風雨無端一夜間。定爲峯巒未全白。故遣微雪灑孱顏。</text>
<title>又吟</title>,<text>玉洞依依此日違。擁蓑徐步出禪扉。霏微細雨僧知否。山意丁寧送我歸。</text>
<title>大巖石佛</title>,<text>穴望峯邊彌勒臺。一軀靈像坐崔嵬。重重列嶂層層水。天爲群仙一洞開。</text>
<title>自摩訶衍至水岾</title>,<text>毗盧峯下出長川。水岾犇流兩道泉。翠壁丹崖開洞府。碧松蒼檜逗雲煙。層巖懸作重重瀑。亂石平成處處淵。嶽底林間藏古寺。畏途危棧細相連。</text>
<title>朝雨仍留楡岾寺雙彥呈詩次其韻</title>,<text>倚遍金剛寺寺樓。此生那得更來遊。靑山亦有相離恨。一夜峯巒盡白頭。</text>
<title>次朴使君韻</title>,<text>一雨應知要客留。夢中曾向此間遊。黃金榜揭黃金界。白玉峯擎白玉樓。碧洞晴雷懸萬瀑。丹崖新畫映千秋。身歸尙有心留處。掛在毗盧最上頭。</text>
<title>又次</title>,<text>嶽麓靑霞外。樓臺碧澗濱。雙鳧修五鳳。一字重千匀。踏石頻穿履。看山屢側巾。淸風時拂面。知是過飆輪。</text>
<title>贈雙彥 三首</title>,<text>高名曾識未逢時。一見欣然似舊知。靜夜佛燈相對處。滿山寒雨響禪枝。</text>
<title>贈雙彥 三首 其二</title>,<text>百塔仙區別有天。懸燈細聽老師傳。不須枉費登山脚。萬壑千峯在眼前。</text>
<title>贈雙彥 三首 其三</title>,<text>萬景臺高壓八紘。東溟北海眼中明。師家慧劍如能借。倚向長天一斬鯨。</text>
<title>戲吟</title>,<text>欲出山靈聖得知。故添佳景要生輝。傍人錯道來疏雨。自是丹霞細細飛。</text>
<title>船潭</title>,<text>銀河半落九重天。一注廬山一朴淵。餘波分灑金剛洞。亂瀑層流處處懸。</text>
<title>登山映樓</title>,<text>雨餘暫入曹溪洞。醉後更登山映樓。明日若從雲外望。此行還是夢中遊。</text>
<title>早朝作行又贈雙彥</title>,<text>師住山中客欲歸。兩宵聯枕夢依依。他時回首浮雲外。雪滿千峯獨掩扉。</text>
<title>贈智什</title>,<text>穿盡金剛洞裏雲。又沾松雪白紛紛。丹楓橋畔依然意。官路仙山自此分。</text>
<title>出洞口時口占 二絶</title>,<text>檜柏陰陰洞宇深。一溪鳴玉繞千岑。可憐山映樓前景。長繫遊人別後心。</text>
<title>出洞口時口占 二絶 其二</title>,<text>仙山恨未寄餘生。步步回頭緩緩行。谷口溪聲相送遠。始知流水亦多情。</text>
<title>到憩房寺楡岾僧煕璡辭歸乃贈絶句</title>,<text>百川橋上重徘徊。行色依依不受催。却羨上人如倦鳥。夕陽還向故林廻。</text>
<title>海山亭日出</title>,<text>金剛踏盡玉崢嶸。碧海東臨萬里平。戶外扶桑紅日湧。枕邊圓嶠彩雲橫。飛簷恐礙羲和轡。靜夜疑聞子晉笙。匣裏龍泉時一吼。憑欄直欲斬長鯨。</text>
<title>楓嶽行</title>,<text>萬古共相傳。三山在海東。金剛卽蓬萊。削立撑蒼穹。吾聞海內人。皆願生此中。況在我東土。孰不思一遊。去京五百里。嶺路阻且脩。世故旣多端。復被簪組留。觀者固無多。幾歎空白頭。伊余自少時。欲賞久未諧。每臨送人行。悵然增我懷。時時夢寐中。怳惚尋眞區。邇來廿載間。家國遭艱虞。常恐杞天傾。敢望蓬萊行。適屬投散地。江湖濯我纓。復聞楓巖郡。湯泉病可痊。飄然物外興。遙入關東天。余曾忝台鼎。行色銀臺知。聖主命乘馹。寵賚又隨之。拜疏惶且感。擁傳終未辭。恩光溢道途。鼔吹雙雙馳。金城縣北境。乃與淮陽連。杳杳一線逕。正向仙山懸。所過饒勝景。處處可停鞭。初登斷髮嶺。群峯露半邊。依俙太始雪。積在蔥嶺巓。行到新院川。宛如昔夢見。高低度層巒。水回巖谷轉。夕到長安寺。屹起大雄殿。山如畫屛圍。泉作寒雨聲。無眠夜拓窓。蒼蒼松月明。東指十王洞。諸庵細路縈。詰朝凌棧道。有潭名以鳴。雲門吼丈瀑。大石峙復平。北望三佛庵。特立何崢嶸。白華新結搆。瀟灑蒼林間。浮圖映豐碑。詞筆俱生顏。大小兩松蘿。指點迥離塵。羅季故世子。麻衣此隱淪。岧嶢望高臺。上雲緣天梯。鐵鎖垂絶壁。幾人費攀躋。靑蓮與神林。亦有天襯隣。圓覺復相近。未往望徒頻。過溪入表訓。精麗丹碧新。仰觀曇無竭。儼然立金身。窟聞普賢邃。庵稱隱寂幽。吾行甚悤悤。安得恣冥搜。拂衣正陽前。先上天逸臺。千峯及萬壑。盡入雙眼來。寺中尋古跡。石像有藥士。六面粉壁滑。畫稱吳道子。東憑歇惺樓。毗盧簷外浮。飄緲衆香城。秀出天燈峯。五賢接永郞。國望僧床重。名難一一記。狀卽峯峯殊。鴻蒙剖判初。流峙方異途。盡將東海水。洗出良勤劬。不使點氛著。次第羅天衢。崚嶒削玉骨。皎潔形貌癯。初疑白芙蓉。浮出錢塘秋。又疑新粉籜。爭向渭川抽。或如月中娥。瑤臺竦輕軀。或如姑射仙。綽約耀雪膚。或如陽臺女。束素呈纖腰。或如王子晉。吹簫向紫霄。或如雪山頂。老禪被衲立。或如潛嶽峯。赤脚層氷踏。或如孤竹子。絶粒登首陽。或如聖周公。負幼臨明堂。或如賢程嬰。抱孤存一塊。或如謝家子。玉樹滿庭內。或如蘭亭會。少長咸來集。或如細柳營。介冑長身揖。或如越五千。水犀棲會稽。或如唐萬國。衣冠齊執圭。或如鸞鶴飛。或如瓊瑤積。或如剖下璞。或如完趙璧。或如擎碧天。或如赴淸都。或如醒獨吟。或如醉半扶。朝曦照億丈。燦燦光更鮮。細雨雜陰晴。出沒增嬋娟。倏見夕陽橫。淡粧明鏡前。須臾千變化。畫手亦難傳。皆言山中景。春花秋卽楓。我言見眞面。實在霜葉空。欲去不能去。依然下樓遲。三藏俯奇奇。澗谷越險巇。處高爽可喜。居奧靜更宜。玉洞閱萬瀑。韻釋四五隨。翠壁夾左右。飛泉走層壑。天然好盤石。胡被楊公虐。大字肆雕鑱。造物無乃愕。最惜鶴飛去。臺空松子落。携杯欲一喚。碧空何寥廓。圓通在洞左。蘭若星相錯。縱未窮我履。形勝領大略。旁瞻香爐翠。泝過靑龍潭。巖凹號手巾。佛家空傳談。黑龍又臥龍。懸流輒成泓。危哉普德窟。憑虛架三楹。銅建伏波柱。天通箭箁門。風至搖簷桷。客登眩神魂。深深潭有五。步步足須側。船龜俱取形。珠碧應比色。攀崖躡霞背。火龍亦何雄。激湍動晴雷。白日亘長虹。峯起似獅子。石積如城郭。古刹依峯影。禪窓閉寂寞。摩訶衍且久。金色半已渝。穴望當戶前。石立現相孤。翦燈坐深夜。僧輩爭求詩。揮毫不曾停。意惜相別離。山靈似相留。風定仍飄霰。佳境雖可愛。何敢事遊衍。擁蓑出洞門。恐或滯郵傳。老宿共相送。向我頗戀戀。夙聞妙吉祥。今也成空廢。危橋屢經壑。飛沫銀亂碎。翠樹帶雪花。深淺非一態。水岾登陟艱。穿流復歷坂。日出對月出。天陰望難遠。隱仙近佛頂。見瀑眞不隔。天垂十二紳。不啻三千尺。雲霞蔽未開。一筇無由擲。神鱗潛九淵。眞境祕百塔。乘危素所戒。只費閑問答。楡岾巨且雄。金榜揭能仁。云是昏朝時。購筆中華人。畢竟何利益。後世宜爲鑑。暫入曹溪口。觀盡列岫蘸。落日山映樓。長吟傾大白。襄高兩使君。半酣交鳧舃。徐下百川橋。騁目海山亭。七星點鼇背。曉日出東溟。浴泉晞我髮。便是恩波沐。沈痾覺去體。春風生兩腋。欲喚魚龍起。共舞滄洲夕。宇宙極壯觀。雲夢不足呑。偉哉造化功。此焉闖其藩。高者入重霄。深者失厚坤。磅礴鍾淑氣。浩杳接混元。我願衆正士。玉立如彼嶽。屹然作柱石。節操堅而確。坐令強寇慴。永使邦家安。又願聖君澤。汪汪如海寬。均霑八方遠。浹骨萬姓歡。一夫無不獲。三韓開壽域。山河數千里。妥帖扶國脈。如吾薄劣者。位已布衣極。功名復何望。蕭散甘屛迹。優游亦君恩。聖壽祝無疆。時和南薰琴。賡歌詠明良。林泉好煙月。庶幾樂治平。將以做臥遊。作此楓嶽行。</text>
<title>四仙亭</title>,<text>湖水明如鏡。峯巒翠似屛。九秋三日浦。千古四仙亭。白石波中起。丹書壁上銘。遙知笙鶴過。雲霧欲冥冥。</text>
<title>三日浦</title>,<text>誰能羽化住丹丘。終古神仙事謬悠。若使永郞今尙在。未應於此不重遊。</text>
<title>沐後</title>,<text>度盡淸溪繞翠巒。石欄深處洞天寬。靈泉便是恩波裏。十月風霜也未寒。</text>
<title>鉢淵雨中偶吟</title>,<text>今雨還如舊雨聲。萬林煙霧鎖歸程。吾行到處成留滯。始識山川別有情。</text>
<title>鉢淵寺中。走筆酬朴使君。</title>,<text>浴罷身輕聖渥新。此行眞作離紅塵。風流太守仍爲伴。却喜湖山有主人。</text>
<title>鉢淵寺中。走筆酬朴使君。 其二</title>,<text>風光著處畫圖新。百里山川絶點塵。鳴罷玉琴歌白雪。使君於此不凡人。</text>
<title>鉢淵寺中。走筆酬朴使君。 其三</title>,<text>鏡裏那關白髮新。淸泉洗盡滿顏塵。山僧莫喚黃扉老。我是江湖放浪人。</text>
<title>鉢淵贈雪淸</title>,<text>雲衲飄然何處至。自言新自洛山來。梨花已矣丹楓晩。尙有千尋義相臺。</text>
<title>自鉢淵來時。憩柳家溪亭。主人名禮傑。柳兵使珩之庶子也。</title>,<text>一見今何晩。新知與舊同。穿楊絶人技。細柳乃家風。卜築仙山下。移居古峽中。溪邊數間屋。不遣玉壺空。</text>
<title>十月初十日。自高城發行。與主倅同舟渡南江。江上望毗盧峯。爲把一杯以別。且覆一杯於江水。以侑毗盧。亦一好事也。</title>,<text>官渡移舟悵望頻。玉峯奇狀雪中新。携杯爲向毗盧別。倘記今朝醉裏人。</text>
<title>丹穴 輿地所謂其穴摐摐如蟲食者。乃實狀也。</title>,<text>丹穴何多穴。千秋不受苔。雲霄獨悵望。鳳鳥幾時來。</text>
<title>登掛鍾巖。俯見覆舟巖在海濱波中。</title>,<text>舟是何年泊。鍾曾幾日懸。相傳屐齒迹。空指石苔邊。</text>
<title>鑑湖贈主人崔僉知</title>,<text>鑑湖元自屬高軒。聞此應慙賀老魂。煙水不須煩勑賜。一生閑臥是君恩。</text>
<title>自大康驛。過明波驛。夜宿烈山。路中記見。</title>,<text>客路逶迤碧海邊。明沙滿地水黏天。長亭候吏林僧雜。小驛疏籬野店連。波齧巖根成瘦骨。雪封山頂作華顚。經過處處供奇興。却戒征夫緩著鞭。</text>
<title>烈山湖 輿地云周數十里。而不至此大。似不過十餘里。諺傳大水漲而烈山舊縣沈沒焉。天晴波淨則屋墻依然可見。</title>,<text>峽裏溶溶水。波心泛泛鷗。臺臨萬仞壑。松閱幾千秋。岸外天連海。村邊樹繞洲。人傳舊縣屋。時復映中流。</text>
<title>杆城郡館漫吟 時主倅元君振溟。往在原州。</title>,<text>夜踏鳴沙路。朝從古驛來。村煙傍滄海。官閣接蓬萊。地繞千峯色。天低萬景臺。臨風却怊悵。未把使君杯。</text>
<title>楡岾僧智什隨到杆城。告歸贈小絶。</title>,<text>已與仙山別。如今又別師。千峯片雲影。流水夕陽時。</text>
<title>凌波臺</title>,<text>暫醉仙遊酒。凌波落日登。天空月一片。浪湧雪千層。竹嶼鸞應集。蓬山鶴可乘。奇巖學仙子。異骨欲飛騰。</text>
<title>淸澗亭醉吟時。襄陽鄭使君携歌笛來。與高城朴使君夜酌。月明波湧。有飛動之意。</title>,<text>淸澗亭臨碧海開。飛騰直欲問蓬萊。三更鼓角吹雲盡。萬里波濤捲地來。老子奇懷歌一曲。使君豪興酒千杯。披襟更向闌干倚。風滿長空月滿臺。</text>
<title>登萬景臺後。與襄高兩使君。同泛永郞湖。</title>,<text>萬景登臨罷。松沙入畫圖。斜陽一聲笛。又泛永郞湖。</text>
<title>繼祖窟 在天吼山</title>,<text>巖窟藏精舍。岧嶢切紫冥。石皆龍虎伏。峯亦鳳鸞形。暮靄成微雨。寒泉滴小庭。蕭然暫時坐。頓覺爽襟靈。</text>
<title>洛山寺示朴使君 使君常言限襄陽陪往</title>,<text>海上仙山處處隨。幾番杯酒幾篇詩。襄陽漸近還怊悵。行到襄陽是別時。</text>
<title>洛山寺</title>,<text>寺擅關東勝。吾深杞國憂。曾從畫裏見。今似夢中遊。滄海先觀日。乾坤獨倚樓。三更一聲笛。萬里片雲收。</text>
<title>襄陽太平樓酒席。偶成長律。</title>,<text>此日誰知到此邦。使君爲政夜眠狵。高堂有賦名傳玉。耆舊何人姓是龐。片石莓苔空寂寂。大堤歌舞自雙雙。衰翁却似山翁醉。傾盡金罍月滿窓。</text>
<title>次東陽尉及澤堂贈妓五娘韻</title>,<text>想得當年興。梨花滿樹春。海天明月夜。羅襪不生塵。</text>
<title>次東陽尉及澤堂贈妓五娘韻 其二</title>,<text>日斜峴山路。花艶大堤春。可憐行樂地。唯有舊車塵。</text>
<title>襄陽兩絶</title>,<text>暮雲初傍峴山西。月色娟娟照大堤。借問習池何處是。女郞猶唱白銅鞮。</text>
<title>襄陽兩絶 其二</title>,<text>行到襄陽醉似泥。尊前幾聽唱銅鞮。銅鞮變作陽關曲。征馬還如恨別嘶。</text>
<title>偶吟一絶</title>,<text>淸澗鳴琴月色多。洛山吹笛水增波。誰知上相爲閑客。醉聽襄陽一曲歌。</text>
<title>祥雲驛留客堂前。有問月樓留題一絶。</title>,<text>留客堂前落照時。小樓西畔竹離披。今宵海月看應好。恨未停杯一問之。</text>
<title>自祥雲至河趙臺。路中記見。</title>,<text>處處饒佳景。徐行日暮歸。蒼松夾路立。白鳥近人飛。漁戶依沙岸。鯨波濺客衣。長風掃雲霧。海月吐淸輝。</text>
<title>河趙臺。與襄高兩使君把杯。見鯨魚露背噴波。</title>,<text>策馬登臨萬仞岡。笛聲吹捲海雲長。醉來欲喚群鯨起。噴雪層空舞夕陽。</text>
<title>泛鏡湖</title>,<text>輶軒傍海闊。短艇泛湖明。霜鏡新磨出。氷紈細熨平。沙汀碧松繞。煙渚白鷗輕。月上人歸後。應聞笙鶴聲。</text>
<title>登鏡浦臺</title>,<text>世上浮名極上台。五雲多處到蓬萊。東來更覺恩波闊。湖海登臨鏡浦臺。</text>
<title>孝子里</title>,<text>千古金遷孝。東方朱壽昌。芳名一片石。里巷亦輝光。</text>
<title>倚雲樓設酌 在臨瀛館</title>,<text>煙波纔泛鏡湖舟。又向臨瀛辦一遊。雪色初晴大關嶺。春風還滿倚雲樓。尊開北海人爭覩。檻俯東溟地亦浮。日暮不須催秉燭。且看明月照滄洲。</text>
<title>寒松亭</title>,<text>尙有燒丹竈。猶流煮茗泉。寒松今寂寞。海月自千年。</text>
<title>上院見前所作重修記懸板。遂吟短律。贈覺海。</title>,<text>塵世凋容鬢。雲山幾夢思。曾修上院記。今賦五臺詩。洞壑隨筇竹。煙霞入酒巵。于筒通漢水。付與寸心馳。</text>
<title>上院寺。有文殊相。吟贈覺賢。</title>,<text>風磴山門細逕通。千巖度盡水聲中。文殊變滅依俙見。一點浮雲過碧空。</text>
<title>老檜參天</title>,<text>鬱鬱猶含太古姿。抱霜枝葉帶雲垂。若令老木能酬酢。欲問羲皇以上時。</text>
<title>月精寺雪後</title>,<text>伊昔趨雙闕。寧期到五臺。不知關嶺路。今把月精杯。淵是神龍伏。樓應海鶴來。淸涼況冬日。飛雪玉成堆。</text>
<title>月精僧應元與吾同甲。而自言衰老殆甚。</title>,<text>師向淸涼住。吾曾卯酉忙。如何頂上色。先帶五臺霜。</text>
<title>大和窟</title>,<text>人言大和窟。厥狀奇且宏。我適過其前。候人已相迎。乘我以藍輿。導我以火行。窟上及左右。重重天琢成。恰似木假山。層疊峯巒形。垂垂石鍾乳。點點氷片零。田形在深處。此理誠難明。一邊九地底。但聞奔川聲。巖竇低且狹。不如尋歸程。若知只如此。出入初豈輕。林林列百炬。奔走勞壯丁。寄語後來人。且莫擾疲甿。</text>
<title>紀行</title>,<text>僊區歷踏下高城。直至襄陽竝海行。鬢髮半因離別白。詩篇總帶水雲淸。遙穿關嶺深深谷。遍識郵村杳杳程。消得四宵方盡境。封疆最大是臨瀛。</text>
<title>踰嶺近楊根郡。望見江水。眼豁口號。</title>,<text>群峯合沓路千盤。喜見澄江一道寬。今夜也應流入漢。此心先寄向長安。</text>
<title>夜到楊根。伻邀許措大 格 坐以待之。</title>,<text>渡溪穿嶺到楊根。十月風寒日已昏。處士新居何處洞。小童遙指隔江村。孤舟催遣依沙待。雙炬仍敎向路犇。官燭燒殘成獨坐。夜深猶未掩重門。</text>
<title>寄春川朴 長遠 使君</title>,<text>玉劍高攢萬二千。金烏飛出海連天。奇形壯觀詩難述。漫興空題一百篇。</text>
<title>贈關東金觀察 益煕 之行</title>,<text>老子探眞秋已深。觀風行且趁春尋。東溟迥拭靑銅鏡。皆骨爭抽白玉簪。馬踏海棠沙似雪。日生暘谷浪翻金。歸來陡覺神魂爽。夢裏煙霞尙滿襟。</text>
<title>贈通川倅李 翊漢 令行</title>,<text>不踏通川路。歸來恨萬重。惟觀三日浦。未到四仙峯。玉柱何年琢。金幱太始容。煩將驛筒寄。喚起老夫慵。</text>
<title>酬襄陽鄭使君和寄兩絶之作</title>,<text>依然一夢峴山遊。別後雲煙摠是愁。落日接罹曾倒著。小兒能記醉翁不。</text>
<title>酬襄陽鄭使君和寄兩絶之作 其二</title>,<text>太平歌管醉題詩。政是朱欄明月時。堤上女郞連袂處。幾人能解唱新詞。</text>
<title>題東州 觀海一號 鐵甕錄後</title>,<text>塞月盈虧問幾回。風煙盡入卷中來。方知鐵甕當年困。益增騷壇老將才。</text>
<title>南原崔左尹 葕 丈挽</title>,<text>連姻最識丈人眞。喪亂相從意更親。末俗誰能推博雅。深誠只在濟艱屯。浮榮暫作橫金帶。血疏曾看動紫宸。纔拆情緘凶報繼。可堪哀挽屬新春。</text>
<title>人日。追思東岳，谿谷，澤堂，畸庵，白洲諸公。文酒團圓。酬唱之樂。如昨日事。而廿餘年來。零落殆盡。傷悼感懷。仍成長律。却寄東州。壬辰</title>,<text>春來只覺老懷傷。鏡裏難銷兩鬢霜。又見佳辰屬人日。不堪悲思滿山陽。曾同把酒看梅蕊。誰復題詩寄草堂。獨有州翁殿諸彥。巍然猶似魯靈光。</text>
<title>詠大硯。寄大學士尹樂天 順之。</title>,<text>蓬山大硯似凝煙。此物吾曾對數年。今到君邊作君伴。春窓賦得幾新篇。</text>
<title>次陶隱嶺南樓韻。贈密陽金使君孝徵。</title>,<text>重新棟宇映中天。物色還應更勝前。千古江山誰是主。一區風月自無邊。飛簷細濕長洲雨。曲檻輕侵列岫煙。兩腋何由生羽翰。趁春登眺醉華筵。</text>
<title>偶到西湖</title>,<text>出郭身無絆。尋亭路未賖。地窮江水闊。山迥夕陽斜。氷泮沙如雪。風生浪作花。岸邊楊柳色。已覺動春華。</text>
<title>三月之旬。與韓知事 明勖 令丈。修稧于石島。廣陵之西也。時稧中帳幕新成。故作會。</title>,<text>春服初成日。新花競發時。爲緣修稧事。聊復赴前期。白幕雲相似。淸川浴亦宜。東風詠歸處。移步故遲遲。</text>
<title>三月十四日。往道峯書院。暫入曹溪。</title>,<text>騎驢東出上東門。三月煙花處處繁。廿載重尋迷舊路。數家相望認新村。雲間踏盡靑山影。洞裏行窮綠水源。一滴曹溪香不改。奇巖猶帶斧斤痕。</text>
<title>到書院</title>,<text>三月長安花柳新。萬家絃管醉留人。騎驢獨到道峯下。爲憶先生座上春。</text>
<title>到書院 其二</title>,<text>落日和風拂面吹。傍花隨柳渡溪遲。高峯直上三千仞。想像先生玉立時。</text>
<title>枕流堂東樓月夜。與諸生對酌。時李上庠弘相，姜秀才碩茂，姜璡兄弟同出。趙進士勉卿，其弟顯期已先往。居齋者八人也。酒闌。次李上庠韻。</title>,<text>暮春幽興付靑驢。塵念從來已掃除。月色政宜山色裏。泉聲還似雨聲餘。禿翁身世雙蓬鬢。多士胸襟萬卷書。試上高岡一長嘯。壯懷猶可暫時舒。</text>
<title>冠童列坐巖石上。臨流酌酒。家姪修撰及李通川 翊漢 追至。</title>,<text>冠者成行坐。相隨亦有童。石苔花影裏。人語水聲中。爽氣侵春服。輕嵐帶谷風。携杯望峯頂。逸興入遙空。</text>
<title>修宗稧于修撰家</title>,<text>此會元花樹。佳辰又暮春。風搖萬條柳。雨浥九街塵。一座無他客。吾宗摠可人。琴歌亦助興。正合醉芳茵。</text>
<title>贈海西伯鄭令公 知和</title>,<text>騎省龍喉隔禁庭。海西原隰幾長亭。三春玉節承恩渥。一路蒼生望福星。秦嶺孤雲愁裏白。謝池芳草夢中靑。首陽薇蕨應依舊。滿袖淸風酒易醒。</text>
<title>四月二日。與趙郞，尹郞 世章，宋郞出北郭。</title>,<text>跨馬出西城。轉作北郭行。逶迤松逕斜。潺湲溪水淸。林花已飄盡。樹葉方敷榮。同來二三子。俱無塵世嬰。坐石披我襟。臨流洗我觥。一酌且一詠。幽鳥相和鳴。擧酒問靑山。曾閱幾豪英。豪英已黃土。誰復留芳名。靑山無答語。但見立崢嶸。</text>
<title>次晩休亭韻。奉寄主人延川君李丈 景嚴。</title>,<text>軒窓臨水俗人疏。遙想風光小雨餘。煙浦亂帆殘照裏。沙村細逕綠陰初。開尊日日呼兒酌。得句時時信筆書。何物更敎添醉興。漁童新斫網中魚。</text>
<title>次延川韻 時將借寓延丈玄石江亭。微行見亭。延丈聞知而寄示絶句。</title>,<text>曾向高亭匹馬行。行裝作一老書生。江湖舊跡終難祕。到處漁童總識名。</text>
<title>出寓晩休亭</title>,<text>西出西湖湖水明。閑亭亦以晩休名。吾身已脫人間累。欲學沙邊白鳥輕。</text>
<title>四月二十七日。自上禱雨于南壇。翌曉雨下沛然。不勝喜賀。吟成七絶。</title>,<text>吾君責己似成湯。靈雨滂沱洗亢陽。東國蒼生從此活。江湖臣亦百憂忘。</text>
<title>庚寅辛卯及今年。旱輒親禱。禱輒大雨。而今年。八路皆同日而雨。又何奇也。豈所謂至誠之德。著於四方者歟。惟天高高而感應之理。若是其昭昭。我聖上對越恐懼之心。宜復如何。臣不勝歡欣感祝。重賦七絶。</title>,<text>三歲三祈天輒應。八方同日注甘霖。昭昭一理誠如此。定識宸心畏益深。</text>
<title>寄東溟鄭君平</title>,<text>聞君小塘畔。爛熳海棠開。吾庭太蕪沒。分與數叢來。</text>
<title>落日閑吟</title>,<text>積雨江水漲。急浪如箭流。向來村市路。沈沒爲汀洲。落日度西嶺。漁屋煙半收。參差四五帆。點點波上浮。悠然動遐想。吾亦欲乘桴。</text>
<title>江樓暮吟</title>,<text>落日江樓坐翠微。遠村煙樹望依依。沙邊繫纜人何去。浦口連檣客未歸。卷迹只宜憑水檻。忘機不復向漁磯。閑中物態眞供樂。雲自無心鳥自飛。</text>
<title>趙郞勉卿以圓點在泮。偶成短律却寄。</title>,<text>君子常持敬。兢兢敢亦違。切宜防漫浪。尤合愼樞機。取友寧無戒。看書自有依。蒼天付得失。心事未應非。</text>
<title>西江江亭。奉寄白江。李公敬輿</title>,<text>愧被人呼兩相公。爵名身姓偶然同。江湖鷗鳥應親我。我是閑中一禿翁。</text>
<title>敬題圃隱先生贈東浦孟先生詩後</title>,<text>瞻彼溫陽郡。五峯屹相聯。千載五峯下。淸風猶颯然。爲是孟先生。當年此盤旋。先生早高蹈。拂袖棲雲煙。息偃在一室。脫略塵累牽。詩書列左右。所慕惟聖賢。亦有托興處。觴詠依林藪。口食首陽薇。手種陶令柳。萬鍾何有哉。俯仰無愧負。平生鄭圃隱。乃是知心友。贈以一篇詩。至今傳萬口。慨然起遐想。幾勞空回首。嗟余値多難。汩沒成白叟。往迹邈難追。高名仰星斗。三歎嗣眞作。聊復題其後。</text>
<title>淸陰相公挽</title>,<text>太白東南鎭。晶光稟得專。貞松生鬱鬱。仙鶴下翩翩。宅相流風遠。家聲積慶緜。槐陰滿庭畔。棣萼耀堂前。氣度聞黃憲。箴規見柳玭。中心元自靜。外物可能牽。皎潔寒空月。澄虛止水淵。扶搖搏九萬。變化擊三千。合隱金門邃。宜盛玉署姸。亨衢高步武。華貫早騰遷。爭覩驊騮騁。寧憂杞梓顚。孤芳本多忌。瑰寶竟難捐。賈傅長沙謫。相如蜀使偏。題輿塞俗易。衣繡島徭蠲。流坎惟隨地。行藏已任天。淸標藹時論。雅望冠朝賢。藝苑宏詞闡。騷壇老將權。班楊文博發。游夏學窮硏。碑碣森凡例。天人入貫穿。明珠散丘壟。黃絹遍山川。瓊律飛花筆。銀鉤落彩牋。鏗鏘協韶濩。揮灑起雲煙。對壘誰相抗。長驅莫或先。詔頒綸綍煥。藩儐錦袍鮮。紫吐關河氣。紅浮幕府蓮。皇華看動目。流輩絶差肩。秀句兒童誦。淸名里巷傳。承明直還厭。下邑養仍便。麥播村甿頌。蒲爲太守鞭。珠還合浦海。歌雜武城絃。投紱斑衣戲。攀轅白叟塡。棘欒廬忽倚。孺慕食猶饘。痛矣彝倫斁。嗟哉域內瘨。群凶方翕翕。萬姓正睊睊。鉗網何由脫。衣冠儘可憐。宮幽忍母廢。釜泣急箕燃。聖作興殷道。時淸美漢宣。龍光及耆舊。鴻碩竝招延。近侍揚休命。敷心捧御筵。爭稱山有虎。復見水朝燕。素志平生壯。黃河八月沿。劍親思季札。槎泛憶張騫。聞變危衷激。催歸使事竣。鵷鴻間鸞鳳。鳥雀畏鷹鸇。風裁墮豐屋。威稜恕小愆。主盟提兩館。曳履秉三銓。藻鑑明諸品。瀛洲領徹仙。須敎分淑慝。其奈異方圓。進退何常也。柴荊卽有焉。云誰招禍釁。却遣奮戈鋋。車駕離宸極。兵塵迫廟堧。舟師失保障。堞卒寄層巓。列郡無投袂。浮圖孰射甎。紛紛萬事慘。耿耿百憂煎。主辱方危急。公來自野田。羞將千里畏。擬覆入溟湔。海內雙胡氏。圍中一魯連。存亡形勢異。節義弟兄全。北望朝端隔。南投嶺外跧。剛腸逢媢嫉。正氣値迍邅。篤敬猶行貊。馨香不受膻。羊看蘇武牧。輿笑貫高箯。煖感貂裘賜。寒輕雪窖氈。前星荷臨照。殘臘脫拘攣。秋苑飛霜雁。春灣拜杜鵑。笳鳴傍荒戍。缶擊抱幽悁。北海重罹日。西河再到年。麒麟終遠迹。蛟鰐謾飛涎。玉入炎逾栗。金經鍊更堅。神明知有護。來復又何遄。小築依三畝。高風動八埏。艱虞須宿德。位置且台躔。綠野尋初服。紅塵謝世緣。蒼梧巡遽斷。赤子痛均纏。大老犇趨哭。丕承益致虔。登崇先隱逸。輔相貴陶甄。悼俗澆漓甚。哀民疾苦騈。贊襄期至理。謠諑妬連娟。雜佩因纕蕙。行吟敢怨荃。嗚呼捲霖雨。寂寞臥林泉。喬嶽人皆仰。沈痾藥未痊。丹忠遺短疏。靑簡想新編。震悼摧梁木。群悲罷市廛。搢紳相歎息。韋布盡悽然。客弔封丘宅。儒傾學舍員。纔驚龍尾動。倏報雁行聯。萬古長江在。層霄白日懸。歿何斜斂布。生素不言錢。踰耋膺仁壽。歸全認道玄。松楸諧夙願。咫尺到先阡。少小叨推奬。提携眷病孱。唱酬同異域。薰炙久窮邊。敢有貪天意。徒偕往日旋。點班慙簸粃。搦管愧如椽。猥下迎徐榻。曾回訪戴船。前秋摻手別。今夕斷腸篇。雨巷喧棲雀。風林咽暮蟬。撿詩開篋笥。掩卷擲丹鉛。緖業芝蘭長。餘光琬琰鐫。東流有溪水。涕淚共潺湲。</text>
<title>延川君挽</title>,<text>兩家交道百年情。酒席詞場意自傾。歡處輒成悲往事。對時常似見吾兄。江憑快閣知高義。雨過新堂揭美名。東峽西風秋水杳。一杯那忍送丹旌。</text>
<title>贈敬一 一乃處能弟子。能是覺性老禪弟子也。</title>,<text>能師性老師。爾能師能師。學能能儷文。又能長篇詩。吾觀爾之貌。秋水爲神姿。波濤筆下翻。浩浩長江馳。抱才未榮親。虛老寧不悲。叢林雖可樂。其奈外倫彝。爾年未弱冠。上有父母慈。昊天恩罔極。何忍棄如遺。爾旣求我詩。我言爾聽之。歸去冠儒冠。解却身上緇。翻然入子舍。餘力黃卷披。語孟最多味。螢雪須孜孜。靑雲路非遠。立揚應未遲。生爲忠孝人。百行無所虧。然後來訪我。飮我金屈巵。</text>
<title>處能上人。傳覺性老師書。於其歸也。詩以寄之。</title>,<text>松間有一巖。屹立千尋碧。長衛梵王家。白雲爲四壁。</text>
<title>處能上人。傳覺性老師書。於其歸也。詩以寄之。 其二</title>,<text>杳杳片雲白。傍山山更靑。寒宵鳴磬罷。雪月滿空庭。</text>
<title>贈冬至上使咸陵君李公 澥</title>,<text>凌煙畫裏丈夫身。白首喬山未死臣。使節今看衝雨雪。冬曹暫輟上星辰。燕臺客路經長至。鶴野歸旌伴早春。歷盡險難誠更篤。孤忠益荷渥恩新。</text>
<title>因冬至使行。寄回還使延陽李相公 時白 行軒。</title>,<text>王事羞言病。賢勞不擇安。道經西候盡。行犯北風寒。霜雪貂裘弊。星辰劍氣干。歸來報紫闕。應使主憂寬。</text>
<title>寄副使申侍郞 濡</title>,<text>乘槎八月向何之。十月征軺猶未歸。遼塞雪深人寂寂。薊門煙斷樹依依。行過古戍詩情苦。愁對寒燈客夢稀。遙想嚴程催返旆。寸心先逐白雲飛。</text>
<title>次鄭君平試院冬雷韻</title>,<text>上帝慇懃警九重。雷聲隱隱雨聲中。何人錯道群魚變。天意應敎起蟄龍。</text>
<title>出住黑石墓山。李監司 時萬 先寄魚雉。繼以佩壺來訪。其胤上舍亦隨來。</title>,<text>雌雉眞堪嗅。雙魚亦貫顋。仍傳觀察語。將與上庠來。有待移時坐。相逢一笑開。携壺十里路。感歎醉深杯。</text>
<title>贈李承宣 惕然 兄安邊之行</title>,<text>待漏銀臺鬢似絲。幾回敷奏獻箴規。宜從禁闥紆三接。却向關邊把一麾。仙嶠絶知形勝最。暮年偏覺別離悲。春來滿樹梨花月。應憶韋家作會時。</text>
<title>往白江所歸時。與李東州，許上舍竝乘雪馬。追記却寄州翁。</title>,<text>邂逅氷江好會成。三人眞是化人行。雙輪快輾琉璃界。疑御泠風上太淸。</text>
<title>寄白江</title>,<text>樞密君爲首。漁樵我作徒。未成朝北闕。還共住西湖。報客雖無鶴。如翁尙有鳧。江山皆白玉。人亦在氷壺。</text>
<title>疊前韻寄東州</title>,<text>羽翰還憑雪馬成。飄然不數飽帆行。長驅十里層氷上。凌却滄波萬丈淸。</text>
<title>疊前韻寄東州 其二</title>,<text>江山取次勝遊成。鷗鷺尋常伴我行。臺榭本來賢者樂。樽罍復有聖之淸。</text>
<title>疊前韻寄東州 其三</title>,<text>豪家萬事不難成。流水飛龍得意行。爭似吾儕馳玉界。駕風仍倒百壺淸。</text>
<title>謝沈文徵夜過</title>,<text>南湖客子到西湖。霜髮蕭蕭一鶴癯。騎馬夜歸安穩否。雪中山逕政崎嶇。</text>
<title>東州患寒。以拙語問之。癸巳</title>,<text>飮子應通汗。今君已愈無。呻吟還白雪。咳唾亦明珠。腹自撑千卷。人誰送百壺。春湖行且泛。漁釣共爲徒。</text>
<title>雪中寄龍洲</title>,<text>白雪何如白馬時。相望却恨未相隨。春深我欲歸東峽。一半靑山與子期。</text>
<title>酬權使君 儆己 次韓昌黎落齒韻</title>,<text>嘗笑韓昌黎。多事賦落齒。君今投我詩。我和何得已。我齒自少病。齒存痛不止。初見落一牙。喜甚寧復恥。方當痛劇時。苦苦惟願死。漸落次第豁。齦肉惟屬已。猶不廢我飮。飮若鯨吸水。浩浩發長吟。此興殆難比。見君之所賦。齒痛略相似。衰謝旣如許。萬事嗟已矣。君年較差長。算來幾一紀。西日不相貸。古人已先指。但惜君獨醒。忘憂何所恃。雖無石可礪。水合洗耳爾。最愛巢許徒。富貴浮雲視。更愛園綺輩。皓白亦可喜。何論齒有無。所貴內蘊美。徒能解齧肥。陋哉名利子。</text>
<title>酬權使君見贈</title>,<text>亂後微躬愧苟全。向來形影獨悲憐。新亭餘淚空雙逬。鼎水流年已四遷。歸夢長尋漁艇月。朝衣久隔御爐煙。誰知白髮三千丈。總是憂時一念緣。</text>
<title>崔上舍 後亮 示淸陰筆蹟有感</title>,<text>高標自是海東仙。應化星辰返舊躔。金節飄然那可挽。秖今遺跡世間傳。</text>
<title>重三日寄東溟</title>,<text>陌上輕黃著弱楊。餘寒不許綻花房。佳辰正屬三三節。遊客時看五五郞。憶昔踏靑成放浪。卽今垂白謾悲傷。端居遠羨蘭亭會。一代群賢共一觴。</text>
<title>贈公山李使君 憪 之行</title>,<text>屢試牛刀慣撫摩。黃堂又壓美山河。相公庭裏詩兼禮。太守車前頌且歌。錦水煙花供勝賞。麗譙笳鼓入閑哦。政聲應使家聲播。先壟松楸喜氣多。</text>
<title>小雨後風作。階花新發已飄。</title>,<text>每對新花易斷腸。開時頃刻落時忙。相猜況復風兼雨。點點輕飄陣陣狂。</text>
<title>階上獨坐。飛花落地。啼鳥近席。</title>,<text>白日柴門掩。苔階絶點塵。風闌花自下。人靜鳥相親。身上都無事。胸中別有春。笑看紅白亂。蜂蝶去來頻。</text>
<title>韓同知 善一 挽</title>,<text>奕奕名門盛。溫溫氣味眞。明經却無命。捧檄幾臨民。七十居憂日。晨昏泣血辰。俄驚老失子。轉作病纏身。秩到中樞峻。恩從大耋新。家無金騕褭。孫有石麒麟。公府同僚義。夫人異姓親。平生相好誼。此日最沾巾。</text>
<title>三月二十四日四更。雨中受誓戒。</title>,<text>君王涓吉禮宗祧。半夜鴻臚戒百僚。誠意已敎和氣遍。雨聲盈耳當聞韶。</text>
<title>次沙峯徐秀夫</title>,<text>雨洗苔階絶點埃。佳辰喜見好詩來。春天日課無他事。惟記林花次第開。</text>
<title>上親臨宗廟。將有事也。扈駕記見。</title>,<text>靈雨新晴耀日華。旗風微掣柳絲斜。天回玉輦臨淸廟。喜氣先浮滿苑花。</text>
<title>酬鍾城沈令公 𢋡</title>,<text>春愁別恨正相因。喜見郵筒玉律新。此日邊頭分竹吏。先朝禁闥伏蒲臣。但敎肝膽能無隔。便覺關山卽近隣。尙有龍泉藏匣裏。中宵鬱鬱射星辰。</text>
<title>寄方丈山人崔聖止 有淵</title>,<text>方丈山人不在山。西江之上掩柴關。江山淸致子應識。靑鶴白鷗誰更閑。</text>
<title>江陵李使君 晩榮 以吾鏡浦之作。入板印寄一本。答以七絶。</title>,<text>臨瀛太守最風流。醉後狂吟輒見收。勝事至今猶不忘。鏡湖煙艇倚雲樓。</text>
<title>江陵李使君 晩榮 以吾鏡浦之作。入板印寄一本。答以七絶。 其二</title>,<text>千里江陵一夢間。書來如見故人顏。長懷關嶺傷離處。古驛寒燈雪滿山。</text>
<title>次權僉知侙韻</title>,<text>一任門前車馬疏。吟成梁甫嘯長舒。家隣南嶽流雲氣。書對西窓了日居。身外浮名都是幻。世間何境不爲虛。衰翁頓覺雙眸豁。詩到蒲團午睡餘。</text>
<title>朴判書 遾 挽</title>,<text>托契嗟何晩。相看年輒忘。聯床從朔漠。傾蓋在遼陽。別思迷東返。詩篇愴北梁。悲歡飽閱歷。聚散幾炎涼。夷險何曾擇。艱難亦備嘗。驊騮開熟路。獬豸肅秋霜。指顧藩維重。賢勞外內彰。本兵公政令。淸議足稱揚。際會紆殊眷。籌營出故常。條陳辭剴切。密勿計深長。豈是沈冥托。其如電露忙。薦紳皆痛惜。綸綍爲悲傷。華衮榮千載。淸芬罄一囊。風嘶沙苑馬。雨泣羽林郞。古渡龍歸水。新涼雁斷行。螟蛉餘隻影。蟋蟀入空堂。利涉亡舟楫。扶顚失豫樟。亭茅猶帶白。階菊謾栽黃。却憶斟君酒。能携勸我觴。塵琴絃已絶。不復奏峨洋。</text>
<title>恭聞先王實錄告完。宣醞于議政府。有感述懷。錄奉白江及左揆兼屬史局諸君求和。</title>,<text>蒼梧一隔白雲天。倏忽光陰已五年。氈廈玉音歸竹簡。聖神玄德入芸編。新藏信史弘規遠。催敞華筵法醞宣。未死舊臣頭似雪。碧苔門巷獨潸然。</text>
<title>次權僉知韻</title>,<text>斂迹心甘蠖屈時。聖恩猶許領閑司。秋來未理登山屐。老去惟題遣興詩。東海謾勞千里夢。西湖辜負十年期。寒螿底事通宵響。正似愁人有所思。</text>
<title>上重興寺</title>,<text>古堞依巖壁。山門瀉石川。千盤危逕細。百匝老藤纏。遇險時徐步。尋幽任遠穿。西林日欲隱。始得到層巓。</text>
<title>夜宿東齋</title>,<text>小齋寥落一燈懸。細細香煙繞枕邊。猶有袈裟數僧在。夜敲寒磬禮金僊。</text>
<title>重興洞口歸路口占</title>,<text>朝尋古蹟過瑤壇。穩坐藍輿下翠巒。雲帶雨歸山郭暗。水兼風吼洞門寒。靑松不作秋容淡。蒼石能供客座寬。漁網酒筵隨處設。此行幽興亦多端。</text>
<title>東州讀挹翠軒集。傷其有才無命。爲之作詩。以代投湘之賦。其辭悲惋。次韻以遺之。</title>,<text>翩然一封書。來自西湖雲。書中有奇芬。未拆已覺薰。譬猶谷中蘭。孤芳離世紛。披讀豁我目。層飆捲霧雰。斂襟復吟玩。淸香手自焚。光焰吐萬丈。長虹射紫氛。精英入幽眇。河漢含星文。森然畜高鋒。發爲修月斤。歎彼挹翠子。學海浩無垠。未救崑岡火。玉石誰能分。曠世氣相感。作詩魂應聞。嗟哉竟無命。抱才獨出群。君莫悲前輩。且莫窮皇墳。吾今爲君悲。白首江之濆。</text>
<title>八月。上謁文廟。行酌獻禮。記卽事。</title>,<text>儲胥迥繞禁林長。御幕高開泮水傍。秋思滿空松檜肅。月華如晝羽旄揚。庭紳濟濟靑衿集。廟燭煌煌紫焰香。天上桂花開政滿。佇看雲路俊賢翔。</text>
<title>贈謝使永安尉北京之行</title>,<text>沙相當年幾赴燕。典刑元自外家傳。盧龍塞上今三過。鵷鷺班中亦獨賢。霜月孤懸伯夷廟。商飆橫捲薊門煙。歸來笑省慈闈日。喜氣先浮壽酒邊。</text>
<title>禪子處能。作七言律。餉以松菌。依韻以謝。</title>,<text>一鉢遙隨一鶴棲。寺前流水是曹溪。菌從萬壑松間到。詩自千峯霧裏題。浮世路岐雲聚散。上房臺殿月高低。此心淨處渾無物。何用區區物必齊。</text>
<title>贈別淮陽趙日章</title>,<text>我言淮陽薄。君言淮陽好。萬瀑爲浴池。几案卽蓬島。淮陽信不薄。豈但事幽討。君行正爲養。養貴增壽考。吾聞蓬萊山。步步生瑤草。采之獻高堂。慈顏可却老。寧論王母桃。不數安期棗。浴罷百川洞。扶桑日杲杲。歸來拂彩服。仙樂下晴昊。雙雙玉女舞。兩兩駕鶴皓。笑和白雲謠。春風吹浩浩。但惜汲長孺。遠臥隔論道。我願得靈藥。玉杵千萬擣。敬將無疆壽。上爲吾王禱。下以散八方。萬里開煕皥。東溟爲我酒。一醉千日倒。超然塵世外。百憂都盡掃。</text>
<title>贈趙都憲 錫胤 鍾城之行</title>,<text>怪底行裝不暫閑。半生長作別離顏。危言讜論朝廷上。朔雪邊雲道路間。去歲纔經狄踰嶺。今年又度鬼門關。吾君未必疏賢士。朝暮惟應見召還。</text>
<title>贈龍宮鄭使君 彥說</title>,<text>公車早播孝廉名。旅食京華歲幾更。童子爭趨函丈訓。大夫仍帶廣文名。分符好作神明宰。吹帽難爲送別情。鳴罷玉琴書曲几。銀鉤應遣吏人驚。</text>
<title>李尙書子善 基祚 挽</title>,<text>痛矣吾良友。胡然遽至斯。人言不可道。神理亦難知。稟得精英氣。生爲敏達資。豈惟瑚璉器。眞是棟梁姿。弱冠搏扶早。昏朝縱靶遲。行藏能視義。舒卷自隨時。聖作逢亨泰。賢登荷寵私。雲衢開萬里。風裁動三司。父子輝卿月。簪纓耀羽儀。蒼黃鳳城事。冠蓋鴨江湄。先府俄初返。凶音實不期。忍言犇哭慘。留作至今悲。共抱遺弓泣。同攀殯殿隨。朝晡奉芬苾。日夜傍罘罳。披腹延英對。勞心判度支。時艱逢彼怒。衆怯獨無疑。正氣吾君奬。孤忠走卒奇。巖廊望已屬。端雅世爭推。宗伯由來選。才猷孰可追。明珠寧有纇。白璧本無疵。命也人何咎。天乎數却奇。陳情嫌辨白。屛迹任嶔崎。仗節曾南徼。褰帷忽北陲。休論燥與濕。敢擇險兼夷。關嶺猶平地。幾微不半辭。非關耽麴蘖。只是伴觴巵。謾對凌霜柏。遙傾向日葵。免歸嗟太晩。痼疾已難醫。漸喜長安近。都忘一線危。皐號旅舍遽。幽問驛書馳。故宅迎丹旐。虛堂掩素帷。都人共嗚咽。行路亦齎咨。歿被台司贈。仁因震悼垂。芝蕃映蘭葉。玉潤間瓊枝。鸞影塵棲鏡。鴒原響寂箎。歌呼如昨夢。江漢入追思。托契生同歲。開襟直去皮。朋親今且盡。末路更依誰。腸斷山陽賦。心傷國瘁詩。平生滿尊酒。一酌送靈輀。</text>
<title>洪司議 采 挽</title>,<text>先藁勤相托。吾衰卒業遲。那知遽此別。重覺結長悲。作宰孤琴在。傳家四壁遺。平生姻睦義。撫昔涕漣洏。</text>
<title>臘月望後。繞柳汝晦 炫 子婚。永安尉亦偕。要賞盆梅。遂到其第。次蔡大學士 裕後 韻。</title>,<text>來爲主人非爲梅。梅花開處眼仍開。黃昏欲去不能去。疏影暗香侵酒杯。</text>
<title>春回禁苑 甲午</title>,<text>天機衮衮氣氳氤。暖律回時最令辰。金闕雪殘風轉谷。玉墀寒盡月臨寅。祥雲正向中宸繞。淑景偏從上苑新。百子殿前梅欲綻。萬年枝外柳初顰。艶陽藹藹陰崖遍。生意欣欣物態均。光動壽觴長樂夕。香飄仙仗未央晨。推恩可法周宣囿。議賑宜蘇漢代民。死草皆能霑雨露。句萌都已入陶匀。乾元本自資群品。君德應須體至仁。願致人和和上下。域中何日不爲春。</text>
<title>金三宰 壽賢 挽</title>,<text>壽星卿月動輝光。九十猶吟偕老章。失子雖同孟東野。頷孫還似郭汾陽。三朝荷得鴻恩最。一夜驚聞鶴弔忙。回首終南冠蓋里。雪中門巷轉凄涼。</text>
<title>春帖</title>,<text>萬家春色裏。千日醉鄕間。翁髮樽前綠。兒衣膝下斑。三邊刀斗靜。八路羽旄閑。國泰仍多慶。時時點賀班。</text>
<title>次權僉知韻</title>,<text>將軍下筆動如神。橫槊高吟更冠倫。庭畔駿駒皆汗血。五花輝映洛陽春。</text>
<title>得鶴 左相以鶴群太多。聲擾庭園。送其一雙。</title>,<text>拱極堂前鶴數群。五更聲滿萬重雲。雀羅張處宜相伴。却荷潛翁一半分。</text>
<title>次金直長 時 水包石韻</title>,<text>縹緲三神海上山。六鼇翻動落層巒。洪濤齧盡餘姿在。忽入先生几案間。</text>
<title>走次子和見贈韻</title>,<text>耿耿微誠只願忠。才猷終是愧諸公。欣瞻北闕紅雲裏。歸自西關紫氣中。夙計平生在丘壑。此身何日脫樊籠。春天雨露君應被。萬里亨衢也未窮。</text>
<title>夜聞雨聲。用前韻寄子和。</title>,<text>早知心事向人忠。幾載周旋共在公。離思轉添春色裏。佳期還誤雨聲中。山椒翠靄依依濕。陌柳靑煙淡淡籠。待得新晴須選勝。穿雲直到小溪窮。</text>
<title>子和第令其子號韻</title>,<text>却喜霏微雨。初消料峭寒。山從簷外映。人作畫中看。但恐金尊倒。寧辭玉漏殘。花開知不遠。莫道後期難。</text>
<title>次子範韻</title>,<text>行踏南溪雨後沙。濕雲初散草新芽。香蔬絶勝屠門嚼。春酒寧論雪水茶。白髮難禁豪士興。靑山不負謫仙家。佳辰且可尋芳景。看盡千巖滿發花。</text>
<title>挽崔主簿 應亨</title>,<text>公爲果川宰。我是舊時民。至今有餘敬。去歲來過頻。那堪忽長夜。復此屬新春。病夫違哭送。暮雨空沾巾。</text>
<title>瘞鶴</title>,<text>玄裳顚倒縞衣零。尙想仙姿立小庭。却喚蒼頭埋郭外。一丘須傍萬松靑。</text>
<title>二月。見趙郞書寄絶句。時往覲于歙谷衙。</title>,<text>提抱兒能笑。蹁躚鶴亦鳴。雨餘花木意。如待主人行。</text>
<title>自甲午年。用湯若望曆法。大統曆變爲時憲曆。時憲乃淸曆之名也。刻數減晝夜。古則百刻而今則九十六刻。節序舛。古則寒食後一日乃淸明。而今則淸明先於寒食矣。此特記其槩也。</title>,<text>朝廷自有新頒制。曆日還無大統名。何物西洋老虜幻。却敎東國舊章更。</text>
<title>聞鄭君平入新舍。詩以賀之。</title>,<text>傳道完新屋。高樓亦甚奇。方看燕雀賀。應詠鳳凰飛。玉軸盈書架。靑山入酒巵。老夫鳩性拙。惟掩舊柴扉。</text>
<title>智異僧三勒持軸。以白江相公意來求首題。</title>,<text>曾入雙溪寺。孤雲舊跡探。高秋靑鶴洞。落日玉簫庵。到老空長憶。逢僧得細談。題詩却悵望。春色滿江南。</text>
<title>尹判尹第。杜鵑花盛開。與仙舟諸人共賞口占。</title>,<text>北闕休朝日。西村近午天。徑斜楊柳外。坐逼杜鵑前。酒興逢詞伯。風光屬老仙。還憐小桃白。正合映華顚。</text>
<title>醉詠紅白花 一本萬殊</title>,<text>小桃何事白。杜鵑何事紅。無心百花樹。醉殺一衰翁。</text>
<title>戲代紅白花答 萬殊一理</title>,<text>白者本自白。紅者也自紅。紅顏忽白髮。君亦已成翁。</text>
<title>扈駕之鷺梁。習操口號。</title>,<text>雨後祥飆捲霧霏。丹霄仙仗出金扉。兵前鼓角翻江浪。岸上旌旗動日輝。鵝鸛已敎隨地勢。魚龍亦應畏天威。王靈自此淸沙漠。無復妖星彗紫微。</text>
<title>醉吟示宗稧諸君 是日有司欲携歌兒止之</title>,<text>策馬穿深洞。蕭然離世氛。惟思煮白石。肯作醉紅裙。花樹仍今日。冠童到夕曛。春風詠歸興。帶得碧峯雲。</text>
<title>聞伶人奏絲竹戲吟</title>,<text>石磵無絃琴。松風無孔笛。琴笛此已多。何人煩奏樂。</text>
<title>嚴水使 愰 挽</title>,<text>城南宴集夢依然。尙憶能傾藥玉船。細柳營中軍令肅。峴山碑下頌聲傳。江湖故宅花光晩。煙雨新阡草色連。多病未成蒿里餞。夕陽霑灑寄哀篇。</text>
<title>龍宮李正郞 燦 挽</title>,<text>貌如癯鶴白而長。徵辟非關肘後方。玉潤氷淸推學識。水曹花縣屬賢良。禁中趨走依俙夢。靜裏光陰八十霜。何處煙波雙劍會。暮雲春樹正茫茫。</text>
<title>與尹尙書訪大隱嵒臨流口號</title>,<text>終南子午饒佳景。是處幽尋更覺奇。山似魯連高蹈狀。水如巢父出塵姿。尙書偶作投閑客。上相今當謝事時。六七冠童無限興。松風還解勸深巵。</text>
<title>燈夕感懷</title>,<text>坐任佳辰過。其如好會稀。綠陰看又晩。黃鳥不相違。入眼風光是。驚心世事非。觀燈在今夕。惟有淚霑衣。</text>
<title>重尋大隱洞白麓後孫辛生碩老新搆堂舍</title>,<text>前輩流名地。今猶瀑水喧。堂依白嶽脚。墻壓碧松根。大隱元城市。遺風見子孫。老夫幽興熟。莫怪往來煩。</text>
<title>尋聽松舊基有感</title>,<text>爲訪前賢蹟。沿溪一逕通。荒墟誰更護。正氣未應空。萬古松聲在。千尋嶽勢雄。吾生嗟已晩。獨立夕陽中。</text>
<title>臨澗口號</title>,<text>移席臨流夕氣涼。樹梢新月照壺觴。重來莫恨山花盡。尙愛輕衫襲磵芳。</text>
<title>阿姪正郞家。與仙舟丈兩世。賞紅白牡丹走筆。</title>,<text>白似白頭翁。紅似紅顏姬。紅顏與白頭。相對不相宜。如何錯雜種。照映光參差。植物本無情。托根任人爲。妄生分別想。自笑狂而癡。對酌吾已醉。朱碧都成疑。紅白又何辨。但須傾深巵。</text>
<title>次仙舟韻</title>,<text>愛賞當階盛。芳華耀一軒。白疑吳練翦。紅訝越羅翻。柳暗村村巷。花殘處處園。春光猶在此。況復酒盈樽。</text>
<title>次權僉知韻</title>,<text>斷送靑春色。仍聽黃栗留。素多玄晏病。故倦長卿遊。簾箔垂還捲。詩書散未收。有時心正惱。紗帽壓吾頭。</text>
<title>金剛白華庵僧勝卞。曾已索詩而未副。今復來言。聞諸士大夫之語。須以相公之詩置軸首。玆敢更請。遂贈以短律。</title>,<text>昔作金剛客。遙穿桂樹林。白華庵畔路。明月夢中尋。一見揩昏眼。重來對夕陰。平生雲水興。爲爾更閑吟。</text>
<title>寄開城留守申令公 濡</title>,<text>潘輿喜氣帶恩輝。故國煙霞滿袖飛。積翠重重排畏景。群仙冉冉捧慈闈。淸風不待黃香扇。紫綬寧論萊子衣。老老深情能及老。素書來到雀羅扉。</text>
<title>聽籟軒 羅州金直長時所構</title>,<text>淸機發處了朝曛。中夜醒神更十分。窓外蕭騷鳴細雨。枕邊澎湃入層雲。已知非樂還疑樂。忽到無聞勝有聞。俯見人煙滿城郭。任他絲管日紛紛。</text>
<title>鄭知事 廣成 令丈挽</title>,<text>解紱歸來臥海雲。名家舊業襲淸芬。三枝聯桂今纔見。上相趨庭古罕聞。增秩共欣耆老盛。入朝端爲聖情勤。閑中久習成疏懶。郭外還同隔世紛。誰謂微痾終不起。忽驚頹日已催曛。人間萬事渾無憾。只恨蘭馨更未薰。</text>
<title>秋七月。出棲西湖晩休亭。</title>,<text>雨後新涼動。徐行出郭時。天高片雲捲。江闊夕陽遲。釣艇波頭泛。村籬岸上欹。功成身早退。千載憶鴟夷。</text>
<title>奉寄白江</title>,<text>高名敢與李膺齊。共出江頭路不迷。亭舍相望江上下。村居乍似瀼東西。朝端不合衰年強。水國還敎我輩稽。一棹飄然來往處。落霞飛盡夕陽低。</text>
<title>寄方丈山人</title>,<text>黃鶴樓中芳草句。白鷗洲上綠蓑衣。君今懶出吾多病。日午庭前猶掩扉。</text>
<title>西湖贈別李承旨 惕然 族兄永嘉之行</title>,<text>我住西湖日。兄今向永嘉。行看盤剝栗。不管妓如花。嶺路衰年別。秋天暮景斜。應知東閣夢。時復到京華。</text>
<title>西湖贈別李承旨 惕然 族兄永嘉之行 其二</title>,<text>此別偏多感。相看各暮年。南州大都護。北闕舊承宣。鳥道秋雲外。蟬聲落照邊。臨分贈一語。書札寄翩翩。</text>
<title>秋涼</title>,<text>水作秋涼早。煙和雨氣蒼。蕭蕭江岸樹。忽似到瀟湘。</text>
<title>西湖</title>,<text>微風不動斂煙霏。滿目菱花映落暉。當日錯將西子比。世間何物可依俙。</text>
<title>次方丈山人</title>,<text>魚游鳥棲各自適。吾亦閑坐西湖夕。江門落照雨邊明。漁戶孤煙雲外白。扁舟不畏晩風吹。一丈釣絲垂復垂。蓑衣蒻笠有何味。此興玄眞曾獨知。</text>
<title>次方丈山人 其2</title>,<text>玉露初霑紅蓼洲。漁舟一葉泛中流。東吳風景應依舊。更有何人能識秋。</text>
<title>東州家雨過把杯口號</title>,<text>細雨蕭蕭暮。秋風嫋嫋吹。江湖一杯酒。相對鬢如絲。</text>
<title>別家姪以應敎蒙恩譴急赴嘉山縣</title>,<text>敢歎嘉山遠。君恩重似山。何如白馬客。曾向塞雲間。</text>
<title>陳疏解職 自壬辰秋。有敦寧之命。彼人又爲言故乞免。</title>,<text>置散宜吾分。休官荷主恩。優游送日月。去住信乾坤。出郭藍輿可。尋山款段存。閑中無限興。難與俗人言。</text>
<title>休官述懷</title>,<text>位極復何求。官閑亦得休。時危難進退。身老合優游。只愧天恩重。還分月俸優。惟思泛滄海。萬里棹扁舟。</text>
<title>李正字 弘相 挽</title>,<text>吾友多賢子。君才復冠倫。桂枝還晼晩。槐院却沈淪。白戰無前敵。靑雲摠後塵。彤庭牽賜馬。紫禁際昌辰。不謂鴻難漸。猶期蠖必伸。忽驚摧玉樹。應是馭飆輪。天上樓催記。人間迹已陳。曾同舞雩詠。長憶道峯春。鳳穴看文彩。龍唇失主人。山陽舊涕淚。今日更沾巾。</text>
<title>次權僉知韻</title>,<text>艱危力未扶。感慨血空瀝。常愍國累棊。敢歎家徒壁。雖甘雀羅閑。竊傷鳳鳴寂。浮華非所欣。陸沈寧足戚。嗟哉萬斛愁。難以百壺滌。紆軫那盡宣。涕淚時復滴。此心誰得知。長嘯聲正激。</text>
<title>贈李參判 一相 燕行</title>,<text>此路吾曾熟。冬行勝夏時。風寒酒可禦。泉乏雪還宜。萬事何須說。長吟只自悲。歸應趁春早。不用歎相離。</text>
<title>贈李參判 一相 燕行 其二</title>,<text>如見嘉山姪。須傳老叔言。舊愆宜自省。邊邑亦殊恩。杯勺斟無濫。樞機戒輒存。良朋相對處。何害一開樽。</text>
<title>到水原贈主人</title>,<text>多君有才藝。只恨未銜杯。今看能引滿。方識是全材。</text>
<title>水原府伯柳赫然。作亭於東園。名曰武藝廳。蓋將練卒於斯也。余改之以閱武。爲賦四韻。</title>,<text>主將天材俊。玆亭地勢奇。雄韜試龍虎。閑坐閱熊羆。迥埒馳驅得。平臨號令宜。應知雲鳥外。筆陣亦優爲。</text>
<title>天安倅李君。重修蓮閣。余適至。請賦一詩。遂次徐掌令韻。先君子曾莅此郡</title>,<text>亭是重新日。人今感舊時。敗荷秋色老。喬木晩風悲。</text>
<title>舟上夜吟</title>,<text>淸歌激夕浪。鐵笛捲秋雲。沙頭一炬火。又破萬林曛。</text>
<title>拱北樓 自蒼巖乘舟而下</title>,<text>朝日初昇宿霧收。扁舟直下錦江秋。南來已覺長安遠。繫纜先憑拱北樓。</text>
<title>拱北樓 自蒼巖乘舟而下 其二</title>,<text>濯錦江邊紅樹秋。白雲依舊水悠悠。孤臣無限傷心事。曾扈先王上此樓。</text>
<title>贈恩山倅</title>,<text>公山驛路入恩山。暝色蒼茫水樹間。三十餘年重到日。上台翻作上庠閑。</text>
<title>愼獨齋 金公集 見贈七言律。其言曰。非敢以爲詩。要見和什。以爲面目云。敬卽和呈。</title>,<text>意外恩榮擁傳來。此身曾忝到蓬萊。悤悤聚散還如夢。衮衮襟懷未盡開。林壑早知存晩計。官醪不合勸深杯。前宵一雨今方覺。應爲先生秀句催。</text>
<title>愼獨齋 金公集 見贈七言律。其言曰。非敢以爲詩。要見和什。以爲面目云。敬卽和呈。 附元韻</title>,<text>干旄孑孑浚郊來。禮意慇懃荷寇萊。久病未曾推枕起。幽懷今始爲公開。秋深湖海風吹帽。情重賓筵酒滿杯。只恨山頭西日暮。便令行色更相催。</text>
<title>完山客館謾吟</title>,<text>豐沛千年地。山河九月秋。少時曾宿留。今日更來遊。擁傳恩光煥。休官客路悠。誰知舊上相。白首到南陬。</text>
<title>任實雲水館 中宵無眠。欹枕聞激激然者。問小胥。乃水聲也。第六句及之。</title>,<text>行見村居靜。因知太守閑。官橋跨白水。客舍擁靑山。雲氣簷楹裏。波聲枕席間。蕭然過一夜。渾似離塵寰。</text>
<title>任實趙使君 備 求拙語。率爾書贈。</title>,<text>學士抽身玉署中。行色政逐南飛鴻。專城只爲老親屈。束帶乃與凡吏同。白白魚兼黃橘柚。靑靑山映碧窓櫳。千里相逢眞一幸。但嗟離合劇悤悤。</text>
<title>到南原屯德村 亡妹舊居 感懷。走次砭庵崔輝叔韻。</title>,<text>千里南雲外。身隨一雁飛。追思昔年會。濕盡老夫衣。搖落三秋暮。凄涼萬事非。世間無興味。惟憶舊漁磯。</text>
<title>走次輝叔甫韻</title>,<text>不怪平生隔世喧。天王峯下閉柴門。高懷本自都無累。幽討惟應向此論。秋色滿前雲映戶。寒香繞座菊侵尊。逢迎盡是比隣客。始信朱陳別有村。</text>
<title>走次輝叔甫韻 其二</title>,<text>高臥無聞俗語喧。竹林深處晝關門。共談水石閑評品。更把詩書細討論。石逕任敎松作蓋。瓦盆無謝玉爲尊。老夫於世全無用。便擬移家寄此村。</text>
<title>求禮錦城館 乍雨乍晴。陰雲未散。</title>,<text>錦城秋葉落紛繽。方丈千峯入眼新。驛騎未尋靑鶴路。雨雲如挽舊遊人。</text>
<title>覺性老禪。自華巖寺來見。贈之以所自携之杖。詩以謝之。</title>,<text>老師手中杖。倚遍千萬山。贈吾知有意。携入水雲間。</text>
<title>歸到廣寒樓</title>,<text>著處君恩更覺優。此行眞似御風遊。帶方舊迹靑山在。百濟遺墟白水流。烏鵲橋寒經七夕。蛟龍城古幾千秋。中宵夢罷星河逼。身在淸都白玉樓。</text>
<title>到屯德。白雲山僧天海聞吾來。戴星而至。呈一絶句。詩以酬之。</title>,<text>杖錫勤相訪。遙穿萬壑來。愧吾無事飮。空作玉山頹。</text>
<title>天海上足玄一乞句。贈以五言絶句。</title>,<text>爾自白雲至。白雲千萬重。吾將與爾去。靜聽雲外鐘。</text>
<title>贈張生靖漢兄弟</title>,<text>雨雪欲留我。鼓角催我行。羸驂相送遠。憐爾弟兄情。</text>
<title>崔子琴送至任實。臨別走次其韻。</title>,<text>縱使留旬月。終成一日離。相逢卽相別。重覺此心悲。</text>
<title>扶餘感懷絶句</title>,<text>故國西風一笛哀。二更殘燭照深杯。多情白馬寒潮水。猶似當年去又來。</text>
<title>扶餘感懷絶句 其二</title>,<text>斜陽遙駐木蘭橈。古渡寒沙浸晩潮。怊悵落花巖寂寂。秖今惟有雪花瓢。</text>
<title>泛舟白馬江口號</title>,<text>白馬江頭潮欲生。扶蘇山外夕陽明。興亡舊迹尋無處。惟有皐蘭一磬鳴。</text>
<title>金井驛館</title>,<text>白月樓前月半輪。峨眉山色畫中新。何由駐旆經淸夜。醉後憑欄岸角巾。</text>
<title>永保亭口號</title>,<text>快閣登臨似御風。飛簷上與斗牛通。魚龍怳惚階墀下。烏兔浮沈咫尺中。翠色浸波山影動。角聲吹霧海門空。滄洲玄圃知何處。須信仙翁卽此翁。</text>
<title>夜至洪州。口占一律。書贈主倅權令公 坽。</title>,<text>鼓角催行帶夕曛。長亭列炬走千群。鯨濤齧地多成浦。驛路穿山半入雲。繞郭寒林霜已重。照窓殘燭夜初分。悤悤恨未觀遊遍。漫染烏絲贈使君。</text>
<title>靑門 十二月十八日。風雪中發行。上遣別監賜送酒饌于門外。仍賜臘藥。</title>,<text>暮出靑門外。遲遲去國行。孤臣戀主意。聖主眷臣情。祖道香醪溢。征袍感淚盈。蒼茫風雪色。偏覺旅魂驚。</text>
<title>志感</title>,<text>携影蒼黃底處歸。聖情勤懇指相依。父從子邑今初見。君軫臣私古亦稀。宣賜宮壺兼御饌。題封內藥摠恩輝。餘生報答知何路。感結心肝淚滿衣。</text>
<title>矮屋</title>,<text>低頭猶礙帽。曲膝僅携衾。殘氓此亦足。豐屋獨向心。</text>
<title>早行</title>,<text>起趁寒鷄唱。行憐困馬慵。襤𢁘氷片片。鬚鬢雪重重。客路千盤嶺。歸裝一短筇。永懷園綺逸。白首臥雲松。</text>
<title>倒狼嶺</title>,<text>朝發漣川縣。午憩北村堂。崍角摩蒼霄。山日易隱光。驅車陟氷磴。峻嶺名倒狼。羸驂立不前。凍僕進還僵。老夫扶短筇。步登雲雪岡。秖爲憂失墜。非關筋力強。肌膚寒欲瘃。手指直難防。俄然暝色深。前路已渺茫。尋煙投路左。呼燈卸裝囊。火堗煖我足。炊飯充我腸。作客非累日。艱苦卽備嘗。吾道信如此。隨時任行藏。向來孔夫子。車轍何遑遑。</text>
<title>炭嶺行</title>,<text>夜宿鯨嶺北。日上蝸廬東。徐行策疲馬。跋涉氷雪中。嚴寒季冬月。窮峽繞陰風。鬚鬢盡凝霜。壯夫卽成翁。曲折巖谷路。蕭條蘆葦叢。峯合望若塞。崖斷行卽通。危哉炭嶺險。畏道入層空。傍臨萬丈岸。俯見眩雙瞳。衆山皆覺低。特峙獨何雄。兢兢惕神魂。凜凜戒始終。若使處平地。篤此操持功。可與古賢齊。書紳勖微躬。</text>
<title>謝梁司果時賓</title>,<text>借乘高義古猶難。今日於君得幸看。却望西湖何處是。亂山雲雪路漫漫。</text>
<title>立春日門帖</title>,<text>骨肉團圓地。杯盤亦寵光。中宵望北極。聖壽祝無疆。</text>
<title>十二月立春後歲除日在峽縣</title>,<text>異鄕爲客地。疊嶂正連天。孤燭燒殘臘。新春入舊年。京華雖阻隔。骨肉幸團圓。喜見朱衣著。還慙比昔賢。</text>
<title>寄淸風金使君 震標</title>,<text>曾自丹陽解纜行。暫登寒碧聽江聲。應知白雪三更月。添却凝淸閣裏淸。</text>
<title>次趙郞韻</title>,<text>客中愁思自多端。更覺衰年作別難。却喜東床傳吉語。新春生子一家安。</text>
<title>正月十四日。安峽縣齋。雪夜口占。乙未</title>,<text>作客淹窮峽。逢春憶故園。看書眼花亂。對鏡鬢霜繁。燈壁寒仍暗。風窓夜自喧。消愁惟有酒。細酌過朝昏。</text>
<title>正月十四日。安峽縣齋。雪夜口占。乙未 其二</title>,<text>萬事蒼天在。殘生白髮垂。詩書惟舊業。父老是新知。何處非吾土。無官得自怡。山僧時見訪。相結暮春期。</text>
<title>縣齋口號</title>,<text>君命誠殊渥。吾來亦宿緣。山川別有地。行止孰非天。峽俗憐淳朴。官齋喜靜便。團圓父子感。淚落酒杯前。</text>
<title>寄廉使君 友爀 鄕居</title>,<text>何用歌來暮。惟須賦遂初。有山兼有水。宜採復宜漁。苔逕稀看客。茅齋課讀書。飽聞盤谷樂。吾亦欲移居。</text>
<title>移居白岳 鐵原村名</title>,<text>征鞍初卸夕陽斜。歷盡層巒萬疊遮。白岳聞名如到洛。明窓對卷似還家。孤村寂寞棲遲好。大野微茫眺望賖。但使此心無所怍。老來蓬累又何嗟。</text>
<title>謝白雲洞書齋諸生見訪</title>,<text>泥途來訪謝諸君。十里徒行意亦勤。擬待暮春風日暖。傍花同踏北山雲。</text>
<title>慧周乞句。走草以贈。</title>,<text>白足來尋白岳村。夕陽山影在柴門。浮雲流水有何意。還到別時求一言。</text>
<title>雙溪庵僧呂澄兩役歎</title>,<text>靑山一片雲。本自無定迹。胡爲却多事。反被風相迫。北風吹向南。南風吹向北。朝南復暮北。意態何役役。此事吾不解。往問諸府伯。</text>
<title>赤藤杖歌</title>,<text>老藤托在仙山中。上纏松柏何靑蔥。奇形屈曲似蛟龍。左攫右挐凌蒼空。葉密枝黑藏雷雨。霧壑雲根飽霜風。何人斫取裁作筇。費力不啻玉人攻。妖魑怪魅惜不得。鳩其頭兮赤其容。携持進之砭齋翁。乃與几案琴瑟從。翁居一室不出門。坐對頭流千萬峯。義薄層雲萬金輕。贈我以杖知深情。老夫膏肓在泉石。一生好入名山行。芒鞋靑藜我所須。況今衰病怯畏途。休官無復有拘礙。水北山南皆屬吾。此時此杖來入手。無乃造物寧吾軀。恐是傳自滇池中。依俙赤龍初拔鬚。我曾爲相未持危。杖却我隨能我扶。有時摩挲獨立久。面自發紅興一吁。九節綠玉但聞其名未見之。豈若此物文質俱美眞且奇。杖兮杖兮老夫托爾以爲命。愼莫學變化爲龍躍入於千丈之綠陂。靑山流水白雲外。與我倘徉兮處處長相隨。</text>
<title>村居漫興寄廉使君</title>,<text>白首投窮峽。靑山似故園。誰知上公寓。却近使君村。款段乘幽興。吾伊味聖言。時從田父飮。濁酒瓦爲樽。</text>
<title>鶴棲庵僧普願。來謁於白岳村者數矣。今雨又來。憐其貌靜而意勤。爲賦五言律贈之。</title>,<text>細雨高巖路。春風白岳村。慇懃遠飛錫。前後幾敲門。棲寺身同鶴。攀林影伴猿。空庭靜對處。還似獨孤園。</text>
<title>與趙郞再上尹溟亭</title>,<text>三春李尙輔。再到尹溟亭。柳碧水逾白。花紅山更靑。</text>
<title>泛舟卽事</title>,<text>縱目名亭上。携壺泛碧流。沿洄窮勝境。搖蕩任孤舟。巖蕊送紅錦。汀沙邀白鷗。帆風如可借。直欲到滄洲。</text>
<title>從孫翼成。臨別呈絶句。乞一語題扇。走次以贈。</title>,<text>相離何用枉相悲。洛下逢迎會有時。只是夕陽芳草色。使人怊悵却題詩。</text>
<title>春日</title>,<text>丁壯驅黃牛。獨耕山下田。群童上丘陵。爭折紅杜鵑。鳥啼芳樹上。犬吠疏籬前。村柳垂裊裊。澗水流涓涓。物態各自得。坐觀心欣然。我老亦常理。長歌望靑天。</text>
<title>深源寺</title>,<text>佳境眞堪暢客懷。淸遊得與二三偕。分溪幾處舂雲確。種樹成行護石階。雨助風光來細細。鳥供詩興語喈喈。平生素有幽棲志。此計應須早晩諧。</text>
<title>過金化有感 洪元老，李子善。皆沒於此地。</title>,<text>尙書義氣秋霜凜。使相精忠白日懸。皓首獨存經此地。杏花新發驛亭前。</text>
<title>奉寄白江</title>,<text>都門初出雪霏霏。花發故園猶未歸。客路又從東峽轉。昭陽缺月照征衣。</text>
<title>丁卯之縕。余以體府從事。爲催餫餉。雨中馳過狼川等地。今來春事視前已晩。而又値雨。感懷口號。</title>,<text>幕府靑衫年少時。早春寒雨此驅馳。閑行今日蓑還擁。客路新花萬事悲。</text>
<title>狼川縣有感</title>,<text>當日催行爲救饑。暮天春雨濕戎衣。中原士女多飄泊。西塞干戈有是非。江國無由趨帳殿。旅程空切戀庭闈。如今白首爲孤客。往事追思涕自揮。</text>
<title>昭陽亭</title>,<text>三月登臨江上樓。雜花芳草裹江頭。連山正似黃牛峽。二水還成白鷺洲。貊國興亡千古跡。禿翁身世一虛舟。滄波衮衮朝宗去。戀主丹心亦共流。</text>
<title>聞韶閣</title>,<text>昭陽倚罷上聞韶。縹緲朱欄切紫霄。節屬暮春花事遍。江當落日練光搖。身浮宇宙愁還動。手指蓬瀛路未遙。山頂風松時奏樂。雲邊怳見鳳飄颻。</text>
<title>禪房雨中</title>,<text>春山一雨夜連朝。瀑吼林喧失寂寥。客夢未成淸逼骨。名香不用枕邊燒。</text>
<title>雨中戲寄主倅</title>,<text>寺樓寥落客多愁。春去悤悤雨未休。獨有梨花不相負。風流只是欠靑州。</text>
<title>淸平山</title>,<text>淸遊只爲洗煩胸。帶雨披蓑手一筇。眞樂高風看白水。悅卿遺韻在靑松。池心影落峯前寺。洞裏仙留鶴背蹤。石上坐來塵念息。不知山外夕陽舂。</text>
<title>自仙洞到見性庵</title>,<text>仙洞庵名息。旁通見性奇。水簾逢雨盛。巖逕入雲危。大字誰鑱石。層臺尙有基。超然坐天半。擬與羽人期。</text>
<title>三釜淵</title>,<text>莫慕萬鍾祿。須尋三釜淵。晴虹掛鐵壁。白雪灑炎天。鶴氅披松下。烏巾岸水邊。携杯此間坐。誰識我爲仙。</text>
<title>贈通信使副兪 㻛 獻納 超拜太僕正以充价</title>,<text>簡使從來屬俊髦。殊遷端爲聖明遭。滄溟水窄恩波闊。富士山低氣岸高。地近扶桑觀日早。天連太嶽望雲勞。歸披彩服光輝動。白玉烏貂未二毛。</text>
<title>贈從事南君 龍翼</title>,<text>文采英名玉署賢。異方銜命得張騫。斑衣行向黃堂舞。丹悃長從紫極懸。捲取洪濤輸筆下。坐觀初日出帆前。人間快事歸應詑。劈箭龍驤萬斛船。</text>
<title>病暑昏昏。道機上人忽至。手軸索詩。神思泠然。若祛鉗鈦。率爾卽題。</title>,<text>炎赫流金日。昏昏氣若蒸。涼思蔥嶺雪。淸憶玉壺氷。庭畔嗟無竹。門前忽有僧。蕭然談水石。興入白雲層。</text>
<title>贈黃 㦿 令公洪陽之行</title>,<text>去年行過劇悤悤。城郭樓臺似夢中。父老正思賢太守。朝廷却輟右扶風。淸秋馨膳供榮養。異日能名徹聖聰。湖海也應饒逸興。好詩時復寄郵筒。</text>
<title>晩休亭夕吟</title>,<text>心經讀罷讀詩經。喚起昏愚醉夢醒。雲盡碧空秋月白。滿江風露透疏櫺。</text>
<title>與仙舟及崔聖止諸君。會于倉川巖上呼韻。</title>,<text>東洛平生舊。西湖八月秋。誰知暮年會。頗似少時遊。把酒當山翠。張筵壓澗流。登巖望江好。何必泛扁舟。</text>
<title>九月一日。綾川亭上。別崔副率子琴。</title>,<text>閑蹤慣臥水雲中。懶向京華踏軟紅。一笑還成千里別。獨憑江檻伴孤鴻。</text>
<title>薄暮</title>,<text>薄暮看書罷。庭中步屧時。衆禽喧小壑。一犬吠疏籬。樹外江如練。雲邊月似眉。巴陵何處是。獨詠謫仙詩。</text>
<title>綾川亭子寓宿九日</title>,<text>九夜携衾宿。名區有宿緣。山靑詩卷外。江白酒杯前。村鼓孤煙島。漁歌落日船。朝昏飽看閱。形勝此中偏。</text>
<title>次朴通禮 日省 韻</title>,<text>入海滔滔江水深。長天漠漠鎖秋陰。憑欄無語坐終日。惟有白鷗知此心。</text>
<title>自交河向柴谷</title>,<text>飄然蹤跡片雲浮。霜滿秋天雪滿頭。萬壑深林迷一逕。三山秀色豁雙眸。君民宿計都虛擲。田舍經營早已休。自笑身閑還未息。明朝石壁又乘舟。</text>
<title>夕到柴谷村</title>,<text>白首黔山客。來尋柴谷村。小橋寒澗曲。斜日照松門。</text>
<title>石壁泝流。宿古浪郭生景尹家。沈監役貽伯，柳生信厚，李生思近從之。</title>,<text>浪跡靑雲外。高秋白髮翁。淸波玉鏡面。紅葉石屛風。荻岸孤篷繫。沙村細逕通。泝灘明月下。携被宿潭東。</text>
<title>題權秀才銖扇</title>,<text>停舟石壁下。步上七松亭。沙鳥雙雙白。汀煙片片靑。</text>
<title>次仙舟韻</title>,<text>煖酒沙頭更好懷。掃燒紅葉當枯柴。斜陽扣枻仍淸夜。古渡移舟或斷崖。蘇子風流千載最。謫仙詩興百篇佳。三秋光景尤奇絶。錦樹黃花裹兩涯。</text>
<title>疊韻述懷</title>,<text>底處優游托此懷。神通早已愧搬柴。虛叨昭代三台位。愧負浯溪百丈崖。入務久停賖酒飮。參禪賴有贈篇佳。老身舒卷思量熟。秖合收骸泳聖涯。</text>
<title>伯兄以孝行。爲三門外諸宰士大夫所共闡揚。禮曹啓達。政府請旌閭。乙未十月十七日。卽先妣生朝也。因茶禮虔告。遂立紅門。悲感交集。次仙舟韻。</title>,<text>兩篇佳什八行書。來自仙翁郭外居。隻影不堪聞旅雁。孤懷長憶哭皐魚。兄曾白首爲兒戲。家有靑氈是舊儲。至行幸因鄕黨顯。聖朝新渥照旌閭。</text>
<title>次仙舟令丈韻</title>,<text>鳷鵲詩追杜老題。山花不作浩然迷。雲霄悵望嗟無鳳。風雨長鳴喜聽鷄。千首都從八叉得。雙眉羞向五侯低。天寒莫學龜龍蟄。筇竹宜乘雪月携。</text>
<title>懷二姪用前韻</title>,<text>簡書時爲阿咸題。兩地茫茫夢亦迷。南邑使君猶紫馬。西關遷客未金鷄。雀喧深巷蒼苔滿。雁盡長空白日低。歲律欲窮心緖亂。幾時相見重相携。</text>
<title>又次前韻</title>,<text>佳句翩翩醉後題。披來拭得眼花迷。頻開壽酌傾浮蟻。坐到深更自午鷄。月映風篁金破碎。雲開雪嶂玉高低。今朝更覺吟肩聳。擬向溪橋手共携。</text>
<title>感恩述懷用前韻</title>,<text>分珍幾荷自天題。目眩花羅意轉迷。丙穴嘉魚兼海鰒。上樽仙醴帶山鷄。兩朝恩遇乾坤大。九闕淸光日月低。散地如今無所補。百年惟有玉龍携。</text>
<title>趙參判胤之 錫胤 挽</title>,<text>時時相對輒驩然。衮衮襟懷罄所宣。忠孝本來無二致。知行早擬效前賢。中身尙過顏回命。後事誰傳子敬氈。吾道日孤儒服弊。白頭抆淚向蒼天。</text>
<title>趙參判胤之 錫胤 挽 其二</title>,<text>往者新從西塞來。杜鵑花下把深杯。君思斂迹仍長往。我勸遐心且少回。直氣未因編管折。行裝復向鬼門催。愁州遠別今還羨。九地茫茫萬事哀。</text>
<title>吳上庠 始益 未曾相面。一日忽至。手唐畫一軸求詩。乃牧牛圖。而圖尾題長律。曰王寵也。又有二七絶。曰衡山也。曰關大道也。用長律韻書贈。</title>,<text>提畔長郊掌樣平。本無塵事復何驚。因思穎水閑牽意。轉見桃林自在情。遠放寧知田父苦。緩驅惟伴牧童行。如將一角容吾叩。騎向山南了此生。</text>
<title>聞徐樂正 挺然 以聾被彈</title>,<text>廉吏優容卽古風。忽逢臺議暮途窮。梨園誰似周郞顧。未解宮聲摠是聾。</text>
<title>贈奉恩寺僧明眼</title>,<text>雲衲炎天冷似氷。雪窓相對覺寒增。龍眠若畫吾身世。庭畔芭蕉著一僧。</text>
<title>寄家姪正英江西謫所</title>,<text>久別吾家姪。天寒歲又窮。雖聞驛使至。不見雁書通。瘧癘經辛苦。關河正雪風。杯觴或可近。莫入醉鄕中。</text>
<title>丙申正月初七日。戶部右侍郞李鳴吉 有謙。置酒于工部尙書尹台丈 絅 第。台丈今年九十。郭同知 希泰 令丈八旬。李侍郞 惕然 令公，鄭承宣 斗卿 令公來會。曁余皆老人也。今歲又是尙書台丈登第之年也。爲賦二十八字。以爲壽。蓋祝前頭壽算侔此字數云爾。</title>,<text>擢桂年回屬丙申。星霜九十色猶春。蓬萊仙老知何似。吾洞西村有丈人。</text>
<title>金都憲 益煕 令公。以玉署之長。遷提文衡。余於昔時。實嘗如是。爲賦一絶。</title>,<text>副學士爲大學士。先朝我亦忝曾經。流傳舊硯今存否。此事須將彩筆銘。</text>
<title>張將軍 遴 挽</title>,<text>將軍身未八尺長。膽如斗大何堂堂。丁卯年中敵猖狂。奮起草萊能獨當。兩日血戰勢甚張。敵不敢近多死亡。天將壯之餽以糧。書達九重功益彰。先朝嘉乃何以償。萬戶往莅西邊疆。際遇當宁更龍光。高山巨鎭鴨水傍。猛虎成群負崇岡。血人于牙誰敢防。將軍領兵蹴丘荒。射殺白額三虎僵。邊人抃躍一區康。衣緋鬢玉增輝煌。歸來宿衛近吾王。再賜顏色恩非常。御醞特宣傾金觴。綺食玉饌仍瓊漿。烏號白羽帶爐香。貂皮掩得北風涼。跪承天語敷腎腸。感激涕淚雙滂滂。再拜身輕一毫芒。只期隕結中心藏。朝纔對話體氣強。向夕忽報風中傷。早知浮生石火忙。不謂一夜尸在床。賜之賻物出篚筐。草殯西郊隣北邙。嗚呼國失爪牙良。豈但爲私沾我裳。鶴髮老母在遐方。二孤一弟犇遑遑。旅櫬何由返桑鄕。號令三路自廟廊。存沒恩榮見未嘗。此事合爲良史揚。驛樹花開野草芳。關河迢遞山蒼蒼。痛哭仰天理難詳。皇天無語雲茫茫。</text>
<title>金永同 廷望 挽</title>,<text>貞洞爲隣早識君。白眉爭道最超群。沙溪門下推知禮。愼獨齋中慣襲芬。往歲驛樓成小會。向來鳧影悵相分。誰知一去仍長逝。湖外孤鴻未忍聞。</text>
<title>溪上矢魚 時下交莊</title>,<text>向午穿山色。藍輿到水濱。村居八九里。野老兩三人。峯蘸潭心碧。魚抽網裏銀。蕭然一白叟。戴得小烏巾。</text>
<title>溪上次坡牧閔 晉亮 令公韻</title>,<text>蕭散長爲自在身。碧山隨處正相親。年來衣上都無染。不向溪流更洗塵。</text>
<title>朝起</title>,<text>薄暮扶歸小閣中。濠梁醉殺白頭翁。啼鸎喚起悠揚夢。雲散東林日已紅。</text>
<title>喜雨</title>,<text>聖主憂勤切。咨詢及老臣。至仁憐骨肉。解澤渙絲綸。忽見滂沱遍。從知感應神。天心眷一德。田野樂齊民。</text>
<title>喜雨 其2</title>,<text>吾君至德感天心。上帝分明咫尺臨。更願聖神常對越。日親賢士益虛襟。</text>
<title>愛竹吟。贈淸道使君柳汝晦。</title>,<text>老夫平生性愛竹。色自靑靑氣自肅。寒風豈畏雪霜侵。火日不知有三伏。所以古人居必種。對案寧甘無一肉。年年裁得數叢碧。藏護未密成蕭索。病肺經時尙未痊。又値朱炎正赫赫。伏枕靜念萬竿陰。涼思蕭然欲滿席。吾聞淸道地最僻。此君如束高千尺。宗生族茂擁岡巒。敲金戛玉依巖石。繞遍官庭與村塢。迷却東阡復南陌。君今剖符莅郡衙。句漏丹砂何足誇。不羨渭川千戶侯。肯數河陽一縣花。色侵琴尊爽襟靈。聲入簾帷當管籥。蕭騷更助使君淸。使君淸風灑村落。天邊雲迥立雙鳧。日下露泣鳴一鶴。籜龍戢戢足廚供。飽喫非饞眞可樂。君應見此憶病吾。千里傳來難置驛。願君裁作半月輪。遠分淸風寄數百。揮來怳見滿嶺靑。不恨檀欒天外隔。亦有溪藤伴碧鮮。皎潔白於白雲白。千擣萬擣膩如苔。可以潤色拙筆迹。悉與九萬未爲多。用充文房豈嫌溢。得此二者置座隅。淇澳會稽卽一室。殘年永日亦可消。須使此計無或失。</text>
<title>次朴通禮 日省 見贈韻</title>,<text>蓬蒿深處是吾家。臥弄兒孫喚大爺。莫道生涯徒四壁。架頭籤軸玉兼牙。</text>
<title>次朴通禮 日省 見贈韻 其二</title>,<text>雨雲時漏夕陽紅。簾外微涼碧樹風。看取田原甘澤足。正從明主寸心中。</text>
<title>用前韻答鄭太醫枏壽</title>,<text>才疏曾未補邦家。愧殺人呼上相爺。今作禿翁宜屛迹。顚毛如雪齒無牙。</text>
<title>申校理 混 挽</title>,<text>瀟灑瑤林秀。風塵氣自超。星淪煥文彩。嶽降映高標。雅望親華蓋。英躔逼紫霄。拾遺惟慕汲。愛主願爲堯。玉立遷何遽。金寒玦正遙。痾纏惠州飯。魂費楚辭招。日下紆徵入。漳濱臥寂寥。木天違禁直。綾被隔淸宵。榻喜相迎下。肌驚太半銷。終嗟鬼神惡。催奪德音昭。白璧曾雙耀。靑松忽早凋。忍言慈母慟。永斷彩衣飄。一夕龍歸水。何年鶴返遼。鳳雛承節操。鸞鏡泣蠨蛸。郢曲空傳響。仙車想駕飆。佳城雲漠漠。濯錦路迢迢。蒿里封新恨。蓬山愴故僚。病懷增惻惻。愁緖轉搖搖。紼阻臨江送。墳難擧酒澆。含悲望江浦。非復舊河橋。</text>
<title>次寄閔坡牧草堂</title>,<text>卜築開三逕。松楸隔一林。人依虛室靜。山與白雲深。用拙追先志。投閑愜素心。陶公歸去賦。今日復長吟。</text>
<title>江閣記見</title>,<text>坐閱須臾變態呈。老龍多事作陰晴。風驅驟雨千峯暗。雲漏斜陽半野明。沙岸樹深漁店隱。江門潮漲客帆輕。高吟徙倚闌干曲。撚却霜髭斷數莖。</text>
<title>自嘲</title>,<text>廚婢愁相語。明朝無可炊。江山看已飽。何恨暫時飢。</text>
<title>自嘲 其二</title>,<text>且可靑霞吸。何須白玉炊。經書猶自滿。此腹不全飢。</text>
<title>夜吟</title>,<text>戶外參差星斗低。一眉新月曲欄西。江腥雨後魚龍氣。雲濕林間鳥雀棲。釣罷汀洲還寂寂。酒醒風露轉凄凄。舟人鳴櫓歸何處。水色微茫霧欲迷。</text>
<title>六代祖墓山。在南漢城下。未得往展。瞻望有感。</title>,<text>天人讓王子。先祖德泉君。木拱山城下。雲連漢水濆。往年躬自掃。今日望徒勤。積慶叨餘澤。慙違數薦芬。</text>
<title>廣陵有感</title>,<text>山城直北廣陵津。丁丑年中屬上春。忍復追言當日事。秖今空泣舊時臣。遙瞻金粟悲秋柏。誰挽銀河洗戰塵。終日雨霑成獨坐。百憂纏繞膽輪囷。</text>
<title>金判府事愼獨齋令丈挽</title>,<text>早篤操存志。能全稟賦初。庭聞父師訓。案對聖賢書。踐履誠無倦。工夫老未疏。方期儀彩鳳。暫試佩銅魚。屢荷宣徵命。猶思守弊廬。俄驚哭鼎水。忍說晏宮車。新服丕承烈。先王幸擇儲。巖搜加束帛。茅拔見連茹。禮變須明識。廷爭共玉除。正宜膺拔擢。不必借吹噓。啓沃紆虛佇。銓衡播美譽。險途嗟已矣。故壑促歸歟。繼述群疑釋。精微一語徐。闡幽勤遠紹。謹獨肅平居。行義甘窮約。隨時任卷舒。德應三事陟。壽到八旬餘。神思何曾損。沈綿也自如。道窮楹夢遽。天奪士林虛。震悼隆恩數。門徒塞里閭。少微還慘惔。大鳥爲躊躇。蒙蔽無由豁。荒蕪可復鋤。榮增新雨露。悲結舊樵漁。涼氣初凋葉。秋光已滿墟。遙聞封馬鬣。幾度改蟾蜍。致寇終如許。居前昔愧於。傷心阻蒿里。擡首望魂輿。先榜今殆盡。斯文誰起余。南征攀杖屨。東見贈瓊琚。札翰蒙頻枉。襟懷未更攄。西風滿眼淚。臨挽倍沾裾。</text>
<title>贈家姪正英金剛之行</title>,<text>行裝正趁暮秋催。我憶曾遊一笑開。峯峯欲向玉京去。水水皆從銀漢來。雲深迥祕九龍窟。松老空餘雙鶴臺。須向正陽憑檻望。愼無辛苦上崔嵬。</text>
<title>贈家姪正英金剛之行 其二</title>,<text>仙區物色自多態。流水浮雲皆有情。雲留峯頂似相戀。水別洞門還更鳴。巖松徙倚碧海出。石苔徐踏丹霞生。至今恨未驂鸞鶴。一聽瑤臺子晉笙。</text>
<title>贈通川申令公 洬</title>,<text>錦水秋風共放船。至今追憶夢依然。如何僻郡還行色。定是仙區有宿緣。叢石古亭初落雪。金幱暮浪自生煙。海魚不啻池中鯉。須把音書數寄傳。</text>
<title>家姪正英新自怾怛回。設小酌。余與仙舟會話。兩家子弟從之。感舊興懷。次郭丈韻留壁。</title>,<text>楓嶽飡霞罷。歸家酒正香。相携有二老。世好亦諸郞。席上黃花亞。樽前白髮長。追思舊時會。鳩玉滿中堂。</text>
<title>金學士 壽恒 令公。與其連倫。同擢宏詞。頭桂鬢玉。袍笏交映。歸省淸風郡閣。恩光榮慶。一世無二。雖不求贈言。猶將張之。況求之勤耶。於是爲賦五言律以贐之。</title>,<text>雙璧趨東郡。凝淸積縞初。重攀丹桂萼。共拂彩衣裾。橋梓貂相映。芝蘭鳳不如。江山添勝景。著處散瓊琚。</text>
<title>贈沈令公 𢋡 成川之行</title>,<text>平生每憶降仙樓。縹緲朱欄俯沸流。却羨君今成吏隱。若爲吾亦共淸遊。三千界內地偏勝。十二峯頭雲政收。一曲纖歌滿樽酒。此間消盡世間愁。</text>
<title>贈沈令公 𢋡 成川之行 其二</title>,<text>銀臺待漏奈衰遲。歲暮還驚此日違。迹問東明寒月照。樽開北海碧峯圍。朝雲暮雨渾疑夢。畫棟朱甍總欲飛。天半紅光香霧暖。使君燈燭夜深歸。</text>
<title>家姪嘉山家留題</title>,<text>舞罷斑衣白髮長。小兒生子亦成行。樽開舊日陪歡地。忍向堂中獨把觴。</text>
<title>守歲日偶題</title>,<text>經濟吾何有。優游乃分宜。靑雲新貴盛。白首舊交稀。又見王春逼。那免老色隨。惟應花發日。乘興詠而歸。</text>
<title>竹南吳汝完示以西坰所贈題簡易序文帖求和。遂用其韻奉還。丁酉</title>,<text>絶代高文衆所尊。子蒙吹奬早登門。能從少日馳聲譽。正賴當年惠討論。華嶽仰瞻知卓立。黃河一泝問眞源。硏朱點易終須勉。絳帳慇懃有緖言。</text>
<title>寄朴判校 日省</title>,<text>儀鸞饕蝨幾回捫。三日蠶聲食葉喧。爭似百花交映處。身無一事對芳樽。</text>
<title>江閣次郭春坊 之欽 寓直見贈</title>,<text>君才本合侍經帷。先向銅龍進講時。瑞日方騰少海色。春雲正覆上林枝。專城慣見趨庭數。鎖直其如出郭遲。且待偸閑拚好會。玉壺須遣繫靑絲。</text>
<title>贈海淑</title>,<text>細雨新花濕。先生午夢回。小庭多鳥語。僧亦此時來。</text>
<title>贈海淑 其二</title>,<text>三月長安楊柳靑。芳園處處梨花白。僧來相對問春山。笑說春山勝綺陌。</text>
<title>延安柳 道三 令公求贈言</title>,<text>黃鳥啼時辭建章。侍郞翻作使君忙。應知平遠堂中筆。行帶荷花十里香。</text>
<title>奉酬仙舟令丈夢見先伯兄感懷之作</title>,<text>劣弟何能望悊兄。猥經台鼎與文衡。追思樂事長懷感。每遇佳辰更可驚。遶郭絪花初爛漫。滿空雲雨半陰晴。看君夢後題新詠。盥手幽吟淚自傾。</text>
<title>有僧蹐門願謁。進之而問焉。乃從嶺南來者。乞得一語。走草以贈。其名慧。</title>,<text>方丈雙溪萬壑鳴。如何觸熱到秦城。揮毫却寫淸涼意。碧樹新蟬第一聲。</text>
<title>鄭君平草堂賞蓮。次郭令丈仙舟韻。</title>,<text>方塘翻作小錢塘。六月荷風滿座涼。芙容數朶當窓近。似向吾儕勸一觴。</text>
<title>仙舟醉謔賞荷而遺竹。竹能無慍乎。後須作會賞竹。爲賦一絶。余以爲前荷後竹。開北戶則二者得兼矣。卽依韻解嘲。</title>,<text>草堂瀟灑似山林。荷淨還憐竹亦深。何用枉生分別想。一窓相對可同斟。</text>
<title>又賦五言律贈主人</title>,<text>一畝方塘足。荷花迥出泥。何須鏡湖水。不必若耶溪。浥露紅衣艶。含風翠蓋齊。晩來香更動。歸路袖中携。</text>
<title>謝東萊元府伯 萬石 餉以花鰒及正果小傘</title>,<text>散人門巷雀羅張。忽見情緘手拆忙。佳政遙知游刃妙。淸風應助沒雲涼。鰒從東海裁花美。果出扶桑帶蜜香。小傘更宜垂釣日。不愁江上雨淋浪。</text>
<title>海嵩尉尹公 新之 挽</title>,<text>宣廟朝多駙馬賢。我公才調更無前。生綃灑墨推三昧。秀句驚人動百篇。謝樹庭空霜早落。秦樓簫斷月孤懸。齡踰七十仍添六。便是煙波劍會年。</text>
<title>蠶頭江中流。送子婦陽川內行口號。</title>,<text>巴陵江水接金陵。秋浪新添碧幾層。想得夜深沙岸靜。縣齋殘燭雜漁燈。</text>
<title>晩休亭夜吟</title>,<text>慣住江干鬢已殘。春風秋月總堪歡。靑山正好晴朝對。白水還宜落日看。身到閑時爲太古。醉成眠處卽邯鄲。塵寰已覺難容跡。世界無如一葉寬。</text>
<title>煙波</title>,<text>絪波瀲灎鏡光寒。氣霽湖山眼界寬。會放扁舟凌萬頃。隨身只有一漁竿。</text>
<title>病蟄深居。釋王寺僧玄祐忽至。示以西坰，五峯諸老先生所題詩軸。敬次軸中韻贈之。將北歸守冬云。</title>,<text>錫杖還歸去。行經幾萬峯。楓林凋赤葉。節序迫玄冬。閉戶雲侵壁。開窓雪壓松。山中見枯木。應憶老夫容。</text>
<title>開蛛網放蝶</title>,<text>蜘蛛腹與小人同。吐出長絲結網工。多少飛蟲渾未免。最憐蝴蝶隔花叢。</text>
<title>開蛛網放蝶 其二</title>,<text>尋花處處任西東。誤觸蜘蛛密網中。急喚家僮開一面。高飛須避設機工。</text>
<title>蕩春臺，遮日巖洗草後。宣醞賜宴。</title>,<text>聖祖閎休古亦稀。白頭猶見汗靑時。吾王善繼先王志。穢史今成信史垂。特許散人叨燕會。却臨流水沐鴻私。上樽法部歡嬉地。瞻望雲霄感涕滋。</text>
<title>敬次佔畢齋韻</title>,<text>縱肆含沙毒。寧無國是公。暫虛紗壁上。終脫劫灰中。重照新樓日。猶存大雅風。二賢賡秀句。餘韻未曾空。</text>
<title>贈襄陽申刺史 恦 之行</title>,<text>老夫曾作嶺東行。行到襄陽興轉淸。天吼白雲衣上起。洛山紅旭枕邊生。高秋剖竹爲仙宰。暇日登樓是太平。尙憶當時携酒地。大堤明月夜三更。</text>
<title>鄭判決 昌胄 爲其大人正丈設會。座上皆門外隣洞諸長。次仙舟郭同知韻。</title>,<text>厭聒離闤闠。移居傍翠微。山光映壽酒。雲影繞斑衣。滿座皆鄕黨。淸談絶是非。今年且欲盡。後會莫敎違。</text>
<title>贈尙州牧朴令公 長遠</title>,<text>纔拂遺簪便此行。潘輿却喜得專城。曾吟澤畔成斑鬢。尙戀終南惱別情。馨膳剩供新筍美。壽樽偏照老星明。玉琴鳴處應多暇。須把詩筒數寄聲。</text>
<title>贈墳庵長老樞解</title>,<text>松老先山鹿觸稀。吾師何幸此相依。香生具葉翻經手。雲濕袈裟入定衣。夜榻佛燈消世念。曉窓仙梵發淸機。時時汲取前溪水。爲我煎茶月照扉。</text>
<title>題僧靈浩軸</title>,<text>爾軸封蛛網。吾詩久未成。居然送玄鳥。恨負賦黃鸎。對雪肩空聳。看梅鬢共明。忽添淸意味。雲衲到柴荊。</text>
<title>白江相公挽</title>,<text>鍾得山河氣。生爲梁棟姿。搏風鵬早擊。瑞世鳳來儀。學博通今古。躬行蹈矩規。高材合經濟。餘事富文詞。舒卷寧違道。行藏只任時。窮途金更鍊。濁世玉無疵。幸値河淸運。欣逢聖作期。直聲傾一代。雅望冠三司。妙選湖堂最。淸標學士奇。日三趨講殿。夜半侍經帷。宣賜銀杯灎。都兪玉漏遲。賢勞蓮幕佐。風裁繡衣馳。列郡多投印。邊頭遠視師。憩棠敷惠政。分竹爲偏慈。亞判皆稱屈。尙書却固辭。弼違居鼎鼐。注意篤恩私。東閤方寅亮。西河忽滯羈。共瞻旋赤舃。更覩上丹墀。申誥光湯德。昌言贊舜咨。廷爭引史語。行遣向天涯。炎海窮南徼。饕風又北陲。宮車一朝晏。山谷萬民悲。新服追先志。孤臣荷倚毗。相携便痛哭。哀淚自漣洏。公代黃扉首。吾遷白馬籬。咆咻遭責讓。密勿盡猷爲。畢竟經千變。崎嶇閱百罹。曾同對湖月。肯怨詠江蘺。血疏憂天杞。丹忱向日葵。嘉謨似陸贄。懋績等虞夔。奏議時相合。高明敢或追。災纏實無妄。病劇轉濱危。有喜神應勞。含情日復思。敲門驚伏枕。執手暗興噫。坐恐妨將攝。歸憂太瘠羸。精疆猶可恃。沈痼竟難醫。默禱惟遄損。那知奄至斯。夜聞喧櫪馬。朝歎失蓍龜。望補周王衮。催騎傅說箕。雖云踰七十。尙恨未期頤。倘使才終展。寧難世得治。影違鵷鷺列。跡斷鳳凰池。衛士休加額。愁民孰察眉。悲歡不須說。善慶獲維祺。爭道饒瓊樹。雙看秀桂枝。贈篇燈下檢。書札篋中披。戀闕誠逾切。陳章草有遺。宸心增震悼。天意颯風吹。寂寞耆英會。凄涼殄瘁詩。嗚呼李元禮。模楷更憑誰。</text>
<title>守庚申</title>,<text>白首庚申夜。玄冬丁酉年。茶甌微醉後。書卷小燈前。六驥誰催騁。三蟲世謾傳。非關故不睡。老眼自無眠。</text>
<title>趙掌令 克善 挽 戊戌</title>,<text>招賢幸見集諸賢。得子爲隣已二年。獨把本源陳尺疏。更將心學侍經筵。韜光卽與恒人混。奉職常居俗吏先。象魏命宣驄馬促。豫章風急老龍顚。離家啓手初非意。隱卒加恩荷特憐。一自蓋傾心莫逆。再蒙駕枉榻纔懸。相親不獨同庚好。深敬端由素守堅。紫陌夢中新歲月。丹旌湖外舊山川。靈輴行賴沿途護。異數昭垂太史傳。曾不怨天今却怨。善人何遽入重泉。</text>
<title>尹判決事 兼善 令公挽</title>,<text>昭代緋衣望八翁。剛方早著秉心公。猾胥束濕銖無漏。判牘生風案輒空。琴鶴幾年梅閣裏。江湖晩計水雲中。家兒宅相俱堪詑。只是山陽恨不窮。</text>
<title>關東兪觀察 瑒 爲其大人初辰設壽酌。令其弟若子侍酒所。卽席賦長律。</title>,<text>按廉遙辦老親歡。庭畔芝蘭耀席端。歌遏暮雲成細雨。酒濃春色却輕寒。誠心不以山河隔。眉宇還從棣萼看。說與座中休早散。厭厭直到曉鐘殘。</text>
<title>贈宋春坊 時喆 北京書狀之行</title>,<text>觸熱塵埃擁馬前。吾行已過十三年。關河處處頹墻壁。沙磧茫茫乏井泉。碣石崢嶸雲接海。金臺蕪沒草連天。停車試謁夷齊廟。六月淸風尙凜然。</text>
<title>次翠屛壁上韻</title>,<text>一笑吾來晩。相望幾眼寒。花猶未淨盡。竹亦報平安。燠室生春早。涼臺作夏難。從今幽興熟。不必向江干。</text>
<title>雨後過翠屛第口號</title>,<text>曾賞春花晩。今成夏簟留。還憐陰洞雨。徑作小堂秋。久已抛觴政。無勞數酒籌。惟思碧荷葉。快吸一相酬。</text>
<title>三神山行。贈襄陽太守李君 𡐔 之行。</title>,<text>三神山在三韓。三韓之人多未觀。雲藏霧遮深復深。鳥道縈回千萬盤。況復溟渤勢粘天。飛廉吼怒增波瀾。所以秦皇漢武不敢窺。玉軚金輅空驅馳。霞衣風馭孰能攀。火棗交梨誰試之。瑤臺玉樓固難詳。玄圃丹丘何渺茫。我言神仙不在彼。只在東海之東東閣裏。東閣何處更稱佳。爭道嶺東襄陽是。襄陽形勝信無雙。海上有山山下江。岳頂磨空雪色古。洛山曉日懸碧窓。長笛橫吹義相臺。滄溟萬里紅雲開。鬢毛颯颯雙袂擧。六月寒風天上來。東海仙壇儼且幽。松桂鬱鬱含千秋。陽侯海若互出沒。穹龜老龍交沈浮。歸來太平樓上登。朱欄迥壓雲千層。綺食珍羞羅似星。金漿玉醴多如繩。鳳笙龍管次第發。鐵撥銀甲朱絃仍。纖歌妙曲遏雲聲。一時爭唱襄陽行。襄陽行眞可樂。怳如帝傍玉女來相迎。霓裳羽衣在玉京。玉京十二樓五城。玉京無由飛上一觀覽。須賞此間綺繡飄揚映簷楹。乃知眞人足官府。別館飛閣連雕甍。城郭逶迤帶翠微。煙霞半捲川河明。川河明兮卽銀河。醉詠滄浪宜濯纓。濯吾纓兮塵念消。爲吏隱兮心跡淸。君今向此行。此行眞是登蓬瀛。常惜君未騁雲衢。世途險巇嗟可驚。向使君鎖靑瑣直。那能去踏鳴沙程。遨頭可但事遨遊。且將惠露霑灑海隅之蒼生。然後更上太平樓。太平之樓樂太平。</text>
<title>太平樓 以下襄陽十景爲李太守作</title>,<text>淸夜曾開宴。朱欄拂綺羅。太平眞有象。看取擁笙歌。</text>
<title>洛山寺</title>,<text>宿霧山山暗。人寰處處眠。殘宵海底日。已掛寺樓前。</text>
<title>南大川</title>,<text>流自銀河注。波連碧海深。朝宗不暫息。正似戀君心。</text>
<title>雪岳山</title>,<text>迥立含雲氣。層巓逼紫霄。應知太始雪。六月不曾消。</text>
<title>天吼山</title>,<text>空穴雷聲吼。高標日馭回。炎天佛骨冷。風自廣寒來。</text>
<title>東海祠</title>,<text>肅肅靈壇靜。蒼蒼松桂長。千年香火地。天闊海茫茫。</text>
<title>神興寺</title>,<text>山深多爽氣。骨冷不成眠。半夜風泉響。今猶在耳邊。</text>
<title>洞山</title>,<text>沙路緣滄海。瑤岑鎖碧霞。追思欹枕夜。一夢到仙家。</text>
<title>峴山</title>,<text>我學山翁醉。兒童笑似泥。風流今尙在。爭唱白銅鞮。</text>
<title>大堤</title>,<text>江水拍山去。處處芳草多。明月照官路。女郞連袂歌。</text>
<title>麟坪大君挽</title>,<text>王室生爲瑞世麟。吁嗟美質信振振。周時公子關睢應。漢代宗英禮樂新。亂後山河入涕淚。瀋中泥露飽酸辛。猶逢馬角轅回日。忍說龍髥孺慕辰。鶴塞燕臺行邁慣。炎風朔雪去來頻。周旋事有難完地。全活危如累卵身。摠爲至尊憂社稷。亦由專對冠廷紳。奉公未敢伸私謝。肉骨能無感至仁。高義動贍垂橐客。芳聲悅服異方人。華堂下士心無倦。寶唾成珠筆有神。豪擧何曾醉富貴。幽尋時復離風塵。遙穿嶺峽雲間逕。一岸蓬萊頂上巾。花萼終期共怡悅。賢勞便作久吟呻。東平爲善宜遐壽。長樂陪歡隔幾旬。聞者擧皆驚猝劇。吾君況篤友連倫。纔瞻行幸留朱輦。旋覩蒼黃出紫宸。素幔再臨增震悼。白袍重御泣臣隣。命從三殿馳中使。事罕千秋聳小民。綠水秖今餘畫閣。滄洲何處問仙眞。凄涼篋笥詩千首。寂寞湖山月一輪。天上九重長結戀。世間三十六回春。門前煙柳依依色。庭畔瓊枝箇箇珍。彩舫還聞薤露曲。丹旌遠過廣陵津。常懷雪夜來苔巷。能忘霞觴對錦茵。紼翣逶遲荒野路。樹林蕭瑟早秋晨。臨江哭送難追及。皓首空悲舊老賓。</text>
<title>贈北伯鄭 知和 令公</title>,<text>天曹不是侍郞輕。只爲朝廷重遠甿。德意早須宣塞邑。威名應已壓邊城。陰山雪映旌旗色。瀚海濤翻鼓角聲。想得淸宵時把酒。樂民樓下樂民情。</text>
<title>早詣問安金虎門外口號</title>,<text>佳氣蔥蔥繞禁城。明星磊落衆鷄鳴。金門未辨凌雲字。玉漏初停報曉聲。諸彥趨朝珂馬集。老臣憂國鬢毛明。淸秋欲盡身無暇。未向西湖辦一行。</text>
<title>曉趨問安馬上口號</title>,<text>年來齒髮漸摧頹。待漏三秋老更催。鏡裏容非昨日我。樽前飮怯舊時杯。平生謾抱仁民志。百拙全無濟世才。唯有江湖長入夢。白鷗相近不相猜。</text>
<title>九月十八日曉。詣問安班。</title>,<text>梳髮絲絲短。看書字字迷。夢回孤枕蝶。朝趁五更鷄。霧罷層城北。星稀落月西。中官宣旨後。歸路隘輪蹄。</text>
<title>金領敦寧 堉 挽</title>,<text>洛社高年上相公。諄諄臨絶亦丹衷。安民策自窮經得。積善家仍啓慶隆。內藥幾蒙從北闕。襚衣還荷出東宮。終南舊宅山陽淚。灑向庭前玉樹叢。</text>
<title>綾川具相 仁厚 挽</title>,<text>富貴繁華八十年。中興勳業畫凌煙。籌司席上曾朝暮。政事堂中亦後先。進諫終能效忠節。輕財素不愛金錢。林亭水榭今無主。著處風光涕淚邊。</text>
<title>申兵使 景琥 挽</title>,<text>雲鳥樓船仗鉞頻。碧幢隨處寵光新。一家三將古罕見。同氣六人曾接隣。孝子懼從稀壽極。知樞貴與九卿均。芳辰修稧嗟何得。寂寞名園樹自春。</text>
<title>崔承旨 蘊 挽</title>,<text>名家令子是名儒。少日英聲動上都。志潔肯爲塵世累。經明不復利名趨。恩綸晩或乘驄馬。郡紱難敎縶白駒。擢授銀臺終未赴。病懷丹禁只長吁。少微忽報寒芒暗。大限還隨窮臘徂。玉友金昆曾共樂。享齡亡月亦同符。甘盤舊學宸情悼。南國新阡聖渥紆。往者逢迎露肝膽。幾回酬唱雜歌呼。庭前瓊樹猶傳業。雲外天王已覺孤。衰淚漫憑哀挽寄。九原能識此心無。</text>
<title>賜送新制墨。拜受志感。</title>,<text>新制超前古。奇形妙且姸。題封十五笏。隕自九重天。細細香煙惹。昭昭古訓鐫。非惟侈三友。永作子孫傳。</text>
<title>己亥秋九月初二日。敦寧府進香于大行大王靈座前。余以班首。進奠三酌。不勝嗚咽。還位哭退後。口占識之。</title>,<text>虛殿爐香異昔薰。玉音猶似耳邊聞。宮車已隔蒼梧暮。天路迢迢杳白雲。</text>
<title>己亥秋九月初二日。敦寧府進香于大行大王靈座前。余以班首。進奠三酌。不勝嗚咽。還位哭退後。口占識之。 其二</title>,<text>三奠金杯玉座前。呑聲下殿淚雙懸。回瞻北極歸雲黑。滿路悲風雨颯然。</text>
<title>有感</title>,<text>猥忝周行第一班。素餐常靦老夫顏。頭童齒豁風塵裏。足往心留水石間。紫禁朝儀今已變。白雲仙馭杳難攀。惟思乞得殘骸退。長對西湖舊碧山。</text>
<title>十月十五日。發引演儀時志感。</title>,<text>十月方當葬聖期。通衢演禮放前規。旌旗怳似當時色。輿輦殊非舊日儀。已識玉衣違黼座。忍看金篆下丹墀。新陵近與先陵接。陟降猶應慰永思。</text>
<title>孝宗大王挽詞</title>,<text>放勛神器屬重瞳。早識禎祥啓我東。日屆靈辰生聖哲。天敎瑞彩繞窓櫳。英姿睿質看岐嶷。至性深仁自幼沖。果未嘗新先進御。學能溫古勉愚蒙。龍潛已播聲名美。鴻渥偏承寵眷隆。倉卒江都遵面命。顧瞻山堞阻行宮。兵塵忍說當時事。親札猶憑死士通。鶴駕去忙偕作質。鶺鴒飛急却忘躬。風沙雪磧經危險。瀋館燕京閱始終。怪殺一場如夢寐。居然五色便玲瓏。龜頭誰遣呈虛壁。馬角應知格上穹。少海先歸凶問遽。前星重耀衆謀同。道心銜訓求精一。穡事觀田驗歉豐。恒務講劘修德業。日將愉惋侍天聰。前喪傳說顏容墨。願代驚聞指血紅。惟有三朝戴慈聖。新成萬壽罄宸衷。怡怡禮洽歡娛裏。藹藹春生燕喜中。花萼尋常長枕設。使車頻數百憂叢。呻吟久闊傷懷苦。勞問親臨樂意融。仙仗纔回方悄悄。小輿催出劇悤悤。悲哀益切推恩愛。爵秩均加及冠童。骨肉懿親榮有遍。寢園宗祏慕無窮。金臺貯俊風期合。玉帛徵賢草澤空。治本修齊明政化。敬先耆舊禮臣工。恤刑遠邁三章法。優老尤尊百歲翁。爲吏能廉蒙拔擢。何人有善不登崇。孤兒納宦褒先烈。荒壟貞珉表大忠。聞鼓豈徒思握豹。載車要在獵非熊。夙宵慷慨謀猷密。宇宙回看志氣雄。災値荐仍蠲賦役。敎宣遐邇泣疲癃。享因停輟無餘物。澤到惸羸倍覺洪。黃卷格言常目在。蒼生飢色若身恫。桑林自責渾霑雨。周澤群飛見集鴻。數月深憂曾勿藥。浹旬微痾忽遺弓。先朝仲夏云何慘。此日皇天視更夢。千歲違期窮谷慟。百源推行大名公。孤臣未報恩如海。朽質空餘鬢似蓬。鼎水攀號終杳漠。咸池繼照豁冥濛。龍樓曉漏傳寒月。鳳幄靈儀動朔風。雪涕猶瞻松柏路。五陵佳氣鬱蔥蔥。</text>
<title>謝義諶老禪送山果</title>,<text>摘取蓬萊第一峯。老禪相贈手題封。書中又有慇懃祝。服此長生似赤松。</text>
<title>十一月初七日。乃仁祖大王誕日。大妃殿初辰。亦同日己亥。是日問安後感懷。</title>,<text>七日今來復。先王更不忘。依然紫宸殿。何處白雲鄕。大割胡連降。孤臣轉益傷。東朝問安罷。老淚自沾裳。</text>
<title>延城君李公 時昉 挽</title>,<text>社稷中興日。攀龍隨父兄。芳聲動一代。利器埒群英。八座先朝舊。重金兩鬢明。使軺穿鶴塞。忠節著燕京。志切均田賦。權兼摠甲兵。平反廷尉當。保障晉陽城。弓劍經年痛。賢勞二䜿嬰。勤勤施仁意。惓惓濟艱誠。星落空遺堞。風鳴慘故營。人亡嗟士論。天奪愴宸情。元老鴒原慽。周行鷺列驚。況吾爲久要。相好最平生。燭憶西村秉。舟憐東浦行。襟期元莫逆。懷抱幾同傾。對話惟憂國。嘉猷在活氓。精靈何奄忽。悼惜自交幷。藥院方持戒。緦哀未卽成。幽居曾別業。長逝寄新塋。寂寂山陽宅。悠悠湖外程。此心差可慰。庭有玉蘭盈。</text>
<title>延陽府院君挽</title>,<text>中興業出一家奇。父子攀龍弟亦隨。入守江都壓豺虎。扈登山堞整熊羆。風餐志大投醪日。月暈功高奏凱時。歷秉兩銓孚衆望。晉居三事屢台司。田園第宅無增飾。忠朴廉恭不作爲。再哭天崩血相視。固爭陵擇箚同辭。季方埋玉纔含慟。大廈摧梁孰復支。聖主悼亡賢將相。師垣晦彩舊旌旗。藏胸韜略泉塗閉。滿目兒孫善慶垂。白首餘生偏灑涕。爲公兼爲痛吾私。</text>
<title>蔡判書 裕後 挽</title>,<text>雅望淸芬早已彰。吏書名壓漢中郞。文衡重秉才誰敵。國史三修識最長。溫室醉恩榮共極。太常催課夢還忙。殺靑未了歸何遽。弓劍追攀到帝鄕。</text>
<title>漫題</title>,<text>白首三朝一介臣。不如歸去老江濱。山公啓事眞公道。爲國先收正直人。</text>
<title>庚子夏。忝在藥房。上眼患復常。大妃殿，中宮殿連有宣醞賜帛之擧。大王大妃殿亦賜之物。感喜兼至。遂賦長律。謹識之。</title>,<text>向來憂極日煎腸。愧殺空疏忝藥房。兩曜重明神有助。三宮交慶福無疆。上尊迭酌紅霞灎。內帛頻擎白雪香。抱戚那知逢此幸。老臣鮫淚自汪汪。</text>
<title>贈永安尉之燕</title>,<text>此路頻看禁臠忙。天敎宅相繼前光。三穿鶴塞裘曾弊。四踏燕塵鬢欲霜。愁思休量東海水。賢勞肯賦北山章。從行亦有吾家姪。須勸加餐莫勸觴。</text>
<title>蔡生挽</title>,<text>移居端爲守先岡。茅屋蕭條草樹荒。未有田疇堪卒歲。尙看兒女已成行。途窮阮籍回車哭。穀貴潛夫別世忙。回首松楸來往地。斷腸空憶舊携觴。</text>
<title>沙門白留自金剛將往方丈。來索拙語。憂愁萬端。未暇吟諷。俾求他處。得文壺二谷 金公壽恒南公龍翼 佳句而示之。不可食言。聊用其韻。</title>,<text>丹丘無路羽人仍。物外浮遊爾輩能。昔到雙谿今一夢。尙思靑鶴倚樓僧。</text>
<title>沙門白留自金剛將往方丈。來索拙語。憂愁萬端。未暇吟諷。俾求他處。得文壺二谷 金公壽恒南公龍翼 佳句而示之。不可食言。聊用其韻。 其二</title>,<text>頭白遲回面發紅。煙霞長憶碧山濃。秋來會遂幽尋計。足有靑鞋手有筇。</text>
<title>辛丑春日</title>,<text>滿目年芳淑氣融。紛紛浪紫間浮紅。一春元是吾心上。萬物誰非太極中。試見欣欣皆自得。何由皥皥與民同。經綸斂退俱違計。愧作明時老病翁。</text>
<title>贈星州使君尹 衡覺 令公之行</title>,<text>未作河橋送。空嗟嶺路危。暮年傷別苦。凶歲況民飢。努力須無倦。誠心足有爲。時將數行札。千里慰相思。</text>
<title>三月二日五言絶句</title>,<text>最惜花開落。休論酒在亡。不緣春易老。何用飮爲忙。</text>
<title>三月二日五言絶句 其二</title>,<text>何處無春酒。花前愛此杯。百年嗟我老。一笑爲君開。</text>
<title>寄趙掌令 涑</title>,<text>悠悠夢裏人。乍見還如夢。蕭條草屋寒。雪後能無凍。</text>
<title>寄趙掌令 涑 其二</title>,<text>家近終南山。閉門山色裏。長安多少人。總識邯鄲里。</text>
<title>寄趙掌令 涑 其三</title>,<text>邯鄲舊驄馬。寂寞掩柴荊。風塵且合眼。貴是此心明。</text>
<title>白足覺澄。自曹溪隨其師紹穩。前後屢訪。手新軸要首題甚懇。王前之居。不宜每冒謝遣。復來在門。麾之亦似太執。遂懷昔述今。猥染紙面。</title>,<text>獻賦殊恩下玉墀。鳳池牽出馬如飛。琉璃硯上當年筆。謾向林僧卷裏揮。</text>
<title>白足覺澄。自曹溪隨其師紹穩。前後屢訪。手新軸要首題甚懇。王前之居。不宜每冒謝遣。復來在門。麾之亦似太執。遂懷昔述今。猥染紙面。 其二</title>,<text>憂飢憂旱百憂叢。如醉如狂一禿翁。却憶昔年尋爾寺。一聲淸磬暮雲中。</text>
<title>白足覺澄。自曹溪隨其師紹穩。前後屢訪。手新軸要首題甚懇。王前之居。不宜每冒謝遣。復來在門。麾之亦似太執。遂懷昔述今。猥染紙面。 其三</title>,<text>東武吟來鬢似霜。樂遊原上淚沾裳。朱炎欲避知何處。擬向溪樓借一涼。</text>
<title>西湖卽事</title>,<text>渡頭檣竿束似林。乘風涉盡海濤深。愁風愁水愁何限。惱殺家人日夜心。</text>
<title>西湖卽事 其二</title>,<text>西南舟楫簇江頭。粟米魚鹽幾邑收。安得散之霑白屋。盡敎捐瘠免塡溝。</text>
<title>亂帆</title>,<text>萬頃滄江控海潮。亂帆爭掛飽輕飆。三三五五疏還密。片片雙雙近忽遙。飛過長洲當落日。泊留何處度今宵。扁舟若涉三千水。直泝銀河上碧霄。</text>
<title>洗草于遮日巖。內外宣醞。座上口占。</title>,<text>十載誰知隔帝鄕。三年更覺隙駒忙。雄圖變作烏號痛。盛德翻成石室藏。萬事都隨流水逝。孤臣偏望白雲傷。黃封前後霑新渥。感涕橫垂欲滿觴。</text>
<title>上幸仁王山下。浴椒泉。扈駕記見。</title>,<text>儲胥迥繞碧峯巒。樹裏旌旗簇萬竿。巖竇淸泉流雪色。主家丹閣入雲端。洞臨玉趾方當午。山蔽金飆不作寒。從此聖躬無疾病。鬱蔥佳氣滿長安。</text>
<title>社稷齋舍庭中蟠松</title>,<text>培植曾經幾百年。老龍得所自蜿蜒。橫枝四偃仍張甲。直榦中蹲故縮顚。時値風翻疑拔地。或逢雷動恐騰天。應知神物陰來護。扶社長隨國脈延。</text>
<title>睦參議 行善 挽</title>,<text>素來名勝數高門。杜曲爭稱別有村。壽是浮生知命過。官猶吏部侍郞尊。庭前玉樹啼孤影。笛裏山陽斷客魂。惆悵佳辰迫吹帽。泉扉徑閉廣陵原。</text>
<title>順天李使君 球 求別語</title>,<text>昇平故府在天涯。萬疊雲山道路賖。海內今無大明國。湖南尙有小中華。淸風掃瘴仍寧謐。惠露蘇枯絶怨嗟。東閣九秋相憶否。橘林香霧滿官家。</text>
<title>次郭令丈賀元子誕生韻</title>,<text>趨蹌敢後百僚參。羽翼惟應四皓慙。天意丁寧扶國祚。爐香咫尺惹朝衫。祥光藹藹雲添五。喜氣欣欣日過三。華祝罷歸歡未已。菊花相對笑猶含。</text>
<title>次龍洲喜元子誕生韻</title>,<text>北闕平明傳吉語。上林雲物亦飛揚。龍樓已報金聲振。鳳曆行看玉祚長。鴻慶初逢四殿喜。駿犇寧後百僚蹌。嵩呼共仰前星耀。佳氣新添日月光。</text>
<title>贈金使相 徽 忠公之行</title>,<text>紫塞纔臨節度營。湖西又作按廉行。身都將相家聲赫。手撫軍民聖眷傾。千里河山應動色。一方田野可回生。慇懃更願咨詢遍。莫使惸嫠或漏名。</text>
<title>贈忠公監司吳令 挺緯 之行</title>,<text>聖主憂深南國荒。侍郞持節陛辭忙。一同民社曾分竹。千里湖山入憩棠。仁澤應隨錦水遠。口碑爭道白眉良。望雲莫歎晨昏曠。報政承歡倍寵光。</text>
<title>出晩休亭</title>,<text>志豈靑雲附。身今白髮垂。江湖余樂也。風月孰爭之。閑處客多駐。空亭主是誰。行藏本無定。適意道相隨。</text>
<title>漫吟</title>,<text>倚欄三見夕陽頹。十里長江眼底開。潮縮寒洲沙盡露。葉辭喬木岫爭來。漁人落日還仍泛。棲鳥知時各自回。閑局未全成放浪。歸裝旋向洛城催。</text>
<title>壬寅元日口號</title>,<text>晩歲心期違宿昔。春來滿鏡鬢毛明。虞卿書爲窮愁著。杜老詩因漫興成。一木那能支大廈。孤舟難可濟群生。言無可補憂空切。中夜長吁涕自橫。</text>
<title>寄金溝金山寺僧石森</title>,<text>欲說金山勝。金山見未曾。懸知碧溪淨。隨處綠陰凝。政爾勞思想。何由洗鬱蒸。秋風定來否。回首白雲層。</text>
<title>題蒼石伯氏急難圖</title>,<text>病弟身能負。長弓手自彎。血誠動神鬼。仁勇却兇頑。志決蒼黃際。名垂宇宙間。萬人爭景仰。千仞白華山。</text>
<title>壬寅四月十七日。承命薦大提學。猥以前忝文任。曾已再薦。抵今凡三。遂書一律。贈新大學士金令公 壽恒。</title>,<text>曾向詞壇猥主盟。至今衰鬢雪霜明。一叨太史慙猶甚。三薦文衡懼亦幷。藝苑大名追祖武。魁星宿望壓群英。蓬山舊硯應添彩。白日雲煙筆下生。</text>
<title>六月午熱炎炎。有坐甑遭炊之困。昏昏苦苦。思赤脚踏氷而未之得。忽聞山人名玄正者。自正陽寺來乞詩。煩襟似豁。拙語不足以涴軸首。而聊寓謝意云爾。</title>,<text>積雨新收後。炎天火日中。聞師自楓嶽。驚我夢周公。思入千峯色。襟生萬壑風。揮毫題拙語。多謝起衰翁。</text>
<title>贈李侍郞 翊漢 耽羅之行</title>,<text>方丈蓬萊次第遊。平生恨未到瀛洲。層溟好是觀初日。一島因知有九州。挂席淸風驅海霧。下車仁聞入村謳。老星照處仙山秀。白鹿時從皁蓋留。</text>
<title>斷斷</title>,<text>斷斷無他一介臣。如今又到此江濱。漁童得雋能供客。野老爲隣漸覺親。進退未曾憂或異。嶔崎自笑謗何頻。丹衷素志誰相識。瀝血徒勤達紫宸。</text>
<title>采蓮曲</title>,<text>花似紅顏顏似花。水爲明鏡照芳華。沿洄不覺歸時晩。浦口回舟日已斜。</text>
<title>少年行</title>,<text>長安陌上柳如絲。白馬雙雙驕且馳。手拂金鞭相指笑。酒樓斜日映靑旗。</text>
<title>次都令公南雲卿 龍翼 賀元日朝參韻</title>,<text>王春早啓九關嚴。新化渾敎萬品霑。仙仗已齊初日照。爐煙乍動五雲添。庭中鷺序東西肅。天上龍顏咫尺瞻。病阻紫微賡盛什。賀詩慙乏諫書兼。</text>
<title>江閣午後</title>,<text>田翁出野草廬空。碧樹離離影已東。客子辭歸吾亦倦。開窓坐納暮江風。</text>
<title>贈睦侍郞淸風之行</title>,<text>仙界猶官府。高江一棹通。樓無三伏熱。穴有九天風。迥眺惟窓裏。凝淸卽畫中。誰知使君興。却與季鷹同。</text>
<title>謝金剛僧義諶餉以參藥</title>,<text>蓬萊仙草本長生。五葉靈滋稟得精。散地藥籠無此物。寄來多謝老禪情。</text>
<title>看明季遺聞。痛惋於悒。廢卷志感。</title>,<text>野史誰能辨是非。看來扼腕淚頻揮。長吁不忍重開卷。閉戶江干雪壓扉。</text>
<title>崔參判 惠吉 挽</title>,<text>數載沈綿臥寢房。相思還恨一尋忙。病猶人世稀年壽。官亦天曹左侍郞。尙有兒孫俱秀異。也應門戶繼輝光。情鍾痛切元多淚。忍見魂經舊憩棠。</text>
<title>郭同知 希泰 令丈挽</title>,<text>遽失中丞淚未晞。新春一笑恨終違。回看故里今誰在。追憶曾遊迹已非。魂魄亦應思洛社。湖鄕況復接泉扉。江郊哭送無窮恨。杳杳仙舟去不歸。</text>
<title>郭同知 希泰 令丈挽 其二</title>,<text>壽星偏照郭西村。鄕黨筵中座最尊。八十拜章傾斗血。九重宣綍奬忠言。追榮實爲中丞孝。賜賻眞蒙曠世恩。若見賢郞問吾子。春來更斷老夫魂。</text>
<title>癸卯仲春二十六日。掃墳呈辭。肅拜。賜以臘藥而多常例所不給之劑。且賜胡椒二斗。志感。</title>,<text>禮罷鴻臚唱。恩從鳳殿宣。兩封椒與藥。殊渥後光前。擎出芳香馥。爭瞻道路塡。銘肝心自語。何以報皇天。</text>
<title>別趙郞赴關西亞幕後追寄</title>,<text>醉向郊端別。依然夢裏疑。頻頻惟勸酒。脈脈却無詩。莫問亭長短。從他路險夷。天邊望雲處。應被使家知。</text>
<title>見新進士遊街</title>,<text>三月長安花柳時。少年進士馬如飛。衰翁獨抱情鍾痛。歸對紅英淚滿衣。</text>
<title>獨吟</title>,<text>誰向堂前獻酒巵。新花猶滿去年枝。芳菲摠是傷心物。短髮孤吟落日時。</text>
<title>長雲</title>,<text>長雲欲雨暝煙沈。街陌垂垂萬柳陰。節序正當三月暮。鬢毛先覺百憂侵。花如輕薄兒難信。鳥似流連客費吟。芳景易過人易老。有錢須向酒壚尋。</text>
<title>花開獨坐垂淚</title>,<text>年年花下酒盈樽。骨肉團圓滿小園。今日新花依舊發。白頭無語但銷魂。</text>
<title>遣懷</title>,<text>對鏡疑非我。看花似去年。慇懃新燕子。又到舊堂前。</text>
<title>吟寄勉卿</title>,<text>花枝折得作觥籌。此事今年不復修。君又去爲西塞客。對花惟有淚空流。</text>
<title>謝申坦郞琓遠寄躑躅</title>,<text>忽忽無悰白髮翁。一春花盡百憂中。慇懃最是東床客。躑躅移來兩樹叢。</text>
<title>和寄申郞</title>,<text>知節鶯猶至。張羅雀自喧。還憐老人意。尤戀小兒孫。浪報行來日。誰嗟久倚門。經春轉多疾。不復近杯尊。</text>
<title>又和申郞</title>,<text>村逕新添仲蔚蒿。淵明舒嘯想東皐。他時獨對丹墀日。玉筍應蒙聖主褒。</text>
<title>見趙知樞 有恒 新婚時繫扇羅巾。異之爲賦。</title>,<text>合巹曾於我生歲。羅巾出自大明天。夫人奉此成偕老。踰八還應共百年。</text>
<title>謹玩孝廟御筆。拜稽敬題一絶。</title>,<text>天上龍髥已杳然。秖今宸筆世間傳。宜春苑裏花殘日。白首孤臣淚瀉泉。</text>
<title>朝退志喜</title>,<text>變禮何能識。祧遷況廟儀。祖宗曾定制。尊奉永爲規。或議重新可。無如仍舊宜。宸襟有感意。民事軫農時。咫尺都兪地。從容密勿思。委蛇動喜色。忽有雨聲隨。</text>
<title>四月。柳汝晦携桃花酒來餉。</title>,<text>始識桃花美。休誇竹葉淸。枝空入佳醞。春盡泛餘英。乍見先憐色。初聞最愛名。愁腸差可緩。況復對君傾。</text>
<title>家姪長英。以余所乘轎弊。覓工改之。淸風府院君。金公佑明 又悶余帶假犀而麤甚。乃借其家傳一犀帶。要送假犀遂新之以還。意甚勤至。爲賦長律以識之。</title>,<text>萬物人間孰是眞。形爲枯木鬢爲銀。犀曾久假驚非舊。車合長懸愧更新。秋日倍思尋水石。暮年猶作走風塵。何時聖主方無疾。乞得殘骸伴逸民。</text>
<title>憶玉潤郞 時以關西亞使。作江邊之行。</title>,<text>石棧重關外。西風驛騎催。遙應出塞日。頻上望鄕臺。遣悶裁詩句。排寒把酒杯。回車與叱馭。臨險幾徘徊。</text>
<title>藥院識喜 時上兩耳下核患向愈</title>,<text>彩眉常帶萬端憂。荒歉連仍變異稠。白日曾驚雙珥現。靑天却散片雲浮。欣瞻玉色人皆仰。喜極愚臣淚自流。四殿從今無疾病。八方同樂慶千秋。</text>
<title>金判書自珍挽</title>,<text>皎皎瑤林玉樹姿。早看卿月照彤墀。風流雅量期嘗遠。冢宰台司惜太遲。二䜿翻驚失良友。三男猶幸摠佳兒。吾家正與南山對。日見南山淚輒滋。</text>
<title>金判書自珍挽 其二</title>,<text>吾年弱冠始相知。襟抱平生對輒披。令節樽傾無算爵。良宵燭照幾篇詩。松都尙恨前秋別。蒿里那堪此日悲。寥落終南山下宅。雪中花裏更尋誰。</text>
<title>江上長律 客使入京。屛于西湖。</title>,<text>殷仲冬威欲折綿。寒雲慘憺逗層巓。陰風自古隨回鶻。玉貌如今憶魯連。出郭非關謝塵事。臨江却喜對漁船。詩書是我平生伴。到處相隨滿眼邊。</text>
<title>江上長律 客使入京。屛于西湖。 其二</title>,<text>拓戶遙看意轉淸。村籬蕭瑟暮煙生。落日千山萬山赤。長江五里十里明。瞻望丹霄傾悃切。傳言彩仗出郊行。天寒玉體平安否。屛伏憂惶百慮幷。</text>
<title>夜臥口占</title>,<text>木覓山南十一月。行裝初出洛陽城。柴荊寂寂犬猶吠。風雨蕭蕭鷄自鳴。寒燠誰能調玉燭。塵埃空復想金莖。床頭黃卷中人在。靜對燒香萬慮淸。</text>
<title>夜臥口占 其二</title>,<text>惟有湖山可托身。至今何事滯風塵。久叨素祿衰顏厚。屢暴危忱聖渥新。若到明年應致仕。預知辭日反傷神。終南渭水猶非遠。來往長安北望頻。</text>
<title>自上眼患復常。屬此長至。恭伸喜賀之忱。</title>,<text>君王高拱大明宮。抱珥都消白日中。看取春生紫陌上。乾坤已著一陽功。</text>
<title>次止庵李士謙韻</title>,<text>亂後寥寥翰墨場。華顚變盡舊時蒼。鴻私我恧前丞相。蠖屈君爲左侍郞。進退同憂曾未改。坎流隨遇亦何傷。生平最愛東籬菊。歲暮寒香獨冒霜。</text>
<title>藥院用前韻和止翁</title>,<text>役役非關名利場。雲林水竹夢靑蒼。公憂玉色兼私慮。曉入金門到夕郞。末路人情易翻覆。暮年詩語半哀傷。多君垂老心猶壯。氣挾長風字挾霜。</text>
<title>贐右相使行</title>,<text>雪殘鳷鵲動台星。陣陣東風掣旆旌。沿路民情須細察。度遼車馬莫催征。長城尙照秦時月。古塞猶傳漢將營。想得旋歸相對日。榴花應向席邊明。</text>
<title>別湖西李使相 翊漢</title>,<text>湖西地與湖南接。兩道繁雄甲乙間。草色初齊錦江路。棠陰迥入俗離山。觀風察俗斯爲急。散帙投壺莫取閑。拱北樓中北望日。憂民應想聖君顏。</text>
<title>俠客行</title>,<text>寶玦白面郞。意氣生虹霓。紫騮驕躞蹀。望雲行且嘶。相逢白馬客。笑向紅粉樓。樓前綠楊柳。繫馬同淹留。杯傾琥珀光。簾掛珊瑚鉤。美人拂紅袖。玉手彈箜篌。纖歌且緩舞。不知西日傾。芳華倏忽過。逝水嗚咽鳴。行樂須及時。金吾何曾怕。却折杏花枝。催酒醉更把。</text>
<title>節日</title>,<text>節日常憐汝。夫妻具酒樽。爲鰥汝曾苦。失子我何言。草到新春綠。花從故樹繁。生存無樂事。垂淚對芳園。</text>
<title>春日悲吟</title>,<text>春光應似唐虞日。人性寧非稷契天。只是敎衰時世變。慨然千載淚如泉。</text>
<title>過朴尙之門前有感</title>,<text>不見茅亭見短墻。秖今依舊有垂楊。經過每抱山陽感。却恨門臨大道傍。</text>
<title>雪訔上足。手軸求詩。便有尋山之意。撥宂書贈。</title>,<text>不解治垣屋。柴扉半欲欹。愁深送春後。僧到落花時。喚起幽尋興。吟成久廢詩。雲山却回首。何日是前期。</text>
<title>贈家姪正英關西巡察之行</title>,<text>練光亭下練光明。曾宿亭中睡未成。憑檻不知三伏熱。夜深氷雪枕邊生。</text>
<title>贈家姪正英關西巡察之行 其二</title>,<text>昔聽纖歌浮碧樓。靑山欲動白雲留。芳洲十里依依柳。落日中流泛泛舟。</text>
<title>贈家姪正英關西巡察之行 其三</title>,<text>半萬東歸理井田。八條遺敎至今傳。觀風試布仁賢化。草偃西方別有天。</text>
<title>贈家姪正英關西巡察之行 其四</title>,<text>仰瞻遺像儼然容。宣化寧難屋可封。努力須遵父師意。一誠應使萬民從。</text>
<title>贈家姪正英關西巡察之行 其五</title>,<text>關西夫子昔聞之。千載關西復有誰。司業平生吾所敬。世無能解撤皐比。</text>
<title>贈家姪正英關西巡察之行 其六</title>,<text>玉節紅旗擁傳時。私懷敢說別離悲。若令千里民生樂。報答君恩亦在玆。</text>
<title>贈家姪正英關西巡察之行 其七</title>,<text>觀風察俗爲先務。武技文才兩勸宜。臣子百年忠孝志。此行毋負老人期。</text>
<title>贈家姪正英關西巡察之行 其八</title>,<text>鐵甕藥山天設險。更聞玆毋地形奇。利兵堅甲無他術。須向蒼生細察眉。</text>
<title>贈家姪正英關西巡察之行 其九</title>,<text>狂藥且休親綠蟻。眉斤從古戒靑娥。吾將四勿箴相贈。白首工夫不在他。</text>
<title>贈家姪正英關西巡察之行 其十</title>,<text>樓有百祥山有香。莫耽遊賞醉杯觴。疲兵積怨邊氓苦。一念須無一刻忘。</text>
<title>贈家姪正英關西巡察之行 其十一</title>,<text>君從少小學於吾。老叔平生片善無。惟有愛民憂國念。君須學我慰邊隅。</text>
<title>方伯姪以吾贐語作帖以示。又題一絶于帖後。</title>,<text>爲報關西方伯姪。吾言須刻寸心中。重操舊筆題新卷。白首昏眸七十翁。</text>
<title>耆老會</title>,<text>樽傾竹葉三杯酒。人似廬山五老峯。天上有星應照此。且看南極到聞鐘。</text>
<title>耆老會 其2</title>,<text>大老堂開小酌筵。人間始識有眞仙。淺斟不遣杯觴凸。深敬仍依几案便。位次分同五岳列。天文光倍壽星躔。從今鶴髮增遐福。新數行年更永年。</text>
<title>題藥院慶賜屛</title>,<text>藥院愁眉幾共攢。聖躬何幸報平安。中官進跪宣慈旨。內醞頻傾罄醉歡。錦繡初分天女織。題封特下彩雲端。須將大筆傳無極。永使兒孫畫裏看。</text>
<title>尹判府事歧川台丈挽</title>,<text>平生懶向利名場。公議恢時或暫揚。要路劇曹名譽著。雄州大府頌聲長。扈登山堞勤羈靮。薦亞冬卿自廟廊。南極壽星偏動彩。西隣三老共連墻。初從大耋躋崇品。屢歷煕朝荷寵光。耆老最尊推洛社。廩庖相繼聳周行。草堂佳會杯尊灎。花逕春風杖屨香。向者團圓那更得。古來哀樂本無常。地仙今作天仙去。百歲翻先二歲亡。玉潤早看銅竹剖。靑氈且付砌蘭芳。山陽笛裏雲容慘。蔣詡園中草色荒。存沒哀榮人共說。始終恩禮世誰方。烏巾鳩杖成陳迹。巷柳庭槐自夕陽。白首後生曾末至。一聲薤露淚千行。</text>
<title>至日早朝</title>,<text>鷄聲喚起早趨朝。已有先吾認未遙。金燼落殘猶點點。玉繩沈盡正寥寥。閉關商旅行應絶。吹琯葭灰動欲飄。從此聖躬無疾病。一陽生處百災消。</text>
<title>乙巳元日</title>,<text>殘雪都消曙色開。軒裳初自禁中回。纔參耆社居前列。又飮屠蘇最後杯。春入舊年花定早。日添新影柳還催。常親藥裹詩全廢。排悶時時或強裁。</text>
<title>正月二十五日。趙郞勉卿赴高山驛。送于東郊。</title>,<text>去速來應速。相離莫惜離。春風飛馹騎。不信是天涯。</text>
<title>正月二十五日。趙郞勉卿赴高山驛。送于東郊。 其二</title>,<text>老我憂煎意。惟應北伯知。春天送郞日。不爲別離悲。</text>
<title>正月二十五日。趙郞勉卿赴高山驛。送于東郊。 其三</title>,<text>隨處是吾土。關山非遠天。相離卽相合。相送却欣然。</text>
<title>贈金學士 萬均 鐵原之行</title>,<text>玉署詞臣宰鐵原。潘輿正帶聖君恩。春庭細草蒲鞭擲。供得萱堂一笑溫。</text>
<title>贈金學士 萬均 鐵原之行 其二</title>,<text>關東曲裏北寬亭。北望那堪戀禁庭。鳴罷玉琴無一事。上林煙柳夢靑靑。</text>
<title>贈金學士 萬均 鐵原之行 其三</title>,<text>先朝曾作峽中遊。白岳移居舊迹留。北望數峯天畔立。却疑三角向東浮。</text>
<title>七月八日雨中</title>,<text>暮雨蕭蕭下。歸雲片片翻。園林在僻巷。城郭有孤村。濕燕依簷靜。陰蛩傍砌喧。行人笑墻壞。不信相公門。</text>
<title>新豐府院君 谿谷勳號 遷葬挽</title>,<text>道學文章世莫肩。中興勳業亦凌煙。女爲國母生明主。兒作儒臣拱御筵。吉月正當秋月照。新山還與故山連。哀榮備至悲兼喜。行見雲仍積慶延。</text>
<title>述懷</title>,<text>書曾充棟老陳編。志在搜奇未著鞭。可把葉舟能縮地。誰將炙輠解談天。靑雲鵬路三千水。白髮鷄皮七十年。最愧國恩酬不得。素餐猶被爵名纏。</text>
<title>姜新溪 弘益 家小樓卽事</title>,<text>肯搆追先志。登臨萬事悲。忍言耆舊會。吾已老翁爲。喬木猶今日。寒溪似昔時。一杯相屬處。雙淚不禁垂。</text>
<title>別趙郞口號</title>,<text>秋風瑟瑟雨蕭蕭。悵望湖雲客路遙。南浦泊舟相送處。滿腔悲思酒難消。</text>
<title>出住延城亭舍。瞻望先山。夢拜如平昔。不勝悲慕。趨省行茶禮。口占識之。</title>,<text>咫尺瞻崇岳。天寒雪滿山。漫漫夜添永。耿耿夢成艱。言笑須臾頃。容儀怳惚間。一觴將欲進。雙淚已先潸。</text>
<title>行禮後還歸亭舍。夢陪先考。若有嘉奬之意。賜以一紙。卽別給者也。辭語頗多。迷不記得。不勝悲感。遂賦絶句識之。</title>,<text>親賜丁寧一紙書。在堂言笑昔年如。幽明自古元相感。此理昭昭定不虛。</text>
<title>寄題吏隱堂 爲龍潭洪知縣錫勤索</title>,<text>洞府新開造物慳。前臨絶壁下澄灣。松風蘿月窓櫳裏。官路村畦步武間。大隱今從吏隱見。飛仙何似臥仙閑。玉琴鳴罷苔階靜。坐數喬林倦鳥還。</text>
<title>陌上初見花柳</title>,<text>僑居初入洛城中。滿眼春光雨後融。楊柳絲絲新拂綠。桃花點點細匀紅。誰家酒溢黃金斝。何處郞馳白玉驄。獨有衰翁無好況。形如枯木鬢如蓬。</text>
<title>路見首相 鄭公太和 乘白馬行</title>,<text>飄然跨却玉花驄。白髮眞同鶴上翁。掠柳通衢飛似電。輕塵不動起長風。</text>
<title>寄崔老人奇男</title>,<text>三春欲盡不相見。爲問龜翁無恙不。啼鳥落花多少思。幾篇吟得幾人酬。</text>
<title>丙午三月廿七日。上幸溫泉。承命居留在敦化門外。瞻望行在。謹述狗馬之懷。</title>,<text>暮春初謝上林花。丹鳳門前日欲斜。白首孤臣戀君意。望中猶似隔天涯。</text>
<title>三月廿八日。祗聞行在自水原次振威。</title>,<text>南來驛使馬如飛。車駕平安到振威。白首留都何所補。只將丹悃近天扉。</text>
<title>祗聞行在次稷山</title>,<text>三月春天廿九日。午時龍馭次蛇山。老臣日夜潛心祝。趁此淸和時節還。</text>
<title>三十日夕。伏聞上御馬。慈殿亦勿藥。晝停天安。仍到溫泉。識喜。</title>,<text>百靈先後聖躬康。慈殿微痾亦復常。午發天安夕溫室。輕塵不動羽旄揚。</text>
<title>四月初一日。伏聞上試沐七百瓢。</title>,<text>淸和初吉沐溫泉。傳道奇祥降自天。玉輦金輿知早返。彩雲先繞紫宸邊。</text>
<title>慈殿以初二日始沐云</title>,<text>靈泉昨日上躬親。傳道東朝卽此辰。聖德慈仁協天地。也應推澤遍窮民。</text>
<title>四月初三日。聞雨聲喜甚。蚤起口占。</title>,<text>萋萋雲葉雨祁祁。道上行人盡濕衣。想得田家多喜氣。稻畦催種麥苗肥。</text>
<title>前雨之下。臨幸而止。今雨之霈。後於旣幸。似非偶然。尤用欣喜。爲賦長律以識之。</title>,<text>車駕將行雨忽陽。溫泉到後卽滂滂。高穹本自無私意。仁覆惟應眷聖王。論寶詎將珠玉比。廳聲難把管絃方。均霑甘澤知誰力。歌頌行看百穀穰。</text>
<title>次左相 洪公命夏 韻</title>,<text>丹悃遙從浴殿懸。承顏玉色想溫然。盤銘後聖同前聖。神效今年勝去年。傳道禮羅收俊乂。還聞束帛聘儒賢。宮壺却愧頻霑賜。不必移封向酒泉。</text>
<title>次沂川 左相號 用大學士扈駕渡江及溫泉志喜韻</title>,<text>雨後餘霏細浥塵。仗前江色十分新。方舟不許虹橋設。導輦先將虎旅陳。明目重逢歌舜日。傾心總是祝堯人。老臣愧被居留命。頻拜宮壺飫八珍。</text>
<title>次沂相用前韻追悼靑湖 李公一相</title>,<text>經春已似隔千塵。今見公詩涕更新。酒對滿尊傷獨酌。賦成思舊向誰陳。空吟玉樹臨風句。無復靑天問月人。三世餘光留大硯。蓬山別作道家珍。</text>
<title>申秀才 汝晢 內挽 卽許沃余之女</title>,<text>我何忘吾友。尙憐子壻存。子能事父友。壻亦時叩門。申郞有長子。妻我外女孫。情因故友切。義以連姻敦。孫女早失母。幸蒙舅姑恩。恃之如母在。不但敬且尊。自憂姑疾來。淚輒隨其言。吾亦念之深。回春望朝昏。福善理何舛。奄使歸九原。春風三十餘。庭有蘭玉蕃。昔看羅酒漿。今見擧素幡。同氣同時逝。悲懷那更論。適承居留命。南望涕空捫。佳城在何處。渡江煙浪翻。含哀寄此章。行且迎歸魂。</text>
<title>金兵使 應海 挽</title>,<text>兄爲忠烈弟干城。雲鳥戈船幾按營。廣遠樓中頻晤語。淸川江上慣逢迎。長身辭闕歸鄕里。晩歲休官伴釣耕。靜裏優游臨大耋。也應含笑謁先塋。</text>
<title>挽咸陽李座首彥章</title>,<text>不見公儀聞最慣。一言知有古人風。賢郞承誨蒼黃際。病姪回生委篤中。敬以禮推尊地主。壽由仁得荷天公。哀詞寄灑無從涕。日下蕭晨白髮翁。</text>
<title>次朴上舍 世采 韻</title>,<text>吐出胸中有。驚人世所無。名家承節操。末路見眞儒。擬擊渡江楫。思乘浮海桴。淸詩一快讀。陡覺病全蘇。</text>
<title>次朴上舍 世采 韻 其二</title>,<text>西湖偶同住。時荷款柴門。猥忝今耆老。寧追古達尊。行臨白蘋渚。筇著碧苔痕。喜見冠童集。皐比惠討論。</text>
<title>病中。聞永安都尉兩胤俱中重試。而長胤校理擢魁。遂爲之揩眠書絶句以賀。病後初把管也。</title>,<text>玉筍門生傳鉢日。棣華雙萼桂重新。長安九月霜風冷。都尉庭前獨自春。</text>
<title>贈趙郞燕京書狀之行</title>,<text>老我歡悰少。今君況遠行。寒風動古塞。征旆入長城。地是金臺變。天猶玉柱擎。須尋伯夷廟。河水尙能淸。</text>
<title>贈趙郞燕京書狀之行 其二</title>,<text>遼河十一月。去去行路難。龍蟄地方凍。鶴歸天正寒。漢關經古戍。燕雪落征鞍。想得東還日。西園春未闌。</text>
<title>十月廿七夜。與勉卿相對把酒賦雜體。實出於惜別之情。</title>,<text>此夜足可惜。夜盡日將出。日出卽明日。明日復如一。明明又明明。乃是行旆發。此夜足可惜。莫辭此杯溢。</text>
<title>又戲吟</title>,<text>此杯非酒溢。情深酌亦深。情是千萬重。可能容杯心。杯心不勝情。情溢酒亦溢。雖溢亦何傷。傾一復傾一。</text>
<title>又戲吟 其二</title>,<text>傾一復傾一。無算何足算。算之亦無妨。此計良甚短。冬日苦易暮。宵永宜款款。傾一復傾一。語長尊更滿。</text>
<title>又戲吟 其三</title>,<text>語長尊更滿。盡醉且何惡。試思遼燕路。千山萬山隔。何如一燈前。穩話相對酌。須盡此夜酒。莫作明朝憶。</text>
<title>吳判府事 竣 挽</title>,<text>玉樹芳名文苑中。早從宗匠得聞風。詞華雲藹羞盧後。筆勢鸞翔遍海東。耆社高年推國老。聖朝恩秩逼台崇。岐川宅裏歡如夢。樞府堂前迹已空。細寫蠅頭那更覩。催乘鶴背渺難通。沈痾未執西郊紼。灑泣嗟余一禿翁。</text>
<title>病中。奉玩春宮筆迹。不勝欽歎。謹題拙絶。</title>,<text>大字大如鳳。龍光衝斗牛。病臣起而拜。一玩豁雙眸。</text>
<title>贈趙使君 世煥 自延安移赴甲山之行</title>,<text>須敎文士惠窮荒。遴自西州績已彰。征旆方當建子月。病夫今賦別君章。陰山積雪連天白。古塞寒雲匝地黃。莫倚高樓頻悵望。璽書行見召還忙。</text>
<title>聞甲山因雨留滯。又寄一絶。</title>,<text>仲冬寒雨駐征鞭。猶是城南尺五天。明日上東門外望。朔雲邊雪路三千。</text>
<title>見趙郞到栅門書</title>,<text>書來一喜一悲酸。好渡三江日不寒。若過牛莊音信阻。雪天燕路正漫漫。</text>
<title>見趙郞到牛莊書</title>,<text>驛使西來傳素札。一行無恙到牛莊。遼陽白雪深盈尺。人盡呼寒馬亦僵。</text>
<title>見趙郞到牛莊書 其二</title>,<text>人盡呼寒馬亦僵。玉河何日卸行裝。經過易水仍燕市。幾度悲吟幾斷腸。</text>
<title>見趙郞到牛莊書 其三</title>,<text>幾度悲吟幾斷腸。回車應更著鞭忙。東風洛下相迎處。花未開時酒正香。</text>
<title>寄題龍潭太古亭</title>,<text>美號須從翠壁銘。流傳長帶少微星。誰知太古無窮意。不在溪山不在亭。</text>
<title>次崔子琴哀江南</title>,<text>歲歲傷心對曆書。忽聞南耗更頻歔。傍人怪殺長虹射。憤氣時時謾自噓。</text>
<title>次崔子琴哀江南 其二</title>,<text>朱炎餘燼盡南荒。不復中興似大唐。莫道存亡元有數。促亡皆是後王戕。</text>
<title>丁未人日</title>,<text>人日淸明是吉徵。如何曉雨夕還仍。茫茫天意眞難測。倘使民安稼穡登。</text>
<title>人勝</title>,<text>人勝靑紅色摠姸。金花降自九重天。看時便是添吾老。愧殺新粧映白顚。</text>
<title>人日憶趙郞 時聞趙郞到山海關病篤</title>,<text>一紙書來便隔年。病中消息若爲傳。如今已得平安否。何處寒燈坐不眠。</text>
<title>人日憶趙郞 時聞趙郞到山海關病篤 其二</title>,<text>何處寒燈坐不眠。新年吟得幾詩篇。靑春作伴歸來日。花下同傾藥玉船。</text>
<title>人日憶趙郞 時聞趙郞到山海關病篤 其三</title>,<text>花下同傾藥玉船。酒籌連折幾枝姸。相逢未說相思苦。只說生還摠是天。</text>
<title>春帖</title>,<text>寒盡春生物色姸。綠楊初裊陌頭煙。桃傳海上三千歲。李喚人間八百年。昭代風雲太平日。滿城歌舞艶陽天。兒孫無恙身無事。南極星臨藥玉船。</text>
<title>上旣遣內醫看病。今又賜以酪粥。別監以傳敎之意。問臣死生。臣益不勝惶感涕泣之至。謹識。</title>,<text>至尊催遣掖庭人。爲問荊扉老病臣。酪粥題封盈玉椀。嘗來枯木便回春。</text>
<title>李參判 時楳 挽</title>,<text>名家文藻壓群英。早騁亨衢雨露傾。玉節迥臨朱鳥影。金章曾亞夏官卿。終南把酒黃昏色。禁裏哦詩白雪聲。追憶病中添老淚。哀詞寓却奠蒭情。</text>
<title>四月雪</title>,<text>風色蕭蕭燕子稀。經春猶未脫寒衣。明時豈有燕臣哭。四月還驚白雪飛。</text>
<title>次行朝戶參諸公韻</title>,<text>喜色皆思獻賀儀。詞臣吐氣便揚眉。地呈靈效云何速。天降奇祥也未遲。慈殿回春聞此日。聖躬無疾亦同時。蒼生定識蒼穹祐。輦路行看好雨隨。</text>
<title>楓潭。舊識也。入寂後。雲水若空。益復杳然。今者其弟子一澄來謁。說舊乞句。書以與之。</title>,<text>自失潭師後。蓬萊信不通。今逢舊弟子。忽似到山中。</text>
<title>楓潭。舊識也。入寂後。雲水若空。益復杳然。今者其弟子一澄來謁。說舊乞句。書以與之。 其二</title>,<text>雀散門庭寂。僧來坐碧苔。談山復談水。便覺病眸開。</text>
<title>癸巳秋。自漢江泝流。偶到報恩寺。寺僧法心進新軸求詩。率爾題贈。十五年後。持示之。字畫漫滅幾欲盡。請改寫。蓋蠻牋彩色易謝也。寫後復用前韻識之。</title>,<text>碧樹蟬聲入耳淸。此時雲衲錫飛輕。重披舊軸摩挲久。雪色花牋半晦明。</text>
<title>七月二十日。與秋峯海恩君出南湖空亭。</title>,<text>出郭消塵慮。臨江豁病眸。地偏靑嶂集。天闊白雲收。棟宇翔鸞鳳。樽罍傍鷺鷗。臨歸興未盡。更泛夕陽舟。</text>
<title>江樓卽事</title>,<text>長笛橫吹碧空闊。纖歌一曲白雲留。朱欄不受三庚熱。又値蟬聲滿樹秋。</text>
<title>贈勉卿海西幕府之行</title>,<text>靑門相送又臨岐。從古人間多別離。誰似老翁今日恨。東床亦少在家時。</text>
<title>題扇寄禹生鼎來。慰其病懷。</title>,<text>杜老詩中語。秋風病欲蘇。須看扇面句。何似輞川圖。</text>
<title>題京兆府三重榮會稧屛</title>,<text>文星京尹堂中聚。重試三員兩壯元。桂樹一枝吾亦折。題詩還愧托龍門。</text>
<title>奉贈嶺南伯壺谷南令公</title>,<text>建節蘇民屬我公。福星應復帶仁風。臨分贈以無從涕。灑向窮村白屋中。</text>
<title>重九日。出寓氷湖。是日。客使入京。</title>,<text>碧樹涼風黃葉凋。鏡中顏失舊時韶。稜稜頰骨秋峯瘦。短短顚毛朔雪飄。頭上北辰心自拱。眼邊東海路非遙。空懷玉貌先生志。高義千年日月昭。</text>
<title>望先山</title>,<text>展掃歸家夢拜頻。此來松柏望昏晨。盈盈一水猶難越。泉路誠通杳莫因。</text>
<title>九月十四日。曾祖諱辰。曉起有感。</title>,<text>起趁寒鷄子夜鳴。正襟孤坐對長檠。曾孫有我身多病。一瓣香煙未展誠。</text>
<title>連夢白洲</title>,<text>連宵夢裏似平生。相與高歌裊裊聲。覺後依然仍轉輾。江天寥落遠鷄鳴。</text>
<title>十月初十日夜。夢先君坐門外客廳。月沙相公坐西。吾與伯氏陪于南榮。團圓酬唱。若平日然。覺後怳惚。未卽覺其爲夢。悲感識之。</title>,<text>新堂宛若舊時歡。迭和歌呼興未闌。兄弟共陪那更得。追思難制涕汍瀾。</text>
<title>贈洪學士 柱國 北幕之行</title>,<text>詞翰端宜玉署盛。靑衫還作朔方行。天山月色寒先逼。渤海風聲夢亦驚。文士卽今爲節度。儒臣從古壓邊城。輕裘散帙應饒興。橫槊哦詩幾首成。</text>
<title>贈洪學士 柱國 北幕之行 其2</title>,<text>橫槊哦詩幾首成。隋珠錯落夜還明。郵筒不隔重關險。須寄衰翁慰別情。</text>
<title>贈洪學士 柱國 北幕之行 其3</title>,<text>須寄衰翁慰別情。閉門寒雀近人鳴。詩來絶勝金篦刮。日下爭傳白雪聲。</text>
<title>贈洪學士 柱國 北幕之行 其4</title>,<text>日下爭傳白雪聲。塞垣應更動高名。男兒未踏磨天路。却羨君今賦北征。</text>
<title>戊申正月二十四日。出寓氷湖。</title>,<text>肩輿出郊外。沙渚似相迎。雪岳連天白。春江滿地明。空亭皆我舍。幽徑合閑行。素髮臨淸浪。魚蝦識此情。</text>
<title>偶題</title>,<text>形如枯木病侵尋。依舊猶存一寸心。明鏡何須悲白髮。丹砂未必化黃金。燒香對卷惟耽靜。排悶裁詩豈愛吟。時到江干頗適意。水雲相伴是沙禽。</text>
<title>洪領相 命夏 挽</title>,<text>淸德爭稱上相賢。趨朝衛士共欣然。嘉猷輒告群情翕。惠澤均霑百役蠲。盡瘁憂勤勞未息。觸寒晨夜病仍纏。芝蘭進血猶延日。梁棟摧風可詰天。九闕含哀朝市輟。萬人流涕里閭塡。大川未濟舟先失。箕尾難尋月獨懸。春草欲生苔巷裏。翠微仍映竹扉前。元方若問吾消息。未乞殘骸雪滿顚。</text>
<title>枯樹歎</title>,<text>老翁慵拙任園荒。種樹惟愛松與篁。數條喬松已老大。翠竹屢栽終死僵。桃杏雜花不曾植。往往子落仍成行。花中最是杜鵑好。不勞藏護能自芳。築階始移兩叢種。歲久高學松梢長。盛如楊家太眞肥。紅似漢宮飛燕粧。竝秀難弟亦難兄。可比元方與季方。三春佳節滿發時。甕裏復有新醅香。長筵列坐子壻女。一吟一歌仍一觴。吾家樂事世罕有。日日團圓興未央。老人祿位福實過。哭子未久女又亡。若到花時悲更切。不忍開窓摧我腸。時携玉潤強坐階。酒未數杯淚滂滂。去歲秋冬不窺園。今年仲春始回眶。草色萋萋花正發。兩叢寂寞無春光。獨作枯乾若經火。總緣饕風兼雪霜。嗟余昏眊未庇庥。使汝不免罹此殃。呼兒細看熟察之。似有一脈未全傷。蒼頭累土凹四面。沃水趁昏朝未陽。再見繁華何可期。倘得回生是吾望。卽今民飢迫塡壑。草木之枯似尋常。余心素欲物同春。對此歎惜空彷徨。老我亦是一枯木。却悼枯木癡且狂。此心炳然神可質。我祝上穹大垂甘澤災爲祥。</text>
<title>喜枯樹蘇歌</title>,<text>嗟汝枯瘁由凍寒。生意全無看可憐。兒能體我心惻隱。培護漑根誠意專。朝朝暮暮勤不輟。見月一虧又一圓。條葉稍稍暗回蘇。且霑雨露欣欣然。南枝數萼忽照眼。有若聚窟魂返焉。盛艶雖未似昔日。不繁更覺姿尙姸。植物如此況民生。爲吏敢不仁顚連。歲饑且旱大命近。幸賴聖上洪恩宣。閔雨得雨麥有秋。賑罷乃許民歸田。傳聞無家無可食。往往餓殍棄途邊。衰人肝肺易悲傷。此言入耳雙涕漣。蒼生可哀亦可畏。邦國之本王者天。承流布澤任固重。方岳守宰惟其賢。苟得其賢庶無憂。殿上可撫南薰絃。老臣爲作枯樹歌。興而比兮成一篇。歎枯喜生意有在。推及殘氓命可延。安得付與赤心風。上徹九重丹墀前。</text>
<title>百疾</title>,<text>百疾纏身辛苦時。寸心憂國淚雙垂。花開花落不曾管。春到春歸都未知。甕裏新醅休滿酌。床頭亂帙任長欹。世間萬事總無味。唯有白鷗相對宜。</text>
<title>四月初九日。別監來宣至尊下問之意。且傳搥鰒湯一大椀之賜。秪受惶感。遂謹識之。</title>,<text>頻蒙駱粥渥恩殊。搥鰒還驚出內廚。遠勝金莖一杯露。嘗來沃肺病全蘇。</text>
<title>奉賀大宗伯松谷令公 趙公復陽 爲太學士</title>,<text>白首金門薦主文。翰林封入紫宸雲。蓬山大硯歸宗伯。寫盡丹衷報聖君。</text>
<title>見綾溪守 伋 墨竹</title>,<text>閉視昏昏作一盲。今看墨竹眼雙明。從來玉葉多才藝。不料灘翁忽再生。</text>
<title>次崔翊衛子琴蒙恩賜識感韻</title>,<text>厚祿三朝一老身。深慙未作退休人。敢望榮耀同諸彥。特眷衰遲近八旬。君亦稀年恩竝被。兒能少日職曾親。吾王至孝推仁澤。壽域從今別有春。</text>
<title>自上俯念老臣賤疾。繼遣別監下問。駱粥搥鰒湯之賜相屬。不勝感激。謹識之。</title>,<text>采薪添却至尊憂。下問頻煩聖渥優。藥院題封傳玉液。御廚烹飪送珍羞。平生頂踵皆君賜。未死絲毫敢或酬。衰朽無能空素食。寸忱惟有淚常流。</text>
<title>八月十五日。見永安尉以玉體臨浴淸快爲報。謹識喜。</title>,<text>八月溫泉浴聖躬。重瞳光動水晶宮。永安仙尉歡情極。書報留都老病翁。</text>
<title>八月二十五日。夜雨連曉。記憂。</title>,<text>寒雨終宵憂帳殿。聖心應復軫師人。西風恐作深秋凜。願趁霜前返紫宸。</text>
<title>趙掌令 涑 挽</title>,<text>承家節操見分憂。柏府推遷病卽休。少日圖書渾脫略。一生城市自淸幽。兒兼六女孫曾盛。齒過稀年壽福優。回首終南山下路。病中雙淚若爲收。</text>
<title>眼病方苦。強揩書贈李學士 翊相 北幕之行。</title>,<text>家世靑春吏部郞。仲冬行色雪中忙。朔方上將元文士。幕府長裾自玉堂。淸議何曾輕雅望。聖朝惟是軫遐荒。須將絶塞窮甿怨。歸奏明光殿裏詳。</text>
<title>己酉立春</title>,<text>王春日月倍光華。五彩祥雲覆萬家。朝見御香飄講殿。夕聞甘露浥宮花。農桑四野民皆樂。節儉千年俗不奢。白首退休無一事。北辰遙望賀亨嘉。</text>
<title>尹正 舜擧 挽</title>,<text>赫赫家聲拔俗姿。七旬風骨未全衰。琴鳴猿鶴時時近。筆落龍蛇處處奇。靑眼久違驚薤曲。白眉猶幸有瓊枝。吟痾可忍忘僚義。渭北春天涕自垂。</text>
<title>趙判府事 絅 挽</title>,<text>行義文章早著名。後先雲路到蓬瀛。歡哀幾共蒼龍闕。生死曾同白馬城。公勇退休甘寂寞。我承親諭尙簪纓。居常兀兀惟開卷。過耋欒欒出至誠。自鼓祥琴期久視。豈知喬木忽先傾。堂前燕語饒新感。篋裏詩篇帶故情。寶樹共稱文彩在。生蒭寄與淚痕幷。人間謾向靑山哭。天上應歸白玉京。</text>
<title>永安尉來聞吾方食。從外卽去。心甚茹恨。却寄。</title>,<text>倒屣何曾下榻遲。來尋況有早朝期。從前吐餔誰能識。悵望高軒已莫追。</text>
<title>永安尉來聞吾方食。從外卽去。心甚茹恨。却寄。 其二</title>,<text>三春告盡百花殘。短髮吟痾獨倚欄。忽報公來還報去。一番靑眼始知難。</text>
<title>次孫兒羽成和友人韻</title>,<text>雨過庭邊草色佳。滿園林影攪詩懷。靑山似障當虛牖。碧蘚爲茵遍小階。大廈誰能支一木。崇班曾愧忝三槐。康莊慣閱風瀾起。不用驚心強自排。</text>
<title>謾吟</title>,<text>世情經閱齒生酸。皓首空懷一寸丹。厚貌古稱谿谷險。坦道今作太行難。白雲狗變元非怪。明月蟾侵不足歎。萬事無如守吾靜。只嗟年至未休官。</text>
<title>哀義娘</title>,<text>玉質無言斷盡腸。枕邊留札摠悲傷。還嗟相國情猶薄。忍使佳人自訣忙。</text>
<title>李副學 端相 挽</title>,<text>名門子弟復高名。早好幽居不慕榮。才近王楊稱俊逸。學尊濂洛積工程。淸漳一疾緣明主。尺疏孤忠出至誠。忍忘湖堂珍重問。哀詞難盡老夫情。</text>
<title>李副學 敏求 令公魁司馬。洪同知 藼，尹同敦寧 挺之 兩令丈。以今年司馬榜回年。設宴邀我。病且持服未赴。次洪令公韻。</title>,<text>曲江題塔歲重廻。盛宴傳言三老來。同榜風流暮年最。壯元文彩少時魁。人間却有神仙會。醉後猶携瀲灎杯。白首吟痾違未至。瓊章得覩病眸開。</text>
<title>吳僉知 俊立 挽</title>,<text>公有百行源。誠敬合孝經。氷魚類王祥。方伯報朝廷。聲傳衆人口。事載太守屛。聖主命除官。壽爵徑先加。過耋尙康寧。享年期更遐。偶感忽不起。那堪寢門悲。吾姪卽公甥。相對涕交頤。公胤學公孝。公亡猶不亡。賢配且同穴。偕向先山藏。淅淅北風吹。迢迢雲雪岡。無由餞蒿里。悵望寄哀章。</text>
<title>趙麻田 時馨 挽</title>,<text>司馬名題曲江塔。春宮劍佩肅朝儀。早知供職心能盡。幾處臨民口是碑。五子二龍俱志士。諸孫群鳳摠佳兒。情親別有婚家義。氣味都無末俗姿。忍忘惠音分手日。常懷闕下把杯時。忽辭南嶽催遊岱。恨負西郊哭送輀。落月飄颻丹旐影。寒風蕭瑟白楊枝。吾今來餞公知否。短髮長號侑一巵。</text>
<title>酬李鐵原 時萬 投贈小序若絶句</title>,<text>白首三朝老病臣。更看庚戌歲重新。同牢不設猶携酒。怳似當年奠雁辰。</text>
<title>徐參奉 明履 思先世。年年送少麴酒。有感寄詩。</title>,<text>少麴平生味。那忘四月時。年年滿樽酒。分遣淚先垂。</text>
<title>哭東州</title>,<text>魁星赫赫壓靑雲。一代高名迥出群。玉節曾看鯨浪息。金湯誰料虎虓紛。人增多口終閑住。天與遐齡大肆文。回首舊居苔徑寂。一江霞鶩自朝曛。</text>
<title>辛亥正月。耄病昏昏。姜從孫璡。告以殷栗之任之行。揩眼呵筆。書贈一絶。</title>,<text>若似金吾日。應無白屋愁。須追召父政。善奉老親休。</text>
<title>謝五臺山僧學禪寄五味子</title>,<text>臺山舊識學禪老。弟子來時勤問吾。五味應令知世味。甘酸閱盡一長吁。</text>
<title>挽故友兪秀才</title>,<text>終南山下對柴扉。自隔江河見面稀。忽報故人遊岱去。白頭題挽涕沾衣。</text>
<title>李都憲 迋夔 挽</title>,<text>先公秀出早知名。都憲承家到亞卿。男女弟兄趨室滿。孫兒內外在庭盈。來居故宅緣恩眷。行向佳城且近塋。悵望秋江丹旐遠。白頭垂淚自沾纓。</text>
<title>徐判書 必遠 挽</title>,<text>兵部尙書兼摠戎。一時爭說聖恩隆。誰知五十八年壽。不盡才能今忽窮。白首老人嗟臥病。丹旌遙望向城東。秋江九月波濤咽。行路皆悲淚灑風。</text>
<title>臨江詞 壬戌</title>,<text>樂莫樂兮君行來。悲莫悲兮君行去。一別兮千里。望南州兮何許。朔風兮吹衣。短日兮易斜。去復去兮留不駐。臨江流兮但長嗟。</text>
<title>渡江詞 辛巳入瀋。渡鴨江時作。</title>,<text>天陰陰兮雨下。雲漠漠兮路長。江波湧兮草木衰。行復行兮向何方。臨江流兮告江神。雖危苦兮守吾常。萬里兮咫尺。險途兮康莊。庶明神之默佑兮。回鶴駕兮報吾王。</text>
<title>四句辭。和贈愼素隱伯擧 天翊。</title>,<text>台步趨兮不良。強勃窣兮周行。半冥途兮顚踣。宵掩菼兮未渠央。若有人兮江之南。紛內美兮含章。曾不染兮蝹濩。羌獨聞兮大方。</text>
<title>四句辭。和贈愼素隱伯擧 天翊。 其二</title>,<text>懷德音之孔良。共周旋而齊行。何天衢之萬里。驥忽仆兮中央。驂雲螭兮上征。遺世間兮瓊章。光輝爛其永垂。惟古人之可方。</text>
<title>栗軒詞 栗村一號</title>,<text>生長兮文翰之庭。薰炙兮先輩之門。登宰路兮歷內外。屢抗疏兮多讜論。踰大耋兮神精旺。爵隨以尊兮德亦尊。廣之鄕兮山之村。辭祿位兮返丘園。依松楸兮開小堂。慕栗里兮號栗軒。庭梅竹兮室圖書。左琴歌兮右酒樽。無少長兮與同歡。談亹亹兮色溫溫。或漁於水兮或山之採。春復秋兮朝又昏。興至賦詩兮時自唱。性有適兮胸無煩。飽閑趣兮任天命。惟此樂兮永弗諼。</text>
<title>辨誣告廟後太學歌謠 未釋褐時</title>,<text>我王畏天。世篤恪勤。寔孝于先。讒人罔極。交亂我國。謂我通賊。虜天家讎。王實同仇。曾扼其喉。王曰噫噫。予不辨之。慈母或疑。特簡庭僚。籲于天朝。天鑑孔昭。辨而益明。帝嘉其誠。恩詔丁寧。又何以錫。厥金惟白。數以累百。惟我東方。日星義彰。不顯其光。彝倫不湮。邦命維新。慶洽神人。王惟不矜。群工共稱。鴻號誕膺。王謂左右。於予何有。惟祖宗祐。于以告成。于廟之靈。明德孔馨。選辰之良。華蓋風張。文物洋洋。祀事將供。玉色兪恭。肅肅雝雝。犧尊將將。籩豆大房。白牡騂剛。於薦芬馥。三祭三縮。左昭右穆。鐘鼓迭作。管絃燁煜。雲和孤竹。百僚分職。執事有恪。冕玉約約。寧考神祖。來饗來顧。介以繁祐。俾熾而昌。眉壽無疆。天祚之長。已事而廻。玉路無埃。閶闔天開。龍旂陽陽。八鑾鏘鏘。休哉我王。歌頌竝奏。蹈舞前後。黃童白叟。恩波洋溢。瑞氣蔥鬱。春臺萬物。翼子謨孫。宗廟益尊。伊帝之恩。匪帝之私。王道靡虧。帝恩隨之。尊周萬年。永世無愆。忠孝以傳。地符何論。天瑞非難。王得民歡。豐功罕匹。盛德難述。千載今日。</text>
<title>賜几杖。謹識感祝之意。賦七言律十韻。幷小序。</title>,<text>未退餘生一介臣。那知異數自天申。幸因衰老參耆老。敢道今人似古人。紅旭增輝迎几杖。白頭垂淚拜絲綸。台星卿月臨苔巷。中貴承宣出紫宸。法部高張歡永夕。宮壺迭酌座生春。金杯暗覺爐香惹。玉饌兼陳內膳珍。常愧崇班素餐久。忽驚隆渥暮年新。恩波浩浩深東海。醉舞蹲蹲向北辰。觀者傾都街路噎。傳之合倩畫工神。蕪詞要得諸公和。彰賜非關爲此身。</text>
<title>在溫泉。旣承台下札。隨駕入京。又蒙勤敎。不敢終孤盛意。敬次原韻。鄭太和</title>,<text>有美三朝社稷臣。早知維嶽降生申。試看世上誰元老。能格君心是大人。鶴髮鮐文膺壽算。烏皮鳩刻帶恩綸。星騰瑞彩明南極。手奉金杯拜北宸。醉後容儀猶禮度。座中談笑自陽春。笙歌雜錯疑仙樂。賓主團圓盡席珍。要作畫圖傳久遠。首題詩句覺淸新。吾儕竊幸參斯會。他日惟應說此辰。還愧白頭經跋涉。尙遲靑眼對風神。荒蕪拙語終無用。何苦徵辭及病身。</text>
<title>重違勤敎。敬次原韻。忘拙書呈。鄭致和</title>,<text>輔翊三朝舊老臣。平生福祿荷天申。文章早許無雙士。德望咸推第一人。當日黑頭登鼎軸。幾年黃閣任經綸。耆英優禮超前世。几杖殊榮降禁宸。溫綍已敎恩浹骨。寒威還覺暖如春。承宣勸酌宮壺滿。內侍催頒御饌珍。座列諸公環佩集。曲傳仙樂管弦新。華筵共盡團圓興。盛代欣逢慶會辰。醉裏詩篇誇寵渥。毫端揮灑見精神。却將勝事輸圖畫。席末叨參愧病身。</text>
<title>耆老大臣之蒙几杖之賜。實稀有之盛典也。今我領中樞府事白軒李相國以耆艾之年。位在諸大臣之右。精力不減於平昔。啓沃益勤於朝夕。知遇之隆。敻出尋常。主上用筵臣之言。特施異數。國制有賜几杖之擧。則必錫宴賜樂以侈之。而三公六卿政府東西壁禮部佐貳之官皆與焉。不佞忝居六卿之後。隨參於末席。以酒以德。醉飽而歸。相國不以不文而舍之。下索韻語。非一非再。固辭不得請。謹呈短律。下里蕪拙。詩云乎哉。</title>,<text>選日城西敞禮筵。塡街咽巷覩爭先。知申纔奉恩綸降。中使仍將御醞宣。鳩杖烏皮排座右。梨園法部遶尊前。公孤迭獻渾忘夕。扶醉歸來燭影邊。</text>
<title>耆老大臣之蒙几杖之賜。實稀有之盛典也。今我領中樞府事白軒李相國以耆艾之年。位在諸大臣之右。精力不減於平昔。啓沃益勤於朝夕。知遇之隆。敻出尋常。主上用筵臣之言。特施異數。國制有賜几杖之擧。則必錫宴賜樂以侈之。而三公六卿政府東西壁禮部佐貳之官皆與焉。不佞忝居六卿之後。隨參於末席。以酒以德。醉飽而歸。相國不以不文而舍之。下索韻語。非一非再。固辭不得請。謹呈短律。下里蕪拙。詩云乎哉。 其二</title>,<text>五十年來又見之。明良相遇若前期。忍翁受賜當煕運。梧相承恩亦盛時。二老勳名輝簡冊。我公齒德合歌詩。鮿生幸仄華筵末。佔畢慙無不朽辭。</text>
<title>耆老大臣之蒙几杖之賜。實稀有之盛典也。今我領中樞府事白軒李相國以耆艾之年。位在諸大臣之右。精力不減於平昔。啓沃益勤於朝夕。知遇之隆。敻出尋常。主上用筵臣之言。特施異數。國制有賜几杖之擧。則必錫宴賜樂以侈之。而三公六卿政府東西壁禮部佐貳之官皆與焉。不佞忝居六卿之後。隨參於末席。以酒以德。醉飽而歸。相國不以不文而舍之。下索韻語。非一非再。固辭不得請。謹呈短律。下里蕪拙。詩云乎哉。 其三</title>,<text>輔翼三朝位遇隆。操持一節始終同。家傳忠孝人皆仰。國倚蓍龜扣必通。寵賚便蕃仍勝宴。詩篇膾炙屬名公。欲將盛事垂來世。須倩龍眠繪素工。</text>
<title>粤自國朝以來。相臣之齒與德俱尊者。特錫以几杖安之。蓋出於優耆舊敬大臣之意也。惟我相公以碩德重望。位台鉉二十有四載。而齒踰杖朝之年。今又四矣。古所云三達尊者非耶。當聖上卽祚之十一年。因筵臣陳達。遵故事。乃加寵錫。宣內外醞。賜一等樂。以示優異之典。甚盛擧也。鮿生以政府西壁。忝陪讌席之末。獲覩曠世之事。與有榮焉。旣叨授簡之命。不敢以不文辭。謹綴拙語。仰呈閤下。趙珩</title>,<text>身膺上相歷三朝。德竝遐齡冠百僚。優老洪私超異代。扶衰殊錫降重霄。斑鳩飾杖隨烏几。紫鳳銜綸集玉貂。法酒氤氳中使勸。瓊羞絡繹太官調。都人爭覩塡街巷。仙樂齊張咽管簫。共醉寢解榮上賜。更燃華燭到中宵。恩深河海騰新詠。壽等岡陵祝聖堯。自愧荒詞摸不得。須將好手幻生綃。</text>
<title>叨參白軒相國閤下賜几杖宴席之末。伏蒙下索文字。以侈盛典。謹此不揆蕪拙。錄呈七言近體。非敢曰詩也。區區不勝欣頌惶感之至。朴長遠</title>,<text>耆舊宗臣荷寵榮。長陵以後兩完平。已知進退關時運。復道文章仰老成。鳩杖烏皮恩賚備。金罍綺饌盛筵幷。登門授簡慙非分。強綴蕪詞效寸情。</text>
<title>奉賀白軒李相公賜几杖宴詩 幷序 趙復陽</title>,<text>天年人爵一身都。碩德如公又孰踰。當日黑頭登上相。幾時黃髮老西樞。高標獨似靈光殿。好事宜尋洛社圖。眷遇宸衷誠自篤。授餔邦禮寵偏殊。鵷行競賀輪蹄合。鳳綍催宣几杖俱。凭處燕居惟所適。携來螭陛亦無趨。已敎備物紆嘉惠。申命疏筵侈讌娛。法部悠揚喧廣坐。香醪瀲灎溢宮壺。榮光上徹台躔煥。喜氣旁排朔雪驅。勝會世間那復有。眞仙天下未應無。昇平故典欣親見。壽域仁風佇遠敷。更願遐齡增鶴算。長春日日贊明謨。</text>
<title>敬次閔鼎重</title>,<text>聖朝優禮待元臣。鳩刻烏皮寵錫申。坐臥是憑宜養老。扶持有賴不須人。都民聳觀塡槐巷。近侍宣傳煥鳳綸。天樂轟鍧來法部。御羞絲絡自重宸。酒籌交錯筵侵夜。醉舞蹁躚座襲春。歌詠可無詩作頌。唱酬聞已篋盈珍。黃扉幾載風雲密。紫闕今朝雨露新。拙句何能傳盛事。微蹤猶幸際昌辰。德兼齒爵尊無竝。名擅文章老更神。詩債久逋慙未償。只緣疏懶病纏身。</text>
<title>敬次白軒先生賜几杖感恩韻徐必遠</title>,<text>驚看優禮侈元臣。敢獻荒詞替日申。雅望平臨當世士。孤忠曾動異方人。巍巍德業瞻鮐背。一一勤勞聽鳳綸。豈但殊恩緣大耋。也知隆眷自重宸。鳩筇送護無趨步。烏几來承有脚春。冠佩畢傾台府彥。海山交錯御廚珍。明時氣像心先醉。法部笙歌興轉新。千載此筵爲勝會。百年今日是良辰。鋪張競騁班揚筆。摸寫宜留顧陸神。賤子欲觀稀闊事。簿書叢裏暫抽身。</text>
<title>敬次相國閤下賜几杖宴志感詩韻南龍翼</title>,<text>恩加几杖老成臣。月叶黃鐘歲戊申。癸亥以來無此禮。完平之後有斯人。巍然士望同蓍蔡。嘉乃王言若綍綸。遇否獨能爲砥柱。居閑常自戀楓宸。淸名醞藉塵中玉。和氣濃薰座上春。燕許篇章眞大手。褚虞書翰亦殊珍。終知至行耆猶篤。卽見隆私晩更新。靈壽響鏗開宴夕。烏皮光耀退朝辰。扶携處處應輕步。隱臥時時合養神。君賜百年長可敬。國家休戚繫公身。</text>
<title>敬次相國閤下賜几杖宴志感詩韻南龍翼 其二</title>,<text>憶昨賓筵拜相臣。鮿生何幸忝知申。恭承聖旨偕中使。敬奉恩章授主人。烏几鳩筇光欲滴。白麻華衮渙如綸。纔聞法部呈仙樂。又見宮壺下玉宸。南極星輝明似月。仲冬天氣暖回春。圜觀父老皆衢詠。起壽公卿摠席珍。位絶百僚瞻座儼。更深三鼓命杯新。榮踰洛社耆英會。禮軼元宵引對辰。舞蹈洪私仍涕淚。歌吟盛事尙精神。摛毫敢盡揄揚美。只覺和風襲滿身。</text>
<title>敬次宋光淵</title>,<text>吾王寵錫老成臣。時屬昇平歲戊申。曾有幾人膺是禮。始知殊禮待其人。旣頒烏几兼鳩杖。更見龍亭載鳳綸。法譜鏗鏘喧綺席。香醪瀲灎下楓宸。鮐文鶴髮三朝老。卿月台星四座春。洛社衣冠堪後素。御廚肴錯摠時珍。當年上相尊榮久。暮歲中樞眷遇新。扶國志存行拄處。感君誠切倦憑辰。臨筵卒酌歡無極。下筆裁詩語有神。小子敬承宣敎命。盛儀何幸見吾身。</text>
<title>敬次賜几杖宴志感韻李殷相</title>,<text>文章相業棟樑臣。忠孝家膺福祿申。几杖特頒優異典。聖慈偏軫老成人。三朝雅望巍山斗。一代榮光煥綍綸。已見宮壺宣法酒。更聞仙樂下重宸。華筵不撤張燈夕。和氣爭看映座春。與宴孰非門下士。羅羞半是禁中珍。淸時進退曾無苟。盛事流傳久益新。凭去功全怡養日。携來禮絶起居辰。耆英以後斯爲美。歌詠阿誰筆有神。病臥田廬孤拜賀。但將康健祝公身。</text>
<title>敬次白軒先生李相國賜几杖識感韻 幷序 兪瑒</title>,<text>柱石三朝種德臣。由來間氣嶽生申。潞公晩節全初節。元祐完人有一人。聖眷軫勞加異禮。鑾坡草誥渙如綸。簫韶法樂排雲幕。醽醁金樽出玉宸。鶴髮交輝天上宿。梨顏喜動雪中春。烏皮制極工倕妙。鳩杖雕成內府珍。倚處渾忘筋力倦。携時便覺渥恩新。精忠勉竭扶顚策。大老欣遭善養辰。盛事流傳要入畫。佳篇詠歎自驚神。疏才本乏揄揚手。染筆還慙作吏身。</text>
<title>歲在戊申冬十有一月。惟我聖上以相公德邵齒尊。宜加異禮以優之。命依梧里李相故事。賜以几杖。自癸亥以後四十有六年。於今始一見。嗚呼盛哉。又於頒命之日。兼有酒樂之錫。近臣宣綸。中貴押宴。賓席則惟三公六卿政府春官與焉。乃所以侈其賜而尊其禮也。九萬猥以眇末。出入門下。一日相公出示十韻詩曰。此余榮恩之作也。雖非與宴之人。有倡斯和。亦故事存焉。君其爲余賦之。九萬再拜起而曰。緝御授几。詩人所詠。伊耆供杖。姬禮所重。三代盛事。此焉復觀。歌頌休美。如何可已。乃敢依韻敬次。奉獻台座。詩曰。南九萬</title>,<text>聖代殊章禮老臣。烏皮鳩刻命初申。雕髹自合先王制。靈壽眞宜大耋人。一節持危膺福履。三朝倚重渙恩綸。邀歡槐棘羅賓席。侈燕貂蟬出禁宸。內府香醪盈似海。梨園法曲暖回春。怡神不數槁梧適。扶老何論綠玉珍。緝御佇聞風雅作。伊耆復覩禮儀新。思尊國體安身日。欲濟民饑戒噎辰。携起拜觴猶敬謹。凭來揮翰尙精神。追攀佳什皆時彥。貂續還慙及此身。</text>
<title>謹次十韻。再拜伏呈白軒相國台案。洪錫箕</title>,<text>几杖兼需侈老臣。一時三錫命俱申。海東從古無多見。天下如公有幾人。出若景星宜壽考。佐爲霖雨早經綸。憂時不以離黃閣。戀闕何曾謝紫宸。報主赤心如皦日。沐恩黃髮欲靑春。聲分法部來群樂。膳勅天廚送八珍。台相月卿賓亦樂。行扶臥隱寵愈新。輝光千載誰相似。遭遇三朝又此辰。盛事可傳文不朽。新圖須倩筆如神。題詩更獻龜齡祝。元老當今秪一身。</text>
<title>敬次白軒相國閤下賜几杖志感詩韻鄭晳</title>,<text>爲是三朝老大臣。恩頒几杖命仍申。燕居隱臥惟隨意。鮐背扶持不待人。禮絶周行誇盛事。寵紆殷典感溫綸。已知白髮緣丹悃。早說黃扉近玉宸。天上壽星瞻動色。座間和氣覺回春。催宣御醞兼仙樂。許盍朋簪盡廟珍。飽德銜榮歌且舞。傳家受賜久如新。試觀古昔明良際。誰似吾公晩暮辰。山鎭高標爭景仰。歲寒餘勁尙精神。詩成頌祝無他語。長願安危佩一身。</text>
<title>承敎敬次奉賀相國閤下權說</title>,<text>向來王佐有名臣。天祚東韓嶽降申。公以耋年將致仕。國非元老更無人。衰須几杖紆恩眷。宴引壺觴出綍綸。琴鼓迭喧來法部。夔龍竝會自楓宸。壽星輝映三台列。和氣氤氳一座春。設席不嫌居第窄。充盤剩送內廚珍。丘山任重丹心激。顏頰光浮白髮新。七袠遐齡添四歲。太平今日又佳辰。歌詞自作應難朽。篇什傳看覺有神。要使續成煩好手。如何授簡及吾身。</text>
<title>敬次白軒相公下示十韻律詩。再拜奉呈。徐文尙</title>,<text>三朝一節有宗臣。天眷王家降甫申。曾仰黑頭登上相。咸知素履繼前人。匀衡久謝紆閑秩。几杖初頒荷寵綸。耆老風流傾洛社。淸時雨露下楓宸。壽星已耀躔南彩。和氣爭薰座上春。法部喧闐聲中律。御廚絲絡味分珍。恩光映席歡無極。暝色催杯興轉新。遭遇百年垂盛業。揄揚今日拜昌辰。畫傳詩詠宜留蹟。倦倚行扶合養神。獻祝更深銘骨感。誨言何幸奬微身。</text>
<title>敬次賜几杖宴志感詩韻趙遠期</title>,<text>聖朝殊錫侈元臣。癸亥曾聞又戊申。德業竝高前後輩。恩榮無讓古今人。催頒鳩刻將鯢齒。跪奉烏皮拜鳳綸。翠幕轟鍧移法部。金壺瀲灎自楓宸。尊賓班壓三台耀。喜氣冬回一座春。醉袖翩翩紛起舞。新詩字字總堪珍。非關經幄敷陳切。自識耆英禮遇新。携處偏承扶老渥。設來寧但乞言辰。閑中獨樂延徐步。靜裏天光養谷神。謾恨續貂違盛覿。綺筵難致嶠南身。</text>
<title>聞白軒相公新蒙几杖恩賜。謹呈拙律一首。以寓遙賀之意。崔徽之</title>,<text>憶得先朝癸亥秋。維新王化正旁流。領台宗戚完平老。賜杖恩榮禮數優。今日神孫承奕業。更看賢相贊嘉猷。淸忠兩李光前後。柱石三韓繫戚休。義洞風傳貞洞美。八旬高竝九旬籌。引年乞退寧容許。念舊圖終爲勉留。三錫典章追古昔。十行綸綍重山丘。禮賢殊寵崇王傅。褒德隆恩眷卓侯。香醞珍羞隨几杖。扶衰養老備綢繆。烏皮久綻何勞縛。靈壽斯存豈遠求。仙樂自天喧鼓吹。耆英會弁簇車輈。皤皤國老爭歌頌。秩秩華筵錯獻酬。盛事詞臣編汗竹。聳觀黧叟拭昏眸。宗支永世安磐石。利涉洪流倚楫舟。輿望一時知有屬。鴻名千載更無儔。鮿生夙忝葭莩義。衰疾孤棲瘴海陬。願覩光儀嗟莫及。遙瞻宸極只回頭。公私喜慶無窮意。試聽江南野老謳。</text>
<title>敬呈白軒先生閤下崔後亮</title>,<text>軒翁耆德自天知。殊錫居然侈寵私。座右烏皮便偃息。手中鳩刻任携持。壽星光與三台竝。仙樂恩將九醞隨。盛事應看傳太史。緖餘聊復入歌詩。</text>
