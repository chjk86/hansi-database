<title>避亂聞韶山店 五首○癸巳</title>,<text>北宸遙望上高樓。河漢昭回霧欲收。萬里錦城行幸遠。不知何日解邊愁。</text>
<title>避亂聞韶山店 五首○癸巳 其二</title>,<text>漏雲微月照溪山。銀漢分明午夜闌。孤鶴一聲推枕起。美人遙憶淚潸潸。</text>
<title>避亂聞韶山店 五首○癸巳 其三</title>,<text>月波亭下是吾家。松杉琴鶴卽生涯。春盡異鄕歸路斷。遙憶龍灣又落花。</text>
<title>避亂聞韶山店 五首○癸巳 其四</title>,<text>杏園春晝雨濛濛。夢入君門講國風。啼鳥數聲驚破睡。滿庭花落一山空。</text>
<title>避亂聞韶山店 五首○癸巳 其五</title>,<text>山雨蕭蕭夜掩關。五更殘夢繞龍灣。憑君莫叫旅窓外。孤客聞來涕欲潸。</text>
<title>贈別權察訪 景虎 ○二首○甲午</title>,<text>都下春將盡。長吟上翠樓。日曛山藹藹。天闊水悠悠。雨過千林淨。雲歸萬壑幽。斷腸緣底事。千里送君愁。</text>
<title>贈別權察訪 景虎 ○二首○甲午 其二</title>,<text>驛在金剛下。關東第一區。入山仙藥潤。臨水錦鱗游。地僻兵塵遠。人稀世路悠。羨君歸去後。恣意得遨遊。</text>
<title>承李相公 元翼 命。次贈僧大將惟政。丙申</title>,<text>怒起雲山奮義旅。旌旗橫騖雁門春。莫道山人無膽氣。銀環黑笠一勳臣。</text>
<title>河上偶吟</title>,<text>江水逶迤繞壁流。淸沙白石可淹留。東華軒冕非吾分。陋巷簞瓢豈我憂。案上詩書眞事業。窓前松竹是朋儔。年來萬慮俱灰冷。時把釣竿向小舟。</text>
<title>東都懷古</title>,<text>英雄已去豪華盡。衰草寒煙問幾秋。牧笛夕陽今古恨。靑山無語水東流。</text>
<title>次金都事 九鼎○丁酉</title>,<text>塵世浮生過鳥忙。飢寒富貴渾茫茫。十年靑紫今歸去。頹臥江山鶴夢長。</text>
<title>覺華寺。次呂義城。大老。號鑑湖。二首。寺在太白山。戊戌。辭獻納。避亂道心村</title>,<text>十年靑紫路。今日始歸來。洞闊雲常濕。山深雨不開。柴關朝市遠。石塔夢魂廻。綠樹淸陰下。逢君酒一杯。</text>
<title>覺華寺。次呂義城。大老。號鑑湖。二首。寺在太白山。戊戌。辭獻納。避亂道心村 其二</title>,<text>拂枕歸山下。關河風雨餘。塵寰從此遠。車馬自相疏。</text>
<title>奉呈西厓先生 戊戌。西厓先生以領相被劾罷歸。</title>,<text>壯廈傾頹勢已窮。誰將隻手負崆峒。天翻地覆頑雲蔽。虎逝龍藏大澤空。塵暗邊城愁遠笛。雪飄關嶺怨孤鴻。窮山歲暮繁陰合。獨臥松齋詠北風。</text>
<title>秋日登鶴駕山有感 庚子八月。自醴泉棄郡歸河上。因携書上山。</title>,<text>俯視人寰六十州。山河形勝入閑愁。古今無限奇男子。幾誤紅塵空白頭。</text>
<title>金鶴峯先生江舍 辛丑</title>,<text>雲樹蒼茫秋氣幽。行人來訪夕陽樓。先生芳躅憑誰問。山自蒼蒼水自流。</text>
<title>崇巖草堂偶吟</title>,<text>晩入空山跡舊遊。愧將心事質前脩。無人來訪門常掩。有鳥相喧林自幽。案上詩書眞樂地。窓前松柏是吾儔。憑君莫笑生涯薄。靜裏還消塵世愁。</text>
<title>崇巖草堂偶吟 次韻 旅軒先生</title>,<text>直作男兒宇宙遊。玆遊全靠反躬脩。雖令在市心常靜。何待居山境始幽。南北東西皆可宅。工商農士幷相儔。獨行不必離群立。肯向昏風蹙蹙愁。</text>
<title>河上秋日。呈金昌遠。弘微。號省克堂。</title>,<text>數間茅屋倚巖頭。物色蕭然屬晩秋。江水逶迤深復淺。靑山隱約遠還浮。空庭計活維花草。靜案工夫是孔周。肯向世間生計較。此身端合臥林丘。</text>
<title>月波亭有感</title>,<text>一夜淸霜重。江門秋氣涼。故園人已盡。餘館草空荒。葉落千山迥。花開萬壑香。相逢須大醉。何用歎黃粱。</text>
<title>宿彌鳳寺 松堂朴先生嘗讀大學于此寺○壬寅</title>,<text>昔年論學處。今日又重遊。雲老山河暮。風悲草樹秋。松齋人已遠。塵世月空留。小子欽餘德。凄然搔白頭。</text>
<title>九潭別筵。贈金昌遠，金士悅， 兌號水月堂 金 翌，柳 漢 諸人。</title>,<text>芳草斜陽放小舟。行程遙向月波樓。月波之水淸如練。爲問故人愁未愁。</text>
<title>書堂偶吟</title>,<text>小堂淸晝稀車馬。閑意無邊自在遊。啼鳥落花渾不管。羲軒天地夢魂悠。</text>
<title>雨後登月波亭</title>,<text>蹇驢雨後來江上。風冷高樓五月天。官渡舟橫人不管。夕陽正在釣磯邊。</text>
<title>歲晏吟</title>,<text>此日不再來。此日良可惜。西風日夜急。霜雪將零落。草木頓萎折。浩歎誠何益。願言諸君子。及時須勉業。勉業不在他。貴我能謹獨。苟能篤於敬。萬善從此出。盍言早奮勵。勿令悲白髮。</text>
<title>鼓琴吟</title>,<text>乾坤向末路。太素已衰歇。古風猶有托。老梧留巖壑。幾年厭風霜。來入良工斲。方圓象天地。卦絃協音律。高臺月明夜。妙響何皎潔。泠泠擊珊瑚。戛戛碎圭璧。一彈又一彈。胸中邪穢滌。却疑此身世。宛在羲皇日。物我兩相忘。神爽如氷玉。吾將抱此琴。終老雲山曲。</text>
<title>書堂吟</title>,<text>蕭然數間屋。在此南山角。南山幽且隱。雲雨自朝夕。松桂相掩映。永與塵喧隔。屋中有何人。厖眉皓首客。遺却細瑣事。獨向靜中樂。琴瑟橫几案。圖書滿四壁。深衣及大帶。聖賢恒對越。事至順以應。事已還潛寂。不出戶庭外。天地留胸臆。襟懷也灑落。光風又霽月。富貴不能淫。貧賤焉能屈。獨言時獨笑。寓意羲皇日。契活此已足。吾生良可畢。</text>
<title>燈下吟</title>,<text>天地自開闢。由來幾千億。淳風去不廻。世道日何薄。鵂鶹白日鳴。風雨昏夜作。男兒生此際。蹙蹙將安適。愛此松桂林。頹然數間屋。向夜欲三更。孤燈乍明滅。萬籟寂無音。乾坤暗如漆。夜氣湛虛明。始覺神精肅。靜中天君泰。能主感與寂。若此觀動靜。自然體用一。願言諸君子。勿令牛羊牧。</text>
<title>籠雁吟</title>,<text>翺翔雲外鴻。生涯寄冥邈。如何一日夕。塵網誤見縶。洞庭細雨夜。巫峽夕陽天。非不樂天放。任意老雲煙。口腹顧難養。稻粱苦飮啄。一入彩籠裏。羽毛誰我惜。悒悒無與語。隻影對空壁。吁嗟人有甚。憐彼東華客。馳走靑紫場。揚揚意氣得。那知樂未半。禍患奄已發。東門歎黃犬。華亭悲唳鶴。身首碎斧鑕。慘慘更赤族。以慾損性命。彼此固一轍。寄語世上人。鑑此日警惕。</text>
<title>小醉吟</title>,<text>世道日以下。人心漸淆薄。是非旣顚倒。善惡何由別。空谷幽且邃。蕭蕭數間屋。琴書樂一生。外念自銷鑠。欹枕俯世路。白酒時一酌。一酌又一酌。胸中無一物。</text>
<title>山水圖</title>,<text>依俙山水圖。誰掛此堂壁。遠山迷且濃。近山儼且肅。遠水隱復見。近水流復絶。大野橫其中。東西杳空闊。草樹與雲煙。松桂又麋鹿。漁父及山翁。往來于其側。寬閑絶塵累。渾淪留大朴。安得移吾家。終老此寂寞。</text>
<title>好惡吟</title>,<text>吾觀天下人。好惡常不一。已好謂之善。已惡謂之惡。好惡由己欲。是非宜倒錯。賢愚混一途。黑白何能別。世道旣如此。莫如臥空谷。</text>
<title>昔日吟</title>,<text>昔我未成童。已志聖賢學。粗知事主一。儼然衣帶飭。先生及長者。往往歎美質。如何在妙齡。僥倖占科目。況此大亂餘。奔走于西北。素志雖不弛。做工柰作輟。知識不甚明。踐履且未篤。恐此漸頹廢。退謝入巖穴。刻苦喫菜根。庶免長過惡。</text>
<title>仙岳寺滯雨</title>,<text>古寺隱雲林。巉巖老煙壑。僧殘門不閉。客稀路盤屈。草樹葉初開。掩映迷西北。況此春雨零。四境行人絶。時我臥禪榻。鍾聲兩三發。濁酒一大椀。茫茫宇宙窄。俯視塵世事。眞如一棋局。</text>
<title>一元吟</title>,<text>一元在天地。倏忽猶朝夕。戌會及亥會。玄黃也渾合。萬有總歸無。混淪窅潛寂。子會天始開。是乃爲太一。淸氣些騰空。軟濁未盡結。丑會地始闢。上下分形質。陰陽判爲二。五行欲宣發。寅會人始生。三才相繼立。事物尙未備。鴻荒只朴略。卯辰之二會。人文以次作。曰維至巳會。聖神御民物。此實一元中。淳厚又素朴。午未申酉會。由來漸閉塞。玆乃爲一元。循環不暫息。厥後十二萬。九千有六百。前元纔已閉。後元從以闢。閉物還開物。茫然一坤復。前後歷萬億。元會幾翻覆。箇中管者誰。實由此太極。</text>
<title>大醉歌。贈別省克堂諸人。</title>,<text>高堂日向暮。明月照牕壁。親朋滿四座。樽酒聊相酌。樽酒聊相酌。慇懃話心曲。慇懃話心曲。血誠通金石。金石誠已通。盍各相戒飭。願言諸君子。聽我歌聲發。男兒生此世。百年猶朝夕。醉生也夢死。豈不哀且惜。欲免哀且惜。貴自脩天爵。良貴於我足。外物焉能奪。然後出人間。所遇皆至樂。富貴等浮雲。何論榮與辱。醉中無與贈。持此聊相別。</text>
<title>次西厓先生韻。送別金昌遠之江陵。</title>,<text>五馬臨行路。雙旙耀日明。離亭客欲散。去住難爲情。關嶺一千里。後期豈易成。海山如見月。把酒憶衰齡。</text>
<title>贈金而靜 允安。號東籬。 作消憂堂求詩 一云。贈黃震龍。癸卯</title>,<text>龜山有逸客。自謂無懷民。十年營一屋。于彼淸江濱。北牕夢羲皇。心上留三春。半生慕淵明。詩酒任天眞。屢空尙怡然。身世何淸貧。高臥雲水中。冷看東華塵。請君將此樂。始終磨不磷。</text>
<title>醉贈李古阜 瑀。號玉山。○甲辰</title>,<text>大隱隱城市。昔聞今始覿。淸風左右至。屋角生明月。溪澗戛氷玉。松檜響琴瑟。願言將此樂。始終永不沫。</text>
<title>明鏡堂。次諸先生韻。堂乃朴龍巖先生所居。金眞樂堂原韻。松堂，晦齋，龍巖次韻。</title>,<text>萬有根於一。寂然不是空。寂然能萬有。方乃是眞功。</text>
<title>醉中述懷。贈崔季昇。晛。號訒齋。</title>,<text>男兒生此宇宙間。百年倏忽猶朝夕。富貴功名兩安在。莫如眼前講至樂。試問至樂在何地。只在日用與袵席。深衣幅巾坐一室。對越聖賢忘外物。寂而不動感而通。常守惺惺之一法。此外萬事不須問。許多事業從此出。幸遇堯舜在於上。一堂都兪又吁咈。不幸時世不吾與。綠水靑山老巖壑。雲軒石室是我分。玉堂金馬非所欲。夷齊巢許死空谷。至今千載仰高節。</text>
<title>次西厓先生西樓韻</title>,<text>小樓纔三架。安閑亦容膝。箇裏何所有。古書千百帙。戶排南山影。簾入前江色。葛巾處其間。朝夕一盂食。怡然臥北牕。羲皇對牀席。誰知舊相國。冠帶留麟閣。</text>
<title>次西厓先生足佔畢齋韻</title>,<text>大道非高遠。登高必自卑。在邇覓吳越。人生良可嗤。孝悌與忠信。是乃理所宜。學道不於此。貿貿將何爲。小子實昏蒙。願言陳一辭。所貴在吾道。爵祿從古危。繁華難久有。消長隨兩儀。於道苟有得。外物皆可遺。一時富且貴。於我如毫釐。浩浩樂天放。足以忘吾飢。先生達此義。古經寄深思。鍾鼎旣已讓。優游江一涯。</text>
<title>又推餘意。奉呈西厓先生。</title>,<text>嶺南山水鄕。河隈眞第一。靑山圍四面。綠水繞三曲。松桂蔚掩映。雲煙常闔闢。檣帆迷近浦。花竹蔭古壑。一見眩眼目。再見豁胸臆。我來最云晩。聊卜西巖側。餘生樂考槃。浩然閑自適。朝夕執杖屨。園林又泉石。至道在目前。隨處承戒飭。願言將此樂。終始兩無斁。</text>
<title>又推餘意。奉呈西厓先生。 次韻 西厓先生</title>,<text>聖學有淵源。要言是精一。子思憂後學。又云當致曲。人心與道心。一闔還一闢。悟登九天上。迷沈千丈壑。收來與放去。聖狂分寸臆。我老未聞道。心念日頗側。如彼失路人。倀倀無所適。如君富年力。篤志如金石。庸言必加謹。庸行必加飭。志壹氣自隨。夾持期無斁。</text>
<title>醉贈李仲明 燦</title>,<text>君知世事否。平地欲九折。九折其柰何。莫如臥空谷。空谷松桂蔚。四面塵寰隔。伊我守初志。生平寄巖壑。那知自九天。尙未忘蓬蓽。家有七十老。強顏向京洛。薄暮投君宿。情意更款密。款密不自外。也自由心曲。心曲通金石。把杯又何說。</text>
<title>滯雨竹山水山村舍。村人李秀胤，朴耆英來話。</title>,<text>昨暮到山谷。山谷何委曲。亂餘人居少。蓬荻空蕭瑟。孤燈對石墻。語心還寥寂。趁曉欲啓程。寒雨霏霏作。咫尺隔玉京。遊魂繞雲闕。</text>
<title>述懷。示金景鎭 岦，金益精。乙巳</title>,<text>昔我抱遺經。托老空山谷。字字尋古訓。擬繼朱程學。時日漸遲暮。悲歎將何及。堂有八十老。爲赴十室邑。衙罷時對書。不覺慙面目。然且自勉勵。欲收桑楡力。古人不我遠。道理在咫尺。爲之諒在我。豈患力不足。衛武年九十。抑戒尙昭晢。惺惺一敬字。可以千邪敵。爲學亶在此。庶不負前喆。</text>
<title>輓高杜谷 應陟</title>,<text>乾坤向末路。喆人久不作。荊棘渾一世。芝蘭棄空谷。先生生苦晩。獨自抱馨德。美質保天眞。健筆倒三峽。仙桂占妙齡。宦海終抹摋。有時屈下位。志豈爲利祿。是非蓋餘事。毀譽無欣戚。蓬蓽任生涯。簞瓢老巖壑。千載絶知音。高懷誰與說。從欲壽已至。順歸言足樂。嗟我鄕小子。亦嘗忝餘席。今夏冷岳堂。一別何倏忽。和淚題新篇。聊代幽明訣。</text>
<title>輓省克堂</title>,<text>天地入末路。好人眞難得。荊棘渾一世。芝蘭老空谷。君侯起南服。聲華動一國。天分本高潔。不與同流俗。接物一以誠。智愚皆忻悅。樽酒娛一生。壺裏送日月。浮榮蓋餘事。三代留胸臆。爭意鳳池客。白首棲枳棘。嶺海數百里。孤魂獨飄泊。靈輀指故山。士友呑聲哭。嗟余世分厚。情意如膠漆。悲悼倍他人。幽明從此隔。苦懷尙有慰。兩兒堪繼業。和淚寫新篇。拜訣西歸日。</text>
<title>和贈鳴說上人</title>,<text>浮生於世定無牽。占得千山萬壑煙。蘿月終宵牕外鶴。松風竟日洞中天。生涯花竹銷塵念。契闊琴書對古賢。高臥此身無箇事。偶逢顚老共談玄。</text>
<title>金柏巖 玏 龜鶴亭</title>,<text>地祕天慳問幾年。相公今日始歸田。派分弱水三千界。氣挹銀河九萬天。野闊東南雲靄合。山多西北翠微連。人寰塵念都消盡。滿樹桃花繞後先。</text>
<title>冷岳精舍偶吟。贈崔季昇。二首。</title>,<text>入山非是要佳名。好靜元來自性情。案有詩書觀造化。門無車馬養精英。花階風定殘霞暗。茶鼎煙消白日明。箇裏儘多無限樂。誓將瓢飮過平生。</text>
<title>冷岳精舍偶吟。贈崔季昇。二首。 其二</title>,<text>人生於世若蜉蝣。幾箇英雄空白頭。事業須從平地積。工程何向外邊求。道存日用尋常裏。學貴知行喫緊由。一味惺惺眞藥石。請君早入聖門遊。</text>
<title>遊伽倻山</title>,<text>秋晩倻山作勝遊。兩三童冠共夷猶。紅流洞裏蒼煙合。學士臺邊古木留。日暮龍城荒草沒。霞開內院亂峯稠。仙翁一去無消息。紅樹白雲今古愁。</text>
<title>題金士悅 兌 水月堂</title>,<text>快哉水月堂。堂後皆蒼竹。洛江繞其前。鳧雁浮秋日。秋日我適來。滿眼呈丹碧。松林蔚如許。依然一畫壁。何況主人翁。酒話誠入骨。酒盡且一揖。遙向故山曲。</text>
<title>送崔季昇將免新向京 丙午</title>,<text>人之愛友生。例在美爵祿。爵祿豈云美。持身爲第一。持之亦何術。特立不撓屈。君看世上兒。輕薄逐蝴蝶。</text>
<title>到玉山。醉贈張仲順。悌元。</title>,<text>夜深到琴家。家空月猶白。瑤琴掛空壁。老夫孤房宿。酒半下指遲。羲皇入宮角。嗟爾世上人。紛紛何足說。富貴與榮華。倏忽過鳥滅。永念古人心。千年如晨隔。燈前思萬端。莫如臥空谷。</text>
<title>韓柳川 浚謙 席上和詩。留別李延陵 好閔。號五峯。 諸公。</title>,<text>十載南州客。今日始赴闕。瞻望泣且拜。五雲翳北極。退來訪舊遊。閭落迷南北。珍重兩三翁。竹亭設小酌。勤懇話昔情。至誠通金石。心交貴自然。不須借邊幅。一杯又一杯。夜深還惜別。臨別不忍離。殘燈乍明滅。更謝趁明曉。提壺送南郭。</text>
<title>韓柳川 浚謙 席上和詩。留別李延陵 好閔。號五峯。 諸公。 原詩聯句</title>,<text>竹亭荷沼坐來淸。南北山光助送靑。湖海別知明日恨。干戈同苦昔年情。人間萬事眞如夢。亂後孤蹤劇似萍。相對不須辭酩酊。任看明月上層城。</text>
<title>輓西厓先生</title>,<text>瑞世鳳鸞出。彩儀華我東。從師問學早。遇主寵榮隆。世亂持危懇。行違去國衷。臨終雙表在。千載凜孤忠。</text>
<title>盈德后樂堂。次晦齋先生韻。戊申</title>,<text>樓觀煙霞裏。巍然壓古城。五更風雨急。一枕夢魂淸。山晩雲橫岫。秋深葉滿庭。曉來霜月白。高臥聽江聲。</text>
<title>夜深到具 贊祚 溪亭 己酉。以築城事向淸涼山。</title>,<text>匹馬探仙界。乘昏入勝區。月明林靄豁。雲拳洞天幽。風戛階前樹。灘鳴檻外流。夜深塵籟寂。欹枕滌閑愁。</text>
<title>遊月幕山水 在慶州，盈德兩邑間。後築書堂。名曰玉溪。</title>,<text>眞界風光屬九秋。偶然來訪洞天幽。芙蓉玉骨撑雲外。錦繡丹砂繞石頭。瓊液淙潺深復淺。祥霞晻靄去還留。人寰塵念都消盡。疑入仙鄕羽侶遊。</text>
<title>禮安縣。次成豐基 以敏。○庚戌。以退溪先生從享。引奠大祝赴會。</title>,<text>春事宣城晩。殘花映萬林。旱餘佳雨足。雲瑞外陽臨。天闊靑山盡。人歸野渡深。此行眞有數。今夕遇知音。</text>
<title>平海宴席。醉贈坐中諸人。</title>,<text>今夕箕城會。榮光耀四隣。紫庭恩唱後。琴閣慶筵新。海闊天無際。亭高日可親。午陰雲半解。花竹伴歸賓。</text>
<title>平海宴席。醉贈坐中諸人。 其二</title>,<text>來訪箕城館。仍登郡北樓。海汀瓊樹暮。仙界碧溏秋。鳳去亭猶古。雲開山更幽。一杯高興盡。扶醉向芳洲。</text>
<title>淸心樓。醉贈閔善伯 慶基 諸人。</title>,<text>萬里滄溟岸。危樓枕古城。雲山天外盡。野水竹邊淸。琴鶴三山遠。笙歌九峽平。醉餘靑草暗。何處是歸程。</text>
<title>携申季收諸人登樓船</title>,<text>降自淸心閣。共登浮碧船。江山知有待。風月似前年。煙暝暮林靜。雨晴斷靄連。一杯豪興發。人擬畫中仙。</text>
<title>贈申養吾 得游</title>,<text>乾坤向末路。交道漸澆薄。金蘭契已遠。下井爭投石。遇君箕城館。一面心膠漆。今日秋雨餘。更晤淸心閣。把杯臨碧波。皓月出海角。此遊固云美。願言吐心曲。人生若蜉蝣。百年何倏忽。榮華皆片時。富貴終寂寞。唯有賢聖徒。千秋永不滅。令譽耀當年。芳名垂竹帛。利勢何足羨。節義貴堅確。請君信我戒。我戒非臆說。後悔難可追。發軔須擇術。</text>
<title>次金都事晦仲 寭</title>,<text>偶會丹陽館。風光屬九秋。山高天欲盡。海闊地疑浮。皓月當軒白。殘燈伴客愁。一杯歌一曲。乘興更淹留。</text>
<title>與趙都事棐仲 翊 向平海。會申季收。酒話境上。</title>,<text>天涯邂逅班荊坐。把酒相看多少愁。海外歸程山月白。浦雲長笛一聲秋。</text>
<title>輓權舍人 盺</title>,<text>大師作麗朝。冠冕代不輟。君侯繼家範。聲名早藹蔚。慈良出自天。愷悌乃眞德。歷揚入臺省。翺翔侍經幄。貞操確自持。不爲流俗奪。冬孟銜鳳綸。過我京山邑。棠輿忽相遇。弟兄光煥赫。情酌到鷄鳴。慇懃吐悃愊。儗將托晩契。論懷共白髮。那知此日別。竟是幽明隔。病臥故山雲。道遠難執紼。此生不復見。森然徒面目。精靈倘有知。應悲我心曲。揮涕寫新詩。遙寄餞窀穸。</text>
<title>訪圃隱先生舊居 在永川</title>,<text>昨入圃隱里。終宵仰高節。霜雪亂飄零。松柏凜不屈。況我大東學。實自先生作。後生式前閭。永矢繼遺躅。</text>
<title>題鄭君燮 四震。號守菴。 書堂</title>,<text>旭日照牕戶。几案無塵物。開卷對古聖。箇裏多眞樂。莫言今古闊。羲皇在眼目。不出三五步。凝然呑六合。一杯又一嘯。造化羅胸臆。回首此世路。萬事猶砂礫。明曉向華山。且欲結茅屋。</text>
<title>到北峽。留別鄭君燮諸人。</title>,<text>昨謁臨皐廟。逶迆訪華岳。雲霧適晦冥。未擧千里目。薄暮轉下山。疾馳投北峽。寒雨打五更。孤燈乍明滅。曉來拓西戶。秋色滿蒼壁。八公是何處。天際浮一髮。丹綠蔚掩映。依俙一畫幅。珍重諸士友。追隨共歡謔。山日欲西頹。踟蹰不忍發。一笑且揮鞭。重逢在何日。</text>
<title>輓金柏巖</title>,<text>公是文節後。承家有素業。賦性本慈祥。愷悌而惻怛。早歸有道門。大義飽咀嚼。晩來始釋褐。名聲殊藹蔚。高步入要津。翺翔遍臺閣。爵秩止亞卿。豈云位滿德。最後握憲章。危言動文石。退來臥故山。龜鶴享安樂。詩酒娛餘年。世路心自絶。兒孫簇滿堂。伏臘稱壽酌。八旬未盈三。無疾亦一福。念昔東浦暮。拜公且告別。儀刑已杳然。仙馭難追及。抱病滯遠地。瞻望山河隔。未果趨執紼。情禮嗟俱缺。聊寫一篇詞。揮涕寄窀穸。</text>
<title>輓寒岡鄭先生</title>,<text>先生起南服。黼黻吾東國。圃寒接淵源。退陶承正脈。踐履嚴繩墨。輝光動四域。片言撑宇宙。遺編邁今昔。泰山忽已頹。後學將安適。幸賴德業崇。餘澤流千億。</text>
<title>次張仲順</title>,<text>男兒生此宇宙間。稟四性備四體。參三才首萬物而中立。當以宇宙間許大事業任之吾身上。肯向人世間謾作麤鄙態。走紅塵馳紫陌。千駟萬鍾焉是求。而慕公卿大夫。羨靑紫丹碧。吾之仁與肝卽天之元與木。可以化生萬物。而其用則譬之太和陽春。吾之禮與心卽天之亨與火。可以長育萬物。而其用則譬之薰風炎熱。吾之義與肺卽天之利與金。可以裁制萬物。而其用則譬之涼風憭慄。吾之智與腎卽天之貞與水。可以堅固萬物。而其用則譬之氷霜霹靂。厥操貞矣。凜凜乎松柏之堅確。不動斧鉞鼎鑊富貴貧賤。厥度大矣。浩浩乎河海之淼洋。盡容姸媸高下賢愚善惡。夫然後方可盡宇宙間好箇男兒事業。亦可稱宇宙間好箇男兒名號。而不愧天不愧地不愧人不愧神。足以居廣居行正路心廣體胖粹面盎背。而逍遙乎仁義之府。優游乎禮法之場。奚翅同胞四海門庭胡越。</text>
<title>次晦菴辭。贈金士悅。二首。</title>,<text>有客氣豪蕩。遺却人世憂。巍然一亭江上。詩酒邀朋儔。雲盡暮山如畫。夜深明月如晝。箇裏興難收。紅塵何處是。獨笑上漁舟。</text>
<title>次晦菴辭。贈金士悅。二首。 其二</title>,<text>榮與辱於我何。不須謀。半世婆娑雲水。有時弄釣鉤。生前富貴功名。死後寒煙荒草。萬事渾悠悠。何如任天放。高臥白鷗洲。</text>
<title>別黃參知 是</title>,<text>吾觀天下萬事與萬物。富貴貧賤得喪歡戚猶朝夕。得之何益失何憂。不如眼前做至樂。至樂不必自外求。得之自我不覺融然忘外物。雲山石室靜且幽。麋鹿爲群猿鶴爲伴兮亦足吾生畢。此外何足說。請指靑山爲計活。</text>
<title>山中辭</title>,<text>山之中兮秋風起。松桂寒兮氣寥廓。黃葉下兮林翳豁。溪水淸兮莓苔滑。塵喧隔兮靜且閑。俗子稀兮巖逕深。結數間兮友麋鹿。抱遺經兮慰我心。對聖賢兮恒惕若。儼衣冠兮整且肅。事之來兮順以應。事之過兮還潛寂。寂而感兮感而寂。貫動靜兮體用一。惟所樂兮永在玆。矢不渝兮畢吾年。彼毀譽兮自外至。誠何足以動吾天。矧富貴兮有天命。安吾分兮復奚求。古之人兮不我欺。遂吾願兮我何憂。</text>
<title>冷岳辭</title>,<text>冷之山兮峙江東。凌高寒兮勢岌嶪。靄雲煙兮深且幽。蔚松桂兮稠又密。塵寰遠兮絶車馬。洞門翳兮唳猿鶴。若有人兮厭世路。謇獨來兮山之谷。聚壘壘兮山之石。伐丁丁兮山之木。結數椽兮山之坂。向盤石兮起石室。山之靜兮似太古。室之靜兮生虛白。壁四空兮牕四闢。左圖書兮右琴瑟。儼衣冠兮坐終日。古聖賢兮常對越。顏慶雲兮孟泰山。周庭草兮程和氣。俯而讀兮仰而思。契深旨兮嚼大義。有所得兮樂無窮。雖欲罷兮不可得。雖欲罷兮不可得。中天地兮獨自立。中天地兮獨自立。超群有兮入無極。體或倦兮掩黃卷。聊倘伴兮山之曲。上雲岑兮臨淸流。濯吾纓兮濯吾足。歸我室兮室岑寂。喚惺惺兮恐或輟。事之來兮順以應。赫天命兮常在目。靜以寂兮動以感。妙動靜兮周而活。是吾事兮安吾分。夜復夜兮日復日。彼富貴兮有天命。欲往求兮難以力。吾將老兮山之中。送餘生兮共明月。</text>
<title>歸故山辭</title>,<text>蔚故山兮幽且深。松桂凜兮依舊色。入吾室兮靜以閑。絶纖塵兮照明月。淡虛明兮萬籟寂。塊獨處兮思古人。古之人兮不可見。拊瑤琴兮隔千春。玩遺經兮佩至訓。庶不負兮終吾年。終吾年兮復何求。不愧地兮不愧天。</text>
<title>最晩黃辭</title>,<text>山之中兮車馬稀。谷之幽兮塵喧隔。北風涼兮草萎折。霜雪重兮天氣肅。爾獨秀兮階之間。向寒日兮吐黃色。絶紛榮兮保雅操。守苦心兮友松竹。髣髴西湖之處士。依俙栗里之靖節。柴市之文山不死。厓山之陸相在目。凜凜貞姿之不改。亭亭孤節之難奪。香苾苾兮襲我衣。影重重兮入我室。襲爾香兮齊余心。對爾影兮玩余樂。古之人兮不我遠。遺天地兮忘今昔。酌白酒兮高一歌。心虞唐兮夢羲皇。留此洞兮送餘生。聊與爾兮共彷徨。</text>
<title>挽詞李埈</title>,<text>玉潤初離璞。淵澄不著埃。明時曾歷試。吾榜號多才。洛水龍方臥。蓬山鶴遽回。馨風吹竹簡。遺慟在蘭陔。</text>
<title>挽詞趙靖</title>,<text>風塵傾蓋托襟期。偏愛氷肝不受緇。地敻縱違時月見。情深每切樹雲思。衰遲我合江湖散。晉接君宜禁闥隨。豈意晨星今落落。窮途遽哭哲人萎。</text>
<title>挽詞崔晛</title>,<text>當世非無士。其誰尙志人。妙齡成宿德。草澤挺祥麟。禮法循庭敎。謙恭輔友仁。鵬程早展翼。鳳閣密承綸。榮極三牲養。恩孚四邑民。通衢斂逸跡。宦路戒摧輪。世事紛如髮。衷情遠莫陳。求田計非晩。結舍願初伸。閑靜神愈茂。優游學日新。信能融査滓。將見就純眞。擬作邦家棟。終爲廊廟珍。豐姿未改鬢。沴氣忽傷神。安石方期任。元賓不壽仁。是誠關士類。豈但繫鄕隣。鏡鸞悲跼地。堂鶴怨號旻。瞢陋逢知己。襟期托老身。憂時同感慨。弔古共酸辛。良友嗟何覿。丰儀杳莫親。山齋梅吐雪。江閣柳知春。慘澹寒波月。何心更泛津。</text>
<title>挽詞朴守弘</title>,<text>南軒夫子有賢甥。不出門庭德已成。樂笑時言人豈厭。達施窮養世知名。攀髥鼎水三年痛。奉檄安陽四綬榮。五十韶光猶一夢。悲風吹雨濕銘旌。</text>
<title>挽詞朴守弘 其二</title>,<text>於家於國又於鄕。不幸如今失我良。棟折誰能扶大廈。龍亡無復護騰洋。堂前陰鶴鳴何苦。鏡裏孤鸞影獨傷。必壽者仁還未壽。吾將此理詰穹蒼。</text>
<title>挽詞李宜活</title>,<text>溫良天質類祥麟。和氣仍薰座上春。倚玉久蒙心許友。厭塵誰料化爲神。十年舊契無尋處。一代淸流有幾人。白馬洩哀那可得。重泉他日會相親。</text>
<title>贈許星山 潛○丙申</title>,<text>佩符南鄕佐府功。腰間龍劍射長虹。撫民遠邁龔黃政。律己常嚴趙杜風。氣槩本來橫宇宙。名聲終可揭崆峒。他年若問廉賢吏。邑老應稱許令公。</text>
<title>述懷。贈朴健齋 遂一，朴誠伯。成一。號風雷堂。二首○丁酉六月</title>,<text>枉過生平到白髮。胸中磊落有何奇。手將壯士撑天劍。口詠周家大雅詩。豆種石田生計足。舟橫秋水釣絲垂。玉堂金馬非吾願。與子雲山共臥時。</text>
<title>述懷。贈朴健齋 遂一，朴誠伯。成一。號風雷堂。二首○丁酉六月 其二</title>,<text>鄒魯吾鄕久絶絃。此生慙負蔚群賢。風吹烏岳愁秋鶴。日照新閭鎖暮煙。松老堂前今百歲。人亡鳳里已千年。寒齋中夜無魂夢。喚做惺惺對越天。</text>
<title>酬鄭穆如 允穆。號淸風子。 贈詩索和</title>,<text>我愛淸風子。飄飄物外遊。賦質本淸虛。胸中呑八區。久厭塵世喧。靑年臥東洲。疏狂寄遐想。羲帝同優游。超然逸懷孤。擧世誰與逑。詩格邁千古。揮翰搖三秋。筆法繼王鍾。到處驚人眸。性且喜醇醲。痛飮混俗流。春風與秋月。吟哦醉孤舟。飢寒及富貴。渾忘長悠悠。高懷旣跌宕。偏方肯沈浮。昔隨大𤕓行。歷觀帝王州。頃遇海虜擾。八路跡遍周。山河在目中。心上無公侯。且猶卑以牧。忠信於朋儔。昨暮冒雨來。訪我雙梅樓。雙梅花已落。雲樹弄輕柔。開樽酌松醪。儗做旬日留。白駒忽未縶。使我抱離憂。朝來數行書。情義何綢繆。慙我才太拙。瓊琚何以酬。惟願淸風子。一起贊王猷。不然聊與歸。千秋坐丹丘。</text>
<title>快賓樓。次贈洪咸昌。思古</title>,<text>南州形勝峴山陰。有郡襄陽擅古今。雲樹參差人掩戶。煙沙縹緲鳥歸林。人情自是無新舊。世道如何有淺深。多謝使君珍重意。登樓此日共長吟。</text>
<title>讀書鶴駕山。奉次西厓先生寄詩。</title>,<text>百里襄陽謝紱簪。歸來空谷訪雲岑。方塘半畝風波靜。擬向前頭養道心。</text>
<title>讀書鶴駕山。奉次西厓先生寄詩。 原韻</title>,<text>何事明時謝笏簪。爲訪招提白雲岑。應憐丈室淸如水。獨坐焚香養道心。</text>
<title>傷時 辛丑</title>,<text>萬仞雲山氣勢高。獨將幽契托寒袍。從今家國都無事。可使閑人睡得牢。</text>
<title>草堂偶吟</title>,<text>雲山寂寞無車馬。好寄生涯酒一杯。萬事不聞林下臥。松風時向耳邊來。</text>
<title>悼亡兒</title>,<text>人言壽夭皆由命。我答痒痾總在人。由命在人俱莫說。可憐殘骨瘞千春。</text>
<title>思歸</title>,<text>春暮都城外。旅人獨上樓。濕雲籠短岳。微雨暗長丘。寥落千門閉。依俙一逕悠。子規聲更咽。愁聽淚難收。</text>
<title>呈省克堂</title>,<text>男兒至樂貴於眞。外面浮榮摠是塵。窮達在天難以力。行藏有義豈容人。簞瓢箇裏生猶足。寂寞那邊物自春。事業不須鍾鼎勒。好將誠敬熟吾仁。</text>
<title>次贈省克堂</title>,<text>春雨江城酒一杯。暮天長笛又殘梅。此時此別還如夢。獨上高樓愁未裁。</text>
<title>敬菴偶吟</title>,<text>吾家事業非高遠。千聖由來道本同。精一危微傳妙訣。誠身明善示眞功。知行幷至方無病。內外交修始有通。如許欲趨中正路。要將敬字主於中。</text>
<title>奉呈徐樂齋 思遠</title>,<text>淑氣鍾河岳。祥鳳生岐陽。素質守太古。體乾能自強。令德厚被人。擧世飽馨香。小子生苦晩。志學昧所方。願言贈一語。導我前路長。</text>
<title>別趙汝馨 稷 歸關西 庚子</title>,<text>歸鞭欲擧且淹留。暮笛江城路更悠。此去茫茫關海外。不知何日共登樓。</text>
<title>次題張 光翰 自醒亭 甲辰</title>,<text>世事無心久。平生厭俗喧。今宵月正好。欲說已忘言。</text>
<title>醉贈金古風 震頀○癸卯</title>,<text>我本家山水。山水寓至樂。春風與秋月。悠悠自閑適。今日幸逢君。正値淸和節。樽酒聊相樂。細話披心曲。醉後吟古詩。古詩何淸絶。吟訖無柰何。天地留胸臆。</text>
<title>贈丘集夫 大成 景仰 山立○甲辰</title>,<text>鳳城秋已晩。江天霜欲落。樽酒數三人。終宵吐心曲。他日花山路。爲君更來宿。</text>
<title>贈鄭子孚 士信○丙午</title>,<text>高臺遙憶嶺南州。無限山河動客愁。人世百年如一夢。此生何事浪華頭。</text>
<title>醉贈金邦顯 光烈○丁未</title>,<text>世路無心久。殘杯春夢餘。醉來天地窄。花老落紛如。</text>
<title>醉別郭靜叔 瑮○乙巳</title>,<text>城東有一士。姓郭字靜叔。稟質本淸約。言行尙素朴。行義隣太古。動止師先哲。一瓢老窮巷。琴書聊自適。逢君忽相別。此懷誰與說。</text>
<title>贈別權 協</title>,<text>我性不喜工。平生偏好拙。觀子言與行。事事頗愿愨。此別倍黯然。不覺西日落。</text>
<title>贈安昌樂 崇儉</title>,<text>君言仙子勝於釋。我言異同不足說。攻乎異端斯害也。以此校彼有何益。揆之吾道皆外人。請君惺惺勿走作。</text>
<title>西湖跨驢 弘文館月課○乙巳</title>,<text>偸閑非是愛江湖。憤世歸來聊自娛。壯志未伸還落魄。忠懷欲洩更淸癯。海門鯨蹴波難靜。野渡舟橫月共孤。誰識隱憂隨處劇。林間贏得雪纏頭。</text>
<title>淸涼歸路。寄贈惟政上人。</title>,<text>觀海扶桑歲月悠。一封椒惠憶前秋。淸涼歸路逢行釋。爲問禪牕寄遠愁。</text>
<title>輓李居昌 輔○戊申</title>,<text>去歲花山別。那知此日哀。愁鴻愁海嶺。落照暝樓臺。苦節人無繼。貞操世莫回。九原難再起。千里酹殘杯。</text>
<title>郡齋除夜。次張叔 顯道。己酉</title>,<text>一年將盡夜。千里未歸人。旅館愁難遣。寒牕恨莫伸。塵寰渾似夢。世事摠非眞。海郡殘燈下。支離笑此身。</text>
<title>贈別金禮安 自漢 罷歸 庚戌</title>,<text>此別眞如夢。離魂繞遠林。山光濃欲滴。野氣翠還沈。交道無新舊。人情自淺深。憑君托晩契。千載孰知音。</text>
<title>遊周王山</title>,<text>危巖削立入雲空。流水犇騰耳欲聾。蒼翠萬重任出沒。此身疑在畫圖中。</text>
<title>贈柳叔正</title>,<text>爲學非難事。知行貴日新。攻人何所益。反己道終臻。多少寬平地。安閑意味眞。先師遺訓在。瀝血敢茲陳。</text>
<title>玉溪書堂。贈別李盈德 麟壽。</title>,<text>風流太守來相訪。正値秋山欲暮天。情話一宵還惜別。遠將溪曲意惘然。</text>
<title>輓吉直長 興先○甲寅</title>,<text>公是冶隱裔。承家有素業。處鄕旣恭謹。持身且勤恪。意謂享遐齡。論懷共白髮。那知歲初別。竟是幽明訣。分誼固相親。慘痛同骨肉。卽遠日已迫。題詩寄窀穸。</text>
<title>輓宋君玉 光啓○乙卯</title>,<text>公是先賢裔。承家有素業。純厚出自天。孝友人共識。中歲始釋褐。宦路方亨達。芝蘭忽萎折。慘惜情何極。此生難更覿。森然徒面目。和淚寫新詩。呑聲寄幽宅。</text>
<title>輓宋獻納 遠器○丙辰</title>,<text>公是倻川隱。棲遲老巖壑。文藝是餘事。釋褐豈眞樂。出入雲水間。雍容過周甲。蘭蕙忽摧折。天道固難測。聞訃最在後。慘慟情何極。聊寫一篇詞。飮泣寄窀穸。</text>
<title>輓權兵使 晉慶○庚申</title>,<text>身長綺紈地。名魁武藝場。分憂湖嶺郡。仗節海藩方。樂易人咸愛。云亡我最傷。庭前留玉樹。餘韻永無疆。</text>
