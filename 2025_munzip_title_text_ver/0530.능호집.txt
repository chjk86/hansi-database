<title>夜坐 丙午</title>,<text>淡月來雲端。淸輝滿高閣。睡起捲簾坐。風恬花自落。</text>
<title>和成士儀 範朝○癸丑</title>,<text>穆穆淸宵月滿山。有人看易水東灣。寒天萬木無生意。不信輕雷動地間。</text>
<title>感懷 甲寅</title>,<text>先人弊廬今誰主。行過南皋每懷古。壁藏古經三百卷。園有李梅桃杏樹。幼時我卧王考膝。香爐錯刀隨意取。移家十年五易里。夢游必在南澗戶。萬事不如垂髫時。呑聲忍淚心膈苦。</text>
<title>次三淵詩</title>,<text>睡起披襟坐。床書縱復橫。高峰紅日上。喬木烈風行。靜密觀梅萼。紛綸聽鳥聲。客談遼薊事。管氏感余情。</text>
<title>月波亭 乙卯</title>,<text>扁舟欲喚杳難攀。樓在空明一氣間。水積天東生皓月。雲收京北會靑山。年深畫棟龍蛇變。夜靜游人簫鼓閒。極目長洲多遠思。風悲喬木野烏還。</text>
<title>忠烈祠拜林將軍像</title>,<text>下馬祠前日未生。手擎高燭畵分明。寒山氣結鬚眉怒。朝水聲長履舃鳴。王降寶書天地感。戰餘金甲鬼神驚。東方百代尊斯廟。留待中原有義兵。</text>
<title>上明谷東岡謾吟 丁巳</title>,<text>豈無看花伴。獨行我心悲。人趨花盛節。不樂未開時。花衰目已倦。陌上無春騎。感彼東君意。開落俱無私。癸巳南閣望。萬木正葳蕤。幽馥未奮輝。新柳導春姿。比如犧畫象。人文漸開之。如今經十日。花多少見枝。澗黃初的爍。巖紅已陸離。待到微雨宵。薰風穆先吹。玲瓏造化心。獨有凝香知。登岡有誰偕。佇望聊自怡。淑氣浮雙闕。晴輝麗長逵。愛玆昭華節。似是昇平期。明辰固爛漫。留余看花衰。</text>
<title>鳥山記事</title>,<text>行近西巖午酒醺。農謳樵唱隔村聞。天長海鶴挐荒野。日暮山龍吐旱雲。徑曲草昏誰問路。池華風定自潛文。偶逢嘉樹邀隣叟。爲讀殘碑上古墳。</text>
<title>記新邑村叟</title>,<text>峽翁形貌怪。衣短弱孫牽。終老木皮室。傳家鬼麥田。呼鷹秋草白。射虎槲林玄。勞力亦無譽。拜人氣傲然。</text>
<title>磨霞嶺望金剛山</title>,<text>登岡天地白。我馬欲飛騰。秋霽雲無力。風剛鳥不勝。崑崙遙擢玉。姑射細分氷。照海孤光動。開霄萬象澄。衆巒分浩氣。眞宰示良能。秘斲三神骨。秀摧五嶽稜。淸輝分日月。靈籟夾鵾鵬。德耀人皆仰。名尊世莫增。未愁吾道晦。如睹聖人興。爛燦徒盈目。巍峩竟怕登。控思靑鶴翥。驂欲火龍升。斷髮身應潔。齋心道自凝。直登觀海水。俯視小丘陵。</text>
<title>贈體華</title>,<text>我到白華菴。長懷百淵子。氣凌毘盧頂。目窮滄海水。致雄何爲者。得交天下士。聯袂木石間。演經氷雪裏。遺踪滿空山。流芬在百祀。嗟哉華上人。爾顔渥而美。</text>
<title>天一臺</title>,<text>丹霞吹散洞天逈。日落危臺風滿衣。萬瀨自含明月瀉。千峰欲化霽雲飛。稍疑太乙浮蓮至。未信麻姑看海歸。悄倚長松無限思。瑤琴遠在北山巍。</text>
<title>碧霞潭</title>,<text>火龍所滀渟。萬瀑注汪洋。回磴徑轉滑。數潭幽而凉。繚壑彤霞深。夾路翠木長。忽驚洞天曠。碾開雲日煌。凝佇履欲響。仰首神俱翔。鎔石鎖中黃。偃風磨穹蒼。淸瀑轟成雷。積氣瀉衆香。翔舞不定影。將噴更悠揚。激石始成湍。蕩日稍放光。谷螭傳餘響。幽鳥和陰岡。冥觀意自得。于以濯塵裳。尙恐歲華晩。幽崖鎖氷霜。移杖蒼峰下。悄悄發淸商。</text>
<title>宿摩訶衍</title>,<text>雪葉風湍滿壑喧。禪堂靜夜擁虗樽。世無眞聖吾安仰。海有神山道尙存。醉喚九龍驂日月。夢驅羣佛歷崑崙。遠遊偏感靈均意。漢上歸來灌我園。</text>
<title>內水站望毘盧峰</title>,<text>百疊香城拱揖勞。勁風不斷轉虗濤。蒸蟠灝氣東天小。逈瀉晶光北斗高。雲白中原遙度馬。日紅瀛海半沉鰲。偏邦亦有山嶽壯。上帝無心降人豪。</text>
<title>九龍淵</title>,<text>淸光望已遠。幽響坐林聽。赴壑羣湍勇。翀霄一氣靈。洞昏深瀉月。石坼細騰星。莫測潛龍意。晴宵雨晦冥。</text>
<title>三日湖</title>,<text>輕舟漾秋水。四顧山穆然。隨意過南坨。沿洄北渚邊。素鳥止圓沙。朱鯉躍淸漣。盪槳至中嶼。翠木蔭其顚。巖淨明霞縈。荇弱微風牽。環流看畵閣。倒影涵秋天。蕩漾雲日暎。冥濛空翠連。幽吟桂樹辭。永懷古游僊。述郞何爲者。永郞不知年。南安亦渺茫。古字迷石鐫。溯洄不可求。登高目杳綿。巖臺遺余佩。石門裳復褰。日暮魚鳥愁。山海凝如煙。</text>
<title>甕遷道中</title>,<text>明沙入望霽光鮮。白鳥雙飛目杳然。晴霱逈連徐市國。崩城半入野人天。洪濤沃日迷鯨背。層嶂如雲擁馬前。稍覺淸風生兩腋。不須虗廓問眞僊。</text>
<title>觀海</title>,<text>漭洋何所止。凝望極傷神。至靜含元氣。常淸待聖人。鵬遲僊月滿。鰲老島花春。逐浪漁舟子。憑君欲問津。</text>
<title>觀海 其二</title>,<text>乘桴欲焉往。吾道信悠悠。蕩潏無聲處。鴻濛有氣浮。雲從花地起。魚入蓋天游。莽杳靡涯際。瀾濤只馬頭。</text>
<title>觀海 其三</title>,<text>魚龍齊鼓舞。靈怪贊神君。沉木天香氣。藏山蜃閣雲。日涵凝遠響。風靜爛淸文。高嘯倚叢石。招呼跨鶴羣。</text>
<title>三釜淵</title>,<text>泱泱野中水。歲暮誰窮源。淸曉褰余裳。僕夫愁路昏。永懷冥棲者。古道霜雪繁。溯洄遵長渚。揭厲度石門。穹壁仰圓泓。瀑水風雷奔。湮欝生玄嵐。滀泄藏靈根。振湍崖谷裂。幽咽傷我魂。老螭潛自吟。百鳥啾相喧。憑湍悟顯微。妙用固無言。在山花木潤。注海舟檝存。悠悠流日夜。此意共誰論。巖棲空有跡。桂樹難可援。出洞寒日舒。悵望數峰尊。</text>
<title>次伯氏韻</title>,<text>弟病兄愁鳥山中。風昏凍林雲碧色。病起始泣兄不住。扶病出門望歸翼。尺牘時來語悽苦。賣書東郭謀斗屋。小郞衣單剝紙衾。長嫂勞飯盤無簌。極知憂患將玉成。皺眉仰屋兄愼莫。卧念天地多怨情。終古英雄更寂寞。時危漸覺布韋榮。先人最訓琴書樂。兄須緩歌弟善笑。日慰高堂歡無慽。繁花競春百鳥和。携我朋酒出門適。北磵洋洋堪濯髮。休向南山經故宅。柳邊松下微吟歸。兒整書丌候將夕。玄言靜觀包犧文。一氣潛養虗室白。幽愁共和靈芝曲。寒棲自愛交竹栢。歧路鬱鬱車難行。更嗟人情隨雞𪚥。願言白頭同一室。松菊淸華擥盈匊。</text>
<title>峽友申子翊 思輔 來訪共賦 戊午</title>,<text>叩齒十年誦伯陽。南原種秫草茅荒。寒山雪擁幽蘭屋。春水花迷怪石航。且復離羣隨鳥獸。時能翫世學漁商。期君濯足龜潭上。墨葛書磐伐木章。</text>
<title>江春</title>,<text>野鳥鳴飛弄雲天。龍岡西畔訪同年。春暄牧馬隨芳草。江穩羣童運巨船。老柳無風花自落。夭桃醺日氣方姸。閒吟未覺迷行徑。遠巷依依起夕煙。</text>
<title>馮北海落花詩。極其新巧。出之無窮。余欲效之。纔得三篇。倦而止。</title>,<text>花發只憑風雨和。和風膏雨更摧花。餘紅未淡紛紛灑。殘馥猶淸陣陣加。飄落錦筵終斂笑。濺成泥土亦無嗟。花根不滅花心在。雨急風顚奈爾何。</text>
<title>馮北海落花詩。極其新巧。出之無窮。余欲效之。纔得三篇。倦而止。 其二</title>,<text>橫空漠漠任飄颻。返樹如羞落地驕。照破虗塵分色相。流隨野馬競逍遙。長街落絮紛來送。淸沼浮萍靜相邀。潔性終無依附想。風回芳馥上雲霄。</text>
<title>馮北海落花詩。極其新巧。出之無窮。余欲效之。纔得三篇。倦而止。 其三</title>,<text>一樹桐花異盛衰。朝敷暮落獨西枝。偶藏喜鵲分香落。忽囀嬌鶯並蒂虧。數合牧丹觀邵易。節逢梅實感周詩。蒂香滿地無心掃。待到桐花自落時。</text>
<title>贈元雲伯 命龍</title>,<text>夜淸龍嶽白雲飛。盪漿應過斗尾磯。桐花落盡生明月。獨掩煙江白板扉。</text>
<title>驪上</title>,<text>白露凄淸霣竹梧。草荒江逕馬行紆。秋雲日隱龍門樹。積水天明龜尾湖。行訪義倉喬木在。來觀鄕射野堂孤。我心却羡漁商客。釃酒包魚日夕娛。</text>
<title>舟游冠江亭下</title>,<text>二陵東望暝雲平。纖月盈樓灝氣明。秋水靜看天地意。洞簫幽徹鳳凰鳴。孤鴻警露星河燦。老鯉呻風木石淸。良夜不堪思遠道。中流莫奏櫂歌聲。</text>
<title>神勒寺東臺</title>,<text>露白葦花洲渚空。巖臺日落灑微風。潛鱗跳月星文碎。老樹生雲嶽氣通。欲問龍圖秋水逈。空留佛骨石龕崇。商颿過盡歸鴻暝。陵栢蒼蒼極望中。</text>
<title>贈金子君保 喆行</title>,<text>人之淑躬。履道冲夷。侃侃文忠。昭德綏汝。</text>
<title>贈金子君保 喆行 其二</title>,<text>儆爾潛居。念爾遠朋。穆言和衷。物無不從。</text>
<title>贈金子君保 喆行 其三</title>,<text>無行曰孤。神其軔汝。無言不誠。天其訊汝。</text>
<title>贈金子君保 喆行 其四</title>,<text>伐桐爲琴。良工尺之。揉桑爲射。聖人的之。</text>
<title>贈金子君保 喆行 其五</title>,<text>尙貞無私。神其內腴。我言匪諛。敢申僕夫。</text>
<title>大灘</title>,<text>大灘莫交語。柂轉愼莫興。層湍忽噴焰。江陷日色崩。夾舟羣巒馳。碾石雲雷騰。回愁上水者。捨命挐孤繩。來往只爲利。蹈危非其能。君看耕田樂。終歲守丘陵。</text>
<title>細灧盤花</title>,<text>細灧盤花撒作雷。石根如馬舟飛回。雲煙曉擁龍門轉。星月流成驪水來。河神聽鼓長魚出。商女凝歌幽鳥哀。乘浪不煩持檝力。沙頭漁者意勞哉。</text>
<title>敬次高梧軒梅花詩</title>,<text>蹙榦空査老更新。寒花奮發氣機神。光籠竹牖淸通月。影瀉金罇密漏春。潛晦古根依潔土。逈流奇馥襲幽人。莫言芳郁同蘭蕙。嘉實終看鼎鼐親。</text>
<title>七月望日。與任子伯玄 邁，仲寬 薖 兄弟，李子胤之 胤永。賞荷西池。共賦荷花詩。余得八首。己未</title>,<text>芬芬郁郁水西東。菱島蓼堤一氣籠。色燦絳河魚潑浪。香薰淸月鵲飜風。琉璃擁燭移紅萼。蔗桂和霜飮碧筒。玉佩華衣相與映。芳菲攬取滿堂中。</text>
<title>七月望日。與任子伯玄 邁，仲寬 薖 兄弟，李子胤之 胤永。賞荷西池。共賦荷花詩。余得八首。己未 其二</title>,<text>雲淨平池白露滂。秋花自動不禁香。采歸紅萼風吹手。灑落明珠雨滿塘。惱殺水僊遺寶佩。湧來金佛放祥光。浩然濯影漣漪裏。穆穆淸宵月彩長。</text>
<title>七月望日。與任子伯玄 邁，仲寬 薖 兄弟，李子胤之 胤永。賞荷西池。共賦荷花詩。余得八首。己未 其三</title>,<text>燦燦瓊華照水紅。雲波搖影錦玲瓏。露寒珠斂千池月。夜靜香生八面風。翠鳥獨來餐寶粒。玄龜知樂繞幽叢。淸芬未襲佳人袖。朝暮攀援有小童。</text>
<title>七月望日。與任子伯玄 邁，仲寬 薖 兄弟，李子胤之 胤永。賞荷西池。共賦荷花詩。余得八首。己未 其四</title>,<text>浪開魚躍澹雲殘。寶萼英英萬卉觀。宛在水中流彩遠。搴歸木末拾香難。秋淸紫氣沉龍劒。夜靜金莖晃露盤。欲贈美人携結佩。芳華晼晩悵憑欄。</text>
<title>七月望日。與任子伯玄 邁，仲寬 薖 兄弟，李子胤之 胤永。賞荷西池。共賦荷花詩。余得八首。己未 其五</title>,<text>蘭舟不至柳拖煙。獨自姸姸濯露鮮。香裛澹霞薰草木。影涵輕浪爛雲天。素華織出雲裳淨。綠翠裁匀紈扇圓。沐月凝霜生百寶。橫塘秋水自淪漣。</text>
<title>七月望日。與任子伯玄 邁，仲寬 薖 兄弟，李子胤之 胤永。賞荷西池。共賦荷花詩。余得八首。己未 其六</title>,<text>華池日落翠陰陰。紅蓼白蘋白露沉。秋水靜含魚龍氣。蓮花潛動天地心。纖雲罩彩繞芳渚。素月和光穿密林。自在淸香鼓萬物。無人虗閣弄瑤琴。</text>
<title>七月望日。與任子伯玄 邁，仲寬 薖 兄弟，李子胤之 胤永。賞荷西池。共賦荷花詩。余得八首。己未 其七</title>,<text>濯纓已在蓮塘上。香露瀉回注頰牙。雲表霽峰通淑氣。柳頭朝日浣淸華。一團汞轉無量葉。萬朶莖分不競花。薄海腥薰愁看汝。文山不獨墨蘭葩。</text>
<title>七月望日。與任子伯玄 邁，仲寬 薖 兄弟，李子胤之 胤永。賞荷西池。共賦荷花詩。余得八首。己未 其八</title>,<text>霜露不禁擢晩華。正逢君子駐游車。珠明一點擎枯葉。香守初紅心落葩。黃菊花開傳苦節。玄淵氣積斂春芽。池波有盡芳塵在。岸蓼渚蒲爾可嗟。</text>
<title>西池與任李諸公賦</title>,<text>夜凉堤上宅。秋氣繞雲蘿。正當魚龍蟄。不禁蟋蟀多。微風荷墜露。纖月檜生波。惻惻聽雞𪚥。和君對酒歌。</text>
<title>和李子伯訥 敏輔</title>,<text>俛首烏紗慣。還家睡思催。瘦妻眉復攢。親友簡疎來。負米知眞孝。牧羊愧晩才。讀書遺會計。重慕漆雕開。</text>
<title>和李子伯訥 敏輔 其二</title>,<text>風雨雞聲曉。微官動我愁。燈孤坐永夜。蟲歇感淸秋。柱史出關馭。磬襄入海舟。此心竟寥落。送客涉滄洲。</text>
<title>和李子伯訥 敏輔 其三</title>,<text>鬱鬱繁雲色。崇朝鎖北岡。秋陽衰菊冷。驟雨襍花光。抱易迷三聖。吟騷廢九章。永懷吳季子。論樂及中方。</text>
<title>子翊得畵帖。考其印識。皆中州人。余用古隷題裱曰啖脂山栢。逐幅寫小詩以寓意。錄五首。何文煌效倪淸閟</title>,<text>空江散幽馥。不見畵舫來。倚閣數株樹。猶疑懶瓚裁。</text>
<title>謝採效伯虎</title>,<text>植杖看秋樹。無人坐薄陰。有懷題落葉。林鳥聽孤吟。</text>
<title>潘澗潑墨</title>,<text>客歸靑嶂合。山靜落淸瀑。登樓望君馬。繁雲生萬木。</text>
<title>何文煌小景雲水</title>,<text>湛湛門外水。雲重只聞聲。送君東郭路。樹際有橋橫。</text>
<title>謝嶼白描道人看洗硯</title>,<text>老樹根通泉。小童手洗硯。道函書萬字。頭白古瓦片。</text>
<title>感秋和李伯訥。因懷海嶽游人。</title>,<text>落景依依星出空。秋聲淸澈萬林同。老龍雷雨蟠歸海。寒檜雲天鬱送風。白髮應長劒客老。黃花未歇酒杯窮。故人此夜能無睡。巨嶽洪溟看月中。</text>
<title>感秋和李伯訥。因懷海嶽游人。 其二</title>,<text>霜鴈連聲下遠空。南皋晩眺與誰同。萬塵消歇明秋日。二氣橫分騁遠風。伐輻可堪山木老。乘桴欲略海雲窮。緬懷燕市悲歌侶。擊劒相邀酒肆中。</text>
<title>續題李胤之西池荷花軸 庚申</title>,<text>暮倚繁花候水僊。芳華采贈綠雲邊。絳唇吐月幽香遠。珠佩臨風寶彩圓。宛轉却望靑鳥外。輕盈如近白蘋前。極知芳潔難移性。剪取塵裾濯上淵。</text>
<title>續題李胤之西池荷花軸 庚申 其二</title>,<text>漠漠乾坤多浮萍。百金誰惜片萼零。薰風濯淨繁花素。玉露磨圓萬葉靑。苦意鍊到秋天肅。芳根生時濁水靈。此地曾不通香海。薝葍千林奈爾腥。</text>
<title>贈宋子士行 文欽</title>,<text>之子休官歸。不失一布袍。朋知相與喜。里人或謂高。外慕哂塞馬。初志問誅茅。只恐後之人。悶時惜爾曹。禮樂竟在野。天意長蓬蒿。澒洞華夷交。沉冥僊佛逃。痛心見被髮。善世竢拔毛。退修道猶嗇。豈惜身長勞。小官秉出處。善類賦離騷。泥行畏不義。一世羞同包。慨余出無適。近不樂南皋。僦園杞菊荒。微官妻子嗷。講道憂孔朱。和詩廢邵陶。獨行悔敢寡。决歸氣應豪。春動南郭柳。氷决銅梁濤。舟車任所之。憂患堪長拋。未謂爲小節。潛居德業牢。箴言豈不諒。日月逝滔滔。尙歎琴說長。未和招隱操。</text>
<title>和金子孺文 純澤</title>,<text>落木寒泉響轉哀。荒岡車馬有誰廻。移盆最護重陽菊。閉戶頻驚十月雷。醇酒爲人銷夜永。腐儒無計答天災。著書論道須良友。敢怨玄冬霰雪堆。</text>
<title>送金進士日進 益謙 游燕</title>,<text>負劒携書多苦情。憐君歲暮入長城。可憐季子觀周路。易水前頭弔慶卿。</text>
<title>送金進士日進 益謙 游燕 其二</title>,<text>大凌河水濺車盡。狼子山雲秣馬殘。可憐每歲金繒役。不道遼西行路難。</text>
<title>送金進士日進 益謙 游燕 其三</title>,<text>野燐蒼蒼多漢骨。車中夜宿獨歎歔。風雨晦冥雞不唱。篝燈暗誦晩村書。</text>
<title>送金進士日進 益謙 游燕 其四</title>,<text>歲暮深河卧老柳。天寒華柱杳僊翎。江南萬里紅雲盡。落日休登望海亭。</text>
<title>送金進士日進 益謙 游燕 其五</title>,<text>貂裘亂撲雪花斑。日黑風悲山海關。關外錦車流不斷。哀歌誰問季文蘭。</text>
<title>送金進士日進 益謙 游燕 其六</title>,<text>市經半襍胡音翻。未忍攜來敎子孫。雨磨土蝕周王碣。猶守文宣古廟門。</text>
<title>送金進士日進 益謙 游燕 其七</title>,<text>海波不沒嗚呼島。野土可增安市城。殺盡强兵與義士。誰開遼瀋四千程。</text>
<title>南壇 辛酉</title>,<text>春日尋南壇。古原靑松冷。所遇多勞懷。悱惻屢引領。神門纏荒棘。靈壝石不整。野馬滚上壇。汚渠通玄井。慨此穆淸地。便爲荒絶境。百祥豈不原。古禮國所秉。未導仁后誠。豈無玄天警。牲玉徒自陳。霈澤違淑景。嗟嗟有司臣。精念內自省。</text>
<title>國典每歲暮春。親祀大報壇。三月四日。陪班感賦。是夜雨。</title>,<text>景德將明報。荒壇監苦心。春歸東海滿。花到北山深。雨泣冠裳會。天聽磬管音。嗣王篤忠孝。歲祀必躬臨。</text>
<title>國典每歲暮春。親祀大報壇。三月四日。陪班感賦。是夜雨。 其二</title>,<text>爀爀神顧享。后來昊天從。壇花宋子淚。園木肅王封。淸廟如聞瑟。靈臺復鼓鐘。今宵猶苦短。誰復記春冬。</text>
<title>偶書</title>,<text>花樹暎臨韓氏園。無爲山閣眺東原。不嫌草坐供親友。自愛茅堂似野村。苔綠滿庭春雨細。松陰移箔暮雲繁。幽懷日日思微醉。笑倒葫蘆酒未存。</text>
<title>吳氏別墅淸泠閣。與尹子子穆 冕東 賦。</title>,<text>虗閣澄澄曉靄明。石泓春水漾林淸。巖花亂落隨波盡。空谷無人與濯纓。</text>
<title>雨中約諸公游道峰。分樓字。</title>,<text>泉飛石動洞天幽。萬丈峰寒紫翠浮。繞壑松聲悲不絶。滿空花氣黯將收。良朋未到雲渾徑。皓月猶遲雨灑樓。莫上舞雩臺上望。秪應林鳥暮哀啾。</text>
<title>又次雪巢韻</title>,<text>山鬼唫春古壑幽。殘經自卷滿虗樓。林峰悄碧擎天立。風瀑哀鳴抱石流。夷夏一塵花水淨。唐虞半日洞雲悠。極知靈氣猶昭爛。瑤佩星旌憺遠遊。</text>
<title>又賦</title>,<text>步拾芳馨揭我裳。舞雩臺下水洋洋。空山日落玄雲合。古廟春深翠木長。花老不知經萬曆。草昏何處叫三王。可憐吾道寄荒谷。籩豆難酬盛德章。</text>
<title>玄石滄浪亭。與湛存子李公 明翼。感次中州李處士鍇秋懷詩。</title>,<text>日暮魚龍霧雨收。中流鼓枻問何求。風林轇轕悲生響。雲岫聯綿黯動愁。江海幾時無惡浪。乾坤一氣信淸秋。待來霜月湖心照。朱杞黃花醉甕頭。</text>
<title>和金孺文用工部寫懷韻</title>,<text>游道文自見。漓之便入俗。利義謬雙行。身志失箝束。古書讀冞晦。來日苦不足。立言懼王僭。悶時發誼哭。猛獸未之驅。神龍將焉燭。善世終有命。淑身斯遠辱。實理猶服田。眞文卽味粟。一反洞靈根。浩然水趨谷。秋潭涵星月。春山發紅綠。定命委大化。濯志守貞獨。斯言矢靡悔。良友許衷曲。可以處夷貉。不愧混樵牧。</text>
<title>次張丈 震煕 杜谷精舍作寄題</title>,<text>門臨杜谷小塘隈。日數文忠墓柏廻。自補遺經傳子讀。恒留醇酒待賓來。身藏老圃唯餐菊。家在孤山舊種梅。已忘飛騰少年事。驊騮卧草綠沉苔。</text>
<title>次張丈 震煕 杜谷精舍作寄題 其二</title>,<text>松荒谿谷墓門隈。草際荒碑弔古廻。司馬家殘遺草在。叔敖孫老負薪來。全輸小圃環秋菊。爲待嘉賓護病梅。野外招邀談故事。莫敎深徑長莓苔。</text>
<title>宋士行袖壺來賞庭菊。宋子時偕 益欽 繼至。</title>,<text>幽居心獨苦。抱甕滋庭菊。秋深而無酒。花開遶我屋。故人爲攜壺。來與慰幽獨。鋪席向中庭。連峰延遐矚。更際微月升。會此林颸穆。出我靑石杯。芳華攬盈匊。一餐淸心肝。微醺代薰沐。且慰遠遊心。莫傷時運促。</text>
<title>凌壺觀雪中謾述呈北隣</title>,<text>故人營我屋。乃在南山側。南牖環茂林。北牖𪚥𪚥𪚥。今日大雨雪。背寒不得曝。閉牖而不可。露坐延遐矚。積素收塵氛。連峰爛汞玉。瓊枝前轇轕。蒼檜氣甚穆。却嗟龕中梅。畏寒不放馥。物性異貞脆。天意存孤直。君看陽春後。褐衣誰不足。自古明哲人。不以衰世縮。此意同歲暮。吾道付窮谷。沉歎茅檐下。寒靄散朝旭。</text>
<title>冬暖無雪。冬至後四日初雨大雪。經宿已瀜消。憂惻有賦。謹呈雪巢執事。</title>,<text>玄穹猶下雪。荒草愼萌芽。肅爽先風御。冥濛夾日車。僊盤和玉屑。佛手鋪金沙。忽憶瓊樓冷。偏愁紫塞賖。淹冬噤越犬。傡日墜堯鴉。慄冽曾無怨。瀜暄敢自嗟。陰氛噓野馬。枯木竊春華。龍戰微陽盡。龜藏六氣差。鑠流埋玉土。爛剝鏤氷花。山黑餘高檜。庭荒肆老鵝。掃知糞壤熱。遺惜寶瓊嘉。氣候元多戾。天功固莫加。高雲猶鬱渤。陰雨劇橫斜。聖祝省躬惕。愚憐曝背誇。迎冬欽服輅。調律驗吹葭。至德方參化。諸公且忘家。反風由一念。塞霧破羣邪。皓返乾坤色。淸通水月涯。解穿東郭履。重潄子卿牙。嶽潔宜晴牖。梅遲任凍葩。</text>
<title>戱賦凍梅示宋士行 壬戌</title>,<text>東郡廵將能彈琴。庭有一盆古梅樹。始從人家力奪歸。根傷三年數花吐。花大萼綠香如霧。我謂名花不論價。念君豪情無所慕。放筆爲作松梧圖。借看幽豔慰歲暮。移置凌壺之寒舘。繞以羣書密衛護。靑條屈出琅玕長。寒査灌看銅銕鑄。草樹霣落花心生。菩蕾綴枝珠堪數。我謂此樹神骨勁。能與主人受寒沍。羞借束薪偸天功。獰風虐雪任吼怒。屋寒不嫌人客疎。花遲正待晩節固。不謂枝榦暗受凍。英華已竭勞灌注。慘憺莫見東君心。玄陰漠漠難告訴。悵然不覺中心煩。擁將破盆迎朝昫。朝昫照之力猶微。抱入深房催溫具。凍妻寒兒幷不顧。却歎此樹心性暖。忍使屈辱隨婦孺。重謝家貧與花聽。寄送鄰家莫我忤。枝活花開一任汝。我亦攜酒乘月赴。君不見絶巘古松葉如絲。凌霜忍雪絶依附。</text>
<title>弼雲臺看花。韻用曲徑通幽處。賦五篇。</title>,<text>度谿不知遠。登岡俯崖谷。城闕何窈窕。山河自相屬。和風吹乾坤。萬卉交紅綠。車馬窮懽賞。士女競歌曲。榮華一夕歇。往來成陳躅。感物增惋傷。懷古延遐矚。日暮倚長松。永歎起我僕。</text>
<title>弼雲臺看花。韻用曲徑通幽處。賦五篇。 其2</title>,<text>流水曲通村。山深花氣暝。醉歸不省馬。芳草夾林逕。</text>
<title>弼雲臺看花。韻用曲徑通幽處。賦五篇。 其3</title>,<text>漠漠含淸靄。菲菲送遠風。眞看香作海。未信色成空。曉岫微分碧。斜陽返照紅。不愁天地濶。淑氣自流通。</text>
<title>弼雲臺看花。韻用曲徑通幽處。賦五篇。 其4</title>,<text>綠深紅淡雨初收。行訪雲岡路轉幽。每歲看花非舊伴。一春無酒慰新愁。提攜莫忘斯丘樂。聚散須同盡日遊。水遠山長望不極。重重煙樹繞朱樓。</text>
<title>弼雲臺看花。韻用曲徑通幽處。賦五篇。 其5</title>,<text>片花落地頭堪白。馬踏落花那忍去。來歲共賞花開初。記取林壇攜酒處。</text>
<title>金子稚恭 肅行 挽 癸亥</title>,<text>昔與子華氏。訪君淸風閣。論交頗深湛。傳詩愛淸削。名牋出日東。新釀泛梅萼。爛漫文墨戱。脫略規繩縛。玆事那復有。朋知轉蕭索。與君哭泉舍。涕淚亦旣涸。留我獨看花。那忍經西郭。大家關時運。善類多命薄。文忠舊池舘。竹樹將焉托。澗虗風湍咽。梅枯雨蘚落。並與琳琅散。寂寥平生作。庭檜有分植。灌培悲根弱。</text>
<title>與諸子約泛月不諧。集李胤之白石山房分韻。</title>,<text>夜雨荷塘滿。涵波嶽翠長。本期湖海濶。因赴石壇凉。徑草抽輕碧。林花落細芳。山禽知習靜。飮啄就君傍。</text>
<title>會澹華齋分韻</title>,<text>短檐陰樾薄炎暉。留客傾壺興不微。栽得綠蕉聽雪卧。掃來白石取醒歸。日長花度延門盡。潭靜雲移太華飛。卽此已存濠濮想。潛魚游鳥與忘機。</text>
<title>近聞湛齋習懶廢詩而忽寄二篇。天眞爛漫。而俯仰感慨。極寫悼躬之懷。知己之語。嗟乎。以雕鏤爲工而不誠其辭者。豈知湛齋之詩之高也。</title>,<text>悵然孤坐眞無事。偶爾閒吟亦有時。腹裏詩書從我廢。世間憂樂許君知。荒丘獨卧春雲薄。老樹留看皓月宜。卽恐一醺還抵罪。高樓明月與誰期。</text>
<title>近聞湛齋習懶廢詩而忽寄二篇。天眞爛漫。而俯仰感慨。極寫悼躬之懷。知己之語。嗟乎。以雕鏤爲工而不誠其辭者。豈知湛齋之詩之高也。 其二</title>,<text>閉影息交那可得。悲來聊復和君詩。衣冠已許牛羊共。肝膽應敎草木知。歲暮紫芝爲誰秀。夢中黃石與余期。將心不敢煩龜策。悄對黃花一攢眉。</text>
<title>樹檀</title>,<text>我初居無屋。故人實營之。我屋初無樹。而今日華滋。桃柳遂掩翳。竹梧交參差。分根自他園。灌培從手爲。弊心非一日。良愧無屋時。點檢有不慊。嘉植或芟夷。惟玆古檀樹。不遺衆力移。敢忘良朋貽。實抱貞固姿。垂華拂檐雲。轉陰淸書丌。亭亭絶依附。內含香芬奇。詠歎怡我情。此意故人知。</text>
<title>次湛齋寄贈韻</title>,<text>密雲開復翳。注目郭南山。憂道玆身大。信天萬事閒。黃虞春盡處。夷夏醉眠間。永慕梁夫子。出關遂不還。</text>
<title>景福宮會李都事士浩 時中 氏兄弟共賦</title>,<text>匝地松聲老。滿天嶽翠流。飛花雲鳳磚。深草石麟溝。風暖猶吹水。日紅憶當樓。先王有民庶。臺沼許春游。</text>
<title>李主簿 廷彥 挽</title>,<text>今晨風露冷。李老入重泉。沒世伶官簡。和光米氏顚。曾無微伎見。誰許盛名傳。樸野貌仍古。冲夷性固全。前湖煙水濶。短砌菊花鮮。釣艇眞容我。酒杯敢信天。江山存薄俗。貧賤賴前賢。笑讀潛夫論。傲吟乞食篇。巧星宵有命。窮鬼座相延。學舍悲新面。汾河戀薄田。無人憐白髮。有子托靑氊。歌哭同歸盡。乾坤倍廓然。永言懷故老。誰復誌新阡。泣涕書丹旐。通家舊少年。</text>
<title>梅湖兪處士 彦吉 挽</title>,<text>荒沙白露莽秋天。來哭梅翁大海邊。雷雨收聲餘衆草。蛟龍斂跡閴玄淵。祖宗養士今俱盡。朝野遺乘孰謹編。實有片言爲衮鈛。曾持明見釋瓊篿。時平邵子猶高卧。世濁靈均欲學僊。秋菊露華聊獨飮。芙蓉木末暮難搴。蕭條帝伯皇王業。寥落風花雪月篇。半世藏名樵牧裏。沒身憂國菜羹前。朝論未識徂徠正。黨議惟尊有道全。苦愛梅花曾不種。潛觀易象莫須傳。三光晦蝕悲純黑。萬象磨礱悟一圓。忽向深山思痛哭。獨悲中夜警淸眠。五噫歌發心長苦。三笑圖傳地故偏。空谷結廬占吉夢。荒畦鋤草有豐年。田家美酒十千斗。君子嘉禾三百廛。豈有靑精使我好。曾無白髮受人憐。澤中窮士惟相與。杜谷村翁肯惠然。雞社豚壇頻欵曲。農謳漁唱共留連。可憐荒谷寄風雅。誰許空言質聖賢。海內弟兄俱濩落。夢中歌哭日推遷。秪今萬事歸泡幻。宿世丹心照汞鉛。鍾子琴亡無處鼓。延陵劒在有誰懸。花朝訪我凌壺觀。海月留期載酒船。紫洞明霞深窈窕。烏山落照極聯綿。陳辭欲拜七星嶂。抆淚應添方石泉。漠漠風塵禽慶約。星星鬢髮阮劉緣。極知離合無今古。更道存亡孰後先。寒月此宵擊磬海。春山何處耦耕田。恨憑銅狄經千刦。魂駕玉虬覽八埏。直是布衣尊鼎呂。猶應奇氣化雲煙。</text>
<title>秋夜留申子翊宿凌壺觀共賦</title>,<text>南洞舂杵夜猶鳴。卧看星河轉北城。寒山落木將心逈。白露黃花滿眼明。安得古人共孤燭。待來淸月把深觥。秋懷欲和猗蘭操。匣劒牀書動不平。</text>
<title>偶書示宋士行</title>,<text>高似魯連堪許友。世無朱子孰爲師。便向空山拜石丈。百花時鳥與余期。</text>
<title>偶書示宋士行 其二</title>,<text>更添一牖君休笑。夜卧多風警睡眠。千嶂月來宜雪夕。百花香送向春天。</text>
<title>偶書示宋士行 其三</title>,<text>淡月殘星光欲滴。滿天紅旭漸生暄。雀喧已在叢薄裏。牢睡山人不開門。</text>
<title>偶書示宋士行 其四</title>,<text>下土昏黑更多塵。願天經年六花墜。十日瀜風吹我庭。一花銷盡一垂淚。</text>
<title>宋子堂雪後漫書長句</title>,<text>孟冬十月雷雨惡。黃鐘已動雪不作。獨開南牖坐歎息。直愁陽林吐華萼。今日皇天初下雪。微風不起雲漠漠。雰霏密灑寂無聲。堆瓊積玉窮雕琢。神功普遍得無樂。寒松碧竹氣彌烈。微草不敢動甲坼。起望北山便叫奇。萬峰皚皚參寥廓。騎馬走赴隣朋期。銅鼎煮蔬洗石爵。醉後微月出東方。六極皛瑩心魄濯。寒光轉映枸杞檐。老榦屈鐵光皭皪。廵檐永夜吟不輟。不愁寒凍透齦齶。雙手掃得瓊粉多。團風摶月仍細嚼。濯膓浣胃樂何如。玄酒大羹功力薄。俗子紛紛夏蟲若。此夜天時眞得正。一氣肅爽刷氛濁。便欲起舞寒梅下。麤詩大筆撼山嶽。</text>
<title>宋士行寄詩曰越王殘鱠銀花亂。南土長腰雪色香。更有玉妃和羹手。請將皛飯待君嘗。爲余嗜氷白魚白精飯。又設羹以速之。用宋人戱語也。余近嚼雪蒸栢。恐被臟神之訴。和寄一笑。</title>,<text>冷茶嚼盡雪花素。苦飯蒸多柏葉香。極知瘦骨賦窮相。銀鱠玉炊訝許嘗。</text>
<title>爲宋士行扇上作山居圖。與洪子養之 梓 題聯句以記之。逐句拈韻。不拘夷澀。以不漏畵中一物爲令。畵細如絲。字細如豆。</title>,<text>靈襟運妙境。雅意嚮幽人。懷袖赴千嶂。樓臺寄一塵。冥尋雲不隔。極涉海無濱。仇穴傳非妄。桃源坐送神。洞回知地異。峰逈訝天鄰。野服應存古。林花別紀春。峒陰隱泠珮。庭綠薦芳茵。石榻薰荷氣。茶爐近柏身。虗池開一鑑。空瀑拖雙紳。樵遠勞歌夕。寺高韻磬晨。岸霜貯楓檞。園籟鎖松筠。巖構屛衡木。煙蹊少過輪。泓崢輸獨樂。經濟未云貧。舞罷林停鶴。騎餘草歇麕。頤神隨雉飮。潛德謝龍伸。燕坐深茅棟。遐觀岸葛巾。詩應聽山僕。酒爲迓溪賓。杳瀰雲淙繞。嶙峋石筍陳。嵐光看抱璞。川蜺識藏珍。有事惟牛牧。無心定鳥馴。冥觀吾喪我。玅諦幻非眞。福地神靈諱。全功造化嗔。淮南仍驅犬。華胥尙遺民。僊枕山河秘。神樓日月新。未須游汗漫。卽此葆厖淳。密樹思因屋。虗舟欲問津。寤言托情素。玄對學沉淪。吳壁尋聲久。宗琴撫響頻。寧勞秋再熱。但覺日相親。舒卷存吾道。前期信大匀。</text>
<title>元曉罷太廟祀班還家。宋子餉柏酒魚鮓。對燈一醺。頓釋流年之感。又聞前夕杏洲金愼夫 謹行 寄贈手書太極圖。遂作一詩。謝二君子厚意。甲子</title>,<text>元日淸晨拜嘉貺。封書一函酒滿壺。宋子念我足憂愁。金子儆我學荒蕪。密排細楷送銀鉤。釀取寒泉分松腴。絶勝邵子太和湯。辨知濂溪太極圖。感歎厚意若爲謝。拂丌細酌仍長吁。憐我三年廢古書。未有一日作歡娛。黃菊種多無醇酒。金丹未就成老顱。一愁一添生白髮。一年一得遠黃虞。陽春又到能不悲。百花滿眼眞須臾。忽欲焚筆廢著書。便將裂裳隨庸奴。使有百壺了萬卷。酒盡卽愁心便枯。重感良友向我深。窮廬敢歎吾道孤。樽罍告罄不永傷。殘編在手獨自愉。放歌醉墨了一燈。紅旭出林照寒廚。</text>
<title>渡銅雀津。同元房 駿祥 氏賦。</title>,<text>靑草白沙夾岸廻。華峰曉色紫暾開。長江夜雨行舟駛。春水遙從四郡來。</text>
<title>過氷峙李忠武公 舜臣 塚</title>,<text>落日下平陸。谷崖紛回複。行尋忠武葬。仰歎氷岡矗。維昔龍蛇運。八路交卉服。陵園迷象設。翠華指鴨綠。中興賴數公。誓心扶傾覆。義旅重峰烈。良將我公獨。血尸起師徒。焦林伐戈戟。國存琅州捷。寇有閒山蹙。姦諛遂陰掣。兵機有拘束。烈士肝塗地。忠臣繩縛腹。九死再糾旅。苦心天實燭。忠純郭河陽。練達趙充國。尙憶島山戰。身殉氣猶肅。鼓角餘漲海。旌旗變雲木。大義有感激。天將爲痛哭。爲公卜佳兆。乃營玆山麓。一草誰敢剪。萬古永爲式。古碑欲下馬。林昏淚滿矚。</text>
<title>溫泉</title>,<text>神泉餘駐蹕。古碑守行宮。丹液春成霧。雲膏夜飮虹。永觀三聖澤。不渴五湯功。洗髓同黎庶。咸歸壽域中。</text>
<title>鵲川野中</title>,<text>漭漭麥風動。雰雰夕靄連。殘山千點濶。平野一望圓。歸燕背荒堞。牧牛信長川。行尋上黨郡。弔古北亭前。</text>
<title>華陽洞有感</title>,<text>峒陰滴瀝恒多雨。林卧凄凄生百憂。悵望玄雲繞古廟。忽愁紅日下虗樓。巖花亂落春全謝。澗溜哀鳴夜未休。循遍蒼崖讀宸翰。孤臣血淚和鵑流。</text>
<title>巖棲齋。次洪養之韻。</title>,<text>雲碓自舂鳥深啼。水丹花密洞徑迷。擎天壁上斜陽盡。煙雨濛濛滿一溪。</text>
<title>凌江洞共子翊賦</title>,<text>渾渾蒼江流。水深崖徑窄。行尋劉阮洞。得此隱淪宅。墟里依林樾。田疇紆川脉。一村雞犬靜。四顧雲巒積。回岡水淪漣。㟏岈洞門闢。穆穆松聲會。皛皛交穹石。淸溜注汪洋。珠璣紛跳擲。餘響滿空山。發源自古昔。上下濯余手。灑掃代枕席。暗馥流灌木。和鳴振錦翮。回望雲起處。寂寂圓嶂碧。佇立如有待。怡神獨無射。古亭煙蘿合。蒼崖澹將夕。</text>
<title>舟下酒浦。里人競來勸酒。與子翊賦。</title>,<text>舟下灘聲疾。沙回落景曛。連峰流似馬。疊浪滃爲雲。到岸嘉林翳。尋村雜蕊薰。提壺多故老。欵欵勸微醺。</text>
<title>龜潭舟中。與宋士行共賦。謝李丹陽 奎鎭。</title>,<text>積水龜潭濶。連峰玉筍稠。江山於此大。雲日自生愁。谿叟魚穿柳。使君酒滿舟。相將簡禮數。洗勺在沙頭。</text>
<title>盆菊盛開。無酒無客。可愁而亦可怡悅。閉戶孤坐。有懷宋士行。</title>,<text>卽知無酒猶無愁。不有黃花鬢髮白。僻性不愁花不繁。繁花解引看花客。</text>
<title>盆菊盛開。無酒無客。可愁而亦可怡悅。閉戶孤坐。有懷宋士行。 其二</title>,<text>未有醇醪沃我面。且將淸水灌花根。根到明年花更發。但敎幽馥滿虗樽。</text>
<title>謹次伯氏韻</title>,<text>對山疑故宅。面水昔開門。病眼殘書錯。愁眠古枕存。塵埃俱短髮。風雪共虗樽。安得同攜手。歸耕老檜村。</text>
<title>贈子翊</title>,<text>靈籟玉溜聲澒洞。錦屛山神夜作樂。聽之者誰古無人。徵淸羽和誰哉覺。大江渾渾輾雲雷。光氣鬱浡玉筍嶽。老龍中蟠數日月。洞天丹篆風雨剝。維舟巖下一傷神。漁謳商鼓音啾濁。倒石瘦松波撼寒。我欲伐之琴磬斲。鼓擊通神龍來學。</text>
<title>贈子翊 其二</title>,<text>四州山水淸而深。僊洞雲巖宜畊織。古來未聞隱淪者。走販魚鹽不力穡。錦鱗松蕨不肯食。安得與君耕桑丹淸間。雞鳴而起日入息。着我畵舫龜潭中。更架雲樓雪洞北。中藏古劒與銅鼎。古書寶篆皇明刻。梅菊竹桐分庭植。雲濤杳冥相和唱。落花滿山無人識。</text>
<title>甲子冬。吳子敬父 瓚 攜其二姪 載純，載維。 讀書于桂山洞。李胤之金孺文，尹子穆與麟祥。皆往會。童子執書來問者三人。子穆讀論語。孺文讀孟子。餘人讀書傳。朝飯後共讀朱書數篇。凡逾月而罷。谷深日靜。人客少至。惟宋士行，金元博 茂澤 一至卜夜。權亭叔 震應 移日而去。吳聖任 載弘 以病不能會。間日來往。又移梅龕竹石。擁置座隅。配以盆蕉。屋甚煖。蕉葉猶瑩碧不凋。缸中養文鯽五六頭。潑潑可翫。香鼎星劒文房雅具皆備。有時評翫移晷。書課或斷。聞者笑之。然講磨之樂。莫尙於此會。每於暇日。講當世之事。朋友出處之義。痛切深微。畢殫肝腑。而朋友之靜躁堅脆。言論之分合異同者。皆爛漫剖析。得於此會者爲多。盖與同志講業一室。而久與之處。起居語默之間。尤見其天眞耳。後二年丙寅。麟祥錄其所得詩數篇而識其會。</title>,<text>古木荒橋近夕陽。江南消息碧雲長。瑤琴月照誰相問。寶鼎香沉夜未央。繞屋寒山含遠籟。隔林孤鶴警淸霜。乾坤漠漠饒風雪。一樹幽芳使我傷。</text>
<title>記事</title>,<text>梅花不禁墜。蕉葉莫須長。廢掃存庭雪。毁冠漉燒香。潛居猶有事。放意或成章。抱磬歸無地。雲樓卧處凉。</text>
<title>分停字時近冬至</title>,<text>荒庭送客暮岑靑。竹簡烏皮靜掩扃。蕉葉暗舒南日長。梅花微動北風停。爐香和夢朝周廟。劒氣回宵繞斗星。懷古詩成心獨苦。悲吟空谷有誰聽。</text>
<title>兪坡州 彥哲 挽 乙丑</title>,<text>夜誦琅然尙褧篇。墻頭竊聽歎公賢。瓊琚在佩淸文晦。金鼓臨戎壯略宣。懶補詩書藏古壁。笑看冠劒耀凌煙。秋花老圃餘繁雪。垂柳衡門照遠天。送葬故人齎漬酒。傳經孤子泣遺氊。梅翁爛藁憑誰正。湖月坡雲恨黯牽。</text>
<title>崇陵齋舍。謹次雪巢韻。</title>,<text>池華澹空綠。林日遞微明。初發繁花氣。自來好鳥聲。神門春籟合。象設曉雲生。肅肅陵前柏。猶含雨露情。</text>
<title>過鳥山草堂。憶兪泰中，張季心 至中 舊游。感次壁上韻。</title>,<text>十年重到鳥山中。雲沼依依照晩空。梅老淸文餘古壁。季心醇酒憶高風。籬邊卧柳千條碧。徑曲疎花數朶紅。桂樹歌長誰共和。獨敎麋鹿伴幽叢。</text>
<title>追次石山丈 普祥 韻。記永春寧越游事。</title>,<text>百花亭下大江回。穹壁參天削不開。春州太守風流足。美酒輕船載客來。</text>
<title>追次石山丈 普祥 韻。記永春寧越游事。 其二</title>,<text>風流勝地首重回。世事如雲潑不開。安得重探銅柱窟。叩舷一聽五音來。</text>
<title>追次石山丈 普祥 韻。記永春寧越游事。 其三</title>,<text>御風臺逈朗吟回。夢繞僊岑碧玉開。尙記諸公詩滿壁。莫忘山客挐舟來。</text>
<title>約鳥山諸丈游西海烏耳島。路中有作。</title>,<text>牽牛飮澗水。叩角感余情。憑問耦耕者。永懷擊磬行。野花經雨潤。島月共潮生。泣過梅翁里。挽歌欲再成。</text>
<title>張敬之 在 孤山別業</title>,<text>錢塘細柳繞庭中。柳外茫茫海滿空。半壑窻櫳宜夕月。小園花藥長春風。晩潮近接吳門白。落日遙㘅若木紅。悵望神州荊棘暗。西湖誰問古梅叢。</text>
<title>上船王石臺</title>,<text>拍拍勁風吹石頭。孤颿天際漭生愁。半邊日射彤雲出。萬點山隨巨海流。芳草汀洲懷帝子。殘花涕淚望神州。登高不耐生華髮。且向滄波數白鷗。</text>
<title>翌日再上石臺</title>,<text>烏耳山荒堪皓首。靑泥坂黑淚霑衣。歸舟欲問朝天路。極目愁看落日暉。玉貌先生何處去。金陵王氣望中微。可憐海岸春猶到。玫瑰花發繞漁磯。</text>
<title>島村十三夜</title>,<text>沙花煙草不分痕。海岸悲風裂石根。欲候水仙生白髮。未逢山鬼到黃昬。雲濤汗漫自千古。星漢昭回近九閽。獨卧漁村淸露夜。離騷一讀一銷魂。</text>
<title>島村十三夜 其二</title>,<text>更登高頂渾無地。曠望淸宵不復昏。跳壑魚龍孤月出。漫天波浪一身存。雲埃淨盡分空色。沆瀣餐多接混元。擊汰中流堪遠適。便窮星宿到崑崙。</text>
<title>西池李胤之園亭。拈韻得用拙存吾道。只賦用字。有事罷還。</title>,<text>歲晏心轉悽。拙道寡人用。依山共結屋。卉木隨意種。秋實亦自成。客至助寒供。留與談今昔。旣歸還憂恐。芚晦固有命。論著或近訟。古書多已忘。數篇猶暗誦。爛史續典謨。村歌渾雅頌。更待刪正手。誰分夷夏統。沉歎窮廬中。此意無人共。尙欣冠裳博。漸知林泉重。野言敢無諱。猶堪徵杞宋。</text>
<title>和宋士行桂坊雜詩</title>,<text>未卜溪山勝。思歸稻蟹鄕。微官增悔吝。薄酒汨歡傷。蟬寂林暉暗。蛙繁洞雨凉。泥塗深沒膝。多士有封章。</text>
<title>和宋士行桂坊雜詩 其二</title>,<text>官微難報主。身病感親年。負耒無歸土。抱書對暮天。北山雲在望。南澗屋新遷。種蔬先廟側。慈母一懽然。</text>
<title>直中寫懷寄宋時偕</title>,<text>天門霜露候晨雞。晩到公堂倦馬蹄。紅葉卧聽凉籟過。白雲晴望遠樓迷。江南漸近梅花信。山裏猶荒杞菊畦。邀友講書思暇日。皋蘭寺北卜幽棲。</text>
<title>直中</title>,<text>衰懷竟少睡。秋夜不分時。黃花含露重。皓月漏雲遲。忽感中州事。因憐數子詩。江南多樂土。梧竹種栽宜。</text>
<title>秋日有感。書贈宋士行。</title>,<text>田家多樂事。竊祿愧明時。常少窮經暇。偏憐力穡遲。黃花空自服。紅葉謾多詩。偶入西巖徑。秋泉潄濯宜。</text>
<title>次申子成甫 韶 寄贈韻</title>,<text>漫漫長夜幾時闌。消取三甌野酒寒。老檜微分殘月影。明星悵望曉雲端。芭翁素像參山對。石室遺書倚菊看。遙念漳河氷雪裏。僊人涕淚濕銅盤。</text>
<title>次答李伯訥詠友述懷</title>,<text>神交未識面。友道競修容。李子存香骨。芝山改斧封。升丘悲薄俗。執紼少游從。弊褐與名馬。誰憐碨磊胸。</text>
<title>次答李伯訥詠友述懷 其二</title>,<text>海嶽多風雨。舟車怕涉危。還家知有樂。歧路莫須悲。師友道堪息。文章格舍奇。招君棲桂樹。晦父有遺辭。</text>
<title>次答李伯訥詠友述懷 其三</title>,<text>披帷圖史在。閒靖道偕之。喚友存陶徑。哀時廢屈辭。伊周古鼎小。虞夏片花奇。墨戱時驚俗。謂君學懶癡。</text>
<title>次答李伯訥詠友述懷 其四</title>,<text>布衣與近體。斗室自生風。滄海尋蹤泯。白雲立志洪。簡編空在壁。藥餌且存躬。雜佩休相贈。道尊草澤中。</text>
<title>次答李伯訥詠友述懷 其五</title>,<text>窮通存吾命。先哲不言因。元禮門空峻。陽明學未醇。且憑文道責。須作孔朱臣。寂寞雲雷象。乾坤自閉人。</text>
<title>南壇雨後。金元博來訪共賦。</title>,<text>野望多嘉樹。稍分郭外山。馬行靑草裏。鶯囀翠微間。喜雨携壺醉。深田散策還。綠蒲何獵獵。溝水自汪灣。</text>
<title>敬贐牧谷李公 箕鎭 按節西關</title>,<text>鼾睡西樓釋主憂。公來公去六丁謀。花濃浿岸停牙纛。草長湖田戀牧牛。却引小官寬禮數。敢將微語贊戎籌。白鵶谷口山如畵。迎取輕舟過急流。</text>
<title>金元博來賦園居</title>,<text>柏陰已滿地。淸夏掃林房。蔓綠縈山翠。蕉明瀉日光。畦泉承灌勺。谷鳥近移牀。負手頹墻下。新花嗅細香。</text>
<title>舟下杏洲。宿金進士愼夫草堂。早起留詩爲別。與蒼石子共賦。</title>,<text>夜向水廬宿。朝評竹樹奇。買山空夙志。浮海杳前期。洞雨吹花暗。渚雲度柳遲。澗阿歸待月。懷子倚樓時。</text>
<title>天汝 衍祥 氏惡醉客而喜淺斟烈酒。余直內資寺。日飮白燒酒一壺。取贈戱賦。</title>,<text>內醞一壺淸如泉。持勸南郭蒼石公。石公有酒氣彌烈。一酌令人氣如虹。蔗漿桂肉相和煎。臙脂火榴如染紅。懶夫熱客不許飮。嗔我酒薄未澆胸。</text>
<title>和金子季潤 相肅○丙寅</title>,<text>文章只許關風敎。道學惟尊謹踐履。無賴縹緗盈棟宇。繁辭從古近名利。</text>
<title>和金子季潤 相肅○丙寅 其二</title>,<text>道載文成元一轍。聖賢千語復其初。先秦兩漢猶無取。世人傳誦八家書。</text>
<title>和金子季潤 相肅○丙寅 其三</title>,<text>明道淑身資講討。眞交不在淺深情。君看薄俗多知己。一笑一嚬總爲名。</text>
<title>待雨戱賦季潤氏園政奉寄</title>,<text>凉風不宜雨。懶農多閑愁。瓜子多苦蒂。菊苗半垂頭。蔓堦石竹花。莫敎小女繡。少女布裙嬌顔瘦。</text>
<title>同天汝氏赴洪汝範 疇海 梅花飮。梅已衰謝。而祖東 箕海 氏來自杏洲共醉記。與安士定 杓，金愼夫天汝，沈聖游 觀 諸君子。結社湖上。春秋講書。而丁未上元。與愼夫泛月前湖。祖東來共舟。醉吟跌宕甚爲樂。春社講信已廢。悵然有作。丁卯</title>,<text>淡雲一壑靜。寒日萬林空。梅發春愁集。朋來酒性同。醉歌記元夕。棹月在湖中。舊社誰傳信。停杯惜短叢。</text>
<title>梅</title>,<text>脉脉送淸馥。葳蕤結遠思。微颸元自襲。皎月若爲期。正愛開時早。留看落處遲。護査苔蘚古。猶作耐寒姿。</text>
<title>李宣傳 亨德。湛翁之長子也。俊雅能文辭。而以將薦出膺命。士友惜之。已而病卒。年甫逾弱冠。湛翁不忍泯其跡。書其文行。以示親戚故舊。麟祥爲作挽詩以悲之。</title>,<text>玉貌明眉巷無人。雕弓在手拜紫宸。髫齡自有鳳凰夢。聖代曾多熊虎臣。駿馬寶刀空委土。繁花弱柳爲誰春。可憐郤縠詩書業。虗擬中權心膂親。</text>
<title>菊酒旣熟。不能飮。花事又謝。卧念丙寅春。宋士行兄弟病癘沃州山。有懷酒惜花雜詩。遂次其軸中詩以寄。</title>,<text>甕頭三嗅九英香。笑道次公醒亦狂。病胸不耐澆淸酒。且勸親朋獨盡觴。</text>
<title>菊酒旣熟。不能飮。花事又謝。卧念丙寅春。宋士行兄弟病癘沃州山。有懷酒惜花雜詩。遂次其軸中詩以寄。 其二</title>,<text>遠花雲淡春天淨。深柳煙拖曉岫長。時憑客到開窻望。終日鳥鳴近卧床。</text>
<title>菊酒旣熟。不能飮。花事又謝。卧念丙寅春。宋士行兄弟病癘沃州山。有懷酒惜花雜詩。遂次其軸中詩以寄。 其三</title>,<text>檉柳扁柏含新翠。玉簪金燈苞嫰莖。條風膏雨經幾度。閉戶猶知草木情。</text>
<title>菊酒旣熟。不能飮。花事又謝。卧念丙寅春。宋士行兄弟病癘沃州山。有懷酒惜花雜詩。遂次其軸中詩以寄。 其四</title>,<text>小鍤委庭屐沒苔。芳園欲涉興全衰。風吹病柳無時已。雀啄殘花劇似猜。</text>
<title>菊酒旣熟。不能飮。花事又謝。卧念丙寅春。宋士行兄弟病癘沃州山。有懷酒惜花雜詩。遂次其軸中詩以寄。 其五</title>,<text>病起山庭落蘂多。更憐雙梨謝東阿。恨殺狂風吹掃盡。餘香飄落小溪波。</text>
<title>菊酒旣熟。不能飮。花事又謝。卧念丙寅春。宋士行兄弟病癘沃州山。有懷酒惜花雜詩。遂次其軸中詩以寄。 其六</title>,<text>作事雖疎種樹工。蔭檐垂戶翳雲空。縱然宛死斜衾裏。却有靑林送好風。</text>
<title>宋士行訪內資直廬有賦。追次以寄。</title>,<text>不須官酒累心閒。卧對三峰翠靄間。煩君墨葛書顚草。留鎭東樓扁醉山。</text>
<title>赤間關硯。贈宋子戱作長句。</title>,<text>方池大硯重如鐵。乃生日東之國赤間關。烏雲紫氣瀜成質。潤浸洪濤苞神山。黯黯引墨發淸華。禿毫壞牋渾生顔。藏君沃北之野幽篁室。贊君造書驚區寰。古隷嚴重草書疾。筆雷墨雨驅使閒。片石有功君子收。浮磬槁桐同斒斕。嗟哉紫硯生百蠻。</text>
<title>和洪養之澗亭韻</title>,<text>長夏輪蹄少。幽棲卉木深。晴雲來倚枕。谷鳥會鳴琴。靜友時復過。新𪚥與共斟。移牀花裏坐。西北眄靑岑。</text>
<title>訪李胤之於金堤郡樓</title>,<text>馬瘏車嶺谷。舟滯錦水洲。樂此風雨夕。對君竹間樓。別久憐舊疾。秋至多新愁。微官日奔馳。愧君獨淸修。枕書廢魯經。懷誥記虜酋。委蛇跡難明。愴怳淚潛流。時命乃如此。古道將焉求。坐久風鐸靜。曉欞思悠悠。</text>
<title>過雲峰如恩峙。路傍石上。刻萬曆癸巳歲仲夏月。征倭都督劉綎過此。感而有賦。</title>,<text>荒荒衆山交。赤暉黯生凉。亂潨濺征𪚥。陰風裂客裳。古道日崩坼。戰墟雲漭洋。維昔劉都督。奉詔征蠻方。五月度雲峰。萬里辭吳閶。血汗灑甲馬。瘴氛鑠綠槍。緩驅執金鼓。顧眄生雪霜。渾渾三丈石。當途襲容光。公命磨其顚。大字刻琅璫。永紀萬曆事。鎭此二南疆。新秋草樹繁。前夜風雨狂。玆石在空山。猶噓雲氣長。墜盡行人淚。哀此如恩岡。</text>
<title>向矗石樓紀行</title>,<text>野菊斑斑木實紅。驛亭荒竹起秋風。丹城郡遠煙沙合。白馬山孤草樹空。寒壁盪雲鎔積鐵。長波閃日卧晴虹。行尋矗石樓前水。征馬悲鳴入晉中。</text>
<title>贐通信使</title>,<text>戎錦百箱勞我心。大夫羔袖瘴氛深。周天北望羲輪仄。禹貢西悲碣石沉。玩象艱貞存素履。獻身夷險抱丹忱。越山採葛何時已。倦和征人雨雪吟。</text>
<title>贐通信使 其二</title>,<text>瑤珮華衣獨自傷。繁霜正月詠東皇。天窮不辨乘槎路。斗逈空尋採藥航。泣向滄溟扶日轂。夢登河漢捧雲章。龍蛇起陸愁重說。聖德曾回草木光。</text>
<title>贐通信使 其三</title>,<text>征馬顧鳴出漢城。滄洲前路劇愁生。聊憑六漠驂玉馱。欲向三山射金鯨。秋浦文章風水爛。松雲石碣日星明。淸宵鼓枻空懷古。橘酒蘆觴許細傾。</text>
<title>贐通信使 其四</title>,<text>玉管銅絲饒苦音。靑娥彈劒髮衝簪。錦帆雲泊珊瑚樹。彩轄香傳橘柚林。涉盡東溟賓日出。仰觀南斗在天心。可憐海內多兄弟。未信神州久陸沉。</text>
<title>贐通信使 其五</title>,<text>一曲離舟淚滿觴。沒雲臺下水茫茫。荒莎改岸愁麻女。老石鳴波訊磬襄。夜靜琴書參海若。春晴冠珮照蠻方。島花水竹韶光遍。回憶龍樓獻祝章。</text>
<title>贐通信使 其六</title>,<text>象笏朱衣鎭鰐魚。舵樓百尺擁羣書。到蠻載籍非秦故。涉海冠裳是漢餘。日月浮杯餐積氣。風濤撼枕宿歸墟。腁顔鬒髮神攸勞。領取夷王問起居。</text>
<title>贐通信使 其七</title>,<text>蹈就魚龍意郤閒。天長蠻海徙鵬艱。烏雲自盪三郞廟。赤日如焚富士山。八敎遙宣趨卉服。五經傳誦解雕顔。彩樓百里連朱舫。大帶深衣看往還。</text>
<title>發通度</title>,<text>我行曉發通度寺。凍石慘慘山風冽。路逢揷羽驅馬者。兩馬服重蹄無鐵。加鞭挑鞚疾如電。嚙銜噴沫成氷雪。盡載長棰與濶杖。朱漆殷殷色如血。自道南州老衙班。往迎萊釜信使節。太守嚴明親監膳。酒肉不豐玆杖决。余聞使臣廉且簡。憫汝南州民力竭。疾行减廚行千里。御人駟馬或饑渴。數州太守心自勞。日收萬錢供帳缺。汚吏峻杖民不信。嗚呼紀綱日崩裂。兩馬服重哀莫說。</text>
<title>海雲臺</title>,<text>元氣鴻濛不可凌。風雷生壑霱雲蒸。茫茫六極蒼波湧。冉冉中天赤日升。萬物歸根惟有水。純陰苞象不成氷。從來巨浸無今古。誰數恒沙閱替乘。</text>
<title>海雲臺 其二</title>,<text>孤島浮天巨浪凌。蜃樓鮫織淡霞蒸。春風欲動茶花發。水鳥猶翔桂魄升。便喜捫星看紫氣。遙愁含火燭玄氷。乾坤莫補傾南北。理數堪悲末運乘。</text>
<title>沒雲臺</title>,<text>爛汞蒸靑織錦紋。百神奔會祝融君。風雷自震鳴虗壑。天水微分起斷雲。閱看萬變魚龍宅。放着一身鳥獸羣。未識乾坤波外大。果傳瓊島絶塵氛。</text>
<title>路過文義縣。縣距塗谷甚近。口占寄宋子兄弟。</title>,<text>文山識坦路。塗谷近幽居。處士應高枕。故人未下車。馬前山翠襲。春早野風徐。目送停雲遠。無人寄尺書。</text>
<title>路過文義縣。縣距塗谷甚近。口占寄宋子兄弟。 其二</title>,<text>三入銅龍署。初分竹虎符。榮親猶意足。行道歎身孤。楡柳停車盖。雲山繞酒壺。慈顔有喜邑。笋蕨近家廚。</text>
<title>路過文義縣。縣距塗谷甚近。口占寄宋子兄弟。 其三</title>,<text>邑小爲官拙。猶應樂事眞。野樵參俎豆。村織解經綸。卧待一川月。行看萬柳春。頻過謀劇醉。不必選芳辰。</text>
<title>三月廿日還郵舘。夜得文山消息喜賦。戊辰</title>,<text>簷竹號風不成夢。壽奴喚燭枕屛開。驚喜文山消息好。故人不死寄書來。</text>
<title>三月廿日還郵舘。夜得文山消息喜賦。戊辰 其二</title>,<text>故人多病讀醫經。劇信陳根關性命。衰時百草無眞氣。只恐難醫君子病。</text>
<title>三月廿日還郵舘。夜得文山消息喜賦。戊辰 其三</title>,<text>運氣日衰堪下淚。古來癃疾多賢豪。一身强健中心病。諂婦薄夫太劇勞。</text>
<title>題李胤之寫天王峰 張子和扇</title>,<text>地窮惟有海。峰逈更無雲。茫茫八極內。淸籟四時聞。</text>
<title>嶺南樓</title>,<text>古堞秋山積翠連。澄江徐動畵欄前。霜含萬木迷沙岸。月會疎篁照錦筵。不辨淵翁鼓枻處。永懷天將駐戈年。嶺南煙瘴千餘里。再上玆樓聽管絃。</text>
<title>洗兵舘西樓</title>,<text>跳壑魚龍撼古壕。譙樓鐃吹夜嘈嘈。秋淸星月南來大。海濶雲山北望高。三路水師弢劒戟。八艘風角靜波濤。可憐忠武橫戈地。惟有漁翁理釣舠。</text>
<title>吳敬父山天齋。觀新鑄銅爵。懸氷燈賞梅。取螺甲飮酒。金進士伯愚 尙默 亦攜壺榼而來。</title>,<text>古器稱心製。嘉餐賴友來。氷燈淸耐燭。螺甲巧成杯。醉肚眞成鐵。浮名極似灰。崢嶸星漢夜。寥落看寒梅。</text>
<title>贈惺岸禪師。師在方丈山碧松菴。</title>,<text>吾道已長熄。禪敎聞猶廢。莫通狗子性。硬誦栢樹在。南僧淨惠者。始倡華嚴會。細剖玅嚴品。微茫功德海。奧旨潛析毫。豪談或緩帶。有時騎駿馬。走赴達官待。弟子多聰明。臨死受玄戒。采晴貌深淳。惟善氣亢介。余愛岸師高。由樸入脫解。冷官呼不至。難經讀便罷。過余寒竹館。抗言在義禮。移阡營父葬。訟官爲門弟。出家篤人倫。中心誠愷悌。無以儒釋分。贈詩戒衰世。</text>
<title>沙驛雜述。次金元博韻寄贈。</title>,<text>沙城春酒醉無醒。午夢偏長數樹亭。多愧微官難報國。三年不解馬醫經。</text>
<title>沙驛雜述。次金元博韻寄贈。 其二</title>,<text>萬竿篁竹繞欄生。卧處凉風自古城。遙憶蘆溪嘉木下。攤書搗藥有閒情。</text>
<title>沙驛雜述。次金元博韻寄贈。 其三</title>,<text>風雨南溪夜若何。藏書千卷憶山家。慵婢和睡看屋漏。老婦嗔燈卧沉痾。</text>
<title>仲秋月色甚明。上驛舘南樓。聽鼓數檛。老婢持酒來勸。連倒四五杯。南來後戒飮。始一醉也。步到長街。溝水淪漣。四顧人聲寂然。戱招隷人牽二白馬鉤百于庭。又步到數樹亭廵篁菊。有懷宋士行。漫書一詩。</title>,<text>高樓擊鼓卧淸宵。古木荒溪響遠霄。明月漸升寒水靜。天王峰逈片雲收。牽回白馬當軒立。笑傍黃花把酒澆。老友文山能劇醉。脩篁書屋有誰邀。</text>
<title>罷官歸路。游上峽。路過楊根。口占識意。己巳</title>,<text>龍嶽上門泉瀑。龜潭十里峒峰。興來負書攜酒。好趁月白花濃。</text>
<title>次謝鄭丈文述 重獻 氏寄贈韻</title>,<text>寥落東峰草木居。大賢門巷客來疎。惟有花山老驛卒。年年傳到舊丞書。</text>
<title>金進士季潤寄詩悼亡友。次韻。庚午</title>,<text>已歎寒雨集。月白更堪愁。托夢期良友。傳詩續舊游。煙銷沽酒市。山暗賣貂樓。主人何曾識。哀怨此地留。</text>
<title>金進士季潤寄詩悼亡友。次韻。庚午 其二</title>,<text>我淚已霑臆。君歌復苦愁。應知脩夜寢。猶戀上元游。㶑灧雲藏月。浸淫雨滿樓。空中無唳鶴。徒感筆談留。</text>
<title>張敬之挽</title>,<text>愷悌自循性。淸明不近名。交眞憂薄俗。姻好倒深情。共室忘懸榻。同飡廢耦耕。幽懷竟莫洩。山木有悲聲。</text>
<title>張敬之挽 其二</title>,<text>梅海誰知路。茅山氣不淸。直須忘夭壽。未忍泯聲名。孝友尊張仲。經綸許魯生。寂寥文史業。空抱寸心明。</text>
<title>張敬之挽 其三</title>,<text>春深古潭曲。萬點送飛花。桃李連園栗。茱萸蔭圃瓜。自榮空谷裏。留衛故人家。莫作牛羊道。年年踐草芽。</text>
<title>張敬之挽 其四</title>,<text>猶慰老親念。生男已十年。孤山餘柳屋。淸峽有棉田。雨護藏書壁。香添集古編。士儀謀子室。花果長門前。</text>
<title>張敬之挽 其五</title>,<text>騎牛入海時。與子醉淋漓。痛哭梅翁宅。行吟落照詩。浪喧靑草暗。風勁紫棠萎。玆土竟何樂。漬綿告後期。</text>
<title>感懷和李胤之</title>,<text>有田不種黍。莫歎蔓草厚。零雨已滿野。良耜亦在手。倂力勞我鄰。及時爲春酒。漸長門前柳。樹頭占回斗。草露已霑菲。溝水已沒笱。時運不暫息。田功自歲首。多謝里中士。苦意在獨守。</text>
<title>感懷和李胤之 其2</title>,<text>萬物俱備我。百世非難知。猶有本末序。式遵博約辭。嬰兒在腹中。動靜與天隨。及玆靈明長。或昧慈順儀。淑身賴羣書。檢心求良師。有言涉六極。終老竟逶遲。</text>
<title>感懷和李胤之 其3</title>,<text>脩短固有命。呴噓非正理。久負窮經心。便愁抱痾死。一氣觀中夜。九陽以潄齒。潛伏隨牀龜。靜運如春蟻。此心泯感應。衆理何所倚。忘言便無用。受形終有毁。寥落竟何成。百歲分一指。</text>
<title>感懷和李胤之 其4</title>,<text>道義猶梓材。文章卽輪輿。一運均體用。鳴鑾和疾徐。世運迭衰旺。吾道有卷舒。博施終俟命。窮固始著書。從心達天則。徇名意易沮。遷固紛漓眞。韓蘇多涉虗。誰知巷謠者。列經能起余。</text>
<title>感懷和李胤之 其5</title>,<text>俗薄禮無徵。古器泯諸夏。願從村野際。得此耕桑暇。飮射邀隣好。登降相勞謝。壺矢在中堂。桐絃聲如瀉。雖微古則存。意眞吾有藉。</text>
<title>感懷和李胤之 其6</title>,<text>蒼蒼樹陰交。曉日生棟梁。燒我古栢香。整我大石牀。前聖有微言。簡冊昭休光。學詩理情性。用書叙皇王。微肆示循序。浩妙極成章。大業在定名。時義歸遯藏。百家誰抗尊。萬遍空自傷。</text>
<title>感懷和李胤之 其7</title>,<text>築室啓四牖。繞庭卉木稠。開花十二月。有君百花頭。護梅尊大冬。培菊冠素秋。朱夏看荷花。春來抱苦愁。哀彼幽蘭貞。化爲蔓草柔。北地花已遍。東來根不抽。豈無雨露滋。羣芳競雕鎪。誰憐漢上翁。抱甕淚潛流。</text>
<title>感懷和李胤之 其8</title>,<text>我與胤敬父。作象古尊彝。魯鼎失圓盖。殷爵無銘辭。尙憶文廟享。得微宋子遺。鎔鑄費苦心。奉持抱深悲。神靈不如古。法則猶在玆。寘之典謨側。永寶子孫宜。</text>
<title>感懷和李胤之 其9</title>,<text>北苑有荒壇。賤臣願無死。樂悲檻泉音。禮簡珪璧祀。每感聖祖訓。忍痛編山史。神州已被髮。滄海誰投履。完節石室叟。秉義華陽子。南明紹正統。遺臣附外紀。片土未殄祀。無君猶有俟。此義建天地。忍忘包深耻。筆削未容私。有來晣終始。</text>
<title>感懷和李胤之 其10</title>,<text>聖人宰萬物。原初畫一卦。載籍充棟宇。理義入纖芥。遂無至愚人。眞性日以壞。剖經道彌晦。演史義有詿。混淪及衰季。夷夏莫分界。正名信漁樵。潔身托聾聵。誰有論著者。俾爾愚蒙戒。有幽莫逃形。禹鼎列神怪。</text>
<title>感懷和李胤之 其11</title>,<text>幼少抱幽憤。誓心死沙磧。秘笈演奇門。妙詮述劒客。而無精誠感。誰分眞妄跡。老淚欲成矐。孤笑手空擲。博浪空雲沙。魚腹餘壘石。敢忘正理存。空言猶威爀。</text>
<title>感懷和李胤之 其12</title>,<text>脩竹千萬竿。荷迷大堤頭。不愁江南遠。幸見君子留。孤燭繼淸晝。羣書慰幽愁。始正名山紀。欲具浮海舟。九曲和櫂歌。五嶽空神游。於焉聊寄趣。與世便無求。正名自東魯。托意尊西周。知己有數朋。容身得高樓。駕言赴幽期。望遠智嶠秋。</text>
<title>感懷和李胤之 其13</title>,<text>漠漠智嶠花。深入火雲冷。一陟天王尊。始覺八極永。湖海黯成霧。日月中無影。躡雷大瀑根。磨霞神檜癭。竟迷草菴僧。誰分胡麻餠。悲吟叩山鍾。醉卧生漢靜。</text>
<title>感懷和李胤之 其14</title>,<text>盤池初無名。李子始卜居。削崖開素石。引蔓蔭茅廬。汗漫依空潭。萬朶開芙蕖。仰睇華嶽明。高雲照丌書。卽此怡我情。誰能徇毁譽。淸眞鎭薄俗。幽貞返古初。灑掃及戶庭。莫敎塵侵裾。片花猶含芬。一草誰敢鋤。立言自適意。而不涉玄虗。</text>
<title>感懷和李胤之 其15</title>,<text>蓬廬開四戶。繞榻連峰矗。遠雲更嶙峋。羣卉何芬馥。下有幽澗長。時禽鳴在谷。娛樂神爲斲。應接弊耳目。閉戶思反約。圖書溢箱櫝。百家競立名。舊史堪多哭。我心日棼擾。衆理有反復。著書非聖心。妙用在幽獨。</text>
<title>感懷和李胤之 其16</title>,<text>古來眞交道。多在幽潛者。遺形木石泯。存神辭言寡。結交招榮辱。同心迷眞假。嘉樹散輕陰。淸泉中自瀉。抱書聊日涉。我憂獨自寫。</text>
<title>奉謝金上舍定夫 鍾秀 南園分韻之作。因簡同遊諸公求和。</title>,<text>幽泉淸在耳。良友靜留言。雨濯崩崖壯。霞標列嶂尊。密移桐下席。深閉柳陰門。投紱歸須早。種花已滿園。</text>
<title>陪退漁 金公鎭商 丈游神勒寺得廻字</title>,<text>淸江疊嶂暝雲堆。喬木蕭森繞古臺。不必登高傷歲暮。懶翁碑下放歌廻。</text>
<title>雲潭雜詠。和李胤之。辛未</title>,<text>江倒中臺瀉。山從太白分。四時涵爽氣。百里拖香雲。霞月千峰濕。風花衆石聞。峩洋聊見志。外史述奇文。</text>
<title>雲潭雜詠。和李胤之。辛未 其二</title>,<text>入谷多幽賞。無愁磴路分。源窮明峻石。山缺矗奇雲。觀物元無跡。忘言孰有聞。東峰隱居士。丹篆索銘文。</text>
<title>雲潭雜詠。和李胤之。辛未 其三</title>,<text>空江自擊汰。連嶂氣微分。醉興傳蒼水。時憂到白雲。忽過幽澗曲。偶會好禽聞。寥落竟誰遇。掃苔戀石文。</text>
<title>雲潭雜詠。和李胤之。辛未 其四</title>,<text>夢有高人遇。日與塵事分。老顔孤照水。閒性靜看雲。琴向泓龍鼓。歌傳山鬼聞。劇憐嵇叔夜。晩作絶交文。</text>
<title>雲潭雜詠。和李胤之。辛未 其五</title>,<text>不禁生白髮。憂樂更難分。度世空憑月。忘情已了雲。花猶存色象。鳥自泯聲聞。筆硯從君燒。留看畫卦文。</text>
<title>雲潭雜詠。和李胤之。辛未 其六</title>,<text>薄俗容吾放。名區與子分。文章尊木石。性命配山雲。自分多憂患。任他有見聞。空潭秋日靜。風水自成文。</text>
<title>雲潭雜詠。和李胤之。辛未 其七</title>,<text>列嶂參霄漢。泠飈一鶴分。洪濤轉白石。老木出彤雲。月駛漁舟過。山空樵斧聞。杳然八極外。誰作遠游文。</text>
<title>述平岫軒義林池游事。敬呈李丈 在。</title>,<text>堤州政堂高入雲。四郡千峰平如帶。半夜虗簾生靈籟。晴晝遠花匝明靄。公庭不聞蒲鞭聲。淸坐日日酒自酹。于勒臺迷白雲積。義林池動朱鯉大。小舸容與蕩空碧。姣舞細樂望晻藹。我丈鶴衣珊瑚纓。吏民共醺罇酒霈。經綸自歸廊廟上。形骸永棄水雲外。願築小山池中央。繞岸靑荷蔭高檜。棹舟千回隨風轉。日行百里與月會。金波雪浪濡大筆。寫取淸文交珠貝。</text>
<title>宋士行歸去來館雜詠</title>,<text>方山蓄厚德。下有故人屋。貞吉如松栢。長年侶鶴鹿。</text>
<title>宋士行歸去來館雜詠 其二</title>,<text>櫟泉多好石。醉卧宜淸秋。聞君葺山館。猶作未歸愁。</text>
<title>宋士行歸去來館雜詠 其三</title>,<text>雲度自無礙。月升猶復遲。依依凉籟發。淸賞在漣漪。</text>
<title>宋士行歸去來館雜詠 其四</title>,<text>結構開荒谷。編茅復引柯。存心在屋漏。眞樂靜時多。</text>
<title>宋士行歸去來館雜詠 其五</title>,<text>孤卧有誰期。鳴泉到澗沚。儘敎淸夜長。流響自盈耳。</text>
<title>宋士行歸去來館雜詠 其六</title>,<text>秋陽與曬腹。此樂眞忘饑。傳心千載下。寥落與誰期。</text>
<title>宋士行歸去來館雜詠 其七</title>,<text>皎皎新秋月。流輝曲沼東。捲簾凉露重。照此竹欄空。</text>
<title>宋士行歸去來館雜詠 其八</title>,<text>潛魚尾宛轉。終日在深淵。靜看雲影過。牽動水中天。</text>
<title>宋士行歸去來館雜詠 其九</title>,<text>古人有羊裘。收釣大澤涘。夢裏遇黃虞。誰知麻褐士。</text>
<title>宋士行歸去來館雜詠 其十</title>,<text>曲沼秋波瑩。淸光堪遠眺。登樓見夕陽。歷歷映衰柳。</text>
<title>宋士行歸去來館雜詠 其十一</title>,<text>魚梁深不見。蘆岸多風露。移杖聽秋聲。溪翁夜有遇。</text>
<title>宋士行歸去來館雜詠 其十二</title>,<text>晡時每掃灑。觀稼與余宜。春酒賽田祖。娛玆釋耒時。</text>
<title>宋士行歸去來館雜詠 其十三</title>,<text>園中花已謝。秋菊色眞嘉。數畦輸冷馥。聊此作光華。</text>
<title>宋士行歸去來館雜詠 其十四</title>,<text>跨澗通柴門。興來時濯足。但存丘壑情。休和滄浪曲。</text>
<title>宋士行歸去來館雜詠 其十五</title>,<text>草門獨板扉。羣卉不開徑。繞床書萬函。卧處礙琴磬。</text>
<title>桴亭雜詩</title>,<text>老姑塘上石如雲。細草濃花春寂寂。道是長江納遠流。漁翁休信一篙力。</text>
<title>桴亭雜詩 其二</title>,<text>滿天靑嶂曉生雷。五郡雲濤如馬來。可憐捍水一孤石。日日崩湍落素苔。</text>
<title>桴亭雜詩 其三</title>,<text>中江浩浩素湍明。夾岸丹葩濯水聲。豪絲急管繁會奏。終古無愁舟楫傾。</text>
<title>桴亭雜詩 其四</title>,<text>矗玉凌空絶纖毫。中江擊汰極望勞。積雪層氷誰復到。靜聽寒日落松濤。</text>
<title>桴亭雜詩 其五</title>,<text>松長石出靜春天。古壑空明待月圓。靑峰入水渾無徑。素土犂雲始有年。</text>
<title>桴亭雜詩 其六</title>,<text>松靑沙白小圓丘。宛轉千年枕碧流。看取衆峰多秀色。湖心終日漾孤舟。</text>
<title>桴亭雜詩 其七</title>,<text>百疊蒼山萬疊雲。雲中軒檻望氤氳。春雨每宵薰草木。山光雲影澹無分。</text>
<title>桴亭雜詩 其八</title>,<text>古木吟風騎鶴塚。奇花垂露釣魚臺。細草平沙山下路。且從樵牧問眞廻。</text>
<title>桴亭雜詩 其九</title>,<text>采掇巖花幽怨多。欲回蘭棹水生波。僊馭不來明月遠。中流愁唱杜香歌。</text>
<title>桴亭雜詩 其十</title>,<text>渾元一氣截洪河。高浪頑雲未敢過。待到中空生皓月。淸光千古看鎔磨。</text>
<title>桴亭雜詩 其十一</title>,<text>抱琴空山候水僊。僊掌孤石望娟娟。金丹玉露消息斷。水遠山長動哀絃。</text>
<title>桴亭雜詩 其十二</title>,<text>山勢欲牽神禹榨。江光宛出洛書文。交回四十五玄象。半是奇峰半作雲。</text>
<title>桴亭雜詩 其十三</title>,<text>玉露金風滿太淸。巖臺夜靜有秋聲。自在空江流皓月。此心惟許對神明。</text>
<title>桴亭雜詩 其十四</title>,<text>伐木丁丁勞我思。鷰山樵子問爲誰。且喚雲臺千日睡。僊山無事學看棋。</text>
<title>桴亭雜詩 其十五</title>,<text>寒翠凌霄日吐雲。影涵潭瀨自成文。憑將直氣編山史。種竹培松答聖君。</text>
<title>桴亭雜詩 其十六</title>,<text>雲靄空濛滿長湖。芙蓉城外氣色殊。孤棹沿歸萬川月。衆峰團作一荷珠。</text>
<title>桴亭雜詩 其十七</title>,<text>三月未看宋子書。幾時結屋僊臺上。休和壁上靈芝詩。共聽雲中打麥響。</text>
<title>桴亭雜詩 其十八</title>,<text>天淸空峽細雲移。二皓臺邊古木悲。更回蘭棹沿秋水。白露蒹葭有所思。</text>
<title>桴亭雜詩 其十九</title>,<text>雷奔轂擊過雲愁。朱鯉文魴愼出游。與許頹波容砥柱。龍門有客共孤舟。</text>
<title>桴亭雜詩 其二十</title>,<text>丹崖千丈絳雲扶。霓駕星旍影有無。幽期逈指三花樹。靈藥重分九節蒲。</text>
<title>桴亭雜詩 其二十一</title>,<text>爛柯臺下晩風和。石柱灘邊繞好花。棹盡月華衣袂濕。始知連嶂帶雲霞。</text>
<title>桴亭雜詩 其二十二</title>,<text>棹歌無節樂還愁。風靜行桴浪動休。磬襄入海知何歲。麻女看桑已白頭。</text>
<title>與李士晦 明煥，吳敬父，李胤之游三藐寺。</title>,<text>秋高寒嶂參禪坐。筧水自鳴倚石聞。紅日已沉滄海濶。卧看樓下度殘雲。</text>
<title>與李士晦 明煥，吳敬父，李胤之游三藐寺。 其二</title>,<text>老釋忘言只愛睡。木魚銅板了無聞。客到靑峰開石扇。掃來黃葉和秋雲。</text>
<title>與李士晦 明煥，吳敬父，李胤之游三藐寺。 其三</title>,<text>天際孤颿何所適。中流鼓枻杳難聞。愁看日落荒山外。猶有殘紅寄斷雲。</text>
<title>與李士晦 明煥，吳敬父，李胤之游三藐寺。 其四</title>,<text>寒泉繞枕欲成雨。松檜蕭森響遠聞。海山萬里秋宵霽。不許遙空起片雲。</text>
<title>墨溪宅。陪伯氏賦贈子翊。</title>,<text>雲樓賴君築。龜嶽有藏書。浪暗梨花岸。霞蒸怪石居。耦耕聊自給。捆屨莫敎疎。十日塵城飮。山醅較不如。</text>
<title>金進士伯愚，金進士定夫，李大雅用康 惟秊。將游五郡。歷訪雪城縣齋。用弇州朱山人過碧瀾亭韻。</title>,<text>懶收書卷酒初醒。皓月留賓竹裏亭。野話敢爭太史筆。朝臣多占少微星。越中煙水連天白。湖上春林帶雨靑。孤棹行尋禽慶約。丹陵松醑滿銅甁。</text>
<title>贈嶺海遷客</title>,<text>逐臣瘦馬巷無喧。白筆前宵干九閽。未信潮州多惡浪。偏憐水國近芳蓀。南來暖日重溟濶。北望浮雲太華尊。讀罷賜書無箇事。松醪一酌醉忘言。</text>
<title>次澤風堂樂歲新居韻。呈南川李丈。壬申</title>,<text>奔注無時已。淸明竟莫增。遐翹渾一色。高陟到幾層。初霽雲猶錦。微昇月似氷。繞牕添爽氣。紫翠與相仍。</text>
<title>次澤風堂樂歲新居韻。呈南川李丈。壬申 其二</title>,<text>薄薄透新旭。微微曖遠霄。傳光飄玉屑。浮采繞銅標。吐納神龜旺。潛藏文嘼嬌。無愁几杖濕。延矚坐淸朝。</text>
<title>次澤風堂樂歲新居韻。呈南川李丈。壬申 其三</title>,<text>煙火連墟落。山棲樂不孤。依微縈絶岸。平漫滿長湖。遠樹籠初小。殘山點欲無。憑玆占樂歲。添載野庄圖。</text>
<title>次澤風堂樂歲新居韻。呈南川李丈。壬申 其四</title>,<text>長江流自穩。風颿意俱閒。浪駛鎔遲日。雲輕拖衆山。已忘乘瀨險。無復運篙慳。植杖憑涯岸。漁商問往還。</text>
<title>次澤風堂樂歲新居韻。呈南川李丈。壬申 其五</title>,<text>落日生殘角。嗚嗚動古城。時平開夜戶。山靜警淸聲。偶會鳴榔過。因隨衆籟成。餘音裊雲表。鸛鶴自飛驚。</text>
<title>次澤風堂樂歲新居韻。呈南川李丈。壬申 其六</title>,<text>鐘動秋霄靜。東臺白月奇。警睡淵龍起。惺心石佛知。未晨猶有事。出寺已分歧。料理無聲處。初成枕上詩。</text>
<title>敬呈季父赴定山縣</title>,<text>民勞心獨苦。新法吏難爲。沙老絃歌絶。江祠竹樹悲。簿書妨跌宕。丘壑歎逶遲。紅日珊瑚館。遙思聽海時。</text>
<title>敬次退漁丈驪江泛月詩。牧隱韻。</title>,<text>輕舠搖曳杳雲端。春酒千鍾上客顔。淨鋪平湖昇霽月。剗開暝靄繞羣山。且觀夜氣聽鐘後。莫問時憂鼓枻間。綠浪明沙三十里。諸公歌曲劇淸閒。</text>
<title>續次謝退漁丈詩意</title>,<text>莫將煩惱上眉端。野酒三甌作好顔。濯足歌長觀逝水。採芝心苦仰高山。繁花嫰柳垂簾後。幽鳥孤雲倚枕間。忽棹輕舟尋古寺。竹州傲吏趁淸閒。</text>
<title>續次謝退漁丈詩意 其二</title>,<text>夔龍禮樂滿朝端。放郤雲霞上老顔。飮犢無人歸潁水。釣魚有道卧春山。陳辭夢入金門裏。染翰香餘玉署間。種藥課花良獨苦。衰年講學未須閒。</text>
<title>雨中謾述。贈金子士修 敏材。</title>,<text>渙渙牛灣水。光涵萬卷樓。容吾淸夏卧。窮覽古人愁。壁簡猶徵魯。墳書孰信周。繁文屬末運。衮鉞愼潛幽。</text>
<title>雨中謾述。贈金子士修 敏材。 其二</title>,<text>畊稼猶勞力。懶眞有業存。納江成大澤。規岸入平園。網得朱魚壯。籠收紫果繁。取贏聊自給。終老酒盈樽。</text>
<title>雨中謾述。贈金子士修 敏材。 其三</title>,<text>厚祿添吾罪。妻兒未解譏。已遵新法密。莫救故人饑。野水違攜杖。山雲不上衣。懷歸空躑躅。病馬老能肥。</text>
<title>有感</title>,<text>交人莫求備。一言存吾師。求友莫求多。一人猶近私。且有窮達分。莫敎名毁隨。天運日以閉。文道漸分歧。自無大人德。孰扶世敎衰。資補亦有命。吾生心獨悲。抱影空谷中。頭白誦虞犧。</text>
<title>有感 其二</title>,<text>立誠辭則達。大業在文章。無以僻陋移。豈逐時運喪。中正有常軌。簡肆發輝光。自我抱窮愁。求道之四方。放言空濩落。中心內惻傷。正朔寄草木。禮樂問漁商。後有罪我者。誰窺名山藏。猶堪箋洪範。圖書述洋洋。</text>
<title>謹次退漁丈旣望泛月詩</title>,<text>驪河西畔月華垂。遙憶漁翁放棹時。登望白蘋秋近遠。醉歌幽咽老龍知。</text>
<title>梧山田舍</title>,<text>田舍依泉壑。經丘卉木光。嬌桃烘日短。老栢逬雲長。過澗通沙井。循崖到石梁。涉園秪數里。峭壁瞰溟滄。</text>
<title>登石葩嶺觀海</title>,<text>石葩嶺上望西海。風駕洪濤萬里來。無賴神州哀淚下。莫敎仙子逝舟廻。靈烏島下沉斜日。雙鯉堆邊吼衆雷。打鼓祭魚何郡子。重溟不禱積陰開。</text>
<title>登石葩嶺觀海 其二</title>,<text>菱村梨洞路微茫。衣袂寒侵沆瀣光。圓月漸升天地靜。孤颿遙度海山長。每憑逝水懷千古。更上高岡望八荒。梅翁磬友俱成土。獨耐悲吟伐木章。</text>
<title>金伯愚顧齋賞梨花。醉書傷春。</title>,<text>顧齋東墻一樹梨。花開離披結庭陰。素輝溶月繞高檐。微香度風透疎襟。今日日烘芳欲歇。片片落英愁鳴禽。摘花煎糕嘉可餐。留花結實看秋林。只爲數賓供一歡。不惜片花抵萬金。河豚之蒸膏如油。小麯春酎綠堪斟。雲箋杏管堆君牀。寫我一篇傷春吟。古梅花隕牛灣上。丁香樹垂龜潭潯。昔與亡友樂玆辰。欲過巷北淚淫淫。八株老梨花如海。醉夢軒中夜正深。枯桐誰問淨水寺。梨花滿庭莫按琴。</text>
<title>尹原州 潝 挽</title>,<text>風度恢偉漢士高。眉端不見處心勞。洪溟巨嶽尋師正。怪石名花斂氣豪。厚義急人忘報施。微官到老有恩褒。懷公忍過蟾江水。野渡孤舟未進篙。</text>
<title>與李胤之兄弟舟游龜潭。轉入舍人巖。卜居于丹丘。將以校南梨花村爲歸。</title>,<text>漾舟寒潭永。移杖白石尊。年年有此會。歸宿老梨村。</text>
<title>歸路宿嘉江。聽琴石李處士彈琴。漫吟以贈。</title>,<text>病翁琴曲憑誰聽。翠石黃花悄在傍。正際薔薇山月白。秋湍瀉下七絃長。</text>
<title>拜退漁堂留宿有賦。歸拜疊贈。謹次奉呈。</title>,<text>憂國愼衰疾。存神賴古書。忍忘山外事。長卧水邊廬。道玅觀培樹。經綸訊釣魚。客來疑義析。眞樂在幽居。</text>
<title>拜退漁堂留宿有賦。歸拜疊贈。謹次奉呈。 其二</title>,<text>廢艇時代步。閒丌惰整書。醺遲宜野釀。卧穩愛田廬。夜雨抽新竹。春湍進巨魚。興來灑葛墨。扁我白雲居。</text>
<title>復次贈金子汝雨 說澤</title>,<text>菊花深引斝。蕉葉淨宜書。晻映依林逕。蕭森近水廬。酣歌時叩角。彈鋏自忘魚。久擬龍門野。隨君賦卜居。</text>
<title>贈湛存子赴任洪川</title>,<text>鳳頂超塵滓。仙風易作秋。參天環素嶂。沐日蕩紅流。古雪三淵屐。纖雲五歲樓。不知形役苦。從子汗漫游。</text>
<title>伯氏休官有賦仰正</title>,<text>吾兄自近道。貞固見眞情。薄宦委蛇了。漫吟澹漠成。澗雲依水度。庭草信根生。倦把書供枕。古書動不平。</text>
<title>追和吳敬父梅花八篇 幷序</title>,<text>烈士無心妬芳姸。幽人頭白卧丘園。寒査不作雲雷象。素萼猶開日月昬。無那矯揉存勁骨。縱敎枯槁有香魂。也應落地鳴哀玉。萬卉摧殘爾獨尊。</text>
<title>追和吳敬父梅花八篇 幷序 其二</title>,<text>碧蕉烏竹耐摧殘。君在桂山花不寒。梅塚漸荒魂欲斷。氷燈已碎影誰看。擁來老榦寒山重。開遍高花瑞雪乾。芳樹依依回夢蝶。雞鳴風雨夜將闌。</text>
<title>追和吳敬父梅花八篇 幷序 其三</title>,<text>夢决魚江手剪荊。朋來梅發雪霜幷。天心養得玆花大。海內難容一士淸。蕙珮荷衣同姣服。氷根銕榦逬幽情。無言也有銷魂處。淨水絃長落素英。</text>
<title>追和吳敬父梅花八篇 幷序 其四</title>,<text>良友雖亡心猶在。此生那忍不種梅。萬木空山悲日短。孤芳幽戶占春廻。月和桂香葳蕤瀉。風敲竹影隱約來。儘敎銕石膓堪斷。脉脉花飛莫點杯。</text>
<title>追和吳敬父梅花八篇 幷序 其五</title>,<text>靑條雖好莫簪頭。春在初花碎郤休。淸影背燈微破夢。冷芬沉斝細添愁。未交珠珮引風遠。若有香塵與月留。卧雪園中誰復過。草茅深逕衆芳羞。</text>
<title>追和吳敬父梅花八篇 幷序 其六</title>,<text>直須花發淚便乾。夢裏看花忘愁難。纖月一枝山河小。輕雷半夜雨雪寒。潛噓冷馥透心入。細數殘英繞樹看。赭鬣銕蹄山子馬。賞梅那復遞吟鞍。</text>
<title>追和吳敬父梅花八篇 幷序 其七</title>,<text>惱殺遺珠七聖迷。黃芽一氣暖生臍。沐來日月淸英擢。排得風霜病榦低。道眼消磨銅狄老。神游𣶈瀁玉樓題。世間誰有榮枯想。李白桃紅自滿蹊。</text>
<title>追和吳敬父梅花八篇 幷序 其八</title>,<text>嘉樹空堂遇子時。夢中猶忘和前詩。風來黯黯流寒馥。月出蒼蒼壓老枝。照看白髮渾如舊。開向玄天敢自私。酹酒花神吟獨苦。南柯不暖北雲吹。</text>
<title>春日南澗林園。共次唐人韻。甲戌</title>,<text>小園春自翳。種植且勞心。曲沼浮紅萼。深壇貯綠陰。雲拖輕蘂過。峰壓病槎臨。送客還孤醉。林中聽好禽。</text>
<title>送秋日。與李廣文 演，金元博諸公集南澗。</title>,<text>灑掃留高友。重期澗屋凉。衆峰宜雪月。喬木繞雲霜。止酒從秋盡。硏經及夜長。相看玄鬢改。衰菊惜年光。</text>
<title>積石西臺</title>,<text>登高如有遇。望遠暗凋顔。截海長風島。流雲積石山。斷鴻迷華夏。殘日落荊蠻。坐歎篙工力。移舟巨浪間。</text>
<title>檀君祭天臺</title>,<text>積翠曈曨繞絳霄。檀君臺下海迢迢。沉餘寶玉流雲氣。燒斷天香轉斗杓。誠意昭明看出日。神功溥遍在淸宵。鴻濛誰記開荒歲。崩石苔花古雪銷。</text>
<title>詠菊次天汝氏韻</title>,<text>花黃葉翠剪裁均。荷訝太濃梅苦貧。冷艶自宜風霜節。遲遲榮落爲幽人。</text>
<title>有感簡李廣文</title>,<text>少睡微醺夜已盈。疎星磊落動雞鳴。燈前古劒通心烱。枕上寒梅入夢淸。懷友雪園空下淚。和詩蘭谷未成聲。人生百感何時了。獨抱殘經皓髮明。</text>
<title>將游海上。早發向平丘。適會李廣文入砥山。聯騎出城。</title>,<text>孤懷瀉老友。峽路趁天明。野入秋光逈。雲開嶽色淸。弊書容在袖。瘦馬解離城。寥濶意何極。前湖煙浪生。</text>
<title>宿二水村</title>,<text>行歌暮返古蘭坡。偶會孤舟棹素波。天接龍門星斗窄。水分麟峽雲雷多。細看微雨沾衰草。卧念凉風動老柯。店媼解釃新稻酒。牀蟲櫪馬醉聽過。</text>
<title>車泥峙</title>,<text>歇馬泉甘驛。負杖車泥峙。暗草過人頭。冷泉鳴石趾。僕告晝嘷虎。有聲如鉅齒。連峰漭似霧。北截海氣紫。我行未云勞。孤懷敢自恃。哀彼海賈人。日走枯魚市。擔負脊無肉。穿行絶峽裏。猶有錐刀利。曾無賦役使。巑岏嶺上田。耕者多餓死。</text>
<title>車泥村叟</title>,<text>山叟面如獸。欵門便笑迎。凝塵掃土室。細斧劈松明。沙熱黃粱飯。鹽芬紫菜羹。欣然同寢食。卧問曲淵程。</text>
<title>約華陰使君入雪嶽未果。行到麟洲。次韻奉寄。</title>,<text>滄海相期普門天。不堪遲暮雪渾顚。僊飆已覺麟洲遍。秋月初昇鳳頂圓。獨自攜琴桂樹下。空懷散髮菊花前。波濤日日瀉春峽。雙鯉傳書思杳然。</text>
<title>山中述懷</title>,<text>夜永秋山夢不成。洞龍行雨有雷聲。孤心自照懷良友。衰髮空明抱古經。朝日獨看晴嶂色。中林誰和商歌淸。閉門巖下淪漣水。那得重來濯我纓。</text>
<title>永矢菴遺墟</title>,<text>淵老傳奇事。山居趣彌濃。夜深水簾洞。秋霽高明峰。便向雲邊舞。時迷雪裏蹤。寂寥禮樂志。歌曲自舂容。</text>
<title>永矢菴遺墟 其二</title>,<text>間世生豪俊。文明振華夷。未應耕鑿志。直是帝王師。氣數歸窮命。天人入玅思。偶與溟嶽會。浩蕩發聲詩。</text>
<title>永矢菴遺墟 其三</title>,<text>經綸一文道。軌轍我何宗。靜老爲邦志。潭翁析理功。大綱尊宋子。誠意仰重峰。融玅規繩外。先生亦發蒙。</text>
<title>尋普門舊路</title>,<text>山深禽鳥不聞聲。坐石微吟信杖行。紅樹千重雲自濕。靑溪萬仞月同明。奇峰顯晦參神鬼。大海澄空見性情。惆悵古人心獨苦。普門隱者竟無名。</text>
<title>尋普門舊路 其二</title>,<text>空壺短鋏日隨余。海嶽孤游意自如。漸喜天機文史廢。妄悲時義友朋疎。雲寒梅老碧山隱。草沒淵翁白板廬。荒谷誰知經宿處。哀歌莫問出關初。</text>
<title>觀音窟</title>,<text>六時波撼五山摧。斧鑿茫茫混沌開。盡捲滄溟歸一壑。平漂日月夾羣雷。滿樓天樂無風鼓。撒地龍珠作雨來。吐納空光十二柱。骨寒金佛首愁回。</text>
<title>義相臺候月出</title>,<text>已望絳河通沆瀣。不分銀闕近蓬萊。滄溟靜夜看秋月。義相高僧有石臺。赴壑魚龍潛攝浪。滿天霜露淨消埃。茫茫八極渾淸肅。碾送氷輪㶑灧來。</text>
<title>翼日看日出</title>,<text>紅日遲升坐永宵。梨花亭外繞祥飈。已吹紫氣旋坤軸。漸看淸霄轉斗杓。巨浪鎔舂汞鼎熱。重雲嵂屼火山銷。儘敎八表輝光遍。護得凝霜覆草苗。</text>
<title>入繼祖窟。居僧已鎖門而去。戱書一詩留佛卓。</title>,<text>浣衣普門瀑。晞髮東海日。朝上天吼山。披尋繼祖窟。石僧鎖扃去。卓留小金佛。獅子吼無聲。牕蠅投不出。六合本昭曠。道妙存靜密。笑爾蠶縛輩。納身凍石室。木佛寒堪燒。沙飯莫憂失。留詩空堂中。以告我誠實。</text>
<title>華嚴寺吟一絶。使天柱長老聽。</title>,<text>老僧攝心苦。夜卧不忘珠。下庭望秋海。明月照霜顱。</text>
<title>寒溪觀瀑</title>,<text>神嶽千峰擁。天河一氣分。滀藏深日月。鎔鑄出煙雲。瀉輝松鎖合。飛沫石芬馧。搜源易懾魄。陰雨灑紛紛。</text>
<title>寒溪觀瀑 其二</title>,<text>不聞神鳥響。雷轉大乘天。晴日虹生壑。絶峰雲决泉。顥淸通帝座。幽冷隔人煙。隱隱鳴珠珮。僊飈更肅然。</text>
<title>寒溪觀瀑 其三</title>,<text>巖臺環萬木。倚杖眺寒空。日隱排靑壁。雲蒸飮素虹。陰風吹淅淅。急雪下濛濛。君看成潭處。始知積水功。</text>
<title>出洞</title>,<text>出洞秋花芬。中空過雨雰。潭迷神女跡。㙮絶異禽聞。一水流紅葉。千峰鎖白雲。何時深谷裏。抱犢事耕耘。</text>
<title>余嘗在智異。鑄行劒。準正統尺九寸。及入雪嶽。行住坐卧。雖悄獨而劒常隨身。恃而無懾。歸到葛山。馬上累句成篇。</title>,<text>正統九分尺。鑄刀半臂長。純鋼采方丈。法火鍊眞陽。赤電騰神焰。玄濤瀉膩光。盛工鎔出妙。哲也刻雕良。綰鞘雲雷象。鎭環嶽瀆祥。孤光照皓髮。爽氣透剛膓。雪嶠棼嶔嵂。溟滄浩汪洋。獨行用自衛。靜夜最難忘。虎豹遂潛跡。魈魑敢逼牀。舞殘秋月白。彈倒海風凉。倚斗空懷古。成虹未正方。精誠存利用。道義看含章。自許神俱旺。深愁物不剛。洞明噓一氣。磨淬度千霜。卽此良朋在。未須老匠傷。</text>
<title>舟下宿康靜島。早發有賦。</title>,<text>移舟紅樹過長堤。太華羣峰翠剡齊。露下蒹葭天共白。星漂河漢月微低。漁燈照水看文鯉。村鼓和風送曉雞。初旭漾瀾江霧重。鳴榔已過渼陰西。</text>
<title>北廵九闋。奉贐洪評事養之。</title>,<text>繡旗雕劒匝雲明。上將韎韋下榻迎。但敎時平長卧鼓。醉評廵路海山淸。</text>
<title>北廵九闋。奉贐洪評事養之。 其二</title>,<text>神鳥常鳴赤島樹。神龍不動赤池波。窮荒聖跡行尋遍。海日偏明西水羅。</text>
<title>北廵九闋。奉贐洪評事養之。 其三</title>,<text>肅愼舊墟沉楛矢。徽欽疑塚出犀杯。磧雪野雲空弔古。悲歌暮上撫夷臺。</text>
<title>北廵九闋。奉贐洪評事養之。 其四</title>,<text>魚游澗下駐行車。海碧松寒處士廬。與許寒門含火力。北人猶誦五經書。</text>
<title>北廵九闋。奉贐洪評事養之。 其五</title>,<text>淨水佛前琴誰奏。魚江濤瀨響自悲。北有羇魂招不得。歸輪爲唱素華辭。</text>
<title>北廵九闋。奉贐洪評事養之。 其六</title>,<text>玉虬誰憐度世思。金丹歲暮鬢華催。長白山頭太始雪。剜君塵髓濯神來。</text>
<title>北廵九闋。奉贐洪評事養之。 其七</title>,<text>海山雪霽月升時。吹打轠轤帳下兒。獨聽畵鼓聲悲壯。嗔遣佳人舞劒遲。</text>
<title>西齋檢書有感。次金伯愚長韻。</title>,<text>築書三千卷。我室自深聈。衆蠧食煙煤。古紙生塵垢。移燈照短丌。迎日入半牖。奧義只數篇。聖師餉我厚。感玆沒身業。神明內自扣。善世余有志。尙古非無友。結交記玄髮。意氣酒盈卣。華辭多欺心。淸談易戕口。包羞懷微祿。食力拋舊畆。秪今悔吝積。古訓思順受。文道固循性。彌綸猶在手。一正華夷辨。後來豈無取。草木多虗樂。山澤悔遊走。思與一世人。同道勉固守。衰時忽慟泣。前夜復醉嘔。君詩眞苦語。素心莫虗負。內信理命全。何憂顔貌醜。願言雲潭上。耦耕期皓首。</text>
<title>訪北山鄭處士 履和，汝素金從史 用謙 不遇。</title>,<text>病後騎驢倦欲墜。微雪出門到北里。溯澗不遇鄭處士。逾岡且討金從史。夾路松風交寒翠。中空嶽色何淸美。那得對此終日醉。謂君閒坐在山裏。</text>
<title>萱堂晬辰 乙亥</title>,<text>兒孫彩服爛盈庭。小閤梅花設帨馨。雪拖長松當戶碧。雲扶華嶽倒樽淸。時回糓日延晴景。歲樂春正頌古經。綠鬢朱顔宜百福。崑丘桃核數仙齡。</text>
<title>出峽歷拜退漁丈。欵留打魚。謹次舟中韻。</title>,<text>瀰瀰驪河平。岧岧龍嶽淸。中流進小舫。回首望層城。留待輕陰盡。重期夕月明。沿洄江漢近。鼓枻不勝情。</text>
<title>出峽歷拜退漁丈。欵留打魚。謹次舟中韻。 其二</title>,<text>罇酒樂升平。長湖夏木淸。賓筵盛珮服。𣏾綱遇干城。卽此存經濟。未應負聖明。閒愁添皓髮。孰解世臣情。</text>
<title>湛存齋李公挽</title>,<text>存沒猶常理。高標極難忘。虗明眞性氣。磊碨富文章。永負彝鐘鏤。遂沉寶鍔光。西湖千頃水。落月送𪚥長。</text>
<title>湛存齋李公挽 其二</title>,<text>國士折腰久。微官與子譽。耒陽休問驥。單父莫觀魚。直以襟期爽。從他榦節疎。衰時將相業。寥落竟何如。</text>
<title>湛存齋李公挽 其三</title>,<text>華館北山下。游懽記始終。老梅垂月白。秋果墜霜紅。窮友多豪飮。哀歌到極工。每憐金日進。骨腐草原中。</text>
<title>湛存齋李公挽 其四</title>,<text>憶在滄浪榭。長江澹遠思。汀雲候月暗。岸柳送帆遲。永釋靈均策。同吟李鍇詩。托心千載下。無事不勝悲。</text>
<title>湛存齋李公挽 其五</title>,<text>秋日登東嶽。題書撫石巓。滄溟方吐月。鳳頂直連天。霞鬱淵翁宅。薇殘雪釋年。郡齋歸共榻。相誦閉門篇。</text>
<title>湛存齋李公挽 其六</title>,<text>五月鐘崗雨。留君縶白駒。劇憐玄鬢改。更笑草樓高。贈別胡麻子。催成玉筍圖。東山終老約。執紼問前途。</text>
<title>謝任子仲由 遾 贈碧石松根二枕</title>,<text>茅棟可樂南澗曲。行住坐卧聽寒玉。縱有竹凳與藤杖。寢向衡木幘常落。懶不具枕十六年。慵來習卧蓬鬢白。君贈碧石何淸凉。松根巃嵸宜偃息。攜到中澗靈芝石。左右枕向濯香瀑。穩敎希夷取牢睡。夢與蒙叟同躑躅。風珮淸淸和夢長。起來拂衣花棼錯。願君抱來春酒甕。巾葛不用共糟粕。御史問之叩首謝。小臣愛酒期戢木。</text>
<title>朴汝信移宅三淸</title>,<text>君有龍洞小屋只一間。妻兒坐卧常卷曲。春來不受條風淸。秋冬苦礙朝暾𣋉。出門便訪鐘崗人。朋來促膝門徑窄。素心晨夕不辭勞。悅君閒靜好顔色。葵羹麥飯不滿卓。名繪法書盈百軸。小山白虎俱眞蹟。壁掛蓬萊大字灘隱竹。一朝謝客揖門外。已賣小屋具糜粥。猶攜一擔書畵箱。不換千金與寶玉。僦居三淸之洞白蓮峰。松下石上閒曬曝。</text>
<title>南澗會尹子穆</title>,<text>晩步頹塘上。遙山翠黛分。微風含老樹。秋色澹高雲。靜友偶相過。淸泉與共聞。從來同拙道。願入野人羣。</text>
<title>記澗中重陽之遊。簡尹子穆。</title>,<text>漠漠隱文谷。草深路難分。明湍垂斷石。層巘碾細雲。樹性培時見。書香枕處聞。前宵嘉客過。不許竟離羣。</text>
<title>記澗中重陽之遊。簡尹子穆。 其二</title>,<text>登皋日正午。入洞路微分。晩壑猶存菊。秋天不礙雲。風霜懷故友。海嶽負奇聞。前日涉江誦。終期猿鳥羣。</text>
<title>記澗中重陽之遊。簡尹子穆。 其三</title>,<text>衆芳君院是。朝嶽此山分。截徑行蟠竹。疏潭駐落雲。靜情衰共得。機事懶無聞。入澗歌伐輻。老樵與喚羣。</text>
<title>用除夕元宵韻。和正金子舜咨 相岳 棣案。丙子</title>,<text>傾河轉斗曉光初。白髮添長戀歲除。酒盡瓦罍存宿醉。氷瀜銅管有新書。夢占採藥名山裏。春禱耕雲大澤居。花密不分高卧處。任敎車馬故人疎。</text>
<title>雨</title>,<text>天意常憐園翁疎。經旬行雨澤有餘。漸長嘉木迷行徑。不斷幽花繞卧廬。雲氣透明牀下劒。泉聲吹合枕中書。便思鼓枻龜潭水。水濶峰稠何處漁。</text>
<title>與諸公入北營志感</title>,<text>畵樓空翠望霏微。日落秋山車馬稀。萬木含風分色象。孤花照水漏天機。泉通夾闥凄生響。雲繞深壇黯不飛。記得暮春陪祀夜。雨連鐘磬聽依依。</text>
<title>與天汝氏瞻望健元陵共賦 戊寅</title>,<text>松檜深嚴鳥莫譁。紅門正對遠峰斜。常多雨露霑微草。不斷雲霞繞暮花。盛德永懷乘六御。陳辭未敢就重華。崇岡十二渾佳氣。南嶺回望起歎嗟。</text>
<title>感懷示南州諸公</title>,<text>惻惻南州路。往來成古今。錦水淸且遠。湖山秀而深。衰暮憐舊交。遠游多悲吟。逝者空入夢。生者重勞心。學稼竟無施。懷祿損孤襟。告我同志士。眞意在丘林。</text>
<title>靈沼亭</title>,<text>魚游春水渙。尙憶翠華留。金薤中梁峻。靈荷曲嶼幽。祥飈回夜半。明月在雲頭。歌頌傳三后。洋洋慶澤流。</text>
<title>先祖文貞公遺惠碑在錦營東路邊。嘗見嶺南西門外亦有之。敬記所聞。</title>,<text>文貞莅南服。風敎一日敷。春秋問耕稼。兩馬緩前驅。廵路無行塵。列州無行廚。謳吟動婦孺。枯槁涵喣濡。衎衎澄淸志。進以贊洪謨。公來布時雨。公歸運斗樞。有煌十尺碑。刻鏤臨大衢。終古湖嶺民。墮淚爲踟躕。</text>
<title>靈圭碑</title>,<text>公州路南一丈石。上刻靈圭大師名。師在萬曆辛卯歲。始遇重峰趙先生。饋師一飯誓義事。傍有三僧同苦情。島夷射天指來歲。妖氛掃天天鼓鳴。花宮一笑謂公癲。秀吉渡海師始驚。灑泣出山報國士。禪杖戒刀爲悲鳴。天龍人鬼聽誓師。風雷打怪琅州城。轠鼓一似海潮音。戰血與和旃檀淸。莫問君恩與佛恩。感公丹心向人明。雨愁雲慘錦山中。七百義骨高墳成。一珠在中潛放光。萬古不滅師心貞。故里誰鏤黃絹辭。生死義重聲名輕。行人頂禮馬停步。此路何曾荊榛生。儒生解攻淸淨敎。人臣不辭寵祿榮。北來行客動悲歌。麻浦石碣空崢嶸。</text>
<title>朴景命 新源 雲華林居</title>,<text>湖海望空濶。矮檐卧榻斜。橫渠穿碧石。灌木隱朱花。枕透神香月。函開篆劒霞。春深衰夢在。征虜度鳴沙。</text>
<title>黃山泛舟和趙大雅養而 涵 韻</title>,<text>坨轉微分錦石巓。晩潮吹月到門前。偶憑鼓枻逢漁父。便欲攜琴候水仙。古院路昏交竹栢。荒臺目斷繞雲煙。故人多在漁商市。湖海悲歌莫浪傳。</text>
<title>訪玉室隱居</title>,<text>涉江心轉苦。野行草露湑。寶光非古寺。玉室迷荒墟。感我同堂親。離索已歲餘。入門眉目明。促席心膽舒。陰谷觀節序。矮檐護詩書。義命存一身。時運竟何如。極知古道親。漸與物羣疎。憂戚未催老。名聞何關余。尙愼貞悔分。神明伺潛居。燦燦庭下花。孰主榮落歟。歲熟且饑寒。懶奴付耕鋤。從古畎畆憂。不愁老窮廬。</text>
<title>龜谷示許士輗 鏇</title>,<text>理數俱原天。析之道不純。煌煌河洛文。發自無極眞。四易象敎同。九範體用陳。渾淪不息妙。宇宙一車輪。末流競穿錯。主理數爲賓。性命淪空寂。文道分駁醇。上聖咸通靈。天德豈不神。一念苟靜修。萬物備吾身。模象涉玄虗。妙用竟何伸。邵子亦肆言。此道未反淳。嗟哉建極功。百世竢聖人。</text>
<title>冶隱劒</title>,<text>九谷道人壁上劒。孤鋒烱烱一尺餘。爀日倒輝寒無影。斷虹照空氣黯噓。此劒乃是高麗鑄。傳自門下吉注書。鐔心細鏤金烏字。重鏤冶隱標公廬。烏山古雲浸繡花。烏山碧竹淸光舒。腐夫佞臣那得親。剪荊誅茅宜山居。公是麗臣秉史筆。國亡身存意何如。嘉賓未聞陳洪範。聖主猶式商容閭。稱臣獻章傳疑史。問劒不言一長歔。</text>
<title>同春堂</title>,<text>四山窅而遠。樂此中丘平。下馬古堂下。永懷宋先生。風徐庭徑濶。日遲窻櫳明。浩蕩韶光積。芬耀卉木榮。挺然手種栢。獨與氷雪成。觀物測眞工。一德貫元貞。輔贊先內修。禮樂及時亨。王業旣壯固。奮伐至蠻荊。優優進退義。懇懇畎畆情。遭會感明良。氣數悲虧盈。猶遺杖屨墟。世葺樑棟傾。濺濺堂下水。終期到海淸。</text>
<title>哭宋時偕墓</title>,<text>深松盡處有高墳。西望千山起遠雲。誰識下埋天下士。有來孤客淚澐澐。</text>
<title>贈宋聖一 堯傅</title>,<text>志士不違道。先民多力耕。感彼夷門叟。終老未藏名。</text>
<title>贈宋聖一 堯傅 其二</title>,<text>西山采樵翁。賣樵不問價。不識田中金。誰復揮鋤者。</text>
<title>宋石谷墓</title>,<text>櫟泉之北谷阿深。松栢鬱鬱悲風長。荒墳短碣中晻翳。嗚呼石谷宋子藏。苦心秉義死靡悔。當日抗疏明倫綱。葩翁師道尊山嶽。先朝士氣如雪霜。寄語樵童與犂叟。石谷之墳勿毁傷。</text>
<title>黔潭保晩亭</title>,<text>花遠古亭下。輕舟緩棹還。大賢遺松栢。淸夏有江山。雨剝棟樑峻。雲餘几杖閒。寂寥龍卧處。寒石揷蒼灣。</text>
<title>琅州客堂遇渼湖金公 元行 叙懷</title>,<text>客游重舊識。客心惜日暮。擧燭感鬢髮。促程戒風露。我行自黃山。華陽將東溯。僕馬賴人有。糗粮幷厚具。膂力俱不强。存沒淚多注。向者四海志。樂此一壑赴。草木寄性命。海嶽當韶頀。吾道固迍邅。時運日回互。且願存老眼。玩象有常度。氣數繇人錯。公莫咎氣數。邪徑敗良車。輪輻猶如故。縱然車全焚。手中斧復鑄。感彼伐檀者。不同磬襄趣。愼莫陋夷邦。莫悲厄運遌。敎遵殷師敷。命受皇明布。羣聖示章程。大猷存冕輅。莫泣光嶽昬。人自倒冠屨。依歸有東祠。正名有大報。有如積晦夕。負魄線陽吐。永恫式微詩。賢良日沉痼。私闘操戈戟。國家多蠧蛀。俗學遂徇利。大倫托俑塑。道統有斷續。豈若繩葛附。苟明春秋義。尼晦朝暮遇。聖狂不混轍。漢賊不幷驅。淑身斯正邦。歸仁一日裕。一念苟不純。百尺虧進步。莫以時命論。重爲禍福誤。我言固愚迂。公言莫憂懼。巴蜀猶有土。崖海舟無路。悠哉華洞水。揭厲可以渡。</text>
<title>琅州記事</title>,<text>樵唱農謳樂自忘。琅州太守古循良。春眠和熟胡麻飯。嘉客留聽伐木章。野濶雲浸文烈碣。山深花擁一治堂。吏民未覺肩輿遠。復有幽期櫟水庄。</text>
<title>送元子才 重擧，申翊卿  游上峽。</title>,<text>劇憐東郭路。環翠萬峰稠。難得同心友。共登上峽舟。城闉遠啾雀。波浪近浮鷗。排悶存詩道。憑君迭唱酬。</text>
<title>次子穆甫韻奉寄</title>,<text>與君在城闉。未道樂韋布。一丘苟同歸。巢許竟何慕。靜觀卉木情。眞窮潭巖趣。栢園不種蔬。荷渠莫投罟。怡心息欣嗟。信命誰怨惡。開書忽下淚。古人心長苦。且掃室中塵。安坐共淸炷。</text>
<title>金用休 命柱 游四郡。追次晩歲書懷韻以贈行。</title>,<text>移棹爛柯想。鳴琴天籟廬。雲淸放玄鶴。雪淨見丹書。大澤涵春氣。羣峰切太虗。懷君在中沚。卧數落梅疎。</text>
<title>次卓犖觀韻</title>,<text>靜觀園裏事。欹枕草樓閒。老笋心難折。微花色耐斑。道孤存短髮。交淡少腴顔。卓犖羣書外。蒼山與共攀。</text>
<title>與胤之元博，子穆諸公。拜道峰書院。拈韻共賦。</title>,<text>光風潭水蘸天靑。擊石幽吟獨自聽。階下老梧悲鳳鳥。壁間朽竹廢麟經。挽回氣數存丘壑。鎖斷雲霞護戶庭。湖海路長山日短。不堪烏鵲噪林冥。</text>
<title>與胤之元博，子穆諸公。拜道峰書院。拈韻共賦。 其二</title>,<text>積氣晶熒萬古靑。中峰虗籟逈淸聽。一丘顯晦分夷夏。二老行藏操正經。風埃路入蒼梧野。雲氣春生古栢庭。薶骨白雲雖已矣。高山流水且沉冥。</text>
<title>與胤之元博，子穆諸公。拜道峰書院。拈韻共賦。 其三</title>,<text>昭曠亭邊萬木靑。風湍幽咽舊時聽。故人子穆有孤抱。淸夏山門與再經。尙記桃花迷遠壑。可堪秋葉下空庭。天時反復存衰眼。留待輕雷破沍冥。</text>
<title>與胤之元博，子穆諸公。拜道峰書院。拈韻共賦。 其四</title>,<text>廟門荊棘剗還靑。風雨雞鳴和淚聽。南渡諸公堪忍痛。東林君子廢窮經。靈芝不秀空循壁。枯檜含華宛在庭。看取苦心終不滅。夜深月照水花冥。</text>
<title>與胤之元博，子穆諸公。拜道峰書院。拈韻共賦。 其五</title>,<text>古栢寒杉倚悄靑。中皋鳴鶴九霄聽。光風轉水吹月上。寒壁擎天有雲經。銅狄易磨仙洞日。玉虬難訴太儀庭。瑤琴欲奏招隱士。桂樹花飛雨冥冥。</text>
<title>又分韻</title>,<text>肅肅萬峰色。常明古院前。雲雷感垂象。日月仰麗天。繼珮掇芳草。陳香酌泂泉。永輸薰沐志。矯望檜壇邊。</text>
<title>又分韻 其二</title>,<text>曠朗層欄外。寬閒古墅前。卧牛宜茂草。歸翼信晴天。掃榻雲雰石。經橋蔓溜泉。中臯如有候。惆悵到林邊。</text>
<title>又分韻 其三</title>,<text>願期春夜永。重到古祠前。花水淸連月。雲巒蔚際天。忠賢一心法。王國大林泉。典冊猶尊秘。依歸木石邊。</text>
<title>又分韻 其四</title>,<text>告朋有好事。隱沒此山前。伐輻猶勞力。耦耕眞樂天。幽香不辨樹。穹石自鳴泉。時復忘喧寂。看雲遠鳥邊。</text>
<title>喜雨和玄谿二篇</title>,<text>聖主憂勞澇旱兼。朝霏十日落纖纖。雲奔不斷眠龍動。露禱移時衮繡霑。振濯谷崖山色正。流長江海瀑源添。已看衆鳥忘啾啄。野水漫漫過葦蒹。</text>
<title>喜雨和玄谿二篇 其二</title>,<text>雨灑兒童競下堂。雰飛南澗入鐘崗。盆荷自動傾珠細。畦菊多欹揷竹長。石广虹垂雙瀑瑩。茅樓雲缺數峰蒼。郤憐賣屨菱村叟。借耒移秧未遽央。</text>
<title>與諸公遊北苑。各賦一絶。</title>,<text>荷氣上朱欄。夕雲生翠木。行隨流水遠。繚繞古壇曲。</text>
<title>北苑花八解。和李胤之用諸公韻。</title>,<text>北苑花正好。山深人不來。空潭有朱鯉。雲影與徘徊。雲氣無晨夕。常從古壇起。濛濛作細雨。下灑淸泠水。古水靑如玉。哀鳴無已時。下流多白石。上有翠藤垂。藤蘿翳日月。巖徑草花深。更望花深處。林中有素岑。遙岑候素月。木末采紅萼。夜深生靜香。淸籟與之濯。濯香繼余佩。照此朝日凉。橫塘千點露。箇箇瀉荷香。荷露和我淚。空山生秋陰。無人奏玉軫。唱斷水仙吟。仙人在海中。瓊樹無寒暑。可憐北苑花。空逐東流去。</text>
<title>大報壇篇。復用寘在迎風寒露之玉壺九字。余拈在字。</title>,<text>瓊沙積成山。隱秀萬松內。晴晝下雲雷。靈雨振荒穢。羣木象羽儀。四時花晻曖。中有大報壇。義正事莫晦。神皇保我邦。毅皇澤汪濊。維壇有周禮。追遠儼升配。肇惟宣文心。寧考實煕載。春祀躬麗牲。君子德靡悔。球磬有哀奏。圭幣共芬酹。賤臣亦駿奔。循墀聽珩珮。淸雲灑六極。斗月燭參對。肅明睹玉乘。穆穆降神賚。夾門朝江漢。小丘奠崇岱。禮成日出東。君臣掩淚退。有事正門外。練戎大鼓轠。兵賦集四方。機密在西塞。漢時羽林軍。岳家麻札隊。猶堪救中原。萬斧山海碎。掛弓石空峻。踏雪夢猶礙。永歎壬丙變。尙有殉國輩。悲結車轉膓。發言謂我吠。著書思折衝。文道亦崩潰。典冊將墜地。士儒不硬背。假義徇名利。淪彝襲謬悖。聖心獨勞苦。憲章正萬代。禮始九級尊。恩篤三臣逮。壇荒便爲夷。士惰誰敵愾。華洞廟共尊。冽泉門豈廢。二帝有明靈。先王左右在。爀爀揭日月。牖昏常詔誨。補天爲柱石。補衮須作繪。補石工與榮。築土重一塊。玆壇且反顧。維士莫憒憒。甘心被髮哭。忍忘釜鬵漑。花甲莫須問。陽秋猶不昧。敢告諸君子。努力愼自愛。直筆藏山澤。一士重鼎鼐。四海安所適。東極有天戴。溟滄無涯岸。金嶽積素黛。登高斲石髓。躡空吸沆瀣。磬襄心不滅。麻姑田再艾。常見皇壇存。天日閱蟻螘。</text>
<title>簡友</title>,<text>遍籬點綴鴛鴦蔓。夾徑離披姊妹花。莫惜塵街三百步。幽香來拾野人家。</text>
<title>記澗皋少叙。奉呈西隣二君子 尹子穆李敬思商穆 求和。</title>,<text>涉澗多暇日。寥落有送迎。白露濯園栢。寒淙瀉哀聲。連峰集虗牖。逈與秋氣成。散步雲壁遠。偶坐藤蔭晴。忘言賴舊交。感物懷孤情。先聖有正經。微義已眞明。而無尊信者。假借心匪誠。慨念四海內。難得壹士淸。淵明寔負氣。仲連非徇名。此道亦蕭條。悲歎皓髮盈。</text>
<title>尹子穆自蘆原石郊歸林居。感物有賦簡寄。</title>,<text>古榻爲誰解。高樓取懶眠。巖泉存舊友。簡冊補衰年。淚灑東林石。歌哀北苑泉。羣遊紀勝事。獨往訊幽悁。觀稼蘆原遠。尋地石墅連。雲標孤嶂峻。珠瀉萬荷圓。虗樂生尤悔。眞工在鑽硏。玩占時義晦。讀禮古箋偏。久雨仍觀物。羣芳盡失姸。重鋤紫草佞。欲畵素馨賢。月令憑花史。豳歌驗菊田。震雷方照夜。蛙鼓敢騰淵。歎息梅壇下。逍遙柳檻邊。閉戶存吾道。江湖付釣船。</text>
<title>立春 己卯</title>,<text>半壁詩書稱心讀。一庭花樹應候開。靜塢留客忘言坐。淸夜鳴琴有月來。</text>
<title>病枕漫書示兒輩</title>,<text>今日微凉動。鳴蜩在深樾。正愁霜露交。哀此羣芳歇。自剪庭梧葉。不礙東山月。</text>
<title>秋日使兒輩拈韻共賦</title>,<text>秋至無賓友。掃看一室淸。懶雲消老興。敗葉剗浮名。久忘乘桴路。空餘擊筑情。癡兒不學稼。猶願一經明。</text>
<title>秋日使兒輩拈韻共賦 其2</title>,<text>素花香露嗅淸晨。秋氣蕭森對昊旻。欲敎世界回玆夜。此意昭明質鬼神。</text>
<title>秋日使兒輩拈韻共賦 其3</title>,<text>繞壁候蟲催人起。園木澄澄曉生凉。西掖樓殿望依微。纖月蒼蒼含秋光。可憐天時屬搖落。靑荷玉簪猶噴香。病夫敢忘四方志。櫪馬向風鳴更長。</text>
