<title>題碧梧軒</title>,<text>山光當戶碧。竹意近軒靑。午睡初醒後。翛然聽雨聲。</text>
<title>題信川東軒</title>,<text>燭淚垂將盡。歌聲咽欲休。西林一片月。半夜杜鵑愁。</text>
<title>遼陽懷遠館。書示宋德求。</title>,<text>渡盡三河水。行穿五嶺雲。空庭見明月。千里拜吾君。</text>
<title>玉河館記夢</title>,<text>夢入洞房深。其人美如玉。覺來獨憑窓。曉月流西屋。</text>
<title>宿古煙臺</title>,<text>昨過鳳凰城。似與佳人別。悄坐算歸期。燕山照白雪。</text>
<title>鳳凰城 二首</title>,<text>搖曳晴雲馬首飛。鳳凰山下晒征衣。龍灣只隔三河水。多少風流一夜非。</text>
<title>鳳凰城 二首 其二</title>,<text>嘈嘈還似不成腔。始識華音異小邦。最是客魂警斷處。山坡一曲雨翻江。</text>
<title>遼陽。書示書狀宋德求。名象賢</title>,<text>胡天澄霽月初圓。夜氣凄淸客未眠。堪笑半生長逆旅。明年何處說今年。</text>
<title>牛家庄。次德求香奩韻。</title>,<text>此身寧入此江流。千里隨君去不休。只恨遼山遮一嶺。北流西去未曾留。</text>
<title>閭陽。題關王廟。二首</title>,<text>殘碑半入碧梧陰。古篆苔封歲月深。壯氣英魂渾寂寞。畫樑唯有燕來尋。</text>
<title>閭陽。題關王廟。二首 其二</title>,<text>三國兵戈蘊六韜。將軍當日哂蕭曹。新祠處處瞻遺像。千載雄風竪鬢毛。</text>
<title>次德求題箕妓手巾韻</title>,<text>半夜羅幃夢未成。䨥飛空羨水禽鳴。還將白苧裁盈尺。報道郞心莫浪傾。</text>
<title>小凌河。次德求韻。</title>,<text>一劍斜陽倚古城。五雲深處杳皇京。何當更踏鄕園路。黃菊花邊醉月明。</text>
<title>小凌河。次德求韻。 其二</title>,<text>雨意沈沈曉不開。隔窓城拆夢初廻。催車更指沙河路。擧扇還遮入面埃。</text>
<title>小凌河。次德求韻。 其三</title>,<text>客邊三見月成彎。葉欲黃時鬢欲斑。愁絶淸宵無夢寐。傍人報道近雄關。</text>
<title>示德求 二首</title>,<text>金井西風葉已秋。一年佳會暫遲留。可憐天上今宵月。分照人間別後愁。</text>
<title>示德求 二首 其二</title>,<text>碧空寥廓見星河。雲霧機中輟夜梭。一度歡娛如夢裡。世間休恨別時多。</text>
<title>次德求韻 十首</title>,<text>春風空唱柳枝詞。輕放蘭舟泝綠漪。隔浦䲶鴦飛不去。白蘋花裡浴遲遲。</text>
<title>次德求韻 十首 其二</title>,<text>波光如練復如銀。芳草汀洲處處新。薄暮高亭歌吹散。一年行樂趁三春。</text>
<title>次德求韻 十首 其三</title>,<text>一縷江風爽似秋。平沙十里晩山稠。欲言浮碧樓中興。盡入綾羅細草洲。</text>
<title>次德求韻 十首 其四</title>,<text>白日騰天問若爲。人間還怕老仙姿。飛騰天上縱云好。不似人間無別離。</text>
<title>次德求韻 十首 其五</title>,<text>眼帶秋波眉遠山。隨緣邂逅笑談間。河橋一別無消息。怊悵今宵臥北關。</text>
<title>次德求韻 十首 其六</title>,<text>雲際遙峰攢碧玉。關中征馬觸黃沙。行行不盡相思淚。長路愁看野菊花。</text>
<title>次德求韻 十首 其七</title>,<text>暮投孤館拂行塵。明月天涯憶遠人。兩地相思空有夢。漢山迢遞海無津。</text>
<title>次德求韻 十首 其八</title>,<text>畫燭分明照別筵。鴦衾無復夜同眠。秋風此日添覉思。却恨音容漸杳然。</text>
<title>次德求韻 十首 其九</title>,<text>此生惟願少相離。脉脉芳心只自知。爲客卽今還愴別。滿城寒月立多時。</text>
<title>次德求韻 十首 其十</title>,<text>把酒臨江惜遠離。暮潮殘日上船遲。人間自古難生別。繡臆空敎夜夜思。</text>
<title>山海關。次芝川使相韻。黃公廷彧</title>,<text>尸寢胡床病脚停。滿簾秋氣覺凄淸。不知今夜邊城月。舞榭歌臺幾處明。</text>
<title>得一絶。示芝川使相。</title>,<text>入關難卜出關期。異地逢秋鬢欲絲。愁倚驛樓人不至。亂蟬高噪夕陽枝。</text>
<title>玉河館。次德求韻。</title>,<text>百尺虹橋枕大堤。酒旗風送細香遲。寥寥古館囚南客。愁聽寒䖝自在啼。</text>
<title>又示德求</title>,<text>帝城凉景入秋澄。千里歸心一夜燈。還渡鴨江知不遠。終南何日約同登。</text>
<title>玉河詠月</title>,<text>中秋明月玉河橋。樓上何人捻鳳簫。遠客不眠成夜立。一庭淸露下丹霄。</text>
<title>玉河逢重九</title>,<text>旅況秋懷摠可傷。小窓無伴獨焚香。誰知此日逢佳節。空對黃花到夕陽。</text>
<title>還到薊州</title>,<text>邦均城外戴殘星。征馬蕭蕭不暫停。纔到薊門看日上。一林秋樹半凋靑。</text>
<title>通州江翫月</title>,<text>吳船楚舶渡頭多。隔浦時聞賈客歌。明月不堪吹玉篴。滿天秋影蘸澄波。</text>
<title>題山海關主人壁</title>,<text>旅食天涯送半年。歸來關上月重圓。邊城何處吹孤角。永夜寒衾不得眠。</text>
<title>題夷齊廟</title>,<text>馬顚官渡濕秋裝。客路方知劇太行。呼取小燈看古史。弊裘寒擁曉來霜。</text>
<title>嘲唐僧</title>,<text>非儒非釋托僧名。抱子携妻夜誦經。沽得村醪供遠客。黃鷄還向佛前烹。</text>
<title>廣寧。次贈賈客吳洪震。</title>,<text>客窓秋葉夜颼颼。關外歸來白盡頭。此日臨岐莫惆悵。他年江海應靑眸。</text>
<title>嘲張萬里戀箕妓夢花 二首</title>,<text>龍灣江上濕輕紗。別後相思塞月斜。愁倚小窓交眼睫。夢中顔色宛如花。</text>
<title>嘲張萬里戀箕妓夢花 二首 其二</title>,<text>凌波羅襪步生蓮。別後音容已換年。堪笑鸎花好時節。一場行樂屬誰邊。</text>
<title>代辛書狀妓蓮兒作 四首</title>,<text>別後無懽把鏡慵。傍人爭道減春容。含情爲寫相思字。愁向歸鴻寄一封。</text>
<title>代辛書狀妓蓮兒作 四首 其二</title>,<text>無限春波漲碧江。䲶鴦相對浴雙雙。如何久作燕京客。落月孤城掩半窓。</text>
<title>代辛書狀妓蓮兒作 四首 其三</title>,<text>芳草汀洲立待誰。木蘭舟上月明時。丁寧更向江神祝。此後重逢少別離。</text>
<title>代辛書狀妓蓮兒作 四首 其四</title>,<text>關樹重重白日低。計程今已度遼西。歸期定在鶯花老。獨立春風盡意啼。</text>
<title>辛卯朝天時。次尹節使暹黔浦韻。</title>,<text>一盃春酒更留詩。要把深情爲贈之。天末白雲頻入望。故園歸路夢先知。</text>
<title>留別尹衿浦</title>,<text>東風離別悵河橋。正是殘花欲謝條。從此星軺當繼發。月明休更步淸宵。</text>
<title>題契軸</title>,<text>異鄕佳節燕來天。籍草閑園辦勝筵。堪笑浮生長逆旅。明年何處說今年。</text>
<title>遼東城中</title>,<text>客中多病滯孤城。寒雨蕭蕭到五更。燈影滿窓風打葉。故園歸夢不分明。</text>
<title>乙未朝天時沿途作</title>,<text>藥爐茶鼎日相親。衰病如今笑此身。三宿遼陽猶未發。歸期將負一年春。</text>
<title>代南書狀以信義州妓隱蘭作</title>,<text>鴨江煙暖水如油。步出汀洲憶遠遊。欲向歸人憑一語。春風休典鷫鸘裘。</text>
<title>代南書狀以信義州妓隱蘭作 其二</title>,<text>酸梅苦薜味能甘。生別人間最不堪。欲識征人膓斷處。暖煙芳草滿江南。</text>
<title>代南書狀以信義州妓隱蘭作 其三</title>,<text>別後相思涕欲凝。枕邊寒夢覺無憑。何方幻作雙飛翼。萬里長風得意乘。</text>
<title>書示南書狀</title>,<text>客窓無伴坐如僧。千里歸心一夜燈。時事漸危身漸老。不堪衰鬢白鬅鬙。</text>
<title>和南書狀</title>,<text>香風輕拂酒旗飄。駐馬何人立小橋。鄕信不來春又晩。暮煙芳草碧迢迢。</text>
<title>書示南書狀</title>,<text>客久殊鄕變鬢毛。春郊芳草妬征袍。斜陽更有裁詩料。驢背吟肩一尺高。</text>
<title>書示南書狀 其二</title>,<text>廚無兼味煮溪毛。肆有香醪合典袍。欲傍垂楊繫驄馬。珠簾迢遞碧窓高。</text>
<title>過海州衛。憶楊將軍。</title>,<text>曉城譙鼓響籠銅。雪盡胡山獵火紅。驚血至今埋古壘。將君當日死雲中。</text>
<title>高平途中</title>,<text>卯年冬月坐轎翁。匹馬今來下价同。衰病已深腰腹大。不顚氷路必泥中。</text>
<title>高平途中 其二</title>,<text>春泥汨汨馬難行。盡日纔經半日程。歸去莫愁前路險。地方從此本高平。</text>
<title>杏山城外。書示書狀。</title>,<text>坐同床席立聯裾。千里追隨若隊魚。一夜相思眠不得。半天新月映前除。</text>
<title>杏山城外。書示書狀。 其二</title>,<text>客中頻問病相如。始識交情也不疎。呼取小燈仍起坐。群鴉啼散曉鍾初。</text>
<title>連山城。示書狀。</title>,<text>煙郊芳草綠萋萋。立馬斜陽獨慘悽。更有無心林下鳥。春風空自向人啼。</text>
<title>連山城。示書狀。 其二</title>,<text>雨過山城麗日明。客程春物最堪驚。遙知一入秦關路。萬柳庄邊聽亂鶯。</text>
<title>到寧遠衛</title>,<text>門掩孤城酒欲醒。一簾微雨細無聲。蘭窓何處眠初覺。眉斂春愁憶遠征。</text>
<title>沙河驛。次書狀韻。</title>,<text>須向村童問杏花。客邊難得入無何。孤城半夜風兼雪。冷色寒聲入戶多。</text>
<title>題山海關主人紙天</title>,<text>入關難卜出關期。異地逢春鬢欲絲。愁倚驛樓人不至。亂鴉空噪夕陽枝。</text>
<title>楡關城裡。嘲韓譯潤輔宿倡家。</title>,<text>一簾花雨細飛香。半夜行雲鎖洞房。莫道老翁鬚盡白。風流猶勝少年郞。</text>
<title>楡關</title>,<text>客窓無伴倚烏皮。多少春愁付酒巵。鄕國漸遙身漸倦。不堪衰鬢白垂垂。</text>
<title>楡關 其二</title>,<text>水村山郭問居停。幾度携錢覔酒甁。最是行人魂斷處。滿簔風雨短長亭。</text>
<title>撫寧縣。復用前韻。</title>,<text>金爐烟暖獸噴香。寶幄沈沈燭隱房。喚起丫鬟傳細語。隔窓知有白頭郞。</text>
<title>疊前韻次書狀</title>,<text>六曲銀屛一炷香。小庭春雨濕紅房。門前弱柳陰雖薄。日日頻看繫馬郞。</text>
<title>過蘆峯村</title>,<text>山前籬落自成村。水繞長堤柳掩門。啼鳥數聲春寂寂。不妨呼作小桃源。</text>
<title>過蘆峯村 其二</title>,<text>陽河之水可通津。日夜東流入海濱。喚做還鄕知有意。江南多少憶歸人。</text>
<title>留玉河館卽事</title>,<text>異國光陰夢裏催。旅窓愁把殿春盃。東風似識詩人意。吹送飛花一片來。</text>
<title>留玉河館卽事 其二</title>,<text>年光暗與客心催。無限鄕愁酒一盃。暮倚高樓還望遠。玉河東畔斷人來。</text>
<title>留玉河館卽事 其三</title>,<text>暮年愁病苦相催。半是耽盃半怯盃。萬里思家成獨步。小庭花月逐人來。</text>
<title>留玉河館卽事 其四</title>,<text>一入秦城歲半周。東來消息更堪愁。支頤忽罷鄕園夢。隔水垂楊喚栗留。</text>
<title>留玉河館卽事 其五</title>,<text>遠客思歸立道周。滿天風雨自生愁。丹心白髮空成恨。欲向君平卜去留。</text>
<title>重過玉田</title>,<text>年老時危病又兼。此生難報主恩霑。嚴程鞍馬空來往。嬴得頭邊白髮添。</text>
<title>東關驛</title>,<text>憂緖向來山共積。孤蹤今日葉同輕。南陲不見蠻煙靜。匣裡龍泉夜夜鳴。</text>
<title>東關驛 其二</title>,<text>宦拙自知從笑甚。時危方覺置身難。孤城旅夜愁無寐。曉月分明照寸丹。</text>
<title>十三山城外</title>,<text>纔渡長河又見山。碧峯高揷白雲間。臨風更欲邀仙侶。笙鶴迢迢不可攀。</text>
<title>十三山城外 其二</title>,<text>十年三過十三山。危鬢空凋道路間。最是思君愁絶處。彩雲閶闔阻躋攀。</text>
<title>次書狀韻</title>,<text>草綠平郊馬正驕。春風行李不知勞。韶光欲向脩程盡。薊樹秦雲望更遙。</text>
<title>謝盧判書士馨送盆竹</title>,<text>數叢分與碧琅玕。苦節淸標帶雨看。莫把佳期枉抛擲。西江明月夜應團。</text>
<title>挽海原相國</title>,<text>憶昨荊扉暫送迎。至今人道後生榮。年年每遇淸明節。白首應知倍愴情。</text>
<title>題淸澗亭</title>,<text>峽客東游驚歲暮。思親千里涕垂雙。中宵忽罷鄕園夢。海月多情映小窓。</text>
<title>遼陽懷遠館。書示宋德求。二首</title>,<text>五載客東西。半生多別離。長吟白雪曲。忽誤黃昏期。脉脉不能語。悠悠空自知。寧登鴈山頂。痛哭月明時。</text>
<title>遼陽懷遠館。書示宋德求。二首 其二</title>,<text>未袪岑岑痛。難排悒悒懷。王程愁五嶺。羇夢落三叉。驟曲悲胡管。輕腰憶楚娃。無煩江上石。看取篋中釵。</text>
<title>牛家莊。次芝川韻。</title>,<text>杳杳投公館。悠悠指上都。幽燕埋殺氣。江漢簇遊姝。急雨驅煩暑。輕陰接遠蕪。邊塵知久熄。烽火向來無。</text>
<title>東關。次芝川韻。</title>,<text>山入天邊壯。河通海口斜。倦驅沙磧馬。愁見大雷車。客久知顔變。身疲覺路賖。何時了王事。歸種故園瓜。</text>
<title>前屯衛。書呈芝川使相。</title>,<text>古壘秋深後。殘城日落時。邊城來可懼。客路去猶遲。草沒葉家墓。苔昏楊子碑。寒宵對佛榻。風雨隔窓吹。</text>
<title>廣寧。次贈賈客學生吳洪震。</title>,<text>燕塞風霜緊。天涯客未還。重逢非有約。一別太無端。東洛人將老。西江月幾圓。相思政何處。木落古城寒。</text>
<title>八渡河。書示書狀辛用錫，質正吳大年。辛公慶晋。吳公億㱓。</title>,<text>去國投遼塞。思鄕作越吟。孤燈明的的。寒夜靜沈沈。舊病傷酲劇。新愁愴別深。自憐爲客久。囊裡少黃金。</text>
<title>遼東。次學官李鵬祥韻。</title>,<text>客路雲俱北。歸心日共西。野寒蟾影薄。城逈拆聲迷。萍梗悲新歲。琴樽憶故棲。鄕書題欲寄。臨發更含悽。</text>
<title>盤山城。次李鵬祥韻。</title>,<text>一夢尋南國。雙旌指北關。白藏林下雪。靑露海邊山。短髮緣愁變。覉懷得酒寬。他鄕早春色。應入馬蹄殘。</text>
<title>廣寧城。次江西儒生楊時韻。</title>,<text>會合元非約。何須問去留。詩篇看態度。眉宇挹風流。旅况魂頻斷。歸期歲半周。臨岐添別恨。衰鬢覺蕭疎。</text>
<title>在信川。題上人軸。</title>,<text>客久身全老。愁煩病欲生。蟻誠懸魏闕。鳧舄阻春明。愛酒思彭澤。鳴琴愧武城。有時逢法侶。憑几說幽情。</text>
<title>乙未朝天時沿途作</title>,<text>征袂衝殘雪。行旌拂晩風。兵戈淹日月。萍梗客西東。詩句因愁得。華音倩譯通。美人思不見。回首羨歸鴻。</text>
<title>書示南書狀</title>,<text>旅次逢初度。春風淡蕩天。行裝同梗泛。心緖劇旌懸。寥落傷今日。懽娛憶昔年。歸期空默算。關月四虧圓。</text>
<title>沙河驛。次書狀韻。</title>,<text>路指中前所。山連右北平。群鴉翻曙色。孤角送邊聲。客久堪愁病。時危任死生。餘春知幾日。重惱故園情。</text>
<title>到灤河</title>,<text>勝日灤河渡。風光向晩加。靑煙生枉渚。白鳥下平沙。長路春堪賞。孤村酒可賖。仁賢餘古里。城上爲停車。</text>
<title>玉河館。次書狀韻。</title>,<text>客路三春盡。風花一夢間。燕飛看頡頏。鶯囀欲綿蠻。壯志曾題柱。歸心獨掩關。白雲天共遠。何處是家山。</text>
<title>遼陽懷遠館。唐官呂相公持酒來餉。作二律以贈。</title>,<text>遼左開新第。江南隔舊居。樽盈賢聖酒。架揷古今書。豪氣能超俗。淸談摠起予。乍逢還愴別。何日更聯裾。</text>
<title>遼陽懷遠館。唐官呂相公持酒來餉。作二律以贈。 其二</title>,<text>城市中閑靜。眞堪大隱居。文章班與馬。事業劍兼書。俊逸無如子。疎狂可笑予。男兒貴知己。此別莫霑裾。</text>
<title>辛卯朝天時。次尹節使暹令公韻。用博一粲。</title>,<text>久客淹空館。殘更聽短宵。命從愁裡卜。魂向夢中招。時序看頻換。君親望更遙。鄕心與春恨。一醉未全銷。</text>
<title>辛卯朝天時。次尹節使暹令公韻。用博一粲。 其二</title>,<text>麗景逢三月。春風有幾宵。小窓成獨坐。賓館阻相招。地逈龍灣隔。天空鳳侶遙。登樓頻悵望。目斷更魂銷。</text>
<title>次衿浦贈行首尾韻留別</title>,<text>何處春深好。行裝獨倚樓。望鄕雲極目。算老雪盈頭。一病空時序。三旬更滯留。別離看落落。萍梗覺悠悠。</text>
<title>又別留</title>,<text>何處春深好。行裝獨倚樓。昔分華館裡。今別玉河頭。關路相先後。燕京又去留。還程何渺渺。歸思政悠悠。</text>
<title>通川淸虛閣</title>,<text>畫閣連空起。遊人試一登。軒臨滄海濶。杯挹暮山層。爲客頭全變。逢春興獨乘。梨花午枕夢。遙向日邊升。</text>
<title>遼陽。次德求效古綠水曲。二首</title>,<text>金塘綠水平。玉潊菱花歇。有約只相知。無梁不可越。遙橫木蘭舟。直待黃昏月。䲶鴦失同飛。愁此凌波襪。</text>
<title>遼陽。次德求效古綠水曲。二首 其二</title>,<text>郞恩不可恃。妾顔易衰歇。新人好珠翠。視妾如秦越。秋風開篋笥。團扇空如月。夜深執刀尺。郞君恐無襪。</text>
<title>次德求夜夜曲 二首</title>,<text>我有丈夫心。底事潛悲傷。悄悄坐長夜。明月窺寒床。飛魂怳若失。欲往忘南北。爲此西方人。悠悠長在憶。凉風欲動秋。誰識河邊織。擧頭望星漢。天高萬籟息。</text>
<title>次德求夜夜曲 二首 其二</title>,<text>梅蘗食不易。分離眞可傷。中心日如醉。輾轉空在床。關河樹欲秋。歸鴻半辭北。我欲寄尺書。天末休長憶。數聲落紗窓。應驚寒夜織。歸日杳無期。夜夜長歎息。</text>
<title>次衿浦贈行首尾韻留別</title>,<text>幸燭藩邦懇。俄承帝命休。絲毫都是寵。誣枉本非羞。槎逐江流轉。山從去路稠。旅情曾共托。詩句幾相酬。聚散元無定。悲歡各有由。落花紛惹恨。飛絮亂牽愁。何處春深好。行裝獨倚樓。</text>
<title>次衿浦贈行首尾韻留別 其二</title>,<text>玉節行將啓。驪駒唱未休。離膓崇美酒。客架飣珍羞。芳草和煙綠。雲山入望稠。萍逢眞是幸。瓊韻愧難酬。聚散寧非數。團圓不自由。遼河迷遠夢。薊樹掛鄕愁。何處春深好。行裝獨倚樓。</text>
<title>遼陽。呈芝川使相。</title>,<text>滿天煙雨隱飛樓。錯訝雄城是岳州。去國只將三尺劍。出關空作一年遊。歸心漠漠隨魂斷。京洛迢迢入望愁。笙鶴不來遼海闊。仙都物色惱吟眸。</text>
<title>鞍山。次宋德求韻。</title>,<text>拜命彤墀出國門。庭闈不復念晨昏。璿源百歲迷眞派。快日何時照覆盆。雲惹遠愁遮客路。雨沈寒夢失鄕園。同歸賴有知心子。旅館殘燈一席溫。</text>
<title>牛家庄。次德求杜甫秋興韻詩。</title>,<text>匹馬行穿綠樹林。北來江氣暮蕭森。雲開廣野收微雨。日射遙峯捲薄陰。半歲一官徒爲口。百年何事可從心。孤城幸倩牛庄宿。無限鄕愁擣夜砧。</text>
<title>盤山。次德求近體韻。</title>,<text>胡山蒼翠陣雲開。愁唱離詞和落梅。半世踈狂今日甚。一官京洛十年纔。夢牽孤枕鶯頻喚。目斷遙天雁不來。眉宇春風吹滿座。此生何幸得追陪。</text>
<title>盤山。次德求近體韻。 其二</title>,<text>東園芋栗北山薇。秋月春風掩竹扉。交道秪今雲復雨。名場從古是爭非。淸川白石眠堪着。紫陌黃塵夢懶飛。象外方知閑趣足。三公不換一漁磯。</text>
<title>盤山。次德求近體韻。 其三</title>,<text>萬事悠悠只命盃。怕將詩力獨爭魁。名場拙宦人嘲懶。末路窮愁鬼作媒。遊子幾時休陟屺。異鄕隨處强登臺。揮鞭更指閭陽去。無限菱花傍水開。</text>
<title>又次德求韻 二首</title>,<text>天涯孤影落江南。異地歸來口欲喑。古劍十年鳴寶匣。蟄龍何日起深潭。殘城廢壘尋常見。好水佳山取次探。堪笑大邦崇左敎。香燈處處列雙龕。</text>
<title>又次德求韻 二首 其二</title>,<text>攬鏡翻驚鬢欲衰。臨風還憶別離時。嚴程跋涉殊無興。王事驅馳敢有辭。一枕香煙縈獸背。半庭晴日映蛛絲。華音不似東方語。到處先從問小兒。</text>
<title>十三山望海寺。次周觀察于德芙蓉韻。</title>,<text>野日荒荒下碧峯。旅窓蛩鬧斷人蹤。長城何處埋秦怨。遼塞頻年照漢烽。目極胡天迷苜蓿。夢尋秋澗落芙蓉。鄕書欲寄孤鴻去。關樹西風意萬重。</text>
<title>題前屯衛楊參將蠻名園</title>,<text>遠客停驂立斷原。行人指點是名園。成庄只欲供花石。治圃元非計子孫。家世元勳傳萬戶。鄕閭宿德冠三尊。至今遺恨埋沙磧。莫逐單于過雁門。</text>
<title>前屯途上。得一近體示德求。</title>,<text>繞城宵拆月中聞。秋恨羇愁共糾紛。驅馬晩尋楊氏廟。戒行朝過葉家墳。黃雲接塞遐山隱。白草連天牧逕分。烽火卽今猶未熄。邊民空憶舊將軍。</text>
<title>楊將軍別墅有感。次芝川韻。</title>,<text>破膽威聲塞下存。遼河一夜渡孤軍。揮戈欲掃胡王穴。勒石要留漢將勳。驚血袛今埋古壘。行人時復說名園。忠魂寂莫空香火。死作長城壯北門。</text>
<title>新河驛。書示德求。</title>,<text>費盡黃金劍獨俱。不堪迢遞向燕途。秋晴古驛踈槐柳。雨過新河長鱖鱸。半夜幾憐長作客。十年空恨誤爲儒。男兒四海平生志。快意明朝跨的盧。</text>
<title>永平府主人壁上。次沈伯惧韻。</title>,<text>旅食天涯幾日還。彩雲閶闔阻躋攀。逢秋忽覺雙毛變。爲客方知一笑難。世事悠悠東逝水。愁腸磔磔北來山。蹇驢晩向淸風廟。綠草丹梯意少閑。</text>
<title>悼許子虛</title>,<text>去國誰憐白髮人。炎程行色劇酸辛。曾期旅館看秋月。不謂殊鄕委路塵。數點流螢遼野樹。五更歸夢漢江津。孤魂寂寞遊何地。痛哭西風淚滿巾。</text>
<title>記夢示德求</title>,<text>夢罷寒床攬弊裘。家山歷歷在醒眸。黃花揷向堂前舞。白酒携從社裡遊。千里音容圓一夜。兩鄕離別况三秋。朝來急上危樓望。薊樹遼雲去路脩。</text>
<title>題夷齊廟</title>,<text>松檜蒼蒼蔭廟庭。臨風怳若迓英靈。名尊百世瞻山岳。節邁三仁仰斗星。橫嶽黑雲藏夕日。滿城黃菊送秋馨。翛然忽着河邊睡。更有沙禽喚客醒。</text>
<title>大凌河主人壁上。次沈伯惧韻。</title>,<text>客窓無伴月空臨。一夢分明到舊林。鶴野新霜凋桂樹。龍堆寒月照邊心。窮愁已逐江流遠。離恨還隨歲序深。歸臥終南應有日。莊生何必獨長吟。</text>
<title>廣寧。次贈賈客吳洪震。</title>,<text>中宵何事獨潸潸。到此方知別意難。萬里萍蹤同作客。數盃村酒不成歡。雄心漫拂腰間劍。勳業先凋鏡裏顔。東路那堪苦回首。亂山殘日驛樓寒。</text>
<title>遼東。書贈冬至使尹暹。二首</title>,<text>遼城寒夜駐征輪。異地歸來鬢似銀。去國誰憐關塞客。逢場盡是洛陽人。南橋白雪埋柴市。北郭淸風自海濱。更把深盃知幾日。梅花欲放故園春。</text>
<title>遼東。書贈冬至使尹暹。二首 其二</title>,<text>聞君曾渡鴨江舟。正我初回薊路輈。北去南來人欲老。風饕雪虐歲將遒。孤城日落邊聲苦。古壘鴉驚月色愁。回首袛今遺戀在。五雲皇極殿東頭。</text>
<title>遼東。次學官李鵬祥韻。</title>,<text>日暮群鴉集遠林。北來江氣正陰森。逢春便覺添衰鬢。算老方知惜壯心。雲入遙天空陟屺。月臨虛館易沾襟。故山光景今應好。芳草萋萋柳巷深。</text>
<title>又次吳大年前韻</title>,<text>老兄風采冠儒林。秀句吟成畫戟森。東洛當年曾識面。西來此日舊知心。驛程風雪同彫鬢。異域河山幾寫襟。歲晩未尋眞率會。只緣難報聖恩深。</text>
<title>盤山。次李鵬祥韻。</title>,<text>客裡佳辰取次忙。病來便覺惜流光。滿街燈火年年樂。匝市歌聲處處長。丹闕幾時休戀主。白頭今夜倍思鄕。東風已綠江南草。杳杳歸雲日下望。</text>
<title>寧遠衛。賦一律示兩同事。二首</title>,<text>塞天殘照淡無晶。草白沙黃接虜營。壯士幾年空撫劍。將軍今日已休兵。梯航萬里通朝聘。閶闔千秋祝聖明。東土微臣能撰頌。瑞雲佳氣繞皇城。</text>
<title>寧遠衛。賦一律示兩同事。二首 其二</title>,<text>京樹遙含落日暉。五雲深處杳皇闈。城臨海岸風沙足。地入胡天草木稀。鄕信不隨春信到。歸心幷與壯心違。何當抹馬灣河上。一酌椒漿吊采薇。</text>
<title>乙未朝天時沿途作</title>,<text>西來三月出疆遲。人道吾行可疾馳。魏闕幾時休戀主。驛樓無處不憑危。身遊京國心還壯。夢到鄕園覺更疑。莫遣羇愁長自惱。端陽佳節是歸期。</text>
<title>乙未朝天時沿途作 其二</title>,<text>弊裘尸寢起嘗遲。不向脩程倍日馳。霜踏野橋聲窸窣。雪穿崖磴勢欹危。鄕心漠漠隨魂斷。京樹迢迢入望疑。賴有宜春同事在。客窓時復話襟期。</text>
<title>和南書狀韻</title>,<text>獨上危樓望帝城。彩雲深處杳關程。臨邊冷月中天色。出塞悲笳永夜聲。媿把詩聯酬墨客。恨將行計仗錢兄。知君此日思親苦。惱我三年泣血情。</text>
<title>書示書狀</title>,<text>天涯遊子惜春暉。此日他鄕苦憶歸。母子于今成遠別。弟兄何地舞斑衣。風光不改應如舊。人事無端更喜違。擎詔東還眞瞥眼。年年二月壽庭闈。</text>
<title>過沙嶺。到高平城。</title>,<text>嚴程行色劇酸辛。未渡三叉更問津。大野狂風能倒馬。孤城驟雨欲關人。周庭何日瞻天表。漢塞頻年靜虜塵。帝里煙花佳節近。不堪遙憶亂中春。</text>
<title>廣寧城。和書狀。</title>,<text>薄暮春城卸客驂。挾堤絲柳半匀藍。座中傾蓋誰賓主。海內知心只二三。愁欲劇時難着睡。酒將開處不嫌酣。前頭定有歸期在。鴻雁年年北又南。</text>
<title>感舊示同行</title>,<text>蠻館春遊問幾年。異鄕佳節偶開筵。園中細草春堪籍。橋下淸流碧可憐。勝迹如今眞一夢。哲人何事又重泉。臨風怳聽山陽笛。憶着親朋倍惘然。</text>
<title>次吏文學官朴希賢韻</title>,<text>粧樓珠箔赤欄橋。滿目風光媚碧寥。枕上纔回千里夢。日邊還憶五更朝。連山小雨催花信。接地輕陰羃柳條。佳節莫敎愁裡盡。不妨沽酒暫逍遙。</text>
<title>大凌河城外。書示南書狀。</title>,<text>巫閭山接十三峯。翠滴孱顔態欲濃。遠客正逢寒食節。高臺難着賞春蹤。關河路逈通秦塞。沙漠庭空熄漢烽。海外詞臣能撰頌。五雲西望祝堯封。</text>
<title>大凌河城外。書示南書狀。 其二</title>,<text>荒荒野日下前峯。山郭溪橋柳色濃。官渡正高三月浪。客程重憶十年蹤。家家門巷誇春酒。處處臺隍候夕烽。聖代卽今多勇將。如何辛苦事東封。</text>
<title>連山城外。次書狀韻。</title>,<text>歸心空逐夢魂飛。故國山川覺轉依。老去年光隨處變。算來人事到頭非。城臨海岸風沙足。地入胡天草木稀。知己如今唯有子。歲寒交道莫相違。</text>
<title>感舊作</title>,<text>吾友壺山宋德求。同行曾在甲申秋。連床幾說思親苦。貰酒聊寬去國愁。泉下甘爲邦乂鬼。天涯重作子長遊。傷心此日幽明隔。泣向春風涕未收。</text>
<title>宿東關站</title>,<text>之子名高翰墨林。老生平昔仰南金。神交本不論傾蓋。王事于今幸盍簪。三尺劍存能照膽。七絃琴奏便知音。異鄕風雨同衰鬢。空把歸心作越吟。</text>
<title>宿東關站 其二</title>,<text>旅館春風憶舊林。自憐行槖少黃金。盤中細菜纔盈把。鏡裡霜毛忽滿簪。休遣別愁添客恨。須將華語變鄕音。丹心只爲思君苦。一首詩成百遍吟。</text>
<title>東關曉坐</title>,<text>通宵金鐸隔窓聞。毒霧漫空雜陣雲。驅馬欲尋楊氏廟。戒行愁過葉家墳。關臨山海城何壯。地接華夷界自分。莫道雁門無急警。雄州猶駐十千軍。</text>
<title>前屯城外楊照廟碑</title>,<text>飛將威名四海聞。手持雄劍唾燕雲。豊碑尙戴龍頭勑。宿草猶封馬鬛墳。門掩東風春色早。客來西日樹陰分。沙場一死眞忠壯。魂作長城鎭北軍。</text>
<title>題夷齊廟</title>,<text>苦節高名仰弟兄。千秋遺像凜如生。當年恥食周家粟。此日唯存墨氏城。河上亭臺空百尺。山中風月幾雙淸。斜陽幸有東來客。手把椒漿爲薦誠。</text>
<title>玉田縣</title>,<text>潦倒兵戈未死身。他鄕又送一年春。群鷄曉叫聲非惡。獨鵲朝啼喜不眞。城上好花紅似錦。鬢邊華髮白如銀。時危更切思君念。夜夜憑樓望北辰。</text>
<title>留通州。次朴學官韻。</title>,<text>繁華從古說通州。更有長江郭外流。楚舶吳舡依斷岸。渚禽沙鳥浴芳洲。須知冠蓋行窮處。正是幽燕地盡頭。海內不曾知帝力。任敎風月入民謳。</text>
<title>留通州。次朴學官韻。 其二</title>,<text>半年鞍馬客遼燕。萬事悠悠任老天。鄕信未回湘浦雁。征衫空拂薊門煙。河通御苑多春浪。風動高帆送畫船。夢裡家山何處是。滿城桃李北宮邊。</text>
<title>次書狀韻</title>,<text>椿萱交映滿堂人。追憶歡娛十過春。地下未應忘此日。世間何忍樂佳辰。自憐悲恨纏風樹。不向嚴程說苦辛。孤燭旅窓成短夢。分明今夜拜雙親。</text>
<title>留玉河館</title>,<text>海內兵戈命苟全。此生於世最堪憐。窮愁萬緖與千緖。行樂十年無一年。舊業已空灰燼裡。新居那卜水雲邊。異鄕春盡歸期杳。南望長吟四牡篇。</text>
<title>次書狀韻</title>,<text>春風遼薊倦搖鞭。故國音書已隔年。亂後餘生垂五十。愁邊長路劇三千。多君不鎩靑雲翮。媿我難酬白雪篇。悄悄中宵無夢寐。滿庭花月聽啼鵑。</text>
<title>玉河館。憶城西舊廬。</title>,<text>輪蹄稀到雀羅門。深巷寥寥隔世喧。碧柳五株陶令宅。靑山一半庾公園。西巡忍說當時事。東望空銷此日魂。窓外孤桐燒不死。年年風雨長新孫。</text>
<title>還到通州</title>,<text>星軺初自帝鄕旋。重到通州興謾牽。粉堞平臨煙水上。綠楊斜拂畫樓前。一年爲客彈長鋏。千里思歸望遠天。幸有主家庭院好。石榴花下晝堪眠。</text>
<title>玉河館</title>,<text>客中歸計日差池。弊盡狐裘白髮垂。經濟自來吾事業。林泉將負此生涯。三千里路何曾憚。四十年非亦已知。醉倚崆峒猶撫劍。不須空賦式微詩。</text>
<title>玉河館 其二</title>,<text>東風無力百花飄。九十韶光此日消。客裡琴書甘寂寞。洛中詩酒阻招邀。山從薊路難回雁。江到通州不送潮。多病向來鄕思苦。午窓歸夢趁漁樵。</text>
<title>辛卯朝天時。次尹節使暹令公踏靑韻。四首</title>,<text>挾堤官柳掩虹橋。滿目風光政寂寥。客裡喜逢靑眼舊。日邊還憶紫宸朝。踏殘細草頻移席。看盡閑花更挽條。佳節不妨拚一醉。故園今在漢山遙。</text>
<title>辛卯朝天時。次尹節使暹令公踏靑韻。四首 其二</title>,<text>煙花三月禁城東。無限春風壽域中。禮樂已回三代盛。車書今見萬方同。盈庭劍佩鳴朝日。匝路謳歌祝聖躬。聞道河淸曾撰頌。雲間誰復指冥鴻。</text>
<title>辛卯朝天時。次尹節使暹令公踏靑韻。四首 其三</title>,<text>異地誰憐帶病身。藥爐茶鼎送佳辰。辭籠未作冥飛鳥。懷土翻成久住人。長樂踈鍾風外轉。上林垂柳雨中新。靑帘處處衣堪典。莫遣淸歡負一春。</text>
<title>辛卯朝天時。次尹節使暹令公踏靑韻。四首 其四</title>,<text>醉裏狂歌動鬼神。却慚詩句欠驚人。他鄕夢逐覊魂斷。遠客愁從節序新。萬古首陽殷義士。千秋柴市宋君臣。後生今日多遺感。風物空看寂寞春。</text>
<title>謹次示韻。用博一粲。</title>,<text>鄕井迢迢隔海東。半生虛老旅遊中。春情已覺年年減。花色偏憐歲歲同。何幸溫綸褒聖主。更看殊渥逮微躬。應知一出通州路。天末歸心趁夕鴻。</text>
<title>謹次示韻。用博一粲。 其二</title>,<text>大堤西畔小橋東。弱柳繁花宛洛中。佳節却驚愁裡過。淸樽那得病來同。三千里路空凋鬢。四十年非只責躬。北去南歸寒又暑。遠遊蹤迹似雲鴻。</text>
<title>敬奉東崗門長</title>,<text>碧江斜日易傷神。南客遲遲北望頻。山斗已敎多士仰。聲名應入一方新。孤桐在膝書橫架。獨鶴遊庭月滿巾。此別何時最相憶。寒梅初放郭窓春。</text>
<title>挽鄭丞相 琢</title>,<text>黃扉丞相懸車早。醉白堂中晝錦榮。從此東山民望重。向來南極壽星明。平生勳業銘鍾鼎。近日朝廷仗老成。堪恨梁摧終奄忽。只應餘慶屬傳經。</text>
<title>玉河館。次德求長篇。</title>,<text>昔我初踏西關道。靡鹽還忘北堂老。衣沾鴨綠江上雨。馬厭鳳凰山前草。行行思答聖恩厚。候月邊沙戒胡寇。州城獨夜拆聲苦。撫劍時時拜北斗。輕裝聊待探騎發。客久偏能耐飢渴。南天無限海無涯。欲濟無楫飛無翼。凉秋八月玉河關。一片狐裘冷如鐵。挑燈時復算歸程。薊嶺遼山會將越。何當一醉故園秋。葛巾好掛黃昏月。</text>
<title>千金五花換美酒</title>,<text>風流身世酒星魂。十載人間成老翁。紅顔昨日鏡中花。白雪今朝頭上蓬。無錢寧可惜輕肥。一醉却喜千愁空。春城何處不宜沽。十里靑帘紅杏風。逸興曾是慕高陽。醉夢幾多遊新豊。名垂身後底事榮。眼前富貴浮雲同。千金五花縱云貴。一斗那得衰顔紅。呼兒將出換美酒。翠柳影裡河橋東。玉壺盈貯滿眼淸。羽觴飛處春光融。憐渠自有掃愁力。愧我難酬排悶功。狐裘駿馬謾驕人。誤了英雄今古中。黃金日擲任酣歌。醉中一味知難窮。君看北邙馬鬛封。伯倫今埋松下叢。</text>
<title>哭江心寺</title>,<text>許國臣，陸秀夫等。奉二王提一旅。國將亡勢已去。志存趙孤。抱杵臼忱。期復漢室。誓諸葛心。脫死凶鋒。奮臂轅門。沐鐵衣於塞雨。倚金戈於海雲。駐義旗於江寺。哭寶扆於禪床。悶此日之亂離。痛先帝之奔遑。撫仙迹兮慘慘。視老天兮蒼蒼。江南孤兮白日暮。漠北迢兮增永傷。當其故國塵驚。喬木風悲。杖劍渡江。策馬南馳。伶仃江表。去邠行色。李綱之忠謀莫施。岳穆之背字空涅。哀一策之未張。慨累世之忍恥。何天心之不回。復胡元之崛起。恃弓馬之勁肥。恣鯨鯢之跳梁。恨奸臣之竊弄。反要和於犬羊。輸有窮之歲幣。應無厭之狼欲。暴已肆於虎視。意方銳於豕突。及夫天目山兮一崩。錢塘潮兮不至。候月龍沙。席卷天地。眞州軫天祥之憂。鎭江灑枋得之淚。爰戴皇嗣。矢奮大義。共許丹心。死而後已。收一片之版圖。寄江心之古寺。瞻玉座於遺榻。認高皇之奔御。掬殘軀而抆淚。拜匣裡之舊衣。想當日之來寓。嘆已劇於旄丘。况今日之已危。等宗社於綴旒。地旣蹙於建炎。兵又殘於曩昔。豈古跡之是怨。悲喪亂之斯酷。紛哭聲之上徹。怳靈馭之降格。激殘軍之意氣。冀神州之興復。惜乎效死勿去。守國良法。臨危制變。御戎長策。群邪擅柄。君子繼逝。年年割地。歲歲增幣。關河千里。兵戈十載。鐵馬擣域。鑾輿播越。偸安苟全。前後一轍。如使過河納宗澤之言。賣國無師道之奸。軫軍民之病瘼。念國步之艱難。固守城池。俾養人和。鍊卒揚威。直渡遼河。安知式微之嘆。轉爲六月之歌。尤可痛者。人謀不臧。天不助順。盪日晝黑。鬪星夜殞。三宮北遷。九廟無主。萬民塗炭。群臣暴露。數千年衣冠變夷。三百載宗社何依。勤王師退。扶顚力微。賣死偸生。國無男兒。擧義討罪。誰與爲謀。所賴天日在上。義不忘讐。帝胄無恙。志士推戴。精忠所激。萬死何畏。夏有少康。克致中興之績。漢有光武。能恢馬上之業。矧人臣之委質。節豈二於險夷。留玉節於琳宮。增余懷之噓噫。誰知舊座之一哭。誠已激於九天。維我二三。盍相勉旃。遂拔劍擊柱而誓曰。格汝有衆。咸聽予誓。蠢玆頑虜。恣其呑噬。敢用匪茹。侵陵城闕。穀乃甲胄。一乃心力。殲厥巨魁。復我邦族。庶奉我王。以靖王室。用命賞于祖。不用命戮于社。試看今日之域中。竟是誰家之天下。</text>
<title>仁和肆</title>,<text>靑帘影畔。紅杏村中。仁和有肆。帝里春風。多高陽豪逸酒徒兮。有新豊十千美酒。孰一醉不欺其君。爲魯直而竊取。夙匪躬於王室。抱不諱之忠節。謇謇乎格君非心。負大人之丕責。職旣近於龍光。忠更篤於讜諤。竢講筵之一輟。儼逶蛇之退食。爰有一客。自遠方來。逢此故人。面目欣開。今夕何夕。歡深惠好。縱欲朋酒相樂。奈家室之囊倒。睠酒肆兮不遠。可於焉而嘉客。灑掃庭宇。開陳筵席。飛觥相屬。心情浩浩。旣醉以酒。又德以飽。醉鄕乾坤。糟丘煙月。式燕以傲。庶永今日。中使忽臨。自公召之。特降旨而促子。惧我行之或遲。縱得罪於失德。豈罔上之忍爲。及鳧趍於玉墀。接重瞳之顧問。抽情悃而直對。詎一毫之容隱。帝曰嗟乎。予嘉乃直。作我言臣。以輔台德。今汝擧似違不竢。恐忠實或被論劾。奬無隱之丹忱。注帝意於超擢。偉魯公之忠直。孰敢倫於今昔。世降風偸。人滋詐譎。誣上行私。罔有憚忌。嗟嗟彼輩。寧不懷愧。係曰。投轄井中。虧於大義。盜飮甕間。涉於喪志。友朋忠矣。嘉我君子。</text>
<title>淸陰分四方</title>,<text>玉殿生淸。蔀屋興暑雨之嘆。寶簟凝凉。田中滴鋤禾之汗。獨逸旣殊於衆苦。上澤宜施於下民。顧淸陰之一分。擧四方而惟均。屬南訛之届節。轉火輪於南陸。張烈焰於祝融。戢嚴威於風伯。同天地之一爐。知此熱之難逃。惟殿閣之淸嚴。立特地而崇高。旣炎燠之不到。但薰風兮紫闥。適輕寒於一己。忘怨咨於四域。然獨樂不若與衆。盍與民而共之。念元后之若保。同苦樂於斯民。矧畏景之燎空。民胥怨於田疇。寧獨安於九重。慮不及於民憂。宜軫此而推惠。鼓仁風於四方。思人苦於溽暑。想民勞於日長。散殿上之餘陰。濯執熱之民心。藹淸陰之遍覆。渙仁澤之洪深。恩豈止於扇暍。德亦洽於解慍。誰知快哉之一吹。蘇萬民於困頓。化日長兮桑麻。恩風暭兮遠邇。澤纔推於一政。民自得於千里。是所謂風動四方。孰不曰民受其賜。覆吾民兮樂其樂。偉我王之仁德。陋宋臣之聯詩。獻短箴而啓沃。箴曰。民依於后。非后曷事。國保於民。非民罔使。自安自逸。民蹙其額。撫之字之。國壽其脉。一夫失所。推我仁心。萬民如焚。分我淸陰。終始永肩。罔或不欽。</text>
<title>明妃村</title>,<text>鵑啼夜月。煙鎖秋原。芳魂何處。古木荒村。山崔嵬兮攢愁黛。水嗚咽兮鳴哀猿。空沒生於異域。謾留迹於舊上。鍾群山之淑氣。挺蘭蕙之天賦。玉蘊輝於荊璞。珠晦珍於林澤。養素質於村閭。薦芳姿於漢闕。掃蟬鬢兮畫山眉。拂羅袖兮振錦裳。竢君王之一眄。擬門戶之生光。何皇靈之一損。反修和於胡孼。判苦樂於黃金。誤嬋娟於畫筆。將薄命之一妾。作媚胡之奇物。抱天資自守而已。寧黃金容惜之有。信畫工之蔽聰。豈荃心之我負。忽氊車之星駕。促遠駕於胡地。別三千於掖庭。分一生於遐棄。沙漠霜嚴。北風其凉。黃河氷滑。凍雲微茫。夢繞紫臺。心懸漢月。苦悲笳之逆耳。瀉琵琶而訴臆。陰山重兮塞路迢。故鄕隔兮音塵絶。云余至乎穹廬。對單于於毳幕。邈不言而疚懷。誓不渝乎一節。送漢使之旋車。悵獨留乎絶域。寄心情於北闕。決死生於一言。懸粧鏡兮塵不掃。掩香衫兮空淚痕。塞草不靑。胡地無春。秋風送雁。增我傷神。哀魂一飛。一片靑塚。悲乎哉。椒房粉黛。爭市君寵。胡獨自恃。竟死殊鄕。寥落古村。魂倘來而彷徨。生亦苦死亦苦。竊獨悲此薄命之王嬙。</text>
<title>三年不下樓</title>,<text>燕山重兮故國遙。霜雪稠兮邊草白。哀濱死之宋臣。絆孤形於異域。臥三年之小樓。仗不降之高節。念邦家之欲訖。痛胡孼之搆禍。罪已浮於問鼎。患豈止於猾夏。悲版圖之日蹙。慘社稷之將覆。慨列郡之賣降。疇共事而勠力。指白日而誓心。仰蒼天而飮血。握勤王之尺劍。矢效死於一隅。逮五坡之就擒。奈兵殘而力孤。屈擧義之壯志。作亡國之賤俘。縱剮舌而罵賊。肯屈膝於强胡。紛鼎鑊之示威。謂我節之可屈。然所操之益堅。詎威武之能奪。持蘇卿之漢節。願邦乂之趙鬼。瞻玆樓之特立。可陟彼而舍止。挈去國之殘骸。悵獨托於一宇。庶無怍於俯仰。乃不愧於屋漏。非銷憂之仲宣。豈憑危之陳子。矢坐臥之於斯。樂一生之有地。天旣憤乎共戴。地何忍乎同履。矧天下莫非虜有。顧下此而安適。送三霜於一樓。爲處仁之安宅。眼長瞻於宋日。足不履乎異土。搔短髮兮憑軒。激幽慟兮倚柱。開襟懷兮北風凄。訴哀寃兮霜日苦。崖山杳兮海雲長。望美人兮天一方。痛亂離之瘼矣。空仰屋而潛傷。昔杜陵之遷南。尙訴誠於望北。况國敗而家亡。滯孤囚於殊俗。憑日暮之危欄。發劍歌而自悲。歌曰。瞻彼日月。悠悠我思。矯首問天。天卒無語。載起載興。莫或遑處。萬里燕雲。唯憂用老。靜言思之。寤擗有摽。成仁取義。孔孟所曰。之死靡他。庶幾磨涅。</text>
