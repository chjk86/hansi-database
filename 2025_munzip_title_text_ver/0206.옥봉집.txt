<title>弘慶寺</title>,<text>秋草前朝寺。殘碑學士文。千年有流水。落日見歸雲。</text>
<title>陵霄臺下。聞笛。</title>,<text>夕陽江上笛。細雨渡江人。餘響杳無處。江花樹樹春。</text>
<title>新居。得石井。</title>,<text>古石苔成縫。寒泉一臼深。淸明目如許。照我十年心。</text>
<title>題楊通判應遇靑溪障 名士奇</title>,<text>簿領催年鬢。溪山入畫圖。沙平舊岸是。月白釣船孤。</text>
<title>贈思峻上人</title>,<text>智異雙溪勝。金剛萬瀑奇。名山身未到。每賦送僧詩。</text>
<title>寄友</title>,<text>江水東流去。東流無歇時。綿綿憶君思。日夜海西涯。</text>
<title>寄友 其二</title>,<text>客行知近遠。處處有靑山。日晩江南望。相思燕子還。</text>
<title>寄鄭兄景綏 名遠</title>,<text>綠楊未成線。池閣鎖餘寒。日出花問鳥。相思淸夢闌。</text>
<title>寄梁天維 名山迥</title>,<text>昨日南山飮。君詩醉未酬。覺來花在手。蛺蝶伴人愁。</text>
<title>贈尹而栗 名寬中</title>,<text>醉語不記日。南山舊樣靑。重期月明夜。吹笛下松汀。</text>
<title>過寶林寺</title>,<text>落葉鳴沙逕。寒流走亂山。獨行愁日暮。僧磬白雲間。</text>
<title>富春別墅</title>,<text>夕陽湖上亭。春光在湖草。明月山前榭。花陰看更好。</text>
<title>題金季綏畫八幅 名禔</title>,<text>占屋隱深松。山風吹獨鶴。人閑掩戶遲。夜靜幽泉落。</text>
<title>題金季綏畫八幅 名禔 其二</title>,<text>不知醉行緩。但道歸路長。寒鴉亦何事。山外是斜陽。</text>
<title>題金季綏畫八幅 名禔 其三</title>,<text>夜久釣艇來。月明孤島出。家在浦西村。平林杳如髮。</text>
<title>題金季綏畫八幅 名禔 其四</title>,<text>放牛草深處。有笛不知吹。忽値前山雨。歸來却倒騎。</text>
<title>題金季綏畫八幅 名禔 其五</title>,<text>泊舟臨古渡。片雨過前村。沽酒人歸岸。垂楊半掩門。</text>
<title>題金季綏畫八幅 名禔 其六</title>,<text>落葉溪中逕。孤煙竹外村。依依獨歸處。橋盡是衡門。</text>
<title>題金季綏畫八幅 名禔 其七</title>,<text>古木葉已盡。山前秋水空。孤舟夜不棹。吹笛月明中。</text>
<title>題金季綏畫八幅 名禔 其八</title>,<text>晩愛溪上晴。橫琴坐古石。宿鳥入疏林。雲煙相冪歷。</text>
<title>李伯生鷄山別業 名純仁</title>,<text>故人有幽居。一逕秋雲上。永夜明寒燈。林端疏雨響。</text>
<title>懷崔嘉運 名慶昌</title>,<text>庭靜水空去。草深䖝亂鳴。今宵有明月。應照洛陽城。</text>
<title>題鶴林守墨竹</title>,<text>帝子當年恨。南來楚路窮。愁聞古祠雨。夜夜泣孤叢。</text>
<title>題鶴林守墨竹 其二</title>,<text>地瘦根從露。年多葉已空。如逢臺裏客。猶可柱成龍。</text>
<title>題鶴林守墨竹 其三</title>,<text>地闊江南野。隨村自滿園。徑思尋舊路。何處是柴門。</text>
<title>題鶴林守墨竹 其四</title>,<text>迸地誰禁汝。連天儘任君。淸標足醫俗。培植看仍雲。</text>
<title>哭蘇澳 字淨源</title>,<text>去歲西歸路。君家葛院邊。那知今日淚。寂寞洒新阡。</text>
<title>哀淨源</title>,<text>落日寒溪曲。山杯雪後村。生離已自咎。死別復何言。</text>
<title>哀淨源 其二</title>,<text>舊贈名留案。浮生別隔年。開書不忍讀。情奕在何邊。</text>
<title>汭上路醉後</title>,<text>醉眠江上石。日落遠峯陰。獨島前灘過。沈沈煙雨林。</text>
<title>題畫梅</title>,<text>冷蕊開猶少。遊蜂聖識春。何當添勁節。雪月共精神。</text>
<title>雙溪園</title>,<text>好在庭前樹。花開又一來。山翁酒應熟。共醉月中杯。</text>
<title>醉題金仲皓衣</title>,<text>以我月日後。視君呼作兄。千金不惜醉。一笑是平生。</text>
<title>題徐上舍別業</title>,<text>樹竹藏村塢。溪山是客遊。春風吹綠酒。落日重淹留。</text>
<title>留別雙溪翁</title>,<text>山翁惜別處。步出雪中門。歸路時回首。梅花已隔村。</text>
<title>病後</title>,<text>秋山人臥病。落葉覆行逕。忽憶西庵僧。遙聞日暮磬。</text>
<title>寶林寺贈別</title>,<text>握手寺樓春。相送無言裏。白日在靑天。平生寸心是。</text>
<title>自寶林下西溪</title>,<text>月意晴雲裏。江聲醉騎邊。不嫌村路近。深樹有啼鵑。</text>
<title>寄文舜擧 名希凱</title>,<text>無紙亦無筆。寫懷山竹枝。君來不敢望。此日勝常時。</text>
<title>春城別</title>,<text>草色雨中綠。孤城江上山。春心已無限。復送幾人還。</text>
<title>三月晦。別金季義。名從虎</title>,<text>一年春盡日。千里遠行人。楊花似別恨。風處自紛繽。</text>
<title>過雙溪舊居</title>,<text>聽說東林竹。今成百尺長。寧知奮醉伴。不忍過山陽。</text>
<title>溪堂雨後</title>,<text>昨夜山中雨。前溪水政肥。竹堂幽夢罷。春色滿柴扉。</text>
<title>前江</title>,<text>兒童喜暖日。競去浴前江。可惜鴛鴦鳥。驚飛不失雙。</text>
<title>江南詞</title>,<text>江南採蓮女。江水拍山流。蓮短未出水。櫂歌春政愁。</text>
<title>爲鄭明府情人戲題 名仁寬</title>,<text>不識懷陽路。相隨北雪來。君看窓下燭。何事淚成堆。</text>
<title>贈太尙上人</title>,<text>小屋隱松林。客來山夜深。無心雲共宿。有句鶴同吟。</text>
<title>寶林寺</title>,<text>山行不知路。暝色千林裏。彷彿疏鐘聲。雲深何處寺。</text>
<title>贈義衍師</title>,<text>喚我沙邊睡。聽君醉後謠。歸心却惆悵。山瞑水聲遙。</text>
<title>白蓮社。題性元上人房。</title>,<text>山僧驚客至。忙掃滿樓雲。入夜淸無寐。名香手自焚。</text>
<title>過趙景元</title>,<text>喜客尊常滿。春來樹樹花。呼童掃庭宇。山影夕陽多。</text>
<title>重投景元家</title>,<text>客路靑山遠。君家野水西。依然舊時事。花上暮禽啼。</text>
<title>寄謝思峻</title>,<text>聞汝支提住。因人寄軸牋。我今詩廢久。把筆意茫然。</text>
<title>寄謝思峻 其二</title>,<text>石老今詞伯。求詩必此門。梅花明月夜。師去未應煩。</text>
<title>龍淵醉別</title>,<text>竝馬沙汀夕。雲林碧幾重。風流儘難竟。告別却怱怱。</text>
<title>秋齋夜吟</title>,<text>獨起小齋空。月明霜氣中。幽禽棲不定。秋樹政多風。</text>
<title>挽 代人作</title>,<text>舊閤芳塵滿。新阡凍路長。百年成說在。付與淚千行。</text>
<title>挽 代人作 其二</title>,<text>萬事臨朝鏡。空餘雪鬢明。可能來有日。欲哭已無聲。</text>
<title>贈友南還</title>,<text>長安相送處。無語贈君歸。却向江南望。靑山又落暉。</text>
<title>長城道中</title>,<text>路上逢重五。殊方節物同。遙憐小兒女。竟日後園中。</text>
<title>贈朴無競</title>,<text>春風洛陽陌。何處非花柳。白雲在天涯。遊子長回首。</text>
<title>贈友</title>,<text>君從西海秋。訪我南山夕。一醉無所言。空庭聞葉落。</text>
<title>鄭淸源谷口堂名彦湜</title>,<text>巖樹花初謝。池荷葉已浮。共傾無事酒。落日滿山樓。</text>
<title>鄭淸源谷口堂名彦湜 其二</title>,<text>暗澗嬌絃韻。晴山水墨浮。春心惜騎馬。煙樹隱城樓。</text>
<title>夢贈李學士汝受 山海</title>,<text>伴宿江南月。多情舊夜明。三年千里夢。無日不皇京。</text>
<title>寶林寺</title>,<text>古殿雲生壁。晴山鳥下空。閑眠午齋後。一枕水聲中。</text>
<title>謝天維</title>,<text>一窓梅欲謝。君病奈春何。寂寂閑眠起。孤吟日已斜。</text>
<title>謝天維 其二</title>,<text>漉酒待君來。橫琴惜餘景。溪流流向君。一路春松影。</text>
<title>送僧遊雙溪</title>,<text>一欲尋眞去。相隨遊洞天。孤雲迹未遠。流水寺門前。</text>
<title>送僧向嶺左</title>,<text>首露山河在。西風葉正飛。興亡千古恨。付與一僧歸。</text>
<title>贈別</title>,<text>秦樹春風早。吳山客路長。有梅傳驛使。無雁到衡陽。</text>
<title>錦城贈友</title>,<text>錦里酒初熟。偶與故人親。認得香來處。梨花滿樹春。</text>
<title>寄季涵直省 鄭澈</title>,<text>古屋照殘燈。空庭病葉下。遙知故人懷。風雨西宮夜。</text>
<title>病中。次孤竹韻。</title>,<text>瀕死病還蘇。近秋炎益熾。懷我素心人。屋隣南岳翠。</text>
<title>病中。寄諸公宴集。</title>,<text>聞說高陽侶。相携在竹林。茂陵今尙病。風雨斷來尋。</text>
<title>頭輪北庵。寄尙山人。</title>,<text>古寺僧無箇。秋山坐寂寥。斜陽聽鐘磬。溪路未應迹。</text>
<title>贈魏而栗</title>,<text>不省梅花發。君來病出門。春山日已晩。杯盡却忘言。</text>
<title>江上</title>,<text>江深釣臺下。天闊暮帆前。隱隱鐘何自。遙知精舍煙。</text>
<title>與萬竹京口別 徐益</title>,<text>掛席渡漢水。驅車入葦關。相分一千里。秋日又西山。</text>
<title>過仲皓家有感</title>,<text>種菊人何在。看花客又來。靑山無限意。西日重徘徊。</text>
<title>贈友</title>,<text>昔別不知年。靑山錦館下。客路杏花村。誰知有今夜。</text>
<title>寄楊應遇</title>,<text>南紀梅初發。山川驛路邊。遙知縣齋夜。獨聽雨聲眠。</text>
<title>贈別</title>,<text>古人不可見。與子宿心親。又作天涯別。靑山空復春。</text>
<title>送僧</title>,<text>霧罷山爭立。汀寒雨半收。僧尋何處約。人倚夕陽秋。</text>
<title>景元家。招琴師。</title>,<text>醉行不知路。下馬是誰家。問却君居近。携琴夜月何。</text>
<title>寄文叔章 名緯世</title>,<text>山雨不成泥。山雲空自廻。誰憐茂陵病。日暮望琴臺。</text>
<title>寄文叔章 名緯世 其二</title>,<text>湖上曾聯袂。蘭舟泛月廻。翻聞葉裏子。腸斷舊歌臺。</text>
<title>折荷花。寄閔都事恕初。名忠元</title>,<text>寥落空齋暮。池花獨可親。折來香不斷。寄與倚樓人。</text>
<title>寄▣喜瞻</title>,<text>恐負門前送。因書病裏言。愁來却悵望。何處月明村。</text>
<title>東溪贈別</title>,<text>溪山意不盡。相送出重林。爲語臺邊柳。歸來芳草深。</text>
<title>金君宗德來訪</title>,<text>雨中山客至。野飯折秋菘。不愧貧居事。相留到日終。</text>
<title>玉山後庵</title>,<text>山僧慣迎客。日日掃花開。此地頻來往。從今又幾廻。</text>
<title>海臨寺。次石川先生。林億齡</title>,<text>幽人夜不寐。月出鳥驚棲。多少秋山葉。還愁舊路迷。</text>
<title>贈祖誾師</title>,<text>南嶽崇巖寺。東林竹下樓。三年讀書處。送爾一篇愁。</text>
<title>贈祖誾師 其二</title>,<text>石老聯牋詠。淸風五月樓。仍看學士筆。一別隔年愁。</text>
<title>題金士重江榭 名千鎰</title>,<text>漁人乘小艇。日夕向江中。獨鳥鳴猶去。靑山重復重。</text>
<title>憶林夢臣</title>,<text>林雨不成響。秋堂生夜寒。溪山十年事。醉夢一燈殘。</text>
<title>次淸源韻</title>,<text>欲說交遊事。依然竹馬初。榮枯一春夢。湖海水雲餘。</text>
<title>次淸源韻 其二</title>,<text>一溪流向海。尋到發源初。滴滴未盈掬。滔滔千里餘。</text>
<title>龍湖別立夫</title>,<text>送容孤舟遠。鳴琴一水深。掉廻山欲暝。煙樹綠沈沈。</text>
<title>留別</title>,<text>嶺路將歸遠。江雲欲雨寒。人生有合散。隨處別情難。</text>
<title>別後</title>,<text>一夢殘更月。臨門別溪顔。秋雲最無思。遮斷水西山。</text>
<title>贈漁父</title>,<text>煙生浦口店。罷釣滿緡風。天外夕陽盡。歸帆山影中。</text>
<title>別楊應遇</title>,<text>明月生南海。淸秋萬里輝。離心無所贈。持此送君歸。</text>
<title>別尹成甫 名唯幾</title>,<text>千里奈君別。起看中夜行。孤舟去已遠。月落寒江鳴。</text>
<title>西林</title>,<text>山路遠逾好。山風趁步生。亦知精舍處。一磬隔雲聲。</text>
<title>洛中。贈友還鄕。</title>,<text>客有不得意。歸時春亦闌。猶知芳草色。千里傍行鞍。</text>
<title>舟下淸灘。回寄秀華沙彌。</title>,<text>別後秋江水。雲林隔幾重。孤舟月未落。遙聽翠微鐘。</text>
<title>西城有贈</title>,<text>滿城桃李花。何處非春酌。有客遠尋芳。憐渠苦幽獨。</text>
<title>送柳霽卿還鄕</title>,<text>千里同心別。高秋此夜分。相隨有歸雁。幾日到湖雲。</text>
<title>送柳霽卿還鄕 其二</title>,<text>白髮今如此。餘生問幾分。靑山足芝朮。借我一溪雲。</text>
<title>送鄭百鍊 名鎔</title>,<text>君乘漢江舟。去訪水鐘寺。樓前碧樹多。明月千峯裏。</text>
<title>敬次穌齋相公 盧守愼</title>,<text>好作昇平相。無功卽有功。自慙叨下榻。何說贊時雍。</text>
<title>題尹希宏精舍</title>,<text>亂樹連秋石。幽泉滴夜池。吾家亦有此。何日是歸時。</text>
<title>贈白蓮社印思上人</title>,<text>日出碧簷影。漫空五色霞。高僧掃庭宇。閑坐讀蓮華。</text>
<title>會津。贈林監役愰。</title>,<text>夜尋湖上村。月照湖邊路。居人能說君。柳岸松爲戶。</text>
<title>醉後</title>,<text>昨日東樓飮。不知君去時。起看留旄扇。聊寄曉窓思。</text>
<title>敬次宋頤庵 名寅</title>,<text>逢人無雜言。長是歸山意。又送一年春。雲蘿添夢記。</text>
<title>始皇</title>,<text>方士求仙去不還。驪山銀海象人間。只今誰弔坑中骨。形勝依然百二關。</text>
<title>明皇</title>,<text>西蜀風霜兩鬢絲。歸來興慶更羈危。可憐南內遷移苦。莫道當時有祿兒。</text>
<title>高宗</title>,<text>痛飮黃龍計亦疏。廷臣爭議拜穹廬。江南自有全身地。河北空傳半臂書。</text>
<title>浩浩亭</title>,<text>千年王子紫鸞簫。一弄寒城月滿霄。江上有臺人不見。夜深歸路海迢迢。</text>
<title>聽潮樓</title>,<text>遠山煙氣淡初橫。天接荒城草樹平。孤枕夜涼眠不得。小風吹雨送江聲。</text>
<title>明廟忌日</title>,<text>玉輦巡遊不復還。江南煙雨隔湘山。多情誰似黃陵竹。生子年年只舊斑。</text>
<title>憶崔孤竹</title>,<text>相思脈脈掩空齋。千里人今碧海西。孤夢不來秋夜盡。井梧無響月凄凄。</text>
<title>贈妓湖南月</title>,<text>一曲淸歌洛下聞。王孫臺閣舊羅裙。繁華散盡隨流水。舞向秋風淚滿雲。</text>
<title>頭輪寺。題信堅軸。</title>,<text>一溪松櫟間朱藤。雨暗秋山半壁燈。書劍無成成底用。十年來往愧居僧。</text>
<title>樵歌</title>,<text>斫得煙林滿擔靑。便吹山葉逐歌聲。歸來不道前村遠。一路輕風陣陣淸。</text>
<title>綾陽北亭舊別</title>,<text>長堤日晩少人行。楊柳靑靑江水聲。爲是昔年離別處。不緣離別亦多情。</text>
<title>幽居</title>,<text>幽居地僻少人來。無事柴門晝不開。花滿小庭春寂寂。一聲山鳥下靑苔。</text>
<title>幽居 其二</title>,<text>竟日柴門人不尋。時聞幽鳥百般吟。梅花落盡杏花發。微雨一簾春意深。</text>
<title>煙霞洞。訪劉上舍。不遇。名好仁</title>,<text>紅葉飛飛碧洞陰。柴門不掩夕陽深。尋眞何處歸來晩。滿壁淸詩客自吟。</text>
<title>過龍湖</title>,<text>岸上誰家碧樹村。釣船無纜在籬根。輕霞一抹山開處。留住殘陽照掩門。</text>
<title>淸暎亭四時詞</title>,<text>雨霽淸江江水平。江花深處浴鵁鶄。東風綠盡王孫草。唱轉新詞無限情。</text>
<title>淸暎亭四時詞 其二</title>,<text>相將載醉弄滄浪。古木黃鸝一岸長。日暮槳聲山影裏。綠蘋溶漾滿船涼。</text>
<title>淸暎亭四時詞 其三</title>,<text>渡頭風急落帆過。入夜雲沙望轉賒。隔岸幾家紅葉樹。靑山斷處月明多。</text>
<title>淸暎亭四時詞 其四</title>,<text>一天晴雪夜迢迢。駕鶴人歸碧玉簫。吟夢不知寒意重。也尋梅信到南橋。</text>
<title>淸暎亭</title>,<text>千峯雲作一江晴。風弄荷盤露有聲。何處鳳笙今夜裏。翠樓明月玉人情。</text>
<title>訪雙溪翁</title>,<text>村口溪深渡晩船。柴門竹逕望依然。相逢未怪鬢如雪。不到此山今十年。</text>
<title>贈行思上人</title>,<text>孤村一病又黃梅。愁見風光日日催。芳草閉門無客到。夕陽聞犬有僧來。</text>
<title>贈行思上人 訪玉峯幽居行思</title>,<text>相思人在海南村。消息天涯久未聞。今日獨尋芳草路。夕陽何處閉柴門。</text>
<title>贈處敏上人</title>,<text>靑鶴煙霞接帶方。月松仙路近金剛。春風送汝江南酒。看遍名山入洛陽。</text>
<title>有琴師自海中來者</title>,<text>偶將明月下蓬山。瑤海煙霞滿袖斑。下指弄聲丹壑水。冷風一夜遍人間。</text>
<title>自汭陽醉行</title>,<text>城南獨去馬遲遲。路入淸江醉夢知。晴到夕陽山更綠。隔林簑唱牧歸兒。</text>
<title>有懷</title>,<text>窓前獨起天將曉。山外目沈啼子規。知去爾陵三百里。夢中眉目勝相思。</text>
<title>柳</title>,<text>種向樓前不記時。輕黃嫩綠總多姿。自然賦得腰支細。每被風來特地吹。</text>
<title>暎湖亭。次閔舍人。名德鳳</title>,<text>知是蓬萊第一峯。老鰲搖首墮湖中。千年直破煙霞祕。風月依然屬此公。</text>
<title>二友堂。次石川先生。</title>,<text>一枕淸聲遠澗來。主人明月夢初回。新醅欲漲蒲萄綠。何日寒梅滿樹開。</text>
<title>二友堂。次石川先生。 題二友堂 愼參議喜男第○石川</title>,<text>西海船隨細雨來。南山鶴帶暝煙回。此時此景無人會。二友堂中窓獨開。</text>
<title>東溪。次竹谷韻。</title>,<text>春山瞹瞹望如煙。松韻冷冷和石泉。細酌芳樽酬好節。夕陽花下倚酣眠。</text>
<title>惜春</title>,<text>惜春應是被春欺。一夕佳期坐病羸。深愧山僧來往數。桃花落盡不曾知。</text>
<title>蕩春臺</title>,<text>昔日君王巡幸多。照山丹碧貯笙歌。如今寂寞荒村路。寒食遊人不見花。</text>
<title>次思庵。贈安四耐。名慶昌</title>,<text>年來世故隔妻兒。每憶舟從故里移。風雪滿城孤燭夜。寸心唯有道人知。</text>
<title>贈鄕友</title>,<text>黃花已盡楓葉衰。此夕相逢本不期。一醉送君西郭路。月明何處馬遲遲。</text>
<title>呈尹學士</title>,<text>黃花新摘雨中叢。白酒初釃竹下風。玉署金蓮應在夢。家鄕那得任從容。</text>
<title>汭陽東橋</title>,<text>橋上遊人花滿頭。城邊月出水悠悠。輕風解作春衣吟。爲惜淸歡盡夜留。</text>
<title>汭上。醉別柳靜甫。名潑</title>,<text>綠楊經雨弄尖新。白馬蹄輕載醉人。江水自隨歸路遠。一樽相送別情均。</text>
<title>錦官黌軒。贈崔善林。名慶長</title>,<text>幾年驢馬經行處。剩被華陰縣長嗔。今日重來舊形影。一軒春醉荷情親。</text>
<title>荷浦。次金皡。咏雨詩</title>,<text>蕭蕭浙浙又沈沈。接海連山易夕陰。未必此聲偏惻耳。人家一半是楓林。</text>
<title>錦津舟上。別閔恕初。</title>,<text>江上逢君又送君。扁舟載酒日斜曛。明朝相憶杳如夢。回首天涯只白雲。</text>
<title>贈別成卿</title>,<text>郊原雨後曉寒多。西郭尋君路不賒。春到小梅花自發。一樽相送是天涯。</text>
<title>荷浦。贈金皡。</title>,<text>一溪流向浦田斜。小店閉門風雨多。誰道相逢在此裏。夜深無睡對缸花。</text>
<title>溪村雨中</title>,<text>溪上桃花三兩枝。雨中籬落隔茅茨。黃牛耕罷在靑草。田父歸時相語隨。</text>
<title>次月溪明府。贈梁仲明。名子澂</title>,<text>輕陰漠漠雨如塵。紅杏花時送遠人。何處靑山獨回首。亂雲芳草恨俱新。</text>
<title>海上作</title>,<text>馬島城邊商舶行。兔頭祠下暮潮生。相逢盡說前程險。猶自無人載却輕。</text>
<title>贈梁仲明</title>,<text>一去憐君千里人。雪中相送到湖濱。寒梅最是多情樹。莫遣歸時不及春。</text>
<title>採菱曲</title>,<text>相邀渡口採菱去。菱葉初生荇葉靑。晩來風急船難進。愁倚蘭橈望遠汀。</text>
<title>宜仲江舍有懷卽李義健</title>,<text>江閣淸宵弄月明。碧天如水渚煙輕。佳人相憶不相見。山外杜鵑三兩聲。</text>
<title>有寄</title>,<text>蓬島仙人一葉舟。傳聞昨夜過滄洲。碧蓮花發西林寺。明月吹簫上石樓。</text>
<title>寄伯生</title>,<text>梨花寂寂掩西樓。回夢蓬山憶舊遊。今夜故人何處宿。滿江明月一孤舟。</text>
<title>詠落梅</title>,<text>孤負東園滿樹雪。一枝留賞月明時。夜來只恐風飄盡。玉笛樓頭且莫吹。</text>
<title>題金晦叔橫灘圖</title>,<text>江上斷橋空夕照。竹間茅屋半蒼苔。滄浪雲破有明月。彼美一人來不來。</text>
<title>題棲霞堂</title>,<text>淸溪一路白雲間。踏遍江南雪後山。偶到石壇松月滿。水風吹作五更寒。</text>
<title>村居</title>,<text>斷岸爲籬不復門。疏篁翠蔓隔溪村。斜陽寂寂閑眠起。滿地落花春雨痕。</text>
<title>廣寒樓。次蓀谷李益之。名達</title>,<text>草色長橋落日時。三三遊騎絡靑絲。江南風物今如此。爲問君來幾首詩。</text>
<title>寄梁天維</title>,<text>一庭晴雨長新苔。泥墜書床乳燕回。閑思悠悠却惆悵。綠陰終日待君來。</text>
<title>洛中秋思</title>,<text>新月依依下玉樓。陰虫寂寂伴人愁。梧桐井上西風冷。一夜孤眠堪白頭。</text>
<title>紅白蓮呼韻</title>,<text>人家池館必芙蓉。紅白曾聞不兩容。試向月中尋異馥。不同顔色也同風。</text>
<title>魏叔宅。次伯氏韻。</title>,<text>溪南一路入松蘿。趁召高軒似到家。盡醉不辭留夜宿。小梅香裏候嫦娥。</text>
<title>魏叔宅。次伯氏韻。 題魏上舍衮宅 宅在冠山之古邑○岐峯</title>,<text>古城殘堞半藤蘿。焉次餘民有幾家。山岳不崩江海闊。長生我欲問仙娥。</text>
<title>春後</title>,<text>病後昏眠不啓扃。傍簷啼鳥似呼醒。遊人莫怨紅芳盡。便有新陰綠滿庭。</text>
<title>代人有贈</title>,<text>▦▦▦▦恨猶新。千里如何此別頻。寒夜月▦▦▦處。恐敎虛擲一生春。</text>
<title>睡起</title>,<text>水沈香盡小屏空。睡起朦朧日未終。窓外有山看不厭。慢風吹雨度疏松。</text>
<title>巴山夜話</title>,<text>何處離君苦憶君。巴山秋雨夜深聞。那知共話西窓燭。古寺殘鐘又曉雲。</text>
<title>洛中秋夜</title>,<text>此夜西樓秋思生。疏簾不下露華淸。一聲二十四橋月。人在江南傷遠情。</text>
<title>李伯生第夜別</title>,<text>蒼蒼夜色禁城秋。月到南墻影半樓。爲是故人千里別。笛聲梧響盡心愁。</text>
<title>徐君受家 名益</title>,<text>西出松坊舊路疑。古梧新柳問人知。秋風無限江南思。半壁靑燈一首詩。</text>
<title>錦江舟上。別南子昂。名慶昌</title>,<text>南客歸時秋亦深。楚天煙雨憶紅林。山前一夜同舟睡。錦水悠悠是別心。</text>
<title>還鄕路中</title>,<text>湖西路盡湖南路。千里山河一病身。古店無燈風雨夜。半生形影愧前人。</text>
<title>龍湖雜詠</title>,<text>江風吹夜雪如梅。催得春光臘裏廻。無限月明淸夢後。火殘金鴨落香滅。</text>
<title>龍湖雜詠 其二</title>,<text>江雪初消蘆筍生。春陰過野燒痕明。更吹玉笛前村暮。棹入新流一望平。</text>
<title>龍湖雜詠 其三</title>,<text>春到湖亭客亦歸。梅花開處柳依依。主人有酒夜忘發。多事山風蕩舞衣。</text>
<title>龍湖雜詠 其四</title>,<text>秋天寂歷遠如空。沙樹依微望不窮。長笛一聲人倚棹。滿江風露月明中。</text>
<title>龍湖雜詠 其五</title>,<text>西風入夜漾寒波。睡起舟行近雁沙。寂寂秋心待明月。白雲孤大是誰家。</text>
<title>寄金文甫兄弟</title>,<text>錦州來往日過旬。門巷蕭蕭白屋貧。爲問故人相憶否。淸容昨夜夢中親。</text>
<title>寄金文甫兄弟 其二</title>,<text>百年年已過三旬。失學其如道益貧。世上似君能有幾。弟兄無故慶雙親。</text>
<title>白蓮社西寮</title>,<text>僧定鐘閑別殿幽。夜深虛幌一溪秋。不眠暗記西山雨。風入疏篁葉葉愁。</text>
<title>贈奇伯顧</title>,<text>相思幾歲隔音塵。千里空驚夢裡人。聚散元來無定算。海城花柳一番新。</text>
<title>題挹濂堂</title>,<text>醉入橋亭落日明。山童迎步笑欹傾。從前悔學吟詩苦。每到風流不勝情。</text>
<title>題挹濂堂 其二</title>,<text>靑山一面畫堂明。雨重墻花架欲傾。醉裡不知春去盡。黃鸝啼起舊年情。</text>
<title>寄呈理遣堂</title>,<text>暫乘恩暇謝鵷鸞。千里歸來菊未闌。想得扁舟後湖月。靑山猶自似長安。</text>
<title>敬次思庵韻。題淡峻軸。</title>,<text>處處人家竹下扉。鳥歸南浦夕陽微。詩成寫與名僧去。回首靑山悵獨違。</text>
<title>東溪。呈主兄。</title>,<text>籬落相連細逕通。好花芳草到溪東。晴林寂寂啼山鳥。醉面時時渡水風。</text>
<title>奉別駱川相公</title>,<text>殘菊當階謾擬秋。溪山已是雪中遊。仙舟一別還如夢。雲路悠悠十八洲。</text>
<title>寶林寺。次徐上舍。舊與伯氏。讀書于此。</title>,<text>百年多少意中人。開口相逢到底春。話得別情唯有酒。不妨歸興倒烏巾。</text>
<title>寶林寺。次徐上舍。舊與伯氏。讀書于此。 其二</title>,<text>一杯難喚九原人。草沒孤墳已幾春。風雨匡山餘物色。對君今日更霑巾。</text>
<title>敬次靑蓮先生。題愼上舍軒。名衡</title>,<text>客路尋君雪後時。梅花香影月明宜。淸樽話到寒更盡。他日相思有此詩。</text>
<title>宿蓮臺菴</title>,<text>紫蔓靑林一逕開。溪源生處石塘廻。蓮花菴上三更月。定是捫參歷井來。</text>
<title>贈吳國彦還京 名世賢</title>,<text>西望靑山無盡時。好歸花月漢江湄。分携草草尊前語。魂夢依依別後思。</text>
<title>贈吳國彦還京 名世賢 其二</title>,<text>此去重來又幾時。綠楊千樹暮江湄。春芳寂寂門還掩。惆悵無人問所思。</text>
<title>復用前韻。贈吳國彦。</title>,<text>士生千一此明時。欲罷漁竿碧海湄。却向春風看造化。乾坤元不費心思。</text>
<title>寶林寺。贈衍上人。</title>,<text>玉笛嘹嘹響遠天。夕陽霞彩媚晴川。共君歸去醉忘發。一杖山風步步仙。</text>
<title>介山路</title>,<text>秋山雨過夕陽明。亂水交流引獨行。岸上數村疏樹裡。寂無人語有蟬聲。</text>
<title>和姜上舍傷敬叟</title>,<text>一隔音容不復親。世間無手寫君眞。可憐明月江頭影。猶照當時竝馬人。</text>
<title>次寄林丈</title>,<text>却忘疏懶是情親。心事非公孰可陳。倘記林間花似錦。小車須趁未殘春。</text>
<title>東溪。次王兄韻。▦▦▦</title>,<text>巖菊經秋不自姸。竹靑松碧共爲年。歸禽度盡西山影。數戶村邊有夕煙。</text>
<title>沙峴路上。題應遇扇。</title>,<text>雨後郊原春意多。客行隨處有梅花。天涯又是臨岐別。世事悠悠一任他。</text>
<title>自懸津。舟向白蓮社。</title>,<text>欲別遲遲不盡心。滿湖山色夕陽林。歸時政得東風便。何處雲鍾古寺深。</text>
<title>題李龍壽伽倻琴</title>,<text>山木萋萋江霧消。一鶯初日赤欄橋。怪來滿袖星河氣。夢入天家寫別謠。</text>
<title>代琴娥。別鄭明府。</title>,<text>昨夜月明今夜雪。月知妾意雪留君。明朝獨去驛南路。嗚咽江流君試聞。</text>
<title>園林卽事</title>,<text>春後園林病後心。獨穿幽逕到溪陰。殘紅幾點苔塵裏。黃鳥飛飛新綠深。</text>
<title>送僧天鑑舟向京口</title>,<text>孤舟四月向長安。千里風程一夜間。試到楊花江上望。五雲高處是三山。</text>
<title>瀟灑園</title>,<text>新春一醉爲園翁。散髮松林滿面風。吟夢欲成僧已去。白雲明月水聲中。</text>
<title>汭陽。贈琴僧。</title>,<text>偶逐新流到此潯。惜春無奈送春吟。寧知人外觀空侶。解作春聲却慰心。</text>
<title>贈琴師徐仁俊</title>,<text>來往龍湖泉浦間。琴中占得一生閑。相思只作滄洲夢。不負梅花雪後山。</text>
<title>題徐上舍別墅</title>,<text>常怪吟翁太瘦生。古梅花畔鬢華明。酒滿樽時不枯淡。醉題詩處更風情。</text>
<title>望浦亭八景卽盧相公稙江舍</title>,<text>桑葉成絲麥亦秋。水苗晴雨綠油油。太平風日誰堪畫。臥聽門前滿野謳。</text>
<title>望浦亭八景卽盧相公稙江舍 其二</title>,<text>散向平坡草政肥。倒騎長是夕陽歸。一聲吹過溪橋路。家在前村半掩扉。</text>
<title>望浦亭八景卽盧相公稙江舍 其三</title>,<text>古壘簫簫草樹間。寒天日暮鳥飛還。卽今聖世無征戰。一任山嵐伴客閑。</text>
<title>望浦亭八景卽盧相公稙江舍 其四</title>,<text>山頭日出水連村。人事家家笑語喧。籠岸不分垂柳色。過橋時露繫舟痕。</text>
<title>望浦亭八景卽盧相公稙江舍 其五</title>,<text>日日軒窓似有期。捲簾時早下簾遲。春光正在峯頭寺。花外歸僧不自知。</text>
<title>望浦亭八景卽盧相公稙江舍 其六</title>,<text>蘆花掩亂蓼花明。極浦寒山一樣淸。何處斷鴻猶未下。暮雲天際獨悲鳴。</text>
<title>望浦亭八景卽盧相公稙江舍 其七</title>,<text>手持一卷蕊珠篇。讀罷松壇伴鶴眠。驚起中宵滿身影。冷霞飛盡月流天。</text>
<title>望浦亭八景卽盧相公稙江舍 其八</title>,<text>杳杳初從何處來。溶溶却向小溪廻。無心未必都無事。會見神功潤八垓。</text>
<title>寄題魏士任家</title>,<text>柴門無客長苔錢。花滿山時月滿川。好待吾行最良夜。碧巖深處聽啼鵑。</text>
<title>文舜擧來訪</title>,<text>松花滿院更無春。却喜君來爲整巾。相引綠陰溪畔坐。午鶯千囀似留人。</text>
<title>謹用林塘韻。贈雪淳上人。</title>,<text>雨後溪南四五峯。斷橋斜日獨携筇。依然記得曾遊處。明月西湖兩岸鍾。</text>
<title>謹用林塘韻。贈雪淳上人。 其二</title>,<text>竹門斜掩水回回。看盡歸雲看鶴來。多病不應妨野興。苦吟長是被秋催。</text>
<title>憶處敏上人</title>,<text>孤雲無跡鶴無依。每到溪南記別時。秋雨閉門何處寺。一燈深夜照淸羸。</text>
<title>贈思峻上人</title>,<text>水雲蹤迹本無依。花發離山麥熟歸。明日孤帆天際落。晩江疏磬雨霏微。</text>
<title>與金季義。話龍湖之勝。</title>,<text>孤城今夜月如何。記得南江白石多。君問龍村奇絶事。雪中無處不梅花。</text>
<title>錦城途中。回寄閔都事恕初。</title>,<text>客裏風霜欲盡秋。錦城三日爲君留。遲遲猶在東郊路。回首重林已隔樓。</text>
<title>錦城途中。回寄閔都事恕初。 其二</title>,<text>蕭條獨向海南還。雨似啼痕袖盡斑。誰會客心兼別恨。暮雲容易度前山。</text>
<title>贈處英上人</title>,<text>一杯言別兩依依。去入千峯舊路微。何許野禽啼更切。落梅香斷又殘暉。</text>
<title>贈處英上人 其二</title>,<text>禪棲忽憶碧雲峯。到日寒泉拂石縫。依舊夜深階下聽。月明時倚手栽松。</text>
<title>贈處英上人 其三</title>,<text>却來言別意匆匆。把酒相看畏曉鍾。秋草黃花去不盡。亂山何處獨携筇。</text>
<title>送道文上人</title>,<text>春陰一夜作梅晴。水滿池塘綠草生。多病又孤黃鶴月。海山東望遣渠情。</text>
<title>送弘印上人歸桃源洞</title>,<text>聞說桃源避世人。自能居住隔風塵。相逢樵子應相問。時事紛紛莫浪陳。</text>
<title>贈圓澈上人</title>,<text>相訪孤村暮雪深。寒齋寄宿伴誰吟。明朝一別東林外。萬壑千峯不可尋。</text>
<title>寒川灘</title>,<text>寒川灘上水如藍。兩石巖西雪滿潭。明月不逢騎鶴侶。夜深鳴笛下江南。</text>
<title>贈琴師朴文謙</title>,<text>天涯相見卽情親。江草江花是勝因。把酒更聽雲外曲。免敎虛度一年春。</text>
<title>贈琴師朴文謙 其二</title>,<text>杜鵑啼綠楚南山。春去人歸一夜間。吟倚曲欄愁是伴。日高猶自掩重關。</text>
<title>贈笛人</title>,<text>仙翁歸臥海南村。千里深情對爾論。吹笛更尋前歲路。雪晴門畔落汀痕。</text>
<title>憶崔嘉運</title>,<text>偶因明月步前臺。山影初移水氣來。君在長安相憶否。春風又發驛南梅。</text>
<title>憶崔嘉運 其二</title>,<text>相思幾日隔淸塵。一夜春塘夢裏人。不恨年光似流水。却愁梅柳逐年新。</text>
<title>春後</title>,<text>春去無如客病何。出門時少閉門多。杜鵑空有繁華戀。啼在靑山未落花。</text>
<title>和樂亭</title>,<text>醉尋江路夕陽西。暫倚瓊欄萬嶺低。無賴落花飛欲盡。滿庭新綠是鶯啼。</text>
<title>剛川寺。憶訥齋沖菴。</title>,<text>何年二老此尋眞。煙月依然玉洞春。我亦重來不辭遠。落花流水恐迷人。</text>
<title>剛川洞。贈趙遂卿。</title>,<text>丹崖翠壁勝前聞。複閣重樓杳不分。共炷名香坐遙夜。却愁身似出山雲。</text>
<title>鳳鳴亭下。次韻。</title>,<text>長橋日映水如天。鶯囀孤城柳拂煙。最是江南好風景。釣磯深處倚竿眠。</text>
<title>長興地買基田。得地主助田價。</title>,<text>離親遠寓爲寒飢。狐兔情深計莫施。試買墻根數畝土。百年園屋荷恩私。</text>
<title>綾陽。和丁使君。焰</title>,<text>孤城落日水雲涼。簾捲靑山近畫堂。賴有使君供好事。碧莖彎處露盤香。</text>
<title>連珠亭</title>,<text>徙倚高樓落日時。靑山不盡鳥歸遲。美人家隔西江水。目極煙波無限思。</text>
<title>瀟灑園感吟。示鼓巖。梁子澂</title>,<text>不見庭中鶴髮仙。溪山歷歷舊風煙。新詩更向梅邊讀。雪滿空階月滿天。</text>
<title>山寺口占</title>,<text>禪房寂寂晩雲侵。睡起虛簷細竹吟。詩罷却尋門外路。靑山無語水無心。</text>
<title>爲金季義七夕有懷</title>,<text>峽路迢迢雨未開。楚城南畔又秋廻。佳期誰似河東女。不負年年一度來。</text>
<title>夢後</title>,<text>秋晴今夜月如年。夢裡相逢喜欲顚。多少前溪霜後葉。一時撩亂撲窓邊。</text>
<title>僧有來訪。因向頭輪贈之。</title>,<text>三到深山問病居。滿溪黃葉曉風餘。今宵政就中峯宿。明月樓臺畫不如。</text>
<title>林牧使竹谷別墅名誨</title>,<text>靑山欹處石爲臺。坐近淸流引玉杯。唱得一春無限思。也憐新杏遍殘梅。</text>
<title>海臨寺。贈正仁師。</title>,<text>江南蕭寺落花天。十載遊蹤思渺然。茶鼎午煙香室暖。一山風雨閉窓眠。</text>
<title>題桂熙軸</title>,<text>花影重重日未斜。寂無人過野人家。欲將春思題僧卷。醉裡顚狂語不多。</text>
<title>贈尹通甫別 名惟深</title>,<text>野岸雲開水似天。寒林落日客行邊。當杯莫怪醉成倒。別後相忘猶有眠。</text>
<title>題琴妓扇</title>,<text>何曾詞賦費黃金。儘覺淸風解慰心。圓潔還堪比明月。願隨流影入君襟。</text>
<title>題琴妓扇 其二</title>,<text>千里音書玉又金。幾年霜霰謾驚心。何方得似乘鸞女。煙霞同飛月共襟。</text>
<title>次李益之有贈</title>,<text>深掩蘭房玉漏長。金釵落處䯻雲香。閑愁寂寂無人見。起掃梅花樹上霜。</text>
<title>春日贈別</title>,<text>江上朝來雨浥塵。一杯相送遠行人。出門卽是天涯路。目極雲煙腸斷卷。</text>
<title>弘農郡。贈人。</title>,<text>南埭垂楊北郭花。萬家人靜月明多。樓中有女唱新曲。千里歸心今夜何。</text>
<title>松京有感。次詔使韻。</title>,<text>五百年問瞥眼春。繁華無處覓遺塵。傷心十二橋頭月。留照悠悠行路人。</text>
<title>扶餘有感</title>,<text>靑山重疊碧江流。不是金宮卽玉樓。全盛只今無問處。月明潮落倚孤舟。</text>
<title>完山。題柳府使江亭。名德粹</title>,<text>城外靑山雨後天。一川紅日萬家煙。自知鄕路千餘里。不用傍人喚醉眠。</text>
<title>贈萬珠師</title>,<text>閑居寥落斷來尋。時有高僧與話心。一夜潺湲春磵水。雪中歸去石門深。</text>
<title>頭輪寺。贈道演師。</title>,<text>滿天風雨客來初。一壁香燈禮佛餘。門掩碧峯雲暝盡。夜深無夢話金書。</text>
<title>金士重伏巖江墅</title>,<text>數家籬落石灣深。獨有幽人倚樹吟。雨洗晩沙煙未盡。小舟撑出是湖心。</text>
<title>寄海南宰金元甫 名應寅</title>,<text>與君相見卽相親。湖海憐吾十載貧。明月樓頭完已缺。離懷一日敵三旬。</text>
<title>月谷涼亭在綾城</title>,<text>水轉山回面面奇。夜來曾見月明時。人間九夏流金日。纔到亭中便不知。</text>
<title>夜坐</title>,<text>妻病兒啼雨漏床。殘燈耿耿夜長長。閑愁似與詩相約。每到吟時便斷腸。</text>
<title>寄山人</title>,<text>羸形淸夜抱幽沈。孤月慇懃與照心。天外仙人遊不返。鶴鳴何處碧雲深。</text>
<title>環碧堂</title>,<text>數曲煙溪淸若空。小堂閑夢蒲襟風。覺來開戶無人見。斜日離離映水中。</text>
<title>贈奉恩僧</title>,<text>爲憶奉恩江上寺。客船曾過九秋中。霜楓落月孤眠處。猶記當時夜半鍾。</text>
<title>醉眠金季綏以自寫水墨綃扇求題</title>,<text>惆悵歸山計又非。白雲空鎖舊巖扉。誰知此日無窮意。一逕依依入翠微。</text>
<title>題洪君千璟錦北莊</title>,<text>小逕通林有別村。靑溪欲盡到柴門。十年心事一樽酒。坐對梅花無所言。</text>
<title>成大任家留別名軾</title>,<text>王孫有酒來相命。遠客思歸歌正悲。簷前好雨亦何事。籬下黃花今獨遲。</text>
<title>松都懷古</title>,<text>向來歌舞但荒臺。野鹿年年占綠苔。西近廢菴惟有路。曾聞宮女點燈來。</text>
<title>完山。別松巖梁士眞北歸。名大樸</title>,<text>古城春盡綠陰陰。竟日黃鸝自好音。千里有山隨去路。一杯無酒話離心。</text>
<title>用前韻。效香奩體。</title>,<text>敎坊南畔古城陰。草色迷人隔履音。賴是西窓有明月。莫敎狂蝶攪花心。</text>
<title>贈智衍上人</title>,<text>雲山發興却難裁。十里都忘犖确來。正値詩僧新得句。入門松月問敲推。</text>
<title>贈日者李君遇</title>,<text>從來萬事聽天爲。貴富枯榮詎可期。願有南山三畝宅。此身眞覺好生涯。</text>
<title>贈日者李君遇 其二</title>,<text>業專窮理妙如神。禍福先知可感人。問我一生長恨事。奈何鄒魯莫容身。</text>
<title>服闋後。有京友來訪。</title>,<text>江草山花滿目春。獨將哀淚對芳辰。却慙千里相尋日。猶作三年未死身。</text>
<title>贈僧</title>,<text>十年踪跡海東西。歸臥南山是舊棲。擺却多生眞著眼。白雲千嶺月千溪。</text>
<title>爲友挽內 李忔慈堂</title>,<text>不論夫婦復如何。哭女啼兒滿一家。惟有白頭雙眼血。也隨流水到交河。</text>
<title>旅遊有感</title>,<text>霜風弊盡木綿裘。獨上江樓倚暮愁。斷雁一聲天外落。碧雲千里海山秋。</text>
<title>贈別</title>,<text>一笑相逢久別餘。山蔬薄酒稱貧居。慇懃贈語臨分處。莫惜天涯頻寄書。</text>
<title>夏日偶吟</title>,<text>梅子靑靑杏子肥。麥花深處菜花稀。黃鸝紫燕俱無思。却向簷前飛又飛。</text>
<title>頭輪寺</title>,<text>澗響潺湲出石間。法堂無客老僧閑。日暮白雲峯後過。萬株紅葉下寒山。</text>
<title>贈雪淳上人。次高學士而順。名敬命</title>,<text>掩門長日坐如禪。香歇書床倚壁眠。欲向山僧道心事。一杯成醉又茫然。</text>
<title>贈處敏上人</title>,<text>偶因春盡步前村。病客情來不自言。何事高僧歸亦急。暮雲空望薜衣翻。</text>
<title>荷浦別業。示鄭兄景綏。</title>,<text>此中來往十年餘。每見沙鷗愧不如。風雨漁家投宿處。共君情話一窓虛。</text>
<title>思峻歸自西關</title>,<text>去歲花時送獨歸。雲山漫漫信音稀。二京文物知何許。却訪茅廬秋葉飛。</text>
<title>訪李伯生</title>,<text>槐柳蕭蕭九陌寒。夢中昨夜見鄕關。騎驢獨出城南路。尋到君家雪滿山。</text>
<title>漢江夜泛</title>,<text>復出城南望海天。鄕心無奈別愁牽。靑楓白露秋江冷。月照孤舟人未眠。</text>
<title>渡蘆嶺</title>,<text>還隨曉雁度關門。欲說經行似夢魂。却喜江南風土近。人家處處竹林村。</text>
<title>贈李守夫</title>,<text>客庭梅柳雨絲絲。相送天涯又此詩。莫把離情比江水。流波一去沒回期。</text>
<title>楮子島</title>,<text>曲渚新晴蓮子花。水雲遙指梵王家。輕舟乘興不知遠。直到門前山月斜。</text>
<title>西湖翫月圖</title>,<text>岸岸梅花步步詩。柴門有客鶴先知。人間一樣黃昏月。月在西湖分外奇。</text>
<title>贈鄕僧水澄</title>,<text>九衢車馬漲炎塵。僕僕堪憐老病身。安得相隨到茅屋。竹陰晴日岸綸巾。</text>
<title>西郭。次孤竹。</title>,<text>此生無事不悠悠。節近重陽又客遊。寂寞來尋楊子宅。黃花猶似故園秋。</text>
<title>江行</title>,<text>江上人家不記村。月明時露小峯痕。維舟獨聽鍾來處。煙樹依微是寺門。</text>
<title>卽事書懷。贈志文。奉思僧</title>,<text>歸心日夜建溪南。舊疾逢春更不堪。偶見山人語新夢。野梅香裏到西菴。</text>
<title>送南君復始關西行</title>,<text>遠遊人送遠遊人。對酒各傷無限神。試過生陽館西路。煙花猶似舊時春。</text>
<title>次孤竹。贈寶雲。</title>,<text>客遊京國又新年。逢著鄕僧意惘然。爲報歸期南嶽伴。白雲深處作茶顚。</text>
<title>代通甫席上有贈</title>,<text>南山松柏北山雪。一笑偶逢今日春。有情那得衆中語。却似不曾相識人。</text>
<title>次李校理伯生</title>,<text>仙郞初下午門朝。花映重城柳拂橋。把酒忽驚寒食過。楚鄕歸思路迢迢。</text>
<title>楮子島北臺。贈文仲吉。名夢轅</title>,<text>三月江村處處花。靑旗誇酒出花多。落帆人入西山影。楊柳門前一逕斜。</text>
<title>東湖卽事</title>,<text>好是臨江處處樓。往來無復禁吾遊。當時不惜千金費。風月年年屬釣舟。</text>
<title>梅花堂。次李內翰仲高。名嶸</title>,<text>雪暗中林路不分。寺門相送摠情人。歸時何處堪回首。落日西陵是白雲。</text>
<title>題靈印長老房</title>,<text>惜春無處寫春愁。又到禪房盡日留。滿地落花僧不管。山風吹散逐東流。</text>
<title>客窓春後</title>,<text>雨餘深巷淨沙塵。門掩斜陽綠滿隣。蝴蝶不知春已去。雙飛猶趁賣花人。</text>
<title>到女院。望月出山。</title>,<text>二年辛苦客秦城。夢見鄕山別有情。今日却逢眞面目。擧頭猶怕夢中行。</text>
<title>回鄕</title>,<text>江海茫茫路幾千。歸來隣曲故依然。兒童怪我容顔改。異地光陰日抵年。</text>
<title>別家</title>,<text>浮生自苦百年間。說與妻兒各好顔。却到金陵城下望。白雲猶在九峯山。</text>
<title>贈奉恩僧雲水</title>,<text>日暮驅驢度石橋。遙聞微磬在山椒。高僧不掃門前雪。一點香燈照寂寥。</text>
<title>初春。得楊蓬萊明府書。書只一行日。三千里外心親。一片雲間明月云。而無他語。楊時爲安邊伯。</title>,<text>一紙書來漢口春。書中有語只心親。相思却羨雲間月。分照三千里外人。</text>
<title>邊詞</title>,<text>欲領輕兵夜渡遼。孤城一望陣雲遙。射鵰曾識陰山路。不怕沙中雪沒腰。</text>
<title>送天靈上人西遊。寄崔立之。名岦</title>,<text>江寺門前雨中別。問君西去幾時還。天涯相憶倍惆悵。落日獨登長壽山。</text>
<title>送天靈上人西遊。寄崔立之。名岦 其二</title>,<text>長壽山西載寧郡。郡中太守別經年。君歸剩得靑瑤字。道我昏昏只醉眠。</text>
<title>有僧向洛山。因寄鄭方伯。</title>,<text>洛山臺上醉吟仙。萬里滄溟在眼前。不記鯨鵬中夜戲。六龍扶日上靑天。</text>
<title>漫興。奉呈宋礪城頤菴。</title>,<text>滿院花開白又紅。可憐芳艶片時中。也知飛去終泥土。不用紛紛逐晩風。</text>
<title>又次。寄呈頤菴。</title>,<text>政憐嬌鳥弄靑枝。更値遙山雨洗眉。想得仙翁無一事。晩花庭院有新詩。</text>
<title>題二淸齋室</title>,<text>夜夜齋心禮碧空。金童玉女瑞香中。歸來手點丹經字。寂歷桐花墜晩風。</text>
<title>懸津夜泊</title>,<text>旅泊依村口。重遊屬暮年。鍾聲隔岸寺。人語渡湖船。月上蒹葭遠。煙橫島嶼連。夜深風更急。落雁不成聯。</text>
<title>詠盆蘭。呈靑蓮先生。李後白</title>,<text>獨聽琴中操。長憐楚客詞。移根自何處。傍案是眞姿。一任風披拂。休敎雨倒欹。江南秋事近。還欲贈相思。</text>
<title>漫興</title>,<text>二月江南雨。郊扉日日陰。靑苔掩人迹。芳樹怯花心。戲鴨池塘滿。歸鴻關塞深。客遊偏悵望。獨對暮山吟。</text>
<title>漫興 其二</title>,<text>欲說春來事。柴門昨夜晴。閑雲度峯影。好鳥隔林聲。客去水邊坐。夢廻花裏行。仍聞新酒熟。瘦婦自知情。</text>
<title>謝駱川相公寄日曆</title>,<text>舊別知何處。新春又客邊。不禁愁度日。渾欲醉忘年。天盡歸鴻外。書傳振蟄前。大平占氣色。吾策只東田。</text>
<title>訪安上人西林寺</title>,<text>田父道山路。樵人知寺名。開門掃黃葉。俯砌聽泉聲。坐久霜露逼。月高林壑明。曾期數夜話。一宿便神淸。</text>
<title>別閔恕初</title>,<text>天涯驚歲暮。雪後似春歸。疏鬢憐靑鏡。輕寒侮弊衣。江聲郭外遠。燭影夜深微。話到明朝別。無端淚欲揮。</text>
<title>別恕初。宿金陵。</title>,<text>獨宿金陵戍。離懷更寂寥。遙山隔浦樹。小火出村橋。念此別多日。詠君詩度宵。曙鴉啼欲散。猶記馬蕭蕭。</text>
<title>重陽日</title>,<text>九日仍愁思。淹留足歲時。久知南菊晩。頗怪北書遲。眺望宜晴景。登臨怯病羸。山翁携白酒。一醉亦襟期。</text>
<title>送僧之關西</title>,<text>悵望西州路。知君去轉難。天應臨塞盡。地卽近遼寒。往事東流在。荒城古木殘。禪心機已息。於此思漫漫。</text>
<title>送僧</title>,<text>客病吟猶苦。僧來去復忙。空村霜葉盡。舊寺雪峯藏。欲道江南思。無如海北長。汀洲有鳴雁。一一趁殘陽。</text>
<title>謝寄橘</title>,<text>玉人親手摘。吟鬢想臨階。入室香先聞。頓籠色不差。猶傳四老隱。直得陸郞懷。歲暮徒爲感。風期自音偕。</text>
<title>漫興</title>,<text>坐愛靑山近。行憐小逕平。松嵐吹戶暗。竹雨濕簷鳴。試茗新敲火。留僧舊識情。深居無物競。多病也身輕。</text>
<title>過西村</title>,<text>杖策西村遠。孤吟又日斜。葉中尋暗澗。山外數歸鴉。古竹藤垂蔓。頹垣菊覆花。居人知性癖。不復怪頻過。</text>
<title>送李擇可赴京名惟謹</title>,<text>歲暮遠爲別。此行應過春。河橋正風雪。關路尙煙塵。時見天邊月。如逢故國人。悲歌滿燕趙。隨處莫傷神。</text>
<title>奉別靑蓮先生</title>,<text>北闕歸期逼。江關去路遲。那堪雙鬢改。復與舊山辭。契合無今日。衷情自昔時。迂生深望幸。隨處問皐夔。</text>
<title>金士重江榭。和恕初。</title>,<text>邂逅平生友。柳遲是處奇。江光雨後見。山氣夕陽知。客路我猶滯。長安君又歸。醉來忘別語。聞笛政堪悲。</text>
<title>燈夕。示座上諸友。</title>,<text>東國觀燈會。西方舊俗傳。固知誠誕妄。且復爲留連。星月臨千戶。魚龍上九天。遙看火明處。認是掖庭前。</text>
<title>贈北海處士鄧季達 隨詒使來</title>,<text>相隨萬里使。準擬迹窮天。風月樓臺勝。山川眺賞延。歸心看落日。旅鬢近新年。怪我頻惆悵。逢君是別筵。</text>
<title>奉餞穌齋量移槐山</title>,<text>海國生春候。鴻恩先歲華。心驚翻訝夢。淚下欲成河。弟妹容顔改。庭闈鬢髮皤。人生須是命。天道亦無他。</text>
<title>送靈巖李使君 鵬 罷歸</title>,<text>未識朝廷事。今公亦罷官。精誠天日在。行李路人看。鶴去松聲咽。庭空竹影寒。唯應千里夢。相送到長安。</text>
<title>寄靜安上人</title>,<text>窮居出無馬。宿昔計成虛。籬畔花猶在。林中葉已疏。襟期唯有子。懶拙久知余。對酒空相憶。西山十里餘。</text>
<title>蓮花菴。贈佛慧長老。</title>,<text>遠客沒禪老。精廬寄碧巖。開窓離海日。高挺過山帆。鳥下齋時磬。花深講後函。餘生迷所適。卽此隔仙凡。</text>
<title>憶崔嘉運</title>,<text>門外草如積。鏡中顔已凋。那堪秋氣夜。復此雨聲朝。影在時相弔。情來每獨謠。猶憐孤枕夢。不道海山遙。</text>
<title>幽居卽事</title>,<text>老去自無事。深居非避喧。亂藤危石路。喬木幾家村。山曉月仍在。庭秋露敗繁。遙聞僧起處。一磬翠微痕。</text>
<title>金士重江榭。敬次李一齋。名恒</title>,<text>久厭城中地。新成野外堂。孤村隔江路。百里入雲岡。源遠流因肆。根深幹自長。依歸今有所。終始志須強。</text>
<title>定惠寺。敬次杞溪相公。兪泓</title>,<text>一路尋雲峽。千林到石關。高僧碑己滅。落日鳥空還。移席近流水。吟詩看遠山。仍悲塵世事。眞境羨長閑。</text>
<title>挽大行大王</title>,<text>社稷存金櫃。臣民屬孝文。玄宮從一閉。大語倘重聞。苑陌餘秋樹。山川望暮雲。猶思廻素仗。空認泣湘君。</text>
<title>挽石川先生</title>,<text>威鳳眞祥世。三朝出入榮。自知君子賁。從見大人亨。亹亹承餘論。休休托晩生。永懷高와日。那復小車行。</text>
<title>挽丁牧使內室</title>,<text>淑質仍華閱。子歸卽妙年。隨官不愧俸。相內共稱然。纔倚鸞占異。誰知臼夢遄。只今孫楚句。他日華元賢。</text>
<title>李正字景禮椿府挽 名彦讓</title>,<text>何恨浮生事。夫公壽福幷。閨庭稱軌範。蘭玉總名聲。忽倦湖山興。偏驚耆舊情。他年看祀典。不數萬金籝。</text>
<title>夢見崔孤竹</title>,<text>夢裏猶言別。相逢苦未期。池塘一夜雨。江海隔年思。記得沈吟處。依然立馬時。亂蛩窓掩曉。渾覺鬢成絲。</text>
<title>宣君挽</title>,<text>淸疏服襟韻。和易想形模。天惜寒門祚。人傷積歲癯。徒勤王薦禱。未見甯姑蘇。接隴俱姻舊。泉臺亦不孤。</text>
<title>宣君挽 其二</title>,<text>弱歲蒙開奬。通門契好彌。秋吟叨月席。春醉憶花池。天意終難究。人生儘有涯。獨將雙眼淚。灑與九泉知。</text>
<title>贈吳御史子剛 名健</title>,<text>幸遇淸明世。常羞猗儺詩。民生一何罪。天意儘難知。北闕憂方切。南州歲屢飢。監門堪獻畫。驄馬莫徒馳。</text>
<title>楊通判求題靑溪障</title>,<text>客裏身仍病。江南歲又春。夢魂空識意。圖畫或疑眞。一望松楸近。偏驚雨露新。靑山田數頃。歸去未論貧。</text>
<title>竹籬</title>,<text>愛竹防侵竹。還將竹作籬。短從山映戶。疏任水通池。護暖梅兼絶。留陰雪一奇。兒孫如滿眼。恣意爲君爲。</text>
<title>寄崔孤竹</title>,<text>尙憶南歸日。長愁北望迷。三年無一字。萬死只雙啼。世味嘗應遍。風期孰可携。終慙廣川策。謾擬鹿門棲。</text>
<title>夢見金剛叔 名成遠</title>,<text>子有棲霞想。吾無媚世顔。憶尋松下逕。遙愛水南山。草草夢魂裏。悠悠雲海間。百年無箇日。事故謾相關。</text>
<title>嘲鄭員外季涵</title>,<text>南樓集羣彦。之子挺幽姿。直夕感涼氣。秋郊生遠思。待回蘭省步。同赴草堂期。簪組寧爲累。無端命駕遲。</text>
<title>題北辰寺雪俊軸軸上。有李車伯生詩。</title>,<text>憐僧千里至。軸上故人詩。一別有如此。重逢杳未期。猶聞容鬢舊。不恨命途遲。詠罷無窮意。他年爾自知。</text>
<title>寶林寺水閣。次柳深甫。名溵</title>,<text>寶刹懸空界。疏燈水底明。魚龍聽梵語。草木繞經聲。幾劫根塵盡。三生夢想淸。更看窓白處。晴岫曉雲橫。</text>
<title>次曺兪之悼亡友</title>,<text>古寺門前送。凄涼已隔年。常思別時語。遙夢舊溪煙。影響依俙是。精靈何處邊。謾霑聞笛淚。海月爲誰姸。</text>
<title>夜坐。懷孤竹子。</title>,<text>寒火照深竹。疏籬生暗煙。階間虫響急。草際露光圓。悄悄積幽念。悠悠感逝年。佳期阻千里。容鬢亦徒然。</text>
<title>謝月溪趙明府 希文</title>,<text>發養看時候。恩知老老推。烹腥供夕膳。舂米繼晨炊。菽飮誠宜分。芳醪復滿巵。怡顔對華髮。此意道無辭。</text>
<title>和趙明府翫月之韻</title>,<text>蕩漾孤城外。依遲碧樹東。流光涼似水。天地照皆空。綺席華軒敞。淸遊好客同。春風亦多事。吹入醉夢中。</text>
<title>別金季義 以其先公河集。請余抄定。</title>,<text>相思空遠夢。一笑却離愁。積雪瞰原陸。移時立道周。悠悠驅倦馬。渺渺度邊州。無問存亡事。江河萬古流。</text>
<title>次東谷兄韻</title>,<text>白屋荒林畔。柴門古澗邊。非關夜雪積。政怯曉風顚。驛北山無地。江南水似天。輕舟欲乘興。一去問羣仙。</text>
<title>又題爲別</title>,<text>年華消客裡。春意到愁邊。古柳猶靑眼。新梅却白顚。獨歸山外路。相送雪中天。早晩容吾懶。栽花學老仙。</text>
<title>贈印思上人</title>,<text>急景已云夕。涼風生遠墟。靑山微雨外。古樹亂蟬餘。境僻過逢少。身慵禮數疏。時成寂寥語。却許海僧書。</text>
<title>送雪淳上人</title>,<text>政我向東路。送君西出關。波通臨日域。天盡望遼山。往事人誰在。千秋月獨閑。羌見愛吹笛。梅發莫忘還。</text>
<title>廣寒樓。次白湖林子順。名悌</title>,<text>靑春餘幾日。明月似相期。楚塞人將發。秦山去自知。風神元散朗。氣格愧寒卑。有酒誰饒我。年年此別離。</text>
<title>奉呈成浩原 名渾</title>,<text>吾王圖至治。先務在求賢。盛禮稀千古。殊恩滯一年。憂時封事切。多病乞還遄。君命追郊外。郵官勸駕焉。</text>
<title>復用前韻</title>,<text>昭代求治急。開筵日接賢。一千時泰運。五首聖興年。入侍嗟猶晩。還山恨式遄。七生難際遇。金玉莫避焉。</text>
<title>送李德溫赴任南原 名璥</title>,<text>早許盤根用。元知長者流。非關五馬貴。好是錦衣遊。關樹辭殘暑。江雲接素秋。務閑時柱笏。月滿謝公樓。</text>
<title>途中。寄弘農太守孤竹子。</title>,<text>故人送我別。弘農酒政香。笙歌香餘響。鞍馬已殊方。石路縈雲小。江流出峽長。含情說回使。世事信茫茫。</text>
<title>送羅仲孚解官歸鄕 名士忱</title>,<text>嘗盡人間味。歸田策最良。已拚身似梗。贏得鬢成霜。水國菱荷足。山園芋栗香。悠然高枕處。雲闕夢蒼茫。</text>
<title>八月旬前。連日陰雨。</title>,<text>山雨夜不斷。秋簷曉復鳴。政知三五近。恐負一年明。自是愁無睡。從來髮幾莖。遙思舊漁伴。篷屋看潮生。</text>
<title>送片雲上人歸五臺舊居▣▣孤竹</title>,<text>屢遊京洛裏。漸覺故人稀。古寺月還滿。夜船僧暫依。西陵寒葉下。東路白雲飛。歸去莫回首。千峯獨掩扉。</text>
<title>送片雲上人歸五臺舊居▣▣孤竹 次贈</title>,<text>城裏秋將晩。山中葉已稀。閑雲不繫影。野鶴欲誰依。一水來無盡。輕帆去似飛。西臺鳴磬處。遙認舊禪扉。</text>
<title>八月十一夜。與嘉運，益之。同宿奉恩寺。</title>,<text>重尋秋水寺。煙樹廣陵西。聞磬路非遠。望雲行亦迷。夜深僧入定。月出鳥驚棲。共就中寮宿。寒山碧殿齊。</text>
<title>送李益之遊關北</title>,<text>江南多暑濕。塞外足風沙。舊國歸無業。他鄕到是家。天晴尋磧寺。夜靜聽邊笳。幕府曾知遇。淹留且歲華。</text>
<title>靑蓮先生挽</title>,<text>本擬擎天手。平生捧日心。樓臺竟無地。暮夜孰懷金。祖帳才經月。歸舟遂有今。依然過宮路。不是舊車音。</text>
<title>靑蓮先生挽 其二</title>,<text>迷方徒步日。猶子一生恩。每仰松椿健。誰知禍福翻。百年嗟莫及。萬事復何言。獨立蒼茫裏。山寒雨雪昏。</text>
<title>奉恩寺。贈南僧性衍。</title>,<text>客有故園思。空堂坐二更。近床燈欲盡。侵帳雪無聲。迢遞關山路。微茫水國程。相逢越鄕釋。不語自知情。</text>
<title>送雲江壯元赴任槐山 趙瑗</title>,<text>自是安親計。無論去國情。全家隨五兩。衆水會孤城。雲裏逢茶戶。花間問野耕。離魂似春草。處處繞經行。</text>
<title>大平樓喜雨之作。次竹堂松堂之韻。</title>,<text>紅旭初明樹。重雲晩擁樓。急傳簷溜響。亂射沼紋浮。已慰三農望。眞成五月秋。幸欣聯步武。一醉荷天休。</text>
<title>大平樓喜雨之作。次竹堂松堂之韻。 其二</title>,<text>連旬愁不雨。此日急登樓。九陌遊塵淨。三山活畫浮。憶鄕梅正熟。爲容麥頻秋。何處垂楊重。啼鶯獨未休。</text>
<title>梁士眞以酒來告行。次其韻爲別。</title>,<text>不憚相尋遠。寧論沒脚泥。聽詩愁爲減。語別酒仍携。林缺憐山近。風淸任屋低。平生服襟韻。一坐畏晨鷄。</text>
<title>梁士眞以酒來告行。次其韻爲別。 其二</title>,<text>來路雲藏樹。歸時月照泥。元知隔年別。復作出門携。問舍魂長往。從人氣盡低。相思殘酒醒。寂寞伴窓鷄。</text>
<title>丁二相夫人挽詞</title>,<text>早服無儀訓。仍歸積德門。尊榮極一世。介壽擁諸孫。歲月專城奉。關河陟屺魂。南風護旌翣。松柏是同原。</text>
<title>丁二相夫人挽詞 其二</title>,<text>萬事那容力。天施只在行。春秋踰七袠。恩錫等三旌。共羨魚軒送。俄驚素幔迎。門庭想未艾。飛舞擁佳城。</text>
<title>送沈公直赴任春川 名忠謙</title>,<text>厭劇仍淸疾。移官愜素情。行廚山吏供。春纜野花迎。隱几看雲起。停琴待月明。應憐樓下水。日夜向秦城。</text>
<title>贈魚景游赴嶺南暮 名雲海</title>,<text>爲郞幸未老。佐幕亦無卑。惜此去京遠。恐君歸日遲。江山多勝迹。風月是佳期。何處梅花發。相思寄一枝。</text>
<title>奉別成牛溪還山</title>,<text>城裏終年病。歸休聖主恩。松聲自舊壑。月色滿柴門。此道源流在。淸風緖業尊。臨岐偏悵望。不獨爲離魂。</text>
<title>次李內翰仲高。贈澄歸山。</title>,<text>久作南歸計。圖書不滿車。門知流水近。山憶白雲多。尙被微官縛。空驚勝日過。惟應別後夢。相送到天涯。</text>
<title>贈僧印熙</title>,<text>白蓮山到玉川村。一水中分是石門。隨興自知芳草路。獨歸時帶暮雲痕。秋風別夢遼城鶴。明月鄕心楚寺猿。聞道神仙猶不死。若爲相見問三元。</text>
<title>次松川先生菁川韻 梁應鼎</title>,<text>滿目煙花屬品題。却從簫鼓動淸溪。風搖細浪沙痕濕。山入靑冥鳥影迷。春事幾時驚一半。客情隨處念分携。更敎蘭棹重回首。歸近華譙日亦低。</text>
<title>白蓮社萬景樓玩月之作</title>,<text>長風空碧淨氛陰。樓外平湖夜向深。瀲灎峯頭金鏡湧。逶迤波面彩虹沈。嫦娥豈是偸靈藥。斤斧誰從斫桂林。朗詠仙詞人不識。淸光應照古今心。</text>
<title>白蓮社萬景樓玩月之作 其二</title>,<text>幽人不睡坐樓陰。爲愛虛簷月漸深。漁艇已稀寒浪靜。遠砧初歇白雲沈。闌千欲下疑無地。桂子堪收想滿林。直到參橫殊未竟。就中淸寂認眞心。</text>
<title>白蓮社萬景樓玩月之作 其三</title>,<text>高僧爲客掃花陰。世味忘來道味深。直待滄洲明月上。却從天際夕陽沈。禪宮自是金爲地。眞界翻敎玉作林。記得風流人不在。幽禽啼惱舊年心。</text>
<title>白蓮社萬景樓玩月之作 其四</title>,<text>故人千里鳳城陰。一隔音塵海嶠深。壺裏幾將身醉醒。年來甘與世浮沈。春晴古殿雲歸洞。花映重廊月轉林。物色分留更惆悵。五更殘夢兩鄕心。</text>
<title>宣化樓。次杞溪兪使相。</title>,<text>巡遍南州此勝區。便携新興上飛樓。映簾山近分空翠。繞郭江平漾慢流。羅袖舞來紅雨亂。彩毫題處異香浮。微才下榻慙非分。擬和陽春鬢欲秋。</text>
<title>定惠寺。次呈杞溪相公。</title>,<text>暫借藤床一夜留。溪山用意供淸遊。風經翠蓧窓疑雨。露洗空壇月似秋。塵思欲隨殘夢盡。仙源猶帶落花流。朝來却出門前路。慚愧居僧事事幽。</text>
<title>奉呈眉巖先生 柳希春</title>,<text>萬里羈孤二十年。紛紛浮世幾推遷。窮通有命吾何與。消長隨時理必然。北極君臣新際會。南鄕山水舊風煙。平生學道心期在。莫道黃虞是古先。</text>
<title>又用前韻。奉別。</title>,<text>海外風霜欲盡年。客程殘酒席重遷。周湯冠冕終誰在。衛霍門闌已不然。聞喜禁鍾長樂月。望寒衰草茂陵煙。興王問及蒼生事。▦恕如今卽政先。</text>
<title>竹江亭</title>,<text>江源遙自汭陽川。江上巉巉翠壁懸。千里暮光長笛外。一天秋影斷鴻邊。寒潮自帶古祠雨。老樹相連山郭煙。倚遍危欄殊不極。店頭時復數歸船。</text>
<title>奉別駱川相公還朝 尹毅中</title>,<text>年來貧病愧明時。晩向知音惜遠離。道宜儘敎行有裕。鑑空仍是照無私。終南白雪朝天路。海曲蒼生滿目悲。心劇內溝思一展。功成歸日未應遲。</text>
<title>奉別思庵相公 朴淳</title>,<text>是非當日謾崢嶸。信史如今筆法成。金櫃副藏王迹地。堵觀儀重相君行。恩兼許暇鄕關是。寵及追先草木榮。身致太平期曉夕。百祥天爲擁歸程。</text>
<title>頭輪山</title>,<text>淸淑扶輿地紀分。雄蟠直拱祝融君。寒松碧洞千秋月。孤鶴丹崖萬古雲。▦閣曙天風露氣。石庭晴日蕙蘭芬。東南更接三神界。夢挾飛人跨八垠。</text>
<title>次雙溪樓韻。贈性眞師。</title>,<text>重勞飛錫愧名僧。懶性兀知百不能。千里舊庵雙派勝。一樓新詠幾人增。雲歸曉洞峯巒濕。露洗秋壇水木澄。眞境未窮心已熟。石攔明月夢先登。</text>
<title>次性眞軸上韻</title>,<text>名山何處未窮顚。杖錫南來又一年。仙掖風流酬藻思。上方煙月隔塵緣。泉經石砌秋苔長。霜護疏籬晩菊姸。多荷相尋不辭遠。故人還有夢歸篇。</text>
<title>次松川先生喜慶樓韻</title>,<text>三年南雪隔皇州。頭白從敎百事休。樓閣入天絲管迥。江湖滿地水雲悠。將軍義烈猶生氣。學士風流有古丘。想得腴顔耆舊內。淸歡不下晩香侯。</text>
<title>次松川寄楊通判之韻</title>,<text>金門射策擅膚公。文彩爭瞻貫月虹。太液春濃新獸錦。天山雪暗舊琱弓。當筵縱酒風流勝。繼燭催詩氣勢雄。年律政隨梅柳變。玉人何獨阻來同。</text>
<title>次松川寄楊通判之韻 卽席。寄通判揚君。梁松川</title>,<text>漢日蟬聯出五公。祗今聲價動煙虹。連年縱遣卑棲棘。一發當從引滿弓。蟾到雪邊方妬彩。竹於梅畔似爭雄。令人恨極河魚痛。東閣淸遊不得同。</text>
<title>次正使慶會樓遇雪韻</title>,<text>苑門西畔碧岧嶢。雲物迢迢近赤霄。勢竝玉山祥鳳峙。影搖銀浦彩虹遙。重簾不許輕寒入。晩雪翻從藻思飄。歸日帝城春色動。幸因離夢憶今朝。</text>
<title>次正使留別</title>,<text>藹藹遊塵弄霽華。悠悠征旆映高霞。那堪萬里分携地。復此春風楊柳花。殘夜笛聲關月迥。夕陽鶯語驛亭斜。相思幾處空回首。雲海連天不見涯。</text>
<title>次副使</title>,<text>萬里歸期已戒程。飮中相顧摠離情。日斜芳草連天色。雨歇黃鸝隔葉聲。文字千年傳異俗。風流一世動人聽。此生何處重逢地。遙望行塵涕自傾。</text>
<title>題房浚夫松溪堂名應賢</title>,<text>客路迢迢野色東。小齋門掩樹陰中。庭間應有冬抽笋。壟上曾無鹿撼松。一水繞籬從滴瀝。萬峯當檻較葱籠。蘇翁題壁雷龍和。欲去誰知思不窮。</text>
<title>登單于臺 代月課</title>,<text>白登遺慍愧良平。汛掃河湟在此征。萬里旌旗臨絶漠。百年胡寇識天兵。臺高不道邊寒苦。望遠從看漢月生。畢竟雄圖一封詔。只令陵樹似帷城。</text>
<title>挽林兵使夫人名晉</title>,<text>夫子南屏摠大兵。旌旗已是隔年行。恩榮且使身名遂。離別無論節物更。錦字未成傷蕙質。鏡文生蝕歎金盟。人間那得招魂樹。衷櫬歸來舊月明。</text>
<title>送鄭昌辰赴塞北名運</title>,<text>辭家萬里赴金微。計日心先去雁飛。靈夏精神今有范。關西男子舊稱韋。平明對磧調新馬。半夜登城枕鐵衣。爲報白頭山下水。功成早遣洗兵歸。</text>
<title>和梁天維落梅韻。</title>,<text>▣▣▣▣▣▣▣。下階時復嗅殘香。未應羌笛吹霜急。的是山風送雨忙。隔水天桃紅一逕。映門新柳碧千行。▣▣▣▣▣▣▣。月到還非舊夜光。</text>
<title>次贈行思上人</title>,<text>樹陰深逕隔溪村。山入虛簷宿雨痕。京國昔年聞好句。舟船何日下吳門。卷中名字多親友。忙裏情懷半醉言。歸臥石龕時夢思。月沈鍾斷亦愁魂。</text>
<title>寄竹崖徐君受</title>,<text>自識靑雲器業非。一生端合老荊扉。江花未落野鶯亂。山日初沈溪月輝。僧寺雨來晴獨去。人家酒熟醉同歸。有時吟詠情中事。欲寄交親信使稀。</text>
<title>寄題谷口堂</title>,<text>知君谷口好亭臺。門對千峯紫翠關。晴後倦雲連浦去。日西飛鳥度城廻。誰家花發酒新熟。此夜月明人未來。時記玉川貧病否。十年蹤跡逕中苔。</text>
<title>孤石亭。次白麓。辛應時</title>,<text>一石巉巉上有松。拂欄長是舞澄空。雲間時下尋巢鶴。月裏遙含渡水鍾。種玉燒丹從晩計。好花芳草亦天工。他年爲訪茅兄去。知在華陽第幾重。</text>
<title>聽潮樓</title>,<text>夕陽天外萬峯齊。一片孤城極浦西。孝子有門村樹老。將軍無迹島煙迷。登臨直可招黃鶴。縹緲還思弄紫泥。吹盡玉笙人不見。古堤南望草萋萋。</text>
<title>廣寒樓孫明府席上 林悌</title>,<text>南浦微風生晩波。晴煙低柳碧斜斜。山分仙府樓居好。路入平蕪野色多。千里更成京國夢。一春空負故園花。淸尊話別新篇在。却勝驪駒數曲歌。</text>
<title>廣寒樓孫明府席上 林悌 次贈林子順 時歸自耽羅</title>,<text>畫欄西畔綠蘋波。無限離情日欲斜。芳草幾時行路盡。靑山何處白雲多。孤舟夢裡滄溟事。三月煙中上苑花。樽酒易空人易散。野禽如怨又如歌。</text>
<title>次松巖梁士眞</title>,<text>幾年南北信音稀。把酒春城又此詩。欹枕水聲風暗轉。捲簾花影月初移。醉來雲物渾如夢。老去情懷解惜時。莫怪夜深重起坐。別離何事不相思。</text>
<title>奉恩寺蓮亭。次李校理伯生見示之作。</title>,<text>偶因休浣到雲門。把酒題詩勝事存。紅藕一池風滿院。晩蟬千樹雨歸村。深慙皓首從羈宦。猶喜靑山似故園。聞說錦湖煙景異。會容孤棹問眞源。</text>
<title>挽玉溪盧先生 禛</title>,<text>一生親養無他事。到底鴻恩極此情。泣血三年餘瘦骨。哀臨千里獨丹誠。望歸台鼎身何與。病隔鄕關夢屢驚。旌翣依依出江漢。山河非復舊精英。</text>
<title>送俆君受小尹之關西</title>,<text>朝天珂馬儘堂堂。何事移官向遠方。潦倒謾爲經歲客。別離非復少年腸。山城菊發窮秋雨。野館霜霑拂曙裝。西出陽關莫愁思。故人多處卽吾鄕。</text>
<title>採菊東籬代月課</title>,<text>陶令日日醉。柴桑秋不知。却來步三逕。黃花開滿籬。一笑愜素賞。採掇獨移時。金英艶斜景。碧葉隨煙枝。盈手不自止。夕餐非所資。窮巷積霜露。蘭蕙猶萎垂。嘉汝不爲撓。璀璨方紛披。臨風迥孤標。映月宜氷姿。夫人各殊尙。聊此托襟期。繁華已不分。凋謝亦何悲。酒盡有我石。高歌誰爲思。採罷見南山。悠然寫此辭。</text>
<title>喜雨卽事</title>,<text>晨興啓前牖。坐對南山雲。微風吹雨來。林谷相氛氳。庭草稍看滋。簷溜已生聞。應催梅子黃。政劇畦丁耘。豐成或不差。濁醪期復云。莞爾道婦子。適此成卽醺。</text>
<title>送靜安上人遊楓岳 少時作</title>,<text>吾聞金剛山。一萬二千峯。滄溟與磨洗。雪戟森晴空。排爲玉帝儀。千秋祥霧中。坐笑煙火骨。歲月如飛蓬。安得萬里風。去訪南石翁。丹靑學寶訣。飛步超溟濛。稽首太淸室。一吐平生胸。送爾淸秋行。袖中綠玉筇。空懷杳何及。浮雲本無蹤。</text>
<title>別梁天維</title>,<text>遊子見秋風。出門行路長。楚水旣殊流。吳山徒在望。解劍欲爲贈。美酒復盈觴。憂歡固無緖。離合安可常。感歎爲高歌。仰視雲天蒼。所期不在言。行邁念時光。無以軒車滯。祗使我心傷。</text>
<title>寄楊應遇</title>,<text>涼風生高樹。微雨灑秋響。幽人起中夜。默感千里想。居然年景迫。復此音徽曠。雲波漭無期。嶺陸互迷望。愁來取琴彈。調古無人賞。瑤草行休歇。流螢度虛幌。榮華諒難恃。物情靡定狀。歎息竟此辰。放歌當自廣。</text>
<title>出寶林寺</title>,<text>昨與故人別。今與名山別。人情固悽慘。山水亦嗚咽。馬渡橋上霜。林斜峯外月。別時又如昨。回頭更怊惱。</text>
<title>擬古</title>,<text>嘉會高堂上。良友自遠方。仙娥揚妙音。象筵集新涼。淸談隨飛飆。滿坐醉羽觴。人生一世內。離合安可常。咫尺同里閭。遨遊難屢將。矧乃山川隔。形影參與商。懽娛在今夕。信美不能忘。</text>
<title>東郭美人篇</title>,<text>東郭何逶迤。峻堞造雲端。飛樓出其上。迢遞瞰長安。朝暉映綺疏。綠林掩雕欄。中有羅裳女。婥妁氷雪顔。芳年遭離居。願言思所歡。晨起理商絃。日夕望西關。佇立將何覩。躑躅傷肺肝。常恐中道阻。軒車終不還。姸華難久恃。況當節向闌。執心期歲寒。萎棄同秋蘭。</text>
<title>寄竹隱</title>,<text>晨登國南城。遙見漢江流。江水流浩浩。我思方悠悠。借問爲誰思。幽人在滄洲。守道寡營欲。絶世離朋儔。被服襲蘭芳。貞軌務前脩。玆焉阻英眄。佳篇遠相酬。形迹滯垢氛。勞生日憂愁。徒將戀淸景。歲晩增夷猶。曷爲恒如此。終當返故丘。</text>
<title>哀韓使君</title>,<text>使君昔莅此。實遭飢饉荐。勤勞活我生。志疲口忘膳。嗷嗷四方然。我免溝壑轉。豈惟民愛戴。褒陞寔天眷。熙熙萬家春。競我瞻冠弁。誰知邦域外。窺覘潛乘便。風濤舶交海。赴急期人先。軍情倚不震。手足捍頭面。揮旗入孤戍。主將慙選懦。重圍矢食盡。孑孑無來援。一朝勢無奈。覆沒在不戰。血涕念平生。偸活寧非靦。形魄遂不返。積骸無貴賤。黯慘滄海雲。凄涼白羽扇。列鎭一橫潰。此邦極呑嚥。空城痛誰守。殺氣連傍縣。傷心奠枕地。草木瘡瘢徧。國事遂如此。星霜互流變。至今恩撫餘。老幼尙殘喘。歸魂尙彷彿。宇宙一郵傳。汭之水滔滔。仁山鬱蔥蒨。懷舊但雙淚。羊公碑在峴。</text>
<title>贈圓澈 澈公求詩甚勤。走筆贈之。時乙丑首春也。</title>,<text>山人不出山。出山亦何事。怪汝風雪中。遠踏人間地。貧居正蕭瑟。來訪獨何以。便抽袖中紙。因說巖棲致。一食動經旬。一衣堪踰紀。我何求於公。求公一句爾。顧我非詩者。詩又不在此。何處多名山。何山多好水。一筇與爾俱。千里復萬里。秋月照無雲。春花發如綺。山奇盡仙景。水異皆詩思。然後書爲篇。足以聽汝耳。</text>
<title>永平。別深甫。</title>,<text>歲暮遠爲客。天長雲海闊。尋君雪後夜。及此梅花發。玉壺湛芳醑。高吟弄明月。聊以慰離心。明朝阻秦越。</text>
<title>齋居感懷。寄崔孤竹。</title>,<text>齋居寂無事。閉門春日遲。幽卉漸映砌。新流已滿池。復此時雨霽。好鳥鳴高枝。所思不在此。誰可共華滋。日夕西南望。默默中自悲。</text>
<title>陵齋懷崔孤竹</title>,<text>睡起晷景晏。靜極憂思集。夏木陰始繁。秋蟬鳴又急。容鬢能幾時。懷君更凝立。</text>
<title>送文仲郁還鄕二十韻。</title>,<text>萬里同爲客。秋風獨此歸。停杯却無語。臨別重扳衣。小市收殘雨。孤帆背落暉。地經湖甸闊。路繞楚關微。行李寧知倦。心魂久欲飛。兒童望驚倒。親戚慰離違。逕亂新生竹。苔侵舊坐磯。祠庭肅如故。宰樹摠添圍。瞻顧情何極。恩私淚迸揮。連墻學士第。接巷相家闈。香浦源流遠。蓮峯積累巍。南兄紅栗綻。西弟細鱗肥。卽事能懷我。餘生轉覺非。一官頭已白。十口歲仍饑。夢裏容顔苦。天涯信使稀。遙憐挑錦字。偏憶候荊扉。貴賤俱關命。禽魚足忘機。未應長汨沒。便去老煙霏。海燕看辭舍。寒虫故近幃。怱怱聊寄思。目盡更依依。</text>
<title>龍江詞</title>,<text>妾家住在龍江頭。日日門前江水流。江水東流不曾歇。妾心憶君何日休。江邊九月霜露寒。岸葦花白楓葉丹。行行新雁自北來。君在京河書未廻。秦樓望月幾苦顔。使妾長登江上山。去時在腹兒未生。卽今解語騎竹行。便從人兒學呼爺。汝爺萬里那聞聲。人生窮達各在天。可惜辛勤虛度年。機中織帛寒可衣。江上仍收數頃田。在家相對貧亦喜。銀黃繞身不足貴。朝來鵲噪庭前樹。出門頻望江西路。不向傍人道心事。腸斷煙波日又暮。紅羈金絡何處郞。馬嘶却入西家去。</text>
<title>走筆。寄楊通判應遇。求永平申使君水墨圖</title>,<text>畫鶴要寫秋天月。畫鶻須著蒼崖樹。鷗心不離白沙渚。雁思自愛蘆花浦。叢篁雨重濕鵲啼。古枯葉脫棲鴉露。草長陽坡麝眠暖。藤垂暗澗猿聲暮。騎驢客過野橋雪。牧牛人在春塘霧。仍敎漁老傍柳岸。終以棋仙對松塢。朝昏四序各殊景。行坐飛趨渾異趣。靑山流水性久癖。賞弄還愁煩杖屨。古人所以重絹素。萬里纖毫不出戶。永平太守妙一世。知子交情洞肝腑。光山官紙不論價。玉砧搗鍊宜尺度。緘封多少致慇勤。名物且倣詩中數。永平固無簿書劇。能事何曾爲君苦。荷香睡足池閣涼。一掃想見驚飆走。朝馳尺字不夕返。開卷一一精神聚。君來江南豈不偶。念今機會難再遇。病夫不願草堂資。請君留意看此句。</text>
<title>金陵記懷。贈棲霞主人。卽金成遠</title>,<text>與子論交十載強。中間聚散何不常。干戈紛紛日月徂。音影杳杳川關長。時將前事口獨語。夢尋陳跡心難詳。思之不可令人愁。前年爲作光山遊。君家光山城正東。瑞石峯帶蒼溪流。蒼溪之上詢且樂。白波靑嶂眞仙區。瓊樓綺席不敢當。玉琴瑤瑟陳壺觴。千松影處月如晝。一水聲時風入酒。環碧堂前竝吟騎。瀟灑園中聯舞袖。此時歡賞心未極。勝事重結江南約。江南詞宗吾石川。文彩風流今謫仙。玉堂金馬謝時人。歸來獨與漁蓑親。君於門下情義俱。來拜果趁梅花春。竹屋同陪三夜雪。舊約正滿寒山月。柴門迎笑日未午。情至敢恥窮閭陋。一尊徑酌春山邊。靑芻白飯聊隨緣。明燈仍作終夜話。爲道明朝路脩阻。溪頭臨別兩相顧。且問後會知何處。俄聞君舅崔使君。作宰金陵符已分。金陵距我三十里。相見有期心獨喜。窮閻不慣輪蹄聲。白騎雕鞍兒輩驚。自言金陵太守使。說君便到金陵城。催鞭山路背斜暉。一望孤城心欲飛。中慶相拜敍暄冷。吾儕向來乃多幸。重簾晩捲水雲上。翠幕夜飮紅燈影。疏狂特荷主人寬。醉語寧嫌醒者聽。城東時出龍湫曲。水碧沙明村路永。擧網細鱗狀松江。鑾刀落膾銀絲迸。有客示我石川詩。紙張三歎眞天奇。先生今臥蒼溪雲。海風江月閑多時。我復爲君高聲吟。潭底神龍應自知。南山舊遊白蓮社。綠陰晴日宜初夏。平明載酒度蒙密。山鳥溪雲曾識我。金宮碧殿鬱岧嶢。撞鐘擊鼓聞層霄。山英如勞遠遊跡。夜半月出東峯白。攬衣推戶蹴君起。上下湖山渾一色。南樓呼酒看更好。桂影入盞淸生骨。老僧勸我就房眠。明日舟行當早發。曈曈初日亂巖同。激激幽泉遠相送。篙師艤船待已久。水面灔灔輕風弄。靑山白鳥去不窮。天陰海氣相溟濛。船舷遙戛雲際寺。樓觀依微畫圖裏。始信夜來非人間。指點翻疑夢中事。舟人共道牛島好。一點漠漠波中小。巖邊繫纜石無路。苦竹叢深鳴怪鳥。時逢沙戶蘆葦間。顔貌殊常語難曉。淸泉暫憩燃竹炊。步下西林將落照。槳聲戛戛風漸起。煙浪蒼蒼信一葦。重催玉斝簫鼓鳴。馮夷來舞江妃聽。將軍祠下已暝陰。落帆撑趁汀洲深。歸鞍野逕雲竹遠。燈火家家籬落淺。官堂深掩相枕股。倒床不復聞更鼓。樓頭不覺一回首。但見天水相呑吐。玆遊浩蕩信奇遇。亦幸從前天不阻。淸風明月本無價。好水佳山竟誰主。人生適意行樂耳。百年開口定能幾。世間萬事豈不見。富貴功名安足恃。今年邊鄙稍寧息。菽粟猶可望豐熟。秋來海山應更佳。先生當亦南歸來。月白風高會相待。便向滄洲理蘭枻。却追舊事說今夕。看走先生五老筆。因之採藥支提山。一室同老浮雲壑。</text>
<title>西樓篇</title>,<text>西樓起晏朝慵多。忽謾對影嚬雙蛾。樓前日日南流水。南客一去迷雲波。春心不忍聽啼鳥。落紅在地枝上少。夢裏湘雲千疊巘。夢時不覺覺方遠。容華誤人情難憑。別時那道歸來晩。使妾愁死魂猶在。春風直化巢堂燕。歲歲春歸燕亦歸。近君棲息傍君飛。</text>
<title>西臺篇</title>,<text>西臺前夜仙紅池。殘夢下階臨送時。手指明月心相誓。是月在天心莫移。別來幾時時已徂。暗䖝喞喞鳴床隅。思之不見杳何方。念言忽若在我傍。今夜月明前夜月。月明照人兩愁絶。兩愁絶長相思。此心但記池上辭。月明有虧晦。心在無回改。</text>
<title>淵明歸來圖</title>,<text>淵明歸去潯陽曲。後人慕之寫爲圖。晨光熹微前路永。水雲搖漾輕帆孤。衡門寂寂稚子候。蝸室半破山妻臞。林亭物色舊松菊。三逕蕭然人事無。靑山如笑水如語。葛巾華髮顔敷腴。南窓嘯傲起遐想。昨日塵躅眞迷塗。平生素心未易言。此事非獨田園蕪。素琴無絃手能撫。白酒初熟聊盈壺。時時杖策任流憩。岫雲歸鳥同無拘。南山荷鋤夕露深。田舍敲門明月俱。家貧喜飮親舊知。醉後獨去無人扶。愁來忍復見宇宙。睡去莫是遊軒虞。慇勤好事百代下。却解心迹窮錙銖。分明一幅典午天。考亭書卒堪同符。淸辭自足氷人思。對眼矧此眞形模。滔滔生滅股間䖝。美新忠唐容勝誅。高歌爲君酌此酒。醉魂彷彿呼欲蘇。籬邊佳色晩堪泛。風調不但江東鱸。馨香自可比高義。澆下五內薰肌膚。形忘精會不是畫。淸風日日吹座隅。</text>
<title>達梁行</title>,<text>達梁城頭日欲暮。達梁城外潮聲咽。平沙浩浩不見人。古道唯逢纏草骨。身經亂離心久死。慘目如今那更說。當年獠虜敢不恭。絶徼孤城勢一髮。將軍計下自作圍。士卒不戰魂已奪。達嶼峯前陣如雲。洪海原頭救來絶。天長地闊兩茫茫。解甲投衣生死決。哀汝誰非父母身。無辜同爲白刃血。烏鳶銜飛狐狸偸。家室來收頭足別。山川索莫草樹悲。境落蕭條灰燼滅。遂令兇醜入無人。列鎭相望竟瓦裂。羯鼓朝驚鎭南雲。腥塵夜暗茅山月。妻孥相失老弱顚。草伏林投信虎穴。迂儒攬古泣書史。不意身親見此日。流離唯日望官軍。彼葛旄丘何誕節。聞說長安遣帥初。玉旒親推餞雙闕。天語哀痛皆耳聞。臣子何心軀命恤。錦城千羣竟無爲。朗州一戰難補失。月出山高九湖深。水渴山摧恥能雪。至今海天風雨時。鬼哭猶疑初戰伐。爲吟此辭酹煩冤。征南舊將面應熱。</text>
<title>武夷精舍代月課</title>,<text>雲林一道深復深。溪流窮處先生舍。先生一去今幾年。風月半已無前夜。棲遲當日想如何。一境淸幽天所借。嵐光岳色自朝暮。竹牖松窓兩瀟灑。心中至樂物無與。目前今古書連架。靑山高處水亦佳。仁智堂中聊靜坐。精思上下皆此理。俯仰酬應無非可。光風吹面春浩浩。霽月入戶淸如瀉。融融方寸境通天。四時佳興諧物我。襟期親見闕里人。前後同揆大而化。紛紛百家欲滿地。斯文萬古炳眞假。時時有朋來何方。更與慇懃討疑訝。從容函丈儼衣冠。一室虛白薰蘭麝。前溪水遠或乘興。棹謳一聲山影下。一曲窮來又一曲。煙林水月如相迓。平川雨露眼更豁。一笑却爲漁郞謝。偶然勝事成佳句。白石靑雲等閑暇。道妙無窮眞自知。富貴有命吾無奈。山林不是慕長往。美玉還應久待價。終然正學指爲僞。繩趨矩步皆罟擭。至今痛恨淳熙年。有手不得回虞夏。靑天白日竟何疵。終始宇宙開矇啞。我來不復問眞君。把酒一爲溪山賀。摳衣面承歎生晩。開卷至敎猶親炙。事業雖慙繼往者。勝跡猶堪躅巖罅。世間萬事於吾何。從向溪邊結雲榭。</text>
<title>金溝。奉贈崔上舍。璣</title>,<text>曉發壺城雨如注。金溝暮雪無行路。原頭犬吠人居住。見客家家走閉戶。四顧昏黑行且歎。忽見華構重林間。奴過鞠躬婢過禮。誰意於斯上舍第。上舍亡兄同年友。一見視我猶視弟。洗足爇衣催上堂。呼燈相對久嗟傷。存亡追數十年事。遠行勤苦陳壺觴。腐儒只慣飽藜藿。滿案珍異不敢當。平生少飮醉便起。酩酊爲感情義至。櫟社曲中見公心。聽言不覺更已深。就房身似到家安。斯須苦樂乃多般。朝來辭去如不忍。鄕山引領尙雲端。百年有身誰自知。今夜更叩何人扉。櫟社曲。上舍所製。</text>
<title>挽李士元</title>,<text>莫問雙親年幾何。有兄亦皤皤。晨昏甘旨復誰在。捨而去此我莫知夫君意。妻奉几筵妄盥洗。片時恩怨徒爲耳。何況向來親舊好。車馬盈門跡已掃。夜漫漫。牛車旣駕旌翣殷。嗚呼一去兮不復還。</text>
<title>完山挽歌卽上舍柳會內</title>,<text>寒城一雨雪作泥。夜唱薤露催魂車。丹旌無影山霧濕。窮林迷路相躕躇。緦功歸盡塋域成。童僕寂寞籩觴疏。素木盈尺題作主。家入日暮徒延佇。設令精爽有歸時。可憐形魄終丘土。</text>
<title>重新鳳棲樓</title>,<text>連江初發中條山。奔流百里何悠悠。逶迤回轉綾陽城。直帶連山眞勝區。賓館千年擅佳麗。有樓亦好軒東頭。東南過者日如雲。遊咏幾許騷人流。何人開館愛看山。定恨勝矚須登樓。來尸前歲得我公。遂事聊與邦人謀。民功告隙滌圃餘。伐木坎坎隨山丘。疏篁叢北小墻隅。地勢稍上殊淸幽。移樓一夕直天祕。造物奪巧坤靈愁。如翬如跂工旣訖。不侈不廢存前籌。開筵此日落我成。太守一笑賓朋酬。憑欄怳惚入異域。十里煙木平如浮。巖巒繚繞覺尤親。水雲迢遞環汀洲。江山有待地殊觀。一倍奇瑰從今侯。登樓開館無不可。雪夕炎朝俱勝遊。臨觀多少風雅客。前日得如今日否。鳳山居士佔筆老。九原可作應駭眸。江山淸淑物産奇。文物固亦雄齊州。風流四海梁太史。登瀛曾是神仙儔。黃庭一字下九大。漫浪江湖遺怨尤。良辰來醉太守觴。異賞盡日聊淹留。山川得人物色增。山月如盤今古秋。嗟余亦復慕高遊。一上丹梯心目遒。當年鳳棲問何時。且喜民物生生優。漁歌樵唱太守樂。幸莫機事驚沙鷗。春風何處一縣花。岳陽要記滕公修。君不見連江水長連山高。江山不改名應侔。</text>
<title>贈崔孤竹關西之別</title>,<text>萬曆八年春。玉川子寓居洛城裏。薄祿不披飢。歸耕日日思田里。出門無所親。竹馬二三人。十日何曾一見顔。中夜念之三四歎。乃知萬事非人能。須臾飄散之四方。仙翁東去曾幾日。夫子又此關西行。聞說關西路萬里。何況郵官尙卑吏。嚴霜三月無花草。陰風日夕吹人倒。都護臨邊擁萬騎。方伯周爰動千駟。塵埃滿面事追走。終年辛苦輪蹄後。欲望長安隔天日。幾處相思回白首。相思莫浪許。君不見天地從來一逆旅。人生百歲內去來。榮落猶寒暑。得之不得皆命耳。敢以外物爲悲喜。且盡一杯酒。去作風月主。練光亭前浿江碧。百祥樓外香爐秀。便思往問艤船子。屈指英雄定誰是。佳人解唱關西曲。伯氏佐幕時。留此曲。 郵僮尙說當時事。春風聽曲倍悽然。流水浮雲三十年。知君此時偏相憶。相憶應題明月篇。明月遙從東海出。仙翁去後音書絶。明年草綠好歸來。却喚仙翁重擧杯。擧杯勸明月。莫更照離別。江山不負人。花柳依舊春。大醉高歌洛陽陌。從他喚作眞狂客。</text>
<title>奉呈朴觀察十四韻 名民獻</title>,<text>曾是江南舊使君。風聲久已動人聞。一千里外詢宣路。二十年前竹馬羣。山近衡廬諳地紀。星臨牛斗認天文。陸君共惜專州惠。召伯仍紆自陜分。摠把浮沈付虛幻。肯將榮落徑悲忻。雲晴海戍旌旄轉。雪淨關城劍戟紛。文武儘堪邦國憲。兵民不要簿書勤。心存康濟愁冤盡。敎洽菁莪禮俗殷。贓汚歛蹤俱褫魄。廉方厲操益勞筋。行春適會雷驚蟄。瑞世爭瞻鳳下雲。新月入吟添皓彩。早梅迎笑政奇芬。馳魂紫極身非遠。按節滄洲日欲曛。赤舃尙須煩信宿。靑衿何幸得親薰。大平物色謳歌裏。攬轡埋輪更孰云。</text>
<title>贈信堅上人</title>,<text>小雨春山午。空堂鶴夢回。客來門政閉。香火半成灰。</text>
<title>贈信堅上人 其二</title>,<text>日晩溪南雪。僧從海上山。贈詩忘歲月。憐爾舊容顔。</text>
<title>出長春洞</title>,<text>鶴鳴樹煙淨。日落秋山寒。相携出洞府。溪路碧漫漫。</text>
<title>醉贈尹而栗</title>,<text>山氣斜陽裡。天光久雨餘。一樽溪上酌。於此意何如。</text>
<title>沃州。奉次穌齋。</title>,<text>碧海明朝別。寒燈此夜眠。秋風獨歸意。一路亂山前。</text>
<title>海臨寺。題修上人房。</title>,<text>幽砌殘紅蕊。淸池滿綠陰。閑來時一睡。寂寂洞門深。</text>
<title>題友人家</title>,<text>雲收南野闊。日出西峯明。醉後對君坐。松風吹面淸。</text>
<title>贈智楫</title>,<text>懶夢春禽午。山窓對影迷。僧來告遠別。何處是雙溪。</text>
<title>題畫竹</title>,<text>本謂頭可折。誰知節難奪。兒孫若相持。凜凜俱風骨。</text>
<title>和文叔章</title>,<text>隔水聲相聞。終朝首謾回。斜風吹細雨。興入釣魚臺。</text>
<title>思峻持天冠山僧詩軸來。求詩。</title>,<text>我欲相尋去。春風萬嶺雲。靑燈對香榻。無復世中紛。</text>
<title>醉別</title>,<text>昨日苦不展。明朝行意忙。琴樽亦徒耳。那似一更長。</text>
<title>題元上人房</title>,<text>樹月橫窓影。雲泉繞枕聲。幽居韜未盡。有客自江城。</text>
<title>汭江別</title>,<text>寒食江南路。煙花雨後山。一春多少思。落日送君還。</text>
<title>贈竹林守</title>,<text>一夜長安雨。秋風遠客愁。欲歸歸未得。倩子畫滄洲。</text>
<title>題丁士達江亭在南原</title>,<text>蓼川南入鶉津。頭流西近鷦山。憶過村前回首。風煙不似人間。</text>
<title>荷浦。次世豪韻。</title>,<text>海邊之樹多靑松。松裡人家煙霧濃。歲暮客情仍遠送。一杯村酒更知功。</text>
<title>奉恩僧院。和李校理見示之作。</title>,<text>東西殊不遠。離索動經時。試發淸秋興。來尋水寺期。雲蘿非世事。猿鶴亦心知。性癖終堪笑。相逢每苦思。</text>
<title>奉呈成浩源</title>,<text>晦養坡山下。兒童亦識賢。幽居一百里。相阻四三年。夢裡音容見。塵中歲月遄。從遊魯邸話。鄙吝敢存焉。入對飛龍象。非膺選衆賢。坡山長在夢。京洛日如年。人事羈中困。歸鞭郭外遄。僑居問何處。携酒欲從焉。</text>
<title>奉呈成浩源 其2</title>,<text>晦養坡山下。兒童亦識賢。幽居一百里。相阻四三年。夢裡音容見。塵中歲月遄。從遊魯邸話。鄙吝敢存焉。入對飛龍象。非膺選衆賢。坡山長在夢。京洛日如年。人事羈中困。歸鞭郭外遄。僑居問何處。携酒欲從焉。</text>
<title>奉呈成浩源 次韻牛溪</title>,<text>病愛田園好。淸時認作賢。惟應羞百代。不但滯終年。世路顔情少。鄕閭夢想遄。僑居聊一壑。眠食亦安焉。</text>
<title>弘農郡。贈孤竹使君。</title>,<text>故人遠爲郡。病子及春遊。花發訟庭暮。月明池閣幽。新詩吟更好。舊曲聽還愁。聚散本無定。相逢奈白頭。</text>
<title>孤竹寓舍作</title>,<text>出郭曉鍾後。庭柯颯已夕。幸此軒車絶。曠然無物役。坐對東籬花。酒盡情未極。</text>
