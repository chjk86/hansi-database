<title>詠雪後梅</title>,<text>石榻詩襟淨。梅窓曉色遲。氷姿堪畫處。雪映兩三枝。</text>
<title>偶吟</title>,<text>古道無行人。長空有疏雨。柴門掩溪邊。落日明寒樹。</text>
<title>偶吟 其二</title>,<text>雪壓萬山松。風鳴一夜雨。幽人坐不眠。鳥宿庭前樹。</text>
<title>偶吟 其三</title>,<text>月照却疑霜。山鳴還似雨。愁多坐達朝。日上溪東樹。</text>
<title>偶吟 其四</title>,<text>手把一竿絲。衣霑數點雨。古渡日欲沈。鴉啼隔江樹。</text>
<title>聞邊報</title>,<text>塞上驚烽急。交河已渡胡。廟堂無別策。爭勸幸江都。</text>
<title>憶芝峯</title>,<text>獨夜挑燈坐。雲端遞曉鍾。百年知己在。長憶李芝峯。</text>
<title>溪行</title>,<text>倚杖臨溪上。空山雪後天。孤煙斷橋外。歸鳥夕陽邊。</text>
<title>夜坐呼韻</title>,<text>煙生石路深。露壓花枝重。草屋枕長洲。柴門溪水擁。</text>
<title>夜坐呼韻 其二</title>,<text>落日掛遙岑。殘鍾何處寺。芳草接長亭。悠悠無限思。</text>
<title>成進退體</title>,<text>夜半梧葉鳴。蕭蕭一庭雨。開窓天已晴。曉月生遙岫。</text>
<title>寄彥誠令公</title>,<text>落日携藜杖。橋頭踏翠嵐。相思不可見。昨夜夢城南。</text>
<title>晝眠</title>,<text>終日倚梧樹。唯聞山鳥聲。秋風一枕夢。飛到洛陽城。</text>
<title>呼韻卽成</title>,<text>棧缺人難過。山高日易昏。田園已寥落。茅店不成村。</text>
<title>呈南窓</title>,<text>天地餘生在。哀哀獨斷魂。枕無曾扇處。衣有舊縫痕。</text>
<title>呈南窓 附南窓次韻</title>,<text>墳前一茅屋。草草奉慈魂。翠石雖雙表。蒼苔漸有痕。</text>
<title>寄盧生</title>,<text>綠水孤煙起。靑山小雨來。相思無限意。爲寄一枝梅。</text>
<title>西湖曲</title>,<text>芳草滄洲路。春風白石村。夜來江雨過。沙岸雁聲喧。</text>
<title>西湖曲 其二</title>,<text>明月出遙浦。蒼煙起遠村。樓臺繞洲渚。歌吹夜來喧。</text>
<title>西湖曲 其三</title>,<text>暮靄籠寒樹。長江繞竹村。柴門無俗客。車馬不曾喧。</text>
<title>西湖曲 其四</title>,<text>石磴連三浦。江郊自一村。商船半夜到。鳴櫓霧中喧。</text>
<title>次唐人韻</title>,<text>林下高亭靜。巖邊細路分。詩情唯對月。生計欲耕雲。</text>
<title>次唐人韻 其二</title>,<text>碧梧開新葉。移陰千尺井。夜來有明月。風動參差影。</text>
<title>江上行</title>,<text>收拾十年心。歸來付淸嘯。滄洲不見人。古渡明殘照。</text>
<title>次唐音</title>,<text>推枕金缸滅。披花玉輦迎。上林春尙早。鶯語帶癡聲。</text>
<title>次唐音 其二</title>,<text>落日醉如泥。春風入馬蹄。醒來增意氣。馳到杜陵西。</text>
<title>次唐音 其三</title>,<text>萬里羈懷苦。三年抱客愁。明朝是元日。更上望鄕樓。</text>
<title>次唐音 其四</title>,<text>山下數聲砧。庭前千點雨。關門還開門。歎息終無語。</text>
<title>次唐音 其五</title>,<text>別恨憑誰訴。乾愁不自任。鴛衾半夜淚。知我百年心。</text>
<title>昏朝言志示洛中諸友</title>,<text>世亂人心破。吾儕力量堅。期將一片石。共補女媧夫。</text>
<title>畫竹</title>,<text>誰於片幅生綃裏。貌得霜筠三四條。還似扁舟泊湘岸。一江風雨聽蕭蕭。</text>
<title>送天柱僧</title>,<text>衣鉢蕭然過一生。心灰寧有不平鳴。遙知天柱月明夜。臥聽前峯笙鶴聲。</text>
<title>江岸晩潮</title>,<text>龍山休說海門遙。一道煙波接沃焦。款乃聲中漁艇過。夕陽沙口上寒潮。</text>
<title>煙村遠燈</title>,<text>西湖勝絶過吳興。落日朱欄獨自憑。夜久前村燦星點。一江煙雨十年燈。</text>
<title>贈僧</title>,<text>白雲靑鶴遠依依。想見三花滿路飛。惆悵曉來開竹戶。滿山風雪送僧歸。</text>
<title>偶吟</title>,<text>溪流咽咽上寒沙。古道萋萋芳草多。山靄欲沈山日暮。行人揮袂向誰家。</text>
<title>謾題</title>,<text>白華亭上日初斜。庭際紛紛落葉多。怊悵主人身抱病。東籬猶發去年花。</text>
<title>謾題 其二</title>,<text>數椽茅舍水雲間。石榻翛然布被寒。窓外亂峯推不去。百年知己只秋山。</text>
<title>雨晴</title>,<text>雨歇千山綠漲溪。宿雲初散夕陽低。詩情暗逐春風動。芳草池邊野鳥啼。</text>
<title>雨晴 其二</title>,<text>携藜溪上送僧歸。落日東風掩竹扉。桃李欲花春欲晩。隔簾疏雨燕雙飛。</text>
<title>雨晴 其三</title>,<text>歸來先壟十年餘。麋鹿相親故舊疏。倦倚小窓殘日暮。滿山空翠滴荷衣。</text>
<title>丁卯二月。聞胡兵渡江。</title>,<text>獨携孤劍倚松門。滿目山河積淚痕。春色不知時世亂。岸花溪柳摠欣欣。</text>
<title>丁卯二月。聞胡兵渡江。 其二</title>,<text>疏慵曾是太平人。鑿井耕田四十春。怊悵禦戎無上策。干戈深入大同濱。</text>
<title>次朴子龍江亭韻</title>,<text>秋山霜葉錦成堆。潮落澄江一道開。夜久凭欄拚勝會。桂華飛影照金杯。</text>
<title>早秋</title>,<text>寂寞柴門暮雨來。寒流咽咽上沙隈。遙知舊宅城西畔。三逕依然綠草頹。</text>
<title>次遊山</title>,<text>珠漿玉液滿瓊罍。萬里丹丘夢裏廻。金闕玲瓏天欲曉。鳳笙迢遞向瑤臺。</text>
<title>呼韻卽事</title>,<text>窮山月落杜鵑啼。起倚疏櫺意轉凄。洒淚花枝無盡恨。百年煙樹隔巴西。</text>
<title>宮怨</title>,<text>臨銅無意整瓊釵。輦路苔痕上玉階。十二曲欄仙漏永。半簾寒月惱幽懷。</text>
<title>明妃詞</title>,<text>滿磧寒雲海雁飛。幾年猶着漢宮衣。凶奴縱道強如虎。難禁孤魂死後歸。</text>
<title>明妃詞 其二</title>,<text>殊鄕擧目摠堪悲。記得昭陽趁曉辭。莫怪姈娉猶忍死。強梳雲鬢待明時。</text>
<title>山家幽興</title>,<text>高人何事棹頭還。一室翛然傍碧山。盎裏有糧樽有酒。半生閑臥白雲間。</text>
<title>從軍行</title>,<text>拂雲遙指鹿頭山。無限黃雲鎖玉關。已把此身輸一死。家人休望遠人還。</text>
<title>塞上曲</title>,<text>棧路縈紆萬樹間。行登高嶺俯千山。單于夜獵交河畔。漢將收兵晝閉關。</text>
<title>宮怨</title>,<text>羅綺年來減舊香。春宵偏向枕邊長。梨花滿地無人掃。落月依依掛上陽。</text>
<title>宮怨 其二</title>,<text>一閉金門不復開。珠樓落日獨低徊。水晶簾外梨花晩。依舊東風燕子來。</text>
<title>次桃源圖韻</title>,<text>仙源鷄犬亦閒閒。聞道秦人去不還。怊悵紅霞千樹色。春風長鎖白雲間。</text>
<title>次桃源圖韻 附南窓元韻</title>,<text>靑山深處白雲閒。一入桃源不復還。猶幸霜縑傳畫本。分明仙境落人間。</text>
<title>次宋徽宗喜鵲圖韻</title>,<text>白草蕭蕭異域秋。汴京回首歲華流。濡毫畫鵲渾閑事。枝上査査摠是愁。</text>
<title>次宋徽宗喜鵲圖韻 附南窓元韻</title>,<text>雲暗蒼梧問幾秋。汴河嗚咽日東流。唯餘報喜龍墀鵲。却帶邊城萬斛愁。</text>
<title>次鏡湖堂韻</title>,<text>雲散瑤空月映扉。靈風吹動六銖衣。朱欄徙倚三山近。笙鶴泠然半夜歸。</text>
<title>呼韻走作</title>,<text>河漢初傾月已高。夜深霜露襲人袍。衷襟鬱鬱無人會。白首中宵撫寶刀。</text>
<title>夜坐</title>,<text>深夜無人坐到明。邊城遙憶漢家營。可憐暴露忘生卒。何處鳴弓逐虜兵。</text>
<title>悠然有感</title>,<text>我是江湖一老人。白頭唯與白鷗親。歸來不爲鱸魚膾。只恐浮名徹紫宸。</text>
<title>悠然有感 其二</title>,<text>生平不慣謁朱門。只愛携書臥竹根。疏雨欲晴雲欲散。半邊殘日近黃昏。</text>
<title>戲題</title>,<text>明月前溪樹影交。西風蕭瑟雀驚巢。挑燈獨坐愁如海。丹竈何時學二茅。</text>
<title>次奉次昨日和韻韻</title>,<text>煙開蘭葉香生逕。風送楊花雪映杯。怊悵江頭人欲散。寒潮猶帶夕陽回。</text>
<title>送僧</title>,<text>白頭高臥世情微。石室翛然竹作扉。着盡殘棋山日暮。澗邊疏雨送僧歸。</text>
<title>詠梅</title>,<text>莫怪寒梅開較遲。瓊葩也與玉人宜。一庭殘月黃昏後。瘦影淸香摠是詩。</text>
<title>寄彥誠</title>,<text>山遶茅廬水遶園。故人歸老占仙源。布衾竹榻無塵事。時有山僧夜叩門。</text>
<title>宮怨</title>,<text>容華人道過雙成。玉枕唯聞玉漏聲。楚岫行雲慵入夢。長門寒月爲誰明。</text>
<title>聽舊宮人歌</title>,<text>欲言心事淚如河。舊曲悽涼不忍歌。惆悵西宮人不到。萬年憔悴落花多。</text>
<title>江上女</title>,<text>夜深鷗鷺宿寒沙。商旅移舟近妾家。盛酒金壺笑相迓。東風吹落滿頭花。</text>
<title>幽居</title>,<text>綠楊溪畔占幽居。短榻微涼午夢餘。老去自矜生產足。一琴孤劍滿床書。</text>
<title>幽居 其二</title>,<text>竹戶寥寥對翠微。秋風吹動芰荷衣。朝來小雨簷前過。滿地棠花濕不飛。</text>
<title>次唐音</title>,<text>夜來明月散金波。坐愛長江似碧羅。千載湘南無限恨。數聲嗚咽竹枝歌。</text>
<title>寓懷</title>,<text>雲鵬欲擊三千里。天馬長思十二閑。老去却忘塵世事。數椽茅屋白雲間。</text>
<title>送別</title>,<text>祖席悲歌已夕矄。溪邊寒雪落繽紛。臨岐莫怪偏垂淚。白首知心只有君。</text>
<title>款乃曲</title>,<text>睡煙歌月過平生。罷釣歸來得意行。行到竹郞祠下立。楚巫迎笑問吾名。</text>
<title>送人</title>,<text>朝來壺酒爲君携。芳草和煙滿路萋。去去江南春欲暮。楚山深處鷓鴣啼。</text>
<title>挽鼇城李相國</title>,<text>鼇柱擎天天妥帖。鼇亡柱折奈天何。北風吹送囚山雨。雨未多於我淚多。</text>
<title>秋日詠懷</title>,<text>靜坐焚香萬慮澄。自憐心事不僧僧。人言屋後楓林晩。落日秋山與杖登。</text>
<title>憶從弟眉叟 成汝壽</title>,<text>病愛藜床靜。眠甘布被安。風鳴秋萬樹。煙斂月千山。世事與誰說。人生良獨難。思君淚吾眼。音信杳雲端。</text>
<title>聊成短律示兒曺</title>,<text>孑孑山中老。西風兩鬢蒼。淸霜誅衆木。小雨赦枯楊。晝夢身偏倦。秋詩句最涼。貧家堪墮淚。無酒賞重陽。</text>
<title>夜吟</title>,<text>節序秋將晩。關河日已斜。有人悲白髮。無酒泛黃花。峽束灘聲轉。山空月影多。永懷眠不得。孤臥眄庭柯。</text>
<title>吟成示兒輩</title>,<text>前途能有幾。心事轉堪唏。二子竟難誨。孤身何所依。還從今日悟。深愧去年非。倚樹暫成夢。晴嵐霑草衣。</text>
<title>卽事</title>,<text>山暗連朝雨。巖棲未夕雲。春風隨燕子。芳草待王孫。桃影紅苔砌。松陰綠蓽門。詩情太寥落。金澗枕邊聞。</text>
<title>客遊淮陽。聞主倅欲惠鷹。連詩以謝之。</title>,<text>少日雄豪甚。秋原喜逐禽。如何頭白叟。尙有臂蒼心。撫事悲漂梗。因君感賞音。存亡十年淚。今夜又霑襟。</text>
<title>憶西翁</title>,<text>終日倚柴門。前林棲鳥喧。僧歸水落月。人對道峯雲。憂樂貧方見。仙凡老始分。東風滿衫淚。何處更逢君。</text>
<title>逢春有感</title>,<text>交友凋零後。支離我獨生。村廬歸舊燕。花柳又新鶯。芳草驚詩夢。浮雲認世情。竹窓殘日暮。高枕小溪聲。</text>
<title>偶吟</title>,<text>野外靑春到。門前白日遲。山雲要入夢。池草欲生詩。守道忘三仕。齋心愧四知。松醪夜來熟。岸幘倒深巵。</text>
<title>偶吟 其二</title>,<text>泉壤全歸志。乾坤半死身。詩無前日癖。家有舊時貧。麥壟風翻浪。梧亭雨掃塵。悠然發長嘯。孤淚在衣巾。</text>
<title>偶吟 其三</title>,<text>倚杖落霞盡。閉門棲鳥過。愁中新句足。夢裏故人多。白髮霜千丈。滄洲雨一蓑。幽居誰道僻。歸路近京華。</text>
<title>夜吟</title>,<text>白屋靑山下。幽人獨臥時。窓明來月色。衾冷識霜威。舊事都成夢。新愁欲入詩。永懷空太息。添得鏡中絲。</text>
<title>寄柳崎嶔</title>,<text>閑戶無人問。相思鬢欲皤。破衾秋氣足。遙夜漏聲多。舊學貧猶守。交情老更加。挑燈聽疏雨。滴瀝半池荷。</text>
<title>次杜詩</title>,<text>窮歲常依谷。經年不入城。人無平日意。水有舊時聲。橋毀移藤補。梅欹引竹擎。那堪從此去。芳草踏還生。</text>
<title>漫題</title>,<text>跡辭淸洛畔。身老白雲間。古渡穿寒澗。疏簾納遠山。峽深知地利。景勝破天慳。兩屐春頻蠟。逍遙欲一攀。</text>
<title>漫題 其二</title>,<text>身老詩猶健。家貧酒未賖。愁邊悲暮色。隙裏歎年華。地古岸松老。林深棧路斜。夜來溪雨霽。鳧雁宿寒沙。</text>
<title>次唐詩</title>,<text>綠樹閑雲外。靑山落照中。雨晴芳草嫩。風暖晩花紅。斂迹如藏兔。逃空似蟄蟲。半生甘素位。何用謁王公。</text>
<title>秋意</title>,<text>野外輪蹄絶。孤村轉寂寥。浮雲重蔽日。淫雨又連朝。抱葉玄蟬病。銜魚白鷺驕。秋風入庭樹。高臥聽刀刀。</text>
<title>贈友人</title>,<text>半夜思君處。孤齋蝶夢餘。山容雲散後。鵑語月明初。老去渾忘世。詩來更起余。生平托知己。不是借吹噓。</text>
<title>曉起</title>,<text>趁曉披衣起。寥寥萬境空。月華偏映雪。雲意不離松。慕負終身孝。憂纏卒歲窮。水南京洛近。時聽未央鐘。</text>
<title>次雪汀韻</title>,<text>小壁殘燈晦。空庭落月明。山光連野色。人語雜溪聲。厚意蒙三浴。狂圖負一生。那堪歲華盡。復此抱離情。</text>
<title>示兒輩</title>,<text>野外連溪雨。霏霏夜轉多。靑添一庭草。紅濕萬山花。亂蝶狂猶舞。飛禽喜欲歌。只嗟人抱病。無意競春華。</text>
<title>次竹西</title>,<text>山向雲中聳。泉從石上零。風輕梅墮白。雨過草抽靑。食淡寧思炙。年衰不聚螢。高陽吾所鄙。唯學古人醒。</text>
<title>夜吟</title>,<text>十日山中雨。那知半夜收。幽泉近孤枕。落月滿長洲。旅雁聲聲塞。寒林葉葉秋。感時眠不得。窓外數螢流。</text>
<title>次前韻</title>,<text>夜久殘更盡。疏螢點點流。微涼如送夏。餘暑欲爭秋。雨歇雙溪滑。煙籠一壑幽。悲來撫長鋏。世事又搔頭。</text>
<title>有感</title>,<text>天地將秋至。蕭騷兩鬢蒼。百年如去馬。萬事付亡羊。夜冷蛩吟雨。天虛雁報霜。小庭秋氣足。梧葉落寒床。</text>
<title>有感 其二</title>,<text>草屋依楓岸。蕭然不閑門。詩情一庭月。僧夢萬山雲。露滴梧陰薄。風移竹影分。小窓寒夜永。蟲語枕邊聞。</text>
<title>偶題</title>,<text>忽忽人間世。㷀㷀歎此生。身從愁裏老。心向靜中明。秋草緣階上。寒泉近戶鳴。褰簾倚孤枕。落月滿空庭。</text>
<title>夜吟</title>,<text>把劍終宵坐。愁心不肯降。秋容在高樹。曙色着寒窓。迹已依新壟。心猶戀舊邦。因思昔年夏。煙棹宿西江。</text>
<title>偶吟</title>,<text>冉冉年華晩。悠悠萬事慵。愁容輸曉鏡。詩意對秋峯。屨有霜堪履。衣無線可縫。坐來山雨歇。庭畔泣寒蛩。</text>
<title>口號</title>,<text>白日柴門掩。空齋愛寂寥。寒花映煙逕。流水減秋橋。山靜雲情懶。天晴雁意驕。霜林又今夜。那忍聽蕭蕭。</text>
<title>憶沈竹西 沈宗直</title>,<text>節序重陽近。東籬菊欲花。故人天外遠。歸夢枕邊多。對景詩猶在。傷離鬢已華。遙知郡齋夜。明燭獨吟哦。</text>
<title>憶南窓</title>,<text>遠憶南窓老。今宵底處眠。寒花明驛路。涼月共秋天。㶚岸秦雲隔。陽臺楚雨懸。風流應未減。筆下有新篇。</text>
<title>重陽有感</title>,<text>重九明朝是。良辰倍愴然。悼亡年過二。傷別路逾千。斷靄孤村外。西風落木邊。東籬已無意。佳菊謾娟娟。</text>
<title>有感</title>,<text>不寐凌晨起。黃花滿砌香。心悲詩亦苦。身老病難防。宿霧猶籠樹。寒螿故近床。硏朱點羲易。榮悴付茫茫。</text>
<title>秋意</title>,<text>綠水橋邊繞。靑山野外長。雲供九秋色。風送一年涼。楓岳逢僧問。松醪喚客嘗。晩來高枕臥。天際雁隨陽。</text>
<title>秋日有感</title>,<text>落日悲孤影。秋風感二毛。階寒佳菊淨。天遠旅鴻高。作客寧彈鋏。爲農欲賣刀。遙憐戍邊卒。不替舊征袍。</text>
<title>暮秋偶吟</title>,<text>小雨晩蕭蕭。柴門掩寂寥。一年金氣盡。千里玉人遙。別恨輸殘夢。幽懷付永宵。終要逐窓老。湖海試蘭橈。</text>
<title>往長湍有感</title>,<text>作客幾多日。故山歸夢頻。更無詩到眼。只有病隨身。月借千林晝。松留萬壑春。存亡十年淚。今夜又霑巾。</text>
<title>漫題</title>,<text>傍岸雙溪遠。穿雲一逕深。疏鍾出蕭寺。落日下秋岑。靜愛孤僧夢。閑知老鶴心。竹房寒夜永。霜月照東林。</text>
<title>有感</title>,<text>哭死長貧後。偸生久病餘。節悲新歲近。書歎故人疏。松勁霜難着。天虛月易舒。茂陵歸掩戶。空老馬相如。</text>
<title>感懷</title>,<text>十口猶糊口。誰非父母恩。昊天終不語。無地可呼冤。忍負三年愛。還慙一息存。白頭仍抱病。中夜獨消魂。</text>
<title>感懷 其二</title>,<text>一病侵孤影。三年念二親。班衣寧復得。捧檄杳無因。淚已徒霑竹。身今欲許人。九原衰草徧。落日泣秋旻。</text>
<title>寄竹西</title>,<text>我愛西湖老。歸來一布衣。煙霞尋舊夢。風雨入新詩。閉戶靑山近。開簾白鳥飛。千年繼彭澤。高躅邈難迢。</text>
<title>次竹西韻。贈望月僧靈煕。</title>,<text>道谷茅廬在。長年掩席扉。瓊峯雲竝聳。銀瀑雨添飛。客到看花宿。僧留乞句歸。去來秋興足。心事免嗟唏。</text>
<title>次杜律韻</title>,<text>豐悴何須較。彭殤本不齊。機關如或悟。物理可長迷。霜落千林瘦。雲㘿萬嶺低。還思少時事。徒悔苦棲棲。</text>
<title>奉寄雙溪 白軒舊號</title>,<text>悲泉穿小逕。落照不寒煙。僧磬疏林外。樵歌斷壟前。庭除須杖步。兒女任衣牽。老去交遊少。空吟伐木篇。</text>
<title>奉寄雙溪 白軒舊號 其二</title>,<text>暝樹尋巢鶴。幽齋煮茗煙。東風踏靑後。小雨落紅前。竹爲看山刷。蘿因補屋牽。綠楊無限景。誰取入詩篇。</text>
<title>奉寄雙溪 白軒舊號 其三</title>,<text>古道饒芳草。漁村生白煙。鳥飛沙渚外。人步石橋前。醉爲千花賞。愁從一水牽。芙蓉有奇作。閑詠謫仙篇。</text>
<title>奉寄雙溪 白軒舊號 其四</title>,<text>花塢紅含雨。楊堤綠䙚煙。干戈三載後。樽酒十年前。歎世羈魂斷。懷人別夢牽。病來詩思減。其奈和來篇。</text>
<title>奉寄雙溪 白軒舊號 其五</title>,<text>玉砌吟宮藥。金爐拂御煙。有猷曾告后。非道不陳前。剩得江山助。寧爲簿領牽。文章眞絶代。誰數濟南篇。</text>
<title>奉寄雙溪 白軒舊號 其六</title>,<text>小塢花移影。晴窓篆吐煙。亂山藍雨後。飛絮雪風前。識喜三空悟。衰悲一病牽。池塘昨夜夢。春草入吾篇。</text>
<title>奉寄雙溪 白軒舊號 其七</title>,<text>江靜橫漁艇。林深帶宿煙。襟期靑眼裏。風雨白頭前。艶蘂蜂含去。枯蟲蟻倒牽。潛心觀物理。興到輒成篇。</text>
<title>奉寄雙溪 白軒舊號 其八</title>,<text>再得水部到。光生東閣煙。梅花一笛後。麥雨小溪前。欲赴瓊筵醉。常嗟藥裹牽。慇懃承寶唾。艶麗過前篇。</text>
<title>奉寄雙溪 白軒舊號 其九</title>,<text>漠漠蓬山近。層陰變作煙。荒城吹角外。茅屋倚巖前。白鳥溪邀下。黃鸝柳愛牽。夢回思舊友。閱盡竹西篇。</text>
<title>漫題</title>,<text>長樂曉鍾盡。小窓微雨過。詩情一池草。歸夢十年蓑。竹壓泉聲咽。庭虛岳影多。韶光能幾許。惆悵鬢雙皤。</text>
<title>寄人</title>,<text>憶得曾遊處。蕭蕭鬢欲秋。關河數聲笛。風雨十年愁。古樹欹殘堞。寒潮上小洲。遙知携謝妓。落日倚高樓。</text>
<title>次竹西韻</title>,<text>綠樹迷平楚。殘雲傍遠林。潮痕餘浦口。帆影落江心。架廣筠軒靜。緣崖石路深。高人閑門臥。時有客來尋。</text>
<title>次竹西韻 附竹西元韻</title>,<text>山光連碧霧。湖色映靑林。背郭無塵事。閑居愜素心。隣交二仲在。詩學一生深。已識南塘路。重期載酒尋。</text>
<title>次雙溪牧伯韻</title>,<text>樹陰移石塢。灘響入茅堂。濫荷蒲葵惠。還添竹榻涼。休言經夏熱。猶足障秋陽。怳若乘風去。三淸拜玉皇。</text>
<title>次雙溪牧伯韻 其二</title>,<text>性愛靑山靜。身抛紫陌紛。荷香半池露。蟬響一林雲。逸興悲秋氣。幽懷對夕曛。遺珠無足貴。誰復獻吾君。</text>
<title>寄竹西</title>,<text>悵望西湖外。群山下夕陽。平蕪歸燕促。高樹亂蟬忙。路近見猶罕。年衰悵更長。何當去携手。明月共滄浪。</text>
<title>偶吟效中唐體</title>,<text>一劍半生淚。孤筇千里蹤。今宵又明月。昨夕見秋風。谷靜琴幽澗。天晴髻遠峯。傷心思舊友。衰草九原中。</text>
<title>有感</title>,<text>日落草堂靜。夜深山漏遲。歸雲客危岫。宿鳥宅疏籬。在世孰非夢。愛人唯是詩。坐來溪雨歇。明月謁蘿帷。</text>
<title>送人之任</title>,<text>海月欲上綺。送君歸塞邊。雪深提劍凍。風射戰衣穿。豹霧濃垂地。狼煙直上天。平胡是男子。去去莫潸然。</text>
<title>有感</title>,<text>野外人聲絶。巖邊樹影深。凍蠅常附壁。寒雀不離林。善哭思王豹。淸風慕展禽。小齋觀易罷。遙岫夕陽沈。</text>
<title>次唐人遊薦福寺韻</title>,<text>林擁山中寺。途從鳥外分。天空饒得月。地闊易生雲。漁笛簾前落。哀猿枕上聞。哦詩得佳句。把筆倚微曛。</text>
<title>新正寄竹西</title>,<text>歲盡葭灰動。天開斗柄回。春風一溪柳。疏雨數枝梅。藥爲淸羸種。詩因物色裁。江湖負歸約。誰與共爭喂。</text>
<title>次竹西韻</title>,<text>不入少年場。歸來老汶陽。蟬目飮露瘦。僧爲化糧忙。種藥喜身健。吟詩忘夜長。秋山行可賞。誰與共聊浪。</text>
<title>遊回龍寺</title>,<text>僧語惟耽聽。山杯不厭傾。眼邊淸洛近。足底白雲生。石滑人無跡。林深鳥有聲。昨非今始悟。塵世愧蠅營。</text>
<title>遊回龍寺 其二</title>,<text>聞道開天勝。溪山似畫圖。朋交招共往。情義協相孚。鳥語偏依寺。鍾聲半入湖。十年勞卜地。剛喜得名區。</text>
<title>遊回龍寺 其三</title>,<text>洞䆳如三峽。山高似九疑。茅菴僧獨在。煙木鳥猶稀。愛靜還思睡。耽幽不願歸。溪傍苔路窄。空翠襲荷衣。</text>
<title>遊回龍寺 其四</title>,<text>地僻林逾靜。亭高夏更涼。日移靑嶂影。風散綠荷香。遁世孤蹤遠。思家客夢長。臨流笑溪水。何事亦奔忙。</text>
<title>寄尹承旨 定卿 令公</title>,<text>一室淸溪畔。時時野老過。樹深朝靄重。山遠夕陽多。祕訣輸丹竈。生涯付綠蓑。閒來臥松下。隔岸聽樵歌。</text>
<title>奉寄南窓</title>,<text>昨日因京使。恭承一紙書。賢慙非酷似。病荷問何如。紫陌香車斷。昭陽玉漏疏。知公不能寢。半夜起蹰躇。</text>
<title>寄友人晦伯</title>,<text>東土言歸後。山河一夢間。離懷添白髮。生計托靑山。野闊孤雲倦。秋疏獨鶴寒。相思歲華晩。風雨掩松關。</text>
<title>呈芝峯相公</title>,<text>北闕分憂日。南州臥理餘。化應輸渡虎。仁已活枯魚。隨處新篇在。歸來舊壁虛。相思歲華晩。風雨掩窮廬。</text>
<title>呈芝峯相公 其二</title>,<text>食肉吾何敢。羹藜樂亦隨。焚香坐看易。對月愛吟詩。玉自忘三獻。金誰愧四知。山齋布衾冷。松露滴蘿帷。</text>
<title>次靜林寺韻</title>,<text>谷掩煙蘿影。溪留蠟屐蹤。攀崖坐盤石。度嶺趁鳴鍾。苑廢猿偸栗。巢成鶴愛松。孤菴老僧在。一鉢解藏龍。</text>
<title>燈下走筆</title>,<text>白首人間世。優游六十年。溪邊濯塵足。雪裏聳詩肩。跌宕師宗炳。風流學稚川。空齋明月夜。酌罷抱琴眠。</text>
<title>燈下走筆 其二</title>,<text>旅榻焚香坐。追隨客二三。風塵餘白首。琴酒可淸談。薄霧霑成雨。殘雲散作嵐。他時倘相訪。家住道峯南。</text>
<title>燈下走筆 其三</title>,<text>雨過寒溪咽。雲生老樹昏。春光接靑嶂。佳氣擁朱門。算老悲心事。憂時積淚痕。昭陽數聲漏。半夜枕邊聞。</text>
<title>次唐人韻</title>,<text>白頭棲旅榻。半夜未歸情。竹外聞鍾響。簷前聽雨聲。計疏空撫劍。心拙懶求名。閉戶無人到。空齋轉覺淸。</text>
<title>寄張進士 仲仁</title>,<text>石磴緣廻壁。茅菴俯小池。衣霑空翠滴。屨滑斷橋危。白髮添新感。靑山對舊知。明朝上馬去。重訪杳無期。</text>
<title>有感偶成</title>,<text>縱老身無病。雖貧甕有醪。權門眉競下。仙瓜背誰搔。雨過全溪漲。雲低道岳高。閑來笑田治。何事死齊桃。</text>
<title>漫興</title>,<text>縱有探春興。嗟無買酒資。天留昨夜雨。花發去年枝。榮悴俱如夢。風煙摠是詩。相思不可見。靑鏡鬢成絲。</text>
<title>漫興 其二</title>,<text>日暮僧歸寺。更深月隱雲。梟鸞誰復辨。玉石奈俱焚。岳色唯耽看。塵紛不欲聞。谷蘭時自種。明發手猶熏。</text>
<title>漫興 其三</title>,<text>砌近花侵案。林疏鳥宿簷。雲生苔逕暗。雨過葛巾霑。醉眼朱成碧。衰毛白不黔。榮枮忘已久。心事始安憷。</text>
<title>偶吟</title>,<text>隔岸靑山轉。環家綠水回。人憐似珠玉。詩愧奪瓊瑰。騄駬思追電。蛟龍意待雷。翛然坐溪上。仙巷絶纖埃。</text>
<title>偶吟 其二</title>,<text>溪上寒流轉。林間細路分。不須人見訪。唯與鹿爲群。倚樹看靑嶂。携筇踏白雲。如何巖下夢。夜夜拜吾君。</text>
<title>次杜詩</title>,<text>後圃溪流急。前山雨脚垂。簷幽雲欲宿。庭靜鹿忘歸。觸物襟期逸。藏蹤俗事稀。春來免塡壑。深谷有靈芝。</text>
<title>遣興</title>,<text>遠寺來殘磬。孤村聽暮砧。鵑聲花外落。山影水中沈。尙有靑雲興。渾忘白髮侵。醉來仍舞劍。東武獨長吟。</text>
<title>應瀣呼韻</title>,<text>幸値賢甥訪。松間共笑談。晴猶雲去北。秋已雁征南。碧樹殘煙起。靑山落照含。重逢豈容易。愼莫促歸驂。</text>
<title>應瀣呼韻 其二</title>,<text>靜裏專三樂。閑中讀五車。水從靑嶂落。路入白雲斜。巖釋朝呼梵。山童暮奏笳。優游堪送老。古柳又昏鴉。</text>
<title>次杜詩秋雁韻</title>,<text>秋晩忙離塞。途長故作群。飛穿滿山月。宿托半江雲。亂影天邊沒。寒聲枕上聞。那堪爾來處。萬木落繽紛。</text>
<title>偶吟</title>,<text>臺上逍遙處。楓林欲暮時。貧猶喜沽酒。病不廢吟詩。雲意歸僧識。秋情旅雁知。江湖十年淚。轉覺鬢如絲。</text>
<title>偶吟 其二</title>,<text>出岫雲情懶。緣溪石路長。平郊卷宿雨。寒木下斜陽。秋晩山猶翠。霜酣菊已黃。佳辰不多日。誰與醉囊觴。</text>
<title>送豚兒入城</title>,<text>送爾遊京洛。緇塵想染衣。橋危人促步。川廣雁低飛。歸袖飄紅葉。吟鞭拂翠微。離情無遠近。落日倚柴扉。</text>
<title>呼韻走作</title>,<text>水上煙初斂。林中日欲曛。鬢唯飄白髮。迹已隔靑雲。野飯留僧食。山梨與子分。草堂知我意。休遣勒移文。</text>
<title>偶吟</title>,<text>病後詩還進。憂中樂又全。聊因撰杖屨。復此賞山川。谷邃朝常雨。林深晝亦煙。自今堪避世。何必問嬴顚。</text>
<title>次芝峯韻</title>,<text>俗客何曾到。平明不啓扉。貧猶欣有粥。寒敢怨無衣。溪冷魚偏少。林深鳥更稀。晩來山雨歇。巖際白雲飛。</text>
<title>偶吟</title>,<text>寂寞柴荊掩。空山月欲昏。中宵搔白首。何日入朱門。窓映孤燈影。溪留小雨痕。相思梅已落。羌笛不堪聞。</text>
<title>寄尹生 擇之</title>,<text>象外離群久。相思鬢欲凋。池塘孤夢在。湖海一人遙。雪壓松篁老。風輕燕雀驕。何時趁明月。西浦共蘭橈。</text>
<title>奉寄芝峯</title>,<text>落日峯山下。扶䉫倚竹扉。西風吹亂髮。朔雪透寒衣。寺遠僧歸促。家貧客到稀。病來心尙壯。長欲效雄飛。</text>
<title>夜吟</title>,<text>暮靄生遙岫。秋聲落遠郊。傾筐思剝棗。升屋欲誅茅。水涸餘魚穴。梧殘露鳳巢。翛然枕書臥。新月上松梢。</text>
<title>偶成</title>,<text>白首渾忘世。靑山獨掩扉。自從爲衆棄。無復畏群飛。琴謝前腔換。衣悲故線非。憂來思竹老。天末寄當歸。</text>
<title>夜吟</title>,<text>世路何曾夢。余心漸覺降。庭秋蟲入室。山曉月辭窓。學已忘前步。琴猶守舊腔。水田香稻熟。剩得酒盈缸。</text>
<title>夜吟 其二</title>,<text>北闕憂猶在。西戎梗未降。山圍雲滿戶。松近露霑窓。宇宙詩千首。關河笛一腔。感時眠不得。竟夜對殘缸。</text>
<title>夜吟 其三</title>,<text>未見三邊靜。徒聞兩帥降。人思試鳴劍。吾愛守寒窓。久病還忘藥。悲歌幾換腔。瓦盆猶足醉。何必玉爲缸。</text>
<title>奉贈芝峯</title>,<text>寂寞芝峯宅。門無好事尋。竹寒餘勁節。梧老減淸陰。久絶隨人意。長懷遯野心。相思不可見。明月照前岑。</text>
<title>奉贈芝峯 其二</title>,<text>薄暮柴門靜。行吟柳岸東。千山收宿雨。孤月上長空。入楚偏多病。求齊苦未工。桐廬有流水。誰繼一絲風。</text>
<title>次臨津渡韻</title>,<text>岸斷山疑盡。江空樹欲浮。離懷定無限。流水不曾休。膾美霜盈几。茶香雪滿甌。風光眞可賞。誰挽使軺留。</text>
<title>訪友</title>,<text>閑戶緣多病。尋君強少留。雨添金澗咽。花落石壇幽。世事雙蓬鬢。生涯一鈞舟。江湖有明月。誰與枕寒流。</text>
<title>偶吟</title>,<text>谷擁茅廬靜。川回石逕幽。那知三伏雨。便作萬山秋。氣爽還忘箑。風高欲進裘。寒螿如有感。咽咽近床頭。</text>
<title>有感</title>,<text>抱病身難健。憂貧學易虧。天心寧少曲。世路本多岐。缺月棲幽樹。寒禽穴破籬。腰間有長劍。半夜匣中悲。</text>
<title>有感 其二</title>,<text>野外行人盡。巖邊曳短筇。晩山含雪意。枯草識春風。趁月尋孤鶴。哦詩對二松。江湖十年跡。怊悵已成翁。</text>
<title>有感 其三</title>,<text>病覺浮生苦。貧知素履堅。雄心唯說劍。世事已忘筌。逕濕寒塘雨。山連古樹煙。草堂殘夢罷。西日下長川。</text>
<title>西湖有感</title>,<text>十五年前客。重來鬢已絲。亂山春雨後。孤島夕陽時。海近潮歸疾。江寒雁下遲。悲歌對明月。衰淚濕新詩。</text>
<title>呼韻</title>,<text>雨霽綠楊驛。雲深洪福山。千林如濯濯。一水也潺潺。謝玉思完足。抛銅恐照顏。晩來門不掩。留待鶴飛還。</text>
<title>寄竹西</title>,<text>久抱經年病。離懷不自裁。共看千里月。誰寄一枝梅。嶺外詩人遠。天邊旅雁回。相思頭欲白。獨夜坐書灰。</text>
<title>偶吟</title>,<text>行藥松間步。携琴石上眠。靑山半竿日。紅蓼一溪煙。事寘貧爲福。身閑老是仙。從今隱名姓。只擬號雙泉。</text>
<title>贈宋生 漢弼</title>,<text>舊義如君少。能來訪死生。纔成一宵話。詎盡十年情。風雨殘燈晦。關河旅夢驚。重逢杳無日。衰淚又霑纓。</text>
<title>幽居</title>,<text>一室依林麓。歸休愛靜便。小庭花影轉。幽樹鳥聲圓。世豈知堅白。人應笑太玄。晩來山更寂。松下起茶煙。</text>
<title>寄竹西詩兄</title>,<text>漢曲高人在。柴門白日長。好花紅映砌。垂柳綠連床。琴古聲無鄭。詩淸句有唐。何當擺塵事。煙棹共滄浪。</text>
<title>贈崔寧遠</title>,<text>爲訪崔寧遠。緣崖石磴深。亭能繼先志。身亦遂初心。博雅胸千卷。幽閑膝一琴。翛然坐相對。山日下西岑。</text>
<title>寄謝洛中友人</title>,<text>悄悄倚巖扉。山風吹草衣。泉緣幽石咽。樹入暮煙微。物外身將老。塵中夢亦稀。百年依舊壟。何處更言歸。</text>
<title>有感</title>,<text>不寐憑孤枕。憂深曉漏遲。親亡無所恃。身老有何爲。草露蟲聲濕。林風鳥夢危。那堪垂淚眼。又値菊花時。</text>
<title>次沙川尋道峯書院韻 李惟聖</title>,<text>白雨初晴後。靑山欲暮時。鴉啼荒壟晦。僧渡小橋危。芳草迷沙渚。殘煙着柳枝。送迎兼問俗。皁蓋想應疲。</text>
<title>次人韻</title>,<text>竹逕秋忘掃。柴扉午未開。坐看靑嶂近。時有白雲來。溪叟叉魚返。園丁採藥廻。病中聊卜命。占晝得雲雷。</text>
<title>秋意</title>,<text>撫枕中宵坐。挑燈有所思。林疏風過易。天迥雁來遲。雨意偏侵夢。秋光欲染詩。昭陽宮漏歇。明月下西池。</text>
<title>秋意 其二</title>,<text>道向憂中得。秋從鬢上生。旅遊逾半載。孤枕欲三更。雨意侵燈暗。山光隔水明。依然昨夜夢。飛入洛陽城。</text>
<title>偶吟</title>,<text>孤村人語絶。寒榻夢初廻。只覺曉雲重。不知山雨來。古林鴉欲起。遙浦雁流哀。芳草年年綠。詩淸老轉催。</text>
<title>吟呈芝峯</title>,<text>老與病相伴。貧無人見尋。水寒溪斂響。煙薄柳收陰。撫玉惟憐足。懷金肯負心。竹床孤夢罷。秋月下遙岑。</text>
<title>偶題憶竹西</title>,<text>野曠風來易。山深雨過遲。蟬聲笙古木。蛙語鼓前池。樽乏三杯酒。家留萬首詩。傷心失知己。地下憶鍾期。</text>
<title>次贈友人</title>,<text>北渚雙溪合。西窓萬嶺含。家貧詩獨在。身老酒猶耽。露滴階前竹。風褰雨後嵐。騷壇聊學步。敢望出於藍。</text>
<title>次人韻</title>,<text>古樹斜陽盡。銀蟾上碧空。宿雲賓別浦。小雨貢涼風。山水孤琴裏。乾坤一劍中。飢寒乃吾分。何用送韓窮。</text>
<title>到道成菴吟成</title>,<text>匹馬靑門路。行行小桂東。亂山殘磬外。孤寺夕陽中。衣濕林生靄。窓寒竹送風。蒲團成一睡。渾覺萬緣空。</text>
<title>乙丑孟秋偶題</title>,<text>落日空山靜。蟬吟碧樹時。擁衾雲入夢。濡筆雨催詩。琴酒慙前債。江湖負舊期。朋知久相阻。還愛病相隨。</text>
<title>寄元仲</title>,<text>甚矣吾衰也。春來不賦詩。閑門蒼蘚合。欹枕夕陽遲。識寘琴安用。時違劍亦悲。携竿老煙渚。曾與白鷗期。</text>
<title>聞竹西遊湖寄呈</title>,<text>聞道西湖老。携朋泛木蘭。沙汀潮落遠。煙島樹生寒。月護詩情滿。風催酒興闌。遙知對佳景。應恨阻同歡。</text>
<title>客遊寧城</title>,<text>積雨寧城夜。翛然竹榻幽。感時方歎老。爲客又逢秋。樹色籠官道。江聲入郡樓。殘燈耿無寐。身計負沙鷗。</text>
<title>次友人</title>,<text>老樹風移影。疏櫺雨送寒。水閑忘到海。雲懶不歸山。好句眠猶覓。仙方病亦看。披蓑臥溪石。涼月漏林間。</text>
<title>秋思</title>,<text>薄暮苔扉靜。藜床獨臥時。道心庭草識。秋意井梧知。白髮偏嫌鏡。靑雲不入詩。曉來殘夢罷。涼月下西池。</text>
<title>寄柳佐郞</title>,<text>閉戶無人問。相思鬢欲皤。破衾秋氣足。遙夜漏聲多。舊學貧猶守。交情老更加。挑燈聽疏雨。滴瀝半池荷。</text>
<title>客遊西州</title>,<text>獨夜燈生暈。孤城雨送秋。泉聲入客夢。蟲響動鄕愁。親老頻看日。鄕遙屢上樓。曉來雲漏月。蟾影滿江流。</text>
<title>題湘江圖</title>,<text>一棹潚湘岸。蕭蕭楓樹林。黃陵疏雨歇。靑草暮煙深。占廟雙魂在。滄波一影沈。楚猿啼不斷。秋月滿江心。</text>
<title>海州安生溪亭</title>,<text>野外靑山靜。丘中白日閑。雲情知己倦。鷗約不曾寒。竹塢花陰轉。苔階雨響殘。他年乘夜雪。吾欲訪松關。</text>
<title>示兒輩</title>,<text>馬上迎朝日。途中已午時。雨霑山影重。煙擁水聲遲。客自回龍至。僧從佛谷移。平生成一癖。佳句病猶思。</text>
<title>幽居</title>,<text>九十今將半。東風淡沲時。春光先識柳。雨色解催詩。草怨王孫去。禽悲帝子歸。江南有明月。片夢落天涯。</text>
<title>書懷</title>,<text>裁詩只言志。敢與古人齊。計活輸三逕。行裝付一藜。事稀貧亦樂。身辱壽猶悽。獨臥瞻天寶。群峯雨壓低。</text>
<title>寄尹子淸</title>,<text>咫尺隔紅塵。商顏堪避秦。穿雲度危磴。落日訪幽人。深院碧桃在。小橋芳草新。仙區十年夢。猶得賞餘春。</text>
<title>寄竹西</title>,<text>古樹斜陽盡。寒溪落月遲。思君唯有夢。別我定無詩。舊義孤琴在。雄心一劍知。何當共燒燭。爛熳倒瓊巵。</text>
<title>甓寺卽事</title>,<text>杳杳囂塵絶。山從別浦分。船聲驚海月。僧步踏江雲。寺遠尋難到。灘喧語不聞。小樓聊倚柱。涼夜酒初醺。</text>
<title>有感</title>,<text>窮山無外事。閑坐讀三墳。水靜鷗爲伴。林深鹿與群。世紛寧浸夢。巖意只邀雲。古寺門前近。疏鍾永夕聞。</text>
<title>寄題李君山亭</title>,<text>李君棲遲處。園林喜寂寥。澄江宜落日。古木記前朝。野店皆倚岸。春潮欲沒橋。何當來卜築。詩酒費相邀。</text>
<title>己未立秋吟成</title>,<text>昨夜秋風起。庭梧一葉飄。時當蟲在壁。節近鵲成橋。肅氣添蕭索。悲懷轉寂寥。靑菱數莖髮。老淚又今朝。</text>
<title>山居偶吟</title>,<text>野外三椽在。歸來避世間。地偏雲起石。天暝雨沈山。抱病猶危坐。忘飢不變顏。愁來欲解渴。松下酌潺湲。</text>
<title>贈李都事</title>,<text>相阻苦多日。莫言同一城。襟期貧始固。名利老尤輕。西巷孤煙冷。疏薦片月明。思君不可見。欹枕數寒更。</text>
<title>二月見雪作</title>,<text>巖畔寒泉出。橋頭石路分。三春一溪雪。獨夜萬山雲。跡已思逃世。身猶欲獻君。感時頻下淚。霜髮白紛紛。</text>
<title>呼韻</title>,<text>好易緣知命。哦詩爲不平。靑山存活計。白首謝浮名。竹裏披雲坐。松間曳杖行。世人方賤老。誰識鶴泉成。</text>
<title>有感偶題</title>,<text>竹榻明燈坐。空山萬木中。幽懷付庭鶴。逸迹愧雲鴻。天靜星環北。林疏月出東。腰間有長劍。半夜氣成虹。</text>
<title>有感偶題 其二</title>,<text>鬱鬱吾安往。皤皤鬢似銀。五噫常在口。一病不離身。鶴下衡門夕。煙生小洞春。無人識幽趣。携杖倚松筠。</text>
<title>秋懷</title>,<text>白首哦詩苦。江湖一夢頻。平生期畫像。老去乏資身。古樹秋聲早。窮廬月色貧。嗚嗚滿襟血。昨夜夢先人。</text>
<title>夜吟</title>,<text>夜久殘燈晦。幽人耿未眠。涼生微雨後。秋入病梧先。諱老緣親在。忘憂是樂全。翛然倚孤枕。窓外曉鍾傳。</text>
<title>奉贈芝峯相公</title>,<text>識面非無友。知心只有公。江湖梅影外。關寒笛聲中。幾歎音塵隔。長嗟老病同。相思頭盡白。獨夜坐書空。</text>
<title>敬次芝峯和鄙韻</title>,<text>又嘗新歲酒。兼得故人衣。似我今安用。如公古亦稀。義風超郭振。仙骨倒丁威。自幸門墻畔。疏慵不見揮。</text>
<title>敬次芝峯和鄙韻 附芝峯韻</title>,<text>故人生計薄。寒盡未更衣。擧世知音寡。窮途愛士稀。東君纔報信。北帝尙餘威。敢托通財義。微誠願莫揮。</text>
<title>次芝峯韻</title>,<text>白屋蒼崖畔。春風掩竹扉。又看新歲曆。猶着去年衣。水淺游魚少。山長過客稀。唯憐舊巢燕。故故傍簷飛。</text>
<title>次芝峯韻 附芝峯韻</title>,<text>雪後袁安宅。經冬不啓扉。老驚新臘酒。貧賣舊朝衣。久病人情薄。長閑世念稀。窮棲同斥鷃。不敢羨鵬飛。</text>
<title>奉寄芝峯相公</title>,<text>作別今經歲。雲山奈間之。有時長太息。無日不相思。古道迷芳草。空林又子規。竹床風雨夜。挑燭詠公詩。</text>
<title>送人赴江界</title>,<text>世路孤吟裏。從遊十載情。那堪新歲近。又送故人行。玉塞悲笳咽。金河落月明。相思杳煙樹。歸夢繞雙旌。</text>
<title>有感</title>,<text>落月照中庭。悠悠半夜情。恩思二人重。死覺一身輕。寒樹鳥無夢。曉窓鷄有聲。顯揚吾已負。怊悵鬢垂明。</text>
<title>有感 其二</title>,<text>新月乘昏照。層雲到曉凝。林巒環一畝。風雪耿孤燈。開戶看庭鶴。題詩寄岳僧。藜床布衾冷。病骨苦稜稜。</text>
<title>有感 其三</title>,<text>薄暮孤村雨。苔溪春草生。山光排戶入。星彩漏雲明。宿草經年恨。慈烏半夜情。斑衣曾舞處。長憶鳳凰城。</text>
<title>送兒輩遊龍淵</title>,<text>聞說龍淵洞。其中兩峽分。路窮山影轉。沙擁水聲喧。翠壁常無日。靑林只有雲。淸遊付兒輩。白首愧仙源。</text>
<title>無題</title>,<text>夜坐苦無夢。月明光入扉。荒鷄寧識曉。賓雁自知時。入耳言猶在。回頭事已非。傷心階下水。咽咽去何之。</text>
<title>卽事</title>,<text>薄暮焚香坐。褰簾納遠山。小庭疏雨過。幽樹宿雲寒。谷暖花猶在。林深鶴未還。源泉近柴戶。夜久響珊珊。</text>
<title>漫成</title>,<text>雨洗千峯淨。風生萬壑涼。閑宵捲蘿幌。好月照藜床。竹外泉聲近。巖邊鶴夢長。有懷眠不得。欹枕聽寒螿。</text>
<title>秋日有感</title>,<text>四序迭廻薄。那堪歲已遒。質同蒲柳謝。恩負蓼莪酬。谷暖雲疑夏。庭寒樹識秋。幽懷思一瀉。落日上高丘。</text>
<title>喜雨寄友</title>,<text>雨麥連三夜。前疇綠浪平。天其愛人甚。吾得與君生。鶯靜林中語。江喧枕上聲。病來猶可慰。詩以喜初成。</text>
<title>訪友</title>,<text>緩緩騎牛過。緣江一路深。波興知水性。風洗見天心。雁與秋俱盡。人隨月共尋。衡門在何處。寒靄滿空林。</text>
<title>感懷憶竹西</title>,<text>竹案詩書在。柴門几杖幽。頹齡餘白首。歸夢落滄洲。暑盡孤衾夜。涼生一榻秋。秋風滿衫淚。何處覓同禂。</text>
<title>偶吟</title>,<text>一畝儒之分。窮廬任打頭。林深難見日。水近易逢秋。蟬帶金風哭。蛩沾玉露愁。光陰速如電。轉覺此生浮。</text>
<title>偶吟 其二</title>,<text>水面雲猶在。城頭雨欲收。炎蒸曾怨夏。憀慄又悲秋。落日携枯杖。中宵攬弊裘。遙憐東岳去。萬里一孤舟。</text>
<title>偶吟 其三</title>,<text>漏向壺中盡。詩從筆底收。寒笳驛樓曉。殘磬道峯秋。太史元無米。相如只有裘。綠楊餘一老。心事似虛舟。</text>
<title>偶吟 其四</title>,<text>儉歲嗟頻遇。田原少所收。屋疏饒得月。林茂早迎秋。小雨霑行逕。輕嵐透破裘。渡頭風浪足。衝着木蘭舟。</text>
<title>有感</title>,<text>耿耿不能寢。棕床布被寒。遙山髻天際。明月鏡雲端。霜露人何在。星河夜欲殘。丘園木已拱。無處問平安。</text>
<title>有感 其二</title>,<text>夢罷西窓夜。中庭澹月明。千山分霽色。萬木摠秋聲。定力貧方見。玄功老始成。孤吟倚孤枕。蟋蟀近人鳴。</text>
<title>夜吟</title>,<text>雨歇靑山靜。雲消玉宇虛。蟲聲小齋北。螢影一池西。道義窮猶樂。琴詩老始疏。中宵耿無夢。松露滴衣裾。</text>
<title>病中所作。無慮千首。使子姪輩焚之。因以詩示之。</title>,<text>謾把三秋興。頻成半夜詩。吟哦徒自苦。巧拙竟誰知。祭草眞堪學。流瓢亦足師。子雲難可遇。傳後豈非癡。</text>
<title>慈親大忌。病不能祭。追述罔極之懷。</title>,<text>樹靜風猶動。人亡歲自移。平生慙反哺。此日轉添悲。正抱難醫疾。空吟罔極詩。靑山一聲哭。何處更追隨。</text>
<title>偶吟</title>,<text>竹戶晝常閉。滿庭苔蘚荒。園林環一畝。節序近重陽。水落移魚隊。風高奪雁行。晩來疏雨過。沙口白蘋香。</text>
<title>無聊吟成</title>,<text>抱膝悲吟夜。心悰亂若絲。一身緣有病。兩月絶無詩。雪影梅偏妬。霜威竹不知。半床初罷夢。幽澗落前池。</text>
<title>壬申冬夜吟</title>,<text>夜久月窺嶺。天寒雪滿衣。紅塵無舊夢。白屋有新詩。竹老人猶賞。松疏鶴不歸。命途堪下淚。窮老値時危。</text>
<title>癸酉春有作</title>,<text>雨霽平燕夜。靑燈欲曙天。時危愁萬緖。身老病二年。古木寒雲集。遙峯落月懸。蕭騷滿頭雪。腰下愧龍泉。</text>
<title>有懷</title>,<text>雨後天彌碧。閑來地轉幽。好花能引蝶。芳草解肥牛。讀易知機事。還鄕免別愁。雄心老猶在。半夜撫吳鉤。</text>
<title>秋雨</title>,<text>久雨窮閻閉席門。一庭寥闃積苔痕。病來與學如無分。貧後於人似少恩。近市寒煙連禁樹。遙岑落日下荒原。白頭尙倚雄心在。試看滄溟有化鯤。</text>
<title>送竹泉李遠伯 堉 令公赴羅州</title>,<text>擺却呶呶是與非。身驅五馬去騑騑。銀臺迹久孤臣老。玉闕心懸一夢歸。雲外征鴻穿曉月。路邊零露濕秋衣。淮陽民吏爭相賀。聲績還應古亦稀。</text>
<title>偶吟</title>,<text>家貧自笑泣菜妻。飢臥空齋日已西。古道雪消流水急。疏林山壓宿雲低。巖僧偶到同觀鶴。野客初來欲殺鷄。榮悴一生吾已定。不須臨老重悽悽。</text>
<title>七夕</title>,<text>柴門寥落夕陽遲。竹牖焚香獨倚時。天上今朝成好會。人間何處遂佳期。鶴邊有月涼生夢。雁外無書怨入詩。欲識年來離別苦。鏡中看取鬢如絲。</text>
<title>偶成</title>,<text>白首歸來遂此生。鶴泉風日勝蓬瀛。持杯坐飮靑山色。把杖行尋綠水聲。蘋浦蛙鳴朝雨足。竹橋僧去夕陽明。深盟已與沙鷗約。富貴誰知一羽輕。</text>
<title>走次明詩</title>,<text>草亭秋氣曉來凄。門對蒼山翠靄迷。萬里歸聲鴻自北。半庭寒影日沈西。淸溪得雨鳴莎岸。黃葉隨風下柳堤。獨倚小窓人不到。寒林啞啞老鴉啼。</text>
<title>雜詠</title>,<text>小庭寥落月初低。切切寒螿草下啼。憂世幾回瞻拯北。逢人猶自問關西。蕭何不是知韓信。張祿惟思困魏齊。此夜悲吟無限恨。雄心孤負馬卿題。</text>
<title>次李白韻贈友人</title>,<text>白頭猶着舊儒衣。敢歎蘇秦不下機。憂歲自憐飢欲死。休官誰識老宜歸。風雲壯志輪孤劍。丘壑衰蹤愧少微。薄暮滄洲把竿坐。一雙鷗鷺近人飛。</text>
<title>留洛</title>,<text>抛却溪邊舊釣竿。強鞭羸馬到長安。靑燈照壁殘更盡。白露生衣旅枕寒。身老幾回空撫劍。途窮猶愧事彈冠。明朝拂袖峯山去。松月依然鎖石壇。</text>
<title>有感</title>,<text>十年京輦逐風塵。白首歸來只此身。露滴松林驚宿鶴。寒生石榻歎懸鶉。西戎見說猶侵夏。東作誰言又及春。惆悵餘生能有幾。桃源猶欲效秦民。</text>
<title>寄竹西</title>,<text>西湖長望故人居。秋後音書轉覺疏。竹鶴深情還似薄。雨雲交態信非虛。生涯草草家逾窘。節序駸駸歲欲除。樽酒相逢定何日。茂陵愁殺病相如。</text>
<title>有感</title>,<text>日暮松間獨自吟。向風誰與共開襟。靑山可是忘身餓。白首如何戀闕深。萬壑寒聲號衆木。九皐濟響下胎禽。蕭蕭洞雨挑燈坐。手撫龍泉半夜心。</text>
<title>有感 其二</title>,<text>窮山深夜對靑燈。默算頹齡老轉增。萬壑風生溪響咽。千林月冷露華凝。靈芝却欲雲中採。天姥還思夢裏登。惆悵光陰如過隙。幾因衰謝淚霑膺。</text>
<title>寄沈竹西</title>,<text>東風疏雨渡臨津。回首家鄕別夢頻。新歲光陰催老客。故都煙月識騷人。興亡有淚靑山暮。丘壟無情綠草春。歸日與君沽美酒。紫霞深處拂詩塵。</text>
<title>山居卽事</title>,<text>驅驢一自故原歸。老大無心入棘圍。沙渚晩風靑舫過。水村殘日白雲飛。山歌尙解挑人興。村酒猶能禦臘威。行藥閑吟尋古道。任敎多露濕蘿衣。</text>
<title>偶吟</title>,<text>疏簾風動曉雲輕。鏡裏蕭騷兩鬢明。碧落有聲鴻已到。靑山無語月初生。殲胡只是思投筆。遁世何須效濯纓。坐愛淸香來枕上。黃梅開盡滿中庭。</text>
<title>夜坐思人</title>,<text>孤燈相伴坐寒宵。竹榻翛然萬慮消。關塞長嗟饒虜氣。雲林猶喜少塵囂。半生交契思芝老。兩歲離情憶雪樵。枕上驚心聞玉漏。隔江誰道鳳城遙。</text>
<title>閑居</title>,<text>訪花隨柳幾經春。不料頹齡遽八旬。碧嶺丹崖朝採蕨。金塘玉淑夜垂綸。衷襟濩落眞狂客。身世棲遲稱逸民。他日翩然乘化去。綠楊風月與何人。</text>
<title>半夜吟成</title>,<text>淸夜寥寥洞壑空。金風蕭瑟戰梧桐。蛩吟草下聲凝碧。鷺宿荷邊夢染紅。月色偏傷孤店客。秋光都付一溪翁。銀河半落天將曉。咽咽寒流萬木中。</text>
<title>兒輩以吾年八十。欲上達陞資。作詩止之。</title>,<text>琪樹涼生日欲沈。小亭高臥獨長吟。逢人不作驚人語。傲世常懷避世心。萬里風煙摩詰畫。一堂山水伯牙琴。生平素位貧猶在。白首何須帶有金。</text>
<title>不眠吟成</title>,<text>巖下柴門鎖寂寥。竹齋孤燭夜迢迢。騷翁無睡枕簟冷。旅雁有聲河漠高。風撼山阿琪樹老。月明江國玉人遙。年來又抱傷離恨。不待悲秋鬢已凋。</text>
<title>漫成</title>,<text>踽踽孤蹤寡賞音。峨洋不復奏瑤琴。長空雁盡三秋晩。古寺僧歸萬壑深。學海老年悲鷁退。騷壇少日笑蛩吟。人生到此寧論命。囊裏曾無買酒金。</text>
<title>謹呈李參判 聖求 令公</title>,<text>田家終歲苦無閑。咫尺長安斷往還。忍說先公返天上。空留此老久人間。秋風白髮雙垂涕。落日靑山獨閉關。爲子求官豈容己。窮儒不厭廣文寒。</text>
<title>有感</title>,<text>棲遲巖下掩荊扉。苦竹寒梅擁破籬。丹藥未還方覺老。錦囊猶在不忘詩。煙消靑嶂三更月。人倚滄洲一釣絲。見說東林殊絶勝。淸遊曾與遠公期。</text>
<title>有感 其二</title>,<text>破榻挑燈欹枕時。百憂侵我夢來遲。荒城落月三年笛。古驛寒梅一夜詩。芳草又將新歲近。瑤琴重爲故人悲。遙知西浦曾遊處。雪裏幽篁滿小墀。</text>
<title>有感 其三</title>,<text>日暮松崖寡鶴歸。白雲飛處掩荊扉。寒梅已落歲華盡。曉月欲生星斗稀。一代淫哇詩道廢。十年和好廟謨非。山翁可是忘憂世。雙袖胡爲淚不晞。</text>
<title>贈鄭評事 斗卿</title>,<text>玉人遙自黑龍河。來訪維楊處士家。舊義慇懃知尙在。新詩妙絶更誰過。天開霽色千山月。露浥淸香一岸花。惆悵橋頭送君去。竹齋寥落鎖煙蘿。</text>
<title>有懷</title>,<text>水村寥落日遲遲。石逕苔深露未晞。碧樹有詩黃鳥囀。靑山無夢彩雲歸。人間久厭分榮悴。象外渾忘說是非。年過八旬能有幾。白頭猶欲效雄飛。</text>
<title>漫成</title>,<text>抛却綸巾不着頭。手携桃竹陟高丘。橫空雁影滄洲夕。隔岸蟬聲碧樹秋。耆耇渾亡身獨在。山河依舊淚雙流。平郊芳草人歸盡。牧笛嗚嗚惹起愁。</text>
<title>雨中送山僧</title>,<text>峽口人稀早閉門。小橋嗚咽石泉分。靑山獨影僧逢雨。紫塞寒聲雁沒雲。千里離情餘白首。一年佳節對淸樽。秋風古木煙生處。笛裏關河日欲曛。</text>
<title>歲除日吟成</title>,<text>七旬加四又明年。前路餘生閱幾年。冉冉誰知惜此日。悠悠自憐過今年。文章滿腹徒驚世。貧病隨身怪享年。寄語二兒須喜懼。他年應憶老爺年。</text>
<title>呈黃司諫</title>,<text>迢遞鄕園歸夢頻。病來贏得鬢毛新。自憐莊舃空懷楚。誰識黃公不仕秦。地接金剛饒佛宇。天回銀莢近王春。慇懃莫厭傾家釀。洛下從遊有幾人。</text>
<title>客中詠懷</title>,<text>白首悠悠有所思。一燈寒館夜遲遲。鄕因路遠難憑夢。興爲愁多不到詩。天外雲陰連北塞。雪中梅影又南枝。年華已盡偏蕭索。誰把淸樽慰客悲。</text>
<title>贈友</title>,<text>自是幽居不用名。席門堪笑似陳平。遙峯隔海禪鍾杳。落日低村斷靄生。東谷茅廬荒歲計。西湖花月故人情。身逢聖主何多幸。昆命曾聞協大橫。</text>
<title>苦寒</title>,<text>贔屭寒威不自勝。破窓無紙轉兢兢。誰知昨夜連溪雨。便作今朝滿壑氷。淸世孤蹤千丈髮。滄洲歸夢十年燈。狐裘獸炭非吾事。却笑生涯似老僧。</text>
<title>雪夜</title>,<text>日落窮廬閉竹門。浮浮聲向靜中聞。那知滿地三更雪。來自連天萬丈雲。黃卷讀時窓帶映。綠苔埋處屐留痕。山陰有興人亡久。獨對西風暗斷魂。</text>
<title>記夢</title>,<text>僧歸古寺鶴歸松。竹榻翛然俗慮空。隔隴笛聲千嶂月。滿林砧響一溪風。行藏已分同山父。禍福何須問塞翁。欹枕忽成蓬島夢。碧桃花畔趁靑童。</text>
<title>登五達亭。次明人韻。</title>,<text>寥落窮山碧樹秋。長思呼酒辦淸遊。交情老去悲翻手。世事年來付掉頭。古木寒煙連遠嶂。斷橋疏雨洒寒流。遯荒亦足甘吾樂。何必身封萬戶侯。</text>
<title>一松沈相公。於芝峯宅慶席賦詩。謹次其韻。呈芝峯。</title>,<text>東園公有兩賢郞。共道才全行又方。名動八叉新射策。功成三捷舊專場。榮華豈獨連枝竝。福履還應奕葉昌。聞喜幾人開此席。笙歌終夕迭稱觴。</text>
<title>一松沈相公。於芝峯宅慶席賦詩。謹次其韻。呈芝峯。 其二</title>,<text>蕭洒仙姿玉雪郞。飛騰新試枕中方。佳辰正値重陽節。慶席兼開百戲場。異事竟看祥協夢。歡遊爭賀運逢昌。平生溫飽猶無意。劇飮何須戒盡觴。</text>
<title>思人</title>,<text>白首棲遲從老大。敢於淸世愧無能。山河萬里餘雙屐。風雨孤齋對一燈。此夜折梅追沈約。幾時同被效姜肱。相思歲晩偏蕭索。一半離愁付剡藤。</text>
<title>次杜詩立春韻</title>,<text>倏忽光陰身已老。疏慵自分謝淸時。工夫少日寒窓雪。勳業生平滿鬢絲。門似金張何足喜。名齊廝養不須悲。却因春勝觀春意。岸柳溪梅摠是詩。</text>
<title>草亭夜吟</title>,<text>歸來還欲構思亭。谷口紫扉夜不扃。水北有人論世事。漠南無力掃王庭。靑州肯學誇三窟。白首唯甘老一經。乘化吾今樂天命。任他霜鬢半凋零。</text>
<title>草亭夜吟 其二</title>,<text>借問何時構此亭。棘爲藩屛竹爲扃。鳥惟共宿山臨戶。人不來尋草滿庭。病裏偏吟李白句。閒中頻讀太玄經。秋風昨夜吹衰髮。驚看寒梧一葉零。</text>
<title>閑居遣興</title>,<text>白髮皤皤心已灰。江湖隨處興悠哉。行歌有似雙榮啓。舞綵無因再老萊。萬壑水聲三夜雨。一庭人迹十年苔。却嫌擧眼紅塵近。不復登臨舊築臺。</text>
<title>閑居遣興 其二</title>,<text>考槃惟學碩人寬。皓首方知世味酸。眼暗喜逢明眼菜。身衰厭着誤身冠。鶴翻曉露蒼崖冷。蟬帶秋風碧樹寒。怊悵親朋無一字。謾將離思結幽蘭。</text>
<title>閑居遣興 其三</title>,<text>卜築東溪歲幾淹。四時佳興老無厭。山川魚鳥琴書共。花卉風煙雪月兼。木屐已穿安用蠟。菜羹猶美不須鹽。優游久占閑居樂。免似人間上竹鮎。</text>
<title>避寓中無聊遂成七言律 十首</title>,<text>白首優游一畝宮。天公餉我不爲窮。紙窓明透巖邊月。花塢涼生竹外風。岸幘朗吟如傲世。垂簾默坐似逃空。年來斗覺身心定。剩把榮枯比夢中。</text>
<title>避寓中無聊遂成七言律 十首 其二</title>,<text>伊吾鳴劍慕臧宮。痛哭寧追阮籍窮。閑臥巖邊酌流水。行吟松下引淸風。日沈古渡僧歸寺。雲霽遙岑鳥度空。寄語隣翁家釀熟。君今聊復一來中。</text>
<title>避寓中無聊遂成七言律 十首 其三</title>,<text>鍾聲來自未央宮。洞口迢迢路不窮。心事一生鷗鷺識。功名半世馬牛風。參乎自是知能養。回也何曾歎屢空。睡罷小窓疏雨歇。數峯蒼翠夕陽中。</text>
<title>避寓中無聊遂成七言律 十首 其四</title>,<text>波濤安有似南宮。自愧工詩竟坐窮。筆法咸追羅趙體。文章誰繼謝陶風。老來藜杖猶堪愛。貧移茶甌幸未空。倦倚烏皮時獨睡。雨餘荒蘚滿庭中。</text>
<title>避寓中無聊遂成七言律 十首 其五</title>,<text>養勇殊非效北宮。一瓢唯欲固吾窮。磯邊釣罷三竿日。窓下眠回一扇風。誰識歸來是眞樂。方知過去總成空。幽居倘就蛟綃畫。芳草閑花萬壑中。</text>
<title>避寓中無聊遂成七言律 十首 其六</title>,<text>三椽蝸屋分儒宮。爭奈臨年事事窮。迂闊儘非今世士。淳眞唯有古人風。韋門只詑城南盛。伯樂能敎冀北空。他日何人題墓道。想應荒草翳丘中。</text>
<title>避寓中無聊遂成七言律 十首 其七</title>,<text>早朝曾謝大明宮。結柳爲車肯送窮。老驥未能忘歷塊。大鵬猶欲怒搏風。笑看俗士塵容苦。剛免山人蕙帳空。渴飮淸泉飢食蕨。河汾寧復羨文中。</text>
<title>避寓中無聊遂成七言律 十首 其八</title>,<text>羞把蛾眉入紫宮。却從人厄信天窮。拾遺厭聽三年笛。宗愨思乘萬里風。綠髮已衰筋力弱。黃金未試鼎鑪空。閑來散步東皐上。落日寒煙一嘯中。</text>
<title>避寓中無聊遂成七言律 十首 其九</title>,<text>回龍洞裏有琳宮。石磴縈紆未易窮。樓影參差迎海日。鍾聲迢遞落巖風。重遊寶地禪緣重。一宿蒲團俗慮空。怊悵歸來負僧約。幾回回首白雲中。</text>
<title>避寓中無聊遂成七言律 十首 其十</title>,<text>遊事寧要見雪宮。天於吾道未終窮。但將耕釣懷高志。定與巢由繼下風。雲捲玉峯螺聳翠。雨添銀瀑練橫空。翛然隱几尋佳句。幽興都輸十首中。</text>
<title>閑居偶吟</title>,<text>浮生忽忽竟何之。心事都輸兩鬢絲。庭草欲生春入夢。岸梅猶在月要詩。南池垂釣眞堪樂。西浦同舟不可期。怊惆瑤琴藏已久。碧山流水有誰知。</text>
<title>客居淮陽之村舍。主倅雪汀李公 忔 。詩以寄之。仍次其韻。</title>,<text>匡床寥落夜無眠。睒睒殘燈欲曙天。琱管不堪新歲近。綈袍偏荷故人憐。官橋霽色千山月。旅店寒光萬樹煙。遙想江南梅已發。一枝憔悴更誰傳。</text>
<title>復呈府伯</title>,<text>西日依依下碧山。隔林嗚咽響晴灘。月明古戍棲鴉起。雪滿空洲宿鷺寒。壁上有詩分物色。枕邊無夢到鄕關。離懷觸目元多感。況復天涯歲欲闌。</text>
<title>復呈府伯 其二</title>,<text>遠寺鍾聲起暮山。雙雙沙鳥下前灘。煙霞萬瀑仙遊阻。風雪孤城客夢寒。只是交情同管鮑。休言詞賦動江關。疏櫺寂歷無人訪。獨對靑燈到夜闌。</text>
<title>復呈府伯 其三</title>,<text>萍蹤迢遞遍山川。夢入鄕關路幾千。尙憶奉親俱愛日。不堪爲客又添年。梅開東閣詩何遜。樓倚南州賦仲宣。人下屠蘇吾豈怨。笑看雙鬢雪飄然。</text>
<title>復呈府伯 其四</title>,<text>玄冥初謝斗杓回。暖律遙從九地來。晴雪暗催官道柳。條風已發驛樓梅。餘生此日垂雙涕。先壟何人薦一杯。白首不堪爲客恨。携藜更上望鄕臺。</text>
<title>復呈府伯 其五</title>,<text>重到淮陽未有期。臨岐欲發更遲遲。寒雲古渡人千里。旅館殘燈酒一巵。雙袖龍鍾今夕淚。數篇珍重去年詩。別來最是難堪處。芳草連天雁北歸。</text>
<title>到古里洞阻雪。呈淮陽府伯。</title>,<text>瘦骨稜稜鬪朔風。征途雪塞失西東。堪嗟此日間關甚。正似吾生運命窮。蕭寺煙霞無復賞。庾樓琴酒與誰同。悲歌獨向村廬臥。咽咽寒流萬壑中。</text>
<title>次山谷韻</title>,<text>雨霽池光綠似藍。小亭誰與共淸談。惟憐竹木環山北。不願聲名似水南。憔悴肯悲新白髮。風流猶是舊靑衫。樵翁漁老眞堪羨。白首何曾有爵銜。</text>
<title>偶吟</title>,<text>遠拋塵世老江干。布被蒲茵破榻寒。一半欲分山號華。百年長占谷名盤。魚思射影淸溪僻。雁欲成行碧落寬。怊惆此懷人不譏。夜來新月捲簾看。</text>
<title>奉寄東岳李公 安訥</title>,<text>蓮軒家學浩湖江。後嗣何人筆似杠。當代能詩許東岳。平時此語出南窓。文章自是漢唐上。談笑之餘戎虜降。歸拜旌麾杳無日。病來衰淚不禁雙。</text>
<title>奉寄東岳李公 安訥 其二</title>,<text>草露餘生九死餘。綈袍誰復古人如。安邊以北皆公按。洪福之東卽我居。其間相去過千里。此後無因寄一書。遙羨咸州諸父老。獨蒙恩紀樂子胥。</text>
<title>憶舊遊</title>,<text>曾上黃溪黃鶴樓。風煙驅向錦囊收。仙區隔斷三千里。人世存亡六十秋。白首自憐成老醜。丹崖誰復賞淸幽。遙知歲暮山羊洞。松竹依然滿古丘。</text>
<title>戲吟</title>,<text>綠楊茅舍近王都。前有群峯後二湖。松葉落陰仙鶴在。竹扉長掩俗人無。淸湘免作三閭槁。白首甘爲一老儒。世路向來堪捧腹。歡迎盡是見金夫。</text>
<title>次杜詩</title>,<text>三墳讀盡成何事。乾沒人間八十年。關塞舊遊靑雀外。江湖歸夢白鷗邊。月明曉堞烏先覺。露滴寒林鶴不眠。聞道君王求駿骨。黃金行看築於燕。</text>
<title>次杜詩 其二</title>,<text>山中荏苒歲華流。雪裏尋梅石逕幽。怙勢敢希三窟兔。忘機惟愛一沙鷗。日沈遠岫成金柱。雲散長空掛玉鉤。簟食豆羹吾也足。老來無忮亦無求。</text>
<title>冬夜吟成</title>,<text>壯志何曾奮北溟。只餘頭髮鏡中明。資身無策悲家業。翻手爲雲識世情。布被迎寒霜一夜。紙窓生白月三更。病中萬念紛如絮。倦倚烏皮夢不成。</text>
<title>次杜詩</title>,<text>老後微官亦不求。林泉歸臥占淸幽。猿驚但欲治心地。狐死何圖得首丘。久病可能今日愈。淸歡無復昔年遊。依然怪底前宵夢。月白滄洲上小舟。</text>
<title>寄竹西</title>,<text>幽人愛傍碧溪居。萬事心灰與世疏。踏破白雲藜杖濕。坐邀明月竹窓虛。書淫老去尤難免。詩癖窮來尙未除。怊悵休文聞有疾。一番無路問何如。</text>
<title>次南窓韻</title>,<text>竹床危坐讀黃庭。山送晴嵐翠滿亭。吟向石壇時自掃。愛看溪水不曾停。林饒宿鳥宵猶鬪。門絶來人晝亦扃。天地閒閒一身老。草堂蒲薦酒初醒。</text>
<title>次南窓韻 其二</title>,<text>遠躡何須過洞庭。歸來生計付䨟亭。白頭自笑身猶壯。靑歲誰知脚不停。雨打幽篁分石逕。風拖垂柳䙚巖扄。兒童不識僧來意。報道山翁夢未醒。</text>
<title>次南窓韻 其三</title>,<text>閉戶春來久不庭。今朝始上翠微亭。三山聳翠天將暮。萬木依微雨乍停。頭着華陽臨水岸。手携孤竹叩雲扄。有人來說人間事。長醉昏昏不願醒。</text>
<title>謝竹西來訪</title>,<text>窮廬寥落歲華催。老我幽懷不自裁。誰料山中騷客到。正逢籬下菊花開。波濤入筆詩千首。風雨連床酒一杯。怊悵溪頭又成別。西湖何處訪寒梅。</text>
<title>偶吟</title>,<text>落月餘輝半壑明。獨憑烏几數殘更。平生自幸貧無諂。老去方知餒在耕。雲護陰崖松影重。雪消幽澗竹陰輕。黃梅可是千花冠。枝上先開一兩英。</text>
<title>次雙溪韻</title>,<text>野外茅廬傍鶴泉。柴扉寥落隔城廛。驚人愧我無三絶。分虎多君有十連。雪盡苔階靑滿地。雲開峯岳碧磨天。焚香靜坐觀羲易。丹府何曾俗慮纏。</text>
<title>次雙溪韻 其二</title>,<text>一洗區區凡馬群。才名當代孰如君。梅窓倦倚淸香遠。蓬閣閑眠落日曛。百里不聞村犬吠。單醪思與野人分。生封萬戶非吾願。室就芝蘭倘襲芬。</text>
<title>寄竹西</title>,<text>遠樹微茫斷靄生。烏烏殘角出荒城。山中風雪三更夢。洛下琴樽十載情。舊事悠悠足悲咤。新交落落少逢迎。遙知西浦尋詩處。梅月嬋娟分外明。</text>
<title>送朝京使</title>,<text>手捧金函上綵舟。布帆無恙瞬登州。鯨波散作千層雪。蜃氣噓成萬丈樓。忠信在身輕海路。詩書滿腹識王猷。想應此去全齊士。拭目三韓第一流。</text>
<title>長安雪月</title>,<text>夜來虛白照前楹。怪殺闉闍玉作京。宿霧乍消千嶂霽。纖塵不起九衢淸。玲瓏瓊屑交加瑩。滉瀁金波巧鬪明。似向三山見銀闕。襟靈蕭奕坐深更。</text>
<title>上林鸎花</title>,<text>東風已綻御園花。灼灼群芳占歲華。睍睕聲中明似錦。翩躚飛處爛如霞。風煙荏苒春將暮。景物暄姸日欲斜。昨夜禁林微雨歇。千紅遙映萬人家。</text>
<title>駱峯秋雨</title>,<text>山窓開處對瓊峯。銀竹森森過翠松。玉宇暝來催暮色。螺鬟洗盡作秋容。風驅遠勢連還斷。雲結層陰淡復濃。夜久蒲牢不聞吼。想應偏濕未央鐘。</text>
<title>鞍嶺夕暉</title>,<text>山似追風覆玉鞍。翠微深處夕陽殘。解驅孤鶩飛天外。旋逐遙烽任隴端。影入上林宮樹暝。光沈析木海濤寒。方知好是誠無限。到了黃昏不厭看。</text>
<title>寄竹西</title>,<text>歎息年來萬事非。瑤琴何處遇鍾期。人間縱失芝峯筆。天下寧無竹老詞。西浦雲煙囊底物。南州山水卷中詩。相思一夜愁如海。風雨蕭蕭獨掩扉。</text>
<title>呈李參議 基祚</title>,<text>數間蝸舍占溪東。四面靑山落照中。欲向故人求夏箑。莫言流景易秋風。池邊藉草詩沾綠。階畔眠花夢染紅。怊惆雲林隔城巿。厚恩無路荷帲幪。</text>
<title>偶吟效中唐體</title>,<text>碧天如水送微涼。小雨初晴夜正長。梧引秋風醒宿鳳。草迎寒露浴鳴螿。滄浪有約人何在。丹鼎無成歲自忙。彈罷瑤琴還倚枕。萬山明月照藜床。</text>
<title>重九有感</title>,<text>秋晩南園葉盡飛。柴門長掩客來遲。詩成獨夜思君處。淚洒餘生戀舊時。紫塞雁回霜月冷。滄洲水落石橋危。年年孤負東籬菊。羞對西風又一巵。</text>
<title>思竹西</title>,<text>竹杖芒鞋步紫苔。黃花依舊傍籬開。靑山日死棲鴉集。碧落煙消霽月來。流景不堪新歲近。歸心偏爲故人催。何時把手西湖上。雪裏孤山共訪梅。</text>
<title>東遊有感</title>,<text>鷄鳴沙店月䑃朧。布被寒生客榻空。自怪孤心懸北闕。幾將雙淚洒西風。殘鞭白首關河外。短棹滄洲旅夢中。從此天涯芳草綠。楚鄕寒食恨無窮。</text>
<title>夜吟</title>,<text>席門長掩客來棕。椶榻翛然接翠微。松塢殘陽仙鶴返。石橋疏雨野僧歸。行穿巖洞雲生屐。睡倚叢篁露滴衣。夜久齋心視天象。却思虞舜在璿璣。</text>
<title>次唐詩</title>,<text>海曲躬耕二十秋。何須頻上望鄕樓。塞鴻歸盡書難寄。江笛吹殘水自流。元亮荷鋤知樂命。班超投筆欲封侯。陶然酌罷盈樽酒。忘却紛紛萬斛愁。</text>
<title>有感</title>,<text>終古膏肓不可醫。行藏誰識繫觀頤。相如壯志矜題柱。汲老孤忠願拾遺。曉夢欲隨臺下雨。春風添却卷中詩。閑來把杖出門去。芳草溪橋步步遲。</text>
<title>次明人姑蘇臺懷古韻</title>,<text>白首殊鄕感慨中。自憐身世轉蓬同。荒臺鹿走春花落。古樹烏啼曉月空。子胥素車驅巨浪。陶朱孤艇駕長風。興亡千載英雄淚。天地無情水自東。</text>
<title>次明詩韻</title>,<text>白首思鄕淚未乾。十年携劍客長安。屈因事楚曾投水。韓不歸劉豈築壇。上苑飛鴻羈夢斷。未央殘漏旅窓寒。滄溟定有鵬搏日。會使時人拭目看。</text>
<title>述懷</title>,<text>窮廬寂寞萬山中。白首悲歌志尙雄。古寺玲瓏金磬響。寒林嗚咽石泉通。生憎偃月傾唐祚。誰把凌雲薦漢宮。時事眼看堪痛哭。孤忠誰識賈生同。</text>
<title>次大明人韻</title>,<text>溪上寒松轉綠陰。渡頭西日下疏林。山含宿雪瓊峯峻。門掩歸雲石逕深。算老更添新歲恨。傷時始識古人心。身非澤畔悲秋客。何事離騷病亦吟。</text>
<title>次竹西無量寺梅月堂韻</title>,<text>淸隱生平迹太高。白鷗身世任飄飄。荊卿壯志歌燕巿。屈子悲懷託楚騷。臨水寒梅餘舊榦。滿庭明月又今宵。堂中想見孤吟處。一炷名香手自燒。</text>
<title>言志</title>,<text>姓名安用曲江題。只把枯藜步柳堤。遠塞有書鴻自北。亂山無主日沈西。晩年幽趣眞堪笑。三月舂糧未易齎。生平知足心猶逸。室少如蝸竇似窐。</text>
<title>思友偶吟</title>,<text>相思千里路遙遙。斗覺離魂半已消。雨打濃花飄艶蘂。風生垂柳颺柔條。懷沙此日空悲楚。唾手何人更度遼。怊悵滄洲長把釣。百年虛負聖明朝。</text>
<title>偶吟</title>,<text>杏花如錦柳如煙。日暮東溪月欲弦。白首方悲同蟄驥。靑山忍聽又啼鵑。窮來斗覺詩無賴。愁破誰知酒有權。晩把枯藜步堤上。小橋芳草綠相連。</text>
<title>次梅湖亭韻</title>,<text>水雲深處占幽巢。却把荷衣換舊袍。萬軸圖書貧不賣。一江煙月老猶饕。洛陽獨樂成雙樂。吳地三高作四高。遙想梅湖呼酒夜。醉中詩興正陶陶。</text>
<title>無悶堂</title>,<text>身世誰知似楚萍。晩將丘壑作居停。從敎霜髮頭邊白。不踏雲途脚底靑。自是一中緣養性。由來太上貴忘情。榮枯等視還無悶。高枕蕭然竹榻淸。</text>
<title>次碧蹄夜雨</title>,<text>華館春深碧嶂西。星軺迊處簇輪蹄。皇恩變作甘霖下。佳氣渾敎好鳥啼。東海歸來三島近。北辰回望五雲迷。明年此日郵亭畔。鴻跡那堪只在泥。</text>
<title>呼韻</title>,<text>雨霽巖邊路始乾。携藜長嘯瀉心肝。窓含樹影連沙渚。雲引峯陰下石壇。睡後裁詩誰復和。老來耽酒不留殘。林泉寥落塵緣絶。半世歸休賤亦安。</text>
<title>次大明人詩</title>,<text>春晩千花尙未開。爲携家釀上高臺。沙溪雨歇閑雲去。蘋浦更深好月來。潦倒自憐無世態。疏慵誰道有詩才。山中景物渾堪賞。徒倚枯松又一杯。</text>
<title>奉寄芝峯</title>,<text>中宵無夢倚疏櫺。萬事思量涕自零。難禁莫如頭盡白。相逢安得眼俱靑。林迎曙色連平楚。山送春光入小庭。手把枯藜出門去。紫薇初發杏花亭。</text>
<title>次大明人詩</title>,<text>老病年來分索居。滿庭松竹愛蕭疏。天寒只着桃椎屩。日暮惟巾栗里車。枳葉露濃當驛路。桂花風颺襲人裾。藜羹豆食猶堪樂。不願明公有薦書。</text>
<title>卽景</title>,<text>庭畔黃花小雨沾。捲簾遙對萬山尖。鳥驚秋隼林間伏。魚畏遊人石底潛。紫陌已忘身欲老。靑山歸臥歲將淹。焚香讀易無餘事。時把松醪待玉蟾。</text>
<title>原城別女息</title>,<text>關河霜雪客途危。異國光陰欲暮時。千里碧雲書未返。半床明月夢偏遲。生前再會猶難定。死後重逢豈易期。雙袖龍鍾滿眼淚。世間安有此相離。</text>
<title>寄江亭主人</title>,<text>雲作高臺玉作層。古今騷客幾來憑。空江木落聞秋葉。遠浦人歸見夜燈。詩筆長風豪太白。釣竿明月老嚴陵。應知水岸梅花發。驢背尋春病未能。</text>
<title>次華使遊楊花渡韻</title>,<text>江上苔深一逕幽。肩輿乘曉俯淸流。惟將琴酒酬佳景。莫對煙波動別愁。遙浦日沈雲出岫。孤村雨過水生洲。金樽樂極還忘返。燈火熒煌鬧渡頭。</text>
<title>次廷振筆畫竹韻</title>,<text>綠竹猗猗翠色浮。幾年湘岸枕江流。黃陵月白聞靈瑟。靑草猿啼傍客舟。敲戛淸聲煙外遠。蕭疏寒影雨中愁。何人移向鮫綃畫。想見龍眠讓一頭。</text>
<title>次奉和陳先生韻</title>,<text>飮酒寧嫌盞底深。百年佳會此登臨。遭逢幸獲新知樂。濡滯休懷故國心。風定珠簾雙燕舞。涼生琪樹一蟬吟。高樓宴罷斜陽暮。砌下蒼松轉綠陰。</text>
<title>次登安州百祥樓韻</title>,<text>隋家勝敗摠成空。階上殘花落晩紅。千里關河飛鶩外。一江煙雨夕陽中。悲來索爾思添酒。興到泠然欲御風。濡首要追河朔飮。明朝相憶路重重。</text>
<title>待竹西不來</title>,<text>窮廬遙待故人來。正喜松醪欲醱醅。征旆已歸淸洛畔。衡門還掩碧溪隈。一年離恨三秋月。千里詩情半夜梅。想見縣齋初罷睡。相思應上望鄕臺。</text>
<title>次竹西韻</title>,<text>記得城南跨翠騾。故人江閣趁春過。煙生古渡歸舟遠。潮滿晴沙落照多。花塢嬌姿紅艶艶。竹階寒影綠娑娑。淸遊一罷渾如夢。感舊那堪病裏哦。</text>
<title>次竹西韻 附南窓次韻</title>,<text>高韻淸詞首押騾。追攀莫及敢言過。亭亭秋水芙蓉淨。藹藹春雲態度多。縱得慰懷寬索莫。猶思對影舞婆娑。南天迢遞南雲暗。空展霜縑翦燭哦。</text>
<title>有僧來訪因成一律</title>,<text>小亭寥落對遙岑。松檜煙籠石逕深。曉日漏雲先映水。春光拖雨又粧林。論交始識嵇康懶。避世方知綺里心。啼鳥一聲殘夢罷。竹扉時有野僧尋。</text>
<title>送襄陽倅</title>,<text>襄陽形勝冠靑丘。大海東隅地欲浮。鯨背波翻迷曉旭。鼇頭煙散露仙洲。梨花影裏僧歸寺。畫角聲中客倚樓。此去胸呑幾雲夢。他年令我刮昏眸。</text>
<title>有感</title>,<text>一命纔沾鬢已絲。故園還憶舊遊時。巖邊倦臥雲生夢。松下閑吟露滴詩。魚躍前溪朝雨過。花明小塢夕陽遲。堪嗟白水盥猶在。半世如何負二宜。</text>
<title>次沙川韻</title>,<text>一方明月奕襟靈。手捲疏簾倚草亭。貧病又添今歲齒。衰遲全減舊時形。苔紋得雨侵階綠。柳色涵煙漾岸靑。我欲贏糧問丹訣。謫仙曾是讀黃庭。</text>
<title>次沙川韻 其二</title>,<text>蓬山半出白雲層。幾向東林訪老僧。禪榻尙傳經世火。幽溪猶有去年氷。心耽丹訣思銘骨。學昧靑囊未折肱。怊悵仙遊那可續。荒詞空憶壁間曾。</text>
<title>次沙川道峯霽景韻</title>,<text>瑤空螺髻聳危巒。地割東南洞府寬。老木已迎朝日亮。蒼崖猶帶宿雲寒。橋邊瀲灎溪聲凸。枝上呢喃鳥語乾。雨亦可觀晴亦好。老夫隨處解愁顏。</text>
<title>奉呈全昌君</title>,<text>隔林楓桂近秋風。咽咽寒蟬古峽中。曉月分輝虛室白。夕陽流影遠山紅。雲途宦意孤身老。塵世人言兩耳聾。歸去滄洲吾有計。綠蓑靑竹伴漁翁。</text>
<title>偶吟</title>,<text>貧無酒肉老無朋。趺坐還如入定僧。日暮山中歸獨鶴。秋來林下轉多蠅。三叉綠水連蘆岸。數點靑山近穆陵。吟罷新詩誰與語。狂心猶欲駕雲鵬。</text>
<title>漫吟呼韻</title>,<text>斗屋蕭然已夕曛。新年行與舊年分。回龍僧語風前落。長樂鍾聲雪裏聞。藥餌誰從覓參朮。文章自愧下淵雲。空齋獨坐人無訪。鷙鳥方知本不群。</text>
<title>偶吟</title>,<text>平林漠漠夕陽多。隔壟孤村一逕斜。夜久竹溪雲護月。春深苔塢雨催花。身無藥餌憂猶喜。家有簞瓢食免嗟。倦倚疏櫺瞻華岳。亂峯如劍鬱嵯峨。</text>
<title>偶吟 其二</title>,<text>老去衷襟付考槃。興來猶欲踏千山。風生蘿逕靑嵐散。雨歇松門白日閒。脚力只憑階下竹。鬢毛無賴鼎中丹。隔江更覺招提近。寒磬泠泠萬樹間。</text>
<title>有感</title>,<text>八十頹齡世所稀。其間憂樂夢依俙。生爲寄也人誰識。歿若寧焉我不辭。白屋寒煙雙杵響。靑山明月一僧歸。焚香靜坐尋詩處。半夜沖襟託子規。</text>
<title>甲戌三月二十八日有作</title>,<text>幽懷悄悄淚雙垂。人世光陰不可追。正値三春餘一日。自憐殘喘幾多時。靑搖柳岸鸎巢葉。紅墮花園雀鬪枝。怊悵佳辰誰與賞。明朝歸醉杜川湄。</text>
<title>初夏偶吟</title>,<text>年踰二齒鬢絲絲。聾瞽餘生待死期。有子有孫安足賴。無衣無食只堪悲。蓬門久閉苔盈逕。洞雨初晴草滿池。他日風燈零落後。九原誰復祭吾詩。</text>
<title>次九江韻</title>,<text>垂釣長年豈取魚。選幽猶愛白雲居。紅葉滿庭秋去後。靑山當戶雨晴餘。自將蹇足追奔驥。誰把淸溝映汚渠。新句有時愁裏得。竹間磨墨竹間書。</text>
<title>翠微亭走筆</title>,<text>亭上寥寥獨枕書。數聲鸎語夢驚餘。朝雲入谷連還斷。好雨穿林密復疏。流年苒苒紅辭鏡。浮世悠悠白滿梳。同腐已期同草木。行身安用有名譽。</text>
<title>除夕有感</title>,<text>癸酉駸駸欲盡時。年年添齒詎堪悲。方知憂樂渾如夢。此去存亡不可期。煙月有緣身獨在。琴歌無興病惟隨。斜陽亦識幽人恨。纔到西峯故下遲。</text>
<title>宿淮海蓮堂。次主人韻。</title>,<text>山前都邑帶林泉。俗物何曾着眼邊。宿客坐深無月夜。冤禽啼盡落花天。夢魂不入池中草。詩思誰分雪上蓮。世事艱危君莫問。陶然欲傍醉鄕眠。</text>
<title>謝兩仙來訪。用前韻。</title>,<text>飢食晨霞渴飮泉。倦來閑步夕陽邊。中林只愛開三逕。窮巷那知降二天。竹老文章傾紫圃。紺坡才思敵靑蓮。明朝別後門還掩。石榻翛然獨自眠。</text>
<title>次杜牧之韻</title>,<text>屹屹峯山十二峯。雲籠深壑曉歸龍。雨晴草樹生新態。春到風煙展好容。落日欲沈村曖曖。盤崖如往水重重。岸巾長嘯孤松下。偶有巖僧一笑逢。</text>
<title>次蘇東坡次趙明叔韻</title>,<text>白頭隨處守吾貧。去去寧遭承相嗔。塵世優游爲老漢。江湖跌宕作漁人。唯將蠟屐收雙足。却任儒冠誤一身。日暮草堂山雨歇。數叢紅芍駐餘春。</text>
<title>夜坐書懷</title>,<text>倦來拋杖到溪亭。疊嶂連雲四面靑。孝負白華生亦愧。年垂黃髮歿猶寧。庭無佳卉將何賞。山有冤禽不忍聽。明月欲生林靄散。仰觀天漢數流星。</text>
<title>散步</title>,<text>手携藜杖出茅廬。倦倚槐根日欲西。四面雲山紅葉後。一溪流水白蘋初。曾經兵火魂猶奕。遠隔鄕園夢亦疏。歸臥寒床更怊悵。半簾明月竹窓虛。</text>
<title>偶吟</title>,<text>百年家計任艱難。倘得淸閑餓亦安。野服稱身寧待錦。山蔬如肉不垂竿。門臨大野沙村遠。簾捲淸溪竹榻寒。只此棲遲知快樂。白首吾肯怨儒冠。</text>
<title>次古人韻</title>,<text>三尺枯筇手裏携。送君扶病上河堤。秦雲迢遞無窮恨。蜀魄慇懃不盡啼。滿地落花催結子。隔林微雨欲成泥。如何摻手分襟處。芳草連天日又西。</text>
<title>遊兔山三聖臺</title>,<text>丹崖千丈擁仙臺。俯視長江衮衮來。僧過斷橋山日暮。風生別浦水煙開。滄浪歸計唯孤棹。白首羈懷又一杯。花影滿身人已醉。新詩祕露寫蒼苔。</text>
<title>嘲權貴 時李爾瞻求見公詩。公作此詩以絶之。</title>,<text>綠蘿深處夜迢迢。一枕翛然萬慮銷。遠岫雲生還掩月。小溪潮滿欲沈橋。身無簪組貧猶樂。腹有詩書賤亦驕。怊悵曉來金井畔。碧梧秋氣又蕭蕭。</text>
<title>作客甕津書懷</title>,<text>一庭疏雨掩寒扉。挑盡殘燈客淚滋。城外有聲潮欲退。枕邊無夢夜偏遲。風流頓喪還忘酒。舊習猶存只愛詩。遙想故原家釀熟。岸巾孤負十年棋。</text>
<title>次靑蓮韻</title>,<text>化鶴誰同丁令威。洛陽遙望樹煙微。溪邊漁父携竿坐。門外詩僧乞句歸。古路蒼苔侵蠟屐。夕陽疏雨濕荷衣。閑來靜臥藜床上。天遣東岑明月輝。</text>
<title>夜坐無聊</title>,<text>曉聞雲外上陽鐘。破砌寒花露正濃。曠野倦雲留雨意。萬山枯木帶秋容。行裝老去唯憐劍。心事生平只愛松。寂寞書齋人不到。愁邊欹枕聽陰蛩。</text>
<title>寄竹西</title>,<text>松下翛然石室虛。夜涼金氣滿郊墟。靑山縱有歸來約。白首其如未定居。秋滿洞門花落後。潮生沙浦月明初。愁來忽憶知音客。回首西湖欲寄書。</text>
<title>遣興</title>,<text>洞天深處水涓涓。地隔紅塵事事仙。夕月欲生人未宿。曉雲將散鶴猶眠。貧來蔬菜如飧玉。老去文章不直錢。靜坐焚香觀至理。數枝梅影小窓邊。</text>
<title>次前韻</title>,<text>頭上峥嶸歲易徂。死生由命更何吁。未酬甫里新詩債。虛負高陽舊酒徒。活計疏迂人亦樂。幽居淸絶谷名愚。月明最愛松間鶴。半夜長鳴瘦影孤。</text>
<title>客中寄友生</title>,<text>小齋寥落竹窓虛。一枕悠揚蝶夢餘。夜雨乍晴芳草遍。朝霞初捲綠楊低。鄕音久斷悲無雁。客意忘歸賴有魚。徙倚曲欄西日暮。海棠花下水禽啼。</text>
<title>夜坐書懷</title>,<text>丹爐未轉又今年。心憶蓬壺路幾千。宿雨欲晴雲羃地。晩風吹過鶴歸天。黃花老盡朝猶艶。白屋寒多曉未眠。身事悠悠攪方寸。離騷吟罷獨悽然。</text>
<title>次芝峯韻</title>,<text>東家西舍鬧山歌。寂寞門無長者過。壯志只憑孤劍說。閑情猶對二松哦。夢回寒榻蟲聲近。涼透疏簾月色多。歸老扁舟吾不厭。江湖其奈足風波。</text>
<title>送芝峯之任</title>,<text>都門惜別共依依。千里離情酒一巵。綠柳東風寒食近。小橋流水夕陽遲。文章不待江山助。淸白還應草木知。想見鈴齋孤燭夜。錦囊重閱紀行詩。</text>
<title>車五山挽歌</title>,<text>歷數吾東士。何人號大家。唯公獨臻奧。與衆固殊科。自是超三昧。寧須讀五車。生平悲道屈。老去患才多。健筆飛如電。淸詩爛若霞。包羅盡河嶽。煥赫配羲娥。鸑鷟鳴丹穴。驊騮挺渥洼。斯文逢盛際。末路激頹波。敏捷輸千首。沈雄笑八叉。顧今安有敵。於古亦無過。龍虎凌唐彀。瓊琚壓漢槎。天應降非偶。時與命違何。磊落心猶壯。棲遲鬢欲華。風流同北海。身世付南柯。謾被時人妬。長令識者嗟。官纔資薄祿。身已抱沈痾。正擬年齊鶴。翻驚歲在蛇。霜前摧玉樹。鼎裏謝金鵝。歸想騎箕尾。埋憐匣鏌鎁。毀譽紛靡定。聲價耿誰磨。自愧如吾陋。叨蒙不我遐。幾回陪笑語。屢得共悲歌。誘掖披肝膈。褒揚荷齒牙。交情期莫逆。厚意矢無他。逝水終安往。浮生奈有涯。東城餘破屋。南陌斷鳴珂。勳業眞堪歎。哀榮儘足誇。箕裘兩玄度。山斗再元和。祖道愁雲暗。都門落月斜。從兹少知己。白首淚滂沱。</text>
<title>次枕溪臺韻</title>,<text>水向階前繞。山從洞裏回。久聞逃世士。曾占枕流臺。岸草眞堪籍。庭花不待栽。崖傾松倒掛。沙靜鳥飛廻。迥與塵區隔。何嘗俗駕來。穿雲藜杖在。邀月瓦樽開。異境貧猶買。新詩病亦裁。世情誰尙老。天意本憐才。榮悴方知妄。光陰坐覺催。感時應下淚。懷舊幾興哀。身事三年楮。生涯一畝萊。持心元樂易。於物絶嫌猜。論協潛夫隱。狂同曼倩恢。金門寧有夢。石逕任無媒。溪夕僧初去。園春鶴已胎。淸高疑閬苑。勝絶怳天台。卜得幽人宅。爭忘野老隈。休言近城市。自是謝氛埃。斷靄迷宮樹。危橋鎖屐苔。他時倘相訪。呼酒倒山杯。</text>
<title>送李堉令公赴驪州</title>,<text>昔侍南窓舅。黃驪偶一尋。鐘聲出神勒。霽色上淸心。畫棟朝雲捲。螺岑暮靄沈。花殘春覺暮。樹密夏知深。玉斝輸淸興。奚囊貯苦吟。歸來謾懷舊。俯仰幾傷今。身世滄洲阻。生涯白髮侵。仙遊不可又。片夢奈難禁。城市悲塵網。柴荊擁破衾。玆因送征旆。聊與說離襟。去把袁宏扇。行齎子賤琴。懸知趁休暇。隨意費登臨。零露初漙玉。涼飆已颯金。秋容靑嶂畔。帆影碧江潯。有助詩應進。無妨酒屢斟。憑欄遙憶處。須寄北來音。</text>
<title>全昌君大夫人挽詞三十韻</title>,<text>桃葉于歸日。齊眉敬若賓。饋儀孚內外。閨範協貞純。克配眞無負。餘波信有隣。柔嘉罕今古。淑德洽姻親。在己能忘貴。施人每患貧。恭惟先相國。實是舊良臣。宣廟憑爲楫。巖廊翼演綸。忠思追往哲。志欲濟遺民。紫履調羹歲。黃幃鼓瑟辰。那知邦運否。竟見命途陻。酷罰誠無妄。幽冤久未伸。黎元呼曷喪。蒼昊軫斯頻。幸値中興聖。俄霑渙汗仁。火焚身免玉。灰暖髮如銀。錦帖開金鳳。雲仍摠石麟。承歡輸舞綵。至養備兼珍。積善流千祀。遐齡近九旬。方期同太岳。共祝等靈椿。寶屣泥初涴。瓊箱藥已陳。風輧杳何往。仙島問無因。掖臠誠尤篤。欒冠慕轉新。哀榮人莫匹。福祿世誰倫。落照蓬山夕。東風宰樹春。丹旌綠楊畔。玄碣鬱川濱。象設橫分午。螺岑遠控寅。靑烏護窀穸。赤麂掃荊榛。佳氣迷龍角。祥光擁虎脣。自慙荒野陋。叨拜相門塵。蟹步悲須杖。蜎軀惱採薪。徒將一篇挽。遙哭大夫人。</text>
<title>次杜工部荊南述懷韻。呈竹西詞伯。</title>,<text>散迹同秦贅。衰樗愧楚材。長嗟對山水。無與共追陪。曳屐穿荒逕。携竿上釣臺。蒼藤巖畔古。紅蓼水邊開。俯仰乾坤大。峥嶸日月催。故巢梁燕去。遙浦塞鴻來。玉律濱寒露。金風際蟄雷。門迎病僧訪。簷迓宿雲廻。幸免從他罵。還忘與物猜。林泉堪老矣。勳業已焉哉。葛岸淸陰轉。松坡綠影頹。幽襟唯付竹。孤詠只輸梅。覓句斑侵鬢。懷賢淚滿顋。存亡元有數。禍福豈無胎。遊寺曾三笑。傷時又七哀。扶危憑瘦杖。遣興賴深杯。誓向丹崖遯。寧敎碧嶺咍。行藏猶可卜。經濟奈難該。烏几封苔蘚。蝸廬鎖草萊。恭惟逢聖代。登進摠賢才。賈馬翔臺閣。閎天列鼎台。雍煕方致泰。瑞慶劃消災。鳳陛爭陳策。龍池孰押徊。竹翁尤拔萃。芝老竝專魁。學海深逾闊。文鋒耿未摧。詩應窮競病。字欲問敲推。處己欽氷操。治民服刃恢。龜藏羞自衒。鳩拙竟誰媒。愛子慙貽厥。防人欲築壞。相思不盡意。中夜起書灰。</text>
<title>奉送雪樵令公赴燕京 尹安國</title>,<text>磊落人中傑。生平愛雪樵。仙風今尹喜。道骨古王喬。簪組何曾累。煙霞是久要。叉溪得淸絶。福地隔紛囂。閬苑移塵界。蓬丘在市朝。錦粧楓映砌。環轉水侵橋。笛奏鸞翔玉。琴淸鳳舞瑤。親朋幾來往。樽酒共招邀。至樂方知最。閑愁不待消。園林心適適。雪月興陶陶。勝事期千載。綸音下九霄。征軺辭象魏。畫舫駕鰌潮。浪靜鳴游貝。雲收息汗趫。魚龍識高義。夷夏服淸標。通渚鷗邊近。巫閭鳥外遙。鼇沙初渡海。鶴野再經遼。禮樂逢文武。雍煕際舜堯。萬方來玉帛。雙闕殷簫韶。福履身仍健。驅馳鬢未凋。去時看社燕。歸日及羹梟。自愧曾漂麥。還甘事緯蕭。文章謝鸚鵡。活計分鷦鷯。命委穿泥鐵。才非切玉刀。元卿本多病。岑越好長謠。習隱開三逕。充飢食一瓢。當公任專對。適我惱煩敲。藥餌嗟無效。澌羸久未調。有懷眠白日。無夢坐淸宵。淚爲傷時洒。魂因別舊銷。彤襜杳何許。天末路迢迢。</text>
<title>次杜詩將適江陵四十韻</title>,<text>避地居峯嶺。寬懷敢向隅。持身唯委命。抱膝不曾吁。泛泛波中梗。悠悠水上鳧。飢猶舊時志。老減昔年膚。夜久傾金斗。天明湧火珠。春風過驚蟄。曉雨欲蘇枯。往事雲何有。先人迹已無。巖花含露艶。林鳥得時娛。急景頭邊過。悲心淚裏輸。竹坡連小澗。蓽戶俯交衢。宿志期經世。初心欲滅胡。安貧寧事產。隨分只完軀。拔劍魂猶爽。題詩筆屢濡。浮舟慕羅隱。學圃笑樊須。山水欣重賞。塵埃謝復趨。農桑不可緩。田圃歎將蕪。橋毀寒流漲。沙回曲岸紆。嘗甘飽蔬糲。不恥老繩樞。枕冷愁憑石。團溫喜臥蒲。知時憐塞雁。反哺羨林烏。路僻人難到。峯高日易晡。幽閑眞鄭谷。喧聒隔王都。悵望深交遠。愁吟瘦影孤。圍棋唯愛謝。驚代肯追蘇。好辯元非辯。如愚豈是愚。銜悲甘泣玉。迎笑鄙當鑪。塗說終無實。空名自是誣。鷦甘食一粒。驥任騁長途。粥本隨貧士。冠非誤老儒。瓢空憐濩落。鯨大困江湖。豐泰時安在。棲遲歲屢逾。自慙將朽質。幸此卜名區。卉木披雲錦。巖巒展畫圖。聞槐時採杞。邀鳳幾栽梧。辭漢羞爲皓。譏秦莫效盧。生平追北學。行乞恥東塗。丘壟猶能保。山河不是殊。生鸇本由雀。老馬反爲駒。迹似蟠泥屈。身同折簡呼。雄思萬人敵。危賴一筇扶。夏麥行將刈。秋茅亦可誅。歸來悼前猛。何乃冒崎嶇。</text>
<title>走次杜律</title>,<text>帝者師非願。生平笑子房。春風思魯浴。明月憶吳檣。天地孤蹤遠。江湖短褐涼。蜀山刀絶夢。豐犴劍藏芒。破屋紅泉近。閑庭白日長。琴耽彈白雪。詩歎詠黃裳。有樂貧猶飽。無憂老轉狂。文章憑紫電。眞訣貯靑囊。壯氣憎蛟橫。慈心憫雀瘡。宗風慙破浪。韓韅愧專場。岸竹松同翠。階苔草共蒼。百年爲世棄。豐悴兩相忘。</text>
<title>走次杜律 其二</title>,<text>引竹撑危棧。牽蘿補破房。細泉鳴似筑。喬木矗如檣。地僻冬猶暖。山高夏亦涼。雲林堪遁迹。星月競翻芒。古井緣朝冷。更籌入夜長。柳煙垂草岸。松露滴荷裳。日照遊絲颺。風和舞蝶狂。消憂賴春酒。遣興倚奚囊。自歎三年病。誰憐萬姓瘡。行看民轉壑。可待稼登場。心苦唯餘赤。顏衰任已蒼。有懷悲逝水。耿耿不能忘。</text>
<title>走次杜律 其三</title>,<text>隱遁思如皓。勳名肯效房。山情輸兩屐。湖夢趁孤檣。永日蒲床靜。淸宵竹榻涼。洞雲朝作雨。烽火夕分芒。地古寒松老。巖危細逕長。小溪羅作帶。絶岸薜爲裳。身退飢猶樂。時和興欲狂。嘯歌憑几杖。花鳥納詩囊。兪子悲捫痛。淳于解潰瘡。死歸高士傳。生免少年場。田圃躬耕稼。鄕閭友老蒼。浮生方得所。不怨一蛇忘。</text>
<title>次杜水宿遣興奉呈群公</title>,<text>洞邃如桃水。漁翁到定迷。身衰覓丹藥。眼暗憶金篦。門掩雲生逕。庭空雨作泥。東風花羃岸。落日柳籠堤。鴻是征宜北。人誰笑向西。乾坤百年恨。生死數行啼。梳垢頭無髮。扶衰手有藜。吹竽思適魏。操瑟肯遊齊。一代崇文學。三邊尙戰鞞。塵埃甘屈蠖。湖海羨飛鷖。勝日詩頻覓。中宵劍屢携。身名同畫虎。世事等醯鷄。古井誰知渫。荒原不作蹊。家饒范塵積。裝乏陸金齎。輕世腰羞折。趨時首盡低。自同三逕隱。還似一枝棲。陶冶能藏瓦。班倕解作梯。悲歌鄙韓子。長往效王倪。淸興琴中瀉。新詩竹裏題。他年如卜獵。仙蹕下磻溪。</text>
<title>走次杜詩</title>,<text>草屋無人訪。窮簷有鳥歸。自憐明世士。猶着去年衣。地薄治生苦。途窮觸事違。山河新歲近。京洛舊交稀。霜壓黃花老。風翻赤葉飛。遯荒聊養拙。頓覺識天機。</text>
<title>次杜詩</title>,<text>忽忽桑楡晩。光陰似水流。草堂疏雨夕。蘋浦亂雲秋。心事空憑檻。勳名負借籌。世今無足道。人故爲身謀。覓句頻搖膝。寬懷更上樓。每思吾友逝。轉覺此生浮。鬱鬱愁如許。涔涔病未瘳。貧寒吾不恨。猶得遂狐丘。</text>
<title>次楊州牧伯韻</title>,<text>半世騎驢漢。儒衣不稱時。長歌返桑梓。獨夜掩茅茨。孤燈耿虛牖。積雪映疏籬。竹壓幽泉咽。松寒病鶴飢。殘煙起蘋渚。零露濕羅帷。寺近鍾聲早。林深曙色遲。風塵千丈髮。湖海十年詩。舊約靑山在。新盟白鳥知。從今理漁艇。甫里效天隨。</text>
<title>次唐人韻</title>,<text>鬢下餘千雪。囊中乏一金。裁書山友問。乞句野僧尋。別浦唯思泛。仙山且欲臨。家依小洞靜。路傍杜川深。白起煙霑樹。淸流雨洗岑。沙頭低晩照。峽口下層陰。身老慙仙骨。才疏愧士林。猶存百年樂。不負一生心。自喜襟期淨。寧敎物欲侵。悠悠倚虛幌。東武與誰吟。</text>
<title>走筆書懷</title>,<text>久恥彈馮鋏。寧求作傅鹽。處貧常快樂。居靜愛安恬。宿鳥巢寒樹。歸雲托短簷。不曾悲蠖屈。只是效魚潛。避世人誰問。還山歲幾淹。氷凝石橋滑。煙足土床炎。老病窮俱到。詩琴月共兼。傷時孰追賈。賣卜肯同嚴。學進知身過。年徂歎齒添。携藜試孤步。登隴騁遐瞻。天地塵隨眼。江湖雪滿髥。鶉衣淚痕濕。龍匣劍鋒尖。世事嗟無限。人情本不厭。常羞東郭乞。願配於陵廉。滄海何容濟。皇天豈福謙。兒童供杖屨。荊布謝粧奩。綻白殘梅老。抽靑弱草纖。尙玄耽寂寞。履薄絶猜嫌。庭暖將栽朮。溪荒欲刈蒹。風光正堪賞。何處訪靑帘。</text>
<title>挽李甕津 惟則</title>,<text>宇宙悲孤劍。風塵寡賞音。顧慙爲世棄。叨荷托交深。況卜連墻近。何煩命駕尋。有時同枕膝。無日不披襟。慷慨匡君略。謙恭下士心。承流分漢竹。經濟負商霖。孝友靑氈在。艱危白髮侵。物情方共惜。天意竟難諶。江漢寒流急。蒼躔紫氣沈。隣舂停相杵。舊曲罷鳴琴。積慶留雙玉。貽謀謝一金。典刑嗟莫覩。疏懦慨誰箴。往事雲無迹。餘生雪滿簪。他年拜荒壟。衰淚不能禁。</text>
<title>寄竹西</title>,<text>彼美儒仙老。生年號竹西。洗心無舊染。遣興有新題。賢比劉嵇過。詩稱沈宋齊。巖廊可端委。庠塾合提撕。道藝能窺閫。文章夙稟奎。神鷹俄矯翼。逸驥暫維蹄。身健還忘杖。家貧只喫藜。滄洲鷗共夢。林穴鶴同棲。計闊牙千軸。行裝錦一奚。風流映今古。得喪任推擠。膠荷曾投漆。袍蒙故賜綈。逃名思抱犢。懷友憶留溪。白屋荒苔遍。靑山落日低。食萍歌鹿詠。遷木羨鶯啼。欒壑僧唯訪。桃源客自迷。此間仍久別。何處更相携。愛似雙游鱖。情猶一點犀。閑忙雖坐異。分義肯令睽。世事悲翻手。餘生付把犁。愁來步沙渚。芳草謾萋萋。</text>
<title>次高適留上李左相韻。謹獻雙溪。</title>,<text>枕石成殘夢。携藜步小庭。有懷悲落日。無計駐頹齡。樹密籠層翳。山晴捲宿冥。淸風入窓牖。明月爽襟靈。迹是新肥遯。身非舊典刑。自憐曾抱瑟。長笑尙窮經。鑿翠思開屋。馳煙謝勒銘。老慙頭獨皓。交荷眼雙靑。善價超齊壁。奇才過楚螢。世稱鸞鳳美。人襲茝蘭馨。蓬閣詩初就。荷堂酒欲醒。仁恩浹橫目。友愛篤分形。足致三階正。何徒一境寧。孫陽知赤電。薛卞識靑萍。玉粲頻蒙賜。金聲幾獲聽。從今淮海畔。夜夜照文星。</text>
<title>寄竹西</title>,<text>慼慼苦無悰。年華已季冬。披榛尋小逕。着屐倚孤松。雨洗長洲鷺。風傳古寺鐘。運乖悲寡合。身老歎多慵。天豈憎鳴鶴。人皆愛畫龍。論交寧覆手。處世只藏蹤。藥失爐中液。霜添鏡裏容。江湖違宿願。琴酒負相從。谷暗煙籠樹。庭昏月隱峯。夢應思我作。書幾爲君封。几任重重縛。衣誰密密縫。窮途增病渴。末路少明農。撫己甘朝露。憂時畏夕烽。榮枯十年淚。關塞一枝筇。學欠三餘得。師慙五字攻。詩吟竹水妙。才笑鶴泉庸。廉介名殊重。文章世所宗。九良雖易遇。一顧奈難逢。俯仰空搔首。煩冤未吐胸。慇懃寄梅信。莫惜報吳儂。</text>
<title>走筆贈朴君</title>,<text>寂寞紫門掩。川原欲暮春。經綸謝明世。琴酒負佳辰。花鳥輸雙眼。煙波寄一身。靑山唯愛靜。白首不憂貧。竹下携藜杖。松間岸葛巾。醉猶常欲舞。病亦不曾呻。片夢懸淸渭。孤蹤隔紫宸。龍泉甘自蟄。魚目豈爲珍。玩索耽觀易。衰遲懶問津。每悲同注瓦。誰與共傾銀。跌宕師通子。風流慕季眞。開窓對螺髻。掃地作花茵。成律眞堪笑。黃詩敢效嚬。單瓢倘能繼。肯歎老於民。</text>
<title>次唐音</title>,<text>仙區俗路分。煙霞愛氛氲。一水連靑島。千山鎖碧雲。塵埃餘廟貌。苔蘚翳碑文。樹密猿猶宿。沙平雁作群。桃波流汩汩。梅萼落紛紛。岸竹陰初轉。汀蘭氣更薰。芳洲有行潦。吾欲獻湘君。</text>
<title>送洪景望令公赴京 霶</title>,<text>先人蔀屋在城南。素里同居世已三。義分端宜如舊識。交情休道不曾諳。生平謾切傾劉願。末路長懷責沈慙。淮水濤瀾緣積慶。謝庭蘭玉摠賢男。分憂紫綬才稱最。鎖直靑綾夢幾酣。臺閣芳名瞻赫奕。詩書素業服硏覃。龍巾共羨床中拭。鷄舌方看口裏含。晉乘由來誇騄駬。楚材何幸得楩枏。盈庭多士斯爲美。專對非公孰可堪。金闕九重承鳳綍。玉河千里騁鸞驂。陽生緹管三元近。祝獻彤墀萬國參。華表鶴聲穿曉月。醫閭山色染晴嵐。馳驅誓盡孤臣悴。氷蘖寧容一點貪。遼海妖烽殊未息。氈裘戎醜竟誰戡。芝軒想已辭京國。蘭室從兹隔笑談。去日秋風動燕塞。來時冬雪洒龍潭。疏慵落拓悲雙鳥。活計蕭條困八蠶。撫事自憐身潦倒。傷離轉覺髮鬆鬖。江橋未遂追征旆。谷口徒嗟掩弊庵。別語只輸三百字。微誠愧似達空函。</text>
<title>送權學士以書狀赴燕京</title>,<text>家世三韓第一人。聲華籍甚動簪紳。鸞坡舊日陪螭陛。遼塞今朝受鳳綸。忠藎誓輸緣盡孝。賢勞已分却忘身。過江征路三千里。陟岵歸心十二辰。秋晩醫閭露螺髻。月明華表下飆輪。山河觸目奚囊富。氷蘖爲心越橐貧。節趁一陽回九地。班隨萬國賀重宸。金鑪冉冉香煙細。玉殿輝輝瑞日新。專對得人寧辱命。遠遊經歲足傷神。江梅欲綻邊雲暖。燕雁將歸客夢頻。繡服好趨雙闕曉。斑衣更舞一堂春。豈徒積慶鍾鸞鵠。會見中朝快鳳麟。媿我只堪同弊帚。如君端可挹芳塵。臨風欲識離懷苦。看取蕭疏鬢似銀。</text>
<title>次登岳陽樓</title>,<text>客到沅湘落木秋。巴陵猶有舊時樓。一簾楚雨丘邊過。數點羅岑目外浮。理屐幾回緣有興。垂綸不是故無鉤。忘機別浦和鳧睡。買酒漁家減客愁。勝槩只嗟今夕賞。登臨誰復古人留。依依落照將沈岫。咽咽寒潮欲上洲。感慨千年付羌笛。行裝半世倚孤舟。自憐斷梗飄難定。何事哀猿哭未休。渡面風生催去雁。沙頭霜冷起眠鷗。從來葵藿常傾日。自笑長懷進退憂。</text>
<title>奉送沈相國陪大夫人赴安邊</title>,<text>分憂雖重牧民賢。未有官因八座遷。雙闕拜辭朝議惜。專城歸養聖恩偏。風生古渡朱幡颺。日耀平郊彩服鮮。身侍潘輿忘去國。手持韓鉞擬安邊。驛梅暫隔江南信。卿月翻從塞北懸。貴極拖金猶翼翼。誠深執玉盡虔虔。晨昏愉色常隨後。方丈珍羞鎭滿前。負米無煩去親側。瞻雲誰復上山巓。于公積慶門閭峻。楊播敦和孝友全。宿雪欲消春鐵嶺。征鞍初卸夕銀川。一條官道催飛蓋。萬舞公庭敞壽筵。默算遐齡存喜懼。還將錫類濟顚連。平反摠是慈闈敎。淸謹無非奕世傳。陶傅功名由截髮。箕疇福履孰齊肩。宸褒佇看黃麻降。美化應留翠石鐫。自顧駑才非赤電。久慙儒雅負靑氈。龍門仰德心徒切。鮒轍啼飢病未痊。花甲又添新歲老。綈袍安有故人憐。斜陽別恨迷芳草。半夜離懷怯杜鵑。他日驅驢赴關右。升堂共祝享千年。</text>
<title>次唐王仲初寄田侍中韻。贈竹西。</title>,<text>瓊琚付與老夫傳。句律宜居十子前。三象渡時朱鬣爛。九虯騰處綠蹄穿。沈船破釜終禽翳。鶴唳風聲竟走堅。勁卒壓山方奏捷。殘兵曳甲孰求全。江河美價能俱占。光岳精英解獨專。愧我頑如打鈴後。多君勇似入關先。當年白玉雖悲楚。他日黃金定築燕。才傑得途寧介石。疏慵揣分合歸田。自憐齊堞偏師弱。敢抗韓壇上將權。呼酒未成文字飮。不堪煙樹隔南天。</text>
<title>言志</title>,<text>功名安用綰金章。自笑疏慵老更狂。萬井炊煙雙闕聳。半簾微雨一窓涼。身隨芳草逢新歲。心逐征鴻返故鄕。往事杳茫渾不記。美人迢遞竟難忘。山光送翠連空巷。苔色扶靑上小墻。他日峯原歸去路。不堪回首對斜陽。</text>
<title>芝峯相公挽詞</title>,<text>茫茫天地無窮恨。忍向東園製此詞。駑馬幾回要伯樂。瑤琴不復遇鍾期。黃鑪坐失人間會。白首惟思地下隨。天降大賢扶社稷。身逢聖主協皐夔。氷襟洒落瓊樓矗。芝範從容彩鳳儀。手裏韋編愛羲易。卷中珠唾見唐詩。文章拔出班楊上。功利羞稱管晏卑。蘊櫝豈非瑚璉器。論才眞是廟堂姿。兩朝忠悃孤臣老。一代聲名萬古垂。久服高明識消長。誰知進退繫安危。唐庭行儉收賢日。晉室山公啓事時。公道共稱人始見。太平方佇世還煕。生民底事終無祿。豎子堪嗟竟莫醫。豈效囊兒歸作記。定追巖叟去騎箕。歌停相杵思遺直。痛軫重宸喪倚毗。旣爲明公雙我涕。且仍邦政五吾噫。文衡未典庸非闕。中壽纔登惜不貲。渙汗尙蒙新雨露。銘旌俄換舊官資。滔滔淮水流波遠。衮衮于門積慶遺。家有二難能繼業。籝無三品足貽基。靑山落日孤雲在。丹旐東風一笛悲。惆悵典刑難再覩。餘生從此更何之。</text>
<title>七夕擬古</title>,<text>秋日到七夕。未嘗天不雨。一宵歡未足。云是牽牛淚。眞贗吾豈知。斯言傳自古。閉戶綠楊邊。白露溥高樹。感之聊浩歎。愁吟倚蓬戶。佳節屬今夕。貧無一杯酒。幽懷誰復慰。獨坐空搔首。還思癸巳秋。幸與南窓遇。樽酒共歡娛。此會寧無數。存亡今已矣。悵望心幾疚。濡筆強題詩。靑山殘日暮。</text>
<title>有感</title>,<text>尋幽得仙區。白屋臨溪渚。富春願追光。箕山期效許。道釋僧共論。雲林鹿爲侶。雨足泉有聲。天寒鳥無語。故人成遠別。如何音信阻。美璞世不知。見刖休怨楚。</text>
<title>示兒曹</title>,<text>白髮已渾頭。能爲幾時客。貧猶愛魯顏。富豈慕晉石。綠樹雲迎秋。靑山雨送夕。焚香淡無事。小庭鶴留迹。</text>
<title>病中示兒曹</title>,<text>秋風奪炎熱。白露生前林。林間亂蟬鳴。草際寒蛩吟。溽暑且云捲。前溪流水深。抱痾倚草廬。撫己徒傷心。平生學經綸。唯余霜髮侵。范甑坐生塵。淸尊誰與斟。回思舊時事。悒悒良難任。寄語汝二子。言言淚霑襟。此情不可道。憂心只欽欽。君子貴知命。起欲彈吾琴。</text>
<title>次林悌登西湖樓詩</title>,<text>里隔東郭七。樓擅西湖一。靑林欲染霜。白鳥長飛雪。風輕帆去遲。江晩潮歸疾。蘋洲連竹浦。野店依雲樾。憑欄又一杯。碧落明秋月。</text>
<title>次唐儲光羲詩</title>,<text>門掩紫澗中。古道苔紋亂。風來綠柳舒。雨歇靑嵐散。幽興不自禁。斜陽上前岸。</text>
<title>次黃葛篇</title>,<text>淸溪疏雨過。老樹寒煙羃。苔磯高數尋。竹竿長幾尺。只愛荷作裳。不求葛爲絡。水雲付生涯。沙鷗忘主客。岸上白蘋香。柳間黃鶯擲。一棹任所之。幽人本無迹。</text>
<title>次沐浴子</title>,<text>明月照空樽。白露霑寒衣。金河消息斷。玉顏慘無輝。何當破天驕。洛下長歌歸。</text>
<title>次薛據</title>,<text>平生寡所諧。何幸得知音。從來鍾子期。解識伯牙心。煙霜日已重。落葉滿西林。別浦來遠帆。孤村響寒砧。相思不可見。浪撫丘中琴。</text>
<title>山居雜詠</title>,<text>小廬傍蒼山。左右靑林薿。好酒雖未沽。哦詩豈得已。澗泉嗽寒齒。松風醒俗耳。平蕪落日明。古木殘煙起。漸覺世路遠。却與桃源似。寄語同襟人。浮榮安足恃。下帷讀古書。門前絶車軌。淡然已忘我。無悲亦無喜。自得顏巷樂。肯效靈均悴。老來得幽居。溪山別天地。病憐歡意少。閑覺詩情恣。花月古今同。風雲朝夕異。高枕却深思。守靜良足貴。</text>
<title>效古示兒輩</title>,<text>自我得斯疾。于今已踰月。呻吟不離口。展轉臥床席。肌膚日已消。鬢髮無一黑。夜夜不得眠。明燈至明發。強起倚小窓。疏簾映朝日。兒童相對泣。勸我強饘粥。吾家本孝友。積善自疇昔。況吾縱無知。生平無大惡。神明必扶持。庶幾見勿藥。夕來得京便。南窓寄一札。又見韓氏書。共道長相憶。相去不甚遠。如何阻面目。春風入郊頭。病草生微綠。時節漸佳麗。乾坤布德澤。我懷何悠悠。新詩聊一綴。</text>
<title>牧笛次韻</title>,<text>牛背有寒笛。一聲風外長。煙蓑過隴頭。身占水雲鄕。只欲適吾意。不求解宮商。吹之猶未了。殘日下茫茫。</text>
<title>擬古奉寄芝峯</title>,<text>悠悠復悠悠。我懷一何長。老來爲世棄。築室峯山陽。門前有流水。亦足濯滄浪。生世六十年。小少學文章。天運一何阨。萬事竟亡羊。白髮不再黑。徒悲滿鏡霜。</text>
<title>擬古奉寄芝峯 其二</title>,<text>晩登南山望。景物何茫茫。疏柳怨秋風。遙岑含夕陽。時序不暫停。浮生石火忙。願欲遇君子。款款論心腸。道路旣云遠。我馬苦玄黃。相思幾時見。薄暮空彷徨。</text>
<title>擬古奉寄芝峯 其三</title>,<text>古人已云沒。古道日荒涼。交情寡賞音。抱琴淚霑裳。日暮掩柴扉。小雨過秋堂。中宵苦多憂。起坐倚空床。竹下鶴無睡。籬邊螢有光。我詩竟誰寄。爲君歌慨慷。</text>
<title>李祥白五休亭</title>,<text>析木彩鴉沈。蒼空纖滓滅。玉露滴疏林。仙崖映華月。瑞光幾千丈。仙人垂兩足。停杯一問之。竟夜眠不得。</text>
<title>李祥白五休亭 其二</title>,<text>墟落隔依依。遠岫斜陽懸。曖曖橫一抹。古木生寒煙。風光入活畫。暝色迷前川。積素愛氤氲。悠然幽興牽。</text>
<title>李祥白五休亭 其三</title>,<text>古渡宿雲捲。南溪微雨餘。手把一竿竹。苔磯來取魚。垂綸錦鱗躍。落筋銀絲虛。他日遇周文。還應載後車。</text>
<title>李祥白五休亭 其四</title>,<text>東風扇綵灰。靄靄韶光多。溪亭一樹梨。上有黃鸝歌。花間戛玉笙。葉裏投金梭。鼓吹浣詩腸。徘徊山日斜。</text>
<title>李祥白五休亭 其五</title>,<text>宿雲封洞腰。柴扉掩溪口。石枕孤夢回。高梧夜來雨。蕭騷洒金井。滴瀝連花塢。却愁鳳巢寒。携藜步庭宇。</text>
<title>詠三角捲雲</title>,<text>隔岸泰華近。殘鍾中夜聞。遙看一陣風。掃盡三峯雲。仙掌鳥外高。脩眉天際分。朝來指點處。佳氣生氤氲。</text>
<title>詠西峯落照</title>,<text>古道斷行人。疏林飛宿鳥。層陰下遙岑。天末明殘照。餘光映遠邇。益覺溪山好。恨無魯陽戈。幽懷付長嘯。</text>
<title>詠東嶺松月</title>,<text>日暮涼飆起。瑤空綠煙滅。瑞光生白毫。松間上明月。玉露滴疏柯。金波籠翠葉。襟靈斗覺爽。小齋轉淸絶。</text>
<title>戲題</title>,<text>綠楊驛樓連官道。官道延延侵古渡。古渡之南聞禁鐘。樹木接天煙濛濛。云是長安帝王宅。甲第高臺迷綺陌。朱輿白馬紛縱橫。公子王孫朝玉闕。富貴誰與敵。千秋占歡樂。獨有綠楊鶴髮翁。長向溪頭弄明月。有人來說人間事。笑指浮雲不肯答。</text>
<title>甲戌秋偶題</title>,<text>秋風瑟瑟吹碧樹。上有寒蟬鳴不已。老翁不復悲二毛。叩腹長吟步溪涘。明年可得似今日。默算吾齡聊一笑。門前忽見山僧來。約待秋深訪蕭寺。</text>
<title>書懷</title>,<text>神京東去三十里。山曰蓬山天所峙。蓬山之下有淸溪。水與新安羞可比。溪之北面纔尺咫。有一幽人卜居此。幽人素履本來拙。有姓無名今白髮。世間名利豈無心。自是天公賦命薄。早失大人只有母。奉養晨飧無一肉。西山落日不可挽。風樹哀哀淚成血。歸來築室蓬山邊。白屋翛然才數椽。一床書一竿竹。物外逍遙知幾日。布冠草履亦不厭。暮粥朝饘猶飽腹。平生一癖愛栽花。以此春來日不足。海棠欲發薔薇謝。芍藥將開木蘭茁。有池雖無活水來。雨下淸流猶可灈。蒲薦終朝倚烏皮。山鳥嚶嚶滿林木。此間眞樂少人知。俯仰乾坤庶無怍。知音末路得竹西。愛其爲人良不俗。淸詩足可配岑王。高趣唯耽食芝蕨。一別之後音塵疏。三年不見空唏噓。江都君是扈龍輿。谷口吾今臥蝸廬。榮枯雖道隔雲泥。交義誓保無磷碯。昨者便來得雙鯉。報道今朝訪我爲。豈料一雨解關人。竟無高駕尋柴扉。悵然終日枕石眠。夢裏依俙如見之。黃鸝巧作喚友聲。野鹿呦呦空食萍。我有心交曰尙敬。百歲鹹酸同弟兄。尙敬亡來已隔世。幾向停雲霑我纓。死者已矣不可道。生者如何尙多阻。嗟吾隻影獨踽踽。隙裏餘生安可久。悲來濡筆成此詩。敢把文章誇八斗。唯將我懷示汝輩。一讀之後須覆瓿。</text>
<title>次蘂珠曲韻</title>,<text>祥雲深鎖十二樓。玉屛斜拂黃金鉤。銀鋪展地碧桃開。紫杏欲謝秦娥愁。寶階草軟寶車轉。水沈香消太乙殿。金宮玉女連臂歌。貝瑟鈿琴上春怨。滄溟烏兔任回環。六屑何嘗侵綠鬟。丹爐初熟霱煙寒。上界眞人行寸寸。雲和齊協羽衣謠。櫻脣暫開瓠犀嫩。梳翻打馬理晨粧。摠爲緱嶺要簫郞。昆丘靑鳥一影遙。斷盡蘭娃無限腸。瓊籤報曉碧雲外。香桂寒生秋色改。鼇岑迢遞杳無音。一陣冷風天接海。</text>
<title>次白樂天浩歌行</title>,<text>世事紛紛幾時畢。我欲沈暝醉千日。自從失母歸松楸。歲月悠悠垂二七。西疇耕作年復年。饘粥亦絶猶歡然。鍾鼎功名吾豈敢。閑愁不曾侵衰顏。田園風物尙依舊。百歲菟裘得吾處。巖邊老鶴驚猶棲。簾畔閑雲宿而去。延生其奈乏紫河。弄姿堪笑無秋波。平生知己是何者。道峯長對靑峨峨。且從商嶺展長嘯。肯向燕市追悲歌。橋頭小路行旅稀。雨後池塘芳草多。山林隱跡世無知。只有文章似陰何。</text>
<title>次東坡定惠院韻</title>,<text>雄豪意氣竟安恃。試看當時朴叔夜。靑雲名宦縱云榮。不如閑眠茅屋下。布衾雖麤煖如烘。村醪壓槽香初瀉。文章或可鮑謝追。事業何須管蕭亞。江山自足入嘯歌。隣里猶憐通假借。且臨綠水一絲垂。肯向朱門再拜謝。悠悠世事似亂絮。忽忽光陰同旅舍。不傍東門學古侯。準擬明春採新蔗。三休老去世已棄。四知生平吾所怕。向風刎頸是何人。可笑侯生只遭罵。</text>
<title>次白雲歌送友人</title>,<text>薄暮天涯望停雲。離懷杳杳長思君。長思君匹馬紅塵裏。桃花亂落天津水。天津水雲錦衣。遠送夫君金馬歸。</text>
<title>送甥應瀣歸西湖</title>,<text>爲送楊州士。去作西湖客。西湖春已深。兩岸寒波綠。應知落日釣魚歸。玉漵楊花飛拍拍。此間終老足平生。肯向楊州思舊迹。</text>
<title>次謝贈劍短歌</title>,<text>秋鍔猶沾老蛟血。玉匣稜稜凜霜雪。乍看初疑一片氷。熟視摩挲知是鐵。龍光幾年射蒼天。價直千金不論錢。持贈使華良有意。一麾邊塞絶腥膻。</text>
<title>酒半。朴宰相要登樓。得長吉韻。</title>,<text>日出三竿紅霧消。山腰綺閣干雲高。蓬萊弱水幾萬里。金柱千年撑六鼇。長洲粉堞連數里。芳草萋萋樹如薺。天仙今日須盡歡。有肴如陵酒如水。</text>
<title>次滕王閣</title>,<text>靑鞋緩緩步沙渚。節近鶯歌兼燕舞。夕陽在山行旅絶。風散寒林昨夜雨。半生心事坐謬悠。白首還山今十秋。愁來仰面一長嘯。玉宇寥寥銀漢流。</text>
