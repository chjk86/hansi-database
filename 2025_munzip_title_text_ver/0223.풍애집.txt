<title>郊居。謝友人携酒來訪。</title>,<text>故人重交情。携酒自城郭。幸値花月滿。共向池邊酌。山空琴韻澈。露淡林光白。幽期本多誤。淸賞今偶得。豈無重來期。同心已應闕。</text>
<title>贈別成重任 名輅。號石田。時來扶安人家。淹留十餘日而歸。</title>,<text>旅懷苦不舒。病掩荒城扉。如何亂後別。又値秋風時。把酒耿不語。窮途心事違。西關隔萬重。夢魂空依依。孤臣落南荒。白首將何歸。臨岐一痛哭。老淚霑君衣。</text>
<title>贈悟上人</title>,<text>巖間丈室靜。白雲縈松石。龐眉道衲深。炯炯雙瞳碧。深山斷人蹤。庭宇秋苔積。無論道異同。自歎仙凡隔。回看人世事。認取雲興滅。</text>
<title>贈金肅夫 名宇顒</title>,<text>微月墮西嶺。衆星明煜煜。不寐懷耿耿。獨坐仍歎息。還思三五夜。萬里淸光溢。恐君重然諾。佳期赴今夕。</text>
<title>別友人後有感而題</title>,<text>睡餘坐小軒。空階雨新足。園花紅欲燃。庭草萋已綠。對此良時節。脈脈傷遠別。心隨白雲俱。愁與玄陰結。空吟白駒篇。撫世長歎息。我欲往從之。杳杳山水隔。高蹤邈難追。佩蘭空佇立。</text>
<title>病餘夜坐。懷同心人。</title>,<text>孤燈耿深夜。朔颷號北林。病餘睡全減。獨坐抱沖襟。彼美隔江渭。魂夢徒相尋。欲滋九畹蘭。托此傳幽音。孤芳竟消歇。歲暮違寸心。</text>
<title>懷宋雲長 名翼弼。號龜峯。</title>,<text>急雨鏖殘暑。涼氣生簾幃。杖屨試幽步。身輊思遞衣。秋氣淡墟落。夕日照柴扉。傷離容鬢改。歲暮寸心違。川原茫悠悠。目斷江雲歸。</text>
<title>懷宋雲長 名翼弼。號龜峯。 附次韻 雲長</title>,<text>伊人阻歡會。秋風搖夕幃。隔水怨芙蓉。寒露霑我衣。短棹夜波深。負扣月中扉。不惜流光遷。但恨始願違。始願詎可違。携君同有歸。</text>
<title>奉贈姜德叟 名鳳壽。與姜壽男。同死倭陣。</title>,<text>我愛姜德叟。風流近古人。天然無繪餙。疏放任吾眞。阮籍窮途哭。馮唐白髮新。蕭條二老在。寂寞兩朝臣。歎老吾何敢。嗟卑子亦嚬。夢隨鵷鷺遠。魂渡漢水頻。淸樽蓞菡晩。毒瘧瘴海濱。世事隨流水。悲歡迭相因。風塵俄澒洞。阻絶隔幾春。多壘非干我。無謀愧此身。桃源尋不得。緬憶葛天民。浮海蛟龍吼。登山虎豹屯。孤臣迷去路。獨立問通津。</text>
<title>贈松江鄭相公 澈 赴燕京 時在永柔。謝恩使赴京。三京收復故也。</title>,<text>關外孤臣在。干戈白髮新。西郊一尊別。俱是亂離人。</text>
<title>園中。手摘靑苽，西苽。贈龜老。</title>,<text>手摘東陵種。題封寄所思。灌園江海上。呼我老樊遲。</text>
<title>園中。手摘靑苽，西苽。贈龜老。 其二</title>,<text>靑蔓團團子。人言出月支。嚼來消積渴。分與遠相思。</text>
<title>園中。手摘靑苽，西苽。贈龜老。 其三</title>,<text>添竹延靑蔓。離披子垂垂。還如漢陰叟。灌水不知疲。</text>
<title>送友之江南</title>,<text>澤蘭新綠遍。江杜晩香霏。採贈江南客。悠悠多小思。</text>
<title>自完山往金堤。途中偶吟。</title>,<text>登山恨不高。望斷蒼梧眼。夕陽本無心。添却孤臣怨。</text>
<title>次龍安守韻 時米船不來。故留待牙山倉。</title>,<text>日暮煙波濶。蒼茫遠樹微。關山頻入眼。恨不雁同歸。</text>
<title>期不至</title>,<text>莞城雨初歇。落日淡秋山。佳期隔江浦。望望水雲間。</text>
<title>送金肅夫歸嶺</title>,<text>幽花隱亂草。埋沒無顔色。採贈遠遊人。中情共貞白。</text>
<title>次安大道韻 名行</title>,<text>月白秋江岸。孤舟獨夜人。五雲長入望。歸夢是精神。</text>
<title>次安大道韻 名行 其二</title>,<text>秋冷潦初落。移舟夜向深。多情蓬底月。分照兩鄕人。</text>
<title>贈友人</title>,<text>織作鴛鴦錦。裁爲鴛鴦衾。空床秋夜永。何處是知音。</text>
<title>卜居白江上</title>,<text>宇宙干戈滿。江湖一病翁。柴扉映竹靜。沙逕傍園通。身世漁樵共。生涯逐臣同。風塵甘隱跡。俯仰意何窮。</text>
<title>扈駕永柔縣。送松江鄭相公朝京師。</title>,<text>苦懷恒悄悄。離別況傷神。交情元自淡。世味老添辛。欲答皇恩重。荃衷簡藎臣。東還報明主。須訪穎西春。</text>
<title>罷官歸全州別業 時在泰仁見罷</title>,<text>風雪烽山下。莞村歲暮時。飢烏號古壟。凍鵲墮寒枝。理郡吾何敢。投閑分所宜。交遊從此絶。不合受人嗤。</text>
<title>罷官歸全州別業 時在泰仁見罷 其二</title>,<text>悄悄歲云暮。倦遊湖海間。風塵一釼在。宇宙兩鬢班。苦竹含風響。長松冒雪寒。蒼茫時獨立。天際凍雲頑。</text>
<title>罷官歸全州別業 時在泰仁見罷 其三</title>,<text>靑衫湖海吏。白首去官頻。計拙難諧俗。謀疏耻媚人。形羸堪弔屈。時謬泣傷獜。歸去吳門市。吾將學隱淪。</text>
<title>次雲長韻</title>,<text>兵革乾坤老。臨江獨閉門。荒城餘古木。野渡密寒雲。村鼓歲時隱。鄕儺舊俗存。吾衰從白髮。忍見鏡中痕。</text>
<title>次雲長韻 附元韻 雲長</title>,<text>亂後人煙少。㳂江一二門。松高聞落雪。天逈見歸雲。白髮親交盡。靑山故國存。繫舟心萬里。憂道淚雙痕。</text>
<title>次雲長韻</title>,<text>與君違幾日。桐葉忽驚秋。撫世頻看釰。傷離獨倚舟。干戈湖嶺外。鼓角海天頭。辜負同棲約。寧無沮溺羞。</text>
<title>次雲長韻 附元韻 雲長</title>,<text>海隔人間署。風傳島外秋。傷時憂萬國。落月倚孤舟。有別皆黃壤。相逢亦白頭。無心同所樂。長向古賢羞。</text>
<title>書懷。寄雲長。</title>,<text>身世干戈裏。生涯亂尸中。貯愁聽蟋蟀。隔淚數梧桐。壯志悲衰鬢。孤征有短蓬。㝠心觀物變。吾欲任窮通。</text>
<title>寄牛溪 姓成名渾字浩原</title>,<text>九死殘魂在。來棲舊壟隈。河間豺虎亂。天外鳳凰哀。江漢孤舟滯。蒼梧落日頹。淸秋湖海夢。時訪鹿門廻。</text>
<title>寄牛溪 姓成名渾字浩原 附次韻 牛溪</title>,<text>滿衣零露濕。獨立暮山隈。謬喜開三逕。那堪詠八哀。夜溪聲自度。秋樹葉先頹。千里書來日。愁腸已九廻。</text>
<title>病中爲暑熱所惱。往寓崇學寺。</title>,<text>病臥維摩室。幽懷惘素心。野棠初結子。雛燕已成音。繕性雖宜靜。浮思也不禁。精神照冥漠。淸夜但沈吟。</text>
<title>寄洪魯眞</title>,<text>廿載相逢地。關河百戰餘。手容猶改舊。黎老逐年除。渾俗名全謝。耽慵髮不梳。江湖留宿債。其肯訪窮廬。</text>
<title>夜坐</title>,<text>古屋疏燈冷。燒香坐二更。霏微一夜雨。怊悵十年情。漢北春雲濕。江南雪水生。故山歸不得。淸夢繞巖扃。</text>
<title>哭思庵先生 姓朴。名淳。字和叔。</title>,<text>雨雪正凄颯。俄聞天柱摧。三朝勳業著。一代位名蘶。世事雲興滅。昇沈鳥去來。白雲餘舊隱。門掩長秋苔。</text>
<title>哭思庵先生 姓朴。名淳。字和叔。 其二</title>,<text>痛哭思菴老。風流一代英。文章駕班馬。學業慕朱程。節藻松筠苦。精神水月明。丁寧天語切。千載想儀形。</text>
<title>寄人 李純誠子實。扶安倅四寸兄也。時避亂于此。流寓城裏。</title>,<text>旅舍秋風起。江城歲月深。愁邊唯白髮。湖外耿丹心。醉倚崆峒劍。還成梁甫吟。同來流落地。時復寄幽襟。</text>
<title>馬上偶吟 甲午十二月二十九日。以正朝省先埯。往北村。</title>,<text>野日愁將夕。江雲翳欲昏。亂山殘雪路。枯木數家村。春入園梅嫩。林暄谷鳥喧。艱難憂世亂。獨立問仙源。</text>
<title>書懷</title>,<text>土木形骸累。林居養白癡。途窮難仗友。身老豈嗟卑。宇宙雙蓬鬢。江湖一釣絲。從來麋鹿質。不合受人嗤。</text>
<title>次朴學官韻 壬辰五月。同避亂于金城山谷間。</title>,<text>樹屋曾傷史。吾生又此時。桃源深不見。月捷報何遲。西塞龍巡遠。秦城象闕非。孤臣兩眼淚。那復有乾期。</text>
<title>夏日偶吟</title>,<text>綠樹濃陰裏。農談日西頹。𪚥童將犢去。孤鶩抹霞廻。野外蒼涼散。山頭紫翠堆。詩靈兼浩興。嘲我負淸杯。</text>
<title>途中作</title>,<text>冉冉長程半。亭亭落日低。窮途轉飄泊。暮齒合幽棲。征馬尋煙去。歸鴉傍水啼。蒼茫歲晏路。佇立問東西。</text>
<title>又次示淸江 姓李名濟臣</title>,<text>携得平生友。西風訪古臺。雲山呈縹緲。詩笛奏淸哀。遠客樽前倒。佳人日暮廻。玆遊聊爾耳。留句記重來。</text>
<title>又次示淸江 姓李名濟臣 附元韻 淸江</title>,<text>萍跡元無蔕。琴樽偶此臺。逢場初失喜。臨別自生哀。列岳千層矗。長江一帶廻。天風安借便。吹送玉輪來。</text>
<title>高蘭寺。次蘇彦謙韻。名世讓</title>,<text>斜日來登江閣望。渚淸沙晩落春潮。千年故國悠悠恨。輸入遊人兩鬢毛。</text>
<title>高蘭寺。次蘇彦謙韻。名世讓 其二</title>,<text>舟橫古渡煙初瞑。楚客江潭採白蘋。往事悠悠何處問。夕陽空作倚樓人。</text>
<title>高蘭寺。次蘇彦謙韻。名世讓 其三</title>,<text>江花漠漠迷煙渚。汀樹依依拂翠巖。望斷蒼梧山萬重。此身遙落海天南。</text>
<title>高蘭寺。次蘇彦謙韻。名世讓 其四</title>,<text>高蘭寺在碧江頭。倦客來遊麥已秋。千古興亡無處問。不堪斜日送歸舟。</text>
<title>題自溫臺上</title>,<text>千尺奇岩聳翠屛。登臨落日客魂醒。山光水色干何事。閱盡興亡一任靑。</text>
<title>有感偶題</title>,<text>村巷寥寥斷往還。蓬蒿沒逕雨昏山。干戈未死孤臣在。白首江南夢漢關。</text>
<title>夜雨書懷</title>,<text>零落殘魂去國遙。客窓寒雨夜蕭蕭。夢隨蝴蝶身千里。飛入虞庭聽舜韶。</text>
<title>正月。到順天。見梅萼欲吐。亂後以召撫官。巡列邑時。</title>,<text>干戈隨處耀㫌旗。落日轅門鼓角悲。梅信不知人事變。春來依舊上南枝。</text>
<title>三月。見梅花。時與宋雲長。訪高山李榮元。字子善。號龍溪。</title>,<text>春風幷馬緣江路。爲訪梅花到石門。時節莫言桃李近。暗香猶自月中聞。</text>
<title>春盡途上偶吟</title>,<text>花事曾無十日紅。一年光景怨東風。人間得失渾如許。嘿嘿推來摠是空。</text>
<title>次李大老見贈韻 牛溪續集云。李渭濱大老。是也。</title>,<text>一簾紅雨亂紛紛。湖上春陰釀晩寒。珍重故人江海在。爲吟佳句病中聞。</text>
<title>無題</title>,<text>湖路漫漫接海天。一秋消息兩茫然。歸夢覺來身在此。屋樑殘月想嬋娟。</text>
<title>避暑海岸偶吟</title>,<text>行歌海岸非狂事。煩惱炎蒸欲傷胸。始識吾師浮海意。擬隨高浪駕長風。</text>
<title>避暑海岸偶吟 其二</title>,<text>南州六月流金石。大地如爐氣欲狂。走馬納涼江海岸。漫隨鷗鳥弄滄浪。</text>
<title>次牛溪哭趙重峯先生韻 名憲字汝式</title>,<text>覲王當日致忠誰。九死丹衷矢不移。薄俗猶能欺日月。此君心事鬼神知。</text>
<title>次牛溪哭趙重峯先生韻 名憲字汝式 其二</title>,<text>澤畔孤忠與者誰。一生爲恨不能移。名垂朱雀騰南海。不待遺編萬古知。</text>
<title>次牛溪哭趙重峯先生韻 名憲字汝式 附元韻 牛溪</title>,<text>撐柱二綱疋似誰。端由貧賤不能移。已拚一死忠言日。直到忠成世始知。</text>
<title>寄李宜仲 名義健。號峒隱。時流寓城中。</title>,<text>湖西漢北水悠悠。縹緲三山一望愁。秋晩故都衰草沒。王孫何事久淹留。</text>
<title>寄李宜仲 名義健。號峒隱。時流寓城中。 附次韻 宜仲</title>,<text>一壑深藏計謬悠。飄零空抱杜陵愁。故人珍重同棲約。肯向風塵抵死留。</text>
<title>入直喬陵齋室。寄友人。</title>,<text>聽雨空齋耿不眼。百憂雙鬢一燈前。今宵苦憶城西友。丘壑盟寒歲累遷。</text>
<title>送友之江南</title>,<text>君去東風江海暮。梅花已謝水南村。半生多病楓崖子。別後傷春獨閉門。</text>
<title>完山客舍夜雨。有感而作。</title>,<text>海域寧知荷聖靈。皇皇一怒復三京。煩君莫厭連宵雨。天爲王師洗甲兵。</text>
<title>自牙山倉。乘米船赴上游。夜泊紫燕島。</title>,<text>孤舟萬里楚臣同。日暮煙波思不窮。明月滿天滄海靜。水禽驚叫五更風。</text>
<title>三和客館。贈宗室順正守。五月二十三日。棄官南還。到三和縣。不得渡江。留滯客館。適與相遇。</title>,<text>亂後相逢湖海上。煙花三月灞陵春。如今又別牛山館。風雨關河獨去人。</text>
<title>期不至 時留在扶安城中。晉州城陷後。成重任避亂。寄寓君山倉村家。</title>,<text>江城寒雨夜連朝。秋色荒涼接遠郊。有約不來時節換。客邊顔鬢鏡中彫。</text>
<title>過經亂邑居 安岳郡</title>,<text>寥寥古郡新經亂。屋漏墻頹積雨餘。冠蓋不來車馬散。夕陽疏柳有啼鴉。</text>
<title>戲題 在泰仁縣時</title>,<text>情人西去海雲深。床上空餘綠綺琴。孤館月明秋夜永。塞鴻何事墮悲音。</text>
<title>詠小桃 壬辰二月。自湖南到大興。則墻邊小桃盛開矣。</title>,<text>墻邊小桃垂垂發。綽約花姿似去年。植物𪚥知隨節序。上林春意亦能傳。</text>
<title>夜坐書懷</title>,<text>尖峯如束聳若窮。迢遞神州信不通。天外遠臣無處着。中宵孤坐羡歸鴻。</text>
<title>夜坐書懷 其二</title>,<text>干戈滿地幾時休。飄泊東西又見秋。莫道消愁靑嶂月。今宵見月更添愁。</text>
<title>雨後晩步大隱巖</title>,<text>雨後尋幽野服輕。山中日暮淡煙生。佩蘭獨立黃昏近。林月溪風慰我情。</text>
<title>惜年華</title>,<text>春盡花衰綠葉齊。年光如夢使人迷。流鸎隔樹空相語。滄海茫茫日又低。</text>
<title>江湖郞事</title>,<text>海岸登來眺望平。半邊微雨夕陽明。披簑獨立漁磯久。閑看孤舟箇箇輕。</text>
<title>題趙汝式疏後</title>,<text>徒知竊祿孰捐軀。擧世渾無烈丈夫。豈意漢庭遺直在。刳肝瀝血誅奸諛。</text>
<title>題趙汝式疏後 其二</title>,<text>人生本直理難欺。孤憤由衷豈假爲。名與陳東流萬古。此身元自付鴟夷。</text>
<title>春來有感而作</title>,<text>宦遊湖海困風塵。巖壑幽期夢獨頻。出處已違循揭厲。自憐霜鬢又逢春。</text>
<title>有感而作</title>,<text>勞勞人世是何求。草草浮生比夢間。收得虛名輸熱手。一竿歸釣海鄕秋。</text>
<title>憶巴江</title>,<text>南來人事轉差池。文簿侵尋學力衰。遙憶巴江亭上月。淸光依舊照花枝。</text>
<title>春遊暮還</title>,<text>公餘偶出城南路。芳草和煙綠滿圍。緩步歸來山月上。一池花露襲春衣。</text>
<title>遞來洪鄕。送姪入京口。</title>,<text>滯病湘潭毒霧中。還同楚客詠秋風。今朝送汝秦城去。來夜應聞長樂鍾。</text>
<title>冬日閑居卽事</title>,<text>林中無客晝掩門。冬暖如春濁霧昏。悄悄生涯聊卒歲。世人誰慰獨醒魂。</text>
<title>次玄風挹翠樓韻</title>,<text>悄悄旅懷欝不開。夕陽頻上望鄕臺。縣樓衙罷空庭靜。山雨蕭蕭赴暮來。</text>
<title>八月十五日夜。泛舟洛江。</title>,<text>扁舟斜日傍巖隈。瞑色依然上野臺。浮雲捲盡秋空淡。明月多情忽上來。</text>
<title>立巖洞口逢雨</title>,<text>盡日行吟水石中。荊榛迷路雨濛濛。尋眞更入桃源洞。秋染巖崖滿眼楓。</text>
<title>披蓑坐石夜酌</title>,<text>林壑蕭疏起夕霏。白雲紅樹掩仙扉。山靈似嫌腰間印。故遣烟霞蔽月輝。</text>
<title>伽耶山吹笛峯</title>,<text>崔子仙蹤何處覓。洞門空鎖月黃昏。吹笛千年峯獨在。煙霞滿壑擬孤雲。</text>
<title>與大道。對酌霽月潭上。</title>,<text>秋風嫋嫋吹林樾。崖骨新臞展畵屛。千載仙蹤何處覓。白雲沈壑水冷冷。</text>
<title>與大道。對酌霽月潭上。 其二</title>,<text>雲錦籠山夕日明。蘿陰垂璧石潭淸。芒鞋踏破秋苔嫩。度盡溪橋步步輕。</text>
<title>出山與大道。對酌武陵橋上。橋在洞口</title>,<text>淸遊象外終難住。悵別雲林似故人。爲報崔仙須記我。他時重踏碧桃春。</text>
<title>次學祥僧軸上思庵相公韻</title>,<text>官門寥落畫常關。終日軒窓對晩山。忽有沙彌來乞句。衲衣新出水雲間。</text>
<title>次學祥僧軸上思庵相公韻 其二</title>,<text>手握瓊詞報此辰。天涯忽憶白雲人。退閑豈敢忘牛喘。卜築還應兩鬢新。</text>
<title>次學祥僧軸上思庵相公韻 其三</title>,<text>吏隱年來兩鬢斑。公餘寥落晝掩關。官僮報道僧來訪。甁錫依然舊日顔。</text>
<title>次學祥僧軸上思庵相公韻 附元韻 思庵</title>,<text>讀書無補鬢已斑。秋雨荒郊獨掩關。一寸士心猶未折。是應隨俗解低顏。</text>
<title>寄洪興道 名可臣</title>,<text>朔雲寒角動荒城。鄕里爭傳剌史行。多病馬卿江海臥。淸樽黃菊負深情。</text>
<title>觀漲</title>,<text>𪚥𪚥季夏十有日。上天同雲月離畢。搖霖浹旬欝不開。雨脚翻盆未斷絶。簷流駃駃夜連朝。百泉喧豗相噴薄。須臾大江漲平陸。飜空白浪如銀屋。兒童奔走報急流。家家門外鳴飛瀑。狂濤冪岸萬雷吼。巨浸掀山山欲圻。陰風終日作大浪。漁子維舟不敢發。魚龍却喜窟宅深。鳧雁還愁島嶼没。馮夷鼓浪海若走。大陸瀦爲雲夢澤。初疑女媧鍊石補天處。石破天傾河漢決。又疑大禹鑿斷龍門山。走海波濤驅霹靂。倘是長鯨吸盡萬壑流。却向空中噴飛沫。無乃子胥千古恨未泄。浙江怒濤相蕩激。不然天荒地已老。桑田碧海能翻覆。登高遠望壯心目。大洋茫茫洞庭濶。我欲乘槎直到銀漢津。偸取天孫機下石。又欲直掛雲帆破高浪。東躡天根西月窟。六鰲背上三山高。山頂手採長生藥。東韓一隅束壯士。鵬擊三千知幾日。醉來大臥江上山。放歌一曲天地窄。</text>
<title>冬日村居卽事 亂後寓新平壟下</title>,<text>窮陰漠漠接塞昏。籬落蕭蕭獨掩門。孤戍但聞殘日角。莞城惟見亂時痕。筭來世事堪搔首。歲暮幽懷欲不言。北望神州消息斷。關河愁絶未招魂。</text>
<title>春初偶題</title>,<text>寥寥深巷斷人來。十日柴門九不開。關外但聞豺虎亂。閑中惟見歲月催。窮途阮籍猶長醉。臥雪袁安只撥灰。茶鼎藥爐絰病久。春廻扶杖訪寒梅。</text>
<title>春日野酌。次雲長韻。</title>,<text>春日閑行竹杖輕。風微雲淡値新晴。籬邊藉草添幽賞。林下開樽見野情。十里江湖供醉興。兩山松檜助詩聲。幾年浪走秦城陌。世亂還尋鷗鳥盟。</text>
<title>春日野酌。次雲長韻。 附元韻 雲長</title>,<text>芳洲香濕曉雲輕。春草連空積雨晴。白首孤舟千里客。淸尊湖海十年情。謾將花月絃歌耳。厭聽風塵鼓角聲。神裏龍泉光射斗。皇華城下愧尋盟。</text>
<title>苦熱</title>,<text>南州渴熱何由避。中暍低垂氣欝蒸。束帶出門身負刺。據梧揮塵汗飜澠。人間苦厭三庚署。天上誰乘萬里鵬。安得仙翁九節杖。毗盧峯上踏層氷。</text>
<title>苦熱 其二</title>,<text>炎海微茫接太空。晴雷隱隱火雲濃。倦禽塌翼長林下。賈客停舟野水中。隣竝阻修貽闊隔。衣冠慵廢散形容。何人腋挾垂天翼。直欲扶搖萬里風。</text>
<title>次雲長韻</title>,<text>憶君秋夜夢頻廻。英眄依然笑語開。歲月無情同逝水。江山有約負歸來。殘魂去國丹心炯。衰病傷離白髮催。露冷湘潭蘭蕙悴。海天愁倚暮雲隈。</text>
<title>次雲長韻 附元韻 雲長</title>,<text>昨夜園池夢裏廻。荷花不待主人開。忽然風向窓前過。依舊香從月下來。孤舟白髮星霜苦。千里丹砂歲序催。匡世無期仙侶遠。傷心秋晩故山隈。</text>
<title>寄洪興道 興道時領洪州</title>,<text>干戈身世鬢成絲。去國殘魂帶夕暉。望眼遠窮廻雁斷。歸心正逐暮潮飛。狂瀾旣倒嗟何及。大厦將傾孰敢支。珍重故人施陛㦸。肯憐憔悴詠江籬。</text>
<title>有感書懷</title>,<text>追愆往事嗟何及。擇木而棲愧鳳凰。多口豈曾誘古士。逢人徒覺有剛腸。窮途痛哭悲南阮。亂世行歌憶楚狂。怊悵秦京違幾日。夢魂時繞五雲長。</text>
<title>有感書懷 時在泰仁。被譴往寓紆州村舍。自辛卯十一月。至明年壬辰三月。○紆州全州屬縣</title>,<text>旅窓寥落睡初廻。人絶蓬門積雪堆。韓子送窮窮不去。賈生招屈屈何來。江南臘盡梅花發。漢北春回柳眼開。遙想故山薇蕨長。天涯歸思轉悠哉。</text>
<title>夏日偶吟</title>,<text>雨後蝸涎印土階。欣欣景物望中開。花鬚綽約晴含粉。樹角輪囷老𪚥苔。身靜空床蒸暑去。夢醒虛枕好風來。數聲腔笛橋邊去。暮色蒼然上野臺。</text>
<title>夢先妣</title>,<text>痛毒三年淚眼泫。欒欒頑命幸支全。慈烏重恩天空大。精衞情深海莫塡。勝日萱堂飜彩舞。如今新壟銷寒煙。忍將雙脚蹂霜露。默默潛悲歲月遷。</text>
<title>有感作</title>,<text>身隨琴鶴赴南州。塵事驅人雪滿頭。風月有情供客興。山河無賴動鄕愁。悲歌自笑凝雲外。病物誰憐落海陬。千里孤臣瞻望處。夕陽天末有高樓。</text>
<title>次安大道新卜湖上韻</title>,<text>亂後移家出遠郊。避人陶釣掩荊茅。蓬山隱約圍松檻。瓊島微茫映竹梢。身世還如鷗泛海。生涯猶似鴿營巢。從今漸喜朋遊絶。麋鹿魚蝦是我交。</text>
<title>次安大道新卜湖上韻 附次韻 櫟庵</title>,<text>淸光早負卜江郊。歲晩湖邊始結茅。排闥靑山圍海曲。入簷明月暎松梢。干戈莫怪營蝸室。流落惟圖托燕巢。只恨親朋從此絶。綠簑還與白鷗交。</text>
<title>次安大道新卜湖上韻 又 四留</title>,<text>平生志在臥烟郊。終負庛身一把茅。誰料中原喧鐵馬。忍看城闕欝林梢。衣冠草草同漂梗。骨肉棲棲共失巢。聞道湖邊新卜築。定將鷄黍待神交。</text>
<title>次安大道新卜湖上韻 又 竹田</title>,<text>仙山之下綠草郊。問子何年始結茅。竹杖不辭穿石骨。黃冠時脫掛松梢。功名早覺同履弊。生活如今等木巢。我亦久拘遺世志。煙霞從此托深交。</text>
<title>次安大道新卜湖上韻 又 愚磻 許震童</title>,<text>海天風雨暗平郊。江上漁村捲盡茅。沙鳥低飛風恨外。釣船輕過月林梢。山河擧目傷心顗。巖壑投簪避世巢。寂寞湖山天欲暮。啼雲鶴猿作爲交。</text>
<title>次安大道新卜湖上韻 又 金士孝 名齊閔</title>,<text>年來脫馽臥莞郊。卜得幽居斬白茅。雨後遙山橫海角。風前輕靄抹林梢。周流身世沙鷗跡。飄泊生涯幕燕巢。潦倒愁懷無興致。金蘭惟賴與君交。</text>
<title>送魚景遊佐幕嶺南 名雲海。號荷堂。</title>,<text>踽踽風埃病一身。暮年離別最傷神。半生孤憤緣明主。晩歲知音獨故人。千里凍雲迷去路。萬山晴雪阻征輪。淸涼智異空祠廟。一酻還應淚滿巾。</text>
<title>次松溪韻。留別景昭，夢應兩道契。</title>,<text>衰疾天涯負歲華。欲呼沈興奈愁何。眼靑欣把吟邊酒。頭白羞看霧裏花。世外蓬壺橫劍戟。舟中絲竹舞鼋鼍。重拚此會知何日。花滿巴陵風日和。</text>
<title>附詩 南承旨 彦經 送先生赴大興縣</title>,<text>海縣民千戶。關河氷百層。爲官吾有說。行路愼登登。</text>
<title>附詩 朴思庵送先生赴牙山縣</title>,<text>湖外經年別。嗟君又此行。獨醒人盡醉。孤雊世皆驚。海月傷心白。官梅照眼淸。匡時須直士。吾道佇終亨。</text>
<title>附詩 成牛溪</title>,<text>栗谷憂時辭舊隱。楓崖爲養作齋郞。惟有牛溪老居士。雪邊茅屋臥朝陽。</text>
<title>附詩 楊蓬萊士彦 贈趙龍門昱</title>,<text>退溪已爲松菊主。楓崖今作白鷗群。龍門山下如苽縣。天爲蒼生起我君。</text>
<title>附詩 南別坐 彦紀</title>,<text>人間師表安而習。天下風流鄭季涵。獨有飄飄雲外客。不知何姓或云南。</text>
