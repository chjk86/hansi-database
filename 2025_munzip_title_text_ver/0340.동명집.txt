<title>黃鵠辭</title>,<text>黃鵠生數子。和鳴在芳澤。一朝羽毛成。凌風振六翮。千里在一擧。四海任所適。繒弋諒無及。何虞罻羅獲。顧瞻蓬蒿雀。啾啾傍叢薄。</text>
<title>雜詩</title>,<text>嘉樹綠陰合。芳園桃李蹊。歲晏寒飆及。零落委沙泥。秀色易憔悴。繁華有凋滅。獨有南山松。靑靑冒霜雪。</text>
<title>雜詩 其2</title>,<text>白璧在荊山。出自巖石裏。誰能得此寶。楚國卞氏子。持之欲獻君。無人識厥美。日夜泣郊野。再進再刖趾。時俗薄珍寶。哲王不可俟。深藏且韞櫝。子何不知止。不識何所悲。識之復何喜。燕石謬野人。魚目方傾市。</text>
<title>烈士篇。奉呈水色。許樀</title>,<text>君不見太華嶺上三尺雪。白日照之難爲節。君不見漢水江頭十丈氷。靑春受謝終應滅。世間翻覆亦如此。萬事有盛還有歇。千鍾取醉欲自適。誰能碌碌事干謁。有目不見七貴面。有足不入五侯宅。猖狂一世掉頭行。自是悲歌燕趙客。袖裏空餘朱亥鐵。銅盤未歃毛遂血。澠池昔日會秦趙。披却相如三寸舌。惜哉時無雄俊士。坐令豎子收奇烈。海內卽今何言平。壯士相逢膽欲裂。富貴於我何有哉。走馬莫道黃金埒。低頭乃與噲等伍。裂冠不作兒曹列。一片中原白日暮。何人識我憂心苦。大笑出門不知處。六日衡山晦風雨。</text>
<title>烈士篇。奉呈水色。許樀 附次韻 水色</title>,<text>君不見嶺上孤松冒霜雪。靑靑獨抱歲寒節。君不見匣裏雙劍埋塵土。凜凜精光久不滅。男兒氣槩本宏賁。豈以否泰有盛歇。時違天矯玉山步。時至揄揚金門謁。陽春結綠識者寡。明農曾返五畝宅。豈知耕也餒在中。躡屩復作秦京客。九闕難通徒叩額。十書不行更瀝血。朱門諂笑病夏畦。却向家人示吾舌。甁粟已空甑生塵。俯仰宇宙愈激烈。今君枉篇慨以慷。憤叫直欲心膽裂。少年善養乃如此。却與老夫將相埒。眼底海岳蘊融結。頭上日星儼森列。噫吁嚱。黃昏已迫佳期暮。獨立雲霄心自苦。南山之歌梁甫吟。幾時商家作霖雨。</text>
<title>道中</title>,<text>桑林歷歷數歸鴉。窮谷蕭條三兩家。行盡抱川京國近。道峯天半雪嵯峨。</text>
<title>傚古</title>,<text>督護北征去。相送落星渚。舟楫如芒簇。督護今何去。</text>
<title>次愚磻別墅韻 岳君柳正郞。卜居扶安之縣愚磻。</title>,<text>卜居從物外。當戶綠蘿陰。水接磻溪闊。山藏愚谷深。磵花迷客路。林籟爽人心。坐覺天機息。無勞梁甫吟。</text>
<title>次愚磻別墅韻 岳君柳正郞。卜居扶安之縣愚磻。 其二</title>,<text>歸來物外情。源水釣魚行。嶺樹攢幽店。人煙接古城。海鷗元自狎。林鹿詎相驚。去去獨吾樂。棲遲老此生。</text>
<title>次愚磻別墅韻 岳君柳正郞。卜居扶安之縣愚磻。 其三</title>,<text>陶令還三徑。何顒秪一丘。欲尋仙宅去。同入竹林遊。雲臥披丹訣。巖棲枕碧流。只疑谿壑變。花下返漁舟。</text>
<title>次愚磻別墅韻 岳君柳正郞。卜居扶安之縣愚磻。 其四</title>,<text>靈區愚作谷。綠水號磻溪。地逐名賢好。人將往哲齊。入窓山月近。當檻嶺雲低。不必吳門市。披裘事祝鷄。</text>
<title>耕田</title>,<text>春雨不願多。夏來當苦旱。陰燠夫其適。土脈恐消散。東家借鋤耰。北隣借二牛。將耕十畝田。種此蕎與牟。陰雲亦已集。谷風更習習。田泥不可耕。盡日把耜立。</text>
<title>塞下曲</title>,<text>朔風吹雪雁南飛。萬里黃沙塞草腓。日暮角聲來遠磧。白龍堆上戰初歸。</text>
<title>塞下曲 其二</title>,<text>飛狐北望大漠平。楡塞寒煙接薊城。安得甲兵三十萬。爲君遍踏郅支營。</text>
<title>塞下曲 其三</title>,<text>戰罷臨洮血滿袍。歸來馬上飮葡萄。十年征戍無廻日。天外猶看太白高。</text>
<title>江中落日</title>,<text>落日欲盡江水西。倒射金光百丈赤。赫如瀛渤揷火嶠。火烈波奔相沃湱。廓如乾坤剖判初。風雷亂薄爭奔虩。水府魚龍應辟易。馮夷却立天吳哭。元氣茫茫辨不得。樓上登臨快心目。但見今從海上沒。寧知曉向東方出。孰謂人寰夜初黑。方是重垓欲曙色。走天汲汲勞六龍。又幸有三足烏爲之鼓翼。長懸照萬國。不息晝夜行何益。不息晝夜行何益。安得萬古不動如北極。</text>
<title>閑居</title>,<text>林臥逢春霽。開軒面小園。方知隱者宅。不有俗塵喧。水鳥飛苔檻。巖花落酒樽。寥寥隔城市。疑是入桃源。</text>
<title>向原州。寄柳敬伯。𢡮號龍門</title>,<text>客裏逢佳節。春來轉憶歸。欲尋雉嶽去。惜此雁行違。驛柳和煙細。江花帶雨飛。安能久留滯。回棹及春暉。</text>
<title>過月峽</title>,<text>兩岸靑山蜀魄啼。故園迢遞白雲西。春風似識歸人意。一夜吹帆過月溪。</text>
<title>七夕。水色李子方 景義，柳敬伯期會。以雨不至。</title>,<text>七夕梧桐雨。高樓秋氣生。牕中度落葉。簾外隔流螢。上客期相訪。新詩試一聽。佳期苦易曠。延佇下空庭。</text>
<title>樓居</title>,<text>獨倚高樓曉。悠然意不窮。風高華嶽迥。霜落漢江空。旅食秋仍苦。詩篇醉更雄。鄕心正鬱悒。幾日向關東。</text>
<title>暮思</title>,<text>江上逢初霽。遙天起夕虹。一年秋欲暮。半世道何窮。結客黃金盡。酬恩白璧空。蕭條獨歸處。草屋閉秋蟲。</text>
<title>次韻酬江上隣丈</title>,<text>一從蒙赦返。不敢賦懷沙。齚舌千憂集。吹毛百喙呀。世情爭按劍。吾道屬浮槎。尙賴僑居近。時邀醉菊花。</text>
<title>秋思</title>,<text>日落天爽朗。秋風吹漢水。臨流何所思。美人隔千里。功業恐不建。荏苒老將至。凄凄百卉腓。𪚥𪚥陰雲起。覽物念彌積。感往情無已。去矣從所欲。沈憂非壯士。</text>
<title>次柳參判見寄韻</title>,<text>津頭洛陽近。八月在西湖。詞賦相如病。形容屈子枯。聯飛聞塞雁。反哺看林烏。窮巷誰相問。愁來獨向隅。</text>
<title>次柳參判見寄韻 其二</title>,<text>遷次將安適。圖書竝五車。仰雲慙倦鳥。臨水羨遊魚。玉露滋園菊。金風落井梧。年年賃宅苦。無地可探蔬。</text>
<title>述懷詩</title>,<text>金氏之出自順忠。百戰平戎佐聖祖。出入麗代五百載。令德奕世煥簪組。勃興得省菴。文章節義俱獨步。寔爲我王父。荷谷爲舅曾草堂。前閥表裏何赫赫。北濱古都隣蓬瀛。天作百齡王者宅。白頭南來勢若奔。峯巒萬里紛起伏。屹作臺山八千尺。又有巨海環其東。洪濤日夜浸坤軸。癸巳夜半吾以降。冬十二月初一日。岐嶷安能踵前烈。海嶽元來鍾奇質。弱齡讀書窺姚姒。夢中花生五色筆。一朝裒然大庭擧。登龍忽作銅龍客。講筵初輟日方中。花陛香煙惹文石。玉堂三日上章遞。國子一年濕薪積。諫院隨行歲欲冬。是時大論發開悰。都堂獻議百寮從。滿城洶洶如沸鼎。一言失當腰揷鋒。虐勢滔天人莫嬰。賊徒鼓舌疏起蜂。曲直是非將安陳。閉門不出書五封。丈夫安能惜一死。世路觸處飛蜮矢。元凶叩吻眥欲裂。悰也扼腕開切齒。貶逐近遠安敢問。罪止流竄恩則至。北闕紛紛請罪疏。大則誅殛小安置。臘月北風吹倒人。馬上離歌泣親戚。臨津渡頭行人絶。蕭蕭夜雪東坡驛。故人斗酒松京道。宮燭天明到遷客。銅峴橫天薩水深。西出黃岡路轉隔。鴨塞春冬異風土。大漠陰沈飛雪白。北虜驚塵犯遼薊。西北諸囚許移配。適此樂土誠天幸。歲歲苦向東西謫。縱有新恩賜放還。姓名尙未除徒籍。豈意重得近長安。西湖咫尺王城陌。一時斥逐凡幾公。二大臣外金與鄭。此日生還誰敢望。臣罪當誅主仁聖。半生厄困何其早。方之賈誼亦云少。歲寒然後知松柏。雄飛不作依人鳥。塞翁倚伏誠可學。貴賤已定人生始。安能作敬通閉門對妻子。齎志終入地。又安作屈原憔悴滯江潭。懷沙竟赴水。漢水西風木葉下。淸霜曉落秋天素。獨倚高樓吹長笛。宇宙茫茫幾千古。千古英雄一抔土。匣中夜夜雄劍吼。壯士傷秋髮欲豎。時來虎嘯將安之。略定中原未應暮。</text>
<title>秋思</title>,<text>秋草荒階靜。空庭白露初。雁高天更遠。風急樹先疏。歲月雙蓬鬢。乾坤一草廬。興來誰可晤。披豁賴詩書。</text>
<title>還自東郊</title>,<text>別家纔數日。懷抱卽依然。野色逢初霽。風光逼暮年。菊黃朝露浥。楓赤曉霜姸。抱葉玄蟬寂。辭巢素燕翩。歸帆出遠樹。落雁下寒煙。作客韶華換。傷秋鬢髮鮮。登高眺極浦。立馬聽流泉。壯士窮何苦。孤臣志更全。射天雄劍蟄。伏櫪老驥跧。邊塞方多警。朝庭正渴賢。神鷹在一擊。蟠木孰相先。折臂知榮辱。回頭足沛顚。褐衣從此去。蘭佩爲誰捐。天地莊生馬。江湖范蠡船。不能齊億變。膏火漫相煎。</text>
<title>述懷自戲</title>,<text>烈烈西風厲。肅肅南鴻返。一年滯玄浦。此地非吾願。賃屋遭三逐。算瓮事稗販。欲向原城歸。原城路豈遠。去留無樂土。秋來但憂懣。物情劇奔波。時俗薄肥遯。輕煖足禦冬。焉知寒士困。尺水蟠虯龍。虎豹窘檻圈。丈夫不自食。無面對朝飯。</text>
<title>雜詩</title>,<text>江湖白露冷。獨鶴時一唳。遙天淡似掃。肅肅金風厲。木落條柯森。芳華日凋瘵。擊劍誰可語。愁來欲裂眥。素髮颯垂領。蒙茸黑貂弊。落日下中原。人間復何世。脫冠歸去來。滄波獨鼓栧。</text>
<title>贈人</title>,<text>西湖急雨春風顚。陌柳一夜黃金色。丈夫相逢耐醉倒。何況平生舊相識。公爲澤畔憔悴客。我是高陽舊酒徒。剖出肝膽兩不逆。幸兼高義連葭莩。蛟龍不是池中物。公豈悠悠數奇者。一代高名懸日月。樑棟終當扶大廈。卽今相對且相樂。莫使襟期坐蕭索。風雲感會豈無日。不必鄒生老丘壑。</text>
<title>次韻答李正字 袨</title>,<text>落筆驚風雨。華牋字字珍。還同河上曲。誰和郢中春。膽照靑萍合。憂來白髮新。粹盎吾豈敢。心或欲求仁。</text>
<title>次韻答李正字 袨 附原韻 滄浪</title>,<text>有美人如玉。盈盈席上珍。虛明涵水月。和粹映江春。學業箕裘舊。文章法度新。看君步就地。終至不違仁。</text>
<title>古意</title>,<text>明月照庭花。花影何參差。攀條折紅萼。欲以遺所思。所思隔重城。路遠莫致之。徘徊將安往。永夜守羅帷。</text>
<title>雜詩</title>,<text>拓弓霹靂響。箭作餓鴟叫。廣澤籠羅罘。平原縱步驟。歸來宴衆獠。擊鼓舞夾庾。肯作潯陽人。狂歌門外柳。</text>
<title>送崔大容 有海 充分戶曹往江原，咸鏡道。</title>,<text>益者豈易得。嘉會不可常。其利固斷金。一言傾心腸。願得展嬿婉。我友之朔方。驅車郭門外。九月飛寒霜。東行地勢盡。渤海連天揚。荊榛蔽郡邑。十室多流亡。國家方多艱。誅求劇蠆芒。臨行欲有贈。子豈知我傷。才高困劇任。攬轡布春陽。望歸豈不疾。王事恐傍傍。靜夜暫促膝。菊英泛羽觴。努力勉嘉猷。白首無相忘。</text>
<title>呈竹床</title>,<text>孤竹生高岡。亭亭傲霜雪。截爲讀書床。盤囷屈翠節。節以尙其直。色以取其潔。持之奉君子。表我中心悅。鄙薄何足云。爲情不爲物。</text>
<title>日暮</title>,<text>空林鳥雀噪。冉冉西下日。遠煙曖平陸。遶屋桑柘密。田家苦多事。刈穫何時畢。寒風率已厲。蟋蟀入我室。階上菊始黃。瓮中酒欲溢。忽逢西隣老。開樽暫促膝。</text>
<title>九月十五夜</title>,<text>永夜行遊戲。歡宴不知疲。方舟遡洪壽。率彼西南湄。白露曖秋空。杳杳平湖淨。纖雲時髣髴。素月澄淸景。遵渚響歸鴻。沖霄唳孤鶴。浩若脫埃壒。況此新知樂。一笑信難得。俛仰成陳迹。不醉將何竢。杯盤曉狼籍。</text>
<title>燈下</title>,<text>草屋挑燈坐。看書夜向分。庭空鳴墜葉。爐冷熄微燻。蹀櫪駒思秣。穿墉鼠竊葷。缸頭酒正淥。獨酌更成醺。</text>
<title>次許水色，金都尉來訪夜話韻。</title>,<text>北風吹急雨。蕭瑟打寒牕。不謂紆華轂。相尋到碧江。歸田喜近洛。屛裔憶經瀧。靜對還疑夢。披懷點夜釭。</text>
<title>次許水色，金都尉來訪夜話韻。 其二</title>,<text>遠勞車馬出荒郊。遷客僑居面漢皐。燈下論詩情更逸。樽前看劍氣方豪。江喧急雨三更黑。壑振獰飆萬竅號。一宿豈令歡意洽。良辰重結後期牢。</text>
<title>次許水色，金都尉來訪夜話韻。 附原韻 水色</title>,<text>日暮高樓上。靑眸共倚牕。雲陰迷遠岫。風雨滿長江。歡笑初尋剡。歎傷昔度瀧。慇懃成夜宿。連榻對寒釭。</text>
<title>次許水色，金都尉來訪夜話韻。 其二</title>,<text>連鏕向夕出西郊。來訪騷人到漢皐。笑罷離懷遂披豁。醉來詩興覺雄豪。三更書榻燭明滅。十月江天雷怒號。感暮傷時嗟歎極。曉窓寒夢未成牢。</text>
<title>柳仲慶歸忠原。無馬不能送別。月下悵然。是夜宿凌虛云</title>,<text>以我親君意。寧辭遠送行。風波阻別路。樽酒負離情。古樹宣陵寺。孤村楮島城。遙憐獨宿處。霜月滿江明。</text>
<title>擬左思詠史詩</title>,<text>翳翳海上雲。皦皦天中日。以彼一片陰。掩此太陽質。小人榮寵祿。直士困三黜。讒慝使之然。由來自古昔。安能事楚王。出入拂枕席。屈原豈不賢。澤畔獨懷石。</text>
<title>擬左思詠史詩 其2</title>,<text>渺渺蓬海上。靄靄神仙宅。絳節拂祥雲。飆輧躍霞陌。朝見駕鶴士。夕逢騎鹿客。瑤壑鍊金鼎。銀臺漱玉液。囂囂下土人。壽同駒過隙。營營百年內。所惜在金帛。憂喜煎膏火。仁義東纆索。一朝隨物化。螻蟻穴枯骼。</text>
<title>擬左思詠史詩 其3</title>,<text>嶽瀆鎭咸京。形勝壯帝居。圓闕放太紫。周墉列千廬。奔走九州牧。萬里通車書。自非靑雲士。何由謁天子。白馬出薊門。參差帶楛矢。滅胡祈連山。饗士于闐水。</text>
<title>擬左思詠史詩 其4</title>,<text>甯戚隱屠肆。商歌叩牛角。蘇秦說不行。歸家更躡屩。蔡澤奪釜鬲。白首無所托。韓信在淮陰。少年相欺謔。四傑豈不偉。一朝奮宏略。當其不得志。屈體類尺蠖。窮達豈易識。英雄有落魄。何代無奇才。棄之老丘壑。</text>
<title>擬左思詠史詩 其5</title>,<text>矯矯雲中龍。驤首驅雷雨。落落草間士。崛起佐明主。籌策運帷幄。群雄隨指顧。四海無交兵。所向若豹虎。出將十萬衆。入封三萬戶。九族生光輝。賓客日馳騖。絳灌起屠販。日磾拔降虜。叱咤乘風雲。俛仰生毛羽。天降一代豪。舍我將誰取。大器當晩成。智者宜自務。</text>
<title>蒼頭以事向臨瀛</title>,<text>送爾臨瀛遠。單衣背朔風。嶺雲籠樹黑。海日射天紅。鳥道懸崖上。人煙絶島中。不知爲客處。甿俗憶坡翁。</text>
<title>和柳參判要往松泉詩 柳詩本敍云。楊州先塋側有精舍。在三角道峯間。號松泉。畿輔第一勝境。尊如許偕往。討谿山之勝。豈不幸甚。</title>,<text>得罪休明世。遂與城郭遠。微命察若絲。斥逐敢懷懣。端居歲易徂。六龍安可頓。鵩賦爲自廣。離騷蓋生怨。自作登龍客。末學賴推輓。士爲知己死。相見一何晩。前膝夜方艾。摳衣協深悃。文章逼西漢。落筆小嵇阮。贈以新詩文。要我遊華巘。遊賞志所願。夙齡尙肥遯。登嶠北到貊。泛海南窮鄢。壯心窘網羅。深居類閉圈。尋山已足樂。況乃隨高幰。絶徑共攀躋。陰厓期息偃。一擧凌倒景。浩若出天閫。北風方肅殺。萬物皆歸本。恨不趁高秋。霰雪集脩阪。佳會豈易得。凌寒且往返。</text>
<title>苦寒行</title>,<text>今歲冬溫去歲冬。仲冬猶行十月節。一夜陰風捲海水。萬里片片飛輕雪。天地莽蒼死瓦色。層氷百丈西湖裂。西湖獵徒誇輕趫。白馬騂弓下永埒。草間狐兔不敢動。雙角胡鷹手中掣。鼻尖生火箭鴟吼。錦褶糢糊白鹿血。谷口樵童抱柯泣。漁父網罟凍欲折。俠客寶劍蒼狐袴。妖姬綵幄紅羅。別有朱門列棨戟。金鴨香煙噴麟屑。侍婢銀甁欲煎茶。曉披貂裘醉喉渴。世間苦樂何其遠。歲沍方知樂更別。何似東溟之客滯空谷。茅屋蕭條衣百結。閉門袖手更何知。酒後酣歌兩耳熱。</text>
<title>子夜吳歌</title>,<text>郞自中門來。總角白纏襪。莫怪出看遲。廚前略拭髮。</text>
<title>子夜吳歌 其二</title>,<text>明燭入廚下。夜中作郞食。汲水井氷滑。折薪臂無力。</text>
<title>次柳監司感懷十韻</title>,<text>雀羅常晝設。趣與世人乖。岳降三朝傑。天開萬古霾。卜隣今累葉。列宅舊同街。檻共春城樹。庭分臘雪崖。一生欣附驥。此日類冥蛙。鵩向長沙賦。沙從楚澤懷。豈知華轍枉。重見綵牋偕。促膝斜湖日。披心放土骸。感深龍客御。才乏馬卿徘。欲謝慇懃意。來篇苦已佳。</text>
<title>次柳監司感懷十韻 其二</title>,<text>陰陽問孰理。時候苦多乖。臘月昏陰霧。江天翳宿霾。粼粼氷泮浦。搰搰水盈街。短褐思紈箑。孤齋寄石崖。名高日下鶴。身蟄井中蛙。忽獲愁霖唱。無非戀闕懷。相期一夜飮。幸値二龍偕。似舅寧論頰。忘年覺外骸。杞憂終近誕。頭責竟成徘。莫畏梅花盡。平湖霽色佳。</text>
<title>醉中謝柳監司令公。偕尹輔德再臨江上。</title>,<text>逐客幽居地。明公載酒來。永欣前日顧。尙憶後期廻。臘近窮陰盡。春遲暖律催。暗投空欲報。巴曲愧庸材。</text>
<title>醉中謝柳監司令公。偕尹輔德再臨江上。 其二</title>,<text>不以疏庸棄。相尋到竹扉。語闌庭霰集。坐久夕陽微。詩酒三人共。乾坤一笑稀。嚴城時未閉。車騎莫催歸。</text>
<title>客到</title>,<text>南山烽火擧。知已鎖城門。上客休廻駕。貧家欲設飧。氷泉咽遠壑。雪月冷孤村。語樂忘宵永。梅花小室溫。</text>
<title>觀伐氷</title>,<text>公家伐氷當嚴冬。漢水一曲爲之空。深山窮谷盡陰沍。天地慘慘號朔風。奔走城中百執事。招民領卒齊沖沖。萬片初飛斫月斧。千層競揷琉璃滑。玉走星流灑亂雪。日光照之長虹發。黑牡秬黍享司寒。出也方當日西陸。藏周用偏可不愼。冬則愆陽夏陰伏。歲歲督民何其急。凌陰每空流金日。一代頹綱誰復振。自古半入屠牛室。嗚呼。自古半入屠牛室。</text>
<title>池德良來自江陵</title>,<text>逐臣投荒當月窟。同隣汝作移家客。萬里生還漢水上。東西忽作三年隔。曾是天涯舊相識。今日之逢未曾必。卽今憔悴更何言。令人却憶江陵日。覆盆難回白日光。咫尺尙隔長安陌。長安陌上春光晩。東風澹蕩垂楊綠。甲第歌鐘杳將暮。誰念江濱獨懷石。問爾東歸在何日。東歸正及梨花白。我有三尺之仙禽。來時寄在中軍宅。玉羽丹頂今若何。傳言莫折凌雲翮。他日重遊鏡浦水。與爾同騎上空碧。</text>
<title>次韓丈 彧</title>,<text>說難驚霸主。一語得雄才。白屋甘披藿。朱門恥植槐。雲山當戶出。風雨滿江來。永結幽居所。浮名安用哉。</text>
<title>過泳恩亭有感</title>,<text>江上華亭晝不開。滿庭殘雪小墻頹。往來十載繁華改。時有宮人鎖閣廻。</text>
<title>過狎鷗亭</title>,<text>上黨豪貴已成塵。江上荒臺樹木春。惟有綠波千古在。白鷗應識舊時人。</text>
<title>次堂叔</title>,<text>落日悲歌欲白頭。行人獨上最高樓。山橫狐峴天容豁。江拆龍門雪色浮。榮辱百年粱半熟。興亡千古水東流。腰間醉顧龍泉在。四海風塵莫用愁。</text>
<title>送泰昌進香之行</title>,<text>天崩地拆走藩臣。掄選終歸第一人。北極再懸新日月。中原徧慟舊臣民。路經鶴塞千營曉。天入燕京九闕春。遙想玄宮進香處。五雲松柏泣麒麟。</text>
<title>登樓懷子方江漢 枕流主人</title>,<text>雪意侵江黑。春氷半作澌。登樓遲上客。凭檻詠新詩。宇宙傷心久。風塵會面遲。相尋少桂楫。何以慰離思。</text>
<title>閑居</title>,<text>春暖簷牀穩。披書愛晝遲。鷄聲花外永。草色雨中滋。返國終何日。歸田又夫時。松醪報新熟。吹蟻斟瓊巵。</text>
<title>次子方</title>,<text>柳花如雪滿長洲。半入春泥半入流。唯有東風解人意。時時吹落木蘭舟。</text>
<title>次子方 其二</title>,<text>夜來微雨過汀洲。睡起茅簷俯碧流。莫遣桃花逐水逝。小溪疑有釣魚舟。</text>
<title>次子方 附原韻 晩沙</title>,<text>春風楊柳滿汀洲。十里平江似不流。遙想故人應我待。月波亭下艤蘭舟。</text>
<title>共江漌，滄洲。風雨日。次頑字韻。</title>,<text>桃花紅雨掩松關。耽看苔磯白鳥閑。亭上客來酤酒遠。隔溪催喚小童頑。</text>
<title>春興</title>,<text>宿雨初晴古渡頭。桑田旭日喚新鳩。浮天王氣千年在。坼地江波萬古流。垂柳故藏估客舫。落花偏擁酒家樓。春遊處處催絃管。銅雀灘平泛綵舟。</text>
<title>春興 其二</title>,<text>江頭舸艦簇靑龍。從古長津控四衝。盡日行人來冉冉。暮春煙浪綠溶溶。風潮利涉生涯足。軒冕偸榮志願慵。京洛故人誰記憶。錦城花月樂歌鐘。</text>
<title>春興 其三</title>,<text>萬雉金墉繞紫宮。漢家樓殿五雲中。西來百谷呑淸漢。北望千峯揷碧嵩。日射旌旗回玉輦。天晴花柳敞金櫳。江湖戀闕傷春思。幾日風雲起釣翁。</text>
<title>春興 其四</title>,<text>濟川佳句國人傳。漢使風流已百年。羅濟古分丸上地。樓臺今壓鏡中天。雨晴楊柳黃鶯語。浪暖桃花白鳥眠。正値鳳綸東到日。唱酬誰復筆如椽。</text>
<title>春興 其五</title>,<text>箭郊三面遶周墻。太僕當春放牧場。芳草晩迎千駟綠。落花晨擁八龍香。圉人設幕雲垂榜。津吏停船柳拂檣。陪駕昔曾忝奉引。渡頭東望漫徊徨。</text>
<title>春興 其六</title>,<text>終南谷口漢江濱。勝地風光屬令辰。十里楊花風外雪。萬家煙樹雨中春。城池北據山河固。驛路南馳嶺海珍。別有滿船爭見處。綺亭歌鼓舞佳人。</text>
<title>初食河豚</title>,<text>桃浪河豚夙擅珍。灘頭挺扠簇漁人。來從穀雨三春節。背被銀花五色鱗。猛氣逆波能鼓腹。芳酥流玉始磨唇。江湖作客還多興。隣舍初分一味新。</text>
<title>月波亭。次子方韻。</title>,<text>漢水推名勝。登臨得此亭。渚花飛曲砌。沙鳥上危櫺。返照千峯赤。浮煙一嶼靑。逢君題秀句。詩興遶芳汀。</text>
<title>雨後柬東村諸丈</title>,<text>不出東村三四日。村中桃杏花成雪。我輩有酒何不樂。莫使端居負佳節。雨後河豚逆上水。漢江三月來春鱖。速具扁舟喚歌舞。千鍾爛醉今宵月。</text>
<title>重步前韻</title>,<text>丈夫肝膽不曾惜。醉拔龍泉色如雪。四海風塵爲誰死。三尺兒童重高節。不向靑雲畫麟閣。老臥滄江共釣鱖。百歲歡娛能幾日。請君莫負桃花月。</text>
<title>月波亭春居十韻</title>,<text>宿雨霽華閣。緗簾壓碧桃。當窓二水闊。入檻一峯高。樹密流鶯亂。巢成新燕勞。披軒邀上客。展席酌香醪。逸氣曾題柱。雄心舊釣鼇。狂歌頭欲白。醉舞膽偏豪。失路袍誰贈。當津舟學操。千邦紛蟻穴。萬事競龜毛。令節寧虛擲。名區合浪敖。逐臣多感慨。不必讀離騷。</text>
<title>三都</title>,<text>海邦何處覓箕封。浿水西頭壓紫墉。匝日煙花移彩舫。半天樓閣咽歌鐘。春光淡蕩麒麟窟。王氣蔥蘢錦繡峯。最是行人腸絶處。玉兒紅粉蜿游龍。</text>
<title>三都 其二</title>,<text>古巷牛羊下夕陽。前朝臺殿樹煙蒼。山河不盡英雄恨。宇宙從來征戰場。神器有歸龍幷合。名都無主鵠陵荒。行人莫向城東路。善竹橋邊綠草長。</text>
<title>三都 其三</title>,<text>百濟遺墟古木稠。荒城如月枕寒流。龍貪白馬兵初合。殿狎蒼狐運欲休。小巷秋風禾黍動。斷橋斜日牧蘇愁。落花巖下江猶在。無限滄波咽萬秋。</text>
<title>經霜草有感</title>,<text>十年人事已成空。寂寞孤墳亂樹中。惆悵東風二三月。滿山桃杏爲誰紅。</text>
<title>擬高達夫體</title>,<text>楊柳陰陰黃鳥啼。高樓醉別使人迷。末路已驚三峽險。浮生安得一枝棲。春生漢水滄波闊。雨過銅津落照低。勝地相逢更何日。懷君不見益悽悽。</text>
<title>登臨</title>,<text>畫閣壓平川。登臨眺遠天。鶯聲片雨後。帆影夕陽邊。竹葉搖歌扇。楊花落舞筵。歡遊豈易得。莫負艶陽年。</text>
<title>擬古 阮步兵</title>,<text>白日出晹谷。崔嵬扶桑巓。六龍安可頓。羲和迭推遷。蟪蛄知春秋。槿木知旬弦。人生信倏忽。何者爲長年。愧無魯陽德。揮戈回彼天。</text>
<title>擬古 阮步兵 其2</title>,<text>登高臨四海。西對崑崙陲。白雲在遙天。丘陵自迤逶。弱水信難涉。靑鳥來何時。周穆馳八駿。漢武事九夷。守形自長生。豈復嘆老衰。</text>
<title>擬古 阮步兵 其3</title>,<text>驅車郭北門。遙望東阿里。白楊何蕭蕭。高墳半堆毀。問是誰家墳。薛公田文子。意氣今何在。雄豪長已矣。躑躅樵牧歌。狐兔窟其裏。雍門之所歎。千秋正爲此。</text>
<title>擬古 阮步兵 其4</title>,<text>昔聞龍泉劍。近在豐城獄。玉匣埋土中。雄雌自相屬。紫氣夜射天。隱隱斗間燭。誰能識此氣。本非興吳籙。神物出有時。終當見掘劚。</text>
<title>擬古 阮步兵 其5</title>,<text>皎皎扶桑暾。照我雲錦衣。五采斑陸離。祥霞曖射霏。丹鳳尙含珍。玄豹亦忍饑。柰何殉利士。憔悴失所歸。豈爲榮寵祿。磬折令人悲。寧爲神龍潛。莫作燕雀飛。燕雀巢大廈。火發將何依。</text>
<title>擬古 阮步兵 其6</title>,<text>酒半不自得。悲歌燕市裏。觀者四面來。落日紅塵起。雄心忽感慨。對泣情何已。兵戈方搶攘。擧世輕壯士。</text>
<title>樂府</title>,<text>十載江湖約。沙禽怨不歸。若恩一何重。不敢著荷衣。</text>
<title>樂府 其二</title>,<text>夢中逢項王。提刀更太息。至今不渡江。我亦不自識。</text>
<title>月樓</title>,<text>江水流無極。茫茫遠客愁。遙空挂素月。永夜倚高樓。意氣雙雄劍。行裝一弊裘。憑欄覺片夢。花柳舊春遊。</text>
<title>次韻寄迷湖</title>,<text>逐臣昔被譴。西關犯風雪。一死安敢惜。抱章心膽裂。愚忠冀自直。初豈營三穴。年少氣方銳。窮途尙岸忽。憔悴笑湘纍。補過師魯兀。介獸窘網羅。蒼鷹困羈紲。洪恩煥白日。萬里歸私室。顧已誠震盪。恩深戀城闕。處困敢不勉。恐或墜前烈。夫子隱東郭。懸車晦晩節。久係蒼生望。雄才素卓越。龍門不可托。沐德將何日。相思忽肯臨。言我如飢渴。百壺不能醉。憂來同糾結。至人外死生。君子無緇涅。皎皎豈足珍。大巧固若拙。寧爲櫪前餓。忍向手中拂。道行致堯舜。道廢浮溟渤。龍蠖非可論。聲名盡外物。當歌不成曲。落日悲風發。</text>
<title>過楊經理碑</title>,<text>經理東方日。滔天賊勢張。單車赴急亂。神策掃欃槍。國復三韓舊。功垂百代光。龍碑永不滅。收涕拜途傍。</text>
<title>贈一嚴</title>,<text>靜夜同聞精舍鐘。滿山松檜月玲瓏。今秋定結金剛約。天一臺前眺萬峯。</text>
<title>楮島。次堂叔懷古韻。</title>,<text>興亡衮衮入雙眸。伯氣千秋捲漢州。溫祚故城餘老木。靖陵玄寢對長洲。干戈古結山河險。禮樂今成俗化柔。何處孤舟吹玉笛。夕陽江上使人愁。</text>
<title>次漢江諸丈雨中來訪</title>,<text>旅遊蹤迹滯江濱。何意三春幸接隣。風雨滿天歸路永。小亭愁殺獨留人。</text>
<title>又步前韻自遣</title>,<text>逃世何嫌寂寞濱。滿江風月好爲隣。誰知白髮鷹揚老。還愧西山餓死人。</text>
<title>觀漲呈堂叔</title>,<text>水勢來未已。江漢納群流。激沫連天湧。驚濤蹴地浮。稍迷靑草岸。不辨白鷗洲。咫尺徒相憶。無緣試小舟。</text>
<title>立秋</title>,<text>今日忽秋色。西風起井梧。一年看欲半。四序苦催徂。爽氣來虛閣。淫霖霽遠湖。窮愁値搖落。淸夜楚臣孤。</text>
<title>立秋 其二</title>,<text>積雨蒼苔生座隅。冥冥煙樹失東湖。天浮極浦洪河漲。秋落神京太岳孤。斜日自驚空舍鵩。西風轉憶故鄕鱸。窮愁得酒還無賴。展讀離騷氣欲蘇。</text>
<title>次堂叔</title>,<text>孤舟溯淸漢。日落水粼粼。四海無知己。三年獨問津。我將歸白首。君莫誇朱輪。屈指人間事。無如且隱淪。</text>
<title>秋思</title>,<text>落日上高樓。西風起庭樹。蟋蟀鳴何悲。感此時序暮。春華似昨日。忽覺變金素。摵摵林木疏。玄蟬號白露。歸心日以催。此地非吾土。故鄕隔蟾水。江波東北騖。明朝理扁舟。浩然歸衡宇。</text>
<title>柳高城亭子。次東岳韻。</title>,<text>玲瓏畫閣濟川東。淸漢遙連碧海通。天外欲來千嶂雨。庭前初起一林風。若非勝地登臨美。安得詞人句法工。向夜月明歌吹合。曲欄迢遞倚層空。</text>
<title>高樓</title>,<text>浩浩江流闊。西風起白波。高樓眺落日。極浦聽漁歌。野入蓬郊大。天圍楮島多。夕陽奇絶處。三角碧嵯峨。</text>
<title>衿陽。次壁上前日所題韻。</title>,<text>去歲留詩客。今秋又獨歸。泉臺別恨積。宇宙此生微。舊迹隨煙盡。餘徽逐日非。不眠知夜永。寒氣逼單衣。</text>
<title>七夕</title>,<text>烏鵲橋成白陸回。玉宮環佩儼雙催。都將一歲相思淚。灑作人間細雨來。</text>
<title>七夕 其二</title>,<text>誰家乞巧禮秋空。聞道天孫此夜逢。獨臥小齋寥落意。隔簾疏雨打梧桐。</text>
<title>秋閨怨</title>,<text>天上佳期今夕廻。梧桐墜葉絡緯催。紗窓獨坐千行淚。塞外征人猶未來。</text>
<title>歸思</title>,<text>故鄕懷未已。三載始東歸。漢水秋風冷。宣陵古木疏。風塵浮世狹。道路壯心違。寂寞鴒原下。何人問竹扉。</text>
<title>歸思 其二</title>,<text>別業鴒原下。疏籬帶菊林。近來秋欲早。此去興何深。錦繡明紅葉。芙蓉湧碧岑。却笑江漢上。何事久行吟。</text>
<title>歸思 其三</title>,<text>此夜月華明。幽人夢不成。梧桐井上落。蟋蟀草中鳴。岳勢遙疑盡。江流浩欲平。倚欄腸絶處。西北是王城。</text>
<title>還自果川村莊</title>,<text>靑溪初問舍。雉岳欲歸田。去住無安土。榮枯任彼天。世路風塵裏。生涯途道邊。蕭條驛畔宅。尙得養餘年。</text>
<title>子方，子山來別。二公竝同榻故舊。</title>,<text>學海爭雄獨有君。眼中諸子盡紛紛。金門共對天人策。雪案同披象緯文。不料驥騮翻在後。敢論鷄鶴得同群。江湖遠適傷遲暮。惜別孤舟日欲曛。</text>
<title>同子方，子山，敬伯。次柳迷湖送別韻。</title>,<text>三年漢水上。此日又驪江。草屋依沙岸。柴門面石矼。還憐別舊友。無復醉深缸。欲寄相思字。遙天雁一雙。</text>
<title>同子方，子山，敬伯。次柳迷湖送別韻。 附次韻 龍門</title>,<text>八月上東峽。扁舟泝大江。長風生遠渚。落葉下危矼。別意催三疊。離筵瀉百缸。行當逢雨露。如子世無雙。</text>
<title>東湖留別諸客</title>,<text>天空響旅雁。落日西風起。方舟遠追送。餞我東湖水。聚散皆有數。歡會安足恃。恩愛苟不虧。在遠猶爲邇。世事信多故。憂喜紛無已。小子誠魯頑。幸忝門下士。見眷旣不翅。依方有所企。臨當遠睽離。惆悵遵秋汜。時危別意促。道窮多憂思。他日倘相憶。傳書有尺鯉。</text>
<title>發凌虛亭</title>,<text>失所誠多艱。得罪無所托。何意漢水上。獲此神仙閣。軒楹壓空明。俯仰湖山迥。昏朝變氣候。水月增澄冷。使我憺忘歸。爽氣滿襟袖。世亂邊事棘。遼薊鬪窮寇。士女盡奔波。羽書日旁午。樂郊信難得。何處爲吾土。扁舟泝大江。落日辭親昵。回首楮島西。華亭杳已失。主人親懿舊。待我良眷眷。銀甁遠追送。遠客驚深款。世故信糾紛。會合將何日。盡室逐道路。厄窘難盡述。浮萍本無根。非水將焉薄。時平倘再還。毋負同居約。</text>
<title>斗迷潭</title>,<text>兩山夾一水。對立蒼峯峻。長風鼓洪波。水勢湍且迅。沿流阻參錯。石險船難進。錦葉粧峽樹。八月霜威緊。千巖落鏡中。左右爭來引。誰言行邁艱。高興轉難盡。顧瞻棧上客。勞勞動行軫。</text>
<title>保安驛 任博士叔英所居</title>,<text>我有一卷詩。欲問任茂叔。今日保安驛。停舟久極目。小村隔江岸。相尋乏驢僕。客行旣已遠。罄橐无餘粟。佳期苦易失。宿願負平夙。悵然登前途。雲煙起空谷。</text>
<title>大灘</title>,<text>不行大灘惡。詎識舟行難。洪濤吼萬雷。十里奔狂湍。巨石若馬牙。顧望心骨酸。舟子凜相戒。奮篙乘波瀾。太虛運妙有。岳瀆自融盤。設險亦何意。造化苦多端。中流一失手。性命誰能完。長繩引巨舫。盡日相推扳。何如當路子。宦海耽朝冠。</text>
<title>仰德 時完平李相國斥居仰德</title>,<text>我慕完平相。不下司馬公。維舟爲上謁。草屋依江楓。慷慨當世事。何人可禦戎。爲出瓮中酒。行杯乏僕童。萬姓久加額。勳業冠大東。身老被羈紲。織席隨野翁。安危在去就。大賢豈終窮。尙憶浿江西。丹靑盛廟宮。</text>
<title>英陵</title>,<text>川岳闢妙化。永作聖王宅。千秋鬱佳氣。蒼蒼攢松柏。憶昔垂衣日。八方被至澤。洪謨述姚姒。樹立鞏磐石。六龍遽昇天。慟哭喬山舃。風雲尙鬱盤。翠微交神戟。夕陽曖平陸。冒壟山煙白。邊封屬多警。國事異往昔。英靈想在天。降福宜無斁。小臣再拜過。孤舟泝日夕。</text>
<title>驪州</title>,<text>夜宿驪陽府。月白秋江闊。舸舫簇兩岸。爭渡行人聒。臨江抗飛觀。四望軒楹豁。蒼茫馬野小。突兀龍門出。地勢據上游。形勝信無匹。千秋水月在。无盡英雄筆。斗酒誰共醉。愁來獨詠史。倚艫聞曉鐘。隔江有古寺。</text>
<title>興元倉</title>,<text>江上嶺崷峻。翠壁千仞長。人家帶綠水。舸艦係垂楊。舟行四五日。始達興元倉。京華旣已遠。回首湖山蒼。落日下中原。萬里來秋光。羈心迫暮節。倦客多悲傷。所往苟有食。何須問故鄕。</text>
<title>道傍墓</title>,<text>突兀山上墳。不知何代葬。荒階沒蓬蒿。秋日色蕭爽。短碑旣顚覆。貴賤亦難想。人之有死生。若來必有往。千載同一時。賢聖共歸喪。悲風爲我興。立馬久悽愴。</text>
<title>村望</title>,<text>雀投疏籬生暝煙。幾家桑柘隔晴川。禾登場圃交新架。木落田蹊失故阡。階前泛菊尊盈酒。松下彈琴月若絃。野老自甘田舍樂。莫將榮辱累吾天。</text>
<title>登岳</title>,<text>晴空出萬峯。一一金芙蓉。新月湧危石。淸風來古松。參禪棲六鴿。聽法起雙龍。莫說歸程近。高樓已夕鍾。</text>
<title>暮還</title>,<text>暮行田野間。白露生衣巾。仰看遠山白。始知昇月輪。悄然村墟迥。古路少行人。小僕還苦飢。執策待溪濱。勿嗔馬行遲。喜得佳句新。</text>
<title>野興</title>,<text>天氣日料峭。雉岳轉崚嶒。健鶻摩空盡。群鴉滿樹興。鳴弓下廣薄。策馬上高陵。倚醉歸欲晩。花鞲掣白鷹。</text>
<title>安潤甫家夜飮次贈</title>,<text>相逢舊童稚。白髮使人驚。月上千峯淨。燈懸一室淸。綈袍說故意。尺劍見交情。尙憶梨亭會。葵詩較姓名。</text>
<title>聞韓柳川起廢</title>,<text>中原兵甲盡遼東。元帥當今起廢中。幕府始開新部曲。關河重領舊旌弓。三秋虜氣橫千帳。萬里軍容壯九戎。爲報北庭須遠避。海夷曾服策謨雄。</text>
<title>雪後呈仲父</title>,<text>昨夜孤城風雨過。起看雉岳白嵯峨。千家凍色封瓊樹。平薄朝暉纈錦花。貊國江山非我土。天涯節序近春和。愁來欲奏陽春曲。擧世無人和郢歌。</text>
<title>仲父將東歸</title>,<text>客裏三杯酒。他鄕遠別愁。犇雲逆行月。急雪打高樓。世亂身空老。星回歲易遒。浮生難會合。莫惜更淹留。</text>
<title>冬興</title>,<text>窮谷陰雲凍欲頹。屋簷初日嗅寒梅。天涯節序催年去。客裏江山滿眼來。縱酒尙垂憂國淚。失途誰是濟民才。呼寒更喜陽春近。天上新移北斗廻。</text>
<title>冬興 其二</title>,<text>蕭蕭夜雪擁柴門。睡起山妻試小樽。蒼偃老松龍欲倒。白飛懸瀑鶴爭騫。家僮汲水初成徑。野客呼鷹稍出村。棲息一枝知已足。莫將蘿薜換簪軒。</text>
<title>冬興 其三</title>,<text>窮鄕作客歲崢嶸。天地西南日用兵。斤斧千峯看伐木。杼機幾處散疲氓。少年銳氣空投筋。末路何人更請纓。三白臘前知有歲。欲從隣老事春耕。</text>
<title>冬興 其四</title>,<text>鄧禹當年智望殊。冊功初拜大司徒。秪今三十成何事。無那英雄笑腐儒。窮達有命安用早。風雲一起會同圖。功成白首誰能退。還有扁舟泛五湖。</text>
<title>次鷗灣李敎官</title>,<text>香愛幽蘭節愛松。逸人高興老還濃。忘年托契吾何敢。曾是兒童杖屨從。</text>
<title>夜還</title>,<text>溪流曲處明殘雪。山路昏時集宿鴉。醉歸不知行近遠。一點村火辨人家。</text>
<title>夜雪示子興</title>,<text>開門雪花何紛紛。原城夜色黑如漆。座上初來嶺東客。瓮中撥酒浮蟻溢。放臣潦倒有何取。千里跫然此投迹。逐臭還同海上子。文史淸遊念宿昔。丈夫相逢吐胸臆。知己從來豈易得。櫪下長鳴騏驥老。龍泉匣裏無顏色。外物龍蠖安足論。不必文章誤命達。感君高義薄天雲。論詩又喜波瀾闊。年少靑雲勉自致。愼勿學我長憂縶。酒酣扼腕忽感慨。蕭瑟前林北風急。</text>
<title>醉後</title>,<text>飮酒非吾性。逢場每一中。益知無立志。還畏賊微躬。阮籍心雖達。靈均志獨忠。自今將毀榼。何敢往時同。</text>
<title>傚王右丞</title>,<text>遙天半素月。星斗迥闌干。永夜豈易曉。北風吹更寒。孤村依廢郭。積雪滿空山。縹緲秦雲外。何時覲聖顏。</text>
<title>元日</title>,<text>作客何時已。年年逐道途。山川鄕國遠。風俗歲時殊。壯志終難變。流光苦易徂。當杯讓年少。羞殺飮屠蘇。</text>
<title>人日</title>,<text>正月柳枝綠。風光異昔時。憂心不可道。世事日多危。作客勞鄕夢。傷春喚酒巵。從人覓顏色。自笑弱男兒。</text>
<title>聞監軍渡海。次人韻。時以李汝固爲儐使從事官云</title>,<text>海外開營幕。皇威振北胡。金戈耀白日。銀甲綴玄組。祕略胸中運。戎庭目下無。令嚴千部肅。旗動萬營呼。遼塞流腥血。滄波作坦塗。日夜方奏檄。書記急名儒。</text>
<title>小築戲題</title>,<text>地窄空囷逼。籬疏古屋妨。破塼成曲砌。朽木代匡床。帶雨薔薇弱。翻風躑躅香。夜深奇絶處。山月吐淸光。</text>
<title>小築戲題 其二</title>,<text>亂世無安土。歸田得弊廬。鶯聲片雨後。山色捲簾初。宇宙長爲客。功名豈到余。晨昏如有隙。還讀古人書。</text>
<title>奉次關東方伯東園令公四十二韻</title>,<text>倚柱長嘯宇宙空。少日雜迹屠沽中。海岳登臨徧大東。匣裏寶劍雙芙蓉。薄祿安知束俊雄。攀龍九天乘長虹。半夜嚴書下紫宮。全軀實荷生成功。視古諫臣顏發紅。一言豈得陳金櫳。擧朝靡然草偃風。伏閤日日趨臣工。萬死投荒隔萬峯。歸來壯歲成衰翁。由是蹉跎斂迹蹤。作事始欲常曈曨。有時高臥氣鬱窿。擧目一世紛兒童。數間茅屋閉花叢。空谷何人問藋蓬。知心獨有東園公。千金不得酬恩鴻。玉節東來鎭海蒙。邦家令望中天嵩。際會風雲凜繡鋒。俯視魏丙纔官僮。宿昔懷欽山岳隆。寧期此地還相逢。幽谷初驚暖氣濃。女非悅己誰爲容。欲留今年豈獨儂。始覺人願天方從。取歡無心惜途窮。置酒高樓花影重。醉後悲歌碎紫銅。尊前起舞珊瑚筇。吾看夫子一代宗。前途事業何洪舂。敢不委心待範鎔。萬事卽今唯願聾。扼腕何嫌吐下衷。尙有一片肝膽通。</text>
<title>過梨村</title>,<text>曉過杏花村。遙聞鷄犬喧。淸泉引廣陌。綠樹遶芳園。日射朝光滿。風來霽色暄。停鞭試借問。或恐武陵源。</text>
<title>次李生韻</title>,<text>田園放逐頭將白。故舊相逢眼忽靑。落盡桃花無客到。小庭春雨閉松扃。</text>
<title>田家卽事</title>,<text>風雨忽又來。前山走白霧。腰鎌欲何爲。麥穗委泥土。今日旣未穫。明日恐難取。荳耕亦已晩。水田草方茂。愁來返茅舍。細君進麥酒。陶然復一醉。頓忘田家苦。一啄固有數。飢寒從歲暮。</text>
<title>自遣</title>,<text>窮途易爲憾。處樂難爲德。一飯尙授命。由來感胸臆。獨有君子心。窮達俱能得。榮辱不能移。外物徒龍蠖。弊縕非我恥。萬鍾非吾樂。已矣世無人。長歌臥丘壑。</text>
<title>田家卽事</title>,<text>日落稻田陰。水鷄鳴喔喔。綠蒲竟長渠。隔隴見歸犢。輟耘方始還。煙樹迷孤屋。草根露已泫。細徑緣溪曲。田家誠作苦。顧分還爲足。豈有一畝地。入鄕聊循俗。所願禾黍豐。卒歲免枵腹。路逢荷鋤人。明朝約耘稷。</text>
<title>七月旣望。與文卿泛舟漢江。分韻得秋字。</title>,<text>日落泛孤舟。北風江上秋。忽逢京洛友。還作昔年遊。新月浪中上。片雲天際流。登艫欲有詠。客思轉悠悠。</text>
<title>次文卿明字韻</title>,<text>漢渚秋風起。孤舟遠客情。昇沈縱異命。照燭元同明。戀闕丹心苦。傷時白髮生。語來忘夜永。斜月半層城。</text>
<title>贈客</title>,<text>茅簷對遠客。昨日郢城來。忽憶重陽近。同悲別思催。傾尊片月映。命席菊花開。落魄誰相念。時人忌俊才。</text>
<title>過晩宗。憶陪氷君飮餞。</title>,<text>每經離別處。立馬久踟躕。東路重關外。南天大海隅。音容萬里隔。書信一年疏。古堠依然在。能知行客無。</text>
<title>次虯淵全進士韻</title>,<text>相逢意氣片言通。浮世交情醉眼中。今日文章推賈子。南方俊乂得陳公。百年知己欣生竝。千里從朋爲趣同。古曲有神君自聽。莫令山水廢絲桐。</text>
<title>謝韓明府來訪</title>,<text>風塵餘鬢髮。天地此棲遲。不謂靑雲客。猶思紫禁時。柴扉遙住蓋。樽酒共論詩。自憐非國士。何以答良知。</text>
<title>次使君寄詩韻</title>,<text>憶昨雍容侍從年。斷金心契莫徒然。九天宮闕祥雲上。五夜衣冠絳燭邊。此日重逢還似夢。向來離合豈無緣。孤村歲晏憐空老。愁對柴門雪月懸。</text>
<title>次謝使君書問</title>,<text>壯夫一片心。不爲黃金使。壓酒默無言。袖有干將子。</text>
<title>雪夜呈流巖</title>,<text>雪山寒色映蓬蒿。立石東峯片月高。四海英雄唯爾輩。一時軒冕任見曺。風雲自許囊中策。雷雨長鳴匣裏刀。此去山陰知近遠。玉人何處棹扁舠。</text>
<title>花川莊初卜。謝呈李上舍。</title>,<text>行到水邊石。最憐巖上松。雲陰來絶壑。澗影落遙峯。勝賞初非遠。名區喜得逢。買山君莫笑。漁釣此藏蹤。</text>
<title>花川莊初卜。謝呈李上舍。 其二</title>,<text>野亭分一半。茲貺重千金。喜此幽棲地。能成遁逸心。澗花明隱几。松月照彈琴。還似何顒宅。從今號鹿林。</text>
<title>花川莊初卜。謝呈李上舍。 其三</title>,<text>里仁常自幸。況復伴煙霞。不有賢人語。寧爲隱者家。蒼苔分釣石。綠水共桃花。軒冕非吾願。相邀送歲華。</text>
<title>遊仙謠</title>,<text>海水淸復淺。東海行揚沙。親見瑤池側。三發蟠桃花。上元首作三叉髻。王母身乘龍虎車。露冷珠樹鶴徘徊。扶桑曙色射金霞。閑倚綵雲吹玉蕭。蓬山落月未全斜。</text>
<title>採蓮曲</title>,<text>妾爲水中荷。君作荷上露。花開有凋謝。露瀉安能住。丈夫重新歡。佳期誰復顧。相思秋水闊。獨立寒塘暮。</text>
<title>三五七言</title>,<text>桃花紅。李花白。天空雲海遠。日落層峯隔。且將樽酒醉春風。莫爲獨醒江潭客。</text>
<title>次柳敬伯韻</title>,<text>世故遑遑足別離。百年睽合總無期。東行莫恨臨瀛遠。今日中原異昔時。</text>
<title>初入嶺東</title>,<text>西北行裝只布箱。客行何處是吾鄕。嶺東雪色瀛洲小。天外波聲渤海狂。老去英雄雙白鬢。古來榮辱一黃粱。茅齋晝掩無餘事。玉署金華夢杳茫。</text>
<title>送金生應海歸鄕</title>,<text>謫裏欣相見。冬深更遠行。一年爲客處。今日送君情。海盡邊陰靜。天寒朔吹生。臨分欲忍淚。不覺已沾纓。</text>
<title>鏡湖</title>,<text>曲樓吹徹玉笙寒。東北蒼然遶碧瀾。渤海春陰生大壑。十洲晨影落空壇。山河萬里排驚浪。日月千齡走小丸。踏遍三淸人不見。碧桃花下駕靑鸞。</text>
<title>臨瀛歌。效李白秋浦體。</title>,<text>臨瀛花滿發。節物已三春。春愁不可度。獨出城南闉。長川帶平薄。俯瞰滄海漘。滔滔川閱水。冉冉世閱人。東風能幾日。潦倒醉良辰。</text>
<title>臨瀛歌。效李白秋浦體。 其2</title>,<text>臨瀛風夜急。白浪堪老人。杳然失宇宙。萬里無安鱗。思歸幾日歸。欲渡河無津。桃花看欲盡。憔悴向三春。</text>
<title>臨瀛歌。效李白秋浦體。 其3</title>,<text>愁作臨瀛客。爛醉臨瀛酒。山川似剡中。風俗勝淮右。</text>
<title>臨瀛歌。效李白秋浦體。 其4</title>,<text>海如一杯水。此地卽浮萍。耐可乘明月。因風上玉京。</text>
<title>臨瀛歌。效李白秋浦體。 其5</title>,<text>綠水垂楊岸。桃花錦浪春。路逢漁父話。家在鏡湖津。</text>
<title>大嶺登眺</title>,<text>壁立層崖重復重。界分南北碧嵸巃。秋生鶴背煙光冷。日射鼇頭怪色舂。秦帝童男何日返。漢皇靈藥幾時逢。蓬山莫道風波隔。此地由來第一峯。</text>
<title>春早</title>,<text>獻歲方爲客。天涯滿眼花。雪消蒲葉短。風暖柳絲斜。漁父時相問。田翁日見過。聖朝非楚國。不敢賦懷沙。</text>
<title>排悶</title>,<text>異鄕佳節屆淸和。雨歇園林放杏花。壯志却從愁裏減。旅懷偏向醉中多。地連西塞千峯雪。天接東溟萬里波。世事卽今何足問。日斜江上和漁歌。</text>
<title>逢成益之 就問</title>,<text>新正逢君嶺外歸。幾年雲樹夢相思。今宵翦燭連床話。却似淸虛夜雨時。</text>
<title>傚李白體。仍用其韻。</title>,<text>落日二江暖。滿城楊花白。登高送遠目。俯仰悲今昔。自作湘潭人。屢見懷沙客。登山愧孫登。入市懷康伯。世路不可問。斗酒恣放適。臨流弄素月。引蘿坐磐石。夜深倒載歸。酩酊花間陌。江陵雄大府。樓觀何輝赫。滄溟東北拆。大嶺西南隔。韶顏與壯志。此地悲虛擲。行人疑夜光。薄俗棄荊璧。安得凌倒景。飄然上空碧。千秋方一還。空留尸鄕舃。</text>
<title>詠小刹</title>,<text>小刹滄江上。煙蘿洞壑深。石寒泉響苦。松老月光侵。古塔依層嶠。廻溪帶密林。坐來聞曉磬。方見未來心。</text>
<title>擬古</title>,<text>割據群雄起。風雲各有人。復邦明大義。角力任紛綸。丕烈歸英主。孤忠得舊臣。倉圖纔草創。白帝遽悲辛。曆數中原盡。山河霸氣屯。一朝通劍閣。幾日定三秦。荒谷餘祠屋。虛簷下鬼神。綠苔生玉座。蒼雪壓金鱗。木魅昏號月。林鶯曉囀春。明禋終古享。遺恨至今新。弊殿神鈴語。空山夜雨頻。怳疑酣血戰。彷彿困風塵。毅魄關張在。驍姿馬趙親。蛟龍雖得雨。漢賊本非隣。落日陳蘋藻。悲歌且酒緡。獨歸三峽暮。涕淚滿衣巾。</text>
<title>無絃琴</title>,<text>至樂非由外。希聲合自然。如何四尺上。更托八音先。徵角寧須指。峨洋不在絃。興來誰與聽。此曲少人傳。</text>
<title>別僚丈。以言事斥守康津。</title>,<text>此去誠何恨。人臣分所甘。秖緣憂國政。不敢負臺參。同病公偏遠。高名我則慙。悅親非一道。行矣莫停驂</text>
<title>望秋山</title>,<text>憂病經旬白髮生。一杯誰慰旅遊情。開窓斗覺秋山好。雉岳千峯錦繡明。</text>
<title>卽事</title>,<text>入夜平湖迥。漁歌處處聞。疏燈點遠岸。殘月隱高雲。老去誰相伴。愁來獨憶群。明朝歸去路。猶隔漢江濆。</text>
<title>江上寒食</title>,<text>江頭白浪少行舟。處處垂楊掩畫樓。風雨更侵寒食節。煙花偏惹逐臣愁。登臨何處爲吾土。落魄連年荷弊裘。榮辱半生頭欲白。腰間愁殺舊吳鉤。</text>
<title>次柳敬伯將返龍門舊棲韻</title>,<text>銅龍出入弼君違。一代才名晉陸機。蘿月每憐鄕夢遠。簪纓斗覺宦情微。龍門古洞雲將隱。天谷高秋鶴竝依。聖世卽今收俊逸。肯令玄武挂冠歸。</text>
<title>次柳敬伯將返龍門舊棲韻 附原韻</title>,<text>玄冠朱紱與心違。欲向長生問息機。金竈晩煙新籙在。玉壇春草舊蹤微。尋眞自覺雲爲侶。絶類何嫌影共依。多少世間名利客。幾人携手可同歸。</text>
<title>風雨</title>,<text>烈風仍暴雨。中夜起焚香。草偃千巖樹。沙崩萬戶墻。雷聲激遠壑。電影落空梁。始覺天威振。魑魅且隱藏。</text>
<title>秋思</title>,<text>客思偏多感。逢秋意若何。蟲聲帶夜雨。螢影隔林柯。攬鏡朱顏減。傷時素髮多。江鄕歸興足。夢落白鷗波。</text>
<title>逢柳子歸自龍門</title>,<text>子從龍門來。龍門秋正好。九月西風急。木落驪江皓。萬壑來秋陰。遙天淨似掃。急雨從西來。落日枕海島。回蹊翠藤密。古殿蒼松老。登臨多秀句。令人欲驚倒。紛吾困蒺蔾。遊賞苦不早。嘉山日在眼。夢中空攀造。世路何喧啾。憂心劇似擣。逝將振金策。層嶠折瑤草。凌風抗逸想。漱泉疏煩惱。長揖當途人。仙遊固吾道。</text>
<title>送李都事之任關西</title>,<text>一代推英妙。高才拜幕僚。靑雲知宦達。紫氣出關遙。草檄陳琳逸。參謀阮瑀超。交情脫寶劍。別恨動征鑣。浿水西通海。黃山北接遼。歸來倘相憶。驪水問漁樵。</text>
<title>送柳龍門赴遠相幕下</title>,<text>知君才壓八斗雄。迎詔龍灣職望崇。落筆佇看夷夏服。騁詞寧覺篋箱窮。萬家絃管麟京北。三月煙花鴨水東。身拙自憐憔悴盡。漢江歸去老漁篷。</text>
<title>雨後</title>,<text>平原草色曉芊芊。盡日東風雨雜煙。黃鳥巧當幽檻語。白鷗爭上釣磯眠。津頭桃杏家家樹。浦外歌鍾處處舡。華閣晝深塵事絶。捲簾人擬畫中仙。</text>
<title>奉別李子時嶺南方伯之行</title>,<text>眇然行役艱。驅馳軌路遠。昔出霜露結。今來楊柳晩。積痾臥窮巷。感慨誰爲歎。忽念夫子行。發軫在今晏。揚旌大江外。建節滄海涘。托此南國重。非才孰爲寄。潛龍躍天淵。逸驥騰雲路。孰謂人爵多。天姿美無度。知音敢自道。所幸蠅附驥。分索古所悲。情緖誰能理。臨河阻相送。愧我無良訊。但願崇令德。弘徽逐日振。</text>
<title>晩眺</title>,<text>京洛群山鬱壯哉。佛巖秋盡轉崔嵬。雲容翳日陰還吐。雪態乘風去若廻。九闕祥光霄漢迥。六陵寒色畫圖開。登臨不盡東歸思。薄暮高樓命酒杯。</text>
<title>和賈舍人早朝大明宮 以下四首月課</title>,<text>九重春色曉蒼蒼。太乙句陳護紫皇。花外漏聲雙闕迥。日邊佳氣五雲長。衣冠半入蓬萊殿。天蹕初傳左掖廂。朝罷獸樽褒直節。侍臣前席有封章。</text>
<title>子夜春歌</title>,<text>二月楊柳黃。滿林花氣香。瓊樓調寶瑟。繡戶整新粧。別夢春能亂。離懷日共長。今朝飛蟢子。爲拂合歡牀。</text>
<title>折楊柳</title>,<text>處處煙絲拂岸垂。慇懃一曲笛中吹。不緣遊子無攀折。總爲情人少別離。</text>
<title>擬左太沖招隱</title>,<text>振策尋隱遁。山路鬱岧嶢。谷口屛氛雜。巖穴無招要。落景耀蘭林。白雲停山椒。石泉嗽瓊瑤。灌木鳴蕭蕭。至樂非外假。何事殉塵囂。被薜適我願。不必羨金貂。情用賞爲美。事以神理超。歸來安所期。與爾同逍遙</text>
<title>效孟浩然</title>,<text>雲暗星月微。深夜雪花飛。故宅終南下。孤臣幾日歸。華髮鏡中換。歸鴻雲外稀。臨門欲有適。鄕思曉依依。</text>
<title>山村卽事</title>,<text>景落孤村一半明。京華咫尺對層城。長橋雪滿行人去。古木天寒朔吹勍。華岳削成三角峻。楊江回謁六陵平。流光冉冉窮陰積。歲暮離懷白髮生。</text>
<title>對雪</title>,<text>掩日韜霞嚴氣昇。紛紛大雪晩崩騰。寒生玉樹孤村靜。凍合氷河暝色凝。何處梁園初授簡。幾人茅店苦探藤。還思少日麤豪甚。深夜金鞭醉霸陵。</text>
<title>自東村移注谷</title>,<text>出城初意拜松楸。偶向山莊七日留。地僻孤村無俗事。天寒暖堗當重裘。燈前讀史林風吼。睡後巡簷曉雪稠。自笑世緣猶不盡。明朝還過御泉頭。</text>
<title>上塚</title>,<text>巖巖雙表攢杉松。原上崔嵬馬鬣封。平野中回兔院水。靑天半出佛巖峯。焄蒿百世還如在。薪火千秋不自窮。血泣餘生猶未死。斜陽來拜涕沾胸。</text>
<title>聞以湖選之故。特命敍用。拜校理。</title>,<text>玉堂三入聖恩勞。謝朏何曾有鳳毛。靑瑣夜歸宮漏永。蓬萊朝罷日輪高。風雲幸際千齡會。名譽還蒙一字褒。自媿薄才叨翰墨。小臣安得與詞曹。</text>
<title>逢嶺東人。說舊遊。</title>,<text>當年好躍五花驄。得意春遊濊貊窮。夾路煙花生氣色。滿堂絃管倚豪雄。神仙遠接虛無裏。溟渤平臨指顧中。聞道海濱經過處。至今猶說醉仙風。</text>
<title>還家</title>,<text>破屋蕭條四壁空。天寒氷雪滿庭中。家貧不賴詞華富。身拙誰知志氣雄。半月還家稚子喜。一官通籍主恩隆。隣人莫笑生涯淡。君子由來事固窮。</text>
<title>領相完平李公賜几杖筵。兼設耆老會。西坰相公首作十韻律。一座皆和。圖寫爲卷軸。誠一代盛事。一日詣領相宅。領相出示諸作曰。當日座客。除中使外皆有作。老夫亦不得以不文辭。如公輩雖非席上客。如此盛事。不可無公語。鄭德餘，李汝固，張持國，趙怡叔諸公處。將次第求之矣。力辭再三不能得。強次以呈。</title>,<text>元老還朝日。明主改紀年。應時才不世。翊聖契無前。寵錫從中禁。光華溢法筵。禮官陳几杖。坐客會神仙。賜酒金罍滿。頒綸玉札宣。丹靑肖厥像。藻翰被諸絃。盡瘁休思退。端揆且莫遷。憂深樂宜後。德邵覺應先。萬姓方翹首。三陲永息肩。所希常健泰。夙夜任扶顚。</text>
<title>暮景</title>,<text>東方月出白煙生。長路行人去不停。陵寢天寒松柏淨。村墟歲晏虎豺爭。干戈搶攘何時定。盜賊縱橫幾日平。猥被綸音入城闕。報酬無路愧恩榮。</text>
<title>詠樵叟</title>,<text>辛勤百里販樵勞。白髮村翁霜雪毛。谷口腰鎌風正急。山中看奕日方高。行歌豈解談王道。倒載猶能倚醉豪。一束天寒還似桂。幾家京洛免兒號。</text>
<title>欲往江陵</title>,<text>行止何曾定。浮生水上萍。未能朝北闕。還欲向東溟。幽薊妖氛滿。山河戰血腥。福庭知不遠。歸去托仙靈。</text>
<title>喚仙亭卽事 江陵</title>,<text>玉樓金榜鏡湖隈。露冕春遊五馬來。簷前雪色頭陀出。檻外濤聲渤海回。蘭舟下瞰魚龍窟。綺席高張雁鶩臺。共惜歡娛歌吹晩。停杯更待月華開。</text>
<title>江陵送崔繼宗赴關西</title>,<text>萬里橫行不顧身。金鞍白馬照靑春。方今警急唯驕虜。自古安危本在人。城頭鼓角旌旗動。陣上豼貅組練陳。投筆早期龍額貴。佇看勳業畫麒麟。</text>
<title>江陵送崔繼宗赴關西 其二</title>,<text>七尺龍文迥照蓮。關西走馬拂金鞭。拜辭鶴髮高堂裏。叱咤燕雲絶塞邊。浿府夕陽明組練。鴨江腥雨濕戈鋋。元戎若問漁翁事。鏡浦春流理釣船。</text>
<title>江陵送崔繼宗赴關西 其三</title>,<text>西塞城池帶鴨江。金湯千載壯箕邦。天晴鼓角翻營急。日暮金鉦罷陣摐。驍騰似爾才誰敵。鞭撻強胡或可降。壯士立身須快意。讀書何用筆如杠。</text>
<title>三月三日</title>,<text>落盡楊花怨杜鵑。鏡湖樓閣海雲邊。天涯令節唯今日。客裏風光異去年。世事茫茫難自料。離愁黯黯只成眠。他時欲過西門路。千樹桃花霽後天。</text>
<title>聞延原府院君訃</title>,<text>磊落深知夙德昇。宗臣一代肅風稜。天官望洽銓衡正。石室盟存帶礪徵。瑞色爭瞻千仞鳳。霜姿獨立九秋鷹。龍蛇忽報仁人厄。慟哭楷模失李膺。</text>
<title>聞延原府院君訃 其二</title>,<text>嶺外忽傳京洛訃。梁摧其奈哲人何。欲承言笑何由得。重閱書辭尙不磨。千古山河收異氣。一時閭巷絶謠歌。失聲休怪經旬慟。十載龍門飮德多。</text>
<title>買馬</title>,<text>蘭筋偶得出群豪。不惜籯金買駿毛。白羽風塵唯爾力。靑春意氣本吾曹。傾城莫換如花美。伏櫪寧辭汗血勞。鹿靶玉鞭朱勒革。紫宸朝退禁街高。</text>
<title>小寒食書懷</title>,<text>佳辰作客意凄凄。盡日沈吟獨倚藜。節序不知何事去。煙花似欲使人迷。湖邊細雨天鷄舞。柳外微風水鳥啼。鄕國不堪歸思切。故山遙在穆陵西。</text>
<title>自江陵赴召</title>,<text>嶺東前後三作客。往來人事一傷情。軒裳久向靑雲去。孤負江湖白鳥盟。</text>
<title>金參奉示蒼石詩。因次其韻。</title>,<text>當年聯步入金扉。玉陛爐煙近御衣。今日一書如對面。故人新自嶺南歸。</text>
<title>湖亭卽事</title>,<text>隱居欲就蓬瀛勝。卜築初依鏡浦濱。獨把漁竿緣渚遠。閑隨白鳥棹舟頻。煙波十里宜斜日。花柳千家已暮春。謝盡俗紛逃紱冕。莫敎名姓出風塵。</text>
<title>春盡</title>,<text>今年春色倍堪憐。紅杏垂楊鏡水邊。消息乍驚微雨晩。容光旋失曉風顚。尋芳極目無留迹。送爾停杯惜別筵。佳節重逢更何日。東風相待艶陽天。</text>
<title>卽景</title>,<text>柳壓橋頭紅杏花。夕陽閑步過東家。長堤曲抱蘋洲轉。細徑遙分麥壟斜。海國春陰生大壑。江亭雨色濕平沙。隣翁酒熟能相命。且向樽前醉物華。</text>
<title>和杜工部秋興</title>,<text>風威栗烈振叢林。一夜寒聲萬木森。天外波濤滄海立。嶺東煙雨蔚陵陰。他鄕閉戶傷秋色。亂世移家見客心。虛檻夢廻谿谷靜。江城幾處發淸砧。</text>
<title>和杜工部秋興 其二</title>,<text>鴨綠三江徼外斜。地分東北限中華。可憐歃血和戎日。無復朝天漢客槎。絶塞愁風悲鼓角。孤城落日咽胡笳。聞說秋來最蕭瑟。戰場疏雨冷黃花。</text>
<title>和杜工部秋興 其三</title>,<text>百尺危欄俯落暉。野煙生樹遠霏微。寒潭夜迥螭龍舞。滄海天空雁鶩飛。人事日隨時態變。暮年偏覺壯心違。時危莫道和親好。邊塞秋高虜馬肥。</text>
<title>和杜工部秋興 其四</title>,<text>萬事悠悠看奕棋。世間榮辱使人悲。禹門鱗甲還三級。麟閣丹靑亦一時。危嶂揷天飛雪早。孤城際海下霜遲。白頭爲客親朋隔。京洛平居費夢思。</text>
<title>和杜工部秋興 其五</title>,<text>雨後秋光媚海山。千家水郭夕陽間。浮天大壑三千界。拔地重岡百二關。鼓角厭聞騰戰馬。金丹還覺變衰顏。野人爭席塵機息。誰識當年供奉班。</text>
<title>和杜工部秋興 其六</title>,<text>畫閣張燈古渡頭。海門疏雨嶺東秋。幾多歲月書生老。不盡湖山醉客愁。萬里歸心看塞雁。十年遺約負沙鷗。流離莫歎幽棲僻。濊國當今第一州。</text>
<title>和杜工部秋興 其七</title>,<text>喚仙亭子昔人功。翠竹蒼藤松檜中。西山不盡千秋雪。東海長吹萬里風。雨壓九垓雲影黑。日昇晹谷曙光紅。一年爲客堪乘興。身世眞成鶴上翁。</text>
<title>和杜工部秋興 其八</title>,<text>汀洲繚繞水逶迤。荻葉菰茨蓋綠陂。十里月懸仙桂影。九秋霜老菊花枝。飛閣捲簾滄海出。雪山當檻夕陽移。扁舟極目風波闊。獨立人間鬢白垂。</text>
<title>憶妹氏</title>,<text>少妹尙留湖海曲。東西安得寄書頻。比來凶歲難糊口。老去他鄕各損神。看雲顧影還千里。同氣分形本一身。聞道萬人皆菜色。若爲饘粥過今春。</text>
<title>題畫鶴</title>,<text>一幅輕綃萬竹靑。瀟湘雨色晝冥冥。似嫌滴露回煙頂。爲向微風刷雪翎。忽憶前秋在江舍。臥聽孤鶴唳寒汀。黃樓却笑千年事。控爾何時上福庭。</text>
<title>寓言</title>,<text>風雨凄凄日暮時。閉門心事欲論誰。已知世故劇翻覆。更覺人情方險巇。軒冕倘來身外物。湖山歸去分中奇。靑雲莫道郞官貴。四十如今白髮垂。</text>
<title>悼堂叔一善尉</title>,<text>風流一代照靑春。自是吾家席上珍。賊子凶謀初豈念。先朝駙馬足論親。流傳道路言難信。怳惚形容夢不眞。獨立人間頭白盡。數行哀淚滿衣巾。</text>
<title>雨中野人送杏</title>,<text>風雨林園靜。開軒面曲湖。隣人送野杏。稚子弄鶯雛。慮澹神愈王。心淸體益臞。幽居水雲外。逃世得蓬壺。</text>
<title>藏書</title>,<text>買粟橫溪遠。藏書月寺深。豈爲棲遁計。方待急難尋。峽老多眞態。山僧有古心。請君同伴侶。共入白雲岑。</text>
<title>觀日出</title>,<text>高峯獨上露華涼。下界微茫夜氣荒。百丈紅光騰渤澥。一輪初旭上扶桑。金鷄唱罷乾坤曙。玉兔精微星斗藏。欲賦壯觀摸未得。但將晞髮向朝陽。</text>
<title>夜吟</title>,<text>海內風塵歲欲單。天邊爲客路岐難。長風碧海驚心擊。積雪蒼松滿目寒。鄕夢每愁千里遠。生涯不得一枝安。臨瀛物色春仍好。湖上梅花把酒看。</text>
<title>鏡浦卽事</title>,<text>江中風浪白鷗飛。日日湖亭坐翠微。紅杏乍添新雨拆。釣船長帶夕陽歸。他鄕送客傷春盡。末路休官悟昨非。不必鏡湖分一曲。綠楊隨處掩柴扉。</text>
<title>仙詞</title>,<text>蓬山碧海變成塵。誰見蟠桃一萬春。金闕不敎通俗子。玉簫何處問眞人。長生寶訣期親受。却老仙丹獨自珍。直待夜深精氣入。滿天星斗駕飆輪。</text>
<title>題雁</title>,<text>霜落空江月吐雲。荻花風動雪紛紛。來時宿近瀟湘岸。帝子瑤絃夢裏聞。</text>
<title>春遊</title>,<text>樓上紅粧艶落花。俯看騎從簇平沙。江村霽色明垂柳。水郭春陰掩暮霞。多病懶朝還濩落。故林歸臥轉蹉跎。莫道近臣難浪跡。玉壺淸酒醉年華。</text>
<title>歸雁</title>,<text>鏡浦春生旅雁歸。幾時還向塞門飛。遙憐曲渚煙花晩。不覺前汀儔侶稀。雨裏一行鳴不息。月明何處影相依。秋來更整沖天翮。莫逐稻粱早自違。</text>
<title>偶題</title>,<text>常苦浮生苦樂幷。從來大塊役吾生。遺榮恨不昇仙去。逃俗還能見佛成。心事只憑鸚鵡勺。身名唯共鷺鷗盟。一年憂惱堪頭白。始信人間外物輕。</text>
<title>季父西還</title>,<text>岳麓花川有弊廬。十年回首舊遊虛。原頭喬木還依故。臺下方塘不改初。野老若存能會飮。隣人無恙可同居。溟州永結煙霞約。懷土時時憶荷鉏。</text>
<title>江陵詞</title>,<text>大關滄海勢爭雄。磅礴中州淑氣窮。東拆波瀾涵巨軸。北來峯嶂揷高穹。十洲笙管來雲表。萬戶煙花落鏡中。千載鑑湖稱勝地。滿船紅粉醉春風。</text>
<title>鏡湖</title>,<text>回首蓬萊萬國東。茫茫雲海幾人通。漢家方士無消息。秦帝童男有異同。採藥曾從韓衆鹿。尋眞或騎葛陂龍。銀臺金闕神仙窟。只許排空駕烈風。</text>
<title>鏡湖卽事</title>,<text>湖上春風楊柳斜。雨中紅杏水仙家。故鄕何處悲遊子。寒食今年已落花。且盡芳樽酬令節。自憐愁緖劇紛麻。高臺獨上波濤闊。落日漁歌泛釣槎。</text>
<title>卽事</title>,<text>鏡湖臺下起風波。馬上微斜白鷺蓑。村女浣紗依翠柳。牧童驅犢下靑坡。他鄕物色唯愁了。亂世干戈奈爾何。豪氣未除年欲老。醉傍蘆葉和漁歌。</text>
<title>喚仙亭。次愚伏韻。</title>,<text>四仙遊迹久荒蕪。咫尺蓬山不可呼。虛閣酒醒人悄悄。五更風雨入平湖。</text>
<title>雨中</title>,<text>湖天忽風雨。颯颯動秋聲。始覺流年變。能令遠客驚。芙蓉露下落。蟋蟀草中鳴。行止何曾定。漁歌送此生。</text>
<title>題梅香亭</title>,<text>士有能傾蓋。論交逆旅間。竹西相送罷。松浦夜深還。入谷疏篁合。開樽細菊斑。客程明日遠。何處更追攀。</text>
<title>題梅香亭 其二</title>,<text>先子分符地。人傳沒世思。我來今已久。何處問當時。地僻江山淨。天寒萬木衰。登臨無限恨。泣向峴山碑。</text>
<title>夜讀靖節詩。因步其韻。</title>,<text>季冬霜雪積。繞舍高木疏。遠客喜有托。何必問吾廬。睡起日常晏。閉戶讀我書。窮谷罕人事。不見長者車。隣人勸我酒。肴以盤中蔬。春氣昨夜至。新陽今已俱。雄心驚逝節。夙昔懷良圖。窮達亦有命。世路今何如。</text>
<title>雜詩</title>,<text>北風吹海水。積雪暗茅屋。層氷日夜結。鏡水寒如玉。季冬忽已盡。節序一何速。鳴琴不能寐。中夜理淸曲。壯志鬱莫展。音響苦局促。歲暮常慨慷。何爲老空谷。</text>
<title>夜遊</title>,<text>江陵盛遨遊。自古稱絶境。揚鏕碧海岸。極目平湖永。月華雪中淨。風聲松上勁。賓從列四座。高臺笳鼓競。縱道西歸好。安得此淸景。</text>
<title>月下</title>,<text>明月出雲間。皎皎流澄輝。愁人獨不寐。中夜捲羅幃。樹木何蕭瑟。北風厲寒威。素梅當戶拆。殘雪入簷飛。江湖久爲客。京洛事多違。山中有舊侶。拂袖可同歸。</text>
<title>擬古</title>,<text>伊昔客臨瀛。鄕人笑落魄。置酒飮寒松。淹留憩水郭。此樂謂可終。世故信難度。空負隱遁心。風塵久京洛。慶幸欲重疊。聖恩及微薄。已免旅食苦。仍遊靑瑣閣。時彥非吾匹。金門寧久託。一朝忽投冠。江湖有宿約。</text>
<title>擬古 其2</title>,<text>急雪霽平湖。驚濤捲北海。玉樹生寒聲。氷河眩素彩。沈吟爲誰思。美人今不在。自恨客行久。屢見光陰改。道大世莫容。年衰時不待。</text>
<title>擬古 其3</title>,<text>今日斗酒會。勝事難可忘。梅花雪中發。淸香滿我堂。屛間桂樹碧。綠葉間疏篁。不知歲已暮。謂見春華芳。合坐同所歡。耽賞各盡觴。人生有聚散。倏若浮雲翔。何不日來遊。共此淸宴良。一作東西別。相思各異鄕。</text>
<title>立春作</title>,<text>今日春氣至。曉起觀氛䘲。微風從東來。萬象皆春心。草木各萌芽。禽鳥已好音。天運若循環。四序迭相尋。莫道常苦寒。新陽革故陰。</text>
<title>傚古</title>,<text>置酒高堂上。親賓四面會。炰鼈炙鵝鴨。銀盤行素鱠。長笛吐慷慨。名謳列幼艾。合坐同所樂。酒半皆緩帶。賓言別日近。主稱斯遊最。久要義所敦。夙昔相傾蓋。各勉白首歡。世態一何獪。杜門菰蒲中。向來備顚沛。追從尙云幸。酣宴無已泰。隆眷極感戴。孤蹤日狼狽。世故且莫論。榮名卽身外。</text>
<title>卽事</title>,<text>朔風動寒林。積雪蔽丘園。窮陰耿未已。落日愁雲繁。空谷絶來人。鳥雀滿柴門。耽閑不耐劇。習靜能避喧。索居歲將暮。離愁難具論。</text>
<title>卽事 其2</title>,<text>冉冉日云暮。漫漫冬夜長。披軒爲誰思。美人天一方。微月沒已久。列宿自成行。卽事怨仳離。感物方悽傷。蕙草不堪摘。梅花空自香。路遠莫相覿。三載違耿光。佳期難屢得。何事久徊徨。</text>
<title>望海</title>,<text>登高臨巨壑。杳杳憂思集。長風自北來。萬里波濤立。軒然鼓坤軸。中原小一粒。明月上遙虛。銀光鑑城邑。客有吹玉簫。雲中向我揖。長生爾可學。人間日月急。言終忽不見。飆輪邈難及。寂寂天地寒。玉露衣巾濕。明日入名山。尋仙學吐吸。</text>
<title>庚午元日試筆</title>,<text>北斗指孟陬。靑陽受玄律。微風扇淑氣。丹霞冠初日。萬物欲奮發。樽中酒湛溢。時候一夜變。方知沍寒畢。白雪不重潔。層氷豈再結。窮冬幸不死。拭目見佳節。獨立歌陽春。擧世和者絶。</text>
<title>聞特命除南宮</title>,<text>皎如松上雪。飄若雲間鵠。何慙一生意。嫌謗忽相酷。世情忌殊才。人心多怨毒。毫髮一爲罪。貫盈不可贖。白璧點蒼蠅。寶劍埋古獄。入門各爲仇。誰道顏如玉。客自西方來。所言盡忠告。遯世非子悶。行言豈子辱。除命出天意。毋爲守空谷。向客再拜跪。弘恩一何篤。死當效結草。生當盡啓沃。</text>
<title>聞虜騎犯山海關</title>,<text>羯胡擁薊垣。遼陽日流血。一城不可復。況得擣窟穴。萬里困蜚輓。十年失勦滅。羽檄從西來。昨者犯關闑。拊劍忽忘死。烈士膽欲裂。天心必助順。此言恐虛說。何人獨赴難。爲國效奇節。我東孰再造。君思壬辰烈。</text>
<title>除官後書懷。效謝康樂。</title>,<text>遁世謝人徒。杜門臥海峯。心亢豈可改。道大誰能容。忽忽歲月逝。凄凄霜露濃。美人期不至。良會何由逢。積毀欲流金。讒舌毒利鋒。薄俗莫戶說。賤臣徒叩胸。天威忽震疊。榻前折群詾。國言一昭釋。朝端再肅雍。頒書異數至。擢授洪恩重。南宮典邦禮。黃卷拆紗封。福過憂有深。感極報無從。恐被造物猜。何以保孤蹤。踧躬敢爲榮。慄慄少歡悰。</text>
<title>江陵記事</title>,<text>三山出東海。五岳奠中國。茲嶺復巉巖。屹然鎭南北。內攢千峯碧。外盪重溟黑。突兀起重陰。崢嶸聳秀色。巖峭路斷絶。岫複天欹吳。登臨出雲表。浩盪失胸臆。胡馬昔東攘。士女竄荊棘。凶鋒悶難遏。福地喜易得。千嶂孰敢越。一夫亦能塞。天旋日月開。地僻煙塵熄。平生樂斯鄕。謫戍舊塌翼。山川若有情。父老皆故識。再到月精宿。兩去橫溪食。霧雨四時沐。風霜朝夜逼。客遊良已幸。歸鞅庶能息。</text>
<title>觀獵</title>,<text>駿馬好馳獵。東國多少年。參差帶白羽。左手揮金鞭。草死禽獸伏。積雪滿山川。一發殪猛虎。再控雉兔連。叫哮有餘興。狡捷無虛弦。虜騎數翻覆。聖主方急賢。留我一長劍。將以定三邊。</text>
<title>偶成</title>,<text>故園茅屋掩荊扉。久客西遊十載歸。綠水縈紆林外轉。靑山隱約雨中稀。行逢野老時爭席。靜對高僧共息機。唯有聖恩同造化。敢將蘿薜易朝衣。</text>
<title>念嶺東驛路</title>,<text>大和珍富嶺西通。峽路羊腸九驛同。館吏候賓來樹杪。行人比馭入雲中。地迥五更先見日。天寒八月已高風。可憐十載空來往。安得高車復向東。</text>
<title>隣馬產駒</title>,<text>愛爾名駒墮地初。卽看毛骨協前圖。追風自許千金直。汗血方論萬里驅。伯樂不存悲峻坂。涓人難遇困凡奴。愁來爲讀周王傳。酒酣誰憐打玉壺。</text>
<title>時事</title>,<text>海外忽傳燕薊急。初聞怒髮上衝冠。不知天意將何在。終見胡兒自取殘。萬里勤王須敵愾。三軍擇帥孰登壇。請看今日東韓國。盡是神宗再造完。</text>
<title>時事 其二</title>,<text>先王事大極誠忠。直爲龍蛇再造功。但謂百年酬帝力。寧知一夕被胡鋒。嬰城不覺天威挫。敵愾寧論敝賦空。東國甲兵天下勁。薊門安得復堯封。</text>
<title>時事 其三</title>,<text>漢家宮闕對燕然。句注居庸壯九邊。自古聖神親禦狄。到今驕虜或滔天。忍看鐵馬皇城逼。已合旌旗萬國聯。聞道至尊同太祖。追奔應不隻輪遷。</text>
<title>時事 其四</title>,<text>薊門擐甲待胡烽。天府由來百二重。赤縣一朝騰鐵馬。白登三月起神龍。中原將帥誰長策。見極朝廷盡武容。稍喜海關孫閣老。尙能談笑掃妖鋒。</text>
<title>還到安昌</title>,<text>乘軺昨日經過地。匹馬今朝又獨歸。風雨弊蓑沾濕盡。驛亭竈火燎征衣。</text>
<title>李麟蹄宅小酌。因次其韻。時余將有西行。</title>,<text>共道元龍客禮難。敢將交契托金蘭。柴門地僻無車馬。杯酒家貧祗蔌盤。乘興不知良夜永。忘形偏覺故情闌。座中寄語西歸客。京洛難逢此日歡。</text>
<title>李麟蹄宅小酌。因次其韻。時余將有西行。 其二</title>,<text>夫子門墻入者難。仙標一接氣如蘭。鄕閭禮絶常操杖。杯酒情深不設盤。燭影暫低宵已半。荷花欲盡暑將闌。預愁匹馬明朝去。京洛空懷此夜歡。</text>
<title>雨中</title>,<text>荳蔚花深田徑微。疾風回雨濕荷衣。平明獨自騎牛去。薄暮初從罷釣歸。身外名聲都是夢。人間榮祿半危機。白頭巖下休心久。時復鸞書下竹扉。</text>
<title>時事</title>,<text>天心人事不難知。慟哭艱危主辱時。鞨虜要盟難可保。廟堂無策但羈縻。蒼茫北塞煙塵暗。勝敗中原消息遲。賈誼平生最感慨。少年高議有誰奇。</text>
<title>始到乾川洞故宅</title>,<text>蓬蒿寂寂掩柴門。破屋三間傍垝垣。忽見涼風動草樹。還思昔日臥山村。自憐蹤跡違明世。安得涓埃答聖恩。稍待秋來邊警息。遠迎妻子此留存。</text>
<title>始到乾川洞故宅 其二</title>,<text>年老西還宦意闌。弊廬猶在禁城端。門前綠草無人迹。雨後靑苔上井欄。北闕曉看佳氣盛。南山夕對霽光寒。不辭京洛仍留滯。衰白何心作好官。</text>
<title>陽陵君宅門會席上</title>,<text>積德吾門濟大名。道山今日集宗英。敢成宅相承先烈。愧乏家聲屬後生。老去形容驚久別。興來詩酒爲多情。人間此會知誰及。觸目琳琅一座傾。</text>
<title>陽陵君宅門會席上 其二</title>,<text>元勳賜第聳飛甍。複檻脩簷暑氣淸。北望河山壯京國。南來風雨滿都城。一時歡會盡尊戚。何處羈孤來此甥。酒闌忽憶十年事。長興洞裏起簫笙。</text>
<title>陽陵君宅門會席上 附次韻</title>,<text>祖先昆裔繼聲名。烜赫寧慙世上英。紱冕朱輪當路盛。芝蘭玉樹滿庭生。邇來喪亂悲前事。此日追尋續舊情。祗幸吾儕猶不墜。會須敦勉共扶傾。</text>
<title>陽陵君宅門會席上 附次韻 其二</title>,<text>出入連鑣居接甍。追隨歡會樂時淸。兵戈幾歲離鄕土。簪組今朝集禁城。愧我承家非令子。多君似舅是賢甥。初筵摛藻摹佳賞。數疊瓊章勝玉笙。</text>
<title>歸思</title>,<text>天語親承晉接頻。一旬留滯聖恩新。屢經官渡舟人笑。慣宿郵亭驛吏親。當路寧無按劍者。出門元是挂冠人。淸溪白石山村靜。歸掩柴門絶世塵。</text>
<title>傚康節首尾吟 月課</title>,<text>先生非是愛吟詩。詩是先生自得時。寵辱不驚唯義命。厄窮無悶是男兒。醉來浮世空蒿目。身外虛名久蹙眉。秪有一心思報國。先生非是愛吟詩。</text>
<title>傚康節首尾吟 月課 其二</title>,<text>先生非是愛吟詩。詩是先生獨坐時。動處自能看性善。靜中無限識天機。伊周事業皆由學。游夏文章在得師。堯舜厥君誠所願。先生非是愛吟詩。</text>
<title>玉堂燈下。與李子方口占。聯句</title>,<text>斲出荊山璞。雕成玉署燈。高懸圓似月。瑩澈白疑氷。對影心肝照。涵虛表裏澄。靑綾無夢寐。淸思此宵增。</text>
<title>是夜移席前楹</title>,<text>直宿彤樓夜。梧桐白露寒。簷楹坐超忽。星斗迥闌干。嶺嶠何年別。金門此會難。三更月東出。休惜燭花殘。</text>
<title>崇禎庚午九月。以暗行御史。同子方渡漢江。</title>,<text>御史霜威重。天門受命同。直躬寧畏害。觸事欲輪忠。道路爭看虎。魚龍亦避驄。波濤漢水闊。擊棹渡秋風。</text>
<title>金嶺驛橋分路。余向湖南。子方往嶺南。</title>,<text>橋頭立馬惜離群。千里行裝此路分。百濟風謠何所似。新羅民俗昔曾聞。東臨日域天連海。南渡鷄龍馬似雲。此別應須各努力。九重歸奏聖明君。</text>
<title>過泰仁</title>,<text>縣門初日會官衙。行客垂鞭信馬過。八月殘荷凝白露。千家密樹隱紅霞。西來紫氣誰能識。南望靑山獨去賖。咫尺欲尋賢太守。霜威其奈逼人何。</text>
<title>茂長</title>,<text>城外回鞭西日殘。偶逢田老住征鞍。莫言使者風威薄。自是文翁敎化寬。萬木秋聲書院靜。千峯霽色海天寒。行裝草草誰能識。時有兒童拍手看。</text>
<title>古長城</title>,<text>煙樹蒼茫落照中。古長城外住靑驄。兩南風氣重峯隔。直北關防此路通。歲暮客行殊未已。天涯鄕思自難窮。極知奔走爲勞苦。其奈洪恩海嶽同。</text>
<title>光山</title>,<text>光山太守不須驚。我是湖西舊虎行。到處彈章無大薄。一封書信亦深情。層城鼓角秋光冷。落日山河霽色生。匹馬翩翩官路迥。景陽南去向綾城。</text>
<title>興陽有感</title>,<text>君死四年吾始過。含悽不見淚如波。山川漠漠魂何托。天地茫茫恨益多。高門赤族關時運。孀婦靑春奈爾何。寂寞海天西日暮。數聲長笛起隣家。</text>
<title>樂安</title>,<text>九日南中未有霜。驛程初見菊花黃。登高望遠江山異。作客經時道路長。地勢欲窮南極迥。天風初厲朔鴻翔。村家處處茱萸飮。樽酒何人喚客嘗。</text>
<title>鎭安</title>,<text>不獨州官畏綉衣。居民何事怯霜威。黃花古驛時休馬。紅樹人家獨款扉。但使彈章驚汚吏。敢論行役困征騑。使君他日如相見。應道同袍舊意非。</text>
<title>宿臨陂</title>,<text>古槐疏柳縣門陰。寥落荒城繞碧岑。南去敢言王事苦。北歸先覺主恩深。高秋鼓角聲悲壯。落日山河氣肅森。官閣夜闌仍獨坐。滿庭蘿月影沈沈。</text>
<title>咸悅呈表叔 郞許監察寀</title>,<text>他鄕豈料此留敖。握手還悲戀別勞。今日一家餘叔姪。昔年遺迹已蓬蒿。天寒水國魚龍伏。秋盡山城鼓角高。努力塵埃各自保。莫令沈醉喜持螯。</text>
<title>公州戲吟</title>,<text>獨宿高樓秋夜寒。滿池荷葉雨聲闌。還憐御史霜威重。驚殺佳人不敢看。</text>
<title>書懷</title>,<text>離家雙鬢日蕭蕭。京洛歸程夢裏遙。涼露滿庭天似水。一簾蟲語坐淸宵。</text>
<title>宮辭</title>,<text>雲物蔥蘢瑞色長。九天宮闕壓靑蒼。千官玉佩隨淸蹕。五夜星河半建章。日照龍鱗開法仗。扇回孔雀動爐香。最是鳳凰池上客。獨裁丹詔近君王。</text>
<title>畫鷹</title>,<text>粉壁見生鷹。還驚畫作能。金眸爍電彩。劍翎捩霜稜。突兀神仍王。豪雄勢欲騰。何當掣鞲上。一搏九霄鵬。</text>
<title>平島記事</title>,<text>平明鼓角大開門。吹入幷州第一翻。傳道早堂仍免坐。一時諸將解櫜鞬。</text>
<title>昔年</title>,<text>昔年遷逐此棲盤。謫子靑春尙少顏。醉去雄心空倚劍。愁來歸思獨登山。微生幸際風雲會。舊迹重尋草樹間。白骨滿原秋雨暗。不知何處問高閑。</text>
<title>塞下曲</title>,<text>日落平沙亂雪饕。相逢獵客醉葡萄。黃河直北烽煙絶。虛老幽幷一代豪。</text>
<title>特除玄風知縣。感泣之餘。仍得一律。時公爲執義。以言事貶監玄風。</title>,<text>匹馬南征客路遙。亂山風雪晩蕭蕭。千莖白髮愁仍短。一片丹衷老未銷。嶺外已看京國遠。夢中還入紫宸朝。共道風霆無竟日。不知宣室幾時招。</text>
<title>出城宿蓼谷</title>,<text>雪滿平郊落日低。錦城歸路望中迷。行藏有道何曾定。成毀無端不易齊。九年血泣鴒原北。萬里生還鴨水西。今日棲遑君莫歎。謫官猶得近丹梯。</text>
<title>留別沈都事</title>,<text>村樹啼鴉起夕煙。一杯相屬意悽然。懸知此別無多日。其奈衰容各暮年。南國春陰來客路。西山雪色映離筵。重吟別句還嗚咽。二十年前舊絶絃。</text>
<title>到縣</title>,<text>敢謂淮陽薄。還同枳棘林。風霜臣罪重。天地主恩深。白髮驚春事。靑衫見客心。滿庭花月夜。樽酒共誰斟。</text>
<title>到縣 其二</title>,<text>少日功名太自期。只今流落已堪悲。遠投嶺外炎荒地。正値天威震疊時。歲月忽忽人老易。風霜漠漠雁歸遲。獨無太傳長沙歎。但喜梅花入酒巵。</text>
<title>次從弟韻</title>,<text>萬點飛花愁殺人。閉門多病已經旬。匡君汲黯寧爲戇。折檻朱雲不顧身。玄圃古稱靈境勝。風流今見使君眞。元龍未下當時傲。杯酒逢君興轉新。</text>
<title>記事</title>,<text>簾外朝陽霽色寒。坐看花影上朱欄。山僧報道春將晩。第五橋頭躑躅殘。</text>
<title>擬古</title>,<text>秋風動井梧。落月半回欄。美人隔遠道。錦幕生微寒。良時不我留。歲月忽已闌。相逢惜曉促。旣別怨晨難。永夜守空床。展轉獨悲嘆。</text>
<title>縣齋作</title>,<text>借問去國由。不獨論事峻。臣罪一何重。天威日益震。雪急人屢顚。氷層馬不進。下車詢吏民。陞堂列符印。忽忽歲易遒。霜風驅雁陣。戀闕勞寸心。懷歸變雙鬢。宿昔倦爲客。平生備險吝。敢爲汲黯薄。還同賈誼擯。窮達自有命。唯思仗忠信。</text>
<title>客舍次使相吳肅羽韻</title>,<text>一出脩門聖渥新。謫臣黃綬更何人。爲官莫道苞山冷。領得梅花百樹春。</text>
<title>贈肅羽</title>,<text>別恨蒼茫遶客程。縣齋風雨坐深更。文章一代元孤憤。意氣中原孰主盟。白髮不堪當世用。丹心空切戀君誠。西還定被金鑾對。莫道長沙老賈生。</text>
<title>次贈惠琦上人</title>,<text>一夜淸霜楓葉知。曉天秋色劍峯奇。眞源咫尺無因到。空負名僧九日期。</text>
<title>閱西戍卒有感</title>,<text>劍山龍骨鼔鼙通。莫道淸西列邑空。安得昔年驄馬使。橫行早建薩川功。殊方作客身專老。半世憂邦氣挫雄。靺鞨再盟應竊發。急將兵馬屬元戎。</text>
<title>閱西戍卒有感 其二</title>,<text>當筵擊筑勸葡萄。萬里行裝一佩刀。烈士去家何所惜。虜兵飽肉會須鏖。城臨薩水遼天近。路出黃岡雪吹高。努力風沙好自愛。祗今麟閣待功勞。</text>
<title>閱西戍卒有感 其三</title>,<text>落日驪駒慘別愁。酒傾賓從擁途周。一年獨向黃龍戍。萬里空悲白鹿秋。征戰古來誰得返。甲兵無計可全休。思歸夜夜腸應絶。莫上城頭百尺樓。</text>
<title>縣齋懷友</title>,<text>縣庭雖少事。爭訟自多時。暇日看梅萼。開軒對柳枝。厭煩封印早。耽病坐堂遲。感念芳華晩。無因見所思。</text>
<title>寄知禮縣監趙日章 絅</title>,<text>積雨公門鼓角遲。幅巾藜杖步西池。離披草樹波光動。隱約溪山霧脚垂。凶歲歡顏初及麥。田家美食卽烹葵。居官自覺勞心久。何事山妻笑老癡。</text>
<title>寄知禮縣監趙日章 絅 其二</title>,<text>莫謂茲官薄。專城亦寵靈。水呑雙浦白。山揷九峯靑。逐客元同調。孤臣本獨醒。相逢難衮衮。風雨撼虛亭。</text>
<title>題元道州賊退示官吏詩後 月課</title>,<text>世亂急軍須。誅求亦已亟。供給豈不重。迫之亂必至。苟免逋緩責。焉念斯民瘁。大鄕無十室。餓莩盡老稚。奈何諸使者。不曾思愛字。忽覽賊退篇。結也實良吏。文思壯縱橫。憂時見深意。得罪亦云甘。追呼固已媿。致俗唐虞際。思回純朴理。始識正人心。不爲禍福二。安得十數公。分憂使得試。萬物當吐氣。可見生民遂。秪爲知者聽。題詩不必寄。</text>
<title>偶吟</title>,<text>臥閣愁春盡。携壺傍石溪。忽聞黃鳥至。初向綠楊啼。疊嶂圍官舍。澄江繞縣堤。良辰不可再。落日上丹梯。</text>
<title>星山途中</title>,<text>新安都會幾回開。洛浦今朝五馬廻。雨壓九垓昏似墨。水呑平野勢如雷。重淵雜怒蛟龍鬪。別漵交飛雁鶩來。稍喜微風捲陰翳。蘭舟薄暮下中臺。</text>
<title>星山途中 其二</title>,<text>倦客停鞭五馬煩。數村桑柘近黃昏。靑山盡捲浮雲出。碧澗初從積雨喧。百歲行藏應已定。一官榮辱不須論。長安欲見何由得。且倚征鞍夢帝閽。</text>
<title>祈雨紀事</title>,<text>野棠花盡麥風寒。五月田家惜雨乾。祭罷碧壇天似水。坐看紅日上圃團。</text>
<title>向梅院。惠球，惠琦獨板橋見待。</title>,<text>溪邊立馬問前程。雨後深山亂瀑聲。誰向空門報消息。老禪來待有餘情。</text>
<title>道東書院。示居接儒生。</title>,<text>學海爭雄氣格豪。靑衿縹軸映緗毫。使君地主安能長。諸子天才莫厭勞。金山雨歇蟬聲急。洛水秋生月色高。一日圖南應不遠。會看鵬翼擊波濤。</text>
<title>癸酉元日</title>,<text>五更鐘鼓進桃符。風俗殊方事事殊。雪後伽倻寒似玉。春來洛水潤於酥。功名半世官仍薄。博塞逢場氣尙麤。伸屈有時難預度。會看勳業在眞儒。</text>
<title>送將官往戍西塞</title>,<text>劍山西北是遼陽。千尺峯頭挂女墻。士卒見君應問我。爲言遷謫在南方。</text>
<title>飛灰應律</title>,<text>陰陽衮衮日相催。臘盡春生煖欲回。律奏黃鍾纔協籥。葭飛六管忽吹灰。潛隨氣候何曾爽。推敓天時去復來。一出脩門驚歲換。幾回丹鳳賀班開。</text>
<title>次韻贈御史</title>,<text>故人何處閱戎兵。鼓角臨邊海嶠淸。行到天南試回首。朔風吹斷旅遊情。</text>
<title>次韻贈御史 其二</title>,<text>去年離別洛江秋。一曲驪駒古渡頭。南北近來消息絶。不堪重上道東樓。</text>
<title>偶吟</title>,<text>深秋木脫葉飛乾。霜重空林密翠殘。曉拂玉樓增急響。夜添山雨送輕寒。蕭騷坐覺芳華改。颯沓其如節序闌。豐悴自應關一氣。莫將搖落撩愁端。</text>
<title>偶吟 其二</title>,<text>搖落深悲歲月流。天機衮衮乂新秋。何來樹杪涼風起。不盡蟬聲落日稠。苦調淸商元共咽。寒音爽氣各添愁。登樓莫道催煩緖。自是離人易白頭。</text>
<title>送客</title>,<text>客堂送客客將歸。客意驚秋秋葉飛。堂臨綠水明斜日。客向黃岡近帝圻。嶺嶠風煙增別恨。使君杯酒惜離違。爲報洛中相識道。靑衫猶未換荷衣。</text>
<title>贈人</title>,<text>壯心相對各驚春。酒後高歌興有神。行徧南州試回首。客中靑眼更何人。</text>
<title>次李石潭 潤雨 韻</title>,<text>世事灰心久。端居養性靈。客來能擧白。樓迥或臨靑。賀伯迷題判。河玄不欲醒。天寒赤葉亂。相憶鏡湖亭。</text>
<title>次李石潭 潤雨 韻 其二</title>,<text>自笑龍鍾極。無心更乞靈。逢人眼盡白。作吏綬仍靑。世事難高臥。時情忌獨醒。離騷不忍讀。一曲鄭瓜亭。</text>
<title>憶伽倻舊遊</title>,<text>曾結伽倻汗漫遊。海山臨眺屬淸秋。洞天鐵鎖三辰近。香火金罏百劫留。屋角古琴風自語。臺前白石水空流。何人爲喚孤雲起。笙鶴三更上紫丘。</text>
<title>縣齋偶吟</title>,<text>入簾山色近。繞郭大江橫。一縣石榴拆。孤村霜葉明。淸時却失路。晩節欲逃名。黃菊東籬下。臨風餐落英。</text>
<title>野行</title>,<text>西風捲皁蓋。落日出西疇。不復詢民瘼。還慙事浪遊村深柹棗熟。溪冷石亭幽。處處秋收急。停車爲少留。</text>
<title>次玄悟詩卷韻 悟能推命。其卷中有五峯，東岳，北渚，鶴谷，畸翁，谿谷，澤堂詩。</title>,<text>偃蹇誰相數。人情好是非。如何釋子軸。復著老夫詩。宦迹淸時薄。雄心白首違。窮通吾自識。不必問長眉。</text>
<title>落花</title>,<text>芳園處處摠花茵。無奈韶華片刻春。一夜驚風吹欲盡。半簾微雨落來頻。辭條自覺繁陰改。惹草猶憐艶態新。物理細推難足恃。莫敎杯酒更傷神。</text>
<title>禁苑聞新鶯</title>,<text>紫禁蔥蘢霽色新。流鶯處處囀淸晨。初吟惠日聲猶澁。早得東風曲未匀。萬朶宮花時刷翰。千條御柳好藏身。掖門朝退還多思。疑是簫韶雜鳳筠。</text>
<title>點兵</title>,<text>年年征戍鐵山勞。西北調兵久繹騷。許國精忠鳴越甲。出門心膽看吳刀。功名自古生戎馬。緩急于今仗爾曹。行到愛州城上望。薊門氛祲未全鏖。</text>
<title>次韻贈趙日章</title>,<text>歲晏愁難盡。當杯奈菊何。形骸還土木。事業負絃歌。葉脫秋聲急。沙寒雁影多。臨江欲有適。落日起風波。</text>
<title>次韻贈趙日章 其二</title>,<text>逐客蒼黃出鳳城。一麾還得共君行。重逢白髮存膠漆。自致靑雲荷聖明。天入海門秋黯淡。地窮蓬島浪崢嶸。金鑾密勿承前對。莫報南冠久越聲。</text>
<title>古詞</title>,<text>猛虎在深山。百獸皆脅息。方其隱霧時。七日不下食。豈不常苦飢。所貴毛質澤。一嘯有餘威。烈風生萬壑。</text>
<title>聽蟬</title>,<text>落日群蟬噪。高樓爽氣生。流光忽秋序。此物已寒聲。氣逼西風苦。思含白露淸。誰憐庾令聽。蕭瑟更多情。</text>
<title>午睡</title>,<text>槐龍轉影綠相參。倒著烏紗午睡酣。華省晩來無一事。白鷗春水夢江南。</text>
<title>崇禎丙子八月。以日本通信副使。受命出國門。</title>,<text>玉節龍章出禁城。南門祖席會公卿。星文迥接扶桑動。査影先從碧漢橫。只爲交隣關國體。豈知柔遠屬書生。東南自此波濤靜。還笑終軍謾請纓。</text>
<title>路中</title>,<text>絶影東頭海路賖。圃翁申老舊乘槎。懷音自是來文德。勤遠何曾枉使華。渤海秋光生玉節。扶桑曙色射金霞。始知行止皆由命。不必端居歎繫瓜。</text>
<title>忠原得從事寄贈。因次其韻。</title>,<text>鳳節南馳出國門。大江中泛日斜曛。東西各向庭闈去。湖嶺還驚驛路分。專對卽今推俊士。此身還幸竝奇芬。明朝更結金鼇約。樽酒華堂細討云。</text>
<title>過木溪有感</title>,<text>昔者同門友。高才正妙年。一朝摧鳳翮。千古蟄龍泉。古屋滄江上。衰楊落日邊。欲題懷舊賦。隣笛更凄然。</text>
<title>鳥嶺</title>,<text>鳥嶺橫天石磴脩。盤回百折更添愁。高軒獨立千峯曉。絶頂平看萬里秋。天外紫光騰海日。雲間霽色出蓬丘。古稱三百能專對。不必登高賦遠遊。</text>
<title>永川次板上韻。贈玄風諸益。</title>,<text>天空木落雁初廻。華閣高秋眺望開。嶺外山川臨海盡。城頭風雨渡江來。百年行止身千里。萬事悲歡酒一杯。駟馬不留諸客返。一回言別一低徊。</text>
<title>慶州。次權學官 侙 韻。</title>,<text>伯氣都消歇。繁華異昔年。荒城低落日。古木冷疏煙。玉笛聲仍絶。金丸數孰傳。人臣貴死國。不獨太師賢。</text>
<title>慶州。次權學官 侙 韻。 其二</title>,<text>表裏山河足目強。千年伯氣已消亡。赫居故闕空流水。庾信孤墳半夕陽。樂府尙傳新法冊。女娘猶學舊宮粧。金輿一去無回日。鮑石亭前草樹荒。</text>
<title>釜山。次權學官韻。</title>,<text>何處憑高騁遠眸。海門風雨又高秋。登樓獨倚南征筆。入幕爭推第一流。日黑魚龍豗大壑。天寒鼓角隱中洲。自憐閉戶還多病。乘興無心賦壯遊。</text>
<title>次外弟許  韻</title>,<text>城頭鼓角咽淸秋。都護行營大海陬。此去風濤應好返。別來親友莫深愁。遙山霧歇峯如林。極浦潮平地欲浮。京國重逢更何日。夕陽徙倚鎭東樓。</text>
<title>次外弟許  韻 其二</title>,<text>積水涵坤軸。洪濤撼古城。此行緣許國。終是坐虛名。檻外鼇山近。樽前馬島平。方期恢聖略。艱險不辭更。</text>
<title>送郭弘垓，郭弘埏還玄風。</title>,<text>戀極來何遠。情深去復旋。相思曾幾日。此別又經年。接榻官齋冷。開樽湖月圓。明朝掛帆席。滄海浩無邊。</text>
<title>送郭弘垓，郭弘埏還玄風。 其二</title>,<text>聞說南溪柳。春來長綠陰。江山空在目。父老總知心。別久何由見。情多欲再尋。今君向洛浦。爲我問沙禽。</text>
<title>次權學官韻</title>,<text>卓犖謝世紛。恣意山泉賞。中歲頗自韜。折節守書幌。雄心尙崛強。奇氣或佚宕。猛虎不受羈。神龍豈易網。聖朝且苦兵。深憂唯海上。可使折箠定。忍見邦威喪。慨然出都門。行色亦已壯。巨海鼓洪濤。中流失天壤。茫茫萬里帆。杳杳將何向。天意欲助順。孤臣敢拜況。方期得要領。肯缺島酋望。絶域歲崢嶸。羈懷日悒怏。斗酒時自傾。高篇每獨唱。忠信尙可行。威靈實所仗。歸當景鍾銘。不必彤弓貺。</text>
<title>次權學官韻 附原韻</title>,<text>弱植事濡翰。早蒙諸公賞。虛名三十載。咄咄倚書幌。少陵本懶拙。阮籍頗疏宕。邇來見羈束。未能脫塵網。前年赴燕都。放歌金臺上。昭王沒已久。駿骨亦凋喪。歸來飽奇聞。尙嫌觀未壯。東南有扶桑。巨瀆浸天壤。秦童去不返。萬里迷所向。遊子出京華。秋興助詩況。海門莽迢遞。故鄕不可望。佳節迫重九。風景開悒怏。黃花負幽意。白雪愧高唱。嚴程自有期。忠信是吾仗。盡言非短章。要得瓊琚貺。</text>
<title>次權學官韻 附從事次韻 漫浪</title>,<text>方丈厭舊遊。蓬萊入新賞。男兒四方志。安能守帷幌。從我者誰子。權生素放宕。行矣乘海桴。超然出世網。經過古月城。放歌星臺上。一篇泣鬼神。千年弔淪喪。邊城九月秋。風雨波濤壯。馬島本外藩。釜山接隣壤。蠻酋導我前。掛席欲何向。遲遲有所待。悄悄無佳況。坐看歲云晩。淹留月幾望。聖恩尙羈縻。夷情頗怏怏。民居近關市。殊音間樵唱。故國日以遠。中宵夢天仗。明發仗節去。王靈實臨貺。</text>
<title>留別外弟。用權學官韻。</title>,<text>地望歸吾族。聲華擅大東。文章出仲叔。學術富家公。群從皆珠玉。今君尙祖風。乃兄那似舅。老子欲成翁。不及唯年妙。相期在業隆。形慙逸少穢。句得惠連工。瑞色爭看鳳。神毛已躍驄。急難情不盡。離合意何窮。勿藥寧醫疾。從朋利擊蒙。一朝成斷梗。萬里對飛蓬。絶域遙懷惠。群心願蹙融。乘査同博望。設策笑終童。地勢萊梁盡。天文貊越通。騰裝驅海若。飛席貫濛鴻。至澤今無遠。孤臣敢有躬。客程三島外。離恨一杯中。變徵須停筑。危弦莫奏桐。旌旗明曉日。鼔角向秋穹。壯志頻看劍。雄襟欲吐虹。回帆應不遠。休惜別悤悤。</text>
<title>次權學官韻呈上使</title>,<text>異區隔風壤。大海中爲界。習俗上首功。居民雜水怪。終當九世復。適得二家解。敵情尙未測。馬島一何獪。甘言挾虛喝。陰謀左右賣。奉使得夫子。孤忠夙匪懈。抗旌辭北闕。張帆出南戒。人生會一死。國事寧再壞。專對若循環。殄慍同剔疥。重見國勢尊。再蘇斯民瘵。致遠幸附驥。輔行忝執玠。晨裝凌海若。離懷遡秋噫。方思赴國難。況復從公邁。情親比骨肉。禮數遺卿介。相勉在篤敬。所愼惟疾憊。平生此會難。萬里茲遊快。晤對無厭歇。胸中絶蔕芥。忘身甘履虎。接遠戒觸蠆。至樂貴知心。神交非外話。永垂千載名。麟臺共圖畫。</text>
<title>渡海</title>,<text>獵獵飛大旆。摐摐列劍戟。燈燭正錯落。鼓角復奮激。稍見宿霧上。更喜朝暾射。故國邈已遠。滄海連天碧。陽侯忽盪漾。天吳爭奮擗。四座咸失色。舟中互辟易。舍去固如斯。誠敬實所宅。是身旣許國。夷病安可擇。瞻恩每震惕。顧分徒跼蹐。浩然任所如。惟思靜蠻貊。</text>
<title>渡海 從事次韻</title>,<text>破浪須巨艦。賦詩須橫戟。平生抱壯志。遲暮愈感激。垂堂匪至戒。蓬矢初皆射。此行窮日域。溟海浸空碧。身命業已許。離情肯窹擗。凌晨掛帆席。山川忽變易。中流波蕩析。笑傲陽侯宅。我友二君子。言行無可擇。神明所臨貺。蹈險寧跼蹐。斜陽泊崖岸。王威震蠻貊。</text>
<title>入沙進浦作</title>,<text>客行厭水宿。風波難具論。巨海忽震盪。激沫互飛翻。停帆入枉渚。輟棹依山門。夜深微月出。曉起崩雲奔。鰐浦不可往。馬州非所言。登艫望洧盤。矯首眺天根。三山渺何在。六鼇寧復存。藥草思一折。玉蕊安得援。金闕隔洪濤。至人祕羽幡。徒作懷仙謠。年邁望彌敦。</text>
<title>到鰐浦作</title>,<text>詰朝昏霧開。晨光射疊嶂。擊鼔出浦口。促棹破巨浪。東風掣大旗。五兩猶西向。辛勤傍洲渚。安得跨溟漲。兩崖忽中斷。石門正相望。言是鰐浦館。要我苦下舫。奔走擁飛船。羅列陳酒醬。供帳亦已設。宅舍頗草創。試問同舟侶。何如宿船上。</text>
<title>次從事韻</title>,<text>黑雲千陣向西奔。落日洪濤撼海門。躍馬壯心嗟已老。屠龍舊技向誰言。蓬山咫尺身將到。日域彈丸氣欲呑。專對卽今推第一。羨君新化北溟鯤。</text>
<title>次從事韻 附原韻</title>,<text>諸神鉥我後先奔。龍伯將迎闢海門。蠻貊縱輕隨使節。漢槎偏重載王言。三山有藥應非遠。小島如萍未足呑。半夜狂風掀宇宙。圖南還欲躡飛鯤。</text>
<title>舟中次從事韻</title>,<text>東封不必一泥丸。萬里乘槎爲去殘。匣裏神符宵自語。膝邊雄劍醉頻看。指揮若定終歸化。忠敬能行孰敢謾。博望平生富奇怪。眼中溟渤未專寬。</text>
<title>舟中次從事韻 其二</title>,<text>海門廻合隱遙峯。淸夜登艫淨客胸。殊俗定應爭覩鳳。老夫安得更猶龍。扶桑日月生高槳。大壑風波捲上冬。聞說壬辰曾積甲。至今遺恨失除兇。</text>
<title>鰐浦阻風</title>,<text>昨夜宿沙浦。今朝滯豐城。客心豈不苦。風波不可行。曉起看海鷁。日夕候檣旌。片片黑雲起。獵獵驚飆生。奔沫激馮夷。白浪騰長鯨。臨流不能發。佇楫計前程。回首戀宸極。絶目望大瀛。不惜去人遠。願得蠻貊平。事大慮有遠。義重生或輕。誰令乏專對。貽此越鄕情。</text>
<title>舟中書懷</title>,<text>日落船頭鼓角鳴。陰風獵獵捲高旌。河山極目中原接。島嶼浮空大壑平。老去雄心猶嚄唶。醉來奇氣更縱橫。東還始覺波濤息。還勝當年十萬兵。</text>
<title>郞可古。望東萊列邑作。</title>,<text>浮海亦已久。客行殊未央。徒念馬島近。終知前路長。星月夜寥落。水天曉蒼茫。引領見故國。表裏皆可望。雲中辨巨濟。天際識機張。停舟郞浦外。思見華山陽。風煙不可接。何況隔殊方。樂天雖可尙。上策唯自強。尙恐鯨鯢發。一朝駭邊疆。寄言分閫者。努力守金湯。</text>
<title>次從事鰐浦夜泊韻</title>,<text>掛席中流望。東南卽故州。風波臣節苦。歲月客心愁。異俗誰靑眼。同舟半白頭。何時洛社會。樽酒說斯遊。</text>
<title>次權學官詠橘韻</title>,<text>客有同舟子。臨風嗅霜橘。試問子何爲。不食亦不掇。言我戀高堂。無因寄佳實。食新心豈安。感物思彌發。倚閭日以苦。遊子久驚骨。欲飛安得翼。故國隔溟渤。子其停爾辭。使我偏嗚咽。此實最宜老。厥性能已渴。爾有母欲遺。繄我親已歿。手線無復存。弁髦久已絶。永懷豈可及。願子加愼密。春還亦足懷。應見慈顏悅。</text>
<title>次從事西泊浦韻</title>,<text>泛泛陵逆風。搖搖破巨浪。雲陰忽黤慘。海色紛百狀。臨危氣自若。蹈險神愈壯。問我何能爾。宿昔得函丈。敬乃玉鑰匙。誠爲防海嶂。況復承王命。忠信神所貺。外物雖萬變。靈臺自淸曠。顧念夷島險。遠自邃古刱。割據恣呑噬。出沒隔洪漲。只恐辭令淺。佇見威靈暢。天日鑑在上。玉節手自杖。不辭探虎穴。寧避涉炎瘴。任子表獨立。黃侯稍自放。此行吾何憂。二子皆時望。</text>
<title>金浦</title>,<text>百舫齊橈翼彩舟。高張錦幕泛中流。蓬山臺闕天邊出。日域山川鏡裏浮。大旆危旌臨水怪。鳴笳疊鼓舞陽侯。古來徒說乘槎遠。今日眞成汗漫遊。</text>
<title>次權學官韻</title>,<text>伐鼓摐金出極浦。海波不動日當午。船上大旗匝劍戟。帳下健兒羅熊虎。日域通信問幾廻。奉使肯敎歸思催。誓令徼外款夷王。不學張鶱空往來。</text>
<title>次從事韻</title>,<text>海天東望白雲開。浦口廻船鼓角催。萬里乘風同作客。十年多病獨停杯。龍旂迥度馮夷窟。玉節高臨羽客臺。欲問向來爭戰事。古碑無字半靑苔。</text>
<title>次從事住吉祠韻</title>,<text>三面丹崖不作㙩。一間祠屋壓岧嶢。荒庭亂碎銀山落。古壁常涵貝闕搖。擊鼓馮夷來自舞。駕雲何姥去相邀。蒼茫莫道神靈遠。安穩風波送客橈。</text>
<title>次從事鴨灘四絶</title>,<text>月落輕煙暗海村。扁舟棹出古祠門。故鄕極目滄溟外。魂夢猶能到北原。</text>
<title>次從事鴨灘四絶 其二</title>,<text>水國行裝候曉旌。吉神祠畔問前程。東南一髮山如黛。云是豐前大筑城。</text>
<title>次從事鴨灘四絶 其三</title>,<text>逢迎處處慣夷音。山頂人家盡橘林。畫角一聲天欲曙。碧波無際宿雲深。</text>
<title>次從事鴨灘四絶 其四</title>,<text>日出平生願一看。五更船上坐闌干。海中赤氣圓難定。瑞色先騰若木端。</text>
<title>對馬島作</title>,<text>玉幣示誠信。節鉞表將命。禮以專對重。事爲生靈請。昔聞尋源使。今作浮海聘。鳴笳入枉渚。解纜依回嶺。孰謂九夷陋。喜見一島盛。桑門亦同出。地主能遠迎。零雨灑飛蓋。密雲翳倒景。挾衢士女合。塞路簫鼓競。雕墻盡大官。棨戟列門屛。館宅充廛里。鷄鳴達四境。自非聖化遠。安能享斯慶。兩國盟可寒。此邦先告病。不見龍蛇變。元孼自授領。乃先罔不虔。自昔著忠敬。往事須可戒。曩轍愼勿幸。兵端鬼所疾。殺機人敢逞。曾是荷生成。始終宜自靖。</text>
<title>對馬島。次權學官韻。</title>,<text>此地非吾鄕。此郭非吾土。入疆今幾日。宿昔夢萊府。忽覺在異縣。孤舟滯沙浦。顧此彈丸地。叢爾安足數。士女雜雕題。閭閻盡板字。東南際大海。檣舶皆蠻賈。獸心雖累變。厥俗亦易撫。至敬嗺跣足。盛禮爲傴僂。永使鯨鯢伏。爭先鳳凰覩。入幕子獨步。輔行余淺魯。志士思喪元。君子焉貨取。辭令推叔向。才華得僑父。共立千載名。羞與草木腐。</text>
<title>次從事紀夢韻</title>,<text>夢裏分明謁聖明。九天宮闕近西淸。寒宵獨起誰相伴。萬里同行卽弟兄。</text>
<title>次從事紀夢韻 其二</title>,<text>斗酒愁來每獨傾。客堂風竹亂秋聲。蠻方觸目都非故。窓外寒蟾似有情。</text>
<title>馬島十絶</title>,<text>隔樹森森劍戟廻。赤竿長翟更毰毸。須臾入跪花裙卒。知是門前島主來。</text>
<title>馬島十絶 其二</title>,<text>紫羅衣上綴硨磲。七寶袈裟梵字書。幢影乍分金扇出。衆髡齊擁兩筠輿。</text>
<title>馬島十絶 其三</title>,<text>當階脫劍聳危冠。赤足陞堂拜上官。禮畢蠻童呈土物。六苞霜橘紫金盤。</text>
<title>馬島十絶 其四</title>,<text>妖童彩服各相耽。五色花鈿艶翠嵐。一自秦船留不返。至今遺俗重童男。</text>
<title>馬島十絶 其五</title>,<text>頂赤唯存鬢後毛。無人不佩短長刀。南征健卒知誰是。半着花絲白戰袍。</text>
<title>馬島十絶 其六</title>,<text>板簷丹檻淨朝暉。新起三門闢畫扉。上閣遍開金色障。中堂盡設紫羅幃。</text>
<title>馬島十絶 其七</title>,<text>百尺椶櫚畫閣齊。小庭蒼柏舞山鷄。蠻人不屑溫房宿。金幕重重鎭水犀。</text>
<title>馬島十絶 其八</title>,<text>金盤獻食簇時新。方丈無非八海珍。忽有兩童擎玉椀。銀甁細瀉碧霞春。</text>
<title>馬島十絶 其九</title>,<text>小㠊添火沸春霞。赤頂山僧坐點茶。每日請呈新煎水。病中新瘦不宜多。</text>
<title>馬島十絶 其十</title>,<text>沈沈帳幄曉光初。當戶夷官立起居。共說一行寒色滿。夜來微霰灑庭除。</text>
<title>馬島十絶 從事次韻</title>,<text>強戴猴冠首屢回。斷毛垂後羽毰毸。傳言跣足中門外。爲是逢迎漢使來。</text>
<title>馬島十絶 從事次韻 其2</title>,<text>蠻方文字重硨磲。故遣山僧管國書。萬里遠來迎使節。一雙金扇竝籃輿。</text>
<title>馬島十絶 從事次韻 其3</title>,<text>赤頂無簪不受冠。紫絲纏項是高官。上堂再拜仍蒲伏。曳地花裙更屈盤。</text>
<title>馬島十絶 從事次韻 其4</title>,<text>斷指相盟俗所耽。繡羅裁服翦雲嵐。爭言富貴非難得。執政于今盡美男。</text>
<title>馬島十絶 從事次韻 其5</title>,<text>視死從來等一毛。借交相報有霜刀。首功新得千金賞。身上皆穿五色袍。</text>
<title>馬島十絶 從事次韻 其6</title>,<text>坐見扶桑上曉暉。建牙吹角敞重扉。朝臺自昔淸螺道。賓館如今設綉幃。</text>
<title>馬島十絶 從事次韻 其7</title>,<text>板扉橫閉翠帷齊。臥聽蠻村唱曉鷄。異俗本來無燠室。辟寒爭致越中犀。</text>
<title>馬島十絶 從事次韻 其8</title>,<text>異俗盤飧觸眼新。烹鯄焦鼈是兼珍。金犁撓却雕胡飯。玉椀盛來麴米春。</text>
<title>馬島十絶 從事次韻 其9</title>,<text>活火頻添起彩霞。山僧供客揀新茶。日將七椀蘇枯肺。却愧茲行負債多。</text>
<title>馬島十絶 從事次韻 其10</title>,<text>每日夷官趁曉初。自言賓館不堪居。更將椶帚循階戺。恐有香塵爲掃除。</text>
<title>島主席上。兩僧求詩。卽走筆八韻。</title>,<text>祖師何住此。馬島卽西門。道伏人天大。功安海岳尊。雙輪超覺地。妙印得祗園。交際能傾蓋。儒流本異源。深情輸顧眄。軟語接朝昏。雙樹生靈籟。扶桑射瑞暾。此歡嗟已晩。他日詎相諼。異域方同慶。音徽莫厭煩。</text>
<title>島主席上。兩僧求詩。卽走筆八韻。 其二</title>,<text>絶島誰能鎭。曾聞杖錫東。頂圓金粟影。榻湧玉蓮叢。不謂生中土。安知接下風。此心元不異。見性獨難同。杖節王程急。停槎客禮隆。玄機知化洽。片語覺神通。滿席天花亂。當軒海日紅。他時倘相憶。歲歲有歸鴻。</text>
<title>島主席上。兩僧求詩。卽走筆八韻。 召長老次韻</title>,<text>行李凌鼇浪。乘槎東海門。繡衣傳信重。玉節仗義尊。揮筆壯騷席。擧杯接禮園。溫談排凜冽。浩氣羪淵源。兼憶伴郵驛。幾遭問旦昏。士峯千疊雪。桑域一輪暾。天外縱雖遠。夙因永弗諼。人情何異土。莫使客愁煩。</text>
<title>島主席上。兩僧求詩。卽走筆八韻。 璘西堂次韻</title>,<text>賢客偶來此。傳音遠務東。每因披玉藻。恰若入芳叢。詩力誰摩壘。筆頭獨挾風。眺望雲海隔。交義古今同。道與周基直。國兼漢室隆。德高天叵蓋。機變電無通。仰子彩眉白。省吾愧面紅。思功已成日。社燕又春鴻。</text>
<title>再步前韻以贈</title>,<text>宇宙垂三敎。何人合妙門。聖推宣父極。佛得釋迦尊。龍象楞嚴會。冠裳禮樂園。存心唯一法。見性卽殊源。反鑑能求照。投珠固易昏。相逢論色相。此樂極星暾。道學終難變。風期不可諼。治平有至訣。莫道六經煩。</text>
<title>再步前韻以贈 其二</title>,<text>日域三韓外。雄都析木東。神仙瑤草窟。釋子貝花叢。隔海方爲境。彌天豈異風。山河佳氣合。玉帛歲時同。忽忝隣交重。方知信義隆。慈航隨處達。慧照自相通。律格尼珠白。風神曉旭紅。別離還不遠。遺跡奈泥鴻。</text>
<title>次召長老</title>,<text>飛錫眞禪海外逢。淸臞猶帶雪山容。慈雲滿坐天花亂。雙樹前頭未覺冬。</text>
<title>次召長老 召長老原韻</title>,<text>莫道騷人罕遇逢。秖今兩國共從容。停杯終日陶然語。醉裏乾坤冬不冬。</text>
<title>次召長老 璘西堂次韻</title>,<text>千里佳期今忽逢。愧吾陪席對儀容。近公和氣藹然處。溫語一時排遣冬。</text>
<title>次從事韻。贈巴沙彌。</title>,<text>空門無相又無緣。一點尼珠色皎然。吾道本來唯敬字。欲將眞訣問臞仙。</text>
<title>客懷十絶</title>,<text>急雨初收海日斜。樓臺遙望梵王家。空庭寂寞無人到。落盡枇杷滿樹花。</text>
<title>客懷十絶 其二</title>,<text>一夜寒聲捲海濤。萬松東畔月輪高。金屛睡起輕衾冷。小吏初呈白錦袍。</text>
<title>客懷十絶 其三</title>,<text>客堂風雪燭華殘。繡幕金屛夜不寒。自是孤臣偏戀主。九天宮闕夢中看。</text>
<title>客懷十絶 其四</title>,<text>帆檣如簇泊南涯。馬浦前頭浪拍沙。欲上危樓望鄕國。不知何處小中華。</text>
<title>客懷十絶 其五</title>,<text>轅門小卒絳袍單。獨捻金笳倚曲欄。向夜月明人盡宿。一聲吹徹海天寒。</text>
<title>客懷十絶 其六</title>,<text>霜林蕭瑟葉聲乾。節序殊方屬歲闌。爲語小童頻進酒。曉來風雪十分寒。</text>
<title>客懷十絶 其七</title>,<text>同行火伴各歡顏。艶服新裝鬪綺紈。入夜月明笳鼓作。一時回首望鄕關。</text>
<title>客懷十絶 其八</title>,<text>萬里滄溟一葉通。近江歸路赤關東。平明日出波濤穩。百尺蒲帆掛北風。</text>
<title>客懷十絶 其九</title>,<text>金幢處處候行人。騎從如雲簇繡巾。聞道大君重戒飭。近江樓館一時新。</text>
<title>客懷十絶 其十</title>,<text>瓊林風動葉聲戰。紫閣綠窓飛雪片。夜半疏鍾來客堂。天神山外流芳院。</text>
<title>次權學官韻</title>,<text>萬里星槎析木東。海邦何日此相通。經綸當代稱秋老。辭命吾家得麓翁。篤敬自無蠻貊別。孤忠還敎古今同。仙遊更喜淸都近。況復三山列眼中。</text>
<title>紀事</title>,<text>粉壁高甍七百家。府中南畔路岐斜。東來斗覺天時暖。十月枇杷始發花。</text>
<title>紀事 其二</title>,<text>山上層層橘柚叢。林間鍾磬是珠宮。禿顱赤足奔兵衛。長袴短刀列小童。</text>
<title>次從事馬島書懷韻</title>,<text>借問重歸船。何時發此島。海水不盈咫。東南是釜堡。我欲寄尺書。我懷向誰道。只爲王事重。非謂歸心惱。所到紛水慄。蠻酋亦先導。客行豈不遙。廻帆當及早。骨肉日已遠。相親卽輿皁。屢經夕月弦。喜看初日杲。死生盡臣節。鑑之以蒼昊。但聞北虜入。居庸已不保。扼腕氣欲塞。抆血憤盈抱。尙恐消息絶。天威或顚倒。奔問豈可後。敵愾惟心禱。忽憶壬丁役。謀臣髮皆皓。萬里東征遠。八年王師老。欲報皇朝恩。連天滄海浩。</text>
<title>一岐島</title>,<text>自我來窮髮。風濤倦行役。今日一岐島。威儀太赫赫。平洋列百艘。布帆連雲白。馬酋導我前。兩髡能敬客。拜跪禮益虔。船頭每踧踖。曉日照大旗。層波駕飛席。千里在一瞬。危檣高百尺。風伯時鼓威。陽侯互奔辟。天地無端倪。茫然但空碧。人生貴快意。安能戀故陌。倘遇安期生。相尋問留舃。</text>
<title>次從事韻</title>,<text>茫茫滄海寬。活活衆流小。不到大方家。安識吾身眇。六合聖不論。造化誰可曉。大澤寄礨空。萬物等鱔鰾。孰知九州外。各自環瀛繞。長風日相盪。層波空浩淼。蛟龍內蕩潏。萬怪紛夭杳。永爲百谷王。蒼然帶八表。六鼇更何事。千秋戴孤㟽。安得駕黿鼉。一觀昇日曒。自非鶴上仙。周行恐未了。中流掛高帆。絶嶼依寒篠。忽憶疇昔夢。茲行亦前兆。千里踔一日。輕舟疾於鳥。赤松喜我至。笑我久膠擾。方期凡骨換。肯遣憂心悄。人生忙石火。世味苦秋蓼。長生在鍊丹。獨悟唯三藐。</text>
<title>次權學官</title>,<text>觸處羊腸困險巇。只今頭白已堪悲。滄波萬里連天闊。猶勝人間惡路岐。</text>
<title>望霸家臺。卽朴堤上死處。</title>,<text>七松遺跡儘堪哀。千載孤魂尙未廻。日暮數峯天外碧。舟人說是霸家臺。</text>
<title>舟中示二僧</title>,<text>玉帛昔通好。冠蓋今交聘。江海旣無波。疆域亦得正。張帆出馬島。促裝赴日柄。樂國信可美。見俗方知政。民物亦以庶。列島咸朝請。蕩滌方內定。指揮無遺勁。自非君子化。誰能享斯慶。儐客欲盡禮。大師特承命。不謂入疆初。得見白眉盛。克愼賓主儀。豈獨善辭令。象敎六典洽。德業三昧竝。法相自莊嚴。客心非外敬。投分在片語。雙情已交映。綢繆結風徽。慇懃吐高詠。浮杯水驛險。飛錫雲濤敻。此幸信難得。茲歡謂可竟。永使斯民安。無爲繼前聖。</text>
<title>舟中示二僧 其二</title>,<text>交際重誠信。和好貴通聘。況値二邦驩。適覩三階正。大師實來儐。人天夙專柄。出敷龍象敎。入參軍國政。豈意境上逆。若得霞中請。方舟溟漲闊。聯帆朔吹勁。深眷動遠客。禮厚能無慶。小技敢自負。揮翰亦惟命。幸忝專對重。獲覩至治盛。肅肅揚風化。赫赫布明令。指揮方域靜。鞭撻群雄竝。輔弼各盡規。中外同歸敬。慈雲方四垂。慧日又孤映。相逢輒傾倒。興來每獨詠。且喜茲遊富。不念還路敻。休聞日以暢。德烈方無竟。盛事不可忘。歸奏吾王聖。</text>
<title>舟中示二僧 其三</title>,<text>今人喜開邊。古人重修聘。不祥是佳兵。所貴唯守正。爲國本以禮。和謙得其柄。欲覩斯民康。必行聖人政。念彼西方敎。蓋爲衆生請。淸淑濟流俗。慈悲化豪勁。各自尊所聞。太平可同慶。顧我生一時。和隣忝奉命。交際禮益肅。逢迎意太盛。遠客豈敢當。言是大君令。勝事欲重疊。忽得二難幷。此會實宿緣。片語生新敬。楊枝時一灑。慧月又能映。共結蓮社約。時作洛生詠。益勉萬世驩。莫道三機敻。永期道共流。曷令德不竟。請看海不揚。中國自有聖。</text>
<title>舟中示二僧 其四</title>,<text>中歲頗自負。深居待三聘。世故可立變。寰區思一正。謾涉霸王略。不操尺寸柄。文章企遷固。劍術笑軻政。甘受拾履辱。肯敎脫穎請。雄心尙崛強。杰氣猶橫勁。讀書無不學。獨造時自慶。釋氏務定性。老聃言復命。晩曉儒家流。始覺吾道盛。天君一肅然。百體自從令。但使知行盡。本無善惡幷。存心豈外求。動靜得一敬。虛明水月涵。泂澈氷壺映。樂同顏氏琴。狂思舞雩詠。發憤不知老。勇往敢言敻。獨問主人惺。自覺安心竟。有爲亦若是。徒希大舜聖。</text>
<title>過博多州。弔朴堤上。次從事韻。</title>,<text>質子何在白刃集。鷄林小臣送輕楫。鴟述參雲海不枯。怨入樂府留詩什。地中凝碧問幾年。冤抑孤魂天一邊。百丈驚濤洩壯憤。霸家臺名千古傳。惜哉羅運値中否。內修外攘無足恃。盜還之外更何策。至今赫赫前日事。殺身舍生誦尼孟。人生一斃貴得正。自古烈士非不多。子獨使我偏起敬。十里松林對赤關。峯頭落月照容顏。弔罷抆血各惆悵。悲風爲我來空灣。</text>
<title>格軍謠 批云質而不俚。透得謠體。</title>,<text>咄咄復咄咄。格軍當船宿。不聞鼾睡聲。惟聞發恨懊。問汝何所恨。問汝何所懊。我亦無所恨。我亦無所懊。昨日見吏帖。日本乞臣伏。沿海發格軍。使臣盡大祿。人門無爺孃。出門無仲叔。破產理行李。傾家備華服。角弓西家賣。黃犢東家鬻。背着虎紋袍。腰帶鹿皮簏。朝發統營去。暮泊釜山澳。不聞少婦惜別愁。但聞五更鼓角聲喔喔。朝辭草梁去。暮泊沙愁谷。不見稚兒索乳啼。但見伺候倭人走踖踖。萬里度若飛。滄溟等平陸。曙色生危檣。濤聲撼高舳。問我樂事誰最多。同行火伴無反目。問我苦事誰最多。同行火伴盡枵腹。此地一手斗。我地二升穀。朝食夕不足。夕食朝必縮。使道法甚嚴。使道令甚肅。欲語誠不敢。欲訴誠惶蹙。但願一飽足。我輩不願粱與肉。但願一喫盡。我輩不貿銀與縠。我輩只自言苦辛。我輩豈敢生怨讟。但願速廻棹。但願還我屋。入門見我婦。出門見我族。脫我虎紋袍。着我新白。入我廚下竈。實我鼎中餗。酒醬旣羅列。左饘亦右粥。離家八九月。今日始免飢與暴。一醉當百金。一飽當華轂。人生百年食爲上。醉飽不羨羅州牧。</text>
<title>次從事過赤間關韻</title>,<text>布帆日夜向天東。瀛渤長吹萬里風。鼓角迥凌川后宅。旌旗亂動海王宮。乾端地軸元相合。越舶蠻商各自通。若到仙山無杰句。世間何處着詩雄。</text>
<title>到上關</title>,<text>水濱村落遍螺蚌。山頂巃嵷不作峯。碧樹竹林相掩映。不知時序屬玄冬。</text>
<title>赤間關。次從事韻。</title>,<text>叢爾雕題民。黑齒與伯仲。太白何由入。徐福又誰送。祝髮舊俗傳。六經古籍空。關白旣虎踞。天皇太倥傯。無論日出入。安分彼我夢。大海隔中州。東南但冥霿。正朔所不及。干戈自相鬨。日爭蠻觸角。方鬧醯鷄甕。豈意殺機發。適會兵氣動。震蕩六路潰。焚燒兩京烘。飮血健兒憤。張膽烈士痛。百世必可復。九廟能無慟。凶徒忽內覆。大坂殄孩懜。上天旣假手。鬼神實誘衷。猛卒喜息肩。謀臣思托諷。一變復源緖。三代傳家棟。款塞乞通聘。輸琛請內貢。國羞固已雪。夷心燭必洞。往撫豈可緩。廟算久磨礱。選价極時俊。明公連底凍。擊海起鯤鵬。橫天明蝃蝀。顧我幸同舟。安能忝執鞚。不願橐中裝。一盡黃甘粽。從俗使所重。陳謨言或中。荒服反白狼。蠻夷賓五鳳。來遠本在德。仁固不可衆。謀國貴自強。巧作能無弄。虺毒不忘噬。鴞音終一哢。懷柔倘得宜。鞭笞亦可控。深憂正爲此。同行何發哄。</text>
<title>經海岸波濤極險。舟人罔知所出。以余色不變。倭通事沙工等以爲怪。遂次從事韻。以示舟中。</title>,<text>大洋雖險遠。島嶼亦可泊。獨有赤間關。古說波濤惡。銀屋爭起伏。雪山交騰躍。巨石挾海門。中流揷山脚。陽侯旣奮發。馮夷又鼓作。脫險亦斯須。舟中皆喪魄。達人一死生。君子能處約。萬事實前定。神理豈冥莫。胸中倘有主。神色還自若。矧此丈夫心。靑天貴磊落。達能濟萬物。窮當守一壑。我生非偶然。吾行誠綽綽。蝘蜓視蛟龍。鞭笞制鯨鰐。正直神所相。前修誠可託。乞君流霞漿。爲君定驚愕。</text>
<title>又次從事韻。以示舟中。</title>,<text>此老胸中判死生。一時危險不曾驚。鬼神實識忠君意。天日應臨報國誠。萬里黑風吹海立。五更白雨滿天橫。存心自是儒家事。還愧蠻人誦姓名。</text>
<title>島主來謁乞詩。卽寄二首。</title>,<text>萊府鎭東服。馬州殿西紀。寔惟鎖鑰重。非賢孰可倚。一家今兩國。和風同萬里。傾蓋恨無路。夙昔思執箠。忝當交際盛。獲覩符彩美。披心靡貌敬。吐辭絶外揣。況値兩大師。德業天人庇。高會君子堂。竝坐陳華几。金屛列大燭。玉盤膾赤鯉。合座同所樂。但願歸期邇。杯行豈空返。肴至無留旨。今日不極歡。含情更何俟。見眷良不啻。撫己慙善使。常聞詩人言。君子綏福履。願我賢主人。百事遵道揆。永懷踐舊好。豈但濟行李。克贊大君化。赫世垂良軌。</text>
<title>島主來謁乞詩。卽寄二首。 其二</title>,<text>悟彼嘉樹傳。實惟君子章。良會豈易得。盛事不可常。邂逅托風期。遠道勞迎將。長風鼓大壑。萬里洪濤揚。赤氣滿東南。曉日生扶桑。天寒宿霧盡。島嶼澄淸光。飛帆接畫舳。落席依高檣。淸眄縱難數。嘉貺亦相望。筠籠壓霜橘。金合溢名香。不惜行役苦。但喜誠信彰。飽德心無厭。投契眷彌長。交際豈別理。篤敬無不臧。心在海瀆奠。道許烝黎康。赫赫贊大化。肅肅整封疆。各勉日新志。白首無相忘。</text>
<title>觀音寺</title>,<text>絶頂中宵沆瀣澄。上方臺殿壓雲層。諸天更覺空居近。下界遙看積氣凝。石壁驚濤搖畫舫。金堤列燭亂漁燈。平明又掛高帆去。數月風波愧老僧。</text>
<title>觀音寺 其二</title>,<text>日域山川列眼中。危欄徙倚向西風。孤槎杖節溟波闊。萬里題詩筆力雄。地勢古稱人字拆。天文今見越州通。蓬山欲問知何在。隱若樓臺積水東。</text>
<title>觀音寺 其三</title>,<text>五夜樓船鼓角高。露餐風宿任波濤。乘槎博望偏多苦。杖節中郞已獨勞。十月殊方交碧樹。一年爲客半霜毛。登臨處處題詩遍。誰識詞壇有此豪。</text>
<title>觀音寺 其四</title>,<text>水邊官閣獨登臨。檻外千家繞橘林。地坼四州山勢盡。天低八島海門深。從軍久擲班超筆。奉使寧携陸賈金。聞道一邦爭拭目。孰將文敎變潮音。</text>
<title>次從事韻</title>,<text>妙年聲價冠騷人。專對殊方寵簡新。異域山川迎氣色。仙都日月喜來賓。幸存膠漆欣同調。敢把文章較後塵。爲語路傍須快覩。風姿不獨瑞時珍。</text>
<title>次從事韻 其二</title>,<text>扶桑奉使輟承明。羽蓋遙臨大坂城。樽前擊劍蛟龍吼。酒半揮毫雷雨生。萬里辛勤唯一節。十年夷險尙微誠。馬州回首天連海。休問歸槎幾月程。</text>
<title>次從事韻 其三</title>,<text>日落天空波影恬。海山無數露重尖。幾群劍戟爭迎節。到處樓臺盡揭簾。王事敢言行役苦。風流喜得壯遊兼。歸期屈指知非遠。恐落玄冬雨雪嚴。</text>
<title>次從事韻 其四</title>,<text>千家簾箔海雲邊。夾路爭看繡轂騈。玉樹靑蔥凝赤圃。銀臺隱映類壺巓。當窓星斗臨無地。隔岸風波上接天。此去淸都知不遠。夜深鸞鶴下群仙。</text>
<title>室津詠懷</title>,<text>海天東望客程遙。絶域蒼茫歲已彫。四國山河明落日。兩關風雪捲歸潮。蓬萊玉闕知難到。絳節仙翁若可招。始覺浮生同夢幻。驂鸞還欲出雲霄。</text>
<title>題鍾離權像</title>,<text>昔師魏伯陽。同講參同契。海外忽重逢。相思幾千歲。</text>
<title>題寒山子像</title>,<text>頭上三足蜍。赤脚坐瑤草。別來幾多時。憐我顏色老。</text>
<title>室津</title>,<text>祗役泛瀛壖。相期度窮髮。行止任風潮。臨流不能發。漠漠萬丈波。皎皎寒宵月。騖棹苦遄征。停帆喜暫歇。不怨行路長。常恐筋力竭。積病豈可達。忘身思遠罰。專對古所難。夷情信臲卼。</text>
<title>大坂詩 玉連環體</title>,<text>昨宿室津汭。朝發兵庫館。中流望大坂。突兀聳雲漢。控壓陸海交。壯麗一國冠。樓船出迎客。金房捲錦幔。綠水架虹橋。帆檣不可算。十里流百廛。左右列飛觀。數月任風潮。行役猶未半。今日舍舟楫。始喜登彼岸。</text>
<title>大坂詩 玉連環體 其二</title>,<text>彼岸誠樂土。古稱神仙室。六鼇豈誕傳。三山此其一。仲雍或東入。徐福來伺日。習俗類西秦。富者多侈佚。與我接隣好。壤地亦已密。冠蓋共修聘。封疆各息卒。奈何不自量。一朝成蚌鷸。萬代不共天。所讎惟秀吉。</text>
<title>大坂詩 玉連環體</title>,<text>秀吉方虎視。域內無交勁。天日謂可射。三韓謂可倂。殺機先自發。兵端鬼所病。平壤覆行長。西生窘淸正。逆喘忽自斃。遊魂難久倩。不有大變革。能逢再造盛。兇徒盡虀薤。廓淸在俄頃。試問西來將。幾人保首領。</text>
<title>大坂詩 玉連環體</title>,<text>首領莫自保。神理誠不昧。桓桓大將軍。威武方無外。一擧蕩妖昏。再擧殄狡獪。重見舊業昌。實當千一會。百姓喜來蘇。三軍頌除害。疆埸旣肅淸。所向無留旆。薩摩雖善戰。長劍亦將奈。民心去已久。何人思秀賴。</text>
<title>大坂詩 玉連環體</title>,<text>秀賴乳臭兒。稍大尙恃衆。散金得劍士。阻兵思內鬨。斷尾時自蠢。飢鷹還一弄。逆順旣殊絶。一戰勢必洞。千匀壓鳥卵。強弩射潰瓮。鏖糟河海腥。焚燒九霄烘。餘孼無噍類。少姬已先送。請看倚伏門。奇禍乃反中。</text>
<title>大坂詩 玉連環體</title>,<text>反中亦天道。豐臣惡已極。報應若影響。殃慶非難測。不戢將自焚。況欲謀上國。上天實假手。神明若先殛。豈獨一邦慶。爲我去蟊賊。寧論九世復。重整先朝則。舍我枕戈志。變我衽金色。舊好亦已踐。久長在修德。</text>
<title>大坂詩 玉連環體</title>,<text>修德亦不難。誠信爲第一。慶泰欲重疊。兩國俱寧謐。聖上擴無爲。至德就如日。登庸皆畯良。啓沃唯輔弼。卒鍊有餘勇。師出必以律。山戎久陸梁。突騎犯西術。殲殄其巨魁。餘衆爭屈膝。功高必益謙。夙夜戒無逸。</text>
<title>大坂詩 玉連環體</title>,<text>無逸敢自皇。交隣尤所愼。共享太平樂。大君務誠信。令聞隨風遠。聲烈與年峻。三邊臥刁斗。二紀息戰陣。列島各效琛。小大咸臣順。尙喜武功洽。佇聞文敎振。臨貺自有禮。專對能無遴。同行俱時髦。愧我獨非雋。</text>
<title>大坂詩 玉連環體</title>,<text>非雋將何爲。茲遊亦已壯。觀樂類季札。問政同叔向。風俗旣不一。請陳吾俗尙。仁乃萬善元。孝爲百行長。父父而子子。人各親其上。邑邑列庠序。家家崇節讓。詩書戒治忽。禮樂禁邪放。此道始何聖。精一堯所倡。</text>
<title>大坂詩 玉連環體</title>,<text>所倡亦不多。啓萬世學問。忠恕本一貫。知行表三近。孟沒不得傳。濂洛應天運。一從吾道東。五賢始自奮。寒一開來學。靜晦繼往聞。折衷得退陶。若紫陽闡蘊。王者必取法。天下比洙汶。吾亦學孔子。舍是將何訓。</text>
<title>舟中次權學官韻。有懷兩僧。</title>,<text>蔥蘢碧樹鏡淸流。至月陂塘似素秋。客裏行裝垂越橐。醉來心事看吳鉤。無窮大海環三界。何處浮煙辨九州。爲問同舟休共遠。他年能復此同遊。</text>
<title>舟中</title>,<text>日出淸江彩鷁齊。萬家煙柳護金堤。山連北海蟠中國。水劃平原納九溪。夾路歡聲瞻使節。五雲佳氣捧函泥。東來莫道堪乘興。還覺行人面目黧。</text>
<title>夜行 六言</title>,<text>靑絲歷亂葦花。一夜橫泛仙槎。靄靄輕煙蓋水。茫茫薄霧籠沙。暫留平方始發。此去定浦非賖。月落空江欲曙。鷄鳴何處人家。</text>
<title>讀心經 六言</title>,<text>禪家最怕流注。吾道先事操存。俛仰再撫寰海。須臾奔突狂猿。敬乃一心主宰。誠爲百善本根。欲識群邪淨處。廓然晴空曉暾。</text>
<title>本國寺</title>,<text>珠宮松檜鬱崔嵬。寥落層陰滿玉臺。落日歌鍾初地合。架雲樓閣四天開。階前說法龍能聽。戶外看花鴿自廻。向夜月明靈籟發。萬竿脩竹影徘徊。</text>
<title>題仙童擁帚 六言</title>,<text>若非金華醉客。定是河上仙童。欲掃瑤壇拜月。中宵雲淨天空。</text>
<title>題孤竹寒雀 六言</title>,<text>亭亭孤節獨上。凜凜貞姿自若。天寒數葉蕭疏。何處飛來暮雀。</text>
<title>本殿寺</title>,<text>蓮峯不在遠。處處見珠宮。雁塔塵埃隔。龍池節序窮。竹簷懸暮雨。金鐸響晨風。歡喜人天極。潮音頓覺雄。</text>
<title>倭京。次權學官韻。</title>,<text>渺默征路長。憔悴倦行役。水涉極溟漲。陸行窮日域。雄都溢萬室。仲冬樹水碧。停車眺四野。壯麗信無敵。遏據中國脊。控引六州嗌。小墨初卜兆。桓武實相宅。積貨列肆侈。農工各自適。天皇擁虛器。冠屨一何逆。朱宮禮上帝。粉墻臨廻陌。太阿倒已久。萬事皆關白。坐觀源平戰。勝負非欣戚。女皇方妙年。善男嬲日夕。</text>
<title>今次 一名今須。卽美濃州地方。</title>,<text>蟠嶺鬱嵯峨。琵湖廣且碧。蒼松蔭長途。綠竹被廣陌。侵星戒徂兩。夕暮尙行役。凄風尋帷入。飛霰縈茵白。路逢綠髮翁。對我擧金策。世道一何阨。榮名不足惜。五味爽人口。嗜欲亂五魄。百年能幾時。浮生一過客。雲漢昔同遊。塵埃今下謫。請君上蓬山。相期鍊丹石。</text>
<title>經家康戰場</title>,<text>昔聞源平戰。伏尸平原赭。沸聲若雷霆。伏見先解瓦。行長及安道。盡是犯我者。屠戮不旋踵。奇禍實自賈。國恥亦已雪。皇天爲我假。我經古戰場。路左久立馬。悲風忽以起。慘慘西日下。怒髮欲衝冠。雄心向誰寫。恨乏十萬師。生得豐臣剮。大哉源氏功。百世保民社。</text>
<title>大源</title>,<text>驅車長堤上。還顧望大垣。巨索連百艘。浮梁駕川源。曠野莽茫茫。極目盡平原。溝塍錯龍鱗。往往見孤村。是時天地閉。衆芳無復存。窮陰欲殺節。夕景易西昏。去家如昨日。霜雪忽已繁。衆庶每馮生。志士思喪元。豈惜行役苦。願得國勢尊。</text>
<title>道中</title>,<text>衆山如玉映雲端。橘柚人家暝色寒。洽似東湖十月暮。華山千疊雪中看。</text>
<title>次從事韻</title>,<text>結髮慕仙踪。夢想懷蓬山。蓬山隔溟渤。可聞不可攀。六鼇下贔屭。群龍傍結蟠。自非羽化客。古稱登涉艱。伯陽少時師。悶我困塵間。況見東海水。復作淸淺灣。今來不我訪。此去何當還。雲輧擁鸞鶴。爲我開天關。稽首謁大仙。女伴總淸閑。雙成方綠髮。上元亦花顏。</text>
<title>冬至</title>,<text>奔走東西鬢髮蒼。今年至日又殊方。勞逸自從人事異。生成尤覺主恩長。天涯曉旭增新影。地底群陰動一陽。遙憶紫宸鳴玉處。五更燈燭綴鵷行。</text>
<title>至日詠懷</title>,<text>國有醯鷄衆。倭今野馬餘。奉綸來日域。報聘歷陰墟。水宿飛雲颿。原馳按錦輿。山川積雪後。天地一陽初。忽覺炎涼改。還驚鬢髮疏。客中今夕會。海外此行孤。北望星辰遠。東還歲月除。夷音迷咫尺。雲物隔鄕閭。戀闕誠多苦。回鞭豈暫徐。唯思布聖化。歸奏越佗書。</text>
<title>岡崎</title>,<text>海國關防固。重壕又此城。周遭極地險。削立類天成。殺氣纏危堞。雄圖列衆營。兇鋒相渾合。戰血日縱橫。自古稱難靖。于今覺稍平。天心惡殺戮。嗟爾愼佳兵。</text>
<title>次權生</title>,<text>虎穴吾何避。臨河氣欲憑。一年常道路。萬里復霜氷。短日沈寒霧。長亭下曲陵。獨嫌行李重。投却赤枝藤。</text>
<title>道中奉從事</title>,<text>陸賈南征遠。張騫出使頻。吾徒各努力。世事幾傷神。逆旅形容老。他鄕節物新。不言征役久。專對愧前人。</text>
<title>道中紀事</title>,<text>畎畝淸溪曲。孤村亂谷中。疏籬半落日。古木起高風。地僻煙霜淨。天寒橘柚空。如行嶺東路。鄕思欲何窮。</text>
<title>金絶河</title>,<text>河口控大坂。近江望京國。茲河復蕩漾。襟帶壯鎌域。旣得百二固。山河信四塞。海拆或天意。地險亦已極。雷雨忽中裂。廣陸變深黑。臨江列戰艘。百萬未敢逼。諸平昔亂政。賴朝淸君側。鵲起據關東。龍馳掃蟊賊。安德旣入海。義仲又以踣。太阿遂倒柄。天皇但恭默。擇肉逞虎視。擅場捩鵰翼。控引窮巖險。金城呀周洫。子孫尙不微。百世能血食。國朝用敵禮。天子降封勑。平生阻聞見。一朝戒征軾。霜雨日夜沐。川阜每泝陟。樓船破巨浪。四望迷南北。大禁必先問。國法我已識。寸兵莫敢越。婦女誰復匿。山河不足恃。戒之在修德。</text>
<title>數詩。和靑丘。</title>,<text>一朝不自得。擊劍事游俠。二弓揷雕服。白馬幽幷獵。三邊方未和。虜騎犯障堞。四校莫敢先。衆將歸我捷。五日不解甲。短兵晝夜接。六部爭叩額。龍庭已震懾。七擒不足道。天子賞金牒。八珍縱歡宴。少妾嬌紅頰。九族生光華。賓僕盡敦協。十載始還鄕。百事唯心悏。</text>
<title>數詩。和靑丘。 其二</title>,<text>一氣運妙有。天地爲橐籥。二曜替隱現。陰陽迭交錯。三才託此身。眇然稊米薄。四端雖甚微。惻隱宜先擴。五倫縱異門。忠孝爲其郭。六藝若不習。外物或來鑠。七情倘不節。本性乃先鑿。八索亦空言。典墳儘糟粕。九十尙自勉。俯仰無愧怍。十室縱有之。好學莫我若。</text>
<title>富士山</title>,<text>雪岳崚嶒彩鳳翔。半空佳氣鬱蒼蒼。高陰迥落南冥外。霽色全開北斗傍。地接三山多玉樹。天回萬疊壯金湯。何當坐嘯高峯上。獨叩雲門望八荒。</text>
<title>富士山 其二</title>,<text>已覺茲行當覽觀。富山千疊白巑岏。西走駿河盤絶險。北來江戶作長安。中天半揷圓峯起。積雪高臨大壑寒。絶頂飛昇最奇事。欲將孤劍倚雲端。</text>
<title>富士山 其三</title>,<text>崇山一望氣雄哉。東北嵯峨劍戟回。萬古靈鼇元屭奰。十洲仙鶴此飛廻。孤峯雪色中天盡。絶頂雲陰大壑來。自古盧生誇目覩。安能白日上銀臺。</text>
<title>富士山 其四</title>,<text>士峯天半雪嵯峨。立馬郊原選勝過。玉樹曉懸晹谷日。銀臺寒壓紫泥波。神仙頓覺三山近。氣色高臨五岳多。此去仙都還咫尺。幾人登眺獨長歌。</text>
<title>富士山 其五</title>,<text>尙憶秦皇靈藥求。至今眞境閟丹丘。中峯迥壓蓬萊頂。絶壑平看渤澥流。此去仙翁誰復識。向來銀闕隔重遊。披衣獨傍天門嘯。頭白人間未可留。</text>
<title>富士山 其六</title>,<text>富山千疊雪中看。削出瓊瑤萬古寒。圓頂突爲孤鳳舞。衆峯分作六螺盤。雄蹲大地知無敵。獨立中天孰敢干。聞自太初留積素。欲將長白較巑岏。</text>
<title>富士山 其七</title>,<text>寒空不盡雪崔嵬。此日褰帷霽色來。嶺入駿河皆北轉。水從金谷向西廻。重關百匝由天設。佳氣千齡特地開。總爲此山能表裏。登封安得勒銘才。</text>
<title>富士山 其八</title>,<text>日邦佳氣曉蔥蔥。霸業宏基勢自雄。拆地滄溟生日月。揷天圓嶠削芙蓉。乘槎暫住中郞節。觀樂還追季子風。隆碣勒成今已遠。欲尋遺躅到高峯。</text>
<title>松原</title>,<text>自別蓬萊歲幾廻。誰將松子斲雲栽。碧沙東畔三千樹。應喜仙翁此日來。</text>
<title>松原 其二</title>,<text>中宵滴露濕龍鱗。千歲茯苓結玉津。一自赤松昇道後。列仙多是啖松人。</text>
<title>松原 其三</title>,<text>危欄迢遞壓淸流。隔岸松林翠色浮。夜靜海濤三萬里。月明笙鶴下瀛洲。</text>
<title>松原 其四</title>,<text>亭亭偃蓋欲迎誰。曾見東皇過海時。昨夜蓬萊淸宴罷。衆鸞翔集最高枝。</text>
<title>松原 其五</title>,<text>駕鶴驂鸞計太遲。只今雙鬢已成絲。桑田碧海須臾事。唯有蒼松似舊時。</text>
<title>松原 其六</title>,<text>五更涼露月當空。碧落銀河路自通。陶老近來消息絶。玉簫何處聽松風。</text>
<title>松原 其七</title>,<text>曾把霓旌駕白凰。桂花宮裏拜東皇。須臾玉女來滄海。報道新松已萬行。</text>
<title>松原 其八</title>,<text>靑蛇寶劍七星文。午夜松林掃白雲。鐵笛一聲天似水。世人誰識玉宸君。</text>
<title>常近湖</title>,<text>北上常近嶺。艱哉何崔嵬。淸泥坂詰屈。我馬亦已尵。深谷邈無底。積雪何皚皚。陟彼萬仞岡。忽見湖水回。半空闢天潢。萬古屯雲雷。神木蔭其岸。淸涯被綠苔。莫識造化意。絶巓久徘徊。徘徊送遠目。曠然形神開。一氣但蒼然。安能辨八垓。髣像指蓬丘。怳見金銀臺。玉女顧我笑。粲然奉玉杯。容成奏妙曲。浮丘頷其顋。試問穆天子。何似瑤池隈。</text>
<title>題畫障 淡路守所請</title>,<text>秋江漠漠白鷗飛。天外尖峯合翠微。絶頂樓臺人不到。釣船長帶夕陽歸。</text>
<title>日光寺</title>,<text>積雪驕風萬木顚。亂雲飛瀑入層巓。橋危下瞰滄溟盡。檻外平臨北斗懸。未必福庭存妙訣。安知吾輩卽眞仙。東南極目寰區小。槎上張騫較孰賢。</text>
<title>日光寺 其二</title>,<text>中峯縹渺遏雲孤。寂歷松杉近帝都。壑轉琳宮開法像。𪚥廻玉蝀閟靈區。曾聞祕笈三山記。宛對眞形五岳圖。下界不須驚鼓吹。看余箕坐嘯天衢。</text>
<title>日光寺 其三</title>,<text>日照祗園霽色寒。衆峯如玉捧危欄。珠簾半捲諸天近。繡戶平臨碧海寬。千樹影廻金殿合。萬鈴聲徹鐵圍殘。仙遊不盡登臨興。雪積層崖踏遍難。</text>
<title>日光寺 其四</title>,<text>疊嶂煙收曉日紅。化城登眺倚長風。波光迥接滄洲闊。岳勢遙連富士雄。絶頂靈杉凌積雪。亂巖飛瀑落晴空。明朝杖節西南去。方丈仙遊一夢中。</text>
<title>次璘西堂</title>,<text>中華使者欲回程。一節何曾愧子卿。萬里江山輸指顧。兩邦民物荷生成。臨行不用黃金贈。和曲還慙白雪聲。回首舊遊空似夢。玉峯長對月輪明。</text>
<title>次璘西堂 其二</title>,<text>天外風濤渺客程。海槎今日返蘇卿。席間龍象逢般若。鼎立文章乏老成。萬里不堪將作別。此生何處得傳聲。相思一夜空齋冷。吟遍新詩坐到明。</text>
<title>靈杉 在日光寺</title>,<text>仙都衆木總芬芳。傳道靈杉自太荒。氣接扶桑增黛色。影通丹桂播淸香。虯鱗百丈排霄漢。翠葉千齡傲雪霜。入夜笙簫來絶頂。願從高處駕鸞凰。</text>
<title>次璘西堂</title>,<text>濁酒都門感慨重。異鄕分手各愁容。風波數月曾同苦。顏面何年得再逢。雲盡赤關天接水。路經鳴屋馬如龍。平生不解藏人善。到處唯應說玉峯。</text>
<title>題日出滄海圖 執政所求</title>,<text>午夜溟波噴瑞光。六龍擎日上扶桑。彤霞紫蓋紛無數。莫遣浮雲近太陽。</text>
<title>出江戶</title>,<text>異域星槎此日廻。海天西望路悠哉。江山萬里留詩句。燈燭三更命酒杯。霜鬢益從王事換。客心偏逐歲華催。從前莫道龍鍾極。商帝方思啓沃才。</text>
<title>次璘西堂</title>,<text>客裏正元霽色新。小庭梅蕊媚芳辰。西還漸覺花深好。領得扶桑處處春。</text>
<title>紀事四首 傳命</title>,<text>關白能盡禮。傳命正殿上。肅肅設華茵。執政實先相。簾外列奉行。廡下羅諸將。執爵勸我嘗。金花炫百狀。不敢留客入。請客出就帳。崇敬亦已極。此制實初創。足見國勢尊。莫非王靈暢。交際貴誠信。千秋長不爽。</text>
<title>紀事四首 傳命 其二</title>,<text>白金爲書函。黃金作書牋。裹以繡花囊。足見禮數虔。銀床列茶鐺。朱提壓越綿。金屛四十軸。錦服六十聯。稱以進上物。此禮古無前。執政前致辭。調興昔巧諞。有同講和初。大君喜改遷。唯願達聖王。驩好保百年。</text>
<title>紀事四首 傳命 其三</title>,<text>命駕出江戶。使事亦已畢。贐行無不至。餽享信非一。送我橐中裝。黃金一百鎰。欲取恐廉傷。欲還知望失。中流擲白水。從者皆振栗。此物豈不貴。視與泥沙匹。寶氣必騰上。千秋終一出。魚龍恒辟易。寒潭映白日。</text>
<title>紀事四首 傳命 其四</title>,<text>請遊亦何意。誇榮實所願。肅敬有足取。言辭太已遜。一宿費萬金。供帳非所論。豈謂征途間。獲此仙賞勸。超然理征屐。名山又非遠。周覽苦日短。況乃凌危巘。急雪會留人。歸程安足問。前修尙可繼。肩輿憶圃隱。</text>
<title>登箱根嶺</title>,<text>故國雲天外。歸帆幾月程。丹心徒自苦。白髮爲誰明。杖節懷蘇子。裝金笑陸生。只應千載後。殊俗誦佳名。</text>
<title>絶域</title>,<text>絶域星槎遠。波濤若木東。初廻萬里日。已作白頭翁。歲換仍飛雪。天寒更起風。黃金付水伯。休愧客裝空。</text>
<title>人日</title>,<text>海國行難盡。新春尙遠征。落梅淸見寺。積雪駿河城。萬里逢人日。經年返客程。相看俱白髮。役役愧浮生。</text>
<title>次權學官</title>,<text>絶國初回棹。偏驚鬢髮新。江山如送客。花柳欲留人。一節寧爲貴。平生不作顰。定知萊府飮。瀾漫倒華巾。</text>
<title>次權學官 其二</title>,<text>行役經年久。歸懷日日新。神明應護我。蠻貊也宜人。拂蓋梅爭笑。迎鞭柳欲顰。黑貂從弊盡。霜髮亦承巾。</text>
<title>次權學官 其三</title>,<text>生死論心地。何曾白首新。節旄方異域。簪盍卽同人。自倚東方慢。還慙西子顰。接床歡意洽。不復整衣巾。</text>
<title>示同行</title>,<text>日域連丹徼。交隣使价通。往來唯一節。生死任孤忠。客路驚波外。人煙絶島中。還同魏絳策。金石愧和戎。</text>
<title>經琵琶湖</title>,<text>湖闊䈴天盡。層城壓水濆。疾風揚積雪。落日下重雲。行役身全老。逢迎禮益勤。往來詩興發。還似未離群。</text>
<title>上元</title>,<text>仗節扶桑久。今春返客軒。故鄕猶萬里。今日屬三元。嶺雪晨梅冷。湖風夕浪翻。年年逐道路。征役未堪論。</text>
<title>題畫</title>,<text>赤脚翩然下九關。不敎雙眼覩人間。來時折得瓊林葉。吹徹秋空對碧山。</text>
<title>題鶺鴒圖</title>,<text>可憐急難情。原上獨飛鳴。微物尙如此。何人無弟兄。</text>
<title>次璘西堂留別</title>,<text>別後音書幾日通。舊遊回首已成空。相思莫道滄波隔。夜夜癯容入夢中。</text>
<title>次璘西堂留別 其2</title>,<text>赤關遙接一岐通。馬島歸程杳遠空。酒盡發船人已遠。片帆回首夕陽中。</text>
<title>次璘西堂留別 其3</title>,<text>殊方去住各沾裾。一曲勞歌解纜初。爲報故人頻問訊。馬州還有北來魚。</text>
<title>次璘西堂留別 其4</title>,<text>碧海茫茫島嶼稀。赤間關外夕陽微。蒼波極目孤帆遠。漢使初將玉節歸。</text>
<title>次璘西堂留別 其5</title>,<text>津亭歌闋發行檣。遠客歸懷日夜忙。賓主一時能合漆。昇平兩國戒苞桑。追來惠遠偏傷別。老去瞿曇只祝昌。聞說馬州當再到。相思須寄紫茸香。</text>
<title>次璘西堂留別 附璘西堂原韻</title>,<text>功成身退雖天道。尤恨背花相去忙。玉節生輝辭舊梓。錦帆帶日出扶桑。兩朝信義自今固。三使才名從是昌。君矢莫忘方外友。古來儒釋德俱香。</text>
<title>題杜牧之像</title>,<text>風流久結三生約。一別揚州問幾春。莫惜綠陰花已盡。使君霜髮映華巾。</text>
<title>題畫鷹</title>,<text>八月霜威重。神鷹意氣豪。鵬雛會一擊。天外灑風毛。</text>
<title>題畫鷄</title>,<text>唱罷天門曙。高飛海色蒼。人間尙曛黑。旭日上扶桑。</text>
<title>島主持金障子乞詩</title>,<text>屋角祥雲暗小山。幾家庭院設重關。馬州太守方承寵。墻外初頒五百間。</text>
<title>島主持金障子乞詩 其二</title>,<text>千金寶劍色如虹。夜夜風雷吼匣中。脫賜使君應有意。兩邦和好永無窮。</text>
<title>春江曲</title>,<text>極目煙波望去舟。春江送別幾時休。愁多却羨鴛鴦鳥。雙去雙來泛碧流。</text>
<title>春江曲 其二</title>,<text>日出春江煙霧收。菱歌處處起芳洲。東風不解愁人意。吹送飛花近客舟。</text>
<title>春江曲 其三</title>,<text>楊柳風多西日斜。春江何處不飛花。行人且近長堤泊。夾路高樓盡酒家。</text>
<title>春江曲 其四</title>,<text>春江雨色白鷗添。蘆筍初生水若縑。日暮客帆浦外至。一時樓上捲珠簾。</text>
<title>春江曲 其五</title>,<text>送客高樓春夜深。海門風雨大江陰。更吹玉笛梅花曲。無那行人萬里心。</text>
<title>右馬助持金紙乞詩。卽平成春之父。</title>,<text>令子吾偏重。相逢意却親。英雄眞有種。氣槩不無神。許主丹心苦。憂時白髮新。預愁離別日。花滿鴨灘春。</text>
<title>右馬助持金紙乞詩。卽平成春之父。 其2</title>,<text>霏霏暮雨濕梨花。萬里初廻漢客槎。莫道異邦成遠別。馬州西北卽中華。</text>
<title>贈軍官 四首</title>,<text>崔嵬雉岳山。盪漾蟾江浪。淑氣鍾神秀。自古多名將。李侯抱大材。恂恂守謙讓。投筆事弓馬。雕蟲不足尙。半刺非棄擲。專城爲便養。摠府實武選。備局極時望。黠虜昔驕矜。風雪行遼障。黑齒今不測。波濤泛溟漲。夷險敢自擇。安危亦可仗。顧我忝奉命。自愧無寸長。愼簡爲同事。不扶焉用相。遠近爭快覩。休聲已先暢。安得任鎖鑰。永使國勢壯。</text>
<title>贈軍官 四首 其二</title>,<text>金侯起南服。壯銳無與敵。寶劍當必劚。神鷹貴一擊。妙藝獨穿楊。擧世誰爭的。白額不足數。窮猿號飛鏑。半刺吾豈惜。脫屣視州檄。入典熊羆師。精彩變壘壁。南邊絶使价。朝議甚北狄。專對屬疏庸。急難誰能柝。平生不識面。險艱思共歷。立談吐肝肺。許以同羈靮。水陸亘萬里。情親同懿密。唯思靖國憂。驅馳非所恤。卓異可許送。聖上知第一。</text>
<title>贈軍官 四首 其三</title>,<text>奉命有能否。但問所從誰。旣得金與李。白也才實奇。士爲知己死。宿昔欽風期。臨行不辭險。許往寧避危。萬戶非小官。玉浦當南陲。解印付軍吏。促裝趁行麾。長弓揷象服。楛矢何參差。雄弧孰敢控。夾路觀英姿。我讀百將傳。孫吳千載師。射亦一人敵。所貴敦書詩。公今正妙年。富貴同摘髭。請看丁巳行。錦南爲前規。</text>
<title>贈軍官 四首 其四</title>,<text>李侯不易得。妙譽金白倫。金子典禁旅。白守南海漘。子亦屬御營。自辟寔無因。聖上重斯行。一朝許三人。所貴邦國尊。豈伊平生親。披袂赴長途。壯士寧顧身。洪濤拍天闊。萬里同苦辛。老夫亦何幸。所從皆席珍。不獨才藝俊。最愛風習淳。龍泉始出匣。神虯初脫鱗。時危見節義。世亂識忠臣。公輩各努力。國恩難重陳。</text>
<title>舟中</title>,<text>長風掛帆席。滄海闊無灣。幾日夷程盡。經年漢節還。浮雲生四國。芳草遍三關。外域應懷惠。終令款百蠻。</text>
<title>赤間關</title>,<text>玉節經年天外還。錦帆重過赤間關。居人各怪容顏改。萬里風波客路艱。</text>
<title>彌陀寺守僧呈松雲弔安德天皇詩。次贈。</title>,<text>淪胥何人得濟艱。只今遺廟水煙間。博多津畔三更月。曾照宮娥白玉顏。</text>
<title>彌陀寺守僧呈松雲弔安德天皇詩。次贈。 其二</title>,<text>梵宮寥落古城傍。安德祠堂草樹荒。擊鼓賽神村女散。碧空無際海茫茫。</text>
<title>彌陀寺守僧呈松雲弔安德天皇詩。次贈。 其三</title>,<text>千年怨恨欲何窮。嗚咽寒波日向東。客來古祠春寂寂。數聲村笛夕陽中。</text>
<title>藍島</title>,<text>碧海迥連空。長門近越中。片雲隨去帆。細雨濕孤篷。布德綸音暢。觀風藻思雄。異方爭快覩。文彩愧秋翁。</text>
<title>江戶雜詠。爲島主題金障。皆執政所請。</title>,<text>百尺梧桐彩閣齊。霱雲褰盡夕陽低。別堂石嶼無人到。琪樹千重彩翼棲。</text>
<title>江戶雜詠。爲島主題金障。皆執政所請。 其二</title>,<text>馳道楊花撲馬蹄。靑樓春望日初低。金戈玉勒紅塵合。執政初回第五堤。</text>
<title>江戶雜詠。爲島主題金障。皆執政所請。 其三</title>,<text>畫閣重簾捲彩霞。月明雲淨炫霜華。誰家玉笛三更語。落盡墻東白玉花。</text>
<title>江戶雜詠。爲島主題金障。皆執政所請。 其四</title>,<text>一生雄武冠三軍。幾處搴旗立大勳。爭道衆中看易辨。寶刀常帶七星文。</text>
<title>江戶雜詠。爲島主題金障。皆執政所請。 其五</title>,<text>小市南頭狹路斜。樓臺遙望納言家。阿郞不惜金襴濕。細雨長堤踏落花。</text>
<title>江戶雜詠。爲島主題金障。皆執政所請。 其六</title>,<text>淸歌一曲舞花姝。十二樓臺近九衢。昨日長崎蠻客至。五盤擎進大秦珠。</text>
<title>江戶雜詠。爲島主題金障。皆執政所請。 其七</title>,<text>層城繚繞水縈廻。璧殿金樓次第開。日午大官朝賀退。兩行戈劍辟塵埃。</text>
<title>江戶雜詠。爲島主題金障。皆執政所請。 其八</title>,<text>九街人靜近黃昏。花月樓臺鎖翠垣。今夜大君期曲宴。奉行齊會內城門。</text>
<title>江戶雜詠。爲島主題金障。皆執政所請。 其九</title>,<text>半空金閣是誰家。屋角飛騰鳳吐霞。獵騎夜回神奈雪。玉杯春醉日光花。</text>
<title>江戶雜詠。爲島主題金障。皆執政所請。 其十</title>,<text>日落天高海氣寒。萬家煙樹畫中看。錦鞍繡勒皆豪士。金屋瓊樓盡達官。</text>
<title>江戶雜詠。爲島主題金障。皆執政所請。 其十一</title>,<text>重關複嶺屹相望。天險由來百二强。峰轉日光飛彩鳳。港開滄海作金湯。</text>
<title>江戶雜詠。爲島主題金障。皆執政所請。 其十二</title>,<text>樓閣玲瓏畫燭中。五更冠劍集諸公。平明日出扶桑底。萬縷丹霞射海紅。</text>
<title>江戶雜詠。爲島主題金障。皆執政所請。 其十三</title>,<text>重城屈曲繞池臺。臘月梅花滿樹開。莫道仙洲風浪阻。滄溟東畔卽蓬萊。</text>
<title>江戶雜詠。爲島主題金障。皆執政所請。 其十四</title>,<text>自是三千第一流。門前棨戟列豼貅。廿年執政功仍重。威令長行六十州。</text>
<title>江戶雜詠。爲島主題金障。皆執政所請。 其十五</title>,<text>石城東帶二江回。碧海晴光落日來。欲識大官齊會處。靑煙長繞七層臺。</text>
<title>江戶雜詠。爲島主題金障。皆執政所請。 其十六</title>,<text>千群敎就水犀軍。幕府春生組練文。海外卽今無一事。只將馳獵較奇勳。</text>
<title>江戶雜詠。爲島主題金障。皆執政所請。 其十七</title>,<text>二邦和好樂昇平。廿載東溟浪不驚。不有馬州能款客。風濤安得漢槎行。</text>
<title>留別島主</title>,<text>一心殉國獨勞勞。文彩當今絶代豪。始覺此行功最重。大君新贈萬金刀。</text>
<title>留別島主 其二</title>,<text>情深不覺動離憂。急管驪謳送客舟。行到故鄕應有問。風流唯說馬州侯。</text>
<title>留別島主 其三</title>,<text>玉節金章故國歸。鴨灘南畔雁初飛。邦人若問東方事。誠信交隣古亦稀。</text>
<title>留別島主 其四</title>,<text>明發行人故國歸。中流鼓角引龍旂。相思莫道音書絶。春雁年年向北飛。</text>
<title>留別召長老</title>,<text>別酒臨流強自傾。異邦分手若爲情。乘槎獨許蘇卿節。泛海還同達磨行。落日春陰生絶嶼。接天風浪出孤城。相思夜夜多離夢。莫道音容隔此生。</text>
<title>留別召長老 其二</title>,<text>漢客歸槎豈再逢。故人相送惜離容。一時握手歡如夢。萬里論交恨莫從。豈有文章驚海內。只將誠信保瀛封。檣烏欲起樓船發。回首扶桑意萬重。</text>
<title>留別召長老 附龍洲詩 癸未使日本時</title>,<text>金絶長河深復深。中流仍想故人心。千金若浼齊高士。玉貌何由傳至今。</text>
<title>平山次鳴皐李從事韻 以下按海西時</title>,<text>燁若朱霞英。粲如蒼華琰。壓倒鮑家豪。少年太不儉。大名鬼所疾。至白人孰玷。逸氣自橫放。光華不可掩。受福喜幷渫。正邦看鴻漸。豈謂事大謬。一朝亂弦剡。鶴蓋隔遼沙。鴨綠失天險。萬姓氣欲奪。三辰色盡斂。驅馳子佐儐。奔走吾分陝。相逢髮指冠。放血能無歉。古刀尙雷吼。陰符時一撿。茲行豈獲已。否者天必厭。討眷良不啻。論文亦已忝。忽枉蔥秀作。華牋吐長焰。至巧奪天造。百怪入驅染。朱梁得無屈。張許必自貶。玉溜不改色。鉛畫誰指點。終思筆再華。忍見旗三颭。盛事日寥寥。浮生老冉冉。蠖屈以求信。去矣吾何慊。</text>
<title>首陽館</title>,<text>首陽池館海西濱。夜夜高樓望北辰。萬里乘槎溟海闊。一年持節鬢絲新。靑齊地隔樓船絶。遼薊天寒使蓋頻。聖代卽今憂戰伐。孰將雄劍靜邊塵。</text>
<title>安岳客舍。次板上韻。</title>,<text>昔者吾先子。經謨早得門。窮通關氣數。出處信乾坤。事業眞儒盛。聲名一代尊。當年剖竹地。經過獨傷魂。</text>
<title>安岳客舍。次板上韻。 其2</title>,<text>舊跡餘篇翰。遺芬問老儒。江山應似昨。樓閣半荒蕪。木落煙霜淨。天寒菡萏枯。低徊不能發。盡日對庭梧。</text>
<title>安岳客舍。次板上韻。 其3</title>,<text>冉冉人間世。浮生閱逝波。大名餘尺碣。遺澤泣村婆。客舍風煙古。城池歲月多。翰林臺亦盡。陳跡但荒坡。</text>
<title>贈戴恩堂主人 次崔東皐韻</title>,<text>一字尙可褒。六爵本不輕。何代無際會。二者誰能幷。杖策出林壑。束髮列公卿。叱咤風雷奔。指顧邦域淸。外物盡龍蠖。世故寧足嬰。超然返田廬。興趣江湖盈。世路方險澁。西關滿旃旌。老矣亦可能。何人倒屐迎。</text>
<title>贈戴恩堂主人 次崔東皐韻 其2</title>,<text>僧衣着盡錦衣還。聲價當年動九關。萬事不求忠孝外。一生空老戰爭間。飛騰豹略無遺策。咫尺天威若拜顏。才大古來難自棄。肯敎劉老臥西山。</text>
<title>贈戴恩堂主人 次崔東皐韻 其3</title>,<text>半生辛苦爲斯人。鍾鼎山林亦宿因。百戰功高寧避敵。一官恩重欲忘身。天寒大澤龍蛇遠。雲謢奎章日月新。老去尙堪當世用。幾時奇烈奏楓宸。</text>
<title>次先大夫韻。贈郭同知。卽少時詩軸。</title>,<text>秋空削出石峯寒。百二山河表裏見。絶頂題詩誰最多。神明太守頻遊眄。</text>
<title>次先大夫韻。贈郭同知。卽少時詩軸。 其二</title>,<text>若非哥翰帳前逢。會向楞嚴會上見。絶世雄豪誰復知。向來人主回英眄。</text>
<title>安岳老吏元應倫。來示先大夫詩。謹次其韻。</title>,<text>客堂何處訪遺塵。往事慇懃聽老人。聞說此辰初視篆。如今五十五回春。</text>
<title>安岳老吏元應倫。來示先大夫詩。謹次其韻。 其二</title>,<text>楊山勝地昔年遊。先子聲名第一流。欲上危樓問遺跡。破荷殘菊不勝愁。</text>
<title>安岳老吏元應倫。來示先大夫詩。謹次其韻。 其三</title>,<text>至今遺澤口津津。隻字殘篇各自珍。往事廿年浮世換。向時耆舊更何人。</text>
<title>次蔡進士 益</title>,<text>去歲星槎海外行。今年玉節又西征。驅馳萬里身全老。震盪三靈事可驚。亂後江山猶伯氣。秋深禾黍樂疲氓。楊山自是桐鄕地。況復逢君話舊情。</text>
<title>楊山贈小童三人</title>,<text>一夜西風落井梧。友蓮堂畔月輪孤。楊山小吏能留客。窓外霜寒奉玉壺。</text>
<title>贈林河</title>,<text>耆老今誰在。林生舊執經。人間幾甲子。世事劇奔星。短髮憐吾白。雙眸喜子靑。明朝玉節遠。回首月呼亭。</text>
<title>次郭同知韻</title>,<text>戮力干戈際。難將水石親。秉忠還宿業。廣孝卽前身。帶礪恩榮極。風雲契合新。人天同一濟。菩薩亦眉嚬。</text>
<title>次郭同知韻 其二</title>,<text>雄姿不易得。夙昔願相逢。白髮論兵苦。黃花命酒慵。古刀昏寶鍔。旅服綻前縫。待到殷陽日。期君石上松。</text>
<title>九日。次蔡進士韻。</title>,<text>醉舞黃花亦自羞。暮年奇計不曾讎。天機衮衮無時息。人事悤悤幾日休。二水曲通龍浦拆。片峯高揷小靑浮。明朝別後應相憶。回首西關第一樓。</text>
<title>九日。次蔡進士韻。 其二</title>,<text>客舍淸霜歸意闌。一秋多病此留盤。使君地主能相待。旅客天涯且盡歡。栗浦寒煙來碧戶。月峯晴色上朱欄。雙旌又向安陵去。無奈黃花送別難。</text>
<title>次郭同知韻</title>,<text>盡瘁誠吾分。偏驚鬢雪交。此身還碌碌。擧世日滔滔。受命溟波闊。分憂塞國遙。何當返草屋。稚子喜相邀。</text>
<title>次都事許 灌 留別韻</title>,<text>蒼黃棨戟去西關。贏得兒童拍手看。貫日孤忠思報國。拂衣初計負歸山。時危兵甲興亡際。酒盡驪駒去住間。還愧臺參多厚意。薛生寧合作麤官。</text>
<title>次都事許 灌 留別韻 附原韻</title>,<text>天開卿月迥臨關。惠化人爭拭目看。海若門前誰詑水。日觀峯外更無山。平生忠敬工夫地。談笑從容造次間。自見宣師些有得。書紳勉欲着心官。</text>
<title>重別都事</title>,<text>明發苦愁思。命駕出西館。寒風日夜厲。積雪遍海岸。忽見孤黃鶴。離群惜分散。我願從此禽。惜哉無羽翰。臨行不能發。顧望但長歎。駟馬不我留。落景曖高幔。會合自有期。莫道音書斷。子其敦舊情。親交貴如貫。</text>
<title>重別都事 其二</title>,<text>今日斗酒別。離恨安可極。哀絃奮逸響。四坐咸變色。士爲知己死。君子必隣德。傾心同所樂。夙昔共晏息。此歡謂可終。一朝遽南北。榮名貴及時。少壯難再得。何不據要津。一振垂天翼。無爲隱下僚。迷邦獨懷默。</text>
<title>送申使君 悅道 赴蔚珍 以下京中</title>,<text>邈彼滄海東。實惟神仙窟。作宰豈易得。吾君有道骨。高臥未經旬。政聲已卓越。葆眞獨內觀。精光吸日月。安期倘相問。報我今華髮。</text>
<title>送申使君 悅道 赴蔚珍 以下京中 其二</title>,<text>政事聖所重。家國豈異本。民情大可見。柯則亦不遠。治亂竟何常。人和在布悃。風俗貴一變。世道足回輓。願爲迂儒拙。毋爲俗吏狠。</text>
<title>送申使君 悅道 赴蔚珍 以下京中 其三</title>,<text>吏道何其難。臨民敢不愼。無謂海邑陋。十室有忠信。太察戒傷明。令急懼招吝。所貴惟絜矩。中和爲大順。佇聞政化成。遠近流芳訊。</text>
<title>送趙日章赴興海任</title>,<text>古劍將離別。雷雨日夜驚。旅雁失其群。中道顧悲鳴。何況雙黃鵠。羽翮臨分張。幸有盈觴酒。可以慰離傷。請爲遊子斟。眷眷思彌長。華月皎素光。肅肅閑夜涼。高談未能半。扼腕忽西望。欲論當世事。無人知慨慷。相看髮指冠。淚下沾衣裳。安得爲雙鶴。共子遠翺翔。</text>
<title>別曺寧海 文秀 赴任</title>,<text>安民爲令宰。避世卽仙官。別路經丹壑。搴帷近紫壇。海呑圓嶠闊。山揷蔚陵寒。若見安期輩。言余已掛冠。</text>
<title>送崔大容赴吉州</title>,<text>塞外資雄鎭。朝端輟從臣。季通方獨步。子玉孰爭倫。地望絲綸舊。天恩簡擢新。北風迎皁蓋。飛雪擁朱輪。惜別驚全老。論交喜夙親。所希治化洽。從此靜胡塵。</text>
<title>題養老齋帖 曺僉知浩爲親所築</title>,<text>聞說郊居勝。丘樊絶世埃。野堤垂柳合。村逕翠篁開。水接楊花闊。山連冠岳回。何時一樽酒。共醉菊華廻。</text>
<title>題養老齋帖 曺僉知浩爲親所築 其二</title>,<text>夙昔經營久。棲遲爲老親。悅心聊種樹。致樂故留賓。盛事傳耆舊。高風協隱淪。浮生有不及。嗟爾宦遊人。</text>
<title>朴都事挽</title>,<text>松峴同歡宴。連家分益重。至今勞夢想。何處接音容。白日新埋劍。靑雲舊躍龍。空餘冷井宅。寥落對寒峯。</text>
<title>安同知堂叔挽</title>,<text>擧世誰憐我。平生感德深。相依喪亂日。不負眷望心。玉樹留家慶。金章歎陸沈。空餘醉後哭。淚盡御橋陰。</text>
<title>權舍人 淰 挽</title>,<text>亂後初相見。西行又別思。十年投漆分。今日哭君悲。直氣風霜際。孤忠震蕩時。無因覩玉立。蕭瑟白雲司。</text>
<title>李晩沙外舅挽</title>,<text>我是沙翁友。於公若渭陽。有心懷令德。無路接淸光。甲子泥塗屈。丁孫福履將。時危失壯士。何日整封疆。</text>
<title>金僉知 應男 挽</title>,<text>順忠公後幾仍雲。回是籠巖伯仲分。門戶近來零落盡。北溪無復醉尋君。</text>
<title>哭朴秀才 穉</title>,<text>有鳥名鸑鷟。乃在桐樹柯。下來南岳鳴。五色相交加。蔚爲王者瑞。不受塵俗羅。翔集自成行。出入聲相和。羽翮忽以摧。壯圖還跌蹉。四海諒難絶。孰謂天可摩。鳥鵲滿空林。啾啾當奈何。</text>
<title>送吳汝擴 端 出按海西</title>,<text>近密非不重。巡宣切邊臬。況復艱危日。掄寄必俊杰。夫子邦國紀。赫赫冠朝列。輟茲銀臺直。遂仗西門節。祖席當歲暮。軒蓋凌風雪。列郡盡瘡痍。編戶皆流絶。布政貴優優。擊斷宜畫截。鎖鑰方克壯。金湯稍可設。飛聲已肅穆。局促哂前轍。舊政誰可告。離懷黯將別。父老儻相問。言我愧薄劣。</text>
<title>銀臺次李直夫 敬輿 韻</title>,<text>莫莫桐樹枝。噦噦祥鳳集。羽毛光陸離。宮徵聲相入。宗匠屬時髦。彙征賴引汲。聯翩喜得朋。慷慨思赴急。千匀引一髮。國勢決呼吸。畜義狐趙豐。畢謀種蠡諿。常聞先聖訓。下居莫惡濕。今日不極力。隱忍終何及。莫哂愚者一。愧非亂臣十。衆賢豈我匹。蘭室欣共襲。量力敢求安。語難時掩泣。顯行思驥附。存身憶龍蟄。白首倘無棄。爲公鞭亦執。</text>
<title>次李副學直夫韻</title>,<text>煌煌靑鸑鷟。乃在蕊珠宮。翔集九霄顚。游戲琪樹叢。朝飮醴泉流。夕宿滄海東。我欲託此鳥。一擧凌長風。短翮諒無及。習習蓬蒿中。莫念毛質陋。但願精誠通。豈不常苦辛。羞與黃雀同。九萬倘可搏。附翼期始終。</text>
<title>次李副學直夫韻 附原韻 白江</title>,<text>春空一片月。掛在蓬萊宮。色潤金掌露。寒通桂樹叢。餘輝散城陌。照我草屋東。依俙蘭雪姿。霽景兼光風。天上與人間。一般空明中。仙槎繫遐想。誰道銀河通。所貴氷壺澈。不必金樽同。他年五湖上。抱此期長終。</text>
<title>次李直夫，李子方兩益酬唱之作。</title>,<text>睡起茶煙惹鬢絲。禁城臨眺艶陽姿。祥雲半掩蒼龍闕。細雨全低御柳枝。亂後江山元不改。春來花鳥更無私。狂歌莫怪偏多感。萬事如今異昔時。</text>
<title>次李直夫，李子方兩益酬唱之作。 其二</title>,<text>春愁得酒亂如絲。醉去誰憐骯髒姿。肯遣神龍蟠尺水。孰將威鳳下孫枝。孤忠自許風塵際。殊渥曾添雨露私。十萬橫行更何日。滿頭霜雪爲傷時。</text>
<title>次李直夫，李子方兩益酬唱之作。 附原韻 晩沙</title>,<text>日日東風拂柳絲。滿城紅白艶生姿。無情狂蝶晴多戲。底事疏梅晩着枝。節物自知先後發。化工安有淺深私。細思浮世蒼茫意。望北黃昏獨立時。</text>
<title>次李直夫，李子方兩益酬唱之作。 附次韻 白江</title>,<text>萬點蒸霞萬縷絲。秖將花柳飾春姿。籠煙影掃長安道。帶雨光含上苑枝。造化自然群物遂。洪匀豈着一毫私。天心可見何須復。生意宜觀靜坐時。</text>
<title>次李直夫，李子方兩益酬唱之作。 附次韻 白江 其二</title>,<text>野鶴霜毛垂素絲。尋常標格異仙姿。曾棲玉樹遊三島。更向瓊林借一枝。斂翼猶思歸汗漫。乘軒還愧被恩私。君當鵬路搏風日。問我瀟湘月白時。</text>
<title>次金東皐 蓍國 韻</title>,<text>竹外柴門晝不開。小庭春雨長靑苔。東風似識仙翁意。留着殘紅待客來。</text>
<title>次蔡伯昌 裕後 韻</title>,<text>楊花滿逕絶飛塵。檻外長江霽色新。還怪白鷗驚去盡。隔溪知有釣魚人。</text>
<title>送李挺而 命雄 觀察嶺南</title>,<text>嘉會難再遇。淸時不易得。辰龍遞隱見。人事無終極。願得展嬿婉。我友鎭南國。親昵竝集送。置酒此漢北。惜別豈不苦。所喜能盡力。愛至望苦深。敢不勉令德。寬猛貴相濟。中和誠可則。行矣樹嘉猷。黽勵靜方域。</text>
<title>送李挺而 命雄 觀察嶺南 其二</title>,<text>夙昔二三子。卓犖負雄略。文學準游夏。事功擬管樂。各勉爲國心。不曾廢丘壑。寔惟南門重。非才孰可託。高旌出鳥嶺。玉節度東洛。海嶠方肅淸。日域稍奉約。武略自此競。文敎亦可作。政成返豈遲。無負同歸諾。</text>
<title>次李正字 時馣 韻</title>,<text>敢謂氷生水。還思借壁輝。相逢歡有客。欲別歎無衣。雨後西風起。秋高北雁飛。故林滄海上。幾日詠同歸。</text>
<title>騎省。次滄海，藥峯詠摠府芭蕉之作。</title>,<text>省中嘉植艶天庭。最愛靈蕉勝瑞蓂。葉近玉階陰轉密。露添金掌色還靑。臨風獵獵迎麟節。浥雨亭亭偃鶴翎。爲報主人勤護植。莫敎芳榦望秋零。</text>
<title>次李直夫韻</title>,<text>無論恥帝秦。況復奉夏正。冠屨忽倒置。所恃惟聖明。忠臣欲解骨。小大畢忘生。一怒尙可雪。氛祲謂易淸。肅肅三元日。濟濟羅簪纓。此禮堪慟哭。小臣昧重輕。處權豈不貴。大經難變更。所懼寄虎吻。削弱竟無成。客從西方來。鶴駕指日迎。此語安足信。兇狡本夷情。尙憶龍蛇際。皇恩極扶傾。</text>
<title>日本諸執政。因藤智繩求詩。廟堂令製送</title>,<text>此生無處得相逢。萬里煙波隔幾重。惟有一輪東海月。夜深還照玉人容。</text>
<title>日本諸執政。因藤智繩求詩。廟堂令製送 其二</title>,<text>若水麟洲路自通。昔年持節向天東。如今坐想仙遊興。玉樹琪花似夢中。</text>
<title>日本諸執政。因藤智繩求詩。廟堂令製送 其三</title>,<text>一別仙山歲幾遒。海天消息隔中州。瑤臺舊侶如相問。昔日行人已白頭。</text>
<title>直中謹次水色韻</title>,<text>獨有文章伯。偏憂板蕩年。削平還指日。強弱豈由天。海路中原隔。胡氛北極塡。忽聞歌苦曲。雙涕欲漣漣。</text>
<title>李都事 邦益 挽</title>,<text>逐客南遷日。風霜故國秋。相逢仍擊節。惜別更登樓。玉樹留餘慶。銅章屈壯遊。孤旌漢江闊。掩泣送歸舟。</text>
<title>送鄭守伯 廣成 出守寧海</title>,<text>靈境連三嶠。崇班出九卿。只緣恩渥重。誰識宦心輕。地盡重關豁。天空大壑平。一生瞻仰意。此別倍沾纓。</text>
<title>送吳藥峯以賓客入瀋陽</title>,<text>別懷原慘惔。世故極憂艱。尙賴南陽去。能回北轡還。孤煙寒大漠。落日澹幽關。不必悲歌飮。空摧壯士顏。</text>
<title>次寧海使君見寄韻</title>,<text>且喜蓬山近。何曾數列卿。雨晴官舍晩。風煖柳花輕。勝境誠難得。離懷自不平。誰憐倦形役。白髮愧華纓。</text>
<title>宿德潭亭子 東淮別業</title>,<text>一官吾豈樂。世故苦相侵。北闕承新命。東山別故林。艱虞無日了。衰疾逐年深。夜宿高樓上。悠然生隱心。</text>
<title>送別李金井</title>,<text>孤舟欲別時。日落長江涘。贈言古所重。責善斯爲美。君高酒可戒。我拙官宜止。世故方險艱。憂虞何時已。君看石上松。亭亭雪中翠。</text>
<title>步前韻東鄭寧海</title>,<text>作賦陶彭澤。休官漢長卿。安危知繫重。進退覺身輕。樹老山村僻。潮生野岸平。誰憐墑埴者。頭白尙簪纓。</text>
<title>沈政丞夫人挽</title>,<text>一代推家範。夫人淑德成。竹兜邊吏服。麻袱女官驚。欲識經綸盛。原資壼則貞。中郞亦俊逸。身世極哀榮。</text>
<title>朴監察 文燁 挽</title>,<text>逐客何人記。他鄕接勝遊。梅花大關雪。錦纜鏡湖舟。一別嗟黃壤。餘生已白頭。古來存感激。不必爲貂裘。</text>
<title>上疏乞郡後。錄呈潛谷僚丈。</title>,<text>敢厭承明直。徒懷反哺心。湖山他日別。應憶此同衾。</text>
<title>上疏乞郡後。錄呈潛谷僚丈。 其二</title>,<text>獨草陳情表。封辭淚欲垂。只緣親已老。不得戀明時。</text>
<title>遣興</title>,<text>六載今歸國。春深更索居。乾坤多難後。花柳掩門初。白馬遼陽使。靑絲日本書。經綸自有策。憂世莫沾裾。</text>
<title>遣興 其二</title>,<text>耕鑿從吾好。身閑返舊林。和風看擘柳。旭日聽啼禽。戰伐方多警。移居不厭深。無心學干祿。蹤跡任浮沈。</text>
<title>崔監司 晛 挽</title>,<text>玉署分曹愧後生。金蘭托契忝同明。一時事業興王際。十載音容戀別情。榮悴在天唯直道。危亡無日孰提衡。請看竹嶺千重峻。不及先生萬代名。</text>
<title>永平山城 此以下任安邊時</title>,<text>北路通京國。關防獨此城。存亡由氣數。興廢亦人情。古木圍殘堞。寒煙鎖舊營。時危聞鼓角。無力掃胡庭。</text>
<title>安邊府舍。次李穩城 祗先 韻。</title>,<text>煙花落盡鳥聲酣。三月淸明日過三。天際雪山來漠北。水邊官柳擁城南。極知景物同京國。且趁良辰命鶴驂。賴有浣花詞客在。相尋時復醉芳潭。</text>
<title>安邊府舍。次李穩城 祗先 韻。 其二</title>,<text>明時乞郡爲營甘。初輟鑾臺晝接三。少日乘軺浿水北。丁年奉使馬州南。榮枯一覺黃粱枕。惠化還慙白鹿驂。珍重國恩無日報。漫敎鷗鷺怨淸潭。</text>
<title>安邊寒食。憶先壟。</title>,<text>古郭垂新柳。嬌禽弄晩晴。他鄕又寒食。來日卽淸明。令節催人老。流光感客情。丘墳拜掃隔。回首一沾纓。</text>
<title>郡齋春日</title>,<text>病起時將晩。花穠塞國春。北門烽火急。南徼羽書頻。獨自憂天步。空思臥瀼濱。平生激昂意。初不爲朱輪。</text>
<title>郡齋春日。用前韻。</title>,<text>城晩煙花暖。垂楊小閣春。袁安居外久。何遜乞州頻。自愛南山曲。何殊北海濱。人生貴快意。吾不羨華輪。</text>
<title>郡齋春日。用前韻。 其二</title>,<text>農作家家急。春耕及晩晴。杏花村外白。江水郭前明。勞嗇憐民俗。歌謠見物情。還思字牧拙。露冕愧華纓。</text>
<title>遣興奉李穩城</title>,<text>不到幽人宅。春來阻起居。客心還寂寞。生事定蕭如。水鳥窺簷幌。巖花落案書。應憐朱墨者。白首事題輿。</text>
<title>次李穩城韻</title>,<text>政拙人皆厭。兒童且莫迎。才慙循吏傳。寵竊近臣名。棄擲還高臥。顚狂任獨行。唯思竭忠節。世亂敢歸耕。</text>
<title>次李穩城韻 其二</title>,<text>北海樽長滿。高賓置驛迎。酒中無俗態。身外卽虛名。竹引携筇入。花邀岸幘行。何如晉彭澤。歸去事春耕。</text>
<title>再次前韻。寄李穩城。</title>,<text>杏花開欲盡。宿雨霽郊居。酒態狂無敵。風流老莫如。高吟出師表。肯作入城書。竟日留歡樂。溪橋命醉輿。</text>
<title>再疊前韻。奉李穩城。</title>,<text>臨卬有上客。斗酒每相迎。柳密纔分色。花深不辨名。城頭乘興出。醉後放歌行。待取歸田日。相期老釣耕。</text>
<title>次李穩城贈兒翊相韻</title>,<text>小齋春酒熟。細雨楊花落。時有幽人來。開樽共對酌。</text>
<title>三月廿九日大雪</title>,<text>北雪還無賴。層城一尺圍。初縈柳絮亂。更雜杏花飛。此物關陰氣。深春發殺機。朱明方受謝。或恐玉衡違。</text>
<title>三月廿九日大雪 其二</title>,<text>詩人慮太遠。正月歎繁霜。如何一夜雪。壓盡百花香。風急鶯難囀。泥寒燕獨忙。天機近人事。寒燠錯陰陽。</text>
<title>哭李洪州 命雄</title>,<text>哭野悲已甚。絶絃竟何爲。容儀隔重壤。一朝阻風期。托契固有神。知己世共知。哀歌正激烈。獨立當安之。亭亭南山松。豈無梁棟姿。霜霰忽摧折。已矣奈天時。</text>
<title>哭李洪州 命雄 其二</title>,<text>骨肉貴親親。結交重是義。況我連枝樹。不獨金石比。中途忽相失。存者已心死。永絶賞音望。倀倀當誰倚。山崩海瀆渴。虎逝狐貍喜。寄言長逝子。乾坤日橫圮。</text>
<title>哭李洪州 命雄 其三</title>,<text>論舊必求本。卜宅貴處仁。兩家世淸達。三代幸接隣。心以道義密。契爲聲氣親。方伯亦大官。五十爲中身。所悲老親存。匪懼聲名湮。天南屹新堞。功烈照千春。</text>
<title>次李穩城韻</title>,<text>獰飆北海立。勢拔雪山傾。氣象誠難測。災祥豈易名。還思錦州急。消息膽先驚。戎馬龍灣北。何時事鑿耕。</text>
<title>次贈李都事 得養</title>,<text>堂堂譽望百夫場。正直端宜盛玉堂。已怪甲科無杜牧。豈知州紱奪蘇章。七年天地憂君淚。萬事風波嫉惡腸。峽裏歸田最高絶。小溪花雨倚空床。</text>
<title>次兒翊相韻 六言</title>,<text>香雪軒中酒熟。望月堂下花開。眼看春光欲老。何事仙翁不來。</text>
<title>次兒翊相韻 六言 附原韻</title>,<text>醉起玉樓吹笛。江城杜鵑花開。春風月明楊柳。鐵峽流水西來。</text>
<title>鶴城館。次軸中韻。贈雪淸上人。</title>,<text>幾日賦歸山。半生戎馬間。今朝對雲衲。寂寂郡齋閑。</text>
<title>鶴城館。次軸中韻。贈雪淸上人。 其二</title>,<text>明月海上山。瓊花水石間。何當一錫去。與爾共淸閑。</text>
<title>向金剛山</title>,<text>最愛秋山好。淸霜萬壑明。欲尋楓嶽去。曉發鶴城行。立馬楸池盡。褰帷大壑平。千峯海天外。一一錦屛橫。</text>
<title>通川蓮亭。次李天章 明漢 韻。</title>,<text>水亭留客宿。官醞復新開。八月秋寒早。荒城細雨來。池荷交砌竹。石瀨瀉庭苔。欲學安民策。還慙字牧才。</text>
<title>通川蓮亭。次李天章 明漢 韻。 附原韻 白洲</title>,<text>一畝方塘闢。三椽小閣開。晩腥官市散。微雨海棠來。滿案唯黃卷。盈庭可綠苔。圖南應不遠。莫滯士元才。</text>
<title>高城海山亭。次東陽，澤堂觀海韻。</title>,<text>絶頂仙人館。雲窓瞰十洲。天空九井出。海坼七星浮。忽得文翁舊。還成太史遊。猶言登覽狹。別欲泛滄流。</text>
<title>四仙亭</title>,<text>聞道安期輩。驂鸞此地遊。玉簫今寂寞。千載水空流。畫閣湖山淨。西風松桂秋。登臨興不盡。落景泛孤舟。</text>
<title>宿楡岾</title>,<text>金刹霜楓外。香臺石逕幽。獨來千嶂夕。高臥八林秋。翠柏粧丹壑。彤樓鏡碧流。始知人世隔。疑入赤城遊。</text>
<title>隱身巖</title>,<text>疊嶂碧崔嵬。茲遊實壯哉。金烏跳海出。霜鶻捩天廻。問法高僧去。談眞羽客來。名山信可賦。終乏謫仙才。</text>
<title>贈性珠</title>,<text>五更風雨玉峯秋。萬瀑丹楓漲碧流。霽色曉看天德寺。泉聲夜聽正陽樓。</text>
<title>正陽寺</title>,<text>石路盤山曲。香臺出半空。寒聲驅暮雨。落葉捲秋風。獨立人天外。平看海嶽雄。仙遊難再得。歸思莫悤悤。</text>
<title>表訓寺</title>,<text>行意忽參差。淹留興太奇。捲簾疏雨急。停策宿雲垂。自笑重來晩。誰憐後會遲。天公故曉事。三日滯歸期。</text>
<title>正陽寺</title>,<text>山行有底急。乘興獨離群。況復西風起。遙天無片雲。嶺從三岾合。路入百川分。落日高樓坐。千峯生暮氛。</text>
<title>正陽寺 其二</title>,<text>快閣臨無地。峯巒枕席間。西風吹巨壑。落日滿秋山。勝境誠難託。塵蹤竟獨還。空居慙老釋。役役損紅顏。</text>
<title>鶴巢</title>,<text>臺破巢空鶴不廻。洞天斜日石屛開。仙山目斷無尋處。前度劉翁又獨來。</text>
<title>題正陽寺南樓</title>,<text>衆香城外九井峯。別有毗盧迥作宗。日出南將月出竝。大爐西接小爐重。高秋檜柏粧明鏡。白日風雷起火龍。快覩一山眞面目。正陽新雨倚孤松。</text>
<title>萬瀑洞。贈良煕。</title>,<text>亂瀑分流急。山腰坐石苔。路回靑嶂合。巖斷碧潭開。錦葉粧金閣。仙雲繞玉臺。渺然塵事隔。疑是入天台。</text>
<title>普德窟。次曉邃。</title>,<text>百道飛泉萬疊山。錦林紅葉白雲間。盤空獨鶴今何在。石上高僧落日還。</text>
<title>妙吉祥。次雙淳。</title>,<text>不識圓通路。初經萬瀑潭。谷深瓊樹合。天近玉峯參。曉日生仙窟。霜楓映佛龕。明朝山外別。塵土暗歸驂。</text>
<title>發長安寺</title>,<text>淸晨發古寺。跋馬別仙山。流水如有恨。老僧相送還。凝霜竦高木。旭日射孱顏。歸路金蘭外。何時得再攀。</text>
<title>草嶺</title>,<text>楸池雁岾古來難。若比茲山平復寬。九曲羊腸縈半腹。千回鳥道上孱顏。雲生鐵峽開天小。秋盡霜楓挾路丹。堪笑此翁看不足。嶺頭猶自倚征鞍。</text>
<title>題通川淸虛堂</title>,<text>滿目悲陳迹。無心辦勝遊。人生能幾日。天地一浮漚。古木餘衰柳。荒城枕廢溝。白頭無限淚。相對郡南樓。</text>
<title>郡齋感舊</title>,<text>池荷憔悴盡。蕭瑟郡城秋。再到曾來地。無因續舊遊。西風一夜雨。孤燭五更樓。咫尺音書絶。寒窓寂寞愁。</text>
<title>次昌道驛</title>,<text>古驛人皆盡。頹垣傍薜蘿。亂離何日定。征戰十年多。水接通溝闊。山圍斷髮遮。臨岐獨揮涕。小少昔經過。</text>
<title>途中想金剛</title>,<text>駕鶴驂鸞上碧空。九秋涼露桂花叢。玉皇宴罷仙官散。午夜天壇月正中。</text>
<title>將北巡。發咸興府。以下按嶺北時</title>,<text>曾聞六鎭勝。每欲到邊州。此日巡宣晩。還當白露秋。孤雲薛罕嶺。淸旭樂民樓。玉節有光彩。風霜老自愁。</text>
<title>洪原縣</title>,<text>原隰歲方晏。驅馳日復昏。茲行窮地紀。到處卽天恩。積水浸坤軸。孤城隱海門。時危思盡瘁。宣化愧元元。</text>
<title>磨雲嶺</title>,<text>層峯上不極。衮衮出雲端。只覺登臨爽。寧辭陟降難。地連南極盡。天拆北溟寬。蓬嶠煙濤外。空懷駕白鸞。</text>
<title>端川郡</title>,<text>共喜皇華至。巡宣近亦稀。傾城看玉節。夾路列紅旂。子惠慙長策。戎謨愧碩幾。歸時當信宿。父老莫相違。</text>
<title>磨天嶺</title>,<text>千盤陟盡氣雄哉。天外蒼然海色開。絶域關防全設險。異時恢拓憶奇才。三韓地勢當南極。兩界山形自北廻。靺鞨收功竟何日。醉將長劍倚崔嵬。</text>
<title>城津朝日軒</title>,<text>五更天海碧糢糊。百尺危欄俯積蘇。忽見六龍擎出日。始知金闕隱方壺。懸崖激浪雷霆合。絶頂譙樓粉堞孤。却憶扶桑奉使日。室津層閣看平都。</text>
<title>吉州</title>,<text>察俗歲時晩。驅馳原隰勞。秋光催鬢髮。行色逐旌旄。饕餮何須問。明良或可褒。遐方少民卒。忍使久嗷嗷。</text>
<title>朱村驛。次板上韻。示鏡城判官黃子由 㦿。</title>,<text>故情衰又甚。戀別苦銷魂。不謂黃花節。逢迎古驛村。高才屈太傅。薄宦困平原。尙喜今宵會。文星動北門。</text>
<title>鏡城。次子由途中聞余擢拜方伯韻。</title>,<text>岳牧才何有。除書愧聖明。此邦惟武事。何處且仁聲。許國丹心苦。憂時白髮生。誰能獨不寐。鮑叔自多情。</text>
<title>鏡城。次子由途中聞余擢拜方伯韻。 附原韻 漫浪</title>,<text>除書傳塞外。不寐到天明。小吏先寒膽。深仁已遠聲。選掄果如此。感激可忘生。陽城政最拙。應得遂歸情。</text>
<title>會寧鎭</title>,<text>六鎭誰開拓。威靈仰聖功。連城國勢壯。設險地圖雄。疊嶺界天峻。長江入海通。惜哉形勝府。今日事和戎。</text>
<title>高嶺鎭</title>,<text>迢迢發高嶺。去去下防垣。東國山川盡。胡天雨雪昏。軍烽嚴候望。部落雜耕屯。今日臨邊客。誰知淨北藩。</text>
<title>鍾城。奉金使君。</title>,<text>鐵笛醉葡萄。千杯舞佩刀。江連黑水闊。地接白山高。塞盡城陰迥。樓空朔吹號。莫令征戍地。空老六邊豪。</text>
<title>鍾城。奉金使君。 其二</title>,<text>邊城雖可悅。歸思自多端。客舍披軒坐。胡山落景殘。恩深唯竭節。世亂敢求安。寄語同懷子。離親良獨難。</text>
<title>穩城府</title>,<text>鼓吹喧西障。風沙下北庭。層城列萬卒。急管奏軍伶。日落陰山黑。雲開瀚海靑。馬前爭叩額。千帳襲王靈。</text>
<title>慶源府</title>,<text>六鎭輸城北。源興拓坂東。古來稱絶域。此去爲觀風。習戰男丁苦。徵租保甲空。何時十萬卒。一振霸圖雄。</text>
<title>次黃子由韻</title>,<text>放逐才何屈。飛騰醉興開。一年勞北望。今日獨南廻。客路殘陽斂。離亭急管催。龍泉吾欲劚。無路拂塵埃。</text>
<title>次黃子由韻 附原韻 漫浪</title>,<text>瀚海福星動。關山陰雪開。民情見過化。物色入收廻。把燭秋宵短。臨岐塞日催。未堪方寸亂。敢道走風埃。</text>
<title>行營。聞成監役南歸。</title>,<text>忽得咸州信。聞君已北還。行當出塞苦。坐失對床歡。弟妹何時見。關河再到難。客堂風雪夜。孤燭涕汍瀾。</text>
<title>行營</title>,<text>山險何時斷。溪回路不分。胡霜晨似戟。塞日晩沈雲。固國須長策。恢邊本異勳。近來爭戰熄。老殺李將軍。</text>
<title>行營 其二</title>,<text>地以行營重。城兼六鎭分。中央設大陣。左右統諸軍。廣陌笙歌咽。重關木柝聞。壯圖今可見。華閣壓胡雲。</text>
<title>會寧客舍。豐山行迎命。</title>,<text>角聲催玉節。前旆入層城。介胄曾無拜。人臣自盡誠。往來皆此禮。前後極恩榮。廣樂張華館。還如上玉京。</text>
<title>還到會寧</title>,<text>長白連天起。鼇江繞郭流。相逢絶塞日。正値菊花秋。結束多新隊。繁華憶舊遊。夜深橫玉笛。月滿庾公樓。</text>
<title>自六鎭還向富寧</title>,<text>驅馳六鎭遠。跋涉一身勞。塞日生沙磧。人煙傍土壕。北來關道險。南去朔風高。寄語荷戈者。辛勸愧爾曹。</text>
<title>豐山途中</title>,<text>亂山行不盡。古木鬱蒼然。夷夏中分地。炎涼若異天。嶺頭交鳥道。樹杪出人煙。明日輸城驛。誰知別思懸。</text>
<title>題兵營</title>,<text>小庭披晩菊。華館闢霜風。正有金樽宴。能令玉節同。新粧明劍戟。急管雜絲桐。不到嫖姚幕。焉知大將雄。</text>
<title>磨谷驛</title>,<text>小驛依深谷。高秋老木疏。窮邊多異俗。亂世少安居。路接磨天嶺。波涵析木墟。籬邊滿髫白。奔走覩軒車。</text>
<title>北靑白沙相公祠宇有感</title>,<text>千古綱常明日月。一時倫紀屬宗臣。廟庭禮罷偏垂淚。同是當年竄逐人。</text>
<title>咸興府癸未元日</title>,<text>鼓角層城闢曉煙。五更燈火敞長筵。衣冠北極呼嵩日。象魏邊頭戀闕年。柳色乍搖殘雪外。杯光先透落梅前。吾生半百今朝過。自笑狂心老更顚。</text>
<title>題豐沛館東軒</title>,<text>積雨濛濛楊柳垂。曲欄高閣俯淸池。觀風却愧旌旄重。報國還驚鬢髮衰。地拆海門雙島出。天低雲社一峯奇。北方自是興王地。況復咸州勝昔時。</text>
<title>題樂民樓</title>,<text>城頭官閣壓岧嶢。檻外長湖駕板橋。塞國臺隍元壯麗。朔庭兵馬極騰驍。雲收大壑昇紅日。霜落平蕪搏皁鵰。征戍十年鼙鼓急。秪今誰是霍嫖姚。</text>
<title>咸關嶺</title>,<text>遙空極目煙霜淨。渤海無邊北路永。客裏秋風又蕭瑟。一年三度咸關嶺。</text>
<title>北靑</title>,<text>城頭鼓角擁旂旌。大將秋巡閱塞兵。靑海古營稱地險。黑山新設若天成。樓臺下見滄溟闊。睥睨傍臨磧漠平。盡瘁自緣恩遇重。素心初不爲功名。</text>
<title>經谷口驛。有懷申學士。次前韻。</title>,<text>爲問郵亭菊。秋來幾蕊開。舊遊還似夢。今日我空廻。塞國山川闊。浮生歲月催。故人霄漢上。肯復念塵埃。</text>
<title>門巖。望七寶山。</title>,<text>七寶重溟上。晴空露玉岑。門巖徒送目。寺石更馳心。磵葉澄秋色。胡天下夕陰。他年倘再到。絶頂費登臨。</text>
<title>題行營</title>,<text>年年出塞閱邊兵。鐵騎遙迎劍戟鳴。六鎭城池巡欲遍。前驅又入北兵營。</text>
<title>雲威院。懷黃子由。</title>,<text>碧澗層崖口。雲威古院樓。今年吾獨到。去日子同遊。草木渾如昨。湖山又値秋。無人勸浮蟻。立馬爲誰留。</text>
<title>端川贈柳使君 道三</title>,<text>佳辰衮衮菊花杯。懷抱他鄕得好開。士吏一新公始到。城池如舊我重來。千盤鳥道攀天上。五色銀函抱日廻。此會明年更何處。鬢絲戎馬兩相催。</text>
<title>磨雲嶺</title>,<text>危峯立馬俯淸都。絶頂高秋瞰積蘇。天接大荒靑海出。地窮沙磧黑山孤。客中道路空來往。身後聲名摠有無。最是國恩酬未得。柘弓還欲射林胡。</text>
<title>還自甲山到終浦</title>,<text>嶺頭危棧出雲端。急雪交飛亂木寒。不入萬山行處險。豈知三甲古來難。孤城絶塞胡煙近。獨戶深林古驛殘。自愧承宣才不及。此行安得一方歡。</text>
<title>安州逢輸城察訪。口占贈咸興諸益。以下按關西時</title>,<text>奔走前程惜別離。厚情深荷士林知。昔時講讀還如夢。他日重逢豈易期。雪嶺接天西路遠。風濤無地北書遲。樂民樓上團團月。淸夜登臨幸一思。</text>
<title>安州逢輸城察訪。口占贈咸興諸益。以下按關西時 其二</title>,<text>兩使尙兼巡察使。榮名莫出制閫臣。北來肅愼龍庭接。西去箕封鶴塞隣。金繒約束圖存日。玉節驅馳報主身。莫慮樓船臨渤海。早知天地本深仁。</text>
<title>柵門外望安市城</title>,<text>此去回轅定幾時。柵門西畔淚交垂。可憐安市千尋壁。曾却唐家百萬師。</text>
<title>統軍亭。次李天章韻。</title>,<text>大江無際亂山靑。三月風沙暗朔庭。却憶壬寅迎詔日。統軍亭上會文星。</text>
<title>龍灣館。天章復寄一絶。</title>,<text>龍灣細雨草新靑。客舍梨花滿小庭。奔走十年頭白盡。江天羞殺少微星。</text>
<title>郭山贈池得經</title>,<text>此地當年作逐臣。官童汝是定來人。相逢莫怪容顏改。屈指于今廿八春。</text>
<title>贈金海寬</title>,<text>三十年來會面稀。只今相見欲沾衣。時危更覺天恩重。昔日流人建節歸。</text>
<title>車輦館書懷</title>,<text>龍灣何事往來頻。五月嚴程暑觸人。世亂十年王事急。白頭寧復顧微身。</text>
<title>李監司 命雄 改葬挽</title>,<text>昔者論交日。同心利斷金。秪今三歲別。終古九原深。事業流新史。佳城改舊岑。無言還獨立。衰白涕盈衿。</text>
<title>龍灣。次遠接使韻。兼呈竹南。</title>,<text>層城落月大江西。睡起高樓曉色凄。半世行藏難自料。一方顚扎若爲齊。空潭凍合神龍蟄。古木天寒宿鳥棲。奔走可憐迎候地。漢封無復見金泥。</text>
<title>龍灣。次遠接使韻。兼呈竹南。 其二</title>,<text>譙樓徙倚子城西。表裏重關意象凄。地極麟山窮海拆。天低鶴野亂峯齊。雄藩責大頻持節。聖主恩深敢擇棲。自笑老儒偏感慨。東封安得一丸泥。</text>
<title>次遠相韻</title>,<text>義州迎慰爲都司。藻翰由來儐相期。到此不須眞學士。只今寧見大明時。頒綸使節燕山遠。華國風流鴨水知。獨使彩毫摛物色。塞垣猶得變春姿。</text>
<title>次遠相望月韻</title>,<text>城頭簇士女。候月望東天。乍映遙山外。微昇古郭邊。但令當馬岳。或恐近龍淵。野老爭相賀。今年勝昔年。</text>
<title>次韻贈別</title>,<text>遼陽使者幾時歸。秋盡金河候雁飛。唯有中宵一片月。兩鄕千里共淸輝。</text>
<title>次韻贈別 其二</title>,<text>絶塞秋生鼓角悲。鴨江西望淚如絲。燕山更覺遼陽遠。況復春宮向北時。</text>
<title>次韻贈別 其三</title>,<text>世間飜覆無窮事。未死孤臣百不宜。摠爲國恩猶未報。十年奔走鬢成絲。</text>
<title>別族弟</title>,<text>骨肉相思苦。經年費夢魂。此來應有意。今去欲無言。絶塞窮陰積。孤城朔雪昏。扁舟浿水別。獨入大同門。</text>
<title>肅川小雪堂。次竹南韻。</title>,<text>日暮征徒盡。虛簷暝色寒。竹翁歌白雪。此曲和皆難。</text>
<title>肅川小雪堂。次竹南韻。 附追次東溟韻</title>,<text>可惜東溟老。何山骨已寒。堪嗟今世上。更得此人難。</text>
<title>附龍洲詩 五月十日夜夢。見道源，子中二公。宛如平昔。感而成詩。</title>,<text>道源文雅子中通。近世人才此二公。前後關河瞻使節。指揮籌策極天工。如何石火催箕尾。自是賢勞鮮考終。眉宇慇懃來我夢。五更魂愕鴨江風。</text>
