<title>戍邊</title>,<text>細竹巖頭綠。山花日暮香。一杯高逸嘯。江海客懷長。</text>
<title>偶吟</title>,<text>步出三更夜。乾坤月正中。竹深雙叫鶴。天遠一聲鴻。身落烏山北。心淸洛水東。早知閒興味。何必強塵蹤。</text>
<title>石首灘口號</title>,<text>野色煙中隱。灘聲月下寒。秋風吹不盡。幽興溢江干。</text>
<title>次金成之 就成</title>,<text>有象非爲有。無形不是空。實中知是實。功外莫尋功。</text>
<title>雜詩 四首</title>,<text>本是無眞色。如何說黑白。年光疾似飛。長作異鄕客。</text>
<title>雜詩 四首 其二</title>,<text>早起山中寺。松窓對月明。瓦霜留浩彩。墻竹送寒聲。曉鼓星初散。天涯黛已橫。此時無限意。付與作丁丁。</text>
<title>雜詩 四首 其三</title>,<text>洛水漁竿客。逢秋強獨吟。幽思探往古。靑眼照來今。江閣炎將歇。山莊雨欲霖。心懷虛了遣。樽酒共誰斟。</text>
<title>雜詩 四首 其四</title>,<text>載魄無心客。何煩得熱方。楊公圓體弱。隨子覺身防。康節安窩室。拾遺吟草堂。古今隨分處。養拙穩江鄕。</text>
<title>贈惠允上人 二首</title>,<text>實腹眞常在。虛心道亦存。不勞施寸刃。談笑定乾坤。</text>
<title>贈惠允上人 二首 其二</title>,<text>禪語畏殘漏。說中還破中。香煙通竹塢。新梵動松風。萬軸華嚴說。一身寤寐功。谷神應不死。載魄轉無窮。</text>
<title>詠藕</title>,<text>我本淸虛種。玲瓏貫古今。爲厭名利宂。且隱汚泥深。每有濟人意。常懷克己心。幾多撈漉者。那箇是知音。</text>
<title>鏡中燈</title>,<text>靜室開心鏡。虛堂剔慧燈。外頭明皎皎。裏面晃騰騰。黍米光中現。銀蟾水底澄。懸胎金鼎內。一粒大丹凝。</text>
<title>六言</title>,<text>我讀我書秋堂。少讀老讀味長。知味了究心上。無所得有術方。</text>
<title>次曺世虞韻</title>,<text>孤村門對極平蕪。江近纖塵無更無。雨歇雲消須着眼。淸風明月古難圖。</text>
<title>戍邊</title>,<text>絶域南陲海氣昏。兜鍪金甲老王孫。無心麟閣題名字。家在洛東江上村。</text>
<title>洛上吟</title>,<text>無中春意柳先知。白髮江山不欲欺。六載靜聞天嘿嘿。何時刮目見幾微。</text>
<title>偶吟 七首</title>,<text>湖海堂堂八尺身。誰人牽挽入紅塵。朝來默料平生事。坐對靑山一笑新。</text>
<title>偶吟 七首 其二</title>,<text>四十纔過五十初。人間無用一籧篨。餘生只合劉伶醉。散步江湖堪打魚。</text>
<title>偶吟 七首 其三</title>,<text>我亦痔瘖早野謀。南來偶卜近沙鷗。風花雪月渾奇勝。一臥江山十八秋。</text>
<title>偶吟 七首 其四</title>,<text>人間曾慣淺深杯。又怪年來任作爲。一片林泉容幾許。希夷視聽十分思。</text>
<title>偶吟 七首 其五</title>,<text>閒來無事臥林端。靜裏幽懷用酒寬。莫笑我言因醉後。春花着雨更宜看。</text>
<title>偶吟 七首 其六</title>,<text>間關燥濕路高低。九十秋光滿一溪。駕鶴幽人孤不寐。時聞山鹿水禽啼。</text>
<title>偶吟 七首 其七</title>,<text>山高雪深關月白。鶴髮將軍不寐時。不知有身知有國。又何功利旋旋歸。</text>
<title>觀漲</title>,<text>錯倒銀河逆地來。瘡瘍山嶽九天頹。驚濤海內魚龍混。擧世何人復八垓。</text>
<title>偶吟 二首</title>,<text>十載居然似地仙。閒來不敢廢詩篇。蓬扉晩閉滄江口。白酒常傾細竹邊。幽興每尋松逕日。野懷長與鏡湖天。平生多幸知閒事。堪把漁竿占得眠。</text>
<title>偶吟 二首 其二</title>,<text>送目春山是惜花。湖邊閒看柳絲斜。扁舟把釣塵緣少。茅屋安貧逸事多。濁酒一甁天地小。高談盡日宇宙賖。兒孫晩報淸明是。悟得淸明杏粥家。</text>
<title>時俗種花樹于塚前。有感而作。</title>,<text>拜掃無過骨肉親。一年唯此兩三辰。塚頭莫種開花樹。春色不關泉下人。</text>
<title>贈連上人</title>,<text>念從性起還傷性。燼自燈生却礙燈。但覺燼除燈自朗。不知無念性還澄。</text>
<title>贈允師</title>,<text>一輪明月當虛空。萬古淸光無障礙。收之不取撥不開。前之不進後不退。彼非遠兮此非近。表非外兮裏非內。同中有異異中同。問爾儡傀會不會。</text>
<title>無題</title>,<text>客中無聊又逢春。江柳江梅愧此身。太極眞人如對我。看君直是聖門人。</text>
<title>輓詞李彥迪</title>,<text>天不喪斯文。東隅尙有人。淵源元有自。英邁又超倫。軒冕浮雲外。吟哦逝水濱。窮探極遐妙。高步入眞純。風月無邊景。乾坤滿眠春。一源觀浩渺。萬物摠煕淳。幽討書千卷。淸歡酒一樽。活人憑藥餌。醫國祕經綸。遲暮時逢泰。風雲道更屯。丹心天北極。素髮海東漘。未展陶鎔手。寧同矍鑠臣。有言傳士類。無福嘆生民。愚魯蒙曾擊。乖離灸未親。德容時暫接。嘉訓聽難頻。邨墅逢殊款。山堂會有因。塵懷還跼蹐。良約竟矛盾。一別儀刑隔。秋期夢想新。忽聞仙路遠。長慟大論湮。妙絃從此絶。幽抱向誰陳。秋晩南行路。三杯但濕巾。</text>
<title>題松堂李彥迪</title>,<text>山自凝然水自流。斯人仁智得歸求。徘徊竟夕無涯思。景仰先生道義留。</text>
<title>題松堂曺佺</title>,<text>御聖亭下路崎嶇。蓋世英雄在水隅。長對白鷗波浩蕩。世間榮辱問阿誰。</text>
<title>題松堂宋純</title>,<text>遺樹臨江老屈奇。淸陰猶在鶴歸遲。不知劍向何枝掛。惟見空階被雨隳。</text>
<title>追次石首灘韻張顯光</title>,<text>人去磯猶在。來尋客意寒。當年不盡興。千載月江干。</text>
<title>憶松堂先生朴演</title>,<text>天生大德海東漘。門下賢朋講道新。華嶽百年餘韻在。聞風私淑幾千人。</text>
<title>一善誌崔晛</title>,<text>先生。密陽人。自先世。居本府東省谷里。成化辛卯。先生生于京第。世代將種。幼習弓馬。豪邁不群。武藝絶倫。超越墻屋。射必命中。然而志操異凡。器局弘大。考壽宗心異之。命名曰英。字以子實。五歲。考吏曹參判壽宗歿。七歲。妣貞夫人李氏歿。是讓寧大君禔之女也。十歲。祖母歿。十二歲。祖父安東府使哲孫歿。先生居廬于墓側。十七歲。以上尊諡使李世弼幕下。赴京。明年還。二十一歲。以都元帥李克均幕下。從征建州衛。明年還。除兼司僕。是年九月。登武科。除司僕。調宣傳官。道逢劇賊。以計伏之。救得行旅百餘人。才名藉甚。二十四歲甲寅。入直闕內。中夜不寐。噓唏流淚曰。馳馬試劍。一勇夫事耳。人而不學。何以爲君子。遂決意棄歸。未幾。</text>
<title>一善誌崔晛 其2</title>,<text>成廟上昇。先生知燕山政亂。絜家歸鄕。卜築洛水之濱太祖山麓。扁曰松堂。自此盡棄前業。一意讀書。受大學於新堂鄭先生。沈潛講究。遂通大義。充養自得。十有餘年。朝廷肅淸。諸賢相繼入仕。先生猶無宦達之意。己巳。除宣傳官。謝恩還家。明年庚午。有倭變。先生助防將。赴昌原。是年冬。罷防還。明年辛未。又除宣傳官。不赴。甲成。除黃澗縣監。赴任三年。一境大治。丙子夏。特拜江界府使。戊寅。以政最陞義州牧使。未至。拜承政院同副承旨。承召詣闕。再轉爲左副。己卯春。拜兵曹參判。是時。趙靜菴諸賢滿朝。人皆拭目望治。而先生目見可憂之機。謝病歸鄕。夏五月。除聖節使。不得已就朝赴京。十二月。還朝復命。時諸賢已被禍。憲府駁降一資。除僉知中樞府事。庚辰。又除金海府使。辛巳秋。盡收職帖還家。是冬。被誣拿鞫。累受酷刑。得不死質放。時年五十二。在家頤養十六年。至丁酉。還受職帖。戊戌。拜慶尙左道兵使。庚子三月。卒于內廂。享年七十。後學稱松堂先生。</text>
<title>一善誌崔晛 其3</title>,<text>鄭新堂聞先生棄官歸家。折節讀書。杜門不出。心異之。一日。朴耕伯牛氏。來見新堂。新堂曰。前日見朴某爲人。甚有異質。近聞讀書甚苦。我二人盍往見之乎。遂共轡而往。時先生。方在彌鳳寺讀書。聞新堂至。馳來相見。新堂要以激之。責出佳釀。酌酒相酬。飮至沈醉。不及警誨之語。留宿數日。新堂謂先生曰。汝武人。讀書何爲。對曰。悔却顚沛迷途。讀書欲知向方耳。新堂曰。所讀何書。曰一部大學。新堂擧手指冷山曰。彼山外何如。對曰。未知也。新堂曰。汝不曾讀也。先生遂潛心於大學一書。累年精熟。後往見新堂。新堂曰。汝見冷山外乎。先生曰。外面只是前面。彼此何以異乎。新堂笑曰。乃今知子讀書之功也。因與往來精究不怠。世遂以爲靑山大學。後高斯文應陟。每語此事。嘗題一絶云。聞說松堂豹變年。靑山前後悟心傳。常慙吾輩名鉛槧。雙鬢如今雪颯然。</text>
<title>欽欽新書丁若鏞</title>,<text>松堂朴某。嘗爲金海府使。在衙軒。聞東隣婦哭聲。急使刑吏往捕之。問曰。汝何哭。對曰。吾夫無病暴死。公再問之。又曰。吾夫婦同居無間。隣里所共知。在庭下人齊應曰然。萬無他疑。公使人擡其尸來。內外上下。轉輾視之。竝無痕跡。婦人擗踊號哭曰。天乎知我。令公何爲此。下人無不潛歎。至有流淚者。公令仰臥其尸。使軍校有力者。自胸至腹。奮袖按之。果自臍中有刺。長如中指逬出。公卽縛其婦曰。吾固知爾有私。速言之。遂伏曰。某里某人。約與同去。乘其醉寢而行凶。發軍急捕之。其言符合。乃置于法。人問何以知之。公曰。初聞其哭聲不悲。故逮來。而檢尸之際。外雖號擗。實有恐懼之色。故知之耳。</text>
