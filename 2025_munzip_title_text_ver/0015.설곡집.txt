<title>舟行</title>,<text>平湖兩岸草靑靑。白鳥波頭忽眼明。日暮東風吹雨過。新詩恰向此間成。</text>
<title>舟行 其二</title>,<text>朝曦灧灧潑淸江。晚雨纖纖灑古矼。多謝天公將厚意。更敎明月到船窓。</text>
<title>舟行 其三</title>,<text>一段風流畫未成。桃花錦浪棹歌聲。不須更向江湖老。三日舟行也稱情。</text>
<title>漢陽途中</title>,<text>風吹柳絮樸衣香。立馬溪橋得小涼。日永桑村蠶婦老。雨晴蒲港燕雛翔。林明猶喜餘花在。山好不知歸路長。千古三峯應笑我。了無佳句可誇張。</text>
<title>惠陰院途中</title>,<text>驅馬悠悠渡小溪。斜陽古碣草萋萋。山村四月行人少。深樹黃鸝自在啼。</text>
<title>偶題</title>,<text>天地生成豈有私。不遺巨細與妍蚩。早梅遲杏君休怪。秋菊春蘭自有時。</text>
<title>病中投鄭長官 天儒</title>,<text>蕭條門巷少來人。盡日牀龜獨自親。窓下藥爐勤著火。案頭書帙漫生塵。誰憐壯歲常多病。尙戀微官只爲貧。尊酒龍山負高會。西風廻首一悲辛。</text>
<title>鄭君見和復呈</title>,<text>拙子關門苦畏人。靜中還喜少交親。未辭白日趨官府。却惜靑衫化路塵。頗學長卿常避事。只輸顏子早安貧。起予今得先生語。勤御甘肥斥苦辛。</text>
<title>臨江仙 代人作</title>,<text>蕭史吹笙天上去。白雲空鎖秦城。春風廻首涕縱橫。至今明月夕。猶想鳳凰鳴。聚散誠知皆有數。奈何懷抱難平。人生此別最關情。夜闌聞玉笛。渾是斷腸聲。</text>
<title>春晚</title>,<text>花時風雨政如讎。枝上將稀地上稠。客子少思唯管睡。午窓却得惜花愁。</text>
<title>送白書記 彌堅 赴忠州幕彌堅字介夫。至正中。登元朝制科。仕本國。累官至右獻納。</title>,<text>赴郡光榮重。渾家喜氣新。行陪堂上母。去作幕中賓。萊服方添彩。潘輿不動塵。參謀休更道。草檄想如神。聖善三遷敎。平反一笑春。予生早孤苦。萬事總酸辛。扇枕憐吾子。升堂愧古人。臨分數行淚。不獨爲情親。</text>
<title>雨中邀友人</title>,<text>詩書一室少人聲。風雨雙扉盡日扃。鬱鬱孤懷誰與展。倚牀聊復數窓櫺。</text>
<title>雨中邀友人 其二</title>,<text>焚香閉閤有餘淸。園樹颼飀送雨聲。寄語綠蓑西塞客。不妨來此聽啼鶯。</text>
<title>普濟寺鐘</title>,<text>金銀佛寺側城闉。千古鳴鐘不失晨。誰道令人發深省。祗能喚起利名人。</text>
<title>病中送柳參軍 之澤 赴雞林幕</title>,<text>霜寒屋壁候蟲鳴。風緊庭柯亂葉聲。病客逢秋已多感。更堪落日送君行。</text>
<title>病中送柳參軍 之澤 赴雞林幕 其二</title>,<text>竹長居洞有長禪。高峻門風似太顚。參軍若要安心法。得入何煩侍者邊。</text>
<title>送禹吉生直長遊燕京</title>,<text>淸時結束赴天京。颯沓弓刀萬里程。知子不慙題柱處。窮通何更問君平。</text>
<title>送禹吉生直長遊燕京 其二</title>,<text>立馬相看暗斷魂。良辰錦里忍離群。𪚥山問我君須道。四壁風生討古文。</text>
<title>送白介夫遊河東</title>,<text>十年京洛共遊歡。今日河梁別更難。獵獵秋風吹破帽。凄凄朝雨濕征鞍。樹疏野店投人宿。山好溪途立馬看。莫向南州苦留滯。倚閭慈母眼長寒。</text>
<title>次成毅夫韻贈金校勘 㬫</title>,<text>每到君家樂思多。耽歡不覺舞傞傞。添杯莫惜囊金盡。無奈流光冉冉何。</text>
<title>送羅州倅南大藩之官</title>,<text>兒童曾過錦江城。江上靑山似畫成。前日繁華猶在眼。而今凋弊可傷情。豈同酷吏施苛政。應見逃民返舊耕。飢渴由來易飮食。知君此去藹佳聲。</text>
<title>壬申春。予所蓄馬暴死。外舅春軒聞之。有書云。袖詩來。馬可得也。因以是詩獻。春軒先生。完山崔氏。諱文度。字義民。門下侍郞平章事。贈諡文定公甫淳之後。文定娶祗侯秦仲基之女。生尙舍奉御允稱。奉御娶左司諫黃驪閔元𪚥之女。生戶部尙書輸林學士致仕佋。學士娶左僕射呂水朴倫之女。生贊成事致仕毗一。贊成事娶司宰卿靈山辛洪成之女。生都僉議贊成事光陽君贈諡文簡公誠之。文簡娶政堂文學義城金晅之女。生先生。至正五年乙酉。先生年五十四。以匡靖大夫僉議參理卒于官。贈諡良敬公。</title>,<text>塊處依依類楚囚。賸將心事更添愁。傍花行樂雖堪廢。束帶趨朝詎可休。得馬愧居張籍後。作詩先被晉公求。聖門也有乘肥者。款段還嗤馬少游。</text>
<title>醉中過梁和仲宅走筆</title>,<text>一年十病九因酒。十日都無一首詩。偶到草堂豪氣發。薔薇花下墨淋漓。</text>
<title>次韻德齋相國題德水新居</title>,<text>壯歲歸田計已成。肯將華髮老浮名。早知古縣山多秀。今卜幽廬境更淸。滿圃菜花春事過。傍簷松樹晚涼生。一時物望歸安石。還恐逍遙未稱情。</text>
<title>次韻示同里諸君</title>,<text>林下茅齋十肘餘。林間煙雨正蕭疏。心無外慕身安樂。掃地焚香讀佛書。</text>
<title>次韻示同里諸君 其二</title>,<text>頭上黃塵萬丈餘。百年人事鬢毛疏。東華待漏應多慮。未博西軒睡枕書。</text>
<title>次韻示同里諸君 其三</title>,<text>尹君學不廢三餘。更覺朱門跡自疏。時議謾評潘岳媚。後賢方識子雲書。</text>
<title>次韻示同里諸君 其四</title>,<text>詩顚草聖外無餘。自笑平生與世疏。竹弟縱能從我老。錢兄還有絶交書。</text>
<title>次韻示同里諸君 其五</title>,<text>午窓一枕黑甜餘。寂寂風簾日影疏。爲問客從何處至。絹裙驚見數行書。</text>
<title>立春曉起有感</title>,<text>春酒春幡似去年。廚人早起語燈前。此時無客同情話。感節思親一泫然。</text>
<title>鄭國霖宅夜賦</title>,<text>里閈相從已十年。幾將尊酒重留連。秋宵待月登樓上。春雨看花到水邊。未信交情甘似醴。却嗟人事散如煙。忽然今夕知何夕。燈下相看賦一篇。</text>
<title>題寒山拾得畫像後</title>,<text>寒山元是老居士。拾得曾爲佛長子。被髮佯狂作童稚。翩翩來往天台寺。四海無人得相識。祗對靑山啓皓齒。胸襟皎潔何所似。秋月碧潭元不異。至今人恨豐千舌。矯首空瞻岩竇裏。</text>
<title>次韻季明叔理問見訪有詩 名晉元。浙東人。</title>,<text>俗子紛紛不暫聞。晨興車馬九街塵。泠官似我誰相念。謙德如君亦可親。一見已爲靑眼顧。淡交安有白頭新。祗慙野外無供給。乘興何嫌杖屨頻。</text>
<title>復用前韻</title>,<text>早修天爵樂閒身。死厭馳名拜路塵。去國士衡長作客。登樓王粲正思親。秋風浙浙黃花老。世事悠悠白髮新。尊酒論文更何日。異鄕相見恐難頻。</text>
<title>復用前韻 其二</title>,<text>風雨關山六尺身。久騎羸馬帝京塵。功名未遂頭先老。編簡唯知手自親。賓館酒杯貧裏少。故園松菊夢中新。君知別後愁無限。千里音書莫憚頻。</text>
<title>罷擧後次拙齋韻 拙齋姓崔氏。名瀣。字彥明父。雞林人。至治辛酉。宋本榜及第。任遼陽路蓋州判官。棄官東歸仕本國。累官至典儀副令，藝文應敎。</title>,<text>便民共喜十八事。紀曆奚論千百年。應爲時無可陳策。豈緣省費罷求賢。</text>
<title>次胡照磨扈駕韻</title>,<text>數聲淸蹕響空山。一朶紅雲咫尺間。望見天顏知有喜。瑤池風日馬蹄間。</text>
<title>代人呈鄭待制</title>,<text>豹榜龍門有盛名。祗今功業邁群英。詩家爭誦披蓑句。天陛方聞曳履聲。手草五題摛麗藻。身兼兩制荷殊榮。退朝翰苑金蓮煥。入直綸闈玉漏淸。早向門墻相接跡。仰看霄漢獨含情。空聞有客傳河尹。自愧無人薦禰衡。久在寢園供魯簿。遠隨行輦過秦城。匣中寶劍虛長夜。窓下陳編誤半生。好是靑雲動高興。端知白日照微誠。賴君才士辭巖穴。獨忘窮途阮步兵。</text>
<title>次韻達式師見訪有詩</title>,<text>我聞瞿曇去父子。寂寞孤居雪山裏。君何擾擾背師馳。若校蚩氓無髮耳。</text>
<title>送僧達竹遊燕都將之江南</title>,<text>弧失四方志。肯守一龕燈。遊意正浩蕩。從之我不能。</text>
<title>從韓西原仲禮借書</title>,<text>寂寞書齋久下帷。功名不恨十年遲。固知鐵硯不可廢。未必吾窮政坐詩。</text>
<title>從韓西原仲禮借書 其二</title>,<text>年來野性仍成癖。日午柴扉尙不開。自笑閒人有忙事。時從君簏借書來。</text>
<title>韓君見和復呈</title>,<text>春陰漠漠暗簾帷。百和香消晝自遲。庭樹鳴禽有幽韻。郞官危坐得新詩。</text>
<title>韓君見和復呈 其二</title>,<text>客子少思唯管睡。燈花何喜也能開。小齋夜雨薔薇發。道士淸晨載酒來。</text>
<title>瀋陽雜詩 四首</title>,<text>晨行瀋陽市。寓目空自潛。車馬何紛紛。黃塵暗鄽闤。嗟爾屠販子。汲汲塵埃間。胡爲百年內。未有一日閒。我本東海人。幽棲在靑山。一昨落世網。萬里常間關。祗今客窓夢。柹栗紅斕斑。奚暇嘆爾輩。自合汗我顏。</text>
<title>瀋陽雜詩 四首 其二</title>,<text>結髮讀書史。頗亦知義理。本欲行吾道。初非利吾己。旣知行或使。何害援而止。悠悠無與言。默默空在此。豈是少年日。便欲歸田里。顧乏適時用。尸素深自恥。緬懷古之人。稷契而已矣。</text>
<title>瀋陽雜詩 四首 其三</title>,<text>秋氣日已嚴。衆草慙衰歇。遊子苦思歸。日月多如髮。世情未易測。公論難輕發。當喜斷經過。矧肯事干謁。閉門無所爲。焚香至日沒。此懷誰與論。浩歌對明月。</text>
<title>瀋陽雜詩 四首 其四</title>,<text>明月流中天。晃朗無纖陰。幽人喜無寐。兀坐到夜深。夜深群動息。浩然萬里心。比隣有遠客。席月鳴瑤琴。初彈紫芝曲。漸變操南音。聞之三歎息。和以梁甫吟。徘徊月漸側。悲風生遠林。將子且止之。毋使我霑襟。</text>
<title>瀋陽旅舍。寄藝文諸公。</title>,<text>佳節途中過。淸歡夢裏頻。遙知對尊酒。應說遠遊人。</text>
<title>瀋陽旅舍。寄藝文諸公。 其二</title>,<text>造物巧相戲。圖前却步頻。始爲題柱客。終作負羈人。</text>
<title>代白錄事元昈送孫承奉還松京</title>,<text>不覺年華盡。空驚日曆頻。那堪異鄕路。更送故鄕人。</text>
<title>代白錄事元昈送孫承奉還松京 其二</title>,<text>酒盡歌聲苦。臨分握手頻。何時風雨夜。相對兩閑人。</text>
<title>次韻孫承奉客中有懷 代人作</title>,<text>關山風雪裏。鞍馬路岐中。行役半天下。歸期近海東。無人容我拙。非子與誰同。傾蓋歡如舊。彈冠喜不窮。</text>
<title>遼陽旅舍。與洪先生 瀛 醉倒。夜分方醒。更不得睡。</title>,<text>酒醒夢覺夜寒生。世故關心政不平。却羡兒童少情思。齁齁鼻息到天明。</text>
<title>寄呈燒香會諸公 先生嘗與洪政丞彥博，李稼亭穀，金密直㺶，李霽亭達中，李摠郞達尊結社。日以焚香讀書爲事。人號燒香會。</title>,<text>奔走雖非爲此身。儒衣還愧路岐塵。遙知吾黨燒香會。醉後題詩少一人。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。</title>,<text>村舍絶低小。廚煙還繚繞。據牀不得眠。坐待東方曉。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其二</title>,<text>黑雲起南山。東風吹作兩。著物不聞聲。曉窓還媚嫵。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其三</title>,<text>雨中春睡罷。起坐還多感。殘雲無思極。低傍南窓暗。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其四</title>,<text>遇景眞似畫。得詩淸絶塵。喜來發大笑。驚倒四隣人。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其五</title>,<text>里巷樂新年。壺觴會甥姪。誰念倦游人。天涯經此日。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其六</title>,<text>雨後百物變。客愁隨眼新。宦游有何樂。歸期當及春。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其七</title>,<text>苟合旣非意。欲行先自愁。今宵得佳夢。我馬且徐驅。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其八</title>,<text>出處士所重。久速非苟然。同寮莫怪我。無補苦留連。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其九</title>,<text>談笑非人間。風流是天上。春來頻入夢。夢罷還惆悵。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其十</title>,<text>潔身亦細事。大義不可諼。勿謂一命士。未足慰黎元。</text>
<title>秋夜憶李達中校勘 字中。號霽亭耘叟。諡文靖。慶州人。</title>,<text>露下井梧葉。風高庭樹枝。已堪悲歲暮。況復憶君時。蛩韻喧秋屋。螢光鬧夜帷。沈吟不能寐。兩鬢欲成絲。</text>
<title>秋夜憶李達中校勘 字中。號霽亭耘叟。諡文靖。慶州人。 其二</title>,<text>芸臺有仙李。蕭灑若瓊枝。不見已多日。相思無斷時。幽蘭生廢徑。病葉下空帷。會面應非遠。牀頭結網絲。</text>
<title>次金校勘映山紅韻</title>,<text>上林風雨養花天。嫚綠妖紅鬧眼前。愛爾芳叢先自秀。動人穠艶政相鮮。空濛十里凝香霧。遠近千層生紫煙。不費栽培遍堪賞。區區未要鶴林仙。</text>
<title>寄題禪房。兼呈義交諸公。</title>,<text>鳳城春色瀲瑤觴。文士詩僧集畫堂。深院煖煙花睡重。細簾晴晝燕飛忙。談餘簷月向人白。醉後溪風吹面涼。自笑西征成底事。獨聆黃鳥囀垂楊。</text>
<title>詠菊</title>,<text>我愛黃金菊。凌寒有光輝。獨立晚更好。孰謂孤芳微。風霜雖凜冽。亦不畏其威。足以制頹齡。匪獨救我飢。</text>
<title>結廬</title>,<text>結廬在澗曲。地僻必茫然。山光滿席上。澗水鳴窓前。高歌紫芝曲。靜撫朱絲絃。門無車馬至。此樂可終年。</text>
<title>寄宋同年</title>,<text>宦途風味薄於紗。回羡幽居景致嘉。靑草池邊茅屋小。開軒終日看荷花。</text>
<title>從僧索茶</title>,<text>春風年少貌如花。爭把黃金送酒家。自笑書生無伎倆。祗知僧院索芽茶。</text>
<title>大學崔生登第。歸覲江陵。亂道爲別。</title>,<text>千佛名經世未多。東塗西抹意殊嘉。九重知己從他有。蓆帽離身亦可誇。</text>
<title>大學崔生登第。歸覲江陵。亂道爲別。 其二</title>,<text>大學三年別故鄕。龍門一旦姓名香。溟州父老應相望。何日高堂獻壽觴。</text>
<title>大學崔生登第。歸覲江陵。亂道爲別。 其三</title>,<text>衣錦還鄕馬似飛。故園花木政芬菲。定應太守來相賀。不比何蕃歲一歸。</text>
<title>大學崔生登第。歸覲江陵。亂道爲別。 其四</title>,<text>君家兄弟一鄕豪。更覺先生致最高。不用文章追鮑謝。要須功業慕蕭曹。</text>
<title>次韻季明叔理問見訪有詩</title>,<text>病起無心對酒罍。爲君今日倒深杯。菊花似要重來約。低在墻除年不開。</text>
<title>次韻季明叔理問見訪有詩 其二</title>,<text>有錢且莫對空罍。無事須當數擧杯。佳節屢從愁裏過。好花多値病中開。</text>
<title>送式無外上人遊燕京將之江南</title>,<text>爲僧難忍雪山苦。作吏還同楚國囚。爭似上人無住著。壯年天下得巡遊。</text>
<title>送式無外上人遊燕京將之江南 其二</title>,<text>運永般柴無外事。一生隨分且騰騰。迺知行脚自有得。却勝南窓打睡僧。</text>
<title>戲陽坡 洪政丞諱彥博。字仲客。諡文正。南陽人。</title>,<text>眞隱先生意未知。求仙却老欲奚爲。縱能得享五百歲。會見銅駝益自悲。</text>
<title>戲陽坡 洪政丞諱彥博。字仲客。諡文正。南陽人。 其二</title>,<text>世故紛紛不自容。人間無處吐長虹。料應仙府多淸曠。要遣詩翁著此中。</text>
<title>戲陽坡 洪政丞諱彥博。字仲客。諡文正。南陽人。 其三</title>,<text>天地於人豈有私。有生必死固其宜。神仙安有長生術。却笑留侯老更癡。</text>
<title>次白和父韻。別花山辛君孟。和父諱文寶。號淡菴。諡忠簡。稷山人。</title>,<text>梅花粲粲照春陰。殘雪疏籬一逕深。長笑先生事鞍馬。白頭未識靜中心。</text>
<title>送中父李翰林還朝 名穀。是爲稼亭。文孝公。韓山人。</title>,<text>翰林豪氣浩難收。湖海元龍百尺樓。我欲隨君遊上國。安能鬱鬱在荒陬。</text>
<title>題仙女著棋圖</title>,<text>仙女千年兩臉紅。人間俯仰鬢如蓬。弈棋欲賭長生術。惆悵相看是畫中。</text>
<title>送人赴都</title>,<text>少日遊天京。結交皆豪英。虛名簸人口。壯志自可驚。見知韓太尉。竊比蘇潁濱。那知事大謬。東歸受艱辛。閉門無車馬。寒燈照疏屋。自聞君欲行。頻夢燕山綠。山城春事遲。二月猶氷雪。遙想黃金臺。正是花時節。此行喜有餘。浮面氣可掬。安得萬里風。先子騎鴻鵠。</text>
<title>賀金光載判事掌南省試諡文簡。光州人。</title>,<text>渾家喜氣動比隣。一代風流表搢紳。犀帶傳從賢座主。霞觴稱壽大夫人。</text>
<title>賀金光載判事掌南省試諡文簡。光州人。 其二</title>,<text>吾君特選主司公。未信求賢意不豐。過眼曾無日五色。誰言頭腦大冬烘。</text>
<title>怨別離</title>,<text>妾年十五嬌且癡。見人惜別常發嗤。豈知吾生有此恨。靑鬢一夜垂霜絲。愛君無術可得留。滿懷都是風雲期。男兒功名當有日。女子盛麗能幾時。呑聲敢怨別離苦。靜思悔不相逢遲。歸程已過康城縣。抱琴久立南江湄。恨妾不似江上雁。相思萬里飛相隨。狀頭粧鏡且不照。那堪更著宴時衣。愁來唯欲徑就睡。夢中一笑携手歸。天涯魂夢不識路。人生何以慰相思。</text>
<title>次韻李天覺約遊白和父園 和父諡文寶</title>,<text>山中春風若相期。山下人家花滿籬。風煙十里畫不如。壺中景物何足奇。溪童賖酒解醉客。客去誰復攢其眉。門外沙河也不遠。黃昏燈火映羅帷。花間明月對歌人。共嗅淸香聞竹枝。請君莫羡楊州鶴。此樂與彼誰增虧。</text>
<title>浣紗溪</title>,<text>昨夜香閨見玉蓮。飄颻巾帔若神仙。擬將歌舞重留連。舊恨新愁濃似酒。相逢卽別奈何天。知心唯有使君賢。</text>
<title>浣紗溪 其二</title>,<text>莫笑先生酷愛蓮。此花風韻屬詩仙。那堪風雨竟連連。曲渚方塘添晚景。紅粧翠蓋媚秋天。巢龜眞箇過吾賢。</text>
<title>贈李天覺 名達尊。雞林人。官至寶文閣直提學。</title>,<text>萬事隨時各有宜。仕齊操瑟豈非癡。平生恥與噲等伍。後世必有楊雄知。刻鵠不成猶有類。屠龍雖妙竟何施。如今更信儒冠誤。不忍乘酣發我詩。</text>
<title>題伯淵崔御史慶親詩卷 御史名濬以。小字帖穆爾普化行。累官至遼陽行省參知政事云。</title>,<text>雞林多俊士。御史最爲魁。負屩遊京輦。飄纓入憲臺。三年思覲省。千里賦歸來。始自乘槎去。終能衣錦廻。懽心寧可旣。笑口數相開。葭管催佳節。椒花映壽杯。悅親情懇到。留客舞徘徊。盛事誠堪記。高風未易陪。料應書國史。不用賦南陔。</text>
<title>江口</title>,<text>移舟逢急雨。倚棹望歸雲。海闊疑無地。山明喜有村。</text>
<title>西江雜興</title>,<text>風靜長江綠潑油。征帆一一集潮頭。篙師放火鳴鼉鼓。知是東南賈客舟。</text>
<title>西江雜興 其二</title>,<text>白髮漁翁竹一竿。扁舟終日戰風瀾。渠心只愛魚呑餌。爭信旁觀膽亦寒。</text>
<title>西江雜興 其三</title>,<text>靑山似畫滿蓬窓。細雨如絲灑石矼。已是夜闌淸不寐。舟人更唱禮成江。</text>
<title>西江雜興 其四</title>,<text>江上女兒嬌且間。賽神簫鼓響空山。日沈却怪歸來晚。家在靑林晻靄間。</text>
<title>西江雜興 其五</title>,<text>十日秋霖江面肥。殘雲更作雨霏霏。夜來樓下濤聲壯。淸曉人家水半扉。</text>
<title>西江雜興 其六</title>,<text>憶昔塵中管送迎。每從簷隙候陰晴。幸今江館身無事。未厭兼旬聽雨聲。</text>
<title>西江雜興 其七</title>,<text>先王晚歲厭塵寰。玉輦時時到碧瀾。廻首舊遊渾似夢。傷心獨對奉慈巒。</text>
<title>西江雜興 其八</title>,<text>性海僧房江水邊。讀書臺觀故依然。重來此地自多感。碌碌無成二十年。</text>
<title>西江雜興 其九</title>,<text>江村秋後轉多蠅。對案時時食不能。早晚雨晴天氣好。飄然一棹過昌陵。</text>
<title>題梁州客舍</title>,<text>江風吹雨晚來晴。江雁離群半夜鳴。惆悵抱琴人不見。滿樓秋月爲誰明。</text>
<title>題梁州客舍 其二</title>,<text>夢回簷月報新晴。怪殺隣雞不肯鳴。被冷燈殘深院靜。披衣起坐到天明。</text>
<title>題蔚州官舍壁</title>,<text>極目丘園隔。回頭歲月侵。關山千里夢。風雨五更心。處世身如寄。居官力不任。攻愁無過酒。擧酒莫停斟。</text>
<title>遊城南</title>,<text>郡城南畔水明沙。乘興其如薄暮何。昨夜西風吹葉盡。隔林山石見參差。</text>
<title>太和樓送海峯</title>,<text>尊酒相逢地。秋風欲盡頭。江山淸似畫。光景疾如流。吾意何由滿。君行不少留。斜陽照執袂。共倚大和樓。</text>
<title>次蔚人韻</title>,<text>愧無仁政及於民。拄笏西山爽氣新。早晚乞身田舍去。一蓑煙雨釣江濱。</text>
<title>次蔚人韻 其二</title>,<text>平生魂夢橘洲間。汨沒塵埃愧滿顏。莫道謫來無所得。馬蹄到處好湖山。</text>
<title>寄內舍南君兢</title>,<text>西省當年第一人。南歸五過海濱春。從敎爭席樵夫下。猶是先王侍從臣。</text>
<title>寄內舍南君兢 其二</title>,<text>四望昏昏海氣蒸。北來山勢欲崚增。鶴城地瘴何煩問。臘月初旬始見氷。</text>
<title>次韻家兄思謙見寄 貶守蔚州日作家兄䫨。字思謙。嘗爲征東行省儒學提擧。仕本園。累官至僉議評理。封西原君。卒贈諡文克。子曰賝。曰賱。</title>,<text>別來日月似飛梭。奈此浮生亦有涯。未信囚人常夢赦。寒窓夢斷不歸家。</text>
<title>次韻家兄思謙見寄 貶守蔚州日作家兄䫨。字思謙。嘗爲征東行省儒學提擧。仕本園。累官至僉議評理。封西原君。卒贈諡文克。子曰賝。曰賱。 其二</title>,<text>敢嫌簿領困書生。最怕塵埃管送迎。却羡吾兄邑無事。齁齁鼻息到天明。</text>
<title>梅花。用思謙兄韻。</title>,<text>孤城四面水洄洄。月冷霜淸曉角哀。獨有梅花如慰客。竹間璀璨數枝開。</text>
<title>梅花。用思謙兄韻。 其二</title>,<text>落魄江南泥酒杯。畫樓鐘動夢初回。無端後夜霜風冷。却恐梅花未盡開。</text>
<title>得朴尙州 光厚 書。書此以答。</title>,<text>綠水明如染。靑山翠作堆。春風疑是渡江來。裛裛野梅開。月白開雲浦。天晴望海臺。何時腰鼓殷千雷。同把故人杯。</text>
<title>寄松京諸友人</title>,<text>竄逐南荒久未歸。故園花木又芬菲。回頭却羡江城雁。萬里嗷嗷政北飛。</text>
<title>蔚州八景 大和樓</title>,<text>丹檻臨官道。蒼波隔寺門。喧闐車騎送歸軒。歌吹日來繁。細雨花生樹。春風酒滿尊。古今離恨月黃昏。漁唱起前村。</text>
<title>蔚州八景 平遠閣</title>,<text>閣外臨江寺。門前渡海船。千年遺怨柳堤邊。芳草綠芊芊。畫棟輝朝日。朱欄泛暮煙。遊人登覽意茫然。滿眼好山川。</text>
<title>蔚州八景 藏春塢</title>,<text>驟雨驅春去。群花掃地無。東君疑是此間留。紅白滿山隅。隔水歌聲遠。連船酒味柔。誰言太守不風流。醉倩翠蛾扶。</text>
<title>蔚州八景 望海臺</title>,<text>絶壁凌晴漢。高臺控太洋。遙看水色接天光。百里共蒼蒼。石室知秋早。松扉報曉忙。幽人呼客瞰東方。紅日上扶桑。</text>
<title>蔚州八景 碧波亭</title>,<text>疊石欹秋岸。叢篁臥晚汀。舟人云是碧波亭。碑壞已無銘。雨過沙痕白。煙消水色靑。當時歌調不堪聽。倚棹涕空零。</text>
<title>蔚州八景 白蓮嵒</title>,<text>松嶺丹靑色。苔嵒繪綉紋。白衣遺像兀無言。靈感謾前聞。泛壑風聲壯。連空海氣昏。悠悠心事共誰論。搔首日西曛。</text>
<title>蔚州八景 開雲浦</title>,<text>映島雲光煖。連江水脈通。人言昔日處容翁。生長碧波中。草帶羅裙綠。花留醉面紅。佯狂玩世意無窮。恒舞度春風。</text>
<title>蔚州八景 隱月峯</title>,<text>天近明河影。峯高隱月華。扶筇遠上碧嵯峨。細路入雲斜。古樹含秋色。空巖拂晚霞。深林知有梵王家。鐘鼓隔山阿。</text>
<title>永嘉。同諸公過金佐郞 承古 舅山莊。</title>,<text>鞍馬悤悤閱數州。夕陽携手更登樓。謫來未厭湖山好。事去空驚歲月遒。半壁殘燈孤館夜。傍簷疏樹故園秋。欲知別後相思意。天際長江衮衮流。</text>
<title>黃山途中 二首</title>,<text>江上千峯秀。村西一逕微。野人穿竹語。遊騎映花歸。放曠耽嘉景。徜徉到落暉。機心久已息。鷗鳥不驚飛。</text>
<title>黃山途中 二首 其二</title>,<text>萬事吾衰矣。此行天使之。江山固淸絶。花木政光輝。美景嫌詩拙。殊方發興奇。野昏棲鳥定。立馬澹忘歸。</text>
<title>寄春軒 二首</title>,<text>飄零千里客。蕭索數家村。夢斷無由續。心寒尙未溫。滯留驚節物。陶寫賴琴尊。但得身能健。悠悠不足論。</text>
<title>寄春軒 二首 其二</title>,<text>萬事皆吾取。蒼天寧匪仁。所嗟晚學道。尙自未安貧。齊瑟徒云妙。殷盤却笑陳。出奇猶可試。豈是不知人。</text>
<title>代書寄金晦翁 㬫。 兼簡李仲權 達中 梁和仲 溫。</title>,<text>當年京國醉春風。回首南雲憶晦翁。今日翁歸吾遠謫。人生社燕與秋鴻。</text>
<title>代書寄金晦翁 㬫。 兼簡李仲權 達中 梁和仲 溫。其二</title>,<text>吾黨無情李仲權。二年不一問南遷。平生怨恨憑誰說。千里煩君子細傳。</text>
<title>代書寄金晦翁 㬫。 兼簡李仲權 達中 梁和仲 溫。其三</title>,<text>造物困人非一端。自憐憔悴鏡中顏。緘書欲報吾家事。辛苦知君不忍看。</text>
<title>題梁州客舍壁</title>,<text>五更燈影照殘粧。欲話別離先斷腸。落月半庭推戶出。杏花疏影滿衣裳。</text>
<title>和友人見寄</title>,<text>憶昨逍遙錦帳風。君王殿後百花紅。如今憔悴那堪說。獨對寒庭菊數叢。</text>
<title>和友人見寄 其二</title>,<text>天涯逐客遇秋風。望斷飛雲雙淚紅。昨夜南窓得佳夢。松山數朶直叢叢。</text>
<title>東萊雜詩</title>,<text>官舍依梅塢。民居傍水湄。淳風猶衮衮。生物擧煕煕。看客皆携酒。爲儒總喜詩。心憐仙境好。莫遣俗人知。雲水千年地。煙花二月時。郊遊無檢束。村老亦追隨。野曠天容肅。江晴日色遲。酒闌還有興。削樹徧題詩。蘇嘏知何往。東崖有故居。如聞騎白鹿。本自陋金魚。遺跡千年後。浮生一夢餘。偶來多感慨。欲去更躊躇。</text>
<title>東萊雜詩 其二</title>,<text>落日逢僧話。春郊信馬行。煙消村巷永。風軟海波平。老樹依巖立。長松擁道迎。荒臺漫無址。猶說海雲名。</text>
<title>東萊雜詩 其三</title>,<text>當日洪平甫。波瀾起筆端。高才不遇世。晚歲此爲官。憔悴身仍病。吟哦興未闌。壁間無一字。豈爲和詩難。</text>
<title>東萊雜詩 其四</title>,<text>暫過淸明節。閒憑積翠軒。地嚴森畫戟。山靜衞朱門。風細竹陰合。雨晴花氣繁。管絃驚宿鳥。落蕊滿金尊。</text>
<title>東萊雜詩 其五</title>,<text>湯泉傳自昔。浴室至今存。水脈來非遠。槽闌尙帶溫。一年困瘴癘。半日洗囂煩。此樂除曾點。無人可與論。</text>
<title>東萊雜詩 其六</title>,<text>亦知花島近。胡蝶作團飛。微雨不濡地。暗香行滿衣。小池魚自戲。高樹鳥相依。却喜同遊子。幽期不我違。</text>
<title>東萊雜詩 其七</title>,<text>周令誰相識。江臺跡已陳。知渠是循吏。說德有遺民。政簡印生綠。宴疏琴羃塵。朱輪久放浪。回首愧斯人。</text>
<title>東萊雜詩 其八</title>,<text>行行閱數郡。到此意尤長。香稻眞珠顆。芳醪琥珀光。泛舟尋水壑。扶杖上山岡。遠謫吾何恨。玆遊不可忘。</text>
<title>黃山歌</title>,<text>過雨霏霏濕江樹。薄雲洩洩凝晴光。黃山江深不可渡。回望百里雲茫茫。江頭女兒美無度。臨流欲濟行彷徨。鳴鳩乳燕春日暮。落花飛絮春風香。招招舟子來何所。掛帆却下魚山莊。問之與我同去路。遂與共坐船中央。也知羅敷自有夫。怪底笑語何輕狂。藐然不顧黃金贈。目送江岸雙鴛鴦。君乎艤舟我豈留。我友政待黃茅岡。</text>
<title>興州鳳棲樓。寄尙州朴使君 光厚。</title>,<text>宦情羈思共悠悠。千里江山欲暮秋。逐客登樓增感慨。眼中歸路指尙州。</text>
<title>興州鳳棲樓。寄尙州朴使君 光厚。 其二</title>,<text>水原太守極風流。尊酒時時說朴侯。浮石同遊有成約。使君能得到興州。</text>
<title>罷任蔚州。將之福州。雞林路上。寄慈忍國師。</title>,<text>淡月疏星畫角哀。荒橋立馬苦徘徊。心知此去渾無戀。首爲何人却重回。</text>
<title>福州次友人韻</title>,<text>旅館荒涼一事無。小窓終日學僧趺。流光冄冄欺遊子。世故紛紛困腐儒。誰見仙人曾化鶴。自知老馬反爲駒。從君結屋淸江上。晚歲鷗盟豈可渝。</text>
<title>癸未重九</title>,<text>地僻秋將盡。山寒菊未花。病知詩愈苦。貧覺酒難賖。野路天容大。村墟日脚斜。客懷無以遣。薄暮過田家。</text>
<title>梅</title>,<text>死憐梅蕊委泥沙。風雨漫山可奈何。縱有淸香誰見賞。競栽桃李日來多。</text>
<title>小島</title>,<text>一釣誰能連六鼇。神山忽裂散仙都。祗應片石隨波末。便是危峯插海隅。日暮潮來形轉小。雨餘雲卷勢還孤。丹靑不待營丘筆。自作長江絶境圖。</text>
<title>贈金佐郞舅詩 幷序</title>,<text>千里身仍竄。今年數更奇。飄零何所托。形影只相持。儒術將安用。空言竟莫施。自多爲世笑。又不喜人規。直道連三黜。餘生遇百罹。親朋無遠信。羈旅少相知。好事逢吾舅。淸談卽我師。風襟自有契。來往亦無期。座上尊常滿。燈前席更移。覓歡心衮衮。省事樂煕煕。草木浮和氣。溪山有令姿。聯鑣村巷遠。把酒水亭卑。却伴漁樵老。閒追射獵兒。感懷歌政洌。覽物淚空垂。憶昔同山簡。方冬醉習池。笙歌淸讌後。燈火夜歸時。聚散還疑夢。悲歡只有詩。蹉跎猶可慰。矍鑠未全衰。</text>
<title>辛水原席上贈妓</title>,<text>明月當歌席。香風泛畫堂。佳人笑整越羅裳。脈脈斷人腸。夜靜絃聲急。天寒燭影長。酒闌携手起彷徨。一曲滿庭芳。</text>
<title>夢</title>,<text>世事若春夢。浮生如電光。夢中苦說夢。一笑烘中堂。</text>
<title>兒仁翰錄寄所賦詩。書此以答。</title>,<text>久別悠悠恨轉生。新詩藹藹眼還明。豈知鄕曲爲人笑。幸有兒童慰我情。好把詩書窮道學。莫將詞賦占時名。目前豚犬成何事。願勿他年似乃兄。</text>
<title>謝南通州 珝 寄蔘</title>,<text>酒困詩愁不自由。預憂雙鬢日摧頹。從來却老非難事。海上仙人寄藥來。</text>
<title>癸未冬北還。題廣州草坪莊。</title>,<text>千里行人至。疏籬喜鵲鳴。生還渾似夢。相對可無情。坐久燈花路。更深樹影平。不眠看月色。時復下階行。</text>
<title>奉表將之燕都。黃崖嶺道中。</title>,<text>路入西南興更長。此間山水似吾鄕。擧頭羞見黃崖嶺。鞍馬風沙爲底忙。</text>
<title>大都旅舍偶題</title>,<text>虛簷雨過晚涼侵。小院人稀一室深。壯歲誰憐名未立。他鄕只有病相尋。紛紛憂患傷豪氣。了了文章見苦心。自笑平生迂且拙。許身妄欲比南金。病起馮顚雪欲侵。拋書兀坐意殊深。流光冉冉不我與。舊事茫茫 一作悠悠 何處尋。故國江山千里夢。宦途塵土十年心。相如政有長門賦。一字須知直萬金。</text>
<title>寄永寧長老</title>,<text>雲裏高人碧眼明。草堂相對話幽情。邇來阻雨經過少。始覺胸中鄙吝生。</text>
<title>乙酉立秋。大都旅舍書中書懷。</title>,<text>簷雨三旬暗。庭梧一葉零。如何今夕響。不似別宵聽。亂滴侵書幌。新涼入畫屛。知君淸不寐。幽興在巖扃。病骨占陰雨。窮居數晦明。土花登古壁。雲葉覆層城。愁緖風中纛。羈蹤水上萍。平生江海志。且復客神京。</text>
<title>寄贈劉守中</title>,<text>聞名久恨論交晚。與語誠知所學高。戲把丹靑追顧陸。肯將功業慕蕭曹。家徒四壁心無累。袖有千篇氣自豪。安得淸談一陶寫。免敎相憶首空搔。</text>
