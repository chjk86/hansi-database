<title>偶吟</title>,<text>水國經霜早。汀洲鴈陣移。客懷空把酒。幽興自吟詩。古砌蛩音苦。寒䆫月色悲。靜中成小睡。秋意暗燈知。</text>
<title>病中口占</title>,<text>伏枕淹時月。悲吟病裏情。粥來嫌椀大。衾攬㥘風生。洛下書難寄。天涯夢幾驚。自然消髀肉。非是爲功名。</text>
<title>病中得京書</title>,<text>風雨鷄鳴急。蒼蒼曉色沉。病懷嫌夜永。瘦骨覺秋深。靜坐無誰語。閑愁謾自吟。忽驚天外鴈。來報洛城音。</text>
<title>病中口占</title>,<text>閉戶却深臥。小齋長寂寥。孤燈空自伴。過客不曾邀。窻外聽歸鴈。枕邊聞早潮。渾如病全愈。扶杖起逍遙。</text>
<title>詠雪</title>,<text>十月江城曉。雲霄雪正飄。窻虛催下帳。衾薄恨無貂。小苑花圍樹。前山路絶樵。病餘詩興發。塵慮也全消。</text>
<title>次宋文卿龍淵寺韻</title>,<text>山寺磬聲暮。江城秋色多。庭空月入戶。潮上浦生波。勝景壺中別。騷人醉裏過。哦詩仍把酒。幽興更如何。</text>
<title>曉吟</title>,<text>喔喔晨雞促漏籤。依微海色報前簷。開䆫尙恨山光暗。急喚傍人且捲簾。</text>
<title>詠雪</title>,<text>乍覺微風起。還疑淡月斜。兒童來報語。庭樹夜生花。後嶺雲膚大。前郊雪意豪。呼僮開井路。留友換村醪。野鼠爭尋穴。林禽不定巢。灞橋驢背客。詩興此時高。</text>
<title>次伯父病懷韻</title>,<text>憶昔在京日。歸期每自占。遲遲客行難。旅愁逢秋添。幸從官使歸。騎馹不避嫌。披香席未暖。公館勢難淹。沿途恣吟哦。揮筆染霜縑。玆遊興不淺。復有良友兼。朝搴白江蘭。暮攬黃山蒹。探奇不知疲。惜景時朢崦。歸來仍臥病。庭戶亦難覘。胷煩有痞積。頭疼甚割砭。良劑竟無功。死淚但自霑。至痛蘊胷中。悲辭寄筆尖。眼眩自生花。心死已成熸。金丹幸葆眞。鄒律轉吹炎。神昏久未醒。口呿猶似箝。存心凈煩慮。曲肱成黑甜。曉聞虫繞砌。昏占鳥投檐。尋丈尙不辨。何由勞遠瞻。當風隔短屛。㥘寒下重簾。中夜百憂集。輾轉心不恬。但進饘與粥。亦覺飫且厭。狐丘想京洛。客土悲村閻。呴呴堂上燕。飛飛天外鶼。顧我感平生。羨彼物微纖。長安夢不到。雪積前路髯。雞人報曉色。喔喔催瓊籤。風威透重裘。苦嫌冰霜嚴。汀洲起驚鴈。天宇泣寒蟾。無緣入醉鄕。何處問酒帘。羲經病裏究。時義取謙謙。蓬戶慕原憲。栗里思陶潛。高風千載下。庶使頑夫廉。</text>
<title>寄龍淵寺讀書諸友</title>,<text>古寺疎鐘後。高吟倚夕曛。叫雲知鴈陣。眠渚見鷗羣。木葉飄紅錦。江波漾碧紋。無由探勝迹。回首羨吾君。</text>
<title>憶聘君</title>,<text>敢恨王程迫。惟憐縷命危。將他數行語。慰我萬般悲。此別何須惜。重逢會有時。朝來聞喜鵲。屈指計前期。</text>
<title>詠寶刀</title>,<text>匣裏蛟龍吼作雷。幾年盤屈任生苔。提携會向燕雲去。不斬單于定不回。</text>
<title>醉次林李兩騷客題扇面韻</title>,<text>華堂共作飮中仙。正是三春欲暮天。不向東城牽別袂。楚臺終日且酣眠。</text>
<title>醉次林李兩騷客題扇面韻 其二</title>,<text>偶逐行雲夢楚仙。覺來殘月尙中天。臨分更道殷勤意。會向高唐續舊眠。</text>
<title>別李士希</title>,<text>勞歌一曲和危絃。咽不成腔斷復連。最是此間無限意。知君難別月中仙。</text>
<title>贈別</title>,<text>立馬春城路。遲遲惜解攜。垂楊橋左右。芳草岸東西。別曲愁如語。歸人醉似泥。佳期不可再。雲樹眼中迷。</text>
<title>次林碩輔韻</title>,<text>樂天何事別楊枝。此意如今我獨知。只恐春光容易歇。章㙜虛負少年期。</text>
<title>別林進士</title>,<text>君何不愛酒。有酒君莫歸。春城無限月。離抱正依依。</text>
<title>贈李震伯故人今安玉樓春</title>,<text>蕩子今安在。相思盡白頭。玉樓春色晩。惆悵獨含愁。</text>
<title>偶吟</title>,<text>樹影婆娑滿一庭。小齋岑寂晝常扃。松風乍過簾㫌動。客枕翛然夢自醒。</text>
<title>次寄成天挺</title>,<text>平生牢落少朋儔。高臥嘉林海上樓。一曲狂歌仍傲世。三杯薄酒足忘憂。年光冄冄行催老。時事紛紛合閉眸。深荷故人珍重意。詩情偏覺爽如秋。</text>
<title>次寄成天挺 其2</title>,<text>碧荷微露暗侵欄。暮色蒼茫自遠山。只愛靜居無一事。不關行路有千般。篇中糟粕非談道。身外功名豈博閑。湖海已成終老計。仙區從此隔人寰。</text>
<title>次寄成天挺 其3</title>,<text>長日孤眠倚曲欄。客來談水又談山。松風入枕琴三疊。草色侵庭趣一般。事業已乖平昔願。江湖贏得半生閒。丁寧爲報探玄客。莫遣浮名動世寰。</text>
<title>次寄成天挺 其4</title>,<text>環堵蕭然洞壑深。客䆫終日伴幽禽。峨洋會待鐘期奏。末路何人更賞音。</text>
<title>次寄成天挺 其5</title>,<text>入林宜密入山深。直道何須學展禽。機事息來吾喪我。不關蓬藋有跫音。</text>
<title>又寄成天挺</title>,<text>風塵飄泊太支離。終歲農功未救飢。世事已隨蒼狗變。襟期惟許白鷗知。時憑凈几看詩話。更下苔磯拂釣絲。富貴本來非我願。玉京歸路夢猶疑。</text>
<title>嘉林東軒。別李器甫。</title>,<text>寂寞鈴齋夜。悲凉水國秋。殊方同作客。良晤且忘憂。露冷鳴蟬咽。天寒落鴈愁。臨歧還惜別。征馬爲遲留。</text>
<title>再次前韻。寄成天挺。</title>,<text>浮世何關合與離。此身閒處便忘飢。籠中聽鶴眠初覺。濠上觀魚樂自知。投璧已遭人按劍。閉帷空嘆髮如絲。年來剩得幽居趣。飛鳥歸雲摠不疑。</text>
<title>再次前韻。寄成天挺。 其二</title>,<text>十年爲客任流離。末路王孫不耐飢。用舍隨時君子以。窮通關數達人知。畊莘豈必須三聘。扶漢終當賴一絲。放浪丘園聊取適。且敎浮世莫相疑。</text>
<title>戲次天挺韻却寄</title>,<text>楚雲殘月至今朙。將遣襄王暗恨生。乍倚曲欄成小睡。覺來吟罷麗人行。</text>
<title>戲次天挺韻却寄 其二</title>,<text>月岳秋光畫裏朙。却疑巫峽暮雲生。洪陽已作陽關路。從此遊人不可行。</text>
<title>次天挺韻</title>,<text>我來尋壑又經丘。終老生涯左海頭。晩愛樹陰移坐席。朝迎山色捲簾鉤。懷才自笑齊門瑟。干祿難逢楚國優。五夜碧梧風撼葉。不堪窻外聽颼颼。</text>
<title>寄天挺 二十韻</title>,<text>京洛相逢眼共靑。十年追逐到忘形。心存道義交金石。跡托葭莩誼鶺鴒。谷裏幾聞求友鳥。案頭長伴讀書螢。文章瑰麗窺唐域。禮樂縱橫對漢廷。誰識良珍猶蘊璞。祇憐雄劍未加硎。凌雲逸氣空摧折。題柱初心自逕庭。山水歸來雙蠟屐。江湖蹤跡兩浮萍。壺中懶睡朝仍足。巖下荒扉晝亦扃。我欲撥憂姑飮酒。君能力學且談經。齊壇正恐輪扁笑。楚澤還嫌屈子醒。莫道丈夫終落魄。不關身世任飄零。垂綸佇待風期合。勒石行當壯蹟銘。志樂簞瓢居陋巷。氣軒天地隘滄溟。晴窻不見人如玉。秋序徒驚月變蓂。惆悵可堪離別恨。蒼茫遙隔短長亭。蕭蕭客鴈悲霜重。咽咽寒蛩惱夜聽。斜日斷雲迷嶺嶠。曉天殘夢落沙汀。樽前謾興將誰會。匣裏希音待爾聆。時向篋中看寶唾。定知天上動文星。淸宵見月相思若。搖蕩羈魂去不停。</text>
<title>次矗石樓韻</title>,<text>天作金湯控一區。晴虹百尺駕層樓。鰲頭暝色知殘照。枕外寒聲聽碧流。正氣尙干南斗紫。陰雲時傍古城浮。千秋幾箇英雄在。惟有睢陽較此州。</text>
<title>題矗石樓</title>,<text>嵯峨白雉倚層空。客子登臨思不窮。樓與岳陽論伯仲。地將江浙較雌雄。石留寃血千年碧。花帶殘愁百日紅。何處最堪揮感涕。古祠寥落夕陽中。</text>
<title>題壁畫</title>,<text>綠楊紅蓼影參差。初月娟娟欲上遲。莫怪巨魚猶尺水。會乘雲雨徙天池。</text>
<title>偶吟</title>,<text>荏苒流光暮。蹉跎壯志違。江湖聊寄迹。魚鳥共忘機。世固多翻覆。吾將任是非。晴䆫對四友。微爾與誰歸。</text>
<title>苦寒</title>,<text>政怕冰霜重。偏驚節序移。雪封梅意澀。風撼鳥巢危。日晏猶關戶。裘寒更覓巵。擁爐仍袖手。牢坐秪成癡。</text>
<title>往忠原途中偶吟</title>,<text>長途隨處盡靑泥。纔過重巒又到溪。羸馬怕橋鞭不進。孤村翳樹望還迷。峯含落照初生靄。雪漲寒郊未辨蹊。惆悵中原杳何許。僕夫遙指暝雲西。</text>
<title>過蜈蚣野</title>,<text>𥨪冬作行役。竟日困風霜。曠野人煙斷。長程客意忙。天寒愁墮指。朝晏怕飢腸。世故何時了。沉吟只自傷。</text>
<title>與尹支叔夜行。呼韻口占。</title>,<text>客過幽人宅。歸來夜正深。不嫌牽爾袂。端爲識吾心。雪色看疑月。松聲聽作琴。孤村猶隔遠。前路恨難尋。</text>
<title>再用前韻</title>,<text>惜別情何極。論襟語轉深。有詩聊助興。無酒可傳心。爽槩三更月。神交一曲琴。分朙留後約。他日倘相尋。</text>
<title>再用前韻 其二</title>,<text>小徑穿林遠。幽居隔岸深。淸溪澄俗慮。蒼檜伴貞心。睡起看靑史。慵來撫素琴。柴門長日閉。不許世人尋。</text>
<title>次支叔韻</title>,<text>詩賦平生庾子山。十年漂泊暮途間。榮枯有數吾誰㤪。富貴如雲本不關。時事說來聊揜耳。良朋携處且怡顔。朙朝共訪湘潭客。會對淸樽一醉還。</text>
<title>用前韻述懷</title>,<text>行路崎嶇似蜀山。紛紛齒舌是非間。偏憐紫氣空干斗。自笑靑牛未出關。浮世本來多白眼。窮愁到底减朱顔。從玆願逐丹丘子。共向仙㙜鍊九還。</text>
<title>訪金聖儀坐上。呼韻口占。</title>,<text>蕭瑟人煙隔岸疎。客來孤巷雪晴初。沿途漫興憑詩語。逆旅𥨪愁借酒除。萬事秪今渾似夢。一燈深夜且論書。煩君莫問心中趣。浮世榮枯摠是虛。</text>
<title>淸州拱北樓</title>,<text>踏遍湖西路。來登拱北樓。平原聊極目。長日可忘憂。歲暮風霜苦。天寒皷角愁。吾將喚從事。憑作醉鄕遊。</text>
<title>次拱北樓板上韻</title>,<text>高樓縹緲壓平原。客駐征驂繫樹根。草意暗穿殘雪動。溪流重閣斷冰渾。村童帶斧尋山蘖。野女攜筐采水蘋。收拾風光娛耳目。故園無復有歸魂。</text>
<title>途中偶吟</title>,<text>西原歸路正迢迢。强策羸驂渡野橋。千里行裝孤劍在。一春愁思故園遙。雲移暝壑輕陰合。火入平郊凍雪消。客裏年光容易改。韶華徒覺鏡中凋。</text>
<title>偶吟</title>,<text>惆悵佳辰隔四宵。驛亭寒盡早梅凋。幾彈傳舍馮生鋏。空弊東周季子貂。千里旅愁和柳織。十年行色任蓬飄。朙朝好與春歸去。長日柴門掩寂寥。</text>
<title>曉行</title>,<text>曉涉前溪水。蒼茫水色渾。林疎微月漏。風急流雲翻。入峽疑無路。聞雞覺有村。寒愁難强解。何處覓淸樽。</text>
<title>偶吟</title>,<text>十年爲客滯南州。隨處江湖漫浪遊。春雨乍晴糚遠峀。暮潮初上閣歸舟。朙䆫自愛琴書凈。浮世都忘得失憂。山外夕陽行欲沒。急攜漁網下汀洲。</text>
<title>卽景</title>,<text>幽居寂寞絶塵囂。春色依然入遠郊。江寺暮鐘風外響。野橋殘雪雨中消。傷時杜老惟耽酒。閉戶楊雲不解嘲。何處一聲漁篴起。七星峯下動歸橈。</text>
<title>次果川李生韻</title>,<text>空江寂寞暮潮回。催向漁磯坐碧苔。剩得莊生濠上樂。忘機魚鳥自無猜。</text>
<title>次果川李生韻 其二</title>,<text>征衫携處更遲回。重上松亭掃石苔。君去莫傳今日語。世人從古太多猜。</text>
<title>又贈</title>,<text>剛恨平生識面遲。一樽今夕許心知。調高白雪慚誰和。足躡名區喜共追。閉口不須譚往事。攜裾聊復問前期。江城日暮遊人去。獨倚書窻有所思。</text>
<title>月夜呼韻口占</title>,<text>萬竅初藏翏翏聲。碧空疎月漏雲朙。長堤柳色和煙重。古寺鐘音入夜淸。醉後新詩聊遣興。春來幽鳥自多情。登樓不耐思鄕恨。悄倚危欄望洛城。</text>
<title>呼韻</title>,<text>薄暮江城路。疎煙傍樹飛。殊方佳節近。𥨪巷故人稀。倦鳥穿林去。孤舟喚月歸。沉吟坐石榻。松露自沾衣。</text>
<title>山堂聞杜鵑</title>,<text>蘿逕煙生暮磬淸。子規啼送兩三聲。禪齋寂寞書帷閉。閑對靑燈話舊情。</text>
<title>將送韓善伯。月夜泛舟吟贈。</title>,<text>堪恨此宵短。其如離別何。孤舟將返棹。殘月墜江波。</text>
<title>詠黃梅贈成天挺 二絶</title>,<text>折得黃梅樹。疎英政可憐。良朋還在此。不用遠相傳。</text>
<title>詠黃梅贈成天挺 二絶 其二</title>,<text>南國春還早。黃梅已着花。空憐杜陵客。猶自滯三巴。</text>
<title>山齋與士容將別。呼韻口占。</title>,<text>爛熳春光滿眼前。花經微雨柳含煙。從知此別無多日。却到臨歧便黯然。</text>
<title>遊後嶺落帽。戲吟。</title>,<text>春風何澹蕩。遊子醉徜徉。不是重陽節。如何落帽狂。</text>
<title>偶次從祖東州翁韻</title>,<text>日覺浮生老。空傷廿八秋。風塵聊寄跡。杯酒强消愁。薄態何須說。雄心獨不休。鄕塵還入望。悄倚仲宣樓。</text>
<title>齋宮訪從兄不遇</title>,<text>客到空庵恨有餘。庵前立馬政躕躇。居僧解道元亨字。始信吾兄好讀書。</text>
<title>偶吟寄李聖章</title>,<text>病矣吾何事。頹然臥小齋。湖光天外凈。山氣雨餘佳。手懶塵生局。心閒草上階。良朋知在邇。要與話襟懷。</text>
<title>和聖章次韻</title>,<text>塔然吾喪我。終日坐如齋。風雨朝仍霽。湖山晩更佳。漁歌落遠浦。虫語近幽階。賴有西鄰客。詩來覺爽懷。</text>
<title>和聖章次韻 其二</title>,<text>坐待湖邊月。催開竹裏齋。秪宜今夜會。何必後期佳。矯首時憑檻。攜筇更下階。跫音還寂寞。鬱結惱幽懷。</text>
<title>次申命和韻</title>,<text>十載離羣秪自悲。幾嘆孤巷客來遲。論襟喜遇車中子。刮眼驚看格外詩。食肉他年徵爾相。開懷此日展吾眉。江濆莫㤪風雲隔。鱗介非常世莫知。</text>
<title>次從祖龍淵韻</title>,<text>淸凉快閣壓平臯。拓戶遙看十里濤。雲浦潮廻孤島出。星山雨霽七峯高。蟬依晩樹生虛籟。鷺立晴沙刷白毛。偃仰百年閒趣足。葛衣何必羨宮袍。</text>
<title>又次一室韻</title>,<text>天敎仙老管湖山。東閣梅䆫晝亦關。暫見湘潭龍蟄臥。俄聞華表鶴飛還。詩缺已自通三昧。俗眼何曾覰一斑。今日却慚先業墜。蹉跎半世任慵閒。</text>
<title>又次止拙亭韻</title>,<text>新開茅屋傍荷塘。寄傲幽䆫午睡長。不逐世人爭得失。惟將漁子共行藏。潮聲亂雜松濤壯。雨氣輕添竹籟凉。靜裏自諳眞趣味。何須道訣問軒皇。</text>
<title>又次申生前韻</title>,<text>不向窮途浪作悲。一窻高臥夢醒遲。龍蛇壁對鍾王筆。珠玉囊藏李杜詩。除却漁翁誰識面。獨攜雄劍自揚眉。朝來忽遇淸談客。半世襟懷許子知。</text>
<title>又次七夕韻</title>,<text>擲罷機頭白玉梭。橋邊脉脉淚成河。人間莫怨生長別。天上佳期也不多。</text>
<title>七夕偶吟</title>,<text>秋空寥廓送凉飆。天上佳期屬此宵。金井梧桐初下葉。銀河烏鵲已成橋。憑將絳節辭香案。催喚靑鸞駕玉軺。爲訴深情殊未了。人間瓜果謾相邀。</text>
<title>次曾王父靜中偶書韻</title>,<text>荊扉深揜小蹊荒。一室端居趣味長。匣裏攄虹輸壯志。籬邊命酌澆愁腸。荷香冄冄傳幽枕。竹籟泠泠入暮堂。莫道丈夫終落魄。當時太白亦殊方。</text>
<title>嘉林東閣。爲韓兄賦。用從祖爲郡時四韻。</title>,<text>長日無營倚竹欞。夜闌簷角點疎星。騷人漫興供吟咏。太守閑情寄醉醒。歸思幾看秋後月。游蹤共逐水中萍。南湖物色還堪賞。須命巾車訪野亭。</text>
<title>嘉林東閣。爲韓兄賦。用從祖爲郡時四韻。 其二</title>,<text>官郊蕭瑟萬林煙。詩思逢秋倍黯然。竹塢淸飆添爽槩。茅簷佳月近凉天。池亭物色還今日。鈴閣風流屬暮年。獨有浣花溪上客。時憑樽酒共團圓。</text>
<title>嘉林東閣。爲韓兄賦。用從祖爲郡時四韻。 其三</title>,<text>七點星峯界一灣。名區勝𪚥此中間。煙疎古郭官居僻。日永空庭吏事閒。池畔輕陰看翠篠。樓前爽氣挹靑山。慣從東閣開尊酒。邀却南村少弟孱。</text>
<title>嘉林東閣。爲韓兄賦。用從祖爲郡時四韻。 其四</title>,<text>嘉林太守厭爲官。待得秋風擬挂冠。三載簿書身已倦。十年泉石夢猶寒。炎凉漸閱人情變。潦倒新添客味酸。惆悵他時分手後。匣中流水向誰彈。</text>
<title>寄尹支叔</title>,<text>不見支離叔。空悲魍魎秋。二年湖外別。千里客中愁。尙記陽關什。長懷楚澤遊。重缺陶令宅。尊酒對靑眸。</text>
<title>和申生感舊遊韻</title>,<text>幽懷悄悄政悲秋。叵耐人間死別愁。誰遣女兒全節義。秪緣才子最風流。初盟枉負三生樂。後會重期九地遊。何處可堪揮感涕。夕陽衰草望中悠。</text>
<title>崇林寺。會權汝仰兄弟。呼韻口占。</title>,<text>石逕通幽澗。禪居占小山。疎星孤峀外。殘磬暮雲間。待月寧嫌醉。論襟且解顔。絃歌半夜會。堪詑此生閒。</text>
<title>崇林寺。會權汝仰兄弟。呼韻口占。 其二</title>,<text>宇宙身如寄。生涯等子山。游蹤湖海外。佳會寺樓間。且可譚幽抱。何須作皺顔。良宵一樽酒。隨處卽偸閒。</text>
<title>贈李同年伯起</title>,<text>蟬翁墨妙少陵詩。傳世靑氊屬白眉。肯許聲名緣少抄。從敎器業映當時。珠投朙月人誰卞。曲到高山我獨知。已見雲程連九萬。莫嫌潘岳尙官卑。</text>
<title>政院戲吟</title>,<text>挾席當前導。傳呼待敎來。履聲猶未近。眉骨已先摧。落帽寧容整。排門不俟開。從知天獄苦。較此尙恢恢。</text>
<title>次李龜卿韻</title>,<text>燕石由來世共珍。誰憐和璞尙埋塵。難逢白雪知音客。謾作靑雲失脚人。末路幾遭嘲罵至。𥨪途只見咄嗟頻。男兒會遂登揚志。不必如今㤪不辰。</text>
<title>西山拜墓後哭澤侄</title>,<text>吾家子姓蕃。同隊九弟兄。三兄最仁孝。有子何寧馨。伯父所鍾愛。不與諸孫幷。分朙荷先澤。以此錫汝名。秋壺冰玉暎。碧梧鸞鵠停。七歲學古文。文理已先朙。才聞呂政紀。却將李園評。嬉戲在齠齔。岐嶷似長成。孝友出天性。不敎能力行。嘗侍父母食。未曾先啜羹。方期大我門。驥騁千里程。一朝禍且至。瘡疹奄相嬰。嗚呼爾不起。永辭懷抱情。造物本多猜。天道奈杳冥。寂寞空山側。零落孤魂驚。我來展松楸。無由覩爾形。虆梩僅揜骨。委在蔓草縈。憑尸一慟哭。白日無光晶。吾兄卜新居。不遠在前坰。但敎家累淹。朅來遊洛城。長年侍定省。爾獨留在庭。朔朢必盥潄。虔恭拜先塋。寒暑尙不廢。緇流感爾誠。見余道其事。欲語淚先零。我昔育一男。與爾同年生。生同病亦同。其壽才六齡。如何我二人。獨有殃禍盈。徒緣賦命奇。不免身俜仃。平生力爲善。未嘗行不經。鬼神豈無鑑。天地亦有靈。禍福理不誣。芝蘭幸復榮。以此聊自慰。坦然心內平。莫作無益悲。秪恐損吾精。</text>
<title>權咸悅 以經 挽</title>,<text>天意仇賢士。公今奄蓋棺。人皆悲命促。吾亦嘆才難。氣宇溫仍肅。儀容正且端。華宗聯組紱。金埒蔭門闌。秉志遵詩禮。治身擺綺紈。端宜盛玉署。胡乃困儒冠。冀馬蹄難放。溟鵬翼未摶。湖山聊佩虎。枳棘暫棲鸞。顧我方觀稼。聞香早挹蘭。郊居近隔水。官道細穿巒。枉駕臨孤巷。移船泝急湍。掣鈴時過謁。投轄輒留歡。誼恤通家好。心憐遠客寒。珍羞分海味。玉粒罄廚餐。處阨啣恩大。忘羈慰影單。從遊凡幾許。離合莽相干。北闕初通籍。南州未解官。夢尋熊浦去。愁待鴈書寬。好信傳空谷。歸驂報卸鞍。秪緣罹擯斥。猶自阻團欒。病久徒傾慕。神扶幸卽安。脩門俄再入。隔歲始重看。溢喜渾無語。徵衰便起歎。棲遲心自得。頤養體終胖。所恨功名薄。將期壽福完。微痾還奄忽。萬事劇凄酸。理爽推何測。時窮用未殫。藏舟驚夜失。晞露感朝漙。尙幸遺榮在。方知積慶蔓。庭梧看峙鵠。林竹欲成竿。厚饗占來報。虛帷愴舊觀。平生偏嚮德。今日獨摧肝。酹酒情難洩。呑聲淚不乾。幽朙從此訣。山水爲誰彈。涉漢丹㫌遠。沖霄紫氣盤。西城芳草路。樑月向人殘。</text>
<title>金城客館。次白洲韻。</title>,<text>東軺日轉不曾留。忽見層峯聳馬頭。危棧帶霞奩小野。曲欄延月印淸流。醒來塵土十年夢。滌盡胷襟萬古愁。永夜獨吟眞自樂。詩成何必要人酬。</text>
<title>次昌道驛壁韻</title>,<text>把酒郵亭但飮之。醉來渾釋望鄕思。臨川每許停車久。叱馭還嫌泝峽遲。畫角一聲仍出塞。名山百里此分歧。風塵迫促非男子。且喜今行愜素期。</text>
<title>昌道途中</title>,<text>聞說名區咫尺程。吾行恨不賦東征。非無鐵峽重關壯。那得金剛萬瀑淸。地主諸君皆舊識。天時八月又新晴。可憐王事驅人急。回首雲巒但寄情。</text>
<title>次高山壁上韻</title>,<text>盡日肩輿不用鞍。北征行色政辛酸。長川得雨灘聲急。古峽乘秋石氣寒。險譬秦關能扼吭。危如蜀道足凋顔。山河壯蹟詩難狀。撚斷吟髭句未安。</text>
<title>釋王寺。敬次曾王考板上韻。</title>,<text>寺路緣溪出。郵驂傍岸行。桐鄕秋後過。楓葉雨中朙。往蹟詩留壁。遺風政播聲。山僧如有意。今日亦歡迎。</text>
<title>釋王寺。敬次曾王考板上韻。 其二</title>,<text>一雨崇朝止。千林濕不晴。層巒時露態。流水但聞聲。境靜機仍息。樓高夢亦淸。無端中夜磬。令我動詩情。</text>
<title>釋王寺。敬次曾王考板上韻。 其三</title>,<text>忙向禪門叩暮扃。怕他紛鬧惱山靈。天涯客路餘千里。袖裏行裝但一經。當日異祥基聖迹。秪今遺刹在邊庭。紗籠舊墨偏多感。屈指年光八十零。</text>
<title>次文川客館韻</title>,<text>山靄村煙一色交。晩來秋氣稔庭梢。輕霜襲野先欺草。淡月窺簷半礙茅。天外冥鴻方矯翼。林間宿鳥自驚巢。詩囊從此還多事。分付兒童莫浪抛。</text>
<title>途中偶吟</title>,<text>宮袍暫卸着征衫。新拜君恩許北監。燕塞地形鄰靺鞨。秦關天險左肴函。山城幾處聞吹角。漁店常時見簇帆。豐沛至今留聖迹。六陵佳氣繞松杉。</text>
<title>咸興客舍。贈都事兪季毅。</title>,<text>忽荷高朋枉駕尋。一杯來慰故人心。朙朝客路還千里。此夜淸歡當萬金。同向塞營趍兩幕。直留關月照雙襟。筵前把臂慇懃語。須遞郵筒惠德音。</text>
<title>次季毅贈別韻</title>,<text>鞭揖聞韶客。征軺又北靑。朝朝關外別。無處不傷情。</text>
<title>余以北評事過洪原。臨發。有妓梅眞者請曰。妓有一詩軸。宜公所覽。奈行忙何。余故少留取見之。卽世所稱趙生詩軸。而梅眞乃其孫也。王考戊辰之題。仲父己未之和。皆在焉。余曰。恨余不早知。不可無一言於卷末。而行且發。盍送之中路。妓使其女追及於北靑。余遂題數絶。一以寓感慕於遺蹟。一以致景仰於諸公及義娘云爾。</title>,<text>北關啣命世三傳。莊誦遺篇輒愴然。盥手我今題卷末。餘生起感亦猶前。</text>
<title>余以北評事過洪原。臨發。有妓梅眞者請曰。妓有一詩軸。宜公所覽。奈行忙何。余故少留取見之。卽世所稱趙生詩軸。而梅眞乃其孫也。王考戊辰之題。仲父己未之和。皆在焉。余曰。恨余不早知。不可無一言於卷末。而行且發。盍送之中路。妓使其女追及於北靑。余遂題數絶。一以寓感慕於遺蹟。一以致景仰於諸公及義娘云爾。 其二</title>,<text>爾能說往時。益聞所未知。臨行却不發。側耳坐成癡。</text>
<title>余以北評事過洪原。臨發。有妓梅眞者請曰。妓有一詩軸。宜公所覽。奈行忙何。余故少留取見之。卽世所稱趙生詩軸。而梅眞乃其孫也。王考戊辰之題。仲父己未之和。皆在焉。余曰。恨余不早知。不可無一言於卷末。而行且發。盍送之中路。妓使其女追及於北靑。余遂題數絶。一以寓感慕於遺蹟。一以致景仰於諸公及義娘云爾。 其三</title>,<text>義娘詩軸後孫傳。開卷精忠尙宛然。下馬北靑城畔路。高風重挹廟門前。</text>
<title>余以北評事過洪原。臨發。有妓梅眞者請曰。妓有一詩軸。宜公所覽。奈行忙何。余故少留取見之。卽世所稱趙生詩軸。而梅眞乃其孫也。王考戊辰之題。仲父己未之和。皆在焉。余曰。恨余不早知。不可無一言於卷末。而行且發。盍送之中路。妓使其女追及於北靑。余遂題數絶。一以寓感慕於遺蹟。一以致景仰於諸公及義娘云爾。 其四</title>,<text>海老北遷時。孤忠娘獨知。悲辭但傷世。夫豈謂眞癡。</text>
<title>州妓見欵待詩軸主人。疑我厚洪而薄靑。多發㤪言。戲題一律。</title>,<text>從事風情薄似紗。北來無處管繁華。行裝懶赴元戎幕。意氣偏傾女俠家。關外擅名誰不豔。卷中題字尙堪誇。生憎客舍門前柳。虛妬春光別着花。</text>
<title>用前韻贈舜卿</title>,<text>樹陰微暈半窻紗。怪底輕雲戲月華。千里逢迎俱是客。一年棲息卽爲家。毫端壯思乘秋活。座上嬌糚入夜誇。堪笑使君偏好事。醉來耽賞異香花。</text>
<title>去歲冬。舜卿將赴北靑。與諸友會于金子心家。賦來字韻。又會于沈直夫家。集筵字韻。今又客中相別。不堪悵缺。聊次二韻留贈。</title>,<text>醉撤靑州太守筵。磨天嶺路更茫然。吟秋落木迎霜後。帶雨歸鴉返照前。關外倦遊今幾日。郭南高會已經年。閑愁又被佳人㤪。爭道風流不直錢。</text>
<title>去歲冬。舜卿將赴北靑。與諸友會于金子心家。賦來字韻。又會于沈直夫家。集筵字韻。今又客中相別。不堪悵缺。聊次二韻留贈。 其二</title>,<text>却到臨分始悔來。悤悤行旆曉還催。游蹤浪逐漂萍轉。客夢難從複嶺廻。必欲强排今日恨。不如姑飮故人盃。僕夫且莫愁風雨。吾怕東方海色開。</text>
<title>侍中臺口占</title>,<text>獨攜孤劍倚層臺。脚下滄溟萬里開。蜃氣噓成珠閣出。鵬風怒蹴雪山來。凌雲逸想超三島。斡海雄心瀉一盃。此去不愁長路險。壯觀仍擬豆江隈。</text>
<title>到谷口。主人李兄。使妓鶴上屳鑷白。余亦試使鑷之。果摘白毛三莖於左右鬢。客裏懷事。倍覺不好。遂吟李白徒霜鏡中髮羞彼鶴上仙之句。頗似襯着。因點作一篇。</title>,<text>孤吟太白古詩篇。霜髮空羞鶴上仙。蜀道凋顔眞實語。朙朝吾亦度磨天。</text>
<title>磨谷驛亭口占</title>,<text>曉日轅門鼔角傳。起看前路卽磨天。初醒客舍三杯酒。更借郵亭一榻眠。吏且莫言諸鎭禮。吾今方賦遠遊篇。邊霜昨夜秋全老。關塞行人鬢颯然。</text>
<title>磨天嶺口占</title>,<text>鐵峽咸關盡畏途。磨雲欲上轉崎嶇。却向磨天回首朢。向來三嶺坦如衢。</text>
<title>臨溟。聞伯春先文自慶源來。口占逆寄。</title>,<text>相思一夜百憂催。御史行裝幾日迴。小卒朝傳官吏報。先文昨自慶源來。風霜絶域能無𧏮。萍水他鄕幸有媒。欲把鴈書遙寄訊。悤悤不暇盡情裁。</text>
<title>宿永康。聞御史已到本邑。鷄鳴作行。途中次前韻先寄。</title>,<text>初聞喜報悔還催。人道張輪昨已廻。驛使倘能乘夕至。龍城何必隔宵來。歡情戰臆疑生惑。悸魄驅魔睡失媒。虛館起聽雞再唱。沛然行意自難裁。</text>
<title>七寶山開心寺。呼韻口占。</title>,<text>出林幽磬報寒更。萬壑煙霞攬欲淸。灧灧杯心浮柏葉。泠泠琴韻和松聲。塵襟頓滌逢仙侶。詩壘重開戱墨兵。堪詑此行眞得意。向來簪紱累吾生。</text>
<title>出山和子文</title>,<text>蒼然山色鎖重雲。回首仙凡咫尺分。秋盡四郊民事急。日斜孤館客愁紛。從他畫角催行邁。依舊靑衫染俗氛。官路更添離別恨。驪駒凄切不堪聞。</text>
<title>永康呼韻賦劍</title>,<text>秋蓮三尺寫寒冰。纔躍爐中紫氣騰。未掣鯨鯢抛壯志。相輸肝膽作良朋。埋光繡匣持誰贈。論價靑萍較却勝。他日洗兵須仗爾。會看麟閣姓名登。</text>
<title>鏡城宿子文依幕。呼韻賦琴。</title>,<text>手語泠泠思自深。共君淸夜賞希音。調傳徵羽誰無淚。曲奏峨洋更有心。離鳳乍呼聲轉急。棲烏不定㤪難禁。朙朝可耐鍾期去。白雪新詞滿意吟。</text>
<title>次兵相韻</title>,<text>棨戟高臨紫塞營。丈夫名位此爲榮。華堂盡日閒無事。粉鵠分朙矢道平。</text>
<title>次嶺伯從氏中秋憶弟韻還呈</title>,<text>詩札慇懃慰遠行。秋來消息自吾兄。雙垂嶺海看雲淚。幾結池塘夢草情。冰壯朔墟驚歲暮。月鏖炎暑感凉生。南營北幕俱傷別。莫把羇愁較重輕。</text>
<title>次兵相中路寄贈韻</title>,<text>瞻望行塵思轉哀。客窻終日悵徘徊。南樓靜聽虛傳柝。東閣孤吟獨賞梅。誰道旌麾雲外隔。忽驚珠璧暗中來。朙朝我亦隨公去。準擬登筵進一盃。</text>
<title>次兵相中路寄贈韻 其二</title>,<text>關月流寒塞鴈哀。客懷寥落但徘徊。偏憐髮短新抛鑷。却怕陽殘預護梅。使節可堪秋後別。鄕書未見日邊來。今宵不醉吾何事。和了淸詩又喚盃。</text>
<title>鰲山夜。見愁州使君書。率爾錄呈。</title>,<text>孤燭虛堂睡起初。開䆫忽枉故人書。披來右手忙還戰。看罷雙眉蹙未舒。猶恨繡衣辭太迫。不知廵相意何居。紛紛外語君休歎。今世知心孰似余。</text>
<title>到行營。得李使君和韻。復製二首仰呈。</title>,<text>肝膽相輸識面初。迎來笑語別來書。禪窻會合歡何極。官路分攜恨不舒。歸夢定尋從事幕。羇魂長繞使君居。前期屈指無多日。尙遣新詩遠起余。</text>
<title>到行營。得李使君和韻。復製二首仰呈。 其二</title>,<text>邊隅氣候届冬初。鄕國迢迢斷鴈書。蠟淚任啼三夜永。葭灰行遣一陽舒。虛堂冷落佳人夢。戎幕荒凉學士居。獨有愁州賢太守。到題詩處輒思余。</text>
<title>訓戎鎭偶吟</title>,<text>陰山簇簇豆江橫。江上危途莽不平。日暮塵沙吹有力。天寒皷角噤無聲。奚兒獵騎緣林走。蕃落炊煙隔岸生。徙倚戍樓愁轉切。朔雲邊月摠關情。</text>
<title>次兵相韻</title>,<text>通衢車馬快如飛。拭目邊氓朢帥旂。手下鞱鈐恢壯略。腰間霜電絢征衣。鐃笳載路廵靑海。刁斗凝情夢紫微。推轂向來寬聖慮。麟臺新畫待公歸。</text>
<title>次兵相韻 其二</title>,<text>行塵乍逐陣雲飛。快覩兵前大將旂。不向軍門呈禮謁。先登座席拂戎衣。溫言欵曲儀還簡。小飮從容暈易微。最是幕賓惆悵意。朙朝書劍獨西歸。</text>
<title>途中又用初字韻</title>,<text>行裝整頓聽鷄初。匣劍蕭然伴槖書。朔吹直翻旗脚裂。陰雲不放日輪舒。寧辭石棧摧征轄。政爲鐘山問索居。朙發別君官路後。何人盃酒更邀余。</text>
<title>代靑海人。次答愁州守。</title>,<text>關山難越鴈書稀。回首愁州夢獨飛。想得新人偏倚寵。秋來佳約恐相違。</text>
<title>代靑海人。次答愁州守。 其二</title>,<text>朝雲一散曉星稀。長羨寒鴉帶日飛。秪恐恩情容易阻。瀟湘還與故人違。</text>
<title>夜臥無寐。偶用初字韻。呈子文令公案下。要和。</title>,<text>小酒微醒隱几初。一燈隨意傍琴書。邊笳帶咽聲還斷。江月涵虛凍未舒。梅信謾牽東閣興。葵忱偏向北辰居。𥨪愁忽忽憑誰破。倡汝詩成却和余。</text>
<title>送愁州妓玉順之茂朱。呼韻。</title>,<text>三千弱水渺難行。關樹湖雲兩寄情。玉字暗傳今日信。膠絃重續去年聲。陽隨暖律回燕谷。春伴名花過錦城。爲報寒風樓上客。新㙜須築女懷淸。</text>
<title>次子文令贈別韻</title>,<text>關山萬里動寒聲。客路迢迢不可行。日下音書當歲暮。尊前笑語到天朙。萍蓬浪轉慚形役。文字相欺悔舌畊。多𧬄故人持贈意。此心元不在虛名。</text>
<title>萬戶搗衣聲呼韻</title>,<text>機頭剪出練如霜。乍對秋砧手自忙。絮淚暗啼空吊影。絲腸易斷摠緣郞。金閨幷搗愁千疊。玉塞先牽夢一塲。强欲裁縫刀尺澀。不堪寒意逼虛堂。</text>
<title>次子文令戲韻</title>,<text>風流太守賞心催。手挽征裾肯許廻。東閣新梅嫌獨玩。塞垣叢菊好將來。連牀不盡看花興。落筆偏慙倚馬才。莫道愁州歡趣少。共君淸夜樂啣盃。</text>
<title>愁州夜。同子文及儒生三人飮酒呼韻。</title>,<text>裒然三士一時來。共醉華堂太守盃。休道出關知己少。卽看懸榻待君開。詩鋒轉澁臨勍敵。筆力齊驅見秀才。欲向騷壇重賭勝。倚筵豪興未全灰。</text>
<title>冬嶺秀孤松呼韻</title>,<text>干霄千尺散層陰。歲暮寧愁霰雪深。直榦也應誇特操。癯容元不改貞心。常存廈屋扶顚意。幾入騷人托物吟。引領山頭偏愛惜。微君誰復契幽襟。</text>
<title>風次子文韻</title>,<text>一夜調刁萬竅驚。泠然虛籟颯然生。糚樓乍冷欺香夢。戍角相和惱客情。轉壑尋常資雪虐。摶霄容易妬雲輕。關河歲暮寒威重。冰勒梅枝嫰未成。</text>
<title>代兒妓。答李御史。</title>,<text>嫰萼猶封惱蝶郞。空留香信待韶光。圓輪易缺生憎月。苦節無渝肯染霜。洛浦幾年重拾珮。湖州他日好尋芳。春來幕府須才俊。翹首華堂後會長。</text>
<title>愁州夜。同子文，季毅及儒生輩屬酒評妓。呼韻口占。</title>,<text>不悔儒冠謾誤身。天涯此會卽良辰。臨杯軟語偏宜夜。繞座名花欲放春。塵榻解懸兼下士。菱歌傳唱輒留人。相將白雪酬知己。詩興從今一倍新。</text>
<title>酒席呼韻</title>,<text>羇絆天涯苦未還。此來何地又何官。琴軒意氣逢迎際。蓮幕功名伯仲間。尊酒有情媒小醉。雪霜無力騁餘寒。朙朝客路分南北。叵耐衙門盡日關。</text>
<title>用前韻。代月妓贈都事。</title>,<text>雲雨巫山自往還。此身榮寵係名官。秋波暗注牽情際。花燭偏朙得意間。賓館政宜消永夜。客衾寧怕犯輕寒。佳期易失良辰邁。須遣春光到玉關。</text>
<title>獨釣寒江雪呼韻</title>,<text>閑情牽率小眠餘。起拓篷䆫信手漁。沙際鷺驚翔不定。水心魚擲皺還疎。輕波颺棹迷行止。急雪吹簑任卷舒。罷釣歸來思一醉。前村指點有人居。</text>
<title>餞席呼韻</title>,<text>邊城歲暮雪霜飛。王事關心促駕歸。十日有期嫌易滿。雙旌待曉奈相違。峨洋末路知音少。盃酒殊方見面稀。朙發倘逢風雨惡。許君重挽故人衣。</text>
<title>餞席呼韻 其二</title>,<text>塞天鴻燕感分飛。盃酒牽情忍遽歸。新律欲吹佳節近。故人將發賞心違。玄冰已飽前途險。靑眼偏傷後會稀。離別不堪當歲暮。朔風驅雪撲征衣。</text>
<title>道內三邑倅及一督郵。以皮靴毛氊馬韉文櫃等物贐行。皆不受。諸人大有憾意。作詩解之。因以自警焉。</title>,<text>君子有所守。廉約爲之先。絲毫或苟取。玷辱終難湔。吾家無長物。淸白但相傳。努力戒勿墜。服膺常拳拳。屬余忝北幕。充斥路三千。關山雪霜嚴。朔風吹折綿。脛寒不得揜。一裘經十年。王程固有限。肯恤僵且顚。郵官及守宰。愍然無不憐。咸推急人義。贈物資周旋。嘉貺寧不感。拙性奈未悛。常愛陸敬輿。不受靴與鞭。鞭靴倘無已。車馬將及焉。斯言豈欺我。所願學前賢。還嫌近沽名。世或譏吾褊。顧念我所叨。官冗責則專。北鄙遠王化。貪吏多夤緣。所以置從事。分授由東銓。朝廷重遴選。𪚥𪚥𪚥𪚥𪚥。自揆才分薄。無路補塵涓。𪚥𪚥𪚥𪚥𪚥。𪚥𪚥𪚥𪚥𪚥。𪚥𪚥𪚥𪚥𪚥。𪚥𪚥𪚥𪚥𪚥。此心久已决。凍死猶不遷。</text>
<title>李判書 元禎 遷窆挽</title>,<text>忍說庚申痛。驚呼欲問天。城狐初竊柄。弩蜮暗張弦。樂禍叢羣憾。乘機網衆贒。士林方掩抑。夫子亦流遷。必欲甘心久。終看受毒偏。哲人罹此阨。行路至今憐。向歲遭逢盛。當朝地望先。忱誠天獨許。忌嫉世皆然。屢躓名愈重。群敲守益堅。竟承當宁眷。冞感得君專。補袞身爲鑑。持衡位長銓。聖情須激濁。輿朢仰扶顚。幾贊綢繆策。宜操燮理權。孤忠落機擭。宿志負陶甄。棟折誰支廈。檣摧未濟川。氣干牛斗鬱。心炳日星懸。淚逬坡陀血。悲傳殄瘁篇。魂應陪顯廟。寃可訴幽泉。世道看消長。天心有斡旋。人間新渥煥。地下宿寃湔。隧爵台班極。哀綸奠禮蠲。精靈知結草。悔悟屬臨筵。有子官仍峻。酬忠賞更延。朙時重際遇。方面任旬宣。宅改靑烏吉。光生粉字鮮。蒼黃曾淺土。雨露卽新阡。掩涕思先誼。承顔自幼年。女兄蒙子愛。世好荷婣連。吊畏腸曾裂。嗟贒慟幾纏。路長違執紼。魂斷嶺雲邊。</text>
<title>冰合滹沱河</title>,<text>叢狐邪說乍傳訛。薊北民情蕩若波。賊勢憑陵追騎至。王孫顚倒促鞭過。兵鋒塞後迷歸路。天塹當前有大河。失所政愁魚服困。咬人其奈虎牙磨。固知天意垂冥祐。肎許河神作戲魔。候吏一言方囁呫。層冰千尺忽嵯峨。蒼黃涉水寧須楫。頃刻成橋不待鼉。急難只應由鬼護。集勳元自仗人和。神威久已收奔象。靈瑞終看契斬蛇。炎社重恢基此日。煌煌聖𪚥叶謳歌。</text>
<title>勒兵單于臺</title>,<text>朔野陰風息。燕雲瑞日開。雄心空毳幕。威令殷晴雷。瀚海驚還湧。祈連撼欲摧。山河隨手斡。㫌旆燭天回。指顧皇靈暢。縱橫大略恢。纂嚴親鞠旅。移仗迥臨臺。舊繫長纓在。新馳尺檄催。不勞探虎穴。已自襲龍堆。萬里煙塵霽。三軍意氣廻。他年汾水悔。秋鴈謾流哀。</text>
<title>披衣憶皇恩</title>,<text>說及龍蛇淚欲呑。神皇遺澤至今存。鴻功再造安磐業。殊錫仍推在笥恩。免使小邦淪左衽。卽看隆渥被東藩。身章篋裏看猶在。灰▣人間閱幾翻。可耐腥塵迷宇宙。秪將危涕灑乾坤。龍裳獨保中華制。袞服猶存御澤痕。愛玩幾時勞點檢。寵光當日覺便蕃。方知聖祖誠心篤。豈但皇朝德意敦。俯仰只應偏起感。護持還擬永無諼。宵衣一念追先志。刷恥如今有聖孫。</text>
<title>追次文巖用書院韻</title>,<text>治化重聞宋。儒風一變齊。始知先正德。能啓後人迷。世遠諸生慕。山頹往跡凄。庠宮遺敎在。入室詎無梯。</text>
<title>追次文巖用書院韻 其二</title>,<text>末學懷贒地。偏嗟志業違。斯民應不祿。吾道豈云非。峽邑留馨德。儒宮占翠微。舟行瞻仰日。斗覺息塵機。</text>
<title>追次矞雲留別李聖儒韻</title>,<text>求田東峽卜居新。此子元來但務眞。水道纔聞疏九里。農功將欲趁三春。偏憐貊國淳風在。更喜游齋惠化均。當日客行尋不得。始知仙境隔囂塵。</text>
<title>狼川次院夜口占</title>,<text>官居蕭灑出囂氛。近岸江聲愜再聞。縣吏候庭顔尙記。王孫倒屐席初分。籬邊翠色山疑畫。樹抄紅光日䠶雲。鄰並義敦兼敍族。不妨賓館達宵曛。</text>
<title>自狼川乘舟作行。次枕流㙜韻。</title>,<text>手拓篷窻面面開。坐來安穩當樓臺。花容暎水紅成幔。嵐氣籠山翠作堆。波上輕鷗隨意去。天邊獨雁叫羣回。沿江十里行人絶。曉露霏微自濕苔。</text>
<title>又次朝霽</title>,<text>蕭條窮峽少人煙。束聳羣巒但際天。倦馬豈堪緣鳥道。輕舟正好發狼川。朙花挾岸波光媚。旭日穿林霽景鮮。遙指昭陽江上閣。客行經過憶當年。</text>
<title>次豆險川絶句 二首</title>,<text>小艇疾如飛。去憑風便好。指點浮來山。淸談記鰲老。</text>
<title>次豆險川絶句 二首 其二</title>,<text>慇懃問主人。春州是何處。牛頭看又過。近可十里許。</text>
<title>柳宋三人語及從氏政治得失。仍次梓村韻。</title>,<text>貊道嫌周白。循良慕漢黃。胡爲鸞止棘。正坐鳳鳴陽。小閣琴書凈。奚囊咳唾香。超然遠殆辱。世路自羊腸。</text>
<title>次牛頭亭韻</title>,<text>倦跡雲俱北。羇心水必東。魚龍時噴雨。鵰鶚迥盤空。井落臨溪少。危途傍峽通。蓬山直可到。不管簿書叢。</text>
<title>瑞雲次松蕈韻</title>,<text>古驛留征轄。行廚促午供。別離纔一日。花樹已千重。梅閣期還近。蓬山興政濃。春來多秀色。矗矗摠芙蓉。</text>
<title>途中次猪山韻</title>,<text>長途快馬覺身輕。一任淸飆拂面生。雲白山靑俱有態。鳥啼花落更關情。風光應接還無暇。詩句吟哦却不成。林木翳然溪石好。每逢佳處輒停行。</text>
<title>次金城道中用石龍堆韻記感 按公季父正郞公曾宰金城</title>,<text>滔滔逝景感虞淵。電露人間閱幾年。狀德歌謠徵在石。啣恩父老戴如天。桑枝不附曾傳頌。蒲草交生尙記鞭。今日阮咸垂淚過。一燈孤館耿無眠。</text>
<title>又次三釜落韻</title>,<text>嵐翠輕含雨氣霏。相隨處處暈征衣。蘭香不沫遺風在。薤露俄晞舊跡微。今日鄰州偏有感。此生浮世更無依。傷心峴首山前路。幾度行人墮淚歸。</text>
<title>追次雙石臺用孤石亭韻</title>,<text>屹彼雙石臺。參錯互盤根。高者聳若飛。下者峙如蹲。山輝又川媚。內蘊瑰詭存。徒然棄窮峽。處賤名不尊。譬如失水龍。潛蟄但蜿蜒。是豈爾有罪。良由俗眼昏。吾兄性好古。細推名實源。嘉名遂肇錫。其義取爾顚。曷異三日浦。述郞留書丹。鏗鏘一篇語。可以洗詩魂。名溪以自况。陋彼柳子論。</text>
<title>淮，春二邑殘薄略相同。偶憶從氏到任初書中語。仍次泰封舊都韻。</title>,<text>管領淮州與貊丘。官貧政拙摠閑愁。從知下邑分憂日。正是孤筇濟勝秋。倘得聯翩遊上界。何妨歸去理西疇。山家物色春來好。雪作峯巒玉作流。</text>
<title>次昌道驛韻</title>,<text>徙倚郵軒拓戶開。南天遙朢白雲廻。浮生促促無閒暇。倦馬驅驅任去來。朙日萍漂應自合。暫時星散不須哀。蓬壺已有尋眞約。弟駕兄軺次第催。</text>
<title>麥阪次山店</title>,<text>邊維綰轂類褒斜。控扼秦關鎭漢家。石角不毛寧有麥。春光雖度亦無花。波心或送靑天雨。浦口全籠白日霞。絶似鬼門關外路。幾多遷客㤪長沙。</text>
<title>麥阪又次下嶺</title>,<text>應是秦牛未便金。天梯斷續礙登臨。丹楓每見先秋染。白日纔容過午沉。蹲虎唅呀千丈屹。蟄龍盤屈一泓深。攀崖始覺人寰近。數點村煙起遠林。</text>
<title>聞從氏行駕且至。次新院遇淮陽吏。</title>,<text>自我發春州。日覺離抱惡。屈指計前期。乍憂旋卽樂。候吏走相報。行駕十里迫。春回𧬄池草。路轉湓江荻。去來兩無間。兄弟迭主客。人情豈不歡。宿願今始適。徒然祝聖恩。敢謂官况薄。</text>
<title>次望柏林</title>,<text>錯紆彌大壑。森束壓危峯。籟發凉風乍。霏沉積靄重。摘仁饘更膩。斟葉酒偏濃。接眼皆淸賞。何須費一筇。</text>
<title>次翠屛㙜</title>,<text>淸淮一道帶脩原。盡日沿流或泝源。斷岸削成看壁立。驚波噴薄聽雷奔。金剛勝賞何須說。玉洞眞仙卽此存。指點星河應有路。乘槎吾欲訪天孫。</text>
<title>又次</title>,<text>淮水淸且駛。實爲江漢脉。波心十丈石。下有蛟龍宅。</text>
<title>又次 其二</title>,<text>龜掉曳泥尾。鳥厲投林翅。對此自悠然。人生貴適意。</text>
<title>又次 其三</title>,<text>洞邃愜幽襟。山朙供遠眥。盡日澹忘歸。玆遊豈偶爾。</text>
<title>又次 其四</title>,<text>巨石當中闢。洄潭徹底朙。日夜滔滔意。惟應繞漢京。</text>
<title>又次 其五</title>,<text>雜沓沙邊樹。蔥籠谷裏雲。溪虛山更靜。啼鳥亦堪聞。</text>
<title>又次 其六</title>,<text>峽束灘聲急。巖開樹影分。淮南三月暮。春色正氤氳。</text>
<title>又次 其七</title>,<text>水泄歸西海。山盤捍北門。休言麥阪險。形勝此爲尊。</text>
<title>又次 其八</title>,<text>溪行無十里。地接官居近。不醉我無歸。呼兒且引滿。</text>
<title>又次 其九</title>,<text>曲曲鏡奩堤。層層雲護壁。春光不可孤。我且永終夕。</text>
<title>又次 其十</title>,<text>傲吏眞成隱。仙家卽此間。緣溪去來穩。芒屩印苔斑。</text>
<title>次朝雨尼行</title>,<text>晨起偏驚酒戶寬。襲簷微雨送輕寒。山家氣色從今好。水國繁華覺漸闌。不是戲魔牽我住。只應糚點要人看。雲陰解駁征車戒。分付官廚促午餐。</text>
<title>次朝雨尼行 其二</title>,<text>林靄微牽雨意廻。客愁詩興兩相催。郵童卸馬垂鞭去。田父收牛荷鍤來。閉戶正宜還隱几。賞春那得强登臺。鈴軒且樂聯床話。取次呼兒進一杯。</text>
<title>次朝雨尼行 其三</title>,<text>輕陰羃地籟生林。起占晴光喜自吟。遠峀乍開偏有態。落暉將匿更關心。煙花只惜三春暮。泥路何妨十丈深。好事易乖機易失。極知朙發不如今。</text>
<title>次和川</title>,<text>經夜春山物色稠。雨師多意許分留。花心似懶催還起。澗液將枯潤更流。聯袂孰如今日勝。孤筇却恨昔人遊。長途坐倚肩輿穩。絶壑危巒莫漫愁。</text>
<title>次和川 其二</title>,<text>秋山獨賞客傷情。池草尋常一夢長。却喜銅符分貊國。相將筇屐發淮陽。壺觴引興新篇富。謔浪從心舊習狂。賓館雨過春色好。駐鞭終日倚繩牀。</text>
<title>次新安</title>,<text>谷風初罷霧。村樹尙含煙。峽近溪流迅。峯危石角偏。苔承新雨長。藤絡古枝懸。仰面穹林合。渾疑管測天。</text>
<title>次楸池嶺</title>,<text>層崖疊嶂杳難分。樹影遮天午亦曛。石竇千年棲積雪。山腰盡日鎖重雲。林喧繞逕關心見。谷嘯隨風側耳聞。險阻經過還一笑。滄波無恙白鷗羣。</text>
<title>次龍貢寺</title>,<text>聯翩百里引㫌牙。別有禪宮隔嶺賖。隱暎晴虹臨絶壑。叢籠瑞霧匝奇花。縈巒石路千尋峻。出洞瑤泉一帶斜。誰道十洲佳處在。此間元自是仙家。</text>
<title>次贈法澄上人</title>,<text>楸池一脉勢巃嵸。峙作金沙淑氣鐘。別界怳疑超色相。眞仙却喜遇喬松。論心水暎摩尼寶。講法蓮生太華峯。禪榻夜深僧語靜。剩敎遊客洗塵容。</text>
<title>次賦漢人王俊業</title>,<text>傲吏性疎懶。無人共談討。有客自東海。相見苦不早。鈴齋數日話。益覺情意好。迹同燕客傭。事異殷馬縞。欲從亂離說。淚落唇焦燥。遺風襲提督。大德說寧考。如何困飢寒。畢歲憂且惱。縕袍不揜身。霜雪但盈腦。那將叔敖言。去向優孟道。</text>
<title>次叢石海</title>,<text>汗漫東溟闊。淋漓后媼鐘。莊周言豈寓。精衛職徒恭。水擊鵬圖翼。波恬鰐蟄蹤。蜃噓張九闕。鰲死缺三峯。直壓秦橋圮。平呑楚澤重。雪翻轟霹靂。雲涌矗芙蓉。積霧恒熏晝。堅冰不受冬。運知夸父吸。喧覺尾閭洶。宋學談潮汐。齊諧辨脊胷。龍騰威觸柱。鯨戲勢交鋒。斗柄渾疑斡。坤墟或似舂。子男河伯國。丘垤卉夷封。有客窮遐矚。乘春費短筇。煙沙依宿鷺。棠岸趁遊蠭。屐印苔文駁。衣霑石溜淙。島霞紅欲散。汀樹綠初茸。若木眞堪折。飆輪怳可逢。風流追曩躅。詞翰最吾宗。落筆兄何健。哦詩弟實慵。朢洋還自失。癡坐倚孤松。</text>
<title>次金幱窟</title>,<text>吾聞叢石之南別有巖底窟。橫截波心斲山骨。也能呑吐百層波。石隙呀然通小穴。仰視穹崖高千丈。靈靄白日生其上。聞說鴻濛剖判初。眞宰起草雕物像。爲是無竭現高蹤。磨礱先琢山僧容。身上袈裟光陸離。宛然丈六禪敎宗。古來遊賞閱幾人。今日我亦來問津。却從叢石泛舟入。溟渤無波漣且淪。戛擊鼉鼓斫鰲膾。怳疑身泛扶桑外。座中年少一書生。回顧波程忽狼狽。遙空迢遞雪山湧。知是長鯨噴波動。手操舵尾色蒼黃。催喚篙師共奮勇。笑汝之怯斥汝狂。令我意氣逾昂昂。我將騎彼鯨背去。高倚蓬壺閱滄桑。招呼六鰲左右列。撑拄三山長不缺。依微世界眼中小。海似行潦山似垤。</text>
<title>次詠鯨浪</title>,<text>春去正堪惜。一筇恣遊陟。行行到叢石。望洋聊騁目。金幱最奇絶。汎舟遵海曲。層溟忽蕩潏。隱隱摧霹靂。嵯峨萬丈雪。照曜千片玉。隨風恣簸弄。天地乍昏黑。餘波及舟中。白日散霂霡。杯盤任顚倒。當食匕還釋。篙師色沮喪。捩柁交相促。須臾逝悠然。十里影隱約。</text>
<title>次門巖</title>,<text>嵐翠平連海靄濃。琉璃堆處蘸芙蓉。扃天自有雙巖在。休道秦關百二重。</text>
<title>次朝珍</title>,<text>穿林通細逕。傍峽有孤村。拱揖山容巽。寬平地勢坤。霧開紅半𧬄。嵐捲翠猶存。小磵淸流轉。應連活水源。</text>
<title>次瓮淵</title>,<text>瓮峽身全倦。砯崖路更難。登山寧憚險。取水必觀瀾。境勝名偏愜。詩淸句自安。潄泉仍坐石。虛籟襲人寒。</text>
<title>次養珍</title>,<text>客路初辭峽。春光不受寒。侵晨林霧薄。近海野流寬。石洞躋攀易。龍淵取舍難。郵人遙指點。蒼翠九霄干。</text>
<title>次動石洞</title>,<text>攜筇遠上蔚藍天。巖隙纔容線路緣。佳境會心時坐石。淸流颼耳幾尋泉。浮空暝靄羣峯夕。傍峽孤村數點煙。磅礴千年猶不轉。雲根一片但頑然。</text>
<title>次九龍洞</title>,<text>中天秀色矗芙蓉。谷口千盤石萬重。枯草未霑三日雨。潛雷猶蟄九潭龍。緣林小逕誰相訪。出洞幽泉但自舂。回首白雲迷衆壑。玉臺仙侶杳難逢。</text>
<title>次蓬萊大字</title>,<text>洞天深處石門開。巖逕荒凉掩草萊。詩筆不磨名不滅。也應經閱劫灰來。</text>
<title>次觀水戲</title>,<text>恰似西方丈六身。波頭一躍競沉鱗。銅刑錯俑殷天子。蝎戲堪嗤宋庶人。泡影乍空生滅混。法輪無壞轉回頻。浮屠善幻偏多技。色相元來摠不眞。</text>
<title>次挐舟南江</title>,<text>嶽色重霄聳。郊光十里平。煙霞迷石島。花樹繞江城。秪覺吟魂惱。難摸活畫朙。開襟更有地。天際看滄瀛。</text>
<title>次海山亭</title>,<text>橫空傑搆勢嵬然。車老經營問幾年。爽槩夜邀三浦月。晴嵐朝挹萬峯煙。雙川轂轉光搖席。七石星羅浪拍天。當日述郞遊不得。也敎吾輩償餘緣。</text>
<title>次海山亭望海</title>,<text>滴滴峯嵐杳。漫漫海靄冥。籠山皆躑躅。點水有蜻蜓。浪跡仙何去。淸遊我又經。猶嫌興不極。別上帶湖亭。</text>
<title>次海山亭望海 其二</title>,<text>四仙留迹地。吾輩亦風流。匹練光搖日。幽襟爽敵秋。煙霞重領略。湖海極遨遊。何處偏添興。漁歌起遠洲。</text>
<title>次通倅見罷韻</title>,<text>下邑俱分竹。羈禽各占林。情緘憑雁使。勝賞指鰲岑。蕭寺勞先迓。叢臺喜共臨。如何魔作戲。離別卽關心。</text>
<title>次悼洪元伯</title>,<text>昔別仍留約。催吾管桂林。新開溫井路。且近涅槃岑。宿願今纔遂。名區忍獨臨。凄凉存沒感。到此益傷心。</text>
<title>次高城二詠</title>,<text>江風吹浪急。江樹尋常濕。古渡閣虛舟。行人競徒涉。</text>
<title>次高城二詠 其二</title>,<text>森森七點星。日夜浸空碧。浮嵐不敢近。石角春猶白。</text>
<title>次泛舟三日浦</title>,<text>異鄕萍偶合。仙浦席初移。策馬君偏急。乘舟我豈遲。繡衣相枕藉。黃帽任傾欹。爛醉忘形地。寧憂物色疑。</text>
<title>次贈天敍</title>,<text>勝遊猶記四仙儕。千載高城往蹟佳。物色秪今看海月。風流依舊訪山厓。萍蓬邂逅誇淸賞。杯酒留連話阻懷。不恨前秋餘宿債。此生良會賴君諧。</text>
<title>次贈天敍 其二</title>,<text>三島中間別一天。玉峯高拱繡屛聯。牙㫌乍駐初臨浦。獬豸潛來却喚船。莫是永郞尋舊侶。居然勝賞入新篇。丹書剝落千秋後。更有洪厓與謫仙。</text>
<title>次贈天敍 其三</title>,<text>星槎路轉鏡中天。一笑湖邊客袂聯。何事此來還倂日。却嫌前度獨乘船。沿途物色花千樹。溢篋行裝錦百篇。津吏岸頭爭拭目。也應呼我作眞仙。</text>
<title>次四仙亭</title>,<text>列峙雲爲䯻。平鋪玉作流。玲瓏開畫閣。縹緲占幽丘。羽蓋聯荊樹。星芒動益州。萍蓬仍偶合。湖海又同遊。幹事王程迫。尋眞客路悠。悤悤臨水別。憭慄當悲秋。</text>
<title>次埋香碑</title>,<text>灰劫茫茫閱幾還。浪仙遺跡寄鰲山。苔花蝕盡螭頭字。金薤依俙見一斑。</text>
<title>次夢泉寺</title>,<text>襯戶波光浸樹容。寺樓蕭灑對層峯。鰲頭一醉騷屳夢。驚罷林間午飯鐘。</text>
<title>次出浦</title>,<text>奇遊孰與四仙多。棣萼光搖鏡水波。更有玉皇香案吏。乘槎從此返銀河。</text>
<title>次日出</title>,<text>翠絲紅縷漾天池。知是祥雲擁瑞曦。九萬瑤空黃道闊。扶桑東畔六龍遲。</text>
<title>次月出</title>,<text>銀蟾跳彩乍團團。天宇蒼茫海色寒。誰會堯夫淸意味。世人多少等閑看。</text>
<title>次孤山亭</title>,<text>小丘蕭灑愜幽亭。亭對孤山一抹靑。更有檻前衣帶水。夜來波影浸疏星。</text>
<title>次丹穴</title>,<text>千年靈穴石猶蟠。留得奇形倩客看。不必尋仙問寶訣。吾從此地且營丹。</text>
<title>次懸鐘巖</title>,<text>危巖直壓大洋橫。三島煙霞可挹淸。自有石鐘能渡海。樓船何事䠶長鯨。</text>
<title>次鑑湖</title>,<text>客從三日浦。移上鑑湖亭。飽景心方飫。臨流眼更醒。題詩多學士。紀績有輿經。別欲乘槎去。遙尋織女星。</text>
<title>次用澤堂韻</title>,<text>千頃琉璃兩岸花。小亭臨水卽仙家。蓬萊舊跡尋何處。別有林間一徑斜。</text>
<title>次聲聞百川洞</title>,<text>石棧崎嶇磵水深。浮天積翠鎖千岑。孤筇不向前峯擲。小洞煙霞亦可尋。</text>
<title>次外圓通</title>,<text>爲愛圓通寺。臨橋頓轡廻。連雲千嶂合。殷壑百川來。林籟偏醒面。溪霞却瀉杯。孤筇處處住。遊賞信佳哉。</text>
<title>次松林窟</title>,<text>空洞盤陀石。安排寂滅堂。篆香熏穴暗。巖溜灑衣凉。殿上慈雲覆。燈前慧日長。冥棲諸佛子。坐閱海成桑。</text>
<title>次松林後嶺</title>,<text>我見世之人。發言輒突兀。不曾擇精粗。但取舒憤欝。嘲啾鄙倍辭。端士聽亦慄。如何市童輩。刺蹙爭皷吻。恒言有欛柄。怪彼松林說。或用爲笑囮。或資鬪同室。松林果何物。不卞山與垤。其言太無謂。大抵是猥褻。適會壬申春。兄弟聯車轍。東遊及松林。斗覺雙眼刮。嵯峨後嶺高。勢觸天關裂。簇簇峯頂石。不崩亦不竭。或妙如羅漢。或美如菩薩。去地幾萬丈。恍惚難區別。無由着一筇。但見層厓滑。吾兄顧余言。俗諺非不潔。取譬爲其尊。其意豈侵伐。承訛作慢語。傳者轉屑越。吾寧撰詩史。破彼雜亂聒。汪洋數百言。闔闢能殺活。命意極詳密。指陳無差失。一朝洗厚誣。轉俚以爲屑。山靈倘有知。感激應嘆咄。嗚呼彼松林。自此名不滅。峯嵐剩浮喜。隨意媚戶闥。我今跋其尾。聊以記年月。</text>
<title>次入山</title>,<text>移文肯怕草堂靈。脫却紅塵返紫冥。來日外山看盡後。毗盧峯上立亭亭。</text>
<title>次狗岾</title>,<text>盧敖去後但荒臺。犬亦乘雲不復廻。聞說佛家能變化。曇仙莫是幻形來。</text>
<title>次尼㙜</title>,<text>當日仙尼導客行。不關巖逕莽難平。靈區直與瑤池近。應是麻姑爲降精。</text>
<title>次盧偆井</title>,<text>巖顚鑿井憶當年。太守分朙是謫仙。我欲尋源蘇肺曷。薜蘿深處鎖雲煙。</text>
<title>次萬景㙜</title>,<text>腋挾泠風向紫都。千林不礙一筇孤。泉紳脩白疑傾漢。匹練依微欲卞吳。半嶺聲寒聞鶴唳。層溟水擊見鵬圖。羞逢舊日仙壇侶。暫褫腰間太守符。</text>
<title>次望十二瀑</title>,<text>巖頂平摩北斗稜。坐看懸瀑落還騰。謫仙錯道廬山勝。那得瑤空玉萬層。</text>
<title>次積雪和蜜韻</title>,<text>斲取盤承露。餐來齒帶霜。寒光襲龍鉢。甘液和蠭房。絶勝瓊爲屑。休誇蔗作漿。那將淸爽味。分與世人嘗。</text>
<title>次贈自澄</title>,<text>講道論心又說文。空門吾與爾爲羣。逢迎有數萍依水。來去無端鳥過雲。洞壑秪今看未遍。仙凡從此路還分。他年擬遂重尋約。禪榻淸談倘再聞。</text>
<title>次鴈門岾</title>,<text>鳥道纔容落鴈來。雙峯高鍤九天開。當年不有蓬萊客。應遣遊人半路回。</text>
<title>次九井峯</title>,<text>泰華芙蓉展翠裳。滴來甘露湛凝霜。金盤浪索神仙藥。千載區區笑漢皇。</text>
<title>次九井峯 其二</title>,<text>綠髮仙翁壽幾年。凌空羽駕自飄然。如何學得長生術。應服山頭九井泉。</text>
<title>次躑躅杖</title>,<text>斲作孤筇勝此君。盤根錯落巧成紋。扶吾斗覺身輕健。來日堪穿萬壑雲。</text>
<title>次楡店大鐘</title>,<text>午夜鐘聲殷若雷。客窻孤夢幾番回。山靈似護禪家寶。經了人間萬劫灰。</text>
<title>次能仁殿</title>,<text>橫空複道臥波橋。虹跨龍盤戛九霄。拭目更看前殿額。麥墟遺恨正迢迢。</text>
<title>次雲水洞</title>,<text>春雲糚點峀容肥。更有泉紳繞壑飛。虛籟浮嵐長不歇。滴來成露剩霑衣。</text>
<title>次烏啄井</title>,<text>泉光應逐慧香開。豈有羣烏啄水回。日夜滔滔寒更洌。石欄澄滑不生苔。</text>
<title>次山暎樓</title>,<text>溪水虛凉近襲樓。暮春天氣當深秋。晴虹宛似滄津駕。別欲乘橋訪十洲。</text>
<title>次楡岾十六韻</title>,<text>海外三山在。蓬萊卽我東。福庭仍羽客。靈境有禪宮。亘壑脩廊黝。凌雲寶殿雄。俗塵渾不到。霄漢迥相通。塔聳千尋石。簷承百鍊銅。咄嗟應鬼運。經始豈人功。金像安排穩。楡峯刻鏤工。樑虹晴欲落。䆫霧晝猶蒙。凈界開兜率。炎威却祝融。一筇尋覺路。雙駕馭泠風。攷蹟憑淮老。題詩憶海翁。晩花交白雪。春景勝丹楓。客夢煙霞住。禪談色相空。登臨魂却爽。遊賞意何窮。極樂今超岸。冥行昔閉籠。吾寧捨簪紱。栖老此山中。</text>
<title>次夢鶴</title>,<text>吾兄非俗吏。應是謫仙人。上界緣猶重。中宵想亦眞。靈禽纔入夢。飆馭欲超塵。從此江淹筆。分朙更有神。</text>
<title>次三浮屠</title>,<text>風燈易撼逝波忙。誰道諸天慧日長。千載石龕無語立。佛家生滅理冥茫。</text>
<title>次李許臺</title>,<text>一嶺東西隔。中間線路開。卸輿仍躡屩。移杖乍臨臺。磬韻穿林出。山光暎水回。忘機俱自得。幽鳥近人來。</text>
<title>次整頓佛經</title>,<text>錯道西方有樂鄕。世人迷惑一何長。陰功謾費千篇墨。佛力難禁兩鬢霜。纔見法經隨手壞。可憐灰劫轉頭忙。如今不識都僉議。因果他生益杳茫。</text>
<title>次毗盧 二十韻</title>,<text>聞說毗盧勝。元來淑氣鍾。處高能厚重。臨下且謙恭。水岾疑趍命。香城似躡蹤。派分區萬壑。支出列諸峯。錯落珠璣匝。森羅劍戟重。霧晴裝卉木。嵐捲聳芙蓉。火令難行夏。春寒便敵冬。我從山徑窄。遙涉瀑流洶。見險寧旋踵。登高欲洗胷。計程催蠟屐。摩壘礪詞鋒。日色俄昏暝。雲光忽蕩舂。林鳩無舊喚。穴蟻有新封。宿志孤淸賞。空門滯瘦筇。羨他冲漢鵠。愁殺守窩蜂。洞閉煙霞杳。源迷澗水淙。心勞增鬱悒。眉蹙减丰茸。客抱寬何得。天時惜未逢。周南憐太史。衡嶽憶儒宗。挫揠身仍病。歸來跡太慵。丁寧秋後約。羽駕趁喬松。</text>
<title>次圓寂洞</title>,<text>指點毗盧萬丈長。中間一逕正微茫。煙霞滿壑無人賞。巖畔林花自在香。</text>
<title>次萬灰庵</title>,<text>登臨斗覺客懷開。一榻翛然萬慮灰。庵外亂林通細逕。夕陽僧自白雲回。</text>
<title>次白雲㙜</title>,<text>峯巒咫尺杳難分。脚下微茫繞壑雲。我欲因之遊汗漫。紫宮深處謁眞君。</text>
<title>次彌勒㙜</title>,<text>問爾丈六身。胡爲寓巖石。爾心旣寂滅。爾形徒依着。微塵劫灰忙。閱過幾昕夕。前生了緣業。別界抛寂寞。混沌久已死。泯然無知覺。</text>
<title>次穴望峯</title>,<text>依微天末小燈懸。縹氣遙連北斗躔。疑是石曇顱頂火。神光放處暈成煙。</text>
<title>次眞石曇無竭</title>,<text>坐閱億萬刦。山崩與海竭。不滅亦不生。石上空蛻骨。</text>
<title>次大小香爐峯</title>,<text>嶽色參差迥出雲。浮嵐積翠藹如薰。峯頭日照生煙紫。疑是僧爐寶篆焚。</text>
<title>次龜潭</title>,<text>寧隨鵬海擊三千。萬瀑淸潭最靜便。今日洛書傳不得。故敎靈迹久潛淵。</text>
<title>次眞珠潭</title>,<text>誰把眞珠撒水簾。落來圓轉更銛尖。賈胡不到無人採。堆錯潭邊萬顆纖。</text>
<title>次碧霞潭記感韻</title>,<text>屈指人間歲月遐。秪今仙境閉煙霞。星躔已返瑤空鶴。桂樹猶開玉洞花。石上題名渾不卞。篇中遺墨謾長嗟。傷心往跡微茫地。惟有莓苔濕露華。</text>
<title>次普德窟</title>,<text>鐵鎖連空塔影斜。層臺隱暎望中賖。移將十二樓邊柱。擎得三千界裏家。淸凈佛龕依石窟。玲瓏秪樹散天花。登臨斗覺風生腋。笑殺盧同七椀茶。</text>
<title>次休粮僧韻</title>,<text>導引元非學子房。空門曾託業緣長。神光凈老傳燈火。福地曇仙泛石航。泥絮已粘無外慕。雲筇乍住爲深藏。惟將飮啄隨吾分。不願人間溢槖糧。</text>
<title>次萬瀑洞</title>,<text>銀瀑瓊崖眩玉沙。仙區物色亦繁華。浮嵐送翠波生錦。落照垂紅壑吐霞。巖蘂有情飄更定。峀雲隨意邇還遐。沿流十里皆淸賞。斗覺吟眸一倍奢。</text>
<title>次伯父將入金剛韻</title>,<text>洞天寥落水雲悠。惟見丹書記勝遊。埋照高風傾左海。尋眞浪跡繼東州。仙山有素今三世。逝景無端奄幾秋。盡日摩挲偏起感。夕陽垂淚坐溪頭。</text>
<title>次表訓寺</title>,<text>心界澄來耳亦朙。依俙枕畔聽竽笙。庭松剩帶神仙氣。却到無聲始有聲。</text>
<title>次欽師留宿</title>,<text>勝友空門似子稀。文公好與太顚依。山窻不厭終宵話。爐篆全消蠟淚晞。</text>
<title>次東州先生題名感懷</title>,<text>海老題名今尙在。依然六十有餘年。煙霞不逐神仙去。詞賦空餘日月懸。前後勝遊俱物外。弟兄淸躅又楹邊。傷心墨迹摩挲地。悄對峯巒萬二千。</text>
<title>次四名僧碑畫像</title>,<text>肉殼蛻來都是幻。劫灰消後更難傳。浮名在石形留畫。錯道人間捨業緣。</text>
<title>次雲住庵</title>,<text>浮雲出峀自依依。來去無心繞逕微。好伴居僧巖際宿。朙朝且逐一筇飛。</text>
<title>次三藏庵</title>,<text>欲向庵中問大師。靑山無語但開眉。空門長老皆冥寞。虛把餘緣寄片碑。</text>
<title>次正陽寺</title>,<text>我來正陽寺。曠然心境悅。平臨衆峯低。俯瞰孤島淺。浮嵐滿衣襟。滴滴疑攬結。推窻坐歇惺。萬景供一瞥。天邊聳芙蓉。峀雲隨風滅。森羅壁上畫。隱映臺西日。促座共談玄。更有高僧謁。</text>
<title>次藥師殿佛畫</title>,<text>神筆逼眞形。巧成諸佛子。論畫不論人。何須問彼此。</text>
<title>次天日臺望衆香城</title>,<text>隱暎衆香城。霜雪錯相會。臺西落照朙。幻作琉璃界。</text>
<title>次放光石</title>,<text>天蹕昔東遊。噓吸風雷變。空門一頑物。怳怳神恠現。君靈實燀爀。佛道寧幻眩。聖人去已久。千秋石不轉。</text>
<title>次歇惺樓</title>,<text>招呼仙侶欲同歸。飆馭泠然駕羽衣。恍惚玉京樓十二。坐來疑是復疑非。</text>
<title>次極樂庵</title>,<text>庵名聞極樂。俗慮覺全休。境界元無地。天時但有秋。嵐光緣戶入。霞液繞堦流。警露聲遙轉。前林寡鶴愁。</text>
<title>次達摩峯</title>,<text>飄然杖錫自西天。福地歸依問幾年。面壁坐來仍寂滅。秪今峯頂作枯禪。</text>
<title>次天燈峯</title>,<text>遠朢難看赤暈騰。天燈峯上本無燈。佛家虛幻渾如此。誰道金沙世界澄。</text>
<title>次使者峯</title>,<text>星軺玉節向天飛。朝罷淸都幾日歸。槎路定過河漢渚。斗牛從此倍光輝。</text>
<title>次彌勒峯</title>,<text>不可躋攀只可望。騰空積氣襍靑蒼。爭誇佛力齊天大。彌勒元來萬仞長。</text>
<title>次十王峰</title>,<text>端冕高居儼帝王。騈羅渾似占疆塲。休言十部冥司界。定是神仙不死鄕。</text>
<title>次彌陀峯</title>,<text>七寶牀頭五采斜。望中珠翠正繁華。千秋兀坐金沙界。只有神光暈作霞。</text>
<title>次五老峯</title>,<text>騰躍縱橫勢桀驁。星官南極集仙曹。峰頭矗矗芙蓉秀。較此廬山却不高。</text>
<title>次白馬峯</title>,<text>北面旋旗遠赴招。殷墟遺恨鬱干霄。華陽肯受周人牧。走入蓬山任寂寥。</text>
<title>次石鷹峯</title>,<text>金眸玉爪遠依俙。獨立雲霄一點微。狐免世間那足問。風程會掣大鵬飛。</text>
<title>次熊虎峯</title>,<text>飛騰直若觸天來。虎踞熊跑勢壯哉。堪笑九龍徒蠖屈。層宵無路奮雲雷。</text>
<title>次望高臺</title>,<text>試朢臺前路。平連日下雲。帝閽纔額叩。天樂輒聲聞。鐵鎖疑將斷。砯崖杳不分。登臨違宿計。仙鶴定無羣。</text>
<title>次長安寺</title>,<text>我來管淮水。蓬山卽在此。長安古名刹。巨麗無與比。肇創蓋已久。經閱幾甲子。昔年遭燼刦。改搆仍舊址。侈靡務多前。歷歲功乃已。但喜愜遊賞。何必問成毁。楡岾便下風。壯觀此爲始。殿宇高百丈。丹碧眩雙眥。金沙有凈界。此地無乃是。寄語塵土客。井蛙正類爾。</text>
<title>次十王百川洞</title>,<text>沿溪數十里。有谷斯有刹。水色錦新濯。沙光刀好刮。扶筇且徐行。一逕縈巖出。銀瀑若虹起。靑壁讓電瞥。淸幽冠諸洞。斗覺天地別。山外夕陽盡。磬韻透疎樾。</text>
<title>次朙鏡臺</title>,<text>炯然朙鏡巖。如月照天極。淸光萬古圓。無缺亦無蝕。</text>
<title>次地獄門</title>,<text>廢堞頹墉壓水源。千年遺跡至今存。朙沙錯峙開仙界。積石中通鎖洞門。騷客演成新話本。佛家憑破衆生昏。虛名不足爲榮辱。惟有啼鵑別訴寃。</text>
<title>次新羅太子遺墟記感</title>,<text>雞林社稷昔倉皇。殷日山中獨不亡。歸命忍能隨後主。潔身將欲獻先王。餘風凜烈人猶起。往迹微茫客自傷。惆悵小溪溪畔路。薜蘿深鎖暮雲長。</text>
<title>次寄懷吊古</title>,<text>嗚咽流川莽蒼山。秪今遺恨不曾閑。傷心一壑棲身地。草沒荒墟石揜關。</text>
<title>次靈源洞</title>,<text>春天氣色亦泓崢。㶁㶁涓流盡日鳴。倘泛仙槎從此去。靈源應自達瑤京。</text>
<title>次上雲庵</title>,<text>遙望危峯隱小庵。白雲縈壑接靑嵐。深林不許春光度。四月巖花尙未酣。</text>
<title>次松蘿庵</title>,<text>蘿逕松林繞石扉。近簷虛靄自霏霏。山家物色收難盡。日暮遊人坐忘歸。</text>
<title>次南大川</title>,<text>白玉層層塔。朙沙淺淺灘。霞紅隨日轉。嵐翠接天漫。秪覺詩魂惱。渾忘石路難。深源𥨪不得。林外更危巒。</text>
<title>次官奚吹洞簫</title>,<text>雲若停行水若遲。紫簫聲裏景逾奇。何須更憶毗盧勝。玉洞斜陽正好吹。</text>
<title>次水簾飛瀑</title>,<text>玉欄催下水晶簾。凌亂冰紈與雪縑。觸石轉來圓更碎。愛他淸露近人霑。</text>
<title>次百塔 二絶</title>,<text>三塔玲瓏五色開。玉京當日柱瑤㙜。令威倘解蓬山在。何必遼陽鶴再來。</text>
<title>次百塔 二絶 其二</title>,<text>天欲撑開地欲浮。疊如碁累控如鉤。何當腋挾泠風去。高倚鰲頭俯閬丘。</text>
<title>次問歸期</title>,<text>靑山廻朢白雲斜。別澗無情送落花。朙日簿書叢裏坐。秪應魂夢繞仙家。</text>
<title>次蔡學士不來從</title>,<text>香案前頭奉紫宸。伴筇初計負尋眞。分朙昔日芙蓉袂。染盡天街十丈塵。</text>
<title>次金剛山歌前篇</title>,<text>金剛之遊令我樂莫樂。路由曇禪初泛石。沿湖浮海恣跌宕。轉入千巖與萬壑。天時正當三月暮。溢眼韶光着草木。山頭咫尺氣候異。積雪猶含寒意涸。芒鞋處處坐臨川。弟勸兄酬飛玉船。雕鎪巖石物像奇。糚點林巒花態娟。浮天積翠出洞霞。有時朙滅光相鮮。玉京仙子若可招。來去飆輪何歘然。誰言六鰲骨已朽。歷歷羣峯摠鰲首。崖傾石仄路崎嶇。往來躋攀相引手。飽看奇勝心正濃。歸臥長安如中酒。我歌且舞謂吾兄。吾輩此行眞不偶。前秋孤𨓏豈會心。風雪彌旬天氣陰。拙語空吟眼不開。隋處局促同羈禽。豈如今日伴筇出。踏破萬二千峰靄。嗚呼莫非聖主恩。臣拜稽首遙望闕。</text>
<title>次金剛山歌後篇</title>,<text>金剛之別令我悄無樂。客路轉出橋邊石。依然淸賞一夢覺。向來煙霞失洞壑。還將蹤跡傍風塵。未辦形骸等土木。昨日天壇訪仙侶。今日歸來歡意涸。我馬驅驅逝如川。我心搖搖蕩如船。嚶嚶谷鳥爲誰鳴。輕薄殘花爲誰娟。扶筇惆悵朢雲山。山色雲光空自鮮。我謂吾兄且莫愁。此行宜若無歉然。吾兄文章期不朽。槖裏有詩餘千首。風煙到處爛熳收。移得仙山便在手。聞韶閣上務屛時。每誦一篇傾斗酒。詩能代畫辦卧遊。山與高名却相偶。顧我無能最關心。觴咏愧未追山陰。奮飛眞同附尾蠅。啁啾强學能言禽。垂鞭低首伈伈出。但覺千峯隔虛靄。鄒湛一言果實際。峴山長存名獨闕。</text>
<title>長安洞口。次口占贈別韻。</title>,<text>聚散元如北去雲。客程今日又相分。昭陽近接淸淮水。猶勝瓊州憶卯君。</text>
<title>末暉村舍。次金化東軒韻。</title>,<text>淡靄籠林樹影低。行人歇馬小橋西。無端午枕仙區夢。添却離愁覺亦啼。</text>
<title>末暉嶺。次斷髮嶺韻。</title>,<text>驅馬涉大嶺。行行凌木末。停鞭坐峯巓。回首望雲靄。微茫縹氣凝。恍惚神光發。遙憐萬瀑水。乃合前溪汭。別抱更惱人。愁緖亂如髮。譬彼叫群鴈。差池不成列。况我墮塵界。頭鬢半欲雪。羽駕邈難攀。飄然如電滅。誰知玉京仙。盡是三生契。天壇幾時返。俗緣猶未脫。朙朝簿書叢。永與雲山別。</text>
<title>新安。次通溝大川韻。</title>,<text>傲吏偶偸閒。仙山恣登眺。及歸到新安。川光帶殘照。郵亭暫留憇。峀容更娟妙。惆悵意不適。永言懷雲嶠。且當命駕歸。琴軒但坐嘯。</text>
<title>新安夕發。次通溝早起韻。</title>,<text>林鳩多事報天晴。拂羽枝頭叫二聲。最是客程惆悵恨。回頭不見萬峯朙。</text>
<title>新安。次混泉公觀音峴 二絶。</title>,<text>驛館崇朝至。餘靑攬岱宗。官程看漸近。斜日隱西峯。</text>
<title>新安。次混泉公觀音峴 二絶。 其二</title>,<text>北望羣峯合。西臨大野開。憑誰滌塵慮。官酒兩三杯。</text>
<title>新安。聞金城倅已從通溝入山。次路逢下山僧韻。</title>,<text>仙山秀氣暈征衣。攬得煙霞滿意歸。物色只應從此薄。雙鳧何事又催飛。</text>
<title>新安。次混泉公昌道戲作韻。</title>,<text>海翁泉老淸遊地。吾輩風流又不違。鳧影共隨雙屐去。鴈門仍作一行飛。當年勝躅題名在。今日佳篇溢槖歸。從此仙山無宿債。浩然投紱未爲非。</text>
<title>追次昌道戱作韻</title>,<text>東望仙山路正開。驛亭那得故人廻。虛疑會令留名去。不見祥臺作宰來。耆也遲回猶有說。直夫孱劣最堪哀。淸遊肯待塵蹤躡。且向朙朝蠟屐催。</text>
<title>[缺題]</title>,<text>赤葉黃花間碧苔。停車坐石眼偏開。白鷗似解幽人意。時逐輕波近岸來。</text>
<title>到娛賓驛。楊根金文相來候。仍次澤堂出別韻。</title>,<text>軒車當岸卸。草屋隔江淸。地是娛賓驛。君能慰客情。酸寒窮士㨾。埋沒舊家聲。厚望無由塞。臨分恨轉生。</text>
<title>原州東軒。次北靑判官韻。</title>,<text>萍漂元不定。梅閣卽相迎。塞北分符遠。關東按節榮。偶然成夜飮。直可到天朙。此別寧無語。臨盃强寫情。</text>
<title>酒泉。敬次板上先祖詩韻。</title>,<text>天光水色凈相通。曲檻玲瓏影蘸空。入夜寒聲傳枕急。前灘得雨葉流風。</text>
<title>中流次主牧贈行韻</title>,<text>東來佳氣藹紅蓮。一幕風流聚列仙。已許子眞爲上客。曾從無竭結餘緣。他鄕勝會還今日。特地淸遊此百年。更有驪珠光溢眼。篋中新得送行篇。</text>
<title>交柯。次黃腸敬差官尹臺憲 悠期 韻。却寄。</title>,<text>名區美景愜辰良。十月淸霜染野光。嶺海同來王事急。郵亭相朢客魂傷。萍蓬會合前期遠。原隰驅馳去路長。尊酒笙歌渾不管。竹樓終夜倚匡牀。</text>
<title>又次</title>,<text>朙時方面急材良。不分疎慵荷寵光。惠澤豈能推若保。宸憂政軫視如傷。山田旱澇灾相幷。海邑風霜害更長。爲報烏臺持斧使。莫令牀上疊加床。</text>
<title>竹西樓席上。次尹遠仲中路寄贈韻。</title>,<text>盃酒居然撥病慵。竹西樓上聚仙蹤。郵驂踏遍湖山勝。使節來從嶺海重。我且包茅修楚貢。君方持斧檢秦封。誰知紫府眞官會。更對淸朝舊日容。</text>
<title>竹西樓席上。次尹遠仲中路寄贈韻。 其二</title>,<text>襜帷驄馬一時休。盃酒留連滌旅愁。客路東西均遠邇。郵筒前後免沉浮。歡娛着處從他席。名勝元來說此樓。臨夕却嫌笙篴鬧。曲欄南畔有眠鷗。</text>
<title>席上呼韻</title>,<text>西樓風露夜分寒。一榻居然幷二難。節序天涯催短景。羈心日下望長安。深杯欵欵頻傳手。醉舞傞傞幾倒冠。爭道謫仙緣已了。重歸紫府聚眞官。</text>
<title>又次前韻</title>,<text>瓊樓銀燭綺筵寒。萍水殊方此會難。飮到三杯渾不省。吟成七字未全安。留連玉節關東使。邂逅霜㙜柱後冠。踏盡名區看美景。一時爭豔丈夫官。</text>
<title>次鎭東樓留待韻贈別</title>,<text>朝來愁緖滿湖潯。曲檻前頭悵獨臨。郢客何心吟白雪。吳娃有意㤪玄琴。長途躞蹀嘶風馬。曠野飄零別樹禽。便與晨星俱落落。繡衣無復暎棠陰。</text>
<title>復次寒字韻及召公臺卽事韻却寄</title>,<text>嗷嗷赤子逼飢寒。方面分憂撫字難。邂逅杯觴眞取次。留連歌管亦偸安。風光滿路寧饒眼。鬢髮經秋不任冠。堪笑嶺東觀察使。功名未及敬差官。</text>
<title>復次寒字韻及召公臺卽事韻却寄 其二</title>,<text>天地東偏海上臺。登臨胷次爽然開。飛昇怳欲超三島。酌取眞堪瀉一盃。羲馭扶桑呼可出。秦船采藥待應廻。遙看數點微茫處。白日飆輪往往來。</text>
<title>竹西樓次韻</title>,<text>笙篴聲高舞袖紛。珠樓坐擁綺羅羣。淸光古郭千年月。爽氣長空萬里雲。節序蹉跎驚歲晏。盃觴爛熳到宵分。朝來更向鳴沙去。不管驪駒取次聞。</text>
<title>鏡浦臺次韻</title>,<text>澹澹平湖十里開。湖邊駐節暫徘徊。人間錯道無眞境。天上何曾有此㙜。錦瑟多情新度曲。綺筵牽興更呼杯。鐃笳且莫催征旆。前路猶堪蠟炬回。</text>
<title>次朴士重韻</title>,<text>東遊纔遍又西廵。嶺路冰霜際海濱。未向桐鄕留異績。却來琴閣對同人。詩逢勁敵重開壘。榻爲佳賓已掃塵。攀和自憐才力盡。使君新調奏陽春。</text>
<title>途中又和</title>,<text>郵亭幾處悵逡廵。歸夢參差峽水濱。日暮羇禽飛失樹。天寒征馬倦依人。關心虐雪埋前路。回首芳筵阻後塵。想得郡齋連榻夜。溢壺霞醞煖如春。</text>
<title>次尹遠仲寄贈韻</title>,<text>消息遙憑驛使傳。錦江亭上滯騷仙。風光盡入凌雲筆。詩句新誇出水蓮。自愧爭鋒非對手。幾多穿葉讓勍弦。文章不道精神隔。客館中宵夢屢圓。</text>
<title>途中。次金聖起韻。却寄。</title>,<text>啣綸學士自長安。盃酒琴軒一笑看。使節轉從關路險。行裝應犯嶺雲寒。愁邊歲晏鄕書斷。分外身榮宦計闌。欹枕客亭偏少睡。小燈朙滅旅懷單。</text>
<title>又用前韻寄贈</title>,<text>吏部行裝幾日旋。愁看嶺路杳連天。灰中暖律將吹管。雪後寒威更折綿。倘見廬山眞面目。應成峴首好因緣。別來詩什知多少。須遞郵筒取次傳。</text>
<title>又用前韻。嘲聖起失火。</title>,<text>重茵燠室坐偸安。前路冰霜歇後看。乍擁壺觴成小醉。新添榾柮却隆寒。親朋幷枕歡何極。幽夢歸家睡政闌。堪笑塞翁均得失。夜來燒盡客衾單。</text>
<title>用旋字韻。寄贈閔仲朙 震烱。</title>,<text>高門慶席失周旋。回首關雲但際天。未把賀杯申欵曲。空敎別恨倍纏綿。班聯父子眞奇事。筵對親朋亦勝緣。無限此間歡抃意。却憑詩句遠相傳。</text>
<title>楊口客館。得尹遠仲書。知已到春川。萍會不再。悵惘殊深。臨書口占。</title>,<text>差池旅鴈不成行。孤負聞韶會一塲。惟有夢魂尋去路。幾多詩什侈歸裝。閒愁壹欝聊憑几。豪氣消磨久廢觴。溪水亦知離別意。滔滔日夜下昭陽。</text>
<title>次任上舍詡韻</title>,<text>君才直較子安加。擊節何須詠落霞。曾坐文窮憐去國。卽看詩格喜成家。交情自古論傾蓋。公務從今合廢衙。尙恐轅門難徑入。且敎新撤戟枝叉。</text>
<title>席上次任上舍韻</title>,<text>詞客偏誇醉後吟。新篇欲就更傳心。官廚自有千鍾酒。莫把銀盃較淺深。</text>
<title>宣化堂席上。與主牧，察訪，任上舍呼韻口占。</title>,<text>萍水殊方會。棠軒特地筵。良辰灰應律。寒意雪漫天。末至誰居右。高吟輒在前。客愁渾不省。休道夜如年。</text>
<title>宣化堂席上。與主牧，察訪，任上舍呼韻口占。 其二</title>,<text>新交舊誼兩相歡。詩興能敎酒戶寬。勝會何妨天欲曉。羈愁不道歲將闌。繁絃促柱初翻曲。缺月窺簾半上欄。末路知音元自少。吟成莫許俗人看。</text>
<title>次任上舍韻</title>,<text>殊方邂逅似前期。一笑相迎兩不疑。健筆江山新助後。高談杯酒共啣時。牙絃在匣音誰賞。荊璧投人劍反持。莫向窮途歌放鴈。禰衡鸚鵡世無知。</text>
<title>次任上舍韻</title>,<text>皎皎塲駒縶且維。東來嘉客駐多時。曾從北海辭羈網。晩向西湖理釣絲。飮酒尙嫌千日少。成章却笑八叉遲。歌姬一語添騷料。恰似襄陽拍手兒。</text>
<title>寄任李兩上舍</title>,<text>東來喜得兩詩人。輝暎風流摠席珍。肯數燕金空買骨。偏憐酆劍尙埋塵。新交造次歡傾蓋。高會尋常醉吐茵。却笑元規當日興。逢迎只是幕中賓。</text>
<title>付尹進士安民推奴行。寄北伯。</title>,<text>關山南北嶺東西。持節功名魯衛齊。逆旅光陰傷晼晩。騷壇詩酒憶提攜。華牋在篋曾留債。尺素因人且寄題。戎幕舊遊渾似昨。夢中歸路未全迷。</text>
<title>付尹進士安民推奴行。寄北伯。 其二</title>,<text>天涯歲暮客心悲。千里關河尺素遲。北去羨君三口會。東來憐我一身羈。新歡錦席樽應合。孤夢虛堂枕屢欹。遙想塞花依舊發。可能分寄慰相思。</text>
<title>次伯起寄贈韻</title>,<text>東南管領摠仙山。靑眼何妨隔歲寒。鈴閣琴淸秋不鬧。轅門角靜晝猶關。霞標帶日宜新賞。楓葉經霜愜再看。從此剩敎詩得助。一般胷海隘區寰。</text>
<title>次任進士韻</title>,<text>十年空費舌畊勞。時命參差惜不遭。今日騷壇推獨步。幾人詞掖愧虛叨。名騰兔苑曾題柱。跡阻龍門未奪袍。詩酒得君添逸氣。風軒肯讓雪樓高。</text>
<title>次從兄游齋公夢詩</title>,<text>齋號軒名異後前。箇中深意豈無緣。不曾俯仰隨流俗。且可婆娑作散仙。宵寐有徵陪鯉對。宦情知足戒蟬聯。松楸已决求田計。三復來書感涕漣。</text>
<title>觀風閣。呼韻與諸人同賦。</title>,<text>良夜正如海。竹林高宴開。風流競跌宕。詩罷更傳盃。</text>
<title>觀風閣。呼韻與諸人同賦。 其2</title>,<text>南樓淸夜接賓朋。促設華筵更剪燈。詩筆酒杯渾漫興。一般襟抱炯如冰。</text>
<title>觀風閣。呼韻與諸人同賦。 其3</title>,<text>萬事皆身外。群贒卽眼中。傍觀慙匠巧。先着讓才工。席促儀還簡。盃深酒屢空。騷壇酣白戰。建幟定誰雄。</text>
<title>觀風閣。呼韻與諸人同賦。 其4</title>,<text>虛名深愧負湖堂。興入南樓較更長。詩賦逢塲催設壘。芝蘭滿室喜閒香。新翻妙曲佳人瑟。共醉華筵太守觴。高會却從關外得。不妨今日滯殊方。</text>
<title>梅軒雪夜。與諸人呼韻同賦。</title>,<text>邂逅萍初合。逢迎席又同。月華梅妬白。琴語妓愁紅。爛熳寧辭醉。雕鎪不厭工。且須催返駕。官閣夜將中。</text>
<title>次諸人咏梅韻</title>,<text>鶴城東閣凈無塵。惟有梅兄好伴人。皎質愛看花映雪。高標肎與柳爭春。堪傳驛使江南信。不怕封姨苑裏神。笑殺羅浮霑醉客。覺來消息却非眞。</text>
<title>送都事。次座上韻。</title>,<text>酒杯今日愧先含。襟抱聊憑醉後談。序齒元知籌剩一。題名且羨璧聯三。征衫潦倒趍關外。歸旆蒼黃指嶠南。惆悵此行留不得。故人離恨轉難堪。</text>
<title>沈判府事 榟 挽章</title>,<text>山河鍾淑氣。贒哲應昌期。毓秀神仍粹。全眞道不緇。端標元雅潔。良德自謙卑。瑞叶鳴周鳳。靈符納夏龜。詞華科大闡。才器主深知。翰苑騰聲價。亨塗出坦夷。傳家光復繼。供世適咸宜。忠孝承遺訓。詩書奉懿規。飭躬長守約。當職豈辭疲。夜玉連車照。朝紳正笏垂。輸誠常北拱。宣化復南爲。睿眷隆分寄。民情絶㤪咨。安居心覺泰。平步跡非奇。啓繇思從吉。臨機戒蹈危。銀臺司斗舌。經幄侍堯眉。聖體愆和久。焦心退食遲。至忱勤保護。殊賞侈班資。感激趨金瑣。兢惶拜玉墀。揚庭譽朢鬱。超秩渥恩隨。世運開屯日。天官進長時。拔茅征旣吉。惡莠去何疑。履盛深存警。辭榮肯待衰。恒將酬寵願。彌勖盡忠思。燀爀名聲樹。蕃昌福祿茨。曠懷無拂戾。隨分任推移。處靜心如水。殫勞鬢若絲。范宗均撫育。陳黨仰仁慈。七袠尊英耈。三良幷貴兒。嘉休徵世烈。善報獲天施。韋佩聯銀綰。周班溢玉糜。昭融千載遇。榮耀一時推。日設中堂席。春濃上壽巵。將雛傾鳳穴。陪聖集龍池。箴誨陳丹扆。周旋近翠蕤。淸朝官已峻。賢相業將追。引老情常切。啣恩爵久縻。添籌期永享。捐館遽長辭。嶺表驚承訃。人間痛隔儀。典刑難再覿。提奬奈全隳。每感能懸鑑。先知不墜箕。世交欣有繼。家範仰無陂。道合爲知己。情深若敍彝。騷壇爭幷駕。鸞掖共摛詞。存沒吾偏感。訏謨孰更尸。寢門違灑淚。廵轍尙塗脂。最惜亡賢佐。非徒哭我私。黃壚猶戀闕。靑邸且無師。擬續松翁挽。追賡海老詩。老星虛夜隕。喬木慘秋萎。悵朢寒天暮。緘辭但寓悲。</text>
<title>席上次任上舍韻</title>,<text>北風催醞雪。東閤近迎春。置酒資良牧。當筵忝上賓。呼來天下士。留作眼中人。寄語丹丘子。玆遊莫厭頻。</text>
<title>次任上舍盆魚韻</title>,<text>蓬萊閣下小方池。開鑿人功問幾時。水自卯橋疏派注。魚從丙穴逐波移。涔涓易渴終難活。蝦蛭同居反見欺。泡沫呴噓徒濈濈。冰霜凝沍政差差。陶朱舊養難千里。幕府新題首十離。惻隱有心推不忍。霑濡無術惄如飢。畜來幸賴河濱器。釣取何煩渭上絲。未必飮河思偃鼠。居然得雨類潛螭。梁池數罟寧容入。坡老淸波卽可窺。曳尾孰如藏笥骨。揚鱗不羨蔽天鬐。非徒海客機全息。自有莊生樂最知。別是人情隨類感。誰將物理反隅推。大釣未試雄心挫。密網才開霈澤滋。涸鮒倘蒙江水潤。時來可和釣魚詩。</text>
<title>次任上舍韻</title>,<text>落拓西河客。投荒萬死餘。林焚無止鳥。轍涸有𥨪魚。末路音誰賞。朙時跡自疎。羈遊心轉苦。前夜夢郊居。</text>
<title>次任上舍韻 其二</title>,<text>北海歸來後。西湖放曠餘。文章元倚馬。刀俎舊爲魚。皎日心猶質。靑雲夢轉疎。還期且莫說。城巿不堪居。</text>
<title>次任上舍韻</title>,<text>梁園末至是嘉賓。只恨風流較後人。官閣幾多靑眼對。客䆫還有翠眉嚬。調諧率意渾閑語。規諷緣情恐誤身。戲蝶狂蜂何足問。任他重訪滿庭春。</text>
<title>次任上舍韻</title>,<text>傾蓋交情似密親。騷壇較藝不嫌頻。催收散卒仍堅壁。慣出偏師每窘人。三國獨危疲弊漢。六雄曾苦虎狼秦。兵家罵敵元奇計。勝敗吾徵汜水濱。</text>
<title>次梅影詩韻</title>,<text>遠望寧知假。徐觀可反隅。儼成雙幹並。誰道一枝孤。幻化猶非夢。依微更似圖。淡然相對處。渾覺我忘吾。</text>
<title>次任上舍韻</title>,<text>醉後縱橫筆。風雲滿紙寒。扇容三叩碎。篇待八叉安。一座渾增氣。羣娥亦聳看。茫然望洋客。不敢更登壇。</text>
<title>又次</title>,<text>却笑襄王不及儂。朝雲散後更難逢。醉來蓬閣尋春夢。長繞崐山太華峯。</text>
<title>又次</title>,<text>嗟爾儒冠誤平生。俗人元不識君平。詩高北海爭傳誦。氣壓東溟幷擅名。𥨪鬼肯因三揖去。暗鐘容待一敲鳴。臨坑誰引千尋綆。落石滔滔是世情。</text>
<title>又次</title>,<text>鬱鬱適玆土。悲歌仍擊壺。萍逢忽相遇。盃酒且爲娛。歲晏心猶壯。途窮跡太孤。向來燕趙士。能復似君無。</text>
<title>夢李伯起 震休</title>,<text>依然笑語覺來疑。客枕中宵耿耿思。靑眼每嫌三日闊。素書誰道一年遲。萍蓬浪跡俱千里。詩酒淸遊更幾時。始信神交元不隔。天涯猶許夢相隨。</text>
<title>次李生泰均韻</title>,<text>龍門客路似羊腸。歸趁寒梅臘後芳。政喜高軒交促席。何妨前野轉斜陽。詩成酒所驚珠璧。語及游齋感棣棠。村舍官居元不隔。數來相問莫相忘。</text>
<title>又次</title>,<text>逆旅相迎按節初。中間一別四旬餘。楊津幾日回征駕。棠舍今朝問索居。懸榻却逢高士解。出關誰道故人踈。淸談轉劇羈愁失。杯酒從容勝讀書。</text>
<title>東閣賦梅</title>,<text>好事鈴齋老。冰魂喚却廻。爲供今夜玩。能使先春開。鮫室同珠泣。隋園異錦裁。羞從凡卉發。肎受作詩催。</text>
<title>次任上舍韻</title>,<text>前導紗籠緩緩歸。酒痕熏面未全微。回思勝躅心如失。癡坐孤軒影獨依。投暗豈緣饒技癢。隔宵應惜有音徽。詩筒一任來相續。分付靑童不掩扉。</text>
<title>棠軒會詠</title>,<text>不向風塵混俗流。喚來仙客會丹丘。憐君久欝雙龍劍。助我添修五鳳樓。酒後高談奇自見。篇中絶響妙難酬。殊方且盡新知樂。莫作離家歲暮愁。</text>
<title>棠軒會詠 其二</title>,<text>圖南逸翮阻天池。九萬扶搖會有時。北塞風霜曾落魄。東關詩酒卽揚眉。黑貂弊盡憐憔悴。紅蠟啼殘㤪別離。官釀爲君新報熟。故園歸計莫嫌遲。</text>
<title>次任上舍述懷韻</title>,<text>歲暮羈愁欝未除。客窻癡坐對家書。游蹤落魄偏憐汝。來語悽凉更起余。何日臼車能載卻。此間陳榻但延徐。𥨪途急困嗟無力。輒說官貧恨有餘。</text>
<title>棠軒席上。次任上舍韻。</title>,<text>華堂樽酒趁公餘。賓主風流兩不疎。燕巿千金誰買駿。薛門長鋏久歌魚。雄詞轉覺因窮得。豪氣何曾到老除。交臂論襟眞莫樂。向來虛讀十年書。</text>
<title>寄呈任上舍</title>,<text>空庭夜斷足音跫。虎戟橫門寂吠狵。人對綠尊偏少一。影依華燭秪成雙。書緘貴直千金重。筆力雄如九鼎扛。才弱自慚非敵手。每當詩壘輒魂𢥠。</text>
<title>次任上舍韻</title>,<text>騷壇新令戒增陴。却恐偏師暗出奇。漢幟益張疑有詐。楚鋒方銳戰非宜。機深已得攻心妙。氣奪還慙下手遲。三舍避來輸一着。從今不復敢言詩。</text>
<title>又次</title>,<text>頑雲密雪鎖重陰。幽賞淸吟各會心。詩爲奪幖鋒轉銳。睡宜凭几味偏深。天寒朔鴈依南陸。日暮羈烏戀上林。莫歎陽春容易至。東君亦喜遇知音。</text>
<title>又次</title>,<text>佳辰取次辦淸遊。樂且無央肯請休。書劍誤人增感慨。壺觴欵客慰淹留。殘年欲盡餘三日。彊歲將過剩一秋。官閣夜深賓從散。獨憑烏几撫刀頭。</text>
<title>又次</title>,<text>投暗無人識夜光。筆畊難售陸家庄。風塵對眼偏多白。詩酒揚眉剩帶黃。已見金莖承白露。何煩玉杵搗玄霜。禪門却老良方在。莫託風流學杜郞。</text>
<title>又次會賦韻</title>,<text>雪勒春猶澀。霜欺鬢不饒。强歡將守歲。高會卽連宵。縱酒愁全失。凌雲氣未消。五言難破的。一矢愧降聊。</text>
<title>又次</title>,<text>惆悵殘年住不多。酒籌交錯夜如何。跳丸易轉寧饒板。舂黍無成謾費戈。嘆逝詩聲翻楚調。傷時客淚入燕歌。高談坐遣羈愁破。賴有良朋趁日過。</text>
<title>又次任上舍。復用前韻。</title>,<text>士飽方思决死生。將軍持重獨嬰城。臨機運幄資多筭。遇險收車戒折衡。冒雪可趍三百里。吹簫能散八千兵。終敎智勇分成敗。雷殷轅門奏凱聲。</text>
<title>又次任上舍韻</title>,<text>掎角相持恣噬呑。幾回游騎獵平原。捷書夜報還同晝。鏖戰朝酣輒到昏。漢卒二千趨趙壁。周郞三萬扼荊門。騷壇氣勢元如此。看取詞鋒破的痕。</text>
<title>又次</title>,<text>强欲歡嬉學小孩。人情觸境自生哀。西山雪着曾攀柏。東閣春生已放梅。年籥歘移抛舊曆。夜筵深坐讓先杯。煩君莫作窮途感。斗柄回時可轉灰。</text>
<title>寄呈任上舍</title>,<text>祝君新歲壽如籛。五福俱膺百沴蠲。詞健自能傾屈宋。病除何必待兪扁。榮名會騁看花馬。𥨪鬼行登縳草船。從此鵬程連九萬。向來災厄付忘筌。</text>
<title>次任上舍韻</title>,<text>守歲思前夜。悽然坐待朝。春從東陸至。朢入北辰遙。旅宦心無樂。鄕愁酒不饒。羣賢解相慰。齊赴一筵招。</text>
<title>次任上舍韻 其2</title>,<text>夢逐鵷班賀朔朝。五雲宮闕正迢迢。依然舞罷彤墀後。衣惹爐煙篆半燒。</text>
<title>次任上舍韻 其3</title>,<text>淸遊贏得幾宵歡。滕閣風流倚子安。泣玉政同遭刖卞。燒車且學送窮韓。驪珠出海波光媚。牛斗橫天劍氣盤。惆悵晩來成暫別。少時盃酒散詞壇。</text>
<title>又次</title>,<text>簪盍淸歡一夜違。夢中樑月乍依微。暫時巵酒辭蓬閣。何處雲蘿欵竹扉。苦思也添裵廸瘦。離愁定减玉環肥。知君命駕緣乘興。復見山陰帶雪歸。</text>
<title>寄呈任上舍 二十韻</title>,<text>遷謫當時坐彼讒。鬼門關北歷巉巖。雲鴻鎩翮空罹網。天馬摧眉未脫銜。龍起淸湘看矯矯。鵲啣丹詔聽喃喃。沙泥未必埋珠玉。霜雪焉能變檜杉。風月有情供健筆。江胡無恙挂孤帆。身依破屋龍山兀。路出平原雉岳攙。傾蓋我仍新托契。披襟爾亦輒輸諴。美穪賓主東南盡。歡極親朋少長咸。酒筭尋常堆錦席。詩篇咫尺遞瑤函。掃塵開榻迎徐孺。扶醉乘船送賀監。每趁昏鐘連曉柝。頻將野服傍朝衫。雄才卓犖眞無敵。豪氣崢嶸也不凡。戲蝶偸花情婉婉。嬌娥擲橘手摻摻。沉迷秪爲濃雲雨。姸醜何曾卞玉瑊。秪恐求之如不得。固知飢者易爲饞。偏憐末路經寒煖。誰慰𥨪途飽苦醎。交誼挹蘭香已襲。王風委草力能芟。虞夔會致蹌蹌舞。韓犬寧饒趯趯毚。時至自應春藹藹。物蘇將見雨𩁺𩁺。丁寧一語聊相勉。須學金人戒口緘。</text>
<title>次任上舍韻</title>,<text>寒簷坐待故人還。爲有前期不掩關。別恨暫牽分散後。淸歡且罄笑談間。偏驚畫角催歸路。稍覺斜陽易下山。佳節隔宵孤店近。一塲高會倘重攀。</text>
<title>又次</title>,<text>佳節殊方次第還。幾番孤枕夢江關。前宵日直羊牛後。新候天當雨雪間。交義掣鈴旋入幕。賞音流水與高山。春來更有尋眞約。楓嶽雲蘿許共攀。</text>
<title>寄任上舍</title>,<text>迎得新年七日纔。屬人佳節此重來。官廚美味盤傳菜。妓隊嬌糚額點梅。誰遣鏤金懸玉帳。却思頒彩下銀臺。雲陰謾作通宵雨。政爲農功慮後災。</text>
<title>次任上舍</title>,<text>憐君才格過陰何。幾歲行吟傍汨𤄷。千里勝遊期海嶠。一筵高會倚琴歌。平呑雲夢胷無滯。傲睨騷壇氣欲劘。歸意昨宵緣底急。小䆫知有䯻如螺。</text>
<title>次洪上舍益海韻。兼示任和仲。</title>,<text>氣轉東郊始發春。靑陽佳節屬初旬。灰移煖律吹還動。雨過平蕪嫰欲均。寅建孟陬知幾日。月頒新令自今晨。銀幡獨阻金宮賜。却上南樓望北辰。</text>
<title>次洪上舍韻。兼示任和仲。</title>,<text>東關玉節猥分憂。管領三山與十洲。攀桂淮南今幾歲。褰帷嶺外又前秋。吟肩已許洪厓拍。笑語都忘旅館愁。更有彦昇詩最健。春來擬作涅槃遊。</text>
<title>次任上舍</title>,<text>疎才偏愧不能詩。敢擬當年老畫師。莫怪尋常鱗甲動。潛龍應怕釣鰲時。</text>
<title>次任上舍早春思歸韻</title>,<text>前宵夢落太湖濱。無限羈愁攬鏡新。酒癖飮中蛇作弩。詩工目下虱如輪。幾年嶺海投荒客。今日關山失路人。洞裏桃花應更笑。歸期莫負武陵春。</text>
<title>次任上舍送魯陵參奉韻</title>,<text>詩到臨分下語難。越州何地爾何官。蒼茫暮色刀山嶺。嗚咽寒波錦水灘。聖主恩綸新表節。誠臣志槩昔纓冠。悲凉一曲啼鵑句。長使行人淚不乾。</text>
<title>次任上舍忌日感懷詩韻</title>,<text>長號北望泣宗元。讐日他鄕倍愴魂。風動夕林烏返哺。序當寅月獺酬恩。隨身舊服餘縫線。感物新詩續采蘩。孤露此生均此痛。不堪經歲滯公門。</text>
<title>次任上舍春雨詩韻</title>,<text>涓流漸漲欲分沱。目極平蕪楚朢多。峽石舞風飛乳燕。江雲霾日失游鼉。均霑野外初垂澤。亂瀉簷端自濺波。春興政宜淸夜酌。釣磯何必夢煙簑。</text>
<title>次任上舍抱感詩韻</title>,<text>良辰娛樂世皆穪。獨爾哀吟感涕凝。公館有樽空對月。客窻無夢但挑燈。腸摧九曲終身慕。語反三隅觸類徵。悽惋一篇偏切骨。讀來悲緖自難勝。</text>
<title>次任上舍述懷感遇詩韻</title>,<text>久學昭文不鼓琴。絃中山水閟希音。誰將白雪聲相和。却對淸尊意更深。胷吐一言披芥滯。力回千古洗哇淫。詩來盡是飛騰語。肯許窮愁挫壯心。</text>
<title>登秋月臺。將煑艾。遇風不利。移會蓬閣。與七人同賦。</title>,<text>怯寒終夕坐空幃。眞似周周揜不揮。捲地飛沙吹有力。啣山落照撼無輝。華筵就暖催新設。豐頰回春宛舊肥。莫道戲魔能敗興。人功自足奪天機。</text>
<title>次任上舍述懷感遇詩韻</title>,<text>天難窺測海難斟。坐筭盈虛費獨吟。隆殺國風觀世運。盛衰文敎係儒林。經殘後覺慚先覺。聖遠人心勝道心。大雅已亡今不作。淳源一散竟誰尋。衝波捍激瞿塘險。危石巉巖蜀道嶔。善價孰求藏櫝玉。良工不貴躍爐金。虛抛魏國浮江瓠。多失梁公入籠參。湘岸十年吟鵩賈。海東千古釣鰲任。磨天嶺迥連荒磧。元帥臺高俯碧潯。宇宙狂歌彌激烈。江山浪跡幾登臨。𥨪鱗失水同莊鮒。落羽辭枝類越禽。吹律翻回燕谷暖。懷沙幸免楚江沉。雷隨睿澤驚羣蟄。風掃浮雲散積陰。干斗舊寃收紫氣。覆盆新照鑑丹忱。遠辭關塞愁顔破。重對妻孥感涕涔。耽句宿工成苦癖。歸田晩計待甘霖。沉酣肯怕盃蛇伏。衰病空嗟隙駟駸。學業五車書滿腹。詞華千丈錦裁衾。吟邊白雪人誰和。鬢上秋霜鏡不禁。堪笑俗儒徒泥古。豈知才子獨超今。孅辭却陋元和體。絶響能回正始音。驚世聲名聞已飽。出塵標格見方欽。懸河注處偏傾耳。朙月投來輒整襟。交誼鶴樓逢太白。客程夔府轉巫黔。功名蹭蹬沙炊飯。翰墨磨礱杵作鍼。今日幾人能鶚薦。少時同學半貂簪。三年謾皷齊門瑟。一曲難賡舜殿琴。末路吹噓吾豈敢。窮途感慨爾應深。加餐且愛千金重。役物無爲百慮侵。朋友贈言君子事。爲將篇什寓規箴。</text>
<title>梅軒詠燭會賦</title>,<text>爾能資夜用。光耀自寒門。遍照功偏著。中通理亦存。啼來微有淚。燒去欲無痕。轉憶湖堂夕。恩頒誦德言。</text>
<title>聞亞使見遞。與任上舍呼韻嘆惜而作。</title>,<text>寒空弱羽落危弦。可惜高才失右遷。白雪徒聞傾下里。朱華不見照臨川。仙山玉杖春難並。賓館金杯夜未傳。聖主方求文翰士。會應聲價重靑錢。</text>
<title>棠軒小酌。呼韻同賦。</title>,<text>居然節物又三春。客裏逢迎少密親。今日勝遊眞邂逅。向來羈抱頓淸新。絃歌入耳寧嫌鬧。杯酒傳心不厭頻。從此雪樓添一座。翰林風格出風塵。</text>
<title>登鎭巖亭。送鄭內翰。呼韻同賦。</title>,<text>前郊送客一筵高。向晩歌聲半是勞。網裏得魚鱗太細。毫端吐鳳興偏豪。春蔥恨入佳人瑟。晝錦榮生學士袍。良會異鄕那易辦。不妨終日醉芳醪。</text>
<title>贈牧伯督郵</title>,<text>莫是當年賈浪仙。夕陽騎馬度前川。吟來未定叩推字。不遇韓公句不圓。</text>
<title>用洲翁韻。呈兩詩案。</title>,<text>平郊杳靄冪寒蕪。十里春光勝畫圖。高閣酒闌征袂判。夕陽官路趁歸烏。</text>
<title>次督郵韻</title>,<text>知君今日思難平。暫隔萊庭彩服朙。鈴閣琴尊良有意。驛亭弧矢最關情。鄕心倚醉愁仍破。詩料逢春韻自淸。咫尺芳筵時矯首。夕陽歌吹但聞聲。</text>
<title>次鄭內翰韻</title>,<text>他日湖州許再過。好緣其奈戲魔何。秦樓落月牽情黯。楚峽行雲入夢多。黃橘浪傳才子句。朱絃肯和別人歌。春宵最爲郵亭短。應笑山齋費獨哦。</text>
<title>送洪進士歸家。用李平仲韻。</title>,<text>蓬閣交情寄布衣。詩翁去後更誰依。嘶風別馬留難得。落日羇禽倦欲歸。尊酒幾時能再合。水萍今夕暫相違。佳人且莫歌三疊。秪恐陽關曲易希。</text>
<title>又次</title>,<text>獨傍危欄朢曉星。高山只隔數峯靑。天涯令節還今夕。關外羈遊又暮齡。情話不須期栗里。勝筵何苦負蘭亭。官居寂寞無人問。强爲寬愁命醁𨤍。</text>
<title>登秋月臺。呼韻同賦。</title>,<text>佳景良朋偶一時。小㙜春暖惠風吹。沙頭水軟輕紋細。野外煙濃活畫奇。琴爲調高翻更緩。酒因吟苦喚偏遲。向來敗興天應悔。重辦玆遊若有期。</text>
<title>羽化臺。使月仙妓占韻同賦。</title>,<text>橋頭楊柳暮煙凝。驛路春光似𪚥陵。授簡席容司馬至。開襟樓許仲宣登。逢塲有恨來何晩。別語關情下未能。今日得君遊最勝。風流應入後人穪。</text>
<title>次鄭內翰韻</title>,<text>三疊歌聲歇。千林暝色添。月華燈欲敓。詩興酒相兼。水濯新成錦。峯朙舊撒鹽。春光如可拾。郊翠着句尖。</text>
<title>次原牧韻</title>,<text>自愛平蕪綠未齊。高樓取次共攀躋。殊方禁火添羈思。暇日乘春費醉題。先隴更無人拜掃。北風偏感馬悲嘶。蕭條强飮歡情少。舞罷雲鬟不墮鎞。</text>
<title>松院。送李大諫。歸路。與牧使，察訪泛舟蟾江。呼韻。</title>,<text>春江水氣送輕寒。花露霏微濕未殘。野外班荊仍餞席。舟中載筆卽詩壇。驚雷殷地灘聲壯。急峽攙天石勢盤。沙渚釣翁爭道語。玉京今日降仙官。</text>
<title>繫舟巖島。陪吏倚巖闌睡。戱吟一絶。</title>,<text>朙波十里任洄沿。分付篙師更刺船。巖上不妨官吏卧。夕陽閑共白鷗眠。</text>
<title>又呼韻</title>,<text>煙波鷗鷺淡相親。好是仙區隔世塵。嫰柳剩誇新氣色。蒼松不改舊精神。經年嶺海長征路。盡日江湖自在身。會待桃花添作浪。漁舟共訪武陵人。</text>
<title>次贈別督郵</title>,<text>口業消來手法低。經春一語未曾題。鄕心轉覺思湖右。客宦偏憐滯嶺西。愧我幾時捐組紱。羨君今日出煙泥。臨歧贈別還何意。政爲殊方惜解攜。</text>
<title>次韻贈別洪進士</title>,<text>功名豈必重登壇。別有江湖世界寬。慙却國恩酬未了。筭來身計坐長嘆。羇愁淅瀝仍多病。危鬢飄疎不任冠。他日林泉歸去後。此生何處更相看。</text>
<title>次從兄游齋韻。贈臨瀛李使君之行。</title>,<text>雙㫌直指嶺頭雲。倍憶蟾江昔送君。惆悵行塵攀未得。小軒癡坐對西曛。</text>
<title>鈴閣呼韻同賦</title>,<text>莫向離筵奏素琴。人情觸境易傷心。池塘夢罷多危涕。京洛書來少好音。今日水萍仍聚散。異時江鳥共浮沉。逢迎政荷風流主。却爲深盃强一吟。</text>
<title>鈴閣呼韻同賦 其二</title>,<text>小閣臨池凈。翛然納晩風。禽言爭上下。雲意自西東。樹密庭陰合。籬低野朢通。客愁渾欲失。觴咏賴詩翁。</text>
<title>棠軒別席。呼韻同賦。</title>,<text>公堂偉餞擅繁華。太守風流喜孔嘉。疎樾雨過傳爽籟。小池花發暎殘霞。絃歌咽咽人情感。江漢滔滔客路遐。酩酊不辭終日醉。一塲高會儘堪誇。</text>
<title>流頭日會南樓。呼韻同賦。</title>,<text>危樓綺席頓虛凉。別抱羇愁已兩忘。三伏炎蒸侵不到。一年暉景較偏長。傳來盛事添佳節。隨處淸遊當樂鄕。東嶺玉輪看欲上。政宜重把故人觴。</text>
<title>南樓玩月。呼韻同賦。</title>,<text>桂樹婆娑濕欲寒。迎來正好倚樓看。催昇漸覺冰輪小。遍照方知玉宇寬。影落杯心移席上。光涵水面䠶簷端。玲瓏夜色朙如晝。促膝何須燒蠟盤。</text>
<title>柳校理 世鳴 挽</title>,<text>湖堂學士玉堂仙。翰院曾親步武聯。蓮幕光陰空白髮。豐原詩禮卽靑氊。世間知己人誰在。地下修文事渺然。千里歸㫌千古別。一片哀輓淚如泉。</text>
<title>柳校理 世鳴 挽 其二</title>,<text>昭蘇羣品待春噓。學士金門再曳裾。靑簡舊栖良史筆。皁囊新錄諫臣書。浮榮夢罷粱炊後。陳迹香留麝過餘。他日湖堂文酒會。傷心右地席偏虛。</text>
<title>夢與李伯起相讙謔。及得書考之。卽書出日也。仍用前日夢李韻。却寄。</title>,<text>一塲讙謔信兼疑。夜夢分朙契晝思。書疏有情來豈偶。詩篇多意寫偏遲。羇心每折鴻飛後。愁眼頻驚鵲噪時。窮巷閉門長寂寞。何人杯酒共追隨。</text>
<title>次李伯起韻</title>,<text>千里相思一片心。夢中歸路覺難尋。人情觸境偏多感。坐數飛鶼返故林。</text>
<title>次李伯起韻</title>,<text>詩語殷勤出肺腸。來緘欲展手偏忙。時危宦跡憐同病。歲暮人情感異鄕。慚我乞骸非廣受。喜君爲政繼龔黃。從今陡覺書廚富。篋裏新藏錦繡章。</text>
<title>次寄道一</title>,<text>談及親朋欲斷腸。盍簪無幾散何忙。君因世故歸炎徼。我爲身謀問樂鄕。饒舌孰能分黑白。染絲偏感代玄黃。南雲杳杳來鴻少。只喜傳神有短章。</text>
<title>次原牧韻</title>,<text>歸日田園盡欲蕪。野夫生活計還孤。惟憐皓月淸風在。依舊扁舟泛五湖。</text>
<title>捲歸嘉林。次東州集嘉林錄辭朝韻。</title>,<text>慙愧初心負管蕭。筭來身計轉寥寥。辭章屢瀆緣多病。廵節新抛𧬄采謠。海徼生涯妻子合。江潭消息弟兄遙。嘉林地僻無人問。恰似成都萬里橋。</text>
<title>龍淵臺上飮酒。次東州集嘉林錄西郊飮酒韻。</title>,<text>斷岸臨無地。淸流引作泉。只堪供獨酌。何必醉賓筵。契活依棲鳥。功名付蛻蟬。漁歌聞互答。終日樂陶然。</text>
<title>次尹生繼志韻</title>,<text>幽棲境僻巷無人。偶得佳賓當席珍。三舍移來專地勝。一塲歡處見天眞。刀圭舊賜資身健。蓬蓽新居接里仁。前野雪晴江月好。會隨藜杖訪西鄰。</text>
<title>次淸風從兄寄示韻</title>,<text>官居迥隔世人間。琴鶴蕭然案牘閒。恍惚樓臺通碧落。依微星月浸澄灣。煙霞物色收應盡。宇宙淸風挽更還。當日樂天空獻賀。餘杭不及此江山。</text>
<title>次淸風從兄寄示韻 其二</title>,<text>年來管領摠仙區。混世高風起薄夫。惟喜一身兼吏隱。却憐三口幷妻孥。花山勝賞篇仍富。楓嶽淸遊興不孤。天爲此翁偏厚餉。卽從寒碧又分符。</text>
<title>次洪上舍憶金陵謫所韻</title>,<text>回首迷津水自波。百憂交集鬢堪皤。鴒原有恨罹魚網。蝸室無喧揜雀羅。宦業十年空竊祿。詩工一勺未盈科。君歸倘問閑居趣。歲暮南塘雪滿坡。</text>
<title>次洪上舍憶金陵謫所韻 其二</title>,<text>蹉跎節序感鱗差。歲暮長沙尺素遲。身與倦雲歸海曲。夢隨征鴈到天涯。私憂每向危途切。交態偏從末路知。珍重舊時門下客。獨將高義咏新詩。</text>
<title>口號要從氏次韻</title>,<text>好辭南郡簿書叢。歸卧江湖作釣翁。鼓瑟歡情妻子合。聯牀樂事弟兄同。春深後嶺宜花煑。雨過西疇驗麥豐。堪笑野夫生理薄。尙敎僮僕課農功。</text>
<title>次從氏韻</title>,<text>蝸廬盡日閉蝦鬚。瓮有新醅網得鱸。三畒敢言生事薄。十年偏荷聖恩濡。鄕關北望情何極。兄弟南來計不孤。暮境逍遙眞自樂。肯從浮世問榮枯。</text>
<title>挽金修撰汝鍵</title>,<text>萬里關河逐客回。琴軒一笑共啣盃。詩篇剩得江山助。氣力寧因霧露摧。席上榮華猶未歇。門前歌哭劇相催。孤孀在室堂萱老。遺恨重泉不盡哀。</text>
<title>挽金聖起</title>,<text>東來消息不堪聞。存沒驚心血灑裙。雅論更誰飛玉屑。丰姿無復襲蘭薰。空餘匣閉峨洋曲。安得胷藏錦繡文。瀛館日添蕭索氣。悔他中歲泣離羣。冰霜標格玉精神。吾黨爭推席上珍。筆下詩篇朙似錦。談間氣宇藹如春。朋游待子爲輕重。宦跡隨時有屈伸。暫向東湖鳴大雅。却來西邑牧疲民。陽城爲政何妨拙。元亮㱕田不厭貧。琴鶴一船行李穩。松楸十里卜居新。風塵出處還同趣。湖海栖遲是故人。堪恨異鄕消息杳。謾勞中夜夢魂頻。飢寒係念貧非病。存沒驚心血灑巾。楚璧銷沉山失色。隋珠零落篋生塵。淮州跌宕渾如昨。瀛館周旋奄隔晨。靑艸白雲人膾炙。夕陽鄰篴客酸辛。功名有數纔三品。壽命無徵未五旬。積慶門闌方袞袞。諸郞詩禮總彬彬。家聲寂寞悲今日。天理分朙驗異辰。君去玉京應一笑。吾兄先已返淸眞。</text>
<title>與姜秀才，洪上舍拈韻同賦。</title>,<text>散人蹤跡秘雲林。新搆茅亭俯碧潯。臘盡寒威風萬竅。天虛霽色月千岑。襟懷照水交還淡。謔浪連宵語轉深。却愧家貧杯酒缺。閒情空付短長吟。</text>
<title>家有小硯爐。有柄有輪。以小板覆蓋。綴之以繩。中穿一穴。用貯南艸灰。偶與姜郞對坐。使兒輩拈出牧隱集中韻。同賦。</title>,<text>圓鉤不合用漁磯。綴作金爐具體微。郛郭巧成虛可受。轍輪輕轉去還歸。中開火竅疑灰管。邊緝繩樞類板扉。造化元來隨處寓。推源亦足悟天機。</text>
<title>傍人以碁片亂書東集中近體詩。要使集成。因此爲題。拈出李相國韻。</title>,<text>璧碎星羅點點紛。縱橫墨字亂無羣。差池彭蠡湖邊鴈。零落遼河陣上軍。聚似流螢初集案。圓如新月迴排雲。騷壇小戱何須道。剩挹芝蘭繞座薰。</text>
<title>壺山守送香醞。與姜郞聯句。</title>,<text>壺山春色過江來。雪裏開缸興已催。珍重故人風味厚。對賓終日玉山堆。</text>
<title>次姜郞韻</title>,<text>呼來端合侍瑤墀。白也奇才世更誰。學圃馳聲方弱歲。文圍擅藝已多時。敢言陳榻迎徐孺。惟喜牙琴遇子期。慙愧詩鋒老轉澀。苦吟渾覺鬢成絲。</text>
<title>除夜用東州集韻</title>,<text>老去光陰轉覺催。殊方令節又重回。孤吟意重詩難就。危枕愁多夢不來。鬢髮都隨今夜換。襟懷却爲故人開。燈前悄悄三更盡。且進屠穌酒一盃。</text>
<title>贈姜郞</title>,<text>蘭亭酬唱豈全穪。吟榻尋常許共憑。政喜冰霜春後盡。不愁風雨夜來增。贒甥幷座疑聯璧。傑句驚人當錫朋。他日龍門應點額。佇看蓮桂一時登。</text>
<title>白雲庵聯句。用姜郞十友詩韻。</title>,<text>白雲深處鎖禪扃。千尺寒松蔭一庭。幽谷雪殘山更碧。小溪冰泮石還靑。高僧說法無塵語。老佛傳神帶瘦形。泛峀輕霞晴可玩。出林淸磬晩宜聽。機心靜逐爐煙滅。襟韻澄如醉夢醒。名敎豈無眞樂地。不須修鍊學延齡。</text>
<title>白雲庵聯句。用姜郞十友詩韻。 其二</title>,<text>客到禪門叩竹扃。共憑危檻俯虛庭。緣巖細拕泉紳白。掃雪全披峀䯻靑。松下僧歸癯鶴影。壇邊石伏老龜形。春還物態供新眺。齋罷鐘聲慣舊聽。仙境惱人心欲醉。佛書超俗眼偏醒。尋眞不必三山遠。此地淸遊可引齡。</text>
<title>山門卽事。又用前韻。</title>,<text>穿雲細逕控山扃。斲破巖㟼敞小庭。姸景欲欺千嶂白。瑞光猶擁一燈靑。松杉敖雪寧渝節。丘壑逢春摠改形。繞砌流泉淸可潄。近簷啼鳥軟堪聽。山中且喜𥨪談討。澤畔何須較醉醒。珍重聯床三日話。却忘衰境更添齡。</text>
<title>咏擊磬。仍用前韻。</title>,<text>鏗然一叩響幽扃。乍透重簾繞半庭。嫋嫋微穿雲縷白。輕輕細駐篆煙靑。歌聲互答鶯調舌。舞節相諧鶴竦形。僧發慧心能頓悟。客愁饞腹幾傾聽。從來畫手模難寫。隨處詩魂喚却醒。莫遣沙彌齋後擊。木蘭遺事播千齡。</text>
<title>李校理 漢命 遷葬挽</title>,<text>快刀割余心。曾聞鰲老詞。自我哭君後。益信斯語悲。往事豈忍說。欲語淚先垂。念君初發軔。蔚爲時望推。傳家四世業。簪筆侍彤墀。父子及弟兄。雲路相追隨。嗟嗟世網禍。德門偏酷罹。日夜腐心痛。八年無已時。甘心自毁性。一疾竟難醫。堂堂廊廟器。奈此中道萎。人生會一死。死孝亦其宜。至寃旣未伸。復有高堂慈。天胡不佑仁。未許神扶持。消長理循環。禍福終報施。何由作九原。恨不延二期。屈指又十載。翻覆無定期。卷舌不敢話。仰屋空自噫。春萱尙無恙。棣花依舊枝。森森𧬄家寶。暎發蘭與芝。以玆慰英魂。魂兮知不知。廷津劍初合。人事益凄其。靑山破淺土。防墓見新移。宛轉平生面。樑月夢中疑。嶺雲且千重。無路送靈輀。哀歌寓長痛。遠寄天南陲。</text>
<title>與從兄游齋公遊島潭。次三日浦韻。</title>,<text>玲瓏三島影涵天。巧似珠璣綴且聯。虛鑿龍門勞禹斧。枉求鰲海笑秦船。漁郞定失尋源路。逋客聊吟樂志篇。惆悵洪厓歸不返。秪今雲鶴惱詩仙。</text>
<title>凈方寺紀行</title>,<text>蠟屐深穿壑。秪林靜掩扉。蓋傾零露瀉。筇破宿雲飛。鼎茗斟瓊液。盤蔬薦石衣。蒼藤渾礙日。歸路恐熹微。</text>
<title>舟中次李汝雨韻</title>,<text>海島千年勝。湖城九月遊。親朋仍命駕。暇日却乘舟。無地樓還起。隨波宅是浮。官醪呼更重。高唱許先酬。</text>
<title>醉中更疊前韻</title>,<text>佳節重陽後。樂哉今日遊。天風吹掣海。地主醉回舟。可惜飛黃蹶。休辭大白浮。興來聊復爾。歌詠短長酬。</text>
<title>次豐基倅任一之</title>,<text>西來篇什極雄佳。快若霜蹄騁九街。椎琢正聲森法度。渾融元氣洗淫哇。春花滿樹偏饒態。秋水連河不卞涯。颯颯疾風吹急雨。娟娟朙月照寒堦。探龍始訝珠生頷。摶虎翻驚吼裂厓。穿葉幾年資妙技。摘髭當日睹恩牌。才高一代還憎命。氣壓千群肯挫懷。楚野縱無三刖泣。虞廷莫和八音諧。幽蘭馥郁徒莊谷。蒼石鏗鏘但秘釵。樂得湖山時佩虎。羞從蠻觸共爭蝸。蘭臯繫纜尋孤寺。竹嶺驅車度峻崖。使節昔從關外駐。詩壇政向幕中排。方虛左席須賢佐。夙飽高名動匹儕。不見靑衫臨記室。空傳白雪到官齋。南樓勝會嗟何得。東海淸遊惜未偕。管領偶將仙境比。優游濫荷聖恩皆。從知邂逅前緣在。不恨周旋宿計乖。行子冒炎疲道路。使君乘夜欵荊柴。初聞雅論驚前膝。更嘆奇才屈外差。逆旅班荊情豈極。文圍設棘眼重揩。塲開白日衿紳會。身撥黃堂簿領埋。瀉意卽容輸肺腑。忘言但許外形骸。庭前有戰方酣蟻。櫪下多良競躍騧。地爽豈惟文敎蔚。天旋曾薦武成祡。朱欄近渚輝金榜。綵舫凌波㨾水鞋。山靄巧縈蒼壁帶。野煙平壓綠林叉。無邊景物爭呈美。歇後詩篇半雜俳。落筆每驚搖五嶽。傳杯且喜吸長淮。仍招館下贒豪士。更喚簾中窈窕娃。懶性得君論趣味。淸談令我豁昏霾。顧慙材散眞如櫟。剛被春噓偶發荄。名徹月宮攀一桂。籍通朝序面三槐。詞垣代斲非高手。法醞催宣錯盛膎。美譽敢希池上鳳。繁聲實類井中蛙。薰琴謾奏誰賡舜。膠瑟難調未學媧。擎出宮蓮時賜燭。牽來御驥或分洼。榮塗得失疑藏鹿。下邑棲遲免畀豺。漁艇煙波思泛泛。客窻風雨聽喈喈。淮陽病力難任事。彭澤詞成會褫緺。惆悵芳鄰從此別。緬惟淸範溯晨𩘅。</text>
<title>雨中登暎湖樓。次板上韻。</title>,<text>氣色偏從雨後多。登臨客興十分加。樓㙜怳惚通三界。煙樹微茫匝萬家。孤寺隔林聞暮磬。小棠依渚見殘花。乘風直欲凌空去。何必區區倩海槎。</text>
<title>同李承旨 東標，李高城 後榮，金正言 昌錫，金校理 世欽 汎舟河回。次李高城韻。</title>,<text>淸凉山色一筇收。更向東湖共客舟。宇宙百年吾黨在。樓臺幾處昔人遊。靑天有月來今夜。白露橫江屬早秋。李白詩篇摩詰畫。故敎風物卷中留。</text>
<title>[缺題]</title>,<text>莫遣窮愁上鬢髭。涪陵昔哲卽贒師。功名有分從吾好。造物多猜任汝爲。炎海豈堪穪樂土。長沙元自接荒陲。天心解惜人間寶。應借江山剩助詩。</text>
<title>次 缺</title>,<text>合近瑤墀九級廉。幾番科第耀觀瞻。文章早已三冬足。祿位纔能一命霑。寃恨氣從酆獄鬱。羇愁淚入渭波添。燕㙜駿骨無人貴。且任長途驥服鹽。</text>
<title>次 缺 其二</title>,<text>至寃終被聖君廉。時宰何能殺子瞻。仁網乍窮飛鳥出。恩波猶阻涸鱗霑。投來玉豈泥中混。咏罷花常錦上添。安得長杠隨健筆。效嚬徒自愧無鹽。</text>
<title>次 缺 其三</title>,<text>白衣相送豈傷廉。陶令風流後代瞻。狂藥不妨傾太細。客愁應恨醉難霑。方知傑句終無敵。莫道芳樽未易添。朙日穩成東閣會。爲君留飮許持鹽。</text>
<title>次 缺 其四</title>,<text>觴政平生笑獨廉。坐間黃氣未曾瞻。德慚北海盈尊飮。惠乏西河决水霑。世事知君渾不管。詩情使我頓能添。茅簷盡日娛書史。何似朝朝困米鹽。</text>
<title>次 缺 其五</title>,<text>常恨三閭志太廉。獨醒偏駭衆人瞻。眉山攢黛酣能解。胷海枯波酌可霑。意氣堪將歡伯許。風流須待麴生添。如今達士宜埋照。世味酸醎劇醋鹽。</text>
<title>次 缺 其六</title>,<text>政不淸朙德不廉。二年孤負一方瞻。治因務劇知才弱。汗爲恩隆覺背霑。夢入林泉秋正近。身多疾病暑仍添。食前方丈非吾分。端合歸家喫菜鹽。</text>
<title>又次𧬄醬</title>,<text>周急無傷取亦廉。輦輸非爲里閭瞻。茅包易罄寧資活。株守彌堅不丏霑。進食卽聞夫子得。調羹何待易牙添。煩君試向廚中問。猶勝盤飧獨設鹽。</text>
<title>次𧬄魚</title>,<text>當日羊懸儘小廉。但將名節動民瞻。網來盡是爲吾有。波及何妨許子霑。五斗元知官俸薄。雙鱗難助客廚添。他時可使庖人繼。莫爲枯魚謾費鹽。</text>
<title>次謝酒</title>,<text>口業元來不棄廉。風流嵆阮古今瞻。端宜盡日埋身飮。正爲多年病肺霑。儀缺豈嫌三爵又。德將休道百盃添。新秋會待官醪熟。供得螯膎與虎鹽。</text>
<title>次謝酒 其二</title>,<text>剖腹商胡較却廉。幾回珠唾爛盈瞻。若非龍頷探來得。疑是鮫姬泣後霑。星壘正宜三舍退。繩樞敢助五樓添。人間至寶吾偏有。祈朢徒勞守蜃鹽。</text>
<title>又次</title>,<text>眞似貪官怵按廉。詩來怳惚後前瞻。餘波助味非朢報。薄饌分廚豈賜霑。甁罄卽知罍恥切。璧聯贏得篋藏添。偏嫌一字尤難下。每飯先驚上案鹽。</text>
<title>次 缺</title>,<text>知君盡日坐矮簷。背負驕陽汗透髯。誰護庭陰仍借庇。還同道暍政思霑。牛山縱有萌芽美。象闕曾頒律令嚴。直是鎭西兼拱北。官僮亦斂斧斥尖。</text>
<title>次 缺 其二</title>,<text>未向窮途問有無。使君堪笑太糢糊。來從店舍何曾乏。貯在官藏不用沽。按閱已知俱載籍。持歸聊可且供廚。卽看秋後功方大。秔稻離離溢萬區。</text>
<title>次 缺 其三</title>,<text>文章肆力極虓憨。萬卷詩書恣意探。休道一癡惟失借。克追千聖未爲貪。經殘學舍知誰過。化乏儒林起我慙。收斂不如恒主敬。坐敎心鏡自澄涵。</text>
<title>次 缺 其四</title>,<text>蔥鬱前林色暎簷。赤鱗雖欠已蒼髯。慣經北陸寒霜逼。剛被東皇德雨霑。澤物豈惟川脉潤。資舟端爲海防嚴。他年會作昂霄質。莫道柔條尙細尖。</text>
<title>次 缺 其五</title>,<text>若論功用價應無。有口方能待爾糊。虛受卽知君子以。資生且見衆人沽。南貧采藿猶須竈。北富鳴鐘亦設廚。煙火豈徒爲我累。舊傳爐鼎在仙區。</text>
<title>次 缺 其六</title>,<text>書淫詩癖豈眞憨。少也專精老益探。藏得五車胷獨富。披來萬軸眼偏貪。珠投道路宜逢怒。瓜報瓊琚幾發慙。自是源泉流混混。不須辛苦更停涵。</text>
<title>[缺題]</title>,<text>朝來小雨灑霏霏。無限羇愁對翠微。骨肉音書三處至。田園消息一時歸。紛紛簿牒酬難了。忽忽精神爽欲飛。斷盡詩髭吟正苦。幼孫持筴又牽衣。</text>
<title>挽李察訪 禹瑞</title>,<text>天地無神鬼不仁。向來凶報夢非眞。蘭摧玉折還同日。荊瘁萱枯又一旬。長痛每傷逢甲戌。至寃何忍說庚申。秪應泉下團圓樂。猶勝人間飮泣辰。</text>
<title>次從兄韻。敬呈棠軒案下。</title>,<text>追思昔歲城南會。怳若前生夢裏行。拍手巵言相謔浪。論心盃酒幾逢迎。滄桑閱世翻仍覆。泛梗隨波辱又榮。游老詩中多少語。一回看過笑還成。</text>
<title>挽韓執義 垽</title>,<text>梨湖秋色澹虛朙。夫子胷襟一㨾淸。貞柏肎同荃蕙化。祥鸞不受網羅嬰。簞瓢自樂非忘世。魚鳥相親但適情。他日史臣評出處。幾人能得幷齊名。</text>
<title>挽韓執義 垽 其2</title>,<text>通家交誼絶緇磷。襟韻曾將伯父親。前後偶同辰巳讖。阮咸餘淚又沾巾。</text>
<title>席上贈別韓使君</title>,<text>我生鮮兄弟。朋友移其友。非無馳逐人。莫如蔥竹舊。屬我宰南日。君爲鄰邑守。親知若星羅。南北與左右。謫仙及洪厓。拍肩仍接袖。聚散固無常。好會安可久。周老已先去。汝長隨其後。所賴君尙在。寬我離懷疚。謂言一月中。庶幾三四遘。豈意卑飛翼。居然落羿彀。飛書告別忙。茫然如失手。我來送君行。草草三杯酒。欲別不忍別。遲遲同出晝。原城邈千里。令我頻回首。𪚥𪚥𪚥𪚥𪚥。幾日重見否。憐君苦飢寒。去乏田數畒。棲遑道路間。無以餬百口。</text>
<title>雲錦樓呼韻口占</title>,<text>槐影婆娑蔭一庭。薄雲開處漏疎星。炎天霽色凉如水。風滿高樓月滿亭。</text>
<title>驪州辭職後將還鄕。次洛友送行韻。</title>,<text>秋序駸駸客未歸。北風吹急鴈南飛。朙朝準擬揮鞭去。回首長安夢亦稀。</text>
<title>驪州辭職後將還鄕。次洛友送行韻。 其二</title>,<text>吾行不是浩然歸。正似長空倦鳥飛。且可翺翔雲水地。江南萬里網羅稀。</text>
<title>將赴進宴。自鄕入京。會安邊除命已下。政院啓請同參。而都監草記尼之。用時相慶賀詩韻。以寓耿耿之懷。</title>,<text>瞻望楓宸引領長。此行端爲法筵張。爭趨玉陛呼千歲。獨阻金莖賜一觴。聖渥堪誇新佩竹。廚官不記舊含香。蓬山咫尺無由到。孤負雙鳧出尙方。</text>
<title>將赴進宴。自鄕入京。會安邊除命已下。政院啓請同參。而都監草記尼之。用時相慶賀詩韻。以寓耿耿之懷。 其二</title>,<text>天鑑東宮孝思長。三章始許一筵張。良辰乍後千秋節。寶筭重添萬壽觴。宴罷侍臣扶晩醉。詩傳詞掖播新香。悠悠太史周南恨。獨佩邊符向北方。</text>
<title>赴任後敬次得郡漫成韻</title>,<text>不才端合聖朝捐。關外雄州豈左遷。簿牒任他消永日。肥甘饒我護殘年。閑情吏退公庭後。漫興樽開妓席邊。堪詑丈夫官亦好。八騶何用在車前。</text>
<title>赴任後敬次得郡漫成韻 其二</title>,<text>爲郡寧嫌衆所捐。極知微分荷恩遷。孫追祖業纔三世。弟襲兄官間七年。梅閣詩篇猶似昨。鶴樓風月更無邊。臨民獨乏仁朙化。慚愧今人不及前。</text>
<title>土窟種當歸草。敬次漫成韻。</title>,<text>官廚不管無魚肉。咬菜元來勝齧肥。秪恐雪霜埋衆草。新開土室養當歸。</text>
<title>敬次淮陽韻</title>,<text>桐鄕父老舊情新。遠客眉端頓失嚬。帳御已忘行役苦。盤餐爭𧬄享儀貧。却憐吏髮渾成雪。深喜民風獨保春。通夕不關聞凍雨。此間牽率足留人。</text>
<title>敬次淮陽韻 其二</title>,<text>東閣悲吟感自新。可堪中夜掩孤顰。琴絃已斷音誰賞。篋帙重披眼不貧。轉眄風流仍隔歲。傷心物色幾回春。今來忍躡仙山路。隨處遺塵摠惱人。</text>
<title>敬次過弓裔故城韻</title>,<text>分割眞如趙魏韓。獨夫偏自逞兇殘。觀心秘術終成誕。瞋目雄風但語難。王業暗隨松葉茂。伯圖空寄鏡光寒。千秋廢堞今猶在。不滿行人一笑看。</text>
<title>悼死。敬次悼全僉使韻。</title>,<text>心惟憂社稷。力欲正彝倫。願死非傷勇。爲忠豈顧身。有寃空徹地。無夢更回晨。擧世談名義。成仁定幾人。</text>
<title>悼死。敬次悼全僉使韻。 其二</title>,<text>直節寧無激。危言或失倫。平生高士行。今日丈夫身。血濺圓扉夜。霆飛禁陛晨。聖朝培養厚。遺澤驗斯人。</text>
<title>郡齋。與姝城使君鄭東朢 海尙 呼韻口占。</title>,<text>吏退公庭凡案淸。天涯邂逅故人情。深杯欵欵傳心數。妙曲洋洋入耳盈。出宰肯嫌關塞遠。居官足詑丈夫榮。相看齒髮憐同病。只是詞鋒讓不爭。</text>
<title>郡齋。與姝城使君鄭東朢 海尙 呼韻口占。 其二</title>,<text>關河歲暮雪霜淸。尊酒逢迎話舊情。千里倦遊悲蹭蹬。十年披對喜充盈。人生自古離還合。世事從他落又榮。回首嘉林江上宅。一區煙月有誰爭。</text>
<title>除夕。次許生𧬄贈新曆韻。</title>,<text>天涯歲暮客愁催。東閣淸樽作意開。三百六旬今又盡。可憐春色隔宵廻。</text>
<title>與東朢會話。呼韻口占。</title>,<text>鶴城東閣夜燈深。盃酒從容便會心。交意欲量千尺水。希音共賞七絃琴。經秋客鬢悲成雪。隔歲鄕書貴直金。關外倦遊俱暮境。羨他歸鳥各投林。</text>
<title>敬次香雪軒韻</title>,<text>吾家遺愛在邊關。不分疎慵又此間。向壁詩篇驚寓目。登樓物色感多顔。虛傳小𧬄齊康樂。敢擬黔婁有子山。攀和獨慙才力薄。鶴城風月秪今閑。</text>
<title>敬次智陵韻</title>,<text>千秋冥化惠邦人。陟降園陵儼有神。久向窮閻潛大德。終敎聖嗣啓昌辰。祥雲暗護喬山夜。佳氣遙連隴樹春。派出天潢官襲世。微臣竊幸佩符新。</text>
<title>敬次智陵韻 其二</title>,<text>虞帝曾成聚。邠人肯失仁。發祥徵四葉。綿業歷千春。地近龍潛舊。陵移象設新。微誠何所效。竭力敬將禋。</text>
<title>敬次釋王寺韻</title>,<text>玉洞攀先躅。沙門豔此行。機隨淸磬息。眼入碧紗朙。霽月非新面。風泉卽舊聲。僧來談往事。移榻許相迎。</text>
<title>敬次釋王寺韻 其二</title>,<text>東閣朝乘興。西山昨報晴。洞深雲有迹。林靜籟無聲。古壁禪心定。疎欞客夢淸。遺篇忍再續。題罷却傷情。</text>
<title>敬次釋王寺韻 其三</title>,<text>特地金沙創玉扃。非關佛力荷君靈。休祥顯應徵還異。冥福陰資語不經。珠唾至今光繞壁。雷泉依舊響轟庭。桐鄕往迹偏多感。屈指流年百有零。</text>
<title>敬次高山館韻</title>,<text>悸定眞如解倒懸。黃昏歇馬小溪邊。遺墟靺鞨千年國。別界關河萬里天。十月冰霜埋驛路。長時雲霧阻烽煙。男兒一節無夷險。蜀道回車未必賢。</text>
<title>敬次客舍韻</title>,<text>羣巒環擁海隄防。別是天心護北方。唐李發源由隴右。周瓜綿業自岐陽。微臣作宰仍瓊派。先祖傳官又鴈行。聖代秪今邊警息。絃歌終日坐黃堂。</text>
<title>次李待而寄贈韻</title>,<text>未信珠無脛。居然至自西。唯應拾滄海。何遽落官齋。手覺雙擎重。箱容十襲齎。千金也不直。欲報意還迷。</text>
<title>次李待而寄贈韻 其二</title>,<text>自詑符分北。眞如將出西。計班同我祖。論齒近游齋。獨愧囊無拾。期追槖不齎。淵朙辭欲就。前路未全迷。</text>
<title>聞墨洞從兄訃。敬次過白楊根宅韻。</title>,<text>寂寞城南宅。人琴再報亡。相依惟此老。適去又何忙。薤露朝無迹。箱珠夜有光。騷壇今失的。誰復學穿楊。</text>
<title>得洪川兄書。有曰向也季維來邀季弘于安陰。會于李娣所。蓋數十年來所不得者。作短歌。俾弘歌之云。其歌曰。西湖蟄客願見之。帶南散人難可忘。嗟哉駕鶴樓主人。獨滯關外遊何方。可憐今夜鼎足會。安得招呼坐我傍。歌雖雜以方言。其意大抵如此。余遂和而作歌曰。兄弟願相見。相見苦無路。嶺湖各千里。離別固其所。奈何鶴樓客。獨自甘踽踽。又歌曰。塞天風霜後。一鴈無伴侶。爾行在何處。獨飛良足苦。洞庭春色至。會復成陣去。仍賦近體一首。因便却寄。</title>,<text>南徼書來到北邊。開緘不覺涕潸然。千般苦語緣情寫。一曲悲歌有意傳。萍水暫時歡未洽。池塘幾處夢相牽。傷心最是呑聲別。却爲坡村再斷絃。</text>
<title>爲迎命。將赴咸興。敬次南山迎命。</title>,<text>官路遙通萬里墟。使君扶病北來初。羣呵護險時停轡。急步衝泥共挽車。煙景海山春半際。草心原野雪殘餘。輕寒乍解和風至。終日褰帷坐自如。</text>
<title>敬次德源韻</title>,<text>宜春春色未全濃。北望長亭隔幾重。關塞壯遊尋舊路。海天煙景攬新容。山蹲有力疑金虎。野鬪留痕想玉龍。行旆不妨催更發。已看初月上東峯。</text>
<title>咸興貳衙爲咸兒賦詩。兒卽咸興府妓。李兄光夏氏按道時所眄者也。其後李兄以上使赴燕不返。妓以芳年守節甚苦。今判官李君乃其族弟。意哀之。收置衙中。聞余至出見。其哀瘁之容發於外。今距李兄逝已七年。妓處心如一日。卽其意可悲。遂感而賦之。</title>,<text>星槎舊路正悠悠。浮世存亡閱幾秋。但道遼東仙鶴去。豈知關北隻鸞留。遺民墮淚羊公石。過客傷心燕子樓。棠社風流今寂寞。綠䆫深處閉幽愁。</text>
<title>咸興妓可憐口誦成天挺所贈詩。仍次韻以贈。</title>,<text>重爲仙郞訪洛神。昔年顔面又今辰。猶能剪燭談前事。宛若開樽對故人。腸化藕絲牽欲斷。腹留香墨誦還新。郵亭路阻佳期誤。惟有餘情解惜春。</text>
<title>敬次草原韻</title>,<text>遠客初停轄。孤亭獨傍原。置郵臨大道。容駟說高門。古樹春猶澁。幽檐晝欲昏。吟鞭催更發。物色惱詩魂。</text>
<title>咸興歸路。過宿文川。次主倅韻。</title>,<text>關塞淸遊我已曾。此行重踏雪千層。春光暗逐梅魂去。霽色新呼桂魄昇。三日繁華看未足。十年塵累洗還澄。歸來更醉眉山酒。許築騷壇再鬪能。</text>
<title>聞方伯將廵到。敬次監司到界韻。</title>,<text>相公淸德惠邊垂。幾處停車化雨隨。南國歌謠傳蔽芾。朔方精采變㫌旗。民憂係念同飢渴。王事忘勞一險夷。最是吾州偏朢哺。囷儲掃地力難支。</text>
<title>次從氏韻</title>,<text>快閣炎威薄。匡牀夜氣蘇。弟兄同枕藉。童稚任喧呼。自幸葭倚玉。偏憐驥混駑。海山秋尙早。姑與對斟壺。棣萼輝相暎。萍逢跡不孤。湖山如有約。盃酒且爲娛。正好同淸賞。寧嫌涉遠途。一家團會樂。渾覺客愁無。</text>
<title>次文川倅秋夕日眞殿入齋時述懷寄示草原韻。時余與文川俱有同氣之喪。</title>,<text>塞翁垂淚朢湖天。同病詩來倍愴然。悲緖至今紛似蝟。宦情從此薄於蟬。虛齋閉戶無人事。長路驅車汩世緣。他日破愁容有地。鶴湖吾欲會群仙。</text>
<title>咸興北山樓。偕方伯，都事，文川，草原會話。呼韻同賦。</title>,<text>高踞山巓瞰水湄。壯遊今日幾男兒。十年磊磈胷中失。千里逢迎夢外期。促膝元戎儀太簡。傳心老守醉相宜。不妨杜子狂言發。紅粉回頭亦一奇。</text>
<title>夜深後步到棃花亭聯句</title>,<text>北山歸路又棃亭。隨處呼觴任醉醒。筇屐信來宜緩步。琴歌奏了愜淸聽。杯盤狼藉邀佳客。燈燭輝煌映半庭。竟日耽歡仍卜夜。坐聆高葉露華零。</text>
<title>次成汝重韻</title>,<text>慚愧塵蹤久未休。又隨刀夢落邊州。流光晼晩仍經歲。霽色虛凉剩得秋。旅館自憐催白髮。賓筵猶喜對靑眸。關山有客皆吾輩。且可偸閑辦勝遊。</text>
<title>鶴浦國島。呼韻酬唱。</title>,<text>雲夢胷開浩渺邊。寫來天色鏡中傳。朙沙巧斲雙峯玉。霽月輕鋪萬頃煙。絶代琴歌眞偶合。他鄕冠蓋幸相連。張帆直向三山去。自詑前身是水仙。</text>
<title>鶴浦國島。呼韻酬唱。 其二</title>,<text>輕舟直涉六鰲邊。太白曾聞海客傳。楫擊鯨濤晴噴雪。樓開蜃窟紫成煙。斲經禹斧千莖直。驅被秦鞭萬柱連。始信三山流在此。劉郞枉了候神仙。</text>
<title>次文川送惠詩韻</title>,<text>虛堂午夢喚偏忙。喜氣先浮泰宇黃。誰遣花牋翻入手。怳疑梅閣再聞香。尋眞曩迹餘雙屐。修稧幽情阻一觴。赤壁淸遊今又可。天時已報月回陽。</text>
<title>姝城郡齋呼韻。與靑海姝城使君同賦。</title>,<text>淋漓灝氣自天鐘。滕六新威壓四封。銀漢乍傾鋪作海。玉屛高拱簇成峯。獸爐用事催前席。蠟屐無功倂𧬄筇。疑是隔宵春色至。百花開處鬧羣蜂。</text>
<title>姝城郡齋呼韻。與靑海姝城使君同賦。 其二</title>,<text>吹若塤篪叩若鐘。急呼藏酒又開封。南樓漫興留征轄。西嶽高標帶列峯。良覿正宜同一席。勝遊何必費雙筇。生憎楚峽多情客。却爲尋香浪學蜂。</text>
<title>姝城郡齋呼韻。與靑海姝城使君同賦。 其三</title>,<text>梅閣新誇雪景添。使君多取豈傷廉。驚他暮塢依林鳥。凍殺寒空泣露蟾。亂灑霏沾瓊屑唾。輕侵冷逼水精簾。眉山自此偏多熊。雲外螺鬟聳玉尖。</text>
<title>姝城郡齋呼韻。與靑海姝城使君同賦。 其四</title>,<text>難把涓流較大江。使君詩語豈眞降。慙吾末至居客右。夥子先鳴輒尠雙。就席芝蘭香滿室。披襟雪月影交窻。當筵病㥘籌如蝟。奈此梅軒酒溢缸。</text>
<title>姝城郡齋呼韻。與靑海姝城使君同賦。 其五</title>,<text>孤負衰翁釣雪江。客愁成陣若爲降。郵驂倩快寧須五。旅鴈呼羣秪作雙。身伴海雲舞鶴野。影隨山月落梅窻。依然對酒論襟地。斗覺冰壺暎玉缸。</text>
<title>姝城郡齋呼韻。與靑海姝城使君同賦。 其六</title>,<text>驛亭消息阻龍江。一半愁城尙未降。梅閣寒更催報五。眉山別恨暗嚬雙。前郊雪積誰飛蓋。空谷跫傳忽拓䆫。佳會十分今始滿。勖君觴政但添缸。</text>
<title>姝城客館。次靑海使君韻。</title>,<text>積雪埋前路。咸山問幾亭。嶺雲頻望白。關樹舊凋靑。縱謔憑朱紱。寬愁賴錦屛。賓筵三夜會。不管滿盤腥。</text>
<title>又呼韻口占</title>,<text>懽謔終朝又及昏。使君三日不開門。名花繞座微聞澤。淡月縈䆫細有痕。賦物新詞皆白雪。論心高會卽淸樽。些些說到離家恨。秪爲坡翁夢裏孫。</text>
<title>又呼韻口占 其二</title>,<text>故人顔面隔秋疎。交臂新歡夢想餘。詩酒一軒梅動後。關山三丈雪來初。歸心懶學尋巢鳥。呴沫眞同逐隊魚。回首鶴郊冰塞路。却愁朙日又停車。</text>
<title>峨嵋山月歌。寄文川鄭使君。兼簡蓮幕草郵。</title>,<text>君不見峨嵋山頭半輪月。幾番淸光圓又缺。人生聚散亦如此。昨日相逢今日別。姝城一夜萍梗合。梅閣華筵取次設。高山督郵吾所愛。蓮幕風流更奇絶。騷壇白戰紛未已。好事不减唐四傑。天涯氣候當歲暮。正是關山三丈雪。酒酣意氣顚欲狂。我歌白雪君擊節。尊前香澤來亹亹。美人笑解羅襦結。羅襦解結渾不管。終夜與君相提挈。臨歧忽吟行路難。星散南轅與北轍。行行盡日號且咷。十步之間九顚蹶。春城客舍眠不着。擧酒茫然心內熱。殊方行樂難再得。却悔吾行還屑屑。停盃問月月無語。請君和我歌一闋。</text>
<title>草郵，文川皆有約不來。獨坐無聊。偶閱先祖集中鶴城錄。有送鏡城判官金叔度二詩。仍步其韻求和。</title>,<text>郵館曾留約。琴軒再話襟。都緣有癈疾。孤負賞淸陰。靈藥猶無驗。名花倘惱心。遙知楚峽夜。雲雨夢方深。草草臨歧別。渾疑夢裏顔。後期分手際。然諾片言間。地近三飡路。人同六里山。早知終敗約。當日肯催還。</text>
<title>鈴齋呼韻同賦</title>,<text>人情別是惜今宵。回首蟾江客路遙。林籟引風傳席面。峀雲含月到天腰。離歌唱斷琴偏咽。恨淚啼殘蠟半消。聞說使君頻拄笏。秋來水國定相邀。</text>
<title>泛舟龍堂呼韻</title>,<text>秋入龍堂水益淸。中流一葉駕偏輕。江風釀露霏霏下。山靄和煙澹澹生。細酌不妨微暈面。纖歌最愛暗飛聲。直須興盡方回棹。分付官籤莫報更。</text>
<title>用金化途中韻咏懷</title>,<text>半生敭歷達非窮。五馬居然又海東。父老傳言觀盛事。弟兄齊躅繼先風。灾年作吏同前後。劇邑治民獨下中。田賦不輸宮帑缺。閉門終日坐書空。</text>
<title>亞使自吉州還。談七寶山勝景。仍次送吉州牧韻。</title>,<text>不有眞仙分。何由辦此行。與君談絶景。令我起幽情。跡滯還滄海。神遊幾赤城。茫然𪚥𪚥客。回首思難平。</text>
<title>敬次郡齋卽事韻</title>,<text>散漫官兼隱。蕭條氣挫雄。形骸方土木。身世又萍蓬。尊對鰲山月。樓乘鶴腋風。幽襟無一累。坐覺境俱空。水折東流萬。山回北朢重。官榮新佩虎。地接舊潛龍。苦節凌霜菊。驕絃入夜松。詩成添勝槩。聊以慰羇蹤。</text>
<title>敬次郡齋卽事韻</title>,<text>吟賞無端起病慵。晩來登陟杖孤筇。盤廻野外微茫水。壁立雲間偃蹇峯。窪阜拓池疏芥滯。小園成趣破苔封。經年竊廩終何補。計直多慚作力傭。</text>
<title>集中有三月晦送春詩。從兄次其韻。有期功有制傷心過之句。今當十月之晦。功喪適盡。悲抱無已。而偶有親友來會。相與唱酬。仍步其韻。</title>,<text>九月之喪期已滿。無端時序劇相催。先王制禮違何敢。遠客羈懷菀未裁。餘慟不隨今夜盡。强歡惟爲故人來。詩情頓覺緣愁涸。七字題時每借盃。</text>
<title>香雪軒堦外有牧丹。及刱傾陽閣。移植南簷下。仍次客舍葵花韻。</title>,<text>名花最是殿春香。失所年來久委荒。種近南簷還有意。寒葵未必獨傾陽。</text>
<title>今歲暴雨屢作。次喜雨韻。</title>,<text>怪底終年雨。恒疑捲海來。蒼黃人處木。糜爛野無荄。厚岳摧如拉。涓泉噴却豗。災荒方溢目。賙賑奈非才。</text>
<title>酒席次簡齋韻</title>,<text>世路險如灘。世味酸似醋。朝從竹林出。暮涉關河路。黽俛赴邊州。羣罵不相恕。來與我友同。顔面十年故。辛勤百里行。暝色眉山樹。高軒一尊話。五日迷去住。夜來雪三丈。乾坤同一素。跌宕郵館中。香閨那肯顧。合席罄交懽。羈愁忽無處。我爲郢客歌。爾爲梁園賦。却笑世之人。紛然逐臭腐。且盡十斗酒。酒盡我方去。</text>
<title>兪汝瞻客裏過其初度。置酒相慰。仍以詩贈之。</title>,<text>暮境懸弧節。邊城雨雪時。琴歌聊慰藉。杯酒强歡嬉。客抱君何極。人情我自知。男兒隨處樂。莫作異鄕悲。</text>
<title>次偶咏韻</title>,<text>小軒蕭洒倚孤臺。新卜林塘剪草萊。迥挹羣巒高偃蹇。平看一水細縈迴。窺園漫興頻携杖。對案閒情輒把盃。秪是灾荒方溢目。分憂奈乏牧民才。</text>
<title>歸興次韻</title>,<text>驛路關山外。官居渤海東。樓傳千古勝。州擅一方雄。歲儉思南土。時危感北風。秋來無好意。癡坐指翔鴻。</text>
<title>次卽事韻</title>,<text>簪笏捨何得。簿書來又仍。厭煩渾屛妓。談故或邀僧。脚軟行倚杖。眵昏坐近燈。民艱春後急。斗覺旅愁增。</text>
<title>次漫成韻</title>,<text>江湖歲晏舊棲空。煙月尋常落夢中。迢遞一千餘里客。蹉跎五十四年翁。泥途倦跡榮還辱。暮境衰痕豁且童。堪愧簿書殊未了。季鷹歸興負秋風。</text>
<title>次文川，德源地境兩堠韻</title>,<text>爾操旣特立。不拜亦不揖。大地以爲席。長空以爲笠。宜爾必忠信。爾邑室纔十。守不失尺寸。處不擇燥濕。先王昔畵野。惟爾界兩邑。朙言地至某。信如左契執。陋彼五大夫。無功爵濫及。寧甘草木腐。肎羨靑紫拾。人情喜趍競。世道堪於悒。嗚呼爾德全。君子行取法。</text>
<title>五月三日。坐衙未罷。倚案倦睡。次卽事韻。</title>,<text>酣眠不待罷朝衙。倚枕題詩字半斜。堪愧綠陰濃郁日。鬢堆霜雪眼生花。</text>
<title>夏至日。次春半韻。</title>,<text>年來傲骨任招麾。栖屑關河跡太奇。荏苒光陰催半𧬄。摧傷氣力覺全微。沙鷗有約應相待。班鷺無心豈所思。彭澤迷塗猶未遠。丈夫行止信難期。</text>
<title>次卽事韻</title>,<text>自笑浮沉迹。塗東又抹西。塞翁纔得馬。鄰客但攘鷄。竊廩恩何報。歸田路不迷。登盤山海味。未必勝羹藜。</text>
<title>除夜次重九韻</title>,<text>永夕歡娛作意探。旅情官况兩難堪。絃歌聒耳聞還厭。尊酒關愁飮不酣。悄悄寒更宵欲半。駸駸客日歲將三。朙朝可耐霜添鬢。長有歸心繞漢南。</text>
<title>人日會文川倅於傾陽閣。</title>,<text>殊方再見歲華新。七日佳辰又屬人。鳧舃正宜重伴影。郵筒何用但傳神。淸光袖貯眉山月。逸興尊開鶴野春。霜鬢已從前夜改。北來羇抱共酸辛。</text>
<title>次郡齋卽事韻</title>,<text>霜天霽色剩添奇。錦葉翻風樹影羸。暮景優游聊卒歲。殊方淹滯已多時。囷儲任冷關心少。案積因衰過手遲。衙罷使君何事業。閉門還寫畫葫詩。</text>
<title>次文川六韻詩却寄</title>,<text>老覺歲月促。飄忽若逝波。客抱向誰開。故人關外多。有酒許招呼。有詩費編摩。聚散劇浮萍。獨立愁長河。臨歧共惜日。安得魯公戈。寄語𧬄鄰友。及爾同蹉跎。</text>
<title>余旣遞職。與新舊諸倅。會傾陽閣夜話。新使聞符字詩次示。和送之中路 二首。</title>,<text>淸遊赤壁感同符。身世眞如夢鶴蘇。始信關山多樂地。休言嶺海盡危途。腰章已褫還寒士。口業難忘愧壯夫。不怕醉遭官長罵。華筵直攝白衣趨。</text>
<title>余旣遞職。與新舊諸倅。會傾陽閣夜話。新使聞符字詩次示。和送之中路 二首。 其二</title>,<text>幢節依然對竹符。登筵喜得二天蘇。衰年齒髮還同病。浮世榮枯各異途。休向塞翁論失馬。且追元亮問征夫。一尊關外三仙尉。香案前頭記共趨。</text>
<title>牽復有命。又用前韻 二首。</title>,<text>微臣依舊佩州符。正是枯荄得雨蘇。新渥曲垂仍善地。昨非纔覺尙迷途。重臨敢擬黃丞相。三命還同孔大夫。欲對吏民顔更厚。居然馮婦下車趨。</text>
<title>牽復有命。又用前韻 二首。 其二</title>,<text>吾輩行藏若合符。一時同病又同蘇。都緣聖渥深如海。豈有民謠播在途。夢繞江東慙達士。身縻塞北類防夫。銅章紫綬終難解。依舊車塵馬跡趍。</text>
<title>七夕日。安，德，文三守。會于傾陽閣。聚三邑儒武。課詩試䠶。酒席呼韻。</title>,<text>靑衿翠袖間西東。快閣淸尊夜席同。梧葉落庭知令節。蘭薰襲座挹淸風。醉來軒冕皆身外。吟處驪珠卽眼中。一曲新翻多少意。君恩如海闊無𥨪。</text>
<title>成汝重自草原移刺北靑。文川又用蘇字送行。攀和寄贐。</title>,<text>連枝宦業略相符。眞似瓊雷隔兩蘇。常恨楚郵非內地。豈料秦嶺又前途。官梅入夢懷才子。江樹含情惱病夫。莫道蹉跎名位晩。卑飛猶勝學孅趨。</text>
<title>仍任。歸思日催。次遞任後滯雨高山館韻。</title>,<text>世味酸如橘。君恩沛若春。眼中長送客。關外轉無人。𪚥懶心猶拙。緣愁鬢更新。細傾元不管。吾意欲居貧。</text>
<title>次蔡仲耆寄贈</title>,<text>千里書來意茫然。故人顔面隔多年。北州宦跡今乘鶴。西海吟肩舊聳鳶。身逐斷蓬飄鐵峽。唾成良玉産藍田。屋樑中夜依俙影。𪚥𪚥眉山半月懸。</text>
<title>寄文川</title>,<text>天涯歲晏客愁新。喚取金樽對玉輪。東閣舊遊如夢寐。北鄰今日曠音塵。郵亭險路關心極。棠舍淸篇刮眼頻。暮境殊方添別恨。憂來寫與意中人。</text>
<title>次文川偶吟韻</title>,<text>多君素性絶營爲。政術何妨俗吏嗤。偏荷聖恩恢法網。欲推王化及潢池。低昂只恨權衡變。汲引誰憐坎穽危。惟有碧山終不負。參軍手笏定搘頤。</text>
<title>復和文川</title>,<text>良吏如今不可爲。卓侯寬政世爭嗤。憑壺莫代中流楫。騎瞎空臨半夜池。友道求全還有毁。人情朢助肯扶危。悠悠得失非關我。呼馬呼牛但頷頤。</text>
<title>復和文川 其二</title>,<text>歇後詩篇頃刻爲。從他俗眼競相嗤。談來氣岸凌瀛海。飮罷風流擅習池。坎壈纏身官獨冷。吹噓無力跡同危。回看白日驕人客。多是承喉與受頤。</text>
<title>永興君子堂。次文川。</title>,<text>異鄕同作客。他席又逢塲。物色詩千首。風流妓兩行。語闌仍秉燭。吟苦屢停觴。隨處開騷壘。先憂敵手强。</text>
<title>次漫書韻</title>,<text>中夜邊聲倚枕聞。二字缺愁緖正繽紛。偏憐鬢髮光爭雪。不管絃歌響遏雲。褰箔愛看鎌影細。擁爐耽近篆香熏。寒威未必饒高處。却朢西方倍戀君。</text>
<title>樂民樓席上。拈韻同賦。</title>,<text>絶塞三年客。淸秋八月遊。來登徐孺榻。共醉庾公樓。鶴外茫茫野。天邊滾滾流。雪山今更重。休說劍南州。</text>
<title>中山途中。疊前韻呈廵相。</title>,<text>欵欵燈前話。分朙戒宦遊。人方爭捷徑。鬼或瞰高樓。末路能知足。迷津孰亂流。吾今論善士。唯有薛居州。</text>
<title>次宿生昌村韻</title>,<text>庭草埋荒路菊香。檻前時物喚愁長。求羣旅鴈缺遵渚。譍客寒蛩故繞床。東閣淸遊曾夜雪。北關孤賞又秋霜。郵亭寂寞無人管。門外閑垂繫馬楊。</text>
<title>初度日酬唱</title>,<text>莫道州城近胡天。如今邊塞絶狼煙。男兒自是多奇氣。壯志何須惜暮年。皁蓋懸弧知令節。靑娥行酒卽芳筵。管弦未足酬佳興。更向前塘掉彩船。</text>
<title>初度日酬唱 其二</title>,<text>浦日鞱輝浪接天。𪚥𪚥無復好風煙。流萍遠泛愁寒水。落葉忙飛恨逝年。猶是鶴樓開小酌。肎將驪曲奏華筵。主人別得滄洲趣。月滿溪塘花滿船。</text>
<title>初度日酬唱 其三</title>,<text>歲華從我老。風物許君收。暇日當花甲。嚴霜餞菊秋。關山玆會勝。宇宙此生浮。竟夕寧辭醉。堆筵盡罰籌。</text>
<title>次文川韻呈廵相</title>,<text>關外經年滯未還。又牽漫興度咸山。波萍似客無常跡。路菊迎人作好顔。異域佳辰寧負約。名樓暇日暫偸閒。江風送雨添新景。𪚥𪚥神功不少慳。</text>
<title>寄御史行軒。次符字韻。</title>,<text>紛紛墨吏解懸符。蔀屋羣枯暗自蘇。攬轡淸風澄絶塞。埋輪直氣懾當途。秋霜入鏡憐遊子。夜月臨軒起老夫。一路民謠新報賀。甘棠影下繡衣趨。</text>
<title>寄御史行軒。次符字韻。 其二</title>,<text>鶴城城畔閉𪚥居。梅閣蕭條左席虛。十日淸歡猶不足。一尊佳興已無餘。人情舊豔班生轍。客抱重添庾嶺書。南陌小碑看可愛。摩挲幾駐使君車。</text>
<title>次文川道中韻</title>,<text>行役衰年覺轉傷。百骸如綴鬢添霜。忩忩𪚥恨長亭遠。忽忽偏知逝水忙。賓館有時酬白眼。妓筵無意對紅糚。吟鞭每趁眉山月。高卧琴齋課錦囊。</text>
<title>次贈韓光斗韻。送崔 二字缺 南還。兼訊韓受而。</title>,<text>軒蓋翩翩自北來。此行眞可喜兼猜。祖鞭先着𪚥投紱。陳榻重開却喚盃。經略也應窮紫海。淹留何必混黃埃。君歸定與鄰朋會。爲報秋風我亦迴。</text>
<title>姝城客舍聯句</title>,<text>霜菊離披滿意黃。天涯是日又逢塲。梅軒對月三成影。春館迎秋共把觴。好手莫誇先一着。勝筵猶趁後重陽。湖山到處皆歡趣。却恐波萍聚散忙。</text>
<title>除日戊申。次庚申韻。</title>,<text>遠遊今隔歲。憂病𪚥侵身。舊曆抛丁亥。殘年止戊申。妓筵眞興薄。官隷轉情親。莫道棲遑久。𥨪通任彼旻。</text>
<title>復和文川</title>,<text>久留𥨪塞儘無爲。吾輩行藏達者嗤。且可放懷歸草澤。何須戢翼困洿池。眞心發外辭還苦。邪氣攻中涕自危。志士傷時元有感。楊朱歧路亦沾頤。</text>
<title>次壯心韻</title>,<text>鯨海波恬靜塞煙。使君無事臥籌邊。晴虹吐氣干牛斗。夜璧埋光混瓦磚。推枕起來憂大國。擊壺吟處惜衰年。東𪚥已斷朝宗路。隴水千秋咽憤泉。</text>
<title>次絶句韻</title>,<text>官郊芳草綠𣯶𣯶。近岸民居只兩三。關塞倦游多苦况。客䆫中夜夢江南。</text>
<title>城南宅。會洪大玉兄弟飮酒。呼韻賦詩。</title>,<text>抛擲詩書脫帽簪。郭南春暮閉門深。重歸洛下無靑眼。獨對樽前見素心。聯榻羨君歡旣洽。拍肩容我醉相侵。年來轉覺詩鋒澁。却爲知音費苦吟。</text>
<title>聞大玉與其諸弟轉向水原。不勝悵惘。仍步前韻追寄。</title>,<text>南村暇日會巾簪。良覿從容語轉深。荒逕不關無轍迹。故情惟許寓杯心。名家事業文章富。僑店生涯疾病侵。惆悵水萍俄聚散。紫荊應入短長吟。</text>
<title>步諸學士韻。詠沈參判幽居。</title>,<text>名區成毁理環廻。護郭園林靜業開。風月寧隨鶴歸去。軒窻忽若鳥飛來。瞻依北斗宜憑檻。坐近南山合獻盃。聚族於斯歌聖德。喜看新焰起寒灰。</text>
<title>步諸學士韻。詠沈參判幽居。 其二</title>,<text>城南尺五午橋墟。卧對浮雲自卷舒。糚得名園還世外。餉來淸福亦君餘。林颸振葉終歸本。澗水滋蘭肯受鋤。盡日閒堦禽烏語。朱門絶似野人居。</text>
<title>次蔡仲耆韻</title>,<text>此翁舊識江湖趣。新趁秋風命駕來。自有沙鷗重可狎。都無山鳥兩相猜。野夫許挈壺飡至。鄰伴敎從杖屨廻。輕棹往還添一樂。故人今在水東隈。</text>
<title>次蔡仲耆韻 其二</title>,<text>江南信美非吾土。誰喚湖堂學士來。契活卽看僑店冷。文章贏得俗流猜。孤村隔水牛鳴近。小艓乘風鶴報廻。跋馬河橋尋野逕。征鞭笑指北山隈。</text>
<title>又次</title>,<text>有客倦歸江上宅。呼朋疑若夢中來。蘭香襲座聞還慣。鬢雪驚人見却猜。西社新僑非始料。東湖舊習喜重廻。朙朝我亦扁舟去。直溯龍塘小浦隈。</text>
<title>又次 其二</title>,<text>中郞大手眞無敵。每怕詩筒趁日來。鐘皷豈堪聾者聽。雕鎪應被化兒猜。櫜鞬退避從三舍。圭璧縱橫閱幾廻。樂赴華筵瞻盛禮。文星方曜壽星隈。</text>
<title>又次</title>,<text>自罷湖堂文酒會。晨星落落廿年來。風塵作吏非吾好。珠璧投人任汝猜。碧水偶成魚隊集。淸秋新喚鴈羣迴。君居隔浦知無遠。牛馬能分兩岸隈。</text>
<title>又次 其二</title>,<text>名區管領無常主。物色分朙待子來。月篴煙簑眞自樂。溪雲汀樹肯相猜。淵朙宅裏人初返。安道門前客不廻。却爲江山飛一盞。詩仙新占太湖隈。</text>
<title>又次蔡仲耆韻</title>,<text>君家壽席盛光輝。遠客登臨興自飛。地主慇懃留不遣。天時憭慄送將㱕。連宵謔語仍聯榻。九日佳期更欵扉。莫問南山田一頃。秋來鷄黍溢盤肥。</text>
<title>又次蔡仲耆韻 其二</title>,<text>祥鳳無由覽德輝。一枝棲息但卑飛。峨洋舊許知音在。湖海新成執手歸。橋畔小村依竹塢。屋前衰柳護荊扉。秋來水國饒淸賞。鷗鷺從容鴈肥。</text>
<title>又次蔡仲耆韻 其三</title>,<text>湖城秋日澹餘輝。隔浦孤雲倦不飛。栗里我尋三逕去。壺山君作一行歸。詩篇落手雙擎璧。書史𪚥情獨閉扉。且可優游聊卒歲。此間能事飯牛肥。</text>
<title>來便初以歸路受答。終然徑返。封緘未傳。不勝悵惘。聊復寫懷。</title>,<text>淸儀灑落玉生輝。咫尺相思阻奮飛。投暗忽驚珠自至。隔宵還訝鴈先歸。藤緘脫手空留案。籬吠關心懶揜扉。𪚥寫閑愁吟更苦。詩成定减一分肥。</text>
<title>又次</title>,<text>豔說君家棣萼輝。二郞鳧舃又南飛。官居接壤三飡返。野老逢塲一醉歸。曾把文章傾粉署。却來湖海臥雲扉。如今不相先生面。絶勝持粱刺齒肥。</text>
<title>又次 其二</title>,<text>人道西林錦繡輝。階花欲綻洞雲飛。携筇政好聯翩去。落帽何妨爛熳歸。須待早潮乘野艇。會從佳節叩山扉。呼兒料理行廚物。白酒初醅紫蟹肥。</text>
<title>又次</title>,<text>坐見西峯斂日輝。閒愁謾寄伯勞飛。只緣佳節思親倍。非是孤舟盡興歸。靑眼豈終違寺榻。素書纔報返郊扉。招邀不患車徒乏。自有鄰家櫪上肥。</text>
<title>又次 其二</title>,<text>朝來箱篋頓生輝。始信朙珠不翼飛。玉樹蒹葭慚幷倚。繁星河漢喜同歸。洪波不阻凌江棹。小徑寧迷向野扉。催上寺樓開細酌。此心非爲慕甘肥。</text>
<title>次蔡仲耆寄贈韻</title>,<text>君入名山我輒隨。急敎禪榻拂蛛絲。雲蘿有約應相待。風雨何心謾欲欺。蠟屐穿溪泥不礙。驪珠朙夜月堪辭。千林錦繡糚新㨾。霽後秋光分外奇。</text>
<title>次蔡仲耆寄贈韻 其二</title>,<text>中間世故阻追隨。玄髮居然換素絲。今日萍逢眞偶合。向來文字却相欺。金尊邂逅重揩眼。玉佩鏗鏘大放辭。蕭寺勝遊差快意。賴君剛辦此生奇。</text>
<title>次蔡仲耆寄贈韻 其三</title>,<text>禪家物色喚相隨。暫輟苔磯舊釣絲。高會欲從靈境辦。此行寧被戲魔欺。林霏淅瀝沾還好。石逕崎嶇滑不辭。馬首山光看似畫。倚鞍詩句語偏奇。</text>
<title>次蔡仲耆寄贈韻 其四</title>,<text>驅馬平郊暝色隨。滿山虛靄織如絲。佳辰晼晩花饒笑。微雨蕭騷月見欺。林外暗風飄磬韻。席間繁露雜瓊辭。禪䆫偶續湖堂會。暮年吾儕跡太奇。</text>
<title>次蔡仲耆寄贈韻 其五</title>,<text>詩屳筆下五章隨。曾是虞庭補袞絲。天地任從身外大。雪霜偏向鬢邊欺。峨洋舊曲輸鐘子。江海新聲動楚辭。莫怪夜珠遭按劍。世人惟解愛離奇。</text>
<title>壺山壽席口占</title>,<text>壺山東閣敞華茵。九月湖城霽色新。留客喜逢三日雨。壽親恭獻百年春。成行桂樹衣聯綵。簇隊蓮花步絶塵。當世幾人能此樂。豔君榮祿自天申。</text>
<title>次蔡仲耆次老杜寄示韻</title>,<text>遠遊當歲晏。前路北風凉。楚望愁難寫。商謳意更長。江湖從獨往。身世寄相忘。旅泊懷南土。朋來自遠方。僑居纔隔水。野宿輒聯行。靑眼披情素。玄談入渺茫。名方傾一代。詞可列三王。藝絶人誰敵。時乖我獨傷。卽看烏反哺。深羨鴈同翔。預宴趨芳速。穪觴仰德將。天心偏厚餉。吾意實差强。未必論榮悴。唯應驗慶殃。盛門宜福祿。高位笑顚亡。三桂曾濡露。雙春不帶霜。賓筵開晩酌。妓隊耀新糚。美景秋將歇。華堂雨豈妨。請休情未極。獻祝壽無疆。至養聞皆豔。同歡愛實藏。尙憐珠混礫。長使狽須狼。酆獄埋氛紫。鹽車絆乘黃。回頭追盛際。接武侍君傍。禁籞朝初退。宮蓮夜有光。仙舟誇幾泛。法醞許均嘗。急吹俄飄葉。羇蹤忽異鄕。楊歧迷曲曲。杜屋漏牀牀。暮境逢迎闊。浮生聚散忙。今來尋栗里。却喜近陶唐。良覿須頻展。淸遊恐不當。重邀期爛熳。𪚥𪚥借疎狂。直可三飡返。何曾待宿粮。</text>
<title>[缺題]</title>,<text>先祖交情好。于今世四傳。開襟仍舊誼。寓目有遺篇。補字寧論筆。題詩愧汚牋。摩挲卷中蹟。令我感懷偏。</text>
<title>自南塘夜赴咸羅</title>,<text>湖中諸客會南塘。仍向咸羅太守堂。路轉山回時欲晩。風淸月白夜生凉。盈樽竹葉噓春氣。滿酌芳花吸暗香。莫道同遊違素約。九秋何日不重陽。</text>
<title>又次</title>,<text>秋天華蓋暎回塘。靑眼逢迎共一堂。向晩湖山添氣色。隔宵風雨送虛凉。蘭舟乍叩乘流枻。梅閣仍聞入室香。最是客心驚落鴈。朙朝歸路趁隨陽。</text>
<title>[缺題]</title>,<text>寒碧樓中水氣霏。坐看鷗鷺傍人飛。公餘事業編遺卷。靜裏工夫杜德機。歲儉偏嫌盃酒缺。民淳最喜簿書稀。當年未究仁朙化。父老南州久失依。</text>
<title>嘉林客舍。贈李生渲。</title>,<text>玉節南征復北歸。長途快馬去如飛。人情惜別牽裾久。世事多魔會面稀。詩到夜分偏有味。月從秋後轉揚輝。臨歧欲𧬄慇懃意。要把華牋替贈衣。</text>
<title>嘉林客舍。贈李生渲。 其2</title>,<text>淸夜芳尊與子傾。論心不怕到天朙。無端畫角催人去。回首南湖惱客情。</text>
<title>柳判書 赫然 遷葬挽</title>,<text>三字無端殺岳王。千秋讀史每悲傷。孤忠更落奸人手。卽事重摧志士腸。八月陰風應泄怒。中天白日竟回光。凄凉一曲西湖唱。和淚題來轉激昂。</text>
<title>次㱕去來辭韻</title>,<text>歸去來兮。郡紱雖榮不如歸。旣無得失嬰吾懷。果誰欣而誰悲。昔養閑於林泉。與耕釣而相追。荷天書之起廢。嗟宿計之今非。駕五馬而南邁。換野服以朝衣。據府中之潭潭。覺恩重而身微。蚩氓悍吏。左趨右奔。政事日埤。求訴盈門。米鹽錢幣。匪我思存。鈴齋坐嘯。寓意琴尊。顚毛忽其種種。减舊日之容顔。鶢鶋眩於魯饗。對方丈而何安。顧才智之謭劣。伊進退之無關。起遠興於蓴鱸。感吳士之達觀。睠天外之冥鴻。方矯翼而催還。旣知足而知止。可虛徐而盤桓。歸去來兮。吾不願乎遠遊。指太虛之浮雲。寧富貴之可求。起彷徨於中夜。懷百端之深憂。人情彌切於懷土。想禾黍之盈疇。平湖隱映。泛泛漁舟。骨肉舍兮相望。惟某水與某丘。觀滔滔之逝川。比歸思於東流。傷徂景之易昃。慨行脚之未休。已矣乎。丈夫行藏固有時。斗米焉能使人留。胡爲乎倀倀安所之。江湖是余樂。銅墨非我期。願種豆於南山。耦沮溺而耘耔。收精神於一室。庶潛心於書詩。式遵分而安意。吾從此逝寧然疑。</text>
