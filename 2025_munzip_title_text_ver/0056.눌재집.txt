<title>奉和御製</title>,<text>創垂固不易。持守尤爲難。幸際明良會。都兪莫暫閒。</text>
<title>奉和御製 其二</title>,<text>天道體無私。民心思不拂。願言保終始。萬世如一日。</text>
<title>奉和御製 其三</title>,<text>經綸同漢祖。制作侔周成。上下地天泰。太平家國寧。官班何者冗。士馬貴乎精。</text>
<title>己丑應制</title>,<text>老瞞何罪劉亦衰。若遇高光當面北。智秦愚虞百里奚。裵矩佞隋忠唐室。自非貞忠亦正臣。只在駕馭得其術。臣聞昔有虬鬚翁。晉陽有人失其局。又聞五季陳圖南。趙祖登極隱不出。治世姦雄猶未逞。况非英雄秖就滅。念我世祖應運興。能推赤心置人腹。顚倒豪傑網羣雄。風雲慶會無前昔。方今聖上嗣丕基。克定姦賊同朽拉。廷臣孰不盡心力。願言萬世如一日。</text>
<title>扈幸喜雨亭應制</title>,<text>都城之西喜雨亭。亭在楊花之江邊。行宮此日駐翠華。政是大野春風天。成公扈從仍校讎。得與王子同周旋。今夕何夕月如晝。長江滾滾趍海堧。大君樂此開小酌。仙橘又從天上傳。才子任公亦在坐。不必對影成三賢。一杯一杯復一杯。擧杯還作臨江仙。我不羨坡公赤壁遊。斷岸千尺窮攀緣。又不關采石江頭李太白。錦袍捉月江底懸。只欲挹彼萬丈之滄波。倒漾睿澤浸荒田。又欲取玉兔之靈藥。使我聖筭踰千年。嗚呼水長流月長在。江上萬古淸風吹颯然。</text>
<title>次天使金湜到松京遇雨韻</title>,<text>前朝文物草連城。星使遙臨吊廢京。舊業已隨陵谷變。遺風猶記管絃淸。但將呼酒留連飮。且可搜詩取次成。甘澍忽隨天詔至。皇恩偏向海隅傾。</text>
<title>廣寒樓</title>,<text>良辰持節上高樓。進步方知百尺頭。萬里關河秋正好。一軒風月意難收。聖朝未報宵衣理。故國還爲晝錦遊。王事有程情不盡。此時不飮更何求。</text>
<title>廣寒樓 其二</title>,<text>方丈峯高萬丈橫。中天月色正分明。幾多豪傑登臨詠。檻外唯餘一水聲。</text>
<title>智異山</title>,<text>智異蒼蒼倚半空。千巖萬壑灑飛淙。洞中靑鶴應欺我。胡不來聞岳寺鐘。</text>
<title>登南原蛟龍山城</title>,<text>邑在湖南山水間。孤城屹屹路回盤。帶方自是雄藩地。控扼猶能制八蠻。</text>
<title>華陽亭</title>,<text>乘閒信馬出紅塵。極目郊原物象新。天外遠山靑似黛。雨餘芳草碧如茵。倉庚上下鳴初日。牛馬紛披散四垠。惆悵煙花三月暮。不妨呼酒賞良辰。</text>
<title>金浦趙元禧村居</title>,<text>城西金浦是君居。高卧于今興有餘。地接高陽應有酒。江連漢水豈無魚。胷中空抱醫民術。案上閒披敎子書。卜築通津吾有意。一壺來訪故人廬。</text>
<title>訥齋偶吟</title>,<text>昨夜秋風至。行人借帆歸。如何待漏院。霜靴火城圍。</text>
<title>次忘世亭韻</title>,<text>十年宦海笑歸來。半世朋知許酒杯。春去殘花飛滿榻。雨過垂柳拂侵臺。風塵白髮功名薄。朝暮靑山醉夢廻。此老心情誰獨識。滄波鷗鳥不須猜。</text>
<title>次四佳徐相國慰贈閒退通津韻</title>,<text>北樹東雲幾夢思。此心惟有故人知。轉頭時序留難駐。撫臂英雄老可悲。無藥引年聊自適。有錢沽酒復何疑。衰遲會合誰知健。少壯歡娛憶舊時。</text>
<title>應制書車雲巖 原頫 雪寃錄後</title>,<text>巍巍星斗仰公名。一世皆知哲者情。如何恐怯三四達。不修公道護私程。</text>
<title>次咏小魚</title>,<text>雨餘江上綠生鱗。同隊洋洋泳白蘋。想得盆池喣沫處。涪翁經濟本斯民。</text>
<title>左議政權擥，中樞院事崔恒，僉知中樞院事梁誠之。攷實錄於春秋館。賜酒樂節花。仍賜御製詩。按此篇出列聖御製。世祖九年癸未歲也。</title>,<text>確強何求大畜外。俗文浩積何足數。元勳適與羣臣聚。本有源泉又霑雨。祈然縱杯當盛春。頹賞甁花不有愈。</text>
<title>大浦谷木鴈亭八景徐居正 北岡靑松</title>,<text>北山靑翠四時同。聳壑昂霄意未窮。爲有好風吹不斷。海濤聲在半空中。</text>
<title>大浦谷木鴈亭八景徐居正 南海諸島</title>,<text>日出雲消島嶼開。鵶鬟點點翠成堆。此間定有蓬壺在。鰲戴神山跨海來。</text>
<title>大浦谷木鴈亭八景徐居正 東望三峯</title>,<text>三峯高揷玉芙蓉。地闢天成造化工。渺渺江湖思魏闕。蓬萊殿閣五雲中。</text>
<title>大浦谷木鴈亭八景徐居正 西拱江都</title>,<text>摩尼山聳碧雲端。知有三淸古石壇。頗識閒居塵事少。黃庭讀罷禮星官。</text>
<title>大浦谷木鴈亭八景徐居正 桂陽秋月</title>,<text>桂陽秋月惱人多。水遠天長月似波。何處夜深吹鐵笛。半篙漁艇隔蘆花。</text>
<title>大浦谷木鴈亭八景徐居正 隔岸漁火</title>,<text>今年禾黍足豐登。何處漁村耿夜燈。揔說江南秋水減。白鱸黃蟹亦堪罾。</text>
<title>大浦谷木鴈亭八景徐居正 葛峴僧舍</title>,<text>遙看葛峴翠千重。寺在煙霞第幾峯。老去不關名利事。一窓深省五更鐘。</text>
<title>大浦谷木鴈亭八景徐居正 南浦漕船</title>,<text>帆檣織織簇如麻。租賦南方較舊多。獨喜靑山漕不得。年年長屬野人家。</text>
<title>聞南原座主閒退通津別墅。詩以慰之。徐居正</title>,<text>少年剴切喜論思。更歷五朝結聖知。薏苡明珠終必辨。鴻罹魚網可堪悲。居家無嫂陳丞相。同舍歸金直不疑。萬古分明公論在。好將長策佐淸時。</text>
<title>聞南原座主閒退通津別墅。詩以慰之。徐居正 其二</title>,<text>莫將世故費心思。無奈黃金有四知。一醉可憐劉鍤在。百年長笑墨絲悲。臂因何事曾三折。心不相知亦九疑。少小交從今白首。風流猶未减前時。</text>
<title>南原淸讌。近日移病。未得奉覿。吟成一律錄似。電覽一擲。徐居正</title>,<text>年來世事耳聊聊。浮宦浮名未卽拋。南國頻聞生薏苡。西風無奈攬芭蕉。歐翁耳白何嫌謗。揚老心玄敢解嘲。自是聖明如白日。已聞公論滿淸朝。</text>
<title>奉送梁南原奉使湖南百韻徐居正</title>,<text>東國千年運。南原一代賢。亞元登桂籍。高步上花甎。風裁人如玉。文章筆似椽。英靈星岳降。襟韻雪霜蠲。十載陪經幄。多時近御筵。披書靑簡古。演誥紫麻硏。空北蹄初快。圖南翮自翾。箕裘眞素履。詩禮寔靑氊。華盖天常近。瀛洲地自連。含香瞻日角。聽履上星躔。綸閣明紅旭。石渠動碧漣。名高班玉筍。榮動燭金蓮。姿想孤鸞峙。胷看列宿塡。詞華起蛟鳳。筆力掣鯨鱣。竗手通三昧。神功到百穿。異端驅虎豹。道學達魚鳶。騁氣鄒枚躅。籌時賈董肩。鋪張言十萬。剴切牘三千。浩汗文翻水。淵深思湧泉。言途開蕩蕩。王道佐平平。北闕論思切。東闈輔導全。雲龍遭遇盛。雨露眷注偏。際會眞如此。蜚騰孰敢先。鴻樞俄擢拔。烏府旋超遷。鐵石披肝固。風霜入手湔。獬神曾獨角。鶻健不空拳。白簡能搖嶽。靑囊早上天。批龍鱗自逆。鳴鳳翼高翩。諫草焚應避。臺蘭佩自佺。天官紆睿想。地望冠朝聯。勻軸當機要。權衡妙選銓。上書人幾薦。開閤士長延。鷙鳥那如鶚。貂冠又綴蟬。滿朝賢已籲。在野跡誰跧。桃李栽須遍。蔘苓備自圓。棘垣頻作主。藻鑑正如懸。肯綮屠牛坦。驪黃相馬歅。求才如白璧。選士幾靑錢。水府知淸貴。尙書荷寵憐。若工僉有擧。掌土獨提權。地理居民物。輿圖罄幅隕。弘文儲萬卷。典校購千篇。讎帙期劉閣。尋章笑鄭箋。芸香袖裏滿。藜火杖頭燃。仗節經遼碣。觀光到薊燕。衣冠瞻肅穆。玉帛更周旋。國耳心常篤。使乎禮不愆。遠遊增跌宕。獨處豈迍邅。題柱心應壯。棄繻憤未捐。周應稱季札。漢不數張騫。憂國夙宵謹。在公朝夕虔。小心長翼翼。慮事每惓惓。自信淸如水。人稱直似弦。貞心擬松栢。馨德譬蘭荃。姓字傳華國。聲名動海堧。忠誠能捧日。勳業自凌煙。黼黻謀猷壯。經綸德義宣。尋常依日月。整頓定坤乾。百藝俱能絶。三長又獨專。雄文司馬上。直筆董狐前。列聖䂓模大。兩朝實錄編。琅函繙奧妙。金匱閱深淵。有道皇王媲。成書典誥傳。麟經垂畢日。石室秘藏年。魏闕絲綸密。甄都馹騎蹁。文星移峴外。卿月照湖邊。鵲嶺輝龍節。熊江泛鷁船。華筵開勝麗。歌妓擁嬋姸。舞艶翻羅袖。歌長出錦纏。風流擬安石。落魄笑樊川。作賦揮神翰。題詩動綵牋。行經金馬國。共指玉堂仙。桑梓猶恭止。楸梧益潸然。焚香榮寵極。上塚孝情牽。若若腰金煥。暉暉衣錦嬋。美談歸父老。佳氣藹村田。好是承恩去。行看得意還。親朋多祖送。道路已騈闐。叙別猶須酒。贈言却勝鞭。公乎眞磊落。走也久攀緣。黌舍三千弟。橋門億萬圜。龍門叨汲引。鸞殿共蹁躚。紫閣時同直。靑綾夜共眠。將身近螭陛。滿袖動龍涎。燭向談時剪。茶從醉後煎。論交期皓白。信誓有蒼玄。管鮑曾投漆。期牙又續絃。一生思附驥。萬事又憐蚿。藝苑叨承乏。成均復備員。光陰嗟潦倒。老病獨沈綿。壯志雖衰矣。餘生可勉旃。自慙頭種種。人笑腹便便。眞契思磁鐵。虛名事槧鉛。自天承霈澤。無地效埃涓。上聖時難遇。中興頌可鐫。乾坤調玉燭。日月繞璣璇。萬物歸陶範。羣形囿化甄。八荒開壽域。四海戢戈鋋。鼎鼐塩梅在。山河帶礪堅。與君崇令德。終始佐朝鮮。</text>
