<title>鴈賦</title>,<text>夫何嗈嗈之鳴鴈。秉厥德之可貴。表耿介之貞性。稟英粹之正氣。節陰陽以動靜。順天道而與俱。乘春氷以北遊。望流火而南徂。翼長風以高厲。彯浩蕩其所如。旣嘹唳而命侶。紛聯翩以成行。朝遊乎瀚海。夕息乎江湘。歷楚塞之重雲。踐吳洲之飛霜。樂中澤之洵訏。昧雲羅之潛施。惟蹈危而罔戒。奄摧翮而見羈。幸不肉於庖俎。荷君子之深慈。充朝夕之賞玩。服馴養於軒墀。歎舊侶之相失。憐羈羽之無依。承光榮於顧眄。保性命而不違。托喬木之淸蔭。媚華沼之漣漪。循廣除而飮啄。跂雲衢而徘徊。若乃蓐收戒節。西顥肅殺。凉飆夕升。白露晨結。庭柯摵而始落。潭水皎以彌潔。悲霜泣之莎雞。感風號之柳蚻。於是夜氣澄廓。天宇崢嶸。孤月流光。星漢縱橫。回翔顧影。蹢躅長鳴。揚雲際之逸響。引空外之遐情。和朔管之寥亮。應隣杵之斷續。聲哀切而凄耳。形枯瘁而慘目。彼韓娥之善哭。與莊舃之悲吟。猶不若乎玆禽。諒易感於人心。何昔日之雲翰。今直受此羈紲。嗟塵區之迫阨。渺天路之遼闊。非翀霄之無力。有排風之毛質。仰鸞凰之高擧。陋雞之與匹。縱屈體於泥滓。而抗志於霜雪。匪稻粱之足戀。甘守素以處已。方銜感於殊眷。故僶勉而順止。苟繕性而委命。又奚患乎辱殆。愧漸陸之無儀。慕遵渚之自在。譬久客之懷歸。寧痿者之忘起。願終養乎六翮。庶一擧而千里。</text>
<title>閔志賦</title>,<text>閔余生之窮阨兮。伊險艱之備嘗。固人不堪其憂兮。唯靖處而自將。譬折劍之無用兮。混沙礫而沉藏。汩回盪其銷鑠兮。餘百鍊之寸剛。昔余之不自量兮。謂天與之在我。不以人而豐嗇兮。睎舜顔而則可。聖賢之尙可學兮。矧乎文章之外餘。竱心而壹志兮。考極乎詩書。博綜而微賾兮。循古而正趍。慕狸萃而虨蔚兮。庶穮蓘而食諸。懿不朽之盛事兮。亦夫人之鴻圖。盖無物之不用兮。寧有美而或遺。顧匏繫於偏隅兮。樊鴨東而限之。騏驥之絶足兮。奈長纆以維縶。鷙鳥之鎩羽兮。而雞之不及。陳良楚産而北學兮。耀姱節於中國。季札拔跡於菰蒲兮。論四樂而不忒。緬二子之遺風兮。增余心之慨惻。天路劃其崢嶸兮。仰浮雲而太息。絀遐武於羊豕兮。甘衆人而塞默。惟端操而彌厲兮。曾不隕穫而自抑。身庳陋而志亢兮。乃自寇之道也。不儕俗而介跱兮。非今世之好也。人非之固可兮。奈何天之疾怒。旣窮我以坎壈兮。又重之以禍故。何遭時之罔極兮。哀余爲此孤獨。紛百憂之內蝕兮。類中骨以酋毒。幸縷息之猶保兮。顧撫已而非昨。曾少壯之幾何兮。老倐焉而云迫。非餘景之足翫兮。悼奇志之中落。欲守靜而自潔兮。恐或委夫溝壑。欲改度而徇物兮。恥委骳而容媚。夫惟苦心而危行兮。疇證嚮乎此志。懷欝悒而自愍兮。指九天余照察。曰人生固有定命兮。判貴賤與窮達。非仇慽之或私兮。豈智力之能脫。君子之固窮兮。貴貞執而不化。彼小人之戚戚兮。淫與濫以爲過。仲尼大聖而離患兮。粮絶陳而弦歌。回也樂於陋巷兮。操簞瓢之亦多。思不病於蓬蒿兮。屈一言於結駟。衛武之耄期兮。猶陳戒以疆義。潛夫之憤世兮。因著論而有章。仲卿臥涕於牛衣兮。遭室讁以激昂。自古聖喆之皆然兮。胡獨爾之足愾。旣尙志而詭時兮。宜厥躬之困躓。何夸辭而眩愚兮。亦招菑以自累。盍反其本兮。居正以俟刊。華就實兮。惟道是求。存心養性兮。樂以忘憂。斯瘠而肥兮。雖約而裕。存吾順而沒寧兮。豈非爾之可慕。崇厚生而賤節兮。故前志之所郵。勉艱貞而自廣兮。乘大化以優遊。奉皇命而感激兮。乃詔余以明訓。俾弗陷於罪戾兮。羌守道而篤信。幸垂惠於牖蒙兮。惕反顧而深思。誓朝聞而夕死兮。復奚懼而奚疑。</text>
<title>次韓昌黎感二鳥賦 幷序</title>,<text>芒芒玄化。俯察仰思。彼貴賤榮辱之不齊。將誰從而詰之。覽白日之無偏。均下燭以光景。慨天道之猶憾。何冬促而夏永。紛草木之榮落。關一氣之仁猛。惟萬物之爲命。盖亦有其菑幸。繄學道而求志。韜厥躬而內耿。何罔生之無厭。唯貪儳焉是逞。余不忍爲此態。顧吾駕之焉如。胥天下之至廣。宜審擇乎爾居。嗟聖徂而道伏。味糟魄於殘書。苟不可則從好。斯先喆之警愚。卓流俗而孤立。寧或掍於衆寐。乃不磷而不緇。援金石以與比。旣天德之信修。伊人爵之可致。不自靖而外圖。是求榮而反累。孰有動而違天。孰有行而廢地。吾將順乎自然。庶不疚於素位。悟韓子之感鳥。故文肆以爲戲。知吾人之攸貴。寔有靈於萬類。</text>
<title>送李子春之嶺北</title>,<text>去歲伏波幕。今年出塞游。壯心歸白髮。邊色上烏裘。驅馬關山道。磨刀隴水流。誰知萬里客。初亦志封侯。</text>
<title>寒食</title>,<text>野水明春日。山村隱杏花。東風寒食節。古墓有鳴鴉。</text>
<title>題季文蘭詩後 文蘭。江州秀才虞尙卿妻也。年二十一。被虜淸兵。爲瀋陽王章京所買。路經榛子店。題詩壁上曰。椎䯻空憐昔日粧。征裙換盡越羅裳。爺孃生死知何處。痛殺春風上瀋陽。客自燕中得此詩來示余。余見而悲之。遂題之。</title>,<text>江南江北鷓鴣啼。風雨驚飛失舊棲。一落天涯歸不得。瀋陽城外草萋萋。</text>
<title>滿月臺</title>,<text>故國靑山在。荒臺落日斜。當時一統地。殘郭幾人家。玉樹翻樵唱。銅駞隱野花。千年有衰柳。夜夜怨啼鴉。</text>
<title>送庾述夫赴燕</title>,<text>平生無地試奇才。此去遊燕亦壯哉。馬上聽歌臨易水。草間揮涕吊金臺。誰知左海胡塵入。獨看中原漢月廻。莫把興亡論往事。江南詞賦不勝哀。</text>
<title>偶述</title>,<text>雪堂餘派接江西。東土千年七聖迷。不上崑崙最高頂。安知天下萬山低。</text>
<title>出塞曲</title>,<text>陰山北去但黃雲。羌笛琵琶不忍聞。當日和戎爲上策。漢家那惜一昭君。</text>
<title>西宮怨</title>,<text>金井梧桐白露團。玉階羅襪夜深寒。可憐一片西宮月。不似昭陽殿裏看。</text>
<title>靑樓曲</title>,<text>胡姬春酒柳花飛。一曲嬌歌金縷衣。樓下少年來繫馬。灞陵原上獵初歸。</text>
<title>讀屈原傳</title>,<text>楚客懷沙去不還。江南秋色滿湘山。至今有恨藏魚腹。萬里君王入武關。</text>
<title>釜山 壬戌</title>,<text>長安回首北辰懸。地盡南垠更渺然。大壑魚龍看在下。孤城風雨坐無邊。山川滿目非吾土。歌舞留人是別筵。愁殺明朝催解纜。永嘉臺外水浮天。</text>
<title>永嘉臺 權公盼爲萊伯時築此㙜。權出永嘉。故名之云。</title>,<text>捍海堤成納萬艘。永嘉功力此臺高。闊呑廣利神墟盡。橫壓支祁鐵鎖牢。我欲孤槎直貫斗。誰將大釣一連鰲。因風寄與羣仙語。度索山頭醉碧桃。</text>
<title>釜山歌</title>,<text>釜山城頭雲不開。釜山城外浪崔嵬。層陰釀作魚龍雨。多自東南海上來。</text>
<title>釜山歌 其二</title>,<text>燕市綾羅萬槖駝。草梁朝日錦帆多。舟中每見蠻兒舞。岸上稀聞北客歌。</text>
<title>沙工浦舟上 浦卽馬島西偏也</title>,<text>客臥海天闊。孤舟星月多。釜山朝在眼。今夜忽蠻歌。</text>
<title>對馬島</title>,<text>天外人烟落島中。斲開岑崿結爲宮。城根半揷黿鼉窟。市陌交穿橘柚叢。頗恠山川移粤色。尙看民俗帶秦風。客心懸彼孤帆影。更與溟流日夜東。</text>
<title>早發對馬島</title>,<text>曉色星沉海。鳴榔浦靄間。港平呑巨浪。帆轉出前山。赤日浮三島。靑天繞百蠻。飛船捷於鳥。突去杳難攀。</text>
<title>一歧放舟</title>,<text>橫海孤槎路不迷。長風吹我入無倪。相隨獨有靑天色。却視扶桑在水西。</text>
<title>一歧放舟 其二</title>,<text>康回怒觸不周山。地軸東傾滄海間。徐巿當年亦豪傑。不臣秦帝王諸蠻。</text>
<title>赤間關</title>,<text>孤島根危地接虛。積流南浸祝融墟。路通河漢乘槎上。人有蓬萊採藥餘。海戍幡旗連瘴氣。水祠圖畫雜蠻書。恠來數日風濤壯。莫是天池變巨魚。</text>
<title>安德天皇神廟 庙在赤間關彌陀寺中。古有安德天皇。與源賴朝戰敗。溺水死。國人哀之。爲立祠塑像歲祀之。壁上畫當時戰伐之狀。宛然在目。</title>,<text>古廟乘舟入。門前滄海深。戰爭餘畫壁。香火寄秪林。翠栢千年老。浮雲每日陰。遺魂水底在。應得化寃禽。</text>
<title>次成伯圭韻</title>,<text>嚴程不憚涉危艱。一葦行穿上下關。脚踏鄒生談外地。眼看秦帝夢中山。漫空海色環孤島。近浦人烟帶百蠻。此去應須三萬里。仙槎直拂斗牛還。</text>
<title>發赤間關</title>,<text>積水無終極。東行日杳然。三山何處是。萬里一帆前。鯨戲爭吹浪。鵬飛直負天。暮投龍戶宿。孤島有人烟。</text>
<title>上關</title>,<text>片帆東去浩無依。雲海冥茫接四圍。日月每看從底出。鵾鵬不礙上天飛。張騫使節何超忽。徐市樓船有是非。却恐舟中皆羽化。一時相與御風歸。</text>
<title>室津</title>,<text>朝發牛牕纜。揚舲向室津。島中遙辨樹。波際忽逢人。玉節披炎瘴。金函走海神。東瞻使星轉。夜照十洲濱。</text>
<title>舟中示安伯倫</title>,<text>我欲登銀漢。君須詠遠遊。死生無異慮。風浪有同舟。笑語通鮫室。帆檣觸蜃樓。子長誇壯觀。曾亦到瀛洲。</text>
<title>次李耳老韻</title>,<text>繫纜楓林杪。褰篷浦嶼隈。燈前他國語。天外故人杯。龍臥雲初定。鼉鳴雨復來。舟行且莫住。明日到蓬萊。</text>
<title>少憇路傍松樹下望海</title>,<text>長松落落海茫茫。倚馬松陰一望洋。誰斷金鰲立四極。坐看紅日出扶桑。蓬萊有藥無人到。秦漢求仙不自量。我欲乘槎從此去。直窮天水盡何方。</text>
<title>自淀浦乘船夜行。曉泊大坂浦。</title>,<text>長河水路接倭京。夜發扁舟曳纜行。過盡重灘初泊岸。潮平月落見孤城。</text>
<title>出河口入海</title>,<text>泛海還玆役。歸舟喜向西。身輕豈自有。意定不曾迷。地盡餘天大。波長去日低。三山忽已轉。一點隱乾倪。</text>
<title>廣陵道中 甲子</title>,<text>去家十里地。便作千里思。千里自玆始。征馬亦不遲。終南昨在眼。今已不見之。連山際平野。欝欝何纍纍。首春雪未盡。雲物藹有姿。原蕪靑欲芽。野馬團相吹。大江橫我前。日融流斷凘。關關雙睢鳩。容裔在河湄。我行方未已。忽忽中自悲。</text>
<title>隅川</title>,<text>客愁不可道。客遊何太苦。笑我胡爲乎。非工亦非賈。逖矣山海鄕。夙聞有樂土。歎彼碩鼠詩。感慨寧獨古。英雄時不遇。亦或甘草莽。身若孤蓬征。飄颻靡定所。暮投水坪村。茅茨兩三戶。晨星出照人。行旅起相語。早行愼前路。山深多豺虎。</text>
<title>羈旅行</title>,<text>草木不離本。客土根株危。男兒不離鄕。憔悴被人欺。在家思遠遊。遠遊復思歸。關山高際天。艱哉多險巇。懷役不遑息。人馬亦已疲。解鞍窮林底。徒侶共威遲。俯聆哀壑湍。仰攀松栢枝。松栢何欝欝。水流無已時。客心一如此。歎息誰復知。</text>
<title>橫城道中</title>,<text>正月欲闌春水生。峽中山水澹孤淸。危巓雪在燒畬處。幽谷禽和伐木聲。落日瞻雲思白岳。東風立馬問橫城。黃坪此去經楡峴。嶺路崎嶇不可行。</text>
<title>峽中</title>,<text>不踏峽中地。誰知行路難。陰崖三尺雪。虎跡大如盤。</text>
<title>峽中 其二</title>,<text>山谷不見底。側崖多老木。無人來剪伐。野火入空腹。</text>
<title>指爪庵</title>,<text>絶頂僧猶在。深山花自開。無人識幽逕。暗入翠微來。</text>
<title>指爪庵贈智閑釋</title>,<text>高僧不出山。身與山木老。客來無一言。滿地生春草。</text>
<title>黃坪</title>,<text>峽路泥深沒馬蹄。雪消春水瀼東西。野田宿麥靑靑細。白日山雞上樹啼。</text>
<title>大關嶺</title>,<text>白頭山自北極來。千里南奔結五臺。五臺邐迤東際海。大嶺崛起何崔嵬。天作重關限東西。行人到此愁攀躋。連峰直上鳥道懸。我馬忽在雲中嘶。是時春寒大雪後。雪沒人膝數尺厚。猛風刮地聲吼怒。觸碎山石石亂走。松濤澗水振巖壑。勢挾雷霆欝噴薄。傍人向我指空靑。云此是東溟。俯視不可辨。雲海浩冥冥。欝陵之島在海中。天晴或覩多晦濛。願呼羲和日馭出。大明照臨天下同。關山一何險。遠遊良亦苦。吾將詔夸娥。剗却爲平土。然後不令行旅更登山。坦步日夜相往還。</text>
<title>珍富村</title>,<text>峽內居民少。柴門恒不關。春耕分一瀼。野燒上他山。雉雊平蕪暖。牛眠獨樹閑。謂渠仙亦可。生老白雲間。</text>
<title>淸明</title>,<text>寥落他鄕獨聽鸎。竹西樓上過淸明。坐來江色忽無際。愁處花枝開自橫。客舍共誰浮白飮。故園思汝踏靑行。連山不得遮歸夢。每逐東風入漢京。</text>
<title>橫城道中</title>,<text>漢陽梨花春欲暮。行人尙在橫城路。孤村曉鸎三兩聲。驅馬悠悠映林去。</text>
<title>水村秋興</title>,<text>寒郊莽蒼日徘徊。九月西風吹水來。客裏偏驚授衣節。愁時獨立望鄕臺。江天鴻鴈不知數。野逕菊花空自開。三角登高十年事。白雲峰色滿深杯。</text>
<title>送範弟西行</title>,<text>汝去投何處。孤行多所憂。靑山向西望。落日滿坡州。</text>
<title>水村感興</title>,<text>山家人起早。衆雞號天曙。客子悲葛屨。歲晏踐霜露。中野虛無人。明星照我去。溪回山且險。水深不可渡。東方何其遲。南北有歧路。</text>
<title>水村感興 其2</title>,<text>朝日何杲杲。照此野田中。田中何所有。葵藿與蒿蓬。葵傾向太陽。蓬飛逐長風。淸霜霑野草。零落與之同。君子抱貞操。誰能亮我衷。</text>
<title>水村感興 其3</title>,<text>我行墟里間。蔓草何離離。借問誰家墳。相對正纍纍。樵牧登其上。狐狸夜鳴悲。人生有如此。富貴能幾時。齷齪百年內。嗟爾欲何爲。</text>
<title>水村感興 其4</title>,<text>山田刈黃粱。水田刈晩稻。今年稍有收。霜降幸不早。田家休歲功。放牛野中草。閑時上東臯。顧瞻望官道。落日映山澤。雲水白浩浩。夜歸茆堂臥。濁醪聚隣老。農談非妙理。亦足開懷抱。</text>
<title>水村感興 其5</title>,<text>塗塗菅中露。肅肅瓠上霜。凉風日夕起。遊子戀故鄕。明月出東山。忽已照我裳。星漢高且亮。原野一蒼蒼。哀鴻號枉渚。烏鵲翻南翔。川塗渺遠懷。徙倚以彷徨。所思不可見。喟然獨悲傷。</text>
<title>水村感興 其6</title>,<text>觱沸野中泉。湛湛淸且冽。晨起挹素源。漱齒取斯潔。淸心去塵垢。爽朗氣朝徹。烟霜淨天宇。稍見山外日。萬象俱境空。高興杳蕭瑟。兀然坐中田。孤鴻映天沒。</text>
<title>喜韓子來訪</title>,<text>君從東陌來。何以度深雪。手携沽酒錢。夜半扣我室。知子洛陽豪。急難誠所切。攬裾坐中堂。感歎叙契闊。往念固多慽。卽事聊可悅。華虫燒熾爐。美醴甜勝蜜。擧杯延素景。燭燭當窻月。人生有離合。明月有圓缺。長夜可以敖。願子無遽發。</text>
<title>至月初十夜。同妙軒會洛誦宅。酒後賦詩。</title>,<text>去時登樓孟秋月。今日登樓三尺雪。往來人事倐廻換。誰謂一城千里別。我如尺蠖蟠在地。百憂深室臥不出。朝來雙鯉傳消息。忽復相逢北山色。高樓虛閴山月寒。星漢縱橫氣微白。且將樽酒慰玆夕。展詩淸歌宛如昨。虞卿自赴魏齊厄。阮籍謾作窮途哭。嗟我平生得有我二公。老死溝洫吾亦足。</text>
<title>初度日。亨甫持酒相勸。</title>,<text>我之生日月初弦。寒氷積雪俱凄然。此時何以慰我懷。多君不惜沽酒錢。小婢持酒瀉玉缸。燈明酒溫夜何長。相與談笑樂未央。醉來却憶童稚時。與子同騎竹馬馳。可憐意氣凌四方。男兒富貴心所期。三十忽過壯志闌。昔何慷慨今摧殘。我髮已欲成素絲。君顔安能如渥丹。人生百年東逝波。有酒不樂奈老何。</text>
<title>贈亨甫別</title>,<text>惻惻復惻惻。此意難具陳。千里在今夕。別我平生親。非無樽中酒。可以展慇懃。投袂眷西顧。川路浩無津。游子悲故鄕。馬鳴思其羣。去矣何所言。悠哉遠征人。</text>
<title>贈亨甫別 其二</title>,<text>自我失其所。惟子得相依。烱然急難意。生死兩無違。前期指百年。中道聚散之。摻袂且須臾。躞蹀臨路垂。回風飄廣陌。白日黯已微。征車自玆遠。亹亹恒渴飢。</text>
<title>贈亨甫別 其三</title>,<text>芃芃草中狐。踽踽何所求。嗟哉流離子。出門懷故丘。惘然去親友。薄言適海陬。玄冬氷雪盛。弊我征衣裘。他鄕難久淹。就食非遠謀。開春反桑梓。與子以遨遊。</text>
<title>從軍行 乙丑</title>,<text>驄馬金鐶鐵鍛鞍。爲君西去斬樓蘭。平生誓勒燕然石。今日方知隴水寒。</text>
<title>采蓮曲</title>,<text>歡乘白鵠舫。招我由若耶。波間種蓮子。已作並蔕花。</text>
<title>丹井</title>,<text>蒼巖瀉丹溜。下有雙古井。山人不來飮。山月夜流影。</text>
<title>客自燕中來。以山海關詩示余。和之。</title>,<text>長城萬古一雄關。鐵壁崢嶸鬼莫攀。赤日倒看生渤海。黑雲平撫盖遼山。防胡自失秦宮內。猾夏難禁漢代間。獨倚高樓空悵望。暮天無際鳥飛還。</text>
<title>北山歌。贈衆妙軒主人。</title>,<text>北山嵯峨龍虎雄。歕雲吸露與天通。南對木覔西弼雲。百靈彷彿朝烟空。北斗七星上森列。夜夜神光照城闕。層城宮闕五雲間。萬戶千門盡向山。山上靑松道傍草。車馬憧憧往復還。往復還。南陌頭。君獨結廬山之幽。朝看暮看心莫厭。更爲靑山起小樓。昨夜雷雨殷東峰。蒼崖瀑布垂白虹。我來高枕不知暑。借君萬壑長松風。乃知城市有大隱。何必淮南桂樹叢。</text>
<title>過妙軒</title>,<text>坐我茅齋上。披君水墨圖。雨來諸洞黑。雲去兩峰孤。澗曲風湍合。柴門草樹紆。西林隱餘景。山鳥暮相呼。</text>
<title>晩晴</title>,<text>北山雲霧未全開。昨夜山風挾雨來。小院新凉生几席。層城霽色動樓臺。烏鴉閃日爭高樹。螮蝀橫天曳斷雷。西閣故人遙憶汝。異時河朔鬪含杯。</text>
<title>玄庵對雨</title>,<text>天際浮雲夕未還。散爲飛雨滿柴關。西風叢菊寒垂地。九月狂雷殷在山。燈火欲親妨白髮。酒杯相勸發朱顔。明朝却恐秋歸盡。蕭瑟霜楓不可攀。</text>
<title>遣興</title>,<text>天地何其大。我生何其眇。方寸周萬物。稱心良獨少。乃甘守雌伏。稍已去膠擾。冲襟抱虛白。眇默契衆妙。古今莽浩蕩。醉夢俱未曉。浮雲向南飛。翐彼雲中鳥。願以千里心。寄之寥天表。</text>
<title>遣興 其二</title>,<text>瓠生野田中。瓠葉何離離。黃鵠厲羽翼。千里一高飛。丈夫有遠志。小儒安可爲。高步出閶闔。駕我四牡馳。蘭臯騁脩軫。天路遠如期。擧足蹈瑤光。左攀弱木枝。羲和勿遽迫。照我芙蓉衣。</text>
<title>懷禮卿</title>,<text>明明雲間月。可望不可掇。與子共城中。劇於三歲別。良爲憂痗故。得與親愛闊。有渰興北岳。苦雨遂連日。阡陌曖在眼。塗潦沒我轍。褰帷眄中園。有瓜復有葛。瓜蔓子離離。葛葉相糾結。感物抽所思。何以慰忡惙。</text>
<title>江曉</title>,<text>雞鳴水村曉。月落海門空。漁子已搖艇。棹歌烟霧中。</text>
<title>好雨 丙寅</title>,<text>好雨潤萬物。濛濛連日陰。暄禽各春語。老樹亦花心。隱几成孤睡。開樽引細斟。韶華漸爛熳。幽興坐難禁。</text>
<title>過問禮卿病居</title>,<text>桃花欲吐柳含烟。黃鳥雙飛鳴可憐。今日風光正如此。請君徐起視春天。</text>
<title>過妙軒</title>,<text>蕭條讀書室。閉戶閴無人。澗草入幽逕。庭花飛暮春。永嗟天下士。難作地中身。依舊西山色。蒼然滿四隣。</text>
<title>大江</title>,<text>大江涵萬象。天水混空淸。岸斷峰相對。舟行樹欲迎。浮雲雨外黑。落照浦西明。白鳥何孤潔。雙飛羽翮輕。</text>
<title>石門</title>,<text>石門巖壑陰且森。沿溪步到靑松林。流水泠泠學人語。白雲悠悠同我心。采藥誰能入深洞。浣紗或見依淸潯。西峰日隱雨欲至。忽有天風吹滿襟。</text>
<title>晩霽</title>,<text>長天澹夕霽。獨立倚柴門。去鳥無留意。孤霞有斷痕。山應迎岸幘。月已到開尊。不見同心子。幽懷誰與論。</text>
<title>自燕尾乘舟上京。舟中漫賦。</title>,<text>解纜朝辭燕尾亭。風帆遙指幸州城。秋江水漲舟如馬。兩岸靑山逆送行。</text>
<title>自燕尾乘舟上京。舟中漫賦。 其二</title>,<text>舟人苦說祖江險。江海相衝生怒波。進棹則難回棹易。好風常少惡風多。</text>
<title>自燕尾乘舟上京。舟中漫賦。 其三</title>,<text>祖江金浦一帆還。晩泊孤村洲渚間。多少漁家共烟火。半臨江水半依山。</text>
<title>自燕尾乘舟上京。舟中漫賦。 其四</title>,<text>海門月落水生烟。舟子相催發曉船。此去秦京五十里。早潮須趁上陽川。</text>
<title>自燕尾乘舟上京。舟中漫賦。 其五</title>,<text>大江之流源五臺。波濤萬里吼奔雷。水邊樓閣參差見。天際帆檣次第來。</text>
<title>渡陽川</title>,<text>秋風蕭瑟動江關。此去吾當幾日還。瞥眼舟過孔巖渡。回頭雲隔弼峰山。浮生有累形骸內。壯志無成道路間。辛苦不辭躬負米。且將甘旨慰慈顔。</text>
<title>渡陽川 其二</title>,<text>捨舟騎馬歷長洲。轉出楓林絶岸頭。獨鳥背人方北去。長江引我故西流。蒼茫落日低金浦。縹緲遙山擁沁州。此路往來今已熟。異鄕羈旅只生愁。</text>
<title>天登橋</title>,<text>馬上欲誰語。垂鞭行且謠。高秋富平野。落日天登橋。近渚釣船少。孤村樵逕遙。西風莫吹鬢。客意正蕭條。</text>
<title>積石寺</title>,<text>巖巖積石寺。岌嶪倚天壁。崇深山海勢。縹緲龍象宅。高窻瞰遠濤。浩淼萬里白。山寒多霜露。楓葉爛已赤。冥搜選佳境。曠懷超宏域。三淵讀書處。登眺想所歷。老僧厖眉皓。自言名天策。曾從玄度游。竊比道林釋。揆予則同調。遇爾猶舊覿。禪房晃佛燈。淸磬響山夕。語闌月東出。萬籟俱境寂。</text>
<title>詠懷古跡</title>,<text>檀君遺跡杳雲霄。摩岳城壇歲月遙。史閣有神留秘藏。麗陵無樹記前朝。亂餘民物多凋弊。霜後山河更寂寥。千古英雄不盡恨。甲津風雨夜鳴潮。</text>
<title>詠懷古跡 其二</title>,<text>行朝無復舊樓臺。兵火傷心百戰來。空苑入春鳴野雉。廢池經雨出殘灰。營開鎭撫關防壯。事去昇平父老哀。獨有遺祠忠烈在。每年霜露薦香廻。</text>
<title>詠懷古跡 其三</title>,<text>望洋浦口海漫空。萬里登萊一水通。故國寒蕪看落日。扁舟白首臥西風。乘槎漢使浮雲外。飮馬胡兒絶島中。恨殺當時林慶業。獨無天意與成功。</text>
<title>詠懷古跡 其四</title>,<text>沁口山川似石頭。登臨一望使人愁。風烟夕暗昇天堡。鼓角秋悲鎭海樓。自有雄都稱四塞。誰將往事問東流。邇來水路波濤穩。多少西南賈客舟。</text>
<title>詠懷古跡 其五</title>,<text>海上秋陰黯里閭。至今猶憶亂離初。忠臣不必公卿出。烈女皆堪太史書。社廟歲深多拱木。陂池水濁少嘉魚。聖朝終始安危地。保障唯須尹鐸居。</text>
<title>祖江舟上</title>,<text>巨艑安如屋。中流坐渺然。心知祖江路。背指幸州天。落日山橫處。孤雲鳥沒邊。晩潮須借力。今夜宿陽川。</text>
<title>祖江舟上 其二</title>,<text>風色東南轉。船旗西北吹。白波揚更入。靑嶂坐俱馳。樹出知漁舍。鴉鳴見水祠。相逢下江客。駐楫問京師。</text>
<title>宿三淵宅。洪姜二子亦至。掇菊汎酒。醉後賦詩。</title>,<text>萬古一知己。夫子乃許我。猶言策蹇劣。未遣恤埳坷。徘徊北林側。復此淸夜坐。風雨曖山陂。草閣明燈火。良友亦云偕。握手酒樽左。英英霜中菊。歲晏餘數朶。幽芳挹已盈。細酌醺亦可。人生樂今夕。離合則無那。迢遙楮島閣。浩蕩西海舸。</text>
<title>叙別</title>,<text>人生於世間。離別固有之。萬事苦繚繞。徽纆方見持。妻孥交讁我。家室不遑宜。中堂晃明燭。骨肉團在玆。肴膳縱橫陳。勸之以深巵。酣暢庶輕別。愴悰終寡怡。雞鳴夜如何。起視天星移。煌煌東方曙。我車已載脂。嚴霜降百草。曠野鳴凄颸。居人怳若亡。行者那不悲。西路浩其永。綿綿我之思。</text>
<title>奉送申評事赴北幕</title>,<text>學士金門貴。胡爲出北方。將軍開幕府。書記佇才良。秘略包黃石。遒文邁孔璋。淸官名甚盛。利器用彌彰。逖彼要荒域。當時靺鞨鄕。地形連朔漠。民物雜戎羌。列堡白山下。開營靑海傍。六城吹角應。千騎挽弧强。俗惡常雕悍。時危易陸梁。卽今多虜釁。何以靖邊疆。礪操堅如鐵。宣威肅似霜。要令服王化。益見重關防。晉獵宜還獸。吳爭絶採桑。戍樓閑劍戟。空磧散牛羊。江注鯨波黑。雲和畜氣黃。山川應變色。日月却回光。草檄終何用。投壺也未妨。平生有壯志。此別莫徒傷。四牡征夫急。東風嶺路長。加餐愼行役。雨雪尙其雱。</text>
<title>讀諸葛武侯傳</title>,<text>樂道初同莘野翁。托孤還復似周公。蕭條天下三分地。辛苦祁山六出功。不許中原歸定筭。空敎北斗照危衷。傷心錦水留祠廟。古栢千秋有烈風。</text>
<title>送李汝長之嶺北</title>,<text>驅馬越大河。北走關山道。男兒有壯心。多向客中老。</text>
<title>憶阿鳳</title>,<text>愛子父母情。不必論男女。昨見家中書。道汝已能語。</text>
<title>喜逢劉德而。登息波樓對酒作。</title>,<text>故人顔貌忽依然。來自雲山若箇邊。却坐高樓如夢裏。更將華髮向樽前。北城畫角千家夕。西海離心萬里天。京口梅花留後約。直愁歸去入新年。</text>
<title>寄題閔氏亭 在摩尼山下羲皇村臨海上</title>,<text>摩尼山壓巨乘墟。海色樓臺動碧虛。吐蔓林移西域菓。養兒池放北溟魚。素封好畤田園是。高臥羲皇日月餘。鮫室夜珠光不定。爲君來燭案頭書。</text>
<title>山夜吟</title>,<text>山夜湛昭廓。星月皎光彩。空象垂北辰。積陰歸西海。踏雪每孤往。攀梅欲誰待。美人不在玆。宿昔朱顔改。</text>
<title>渡江</title>,<text>三冬滯江海。歲盡乃言歸。雪裏呼舟急。雲端問店稀。有家還是客。生世孰非機。俯仰乾坤闊。飄颻黃鵠飛。</text>
<title>野塲</title>,<text>晩日原頭開小塲。野烟山雪共蒼蒼。江村臘月得魚少。時有獵人來賣獐。</text>
<title>所江 丁卯</title>,<text>控扼西南盡。防營閫亦分。地形全抱海。天氣每垂雲。畫閣搖晴浪。春旗映夕曛。聖朝邊警息。虛老伏波軍。</text>
<title>所江 丁卯 其二</title>,<text>浦闊山中斷。城危地一偏。高低盡漁屋。朝夕只鹽烟。日脚垂孤島。潮頭蹴遠天。征帆杳如鳥。此去落何邊。</text>
<title>所江 丁卯 其三</title>,<text>偶出平沙外。閑行積水濱。烟波殊未極。鷗鳥自相親。白日孤舟夢。靑天萬象春。眼中饒物色。終是異鄕人。</text>
<title>所江 丁卯 其四</title>,<text>乞得將軍雙玉甁。春風獨上海松亭。城隍嶄絶憑天勢。海島縈紆裂地形。積水呑來諸浦白。浮雲斷處數峰靑。夜深月朗琵琶語。波底魚龍亦出聽。</text>
<title>所江 丁卯 其五</title>,<text>南山之外是天池。壁立千尋倒影垂。珠浦水腥龍臥處。鐵崖霜老鶻巢枝。蒼茫別島彈丸出。咫尺行舟隔月期。射利死生輕一擲。世間唯有弄潮兒。</text>
<title>所江 丁卯 其六</title>,<text>城上崔嵬百尺樓。仲春風日凜如秋。勢臨絶壁雲厓峻。根揷重溟水府幽。沙際烟生煮鹽戶。浪中人語捕魚舟。海天鳥盡斜陽外。畫角橫吹萬里愁。</text>
<title>所江 丁卯 其七</title>,<text>春半關河客意催。白頭愁絶望鄕臺。故園寒食花應發。窮海東風燕不來。幕府虛隨嚴武客。山川眞愧子長才。生憎最是蘼蕪草。只管留人未放廻。</text>
<title>雜興</title>,<text>所江城外大江橫。連日春陰春水生。漁子相呼刺艇去。靑魚欲上白鷗鳴。</text>
<title>春江</title>,<text>春江渺無際。極目盡烟波。故國不可見。靑山空復多。歸心結楊柳。旅食傍黿鼉。已覺舟行久。吾今慣棹歌。</text>
<title>對雨</title>,<text>荷葉田田荇葉齊。水軒寥落雨凄凄。臥看雲作魚鱗起。出自東峰盡向西。</text>
<title>渡江</title>,<text>積雨長江江水平。扁舟曉發趁新晴。中流日出魚龍動。兩岸人喧牛馬行。霧樹參差無定色。風帆超忽不論程。從玆便欲浮于海。萬里滄波一濯纓。</text>
<title>巴江渡口値雨</title>,<text>巴陵渡口水如雷。雨急靑楓樹半摧。西望海門千萬里。一帆橫截大江來。</text>
<title>叙別</title>,<text>小筵壺酒慰離傷。燈燭輝輝夜未央。客子將行出門語。星河欲落滿天霜。秋風不貸征衣薄。江水爭如別意長。萍梗此身無定日。沁州雖好亦他鄕。</text>
<title>橫陵洞口。東望海山。是自然島。</title>,<text>平坡倚馬夕陽天。獨鳥東南望渺然。海島千重橫不斷。白波多處是仁川。</text>
<title>江村卽事 戊辰</title>,<text>春動江湖新浪生。舟人鼓楫唱歌聲。自言販穀扶安去。三月花開可上京。</text>
<title>汾上遇寒食</title>,<text>去年寒食海西頭。寒食今年此地留。歲月回環何太促。人生行役不曾休。東風野店無烟火。曉雨桑林有鵓鳩。觸目韶華非故國。可憐誰與作春遊。</text>
<title>渡三鑿川到村家作</title>,<text>急峽長川束一門。沿流此去便窮源。危峰劍揷浮雲色。細路蛇盤老樹根。轉入山來凡幾曲。忽看烟處是孤村。峒氓虎豹居相雜。終古穹林日月昏。</text>
<title>踰長仙嶺</title>,<text>午下長仙嶺。崎嶇地少平。山田還有主。野水本無名。馬上逢花折。溪中踏石行。尋眞由此路。冒險也身輕。</text>
<title>奉呈淸風金使君</title>,<text>淸風太守郡中閒。留客高樓坐不還。兩峽束來千里水。四州分得幾重山。治民只在琴書內。問俗時於鳥獸間。今日看君眞吏隱。邑人相見不知顔。</text>
<title>和使君觀漁</title>,<text>何處觀魚魚可求。鶴棲巖下衆魚遊。罾來苦被漁梁隘。鉤出疑侵水府幽。太守每敎疎結網。長年莫詑善操舟。龜潭上接龍門路。日暮雲雷逈自愁。</text>
<title>風穴</title>,<text>蒼厓萬古穴。䆗篠而谾谾。其中廓無有。歘吸生長風。巽德之所鍾。大塊氣相通。冬月閉栗烈。春陽扇冲融。玄機存弛張。異哉造化功。屛山枕長湖。空翠盪玲瓏。飄蕭靑蘋末。戛瑟松栢叢。調調若相應。瀏瀏殊未終。幽人臥聽之。月照寒樓中。灘響和靜夜。天籟流遠空。心境悄以寂。冥意不可窮。</text>
<title>島潭</title>,<text>野艇小於鷗。出沒繞孤嶼。寧爲逆灘行。莫作下灘去。</text>
<title>島潭 其二</title>,<text>轉入水窮處。維舟三島間。來時不辨路。更欲出何山。</text>
<title>自島潭歸到碧樓憶三淵</title>,<text>孤舟穿出島潭雲。寒碧樓中不見君。客意春光俱爛熳。梨花如雪落紛紛。</text>
<title>義林池 在堤川</title>,<text>百頃圓池積水盈。千章喬木接雲平。蛟龍抱子深中臥。菱芡連根淺處生。採藥初從台洞入。乘舟却似渼陂行。欲知灌漑功無限。看取郊原萬耦耕。</text>
<title>池上同使君待三淵不至。値雨晩歸。</title>,<text>碧樓前日結幽期。何事東遊出峽遲。夜月聞鵑魯陵墓。春風繫馬義林池。花深皁盖行相引。雨急蘭舟坐更移。卽事未成臨汎興。烟波回首已堪疑。</text>
<title>凝淸閣賦得壺字</title>,<text>樓上花枝近玉壺。樓前春水浴雙鳧。雲深峽氣交晴雨。日隱洲光半有無。賓主不慙滕閣會。山川眞作會稽圖。扁舟夜下長灘去。江月橫空鐵笛孤。</text>
<title>陪使君遊霧巖寺</title>,<text>春山何窈窕。一路入花林。不辨千峰色。唯聞孤磬音。香雲扶塔湧。老栢坐僧深。願借慈航力。知君濟物心。</text>
<title>鳳棲庵</title>,<text>僧與浮雲出。山頭只小庵。靑苔入香積。白日閉花龕。佛有諸神護。經餘亂石參。遐心寄寥廓。一嘯倚風柟。</text>
<title>月灘</title>,<text>舟下忠州峽。漸喜惡灘少。瀧瀨歷幾轉。氣色殊昏曉。軒后果神智。利涉功未了。幽討决奇詭。曠懷延浩渺。平湖勢稍殺。衆岳氣爭矯。輕橈信風力。榜歌何窈窕。儃回近渚曲。出沒遠村小。俯窺波底魚。臥聽蘋中鳥。應接紛萬端。我心寂無擾。蕭然篷屋內。超忽太虛表。</text>
<title>彈琴臺</title>,<text>上峽風波舟苦遲。棹歌聲到㺚川悲。空傳于勒彈琴地。可惜廵邊背水師。白日沙虫吹朽骨。靑楓烟雨濕靈旗。行人莫近臺前宿。兩岸春山有子䂓。</text>
<title>過荷潭</title>,<text>帆風迅於馬。上下猶遞傳。舟楫豈不勞。高興每無倦。篷屋容兩人。酒罍兼詩卷。棹穿赤日去。身與靑山轉。荷潭淥淵淪。竹原欝葱蒨。深柳翳遙村。雜花明近甸。時物各生態。妙在唯我選。風濤晩漰浡。天色屢已變。飽經險途涉。寧怖急浪濺。漆巖可夕纜。蒼茫霧中見。</text>
<title>蟾巖</title>,<text>西舸正東風。竟日猶放溜。茅灘噴竹箭。舟急山却走。湍嶮互齊汩。岑巒故遷就。蟾巖忽入眼。淸淑氣不瘦。原田藹柔綠。石厓欝森秀。漁樵各占隈。數屋憑雲構。翳然桑柘陰。夕暉暎半岫。玆焉信樂土。匪直山水囿。何當着吾居。滅跡混鳥獸。聊用慰遲暮。永言頤性壽。素心良有然。佳處意恒逗。</text>
<title>室人勸酒。謂月落無燭何。余指天河曰。以此照之。仍成一絶。</title>,<text>對酒何須燭。天河照我盃。酣歌向寥廓。倘取酒星來。</text>
<title>觀梅娘黃昌舞歌</title>,<text>黃昌郞眞花郞。爲君報仇劍如霜。短衣行乞百濟市。白日濺血驚君王。此事雞林已千古。尙有梅娘擅其舞。高堂擊鼓張錦筵。試舞一曲當樽前。花袍玉帶束纖腰。袖裏雙虹光照蓮。揄長袂振輕珮。蹈急節應鳴絃。遊龍矯兮驚鴻擧。直之無前橫無禦。梨花雪色遍一身。驟雨飄風無定所。左右觀者皆竦神。廣庭寂若虛無人。劃然斫地拗餘怒。但見羅襪生微塵。吁嗟梅娘爾絶奇。若與黃昌並舞誰雄雌。長安少年不敢近。五陵公子相追隨。君不見西門秦女休。世間無限孱男兒。</text>
<title>昭陽亭</title>,<text>昭陽亭下大江橫。木落天高洲渚淸。萬古山川空貊國。三秋雲日莽牛坪。沙寒水鳥飛難定。峽險風濤氣不平。勝地莫嫌淹一月。新詩多自客中生。</text>
<title>淸平寺</title>,<text>淸平古寺鎭山門。眞樂公亡佛法存。峰盡忽然開覺路。水窮方得到眞源。殘碑半蝕莓苔字。老檜全摧霹靂根。夜久禪窻留客坐。一燈明滅照無言。</text>
<title>淸平寺 其二</title>,<text>野鶴孤雲西復東。浮遊物外與誰同。塵心一濯淸泠後。道念偏生寂寞中。木落衆峰寒更出。月來千界夜還空。淵明每入廬山去。不獨當時爲遠公。</text>
<title>淸平山懷淸寒子</title>,<text>悅卿天下士。當日伯夷心。世路逃蹤遠。空門托意深。白雲餘舊色。叢桂滿秋陰。不識曾棲隱。千峰何處尋。</text>
<title>石塔</title>,<text>巖頭數層塔。僧道自前朝。白日照孤影。諸天恒寂寥。</text>
<title>石壇</title>,<text>希夷誦經處。寂寞千峰裏。古壇人不行。天風落松子。</text>
<title>貊國古墟</title>,<text>野池鳧鴨啄枯苴。霸氣全消貊國墟。此日牛頭餘佛寺。當時蝸角亦王居。遺風朴陋氓難化。古蹟鴻荒史失書。笑爾羣兒爭割據。閱來天地一蘧廬。</text>
<title>西歸</title>,<text>西歸明日入鄕關。不似蘇秦歷聘還。腰下雖無六國印。卷中猶得一江山。</text>
<title>楊山歌 己巳</title>,<text>楊州城外暮山橫。春草連天送客行。此地古來多怨別。柳條何事折還生。</text>
<title>沙洞草舍寄宿感懷</title>,<text>去就俱無地。人生本自浮。每思還故土。歸後更多愁。</text>
<title>過景福宮有感</title>,<text>聖祖曾開萬世基。法宮今日異當時。樓臺地古苔生礎。鳧鴈聲殘草滿池。雲繞夾城猶瑞氣。花開廢苑豈繁枝。昇平一失終難得。人事蕭條父老悲。</text>
<title>麝香</title>,<text>山中百草食爲粮。縱死猶存一寸香。至寶在身宜自重。白雲深處是仙鄕。</text>
<title>聞歌</title>,<text>少年豪氣遠遊多。憶向江南醉綺羅。今日白頭寥落甚。臥聞隣女采桑歌。</text>
<title>讀宋史</title>,<text>金匱書徒秘。唐虞事莫論。還看燭影下。不待老臣言。</text>
<title>讀宋史 其二</title>,<text>曲學方行世。羣賢漸去朝。誰知引章呂。有罪甚靑苗。</text>
<title>讀宋史 其三</title>,<text>舊物終難棄。君王不肯還。過河呼自苦。南去有崖山。</text>
<title>讀宋史 其四</title>,<text>滅虜功垂集。金牌却復來。獄中猶故土。終不北轅廻。</text>
<title>讀宋史 其五</title>,<text>百戰舟中講。崖山日欲沉。亦知亡早暮。聊盡死前心。</text>
<title>醉示德耈</title>,<text>風雨孤燈夜似秋。故人留我醉西樓。高歌斗酒還依舊。只是相看各白頭。</text>
<title>登尹氏亭</title>,<text>飛閣岧嶢絶岸危。八窻無閡受風吹。樹間駐馬蟬鳴處。樓上看山雨到時。獨鳥東歸平楚遠。片帆西下大江遲。傍人不用來相問。只爲登臨有好詩。</text>
<title>秋思</title>,<text>碧梧迎風初落。孤蟬飮露彌淸。可憐鏡中白髮。更着窻外秋聲。</text>
<title>送李秀才歸驪江</title>,<text>送君驪江去。立馬雨中語。淸心樓下柳。昔我維舟處。</text>
<title>園夕述懷</title>,<text>暝色來何處。關門秋樹前。園林三逕僻。風雨一燈懸。托足曾無地。知心獨有天。紛紛憂樂事。倐已到中年。</text>
<title>重陽</title>,<text>酒與秋山綠。人同霜菊寒。東籬歲暮意。獨坐雨中看。</text>
<title>月下賞菊</title>,<text>寒花同月色。滿地白參差。寂寞空林下。幽芳君不知。</text>
<title>送高仲久赴燕</title>,<text>雨雪紛紛古北平。想君驅馬此中行。臺荒不識懸金處。石裂猶傳射虎名。片月臨關還漢色。哀笳出塞盡胡聲。相逢爲問悲歌士。誰復荊卿易水情。</text>
<title>過宿西翁宅。席上用澤堂韻。</title>,<text>頻年征役走西關。底事風塵不暫閑。秋色可憐餘數日。故人相見各衰顔。壺觴夜就經霜菊。星斗寒垂欲曙山。悵望臨邛倦遊客。當時猶在酒壚間。</text>
<title>松都行</title>,<text>麗祖提劍芟羣雄。三韓統合垂鴻功。子孫相承五百年。松都王氣浮神嵩。宮闕連雲繚山郭。八部絃管恣行樂。玉輦春遊萬騎來。彩毬曉擲千花落。一朝人事有翻覆。雄豪霸業歸冥漠。社稷爲墟穄田荒。池臺無主龍井涸。落日蕭條古城下。北風枯桑卷中野。我向遺民問興廢。槖駞橋邊暫駐馬。山河寂寞市朝變。故國繁華君不見。康忠舊居雲已去。圃老精忠石不轉。嗚呼異代不相期。古蹟但使今人悲。逝水日夜東流去。豈憶前朝歌舞時。</text>
<title>投林子昭村庄</title>,<text>思君聊命駕。千里一相過。輟棹寒潮落。敲門夜雪多。燈前初似夢。醉後却成歌。明日江西寺。登臨更若何。</text>
<title>歲暮</title>,<text>歲暮西征客未還。白頭愁絶臥江關。風威勁拔城根樹。雪意平沉海上山。浪跡無端隨木偶。歸心不斷掛刀環。可憐季子曾何事。辛苦遊談六國間。</text>
<title>白川旅舍見劉生夜訪</title>,<text>江城夜雪落紛紛。客舍張燈喜見君。却憶當時沽酒處。白門楊柳綠如雲。</text>
<title>夜雪</title>,<text>遠客無眠燈火遲。暗聞樹杪鳴寒颸。平明老翁出門語。夜雪壓屋人不知。</text>
<title>金浦旅懷</title>,<text>旅泊仍高枕。江湖一渺然。雲昏缺月夜。雪急仲冬天。書劍寧知老。英雄不受憐。客遊今亦倦。歌動式微篇。</text>
<title>金浦旅懷 其二</title>,<text>燈火寒逾翳。星河曉漸微。愁多如有病。夢遠可能歸。暗犬向誰吠。驚烏時自飛。本來行槖冷。何用賦無衣。</text>
<title>留別洪士謙</title>,<text>別意徘徊滿北林。小樓樽酒勸頻斟。烏鴉已定寒山黑。松檜齊垂夜雪深。聚散不期翻似夢。去留爲客共傷心。醉來欲把詩相贈。却恠詩成帶楚音。</text>
<title>還到西翁村庄</title>,<text>每到君家卽故園。又從今夜宿深村。疎燈隔樹山舂響。小艇依沙野渡昏。客裏歲時搔短髮。天涯懷抱對孤樽。我今欲作龐公隱。妻子相携入鹿門。</text>
<title>夜與西翁別。用陳子昂韻。</title>,<text>倦客何曾息。浮雲每獨征。樽前別親友。雪裏發孤城。天地歲方晏。關山路不平。離歌三兩曲。班馬亦悲鳴。</text>
<title>拙修齋挽 庚午</title>,<text>學博眞儒者。才高近古人。平生坐一病。不見澤斯民。大志身終翳。遺文道與新。千秋照下土。有氣化星辰。</text>
<title>拙修齋挽 庚午 其二</title>,<text>宇宙一逆旅。浮雲橫古今。先生還此路。後死獨何心。人去空紗帳。春歸自竹林。向來山水曲。誰爲更操琴。</text>
<title>江行</title>,<text>極目郊原盡。長江橫馬前。漁村背麻浦。官樹出陽川。水國淸明節。春陰穀雨天。風帆連上瀨。一一賣魚船。</text>
<title>送洪君則之驪江</title>,<text>廣陵春水引孤舟。三月烟花滿上頭。峽坼岸回爲斗尾。江淸野闊是驪州。東臺白塔遙知寺。北渚靑山盡向樓。君去風光正如許。當時我亦此中遊。</text>
<title>田家夜詠</title>,<text>田家近秋候。夜臥草虫鳴。月細村墟靜。山深野水明。歸心下峽急。旅食寄人輕。百慮茅簷底。東方暾已生。</text>
<title>牛川</title>,<text>鳴橈上斗尾。繫纜宿牛洲。烟火中流絶。楓林兩岸幽。川雲暝欲雨。水月夜成秋。臥聽棹歌曲。悠然生旅愁。</text>
<title>夜登淸心樓</title>,<text>夜泊扁舟靑草灣。危樓愁絶獨登攀。烟沉佛塔平林外。月出人家古郭間。浩蕩不停鳴峽水。蒼茫相接隔雲山。晨帆直下驪江去。却是回頭一夢還。</text>
<title>宿禮卿草閣</title>,<text>命酒臨池閣。移筵復草堂。新歸千里遠。故意十年長。北斗垂天直。西山得雨凉。秋聲聞已㥘。庭院有叢篁。</text>
<title>和叔昌</title>,<text>淸夜微雲掩白河。月高虫語四隣多。坐中皆有悲秋思。莫奏臨江節士歌。</text>
<title>南澗</title>,<text>偶到會心處。徘徊松石間。秋花自孤絶。生得在深山。</text>
<title>奉送慶源洪使君</title>,<text>磨天嶺外卽天涯。此路行須一月期。地到窮邊方是郡。民從殊俗半爲夷。陰山積雪春埋帳。靑海長風曉捲旗。莫道書生無膽氣。看君橫槊賦新詩。</text>
<title>浮碧樓</title>,<text>長江流不息。萬古意悠悠。牧老今安在。高樓復此遊。前朝餘短塔。落日有虛舟。怳惚騎麟事。浮雲何處求。</text>
<title>永明寺</title>,<text>人言永明寺。地卽九梯宮。井竭無王澤。樓存見佛功。雲生麟窟古。木落浿江空。唯有居僧在。鳴鍾朝暮同。</text>
<title>西京歌</title>,<text>檀木神歸白馬東。八條民俗見遺風。山河不廢崇仁殿。花石猶傳長樂宮。</text>
<title>西京歌 其二</title>,<text>麟馬飄然上紫霞。東明歸去太淸家。秪今唯有朝天石。江女時來坐浣紗。</text>
<title>西京歌 其三</title>,<text>平壤城中幾萬家。東風門巷柳交花。佳人慣抱朱絃瑟。俠客多騎白鼻騧。</text>
<title>西京歌 其四</title>,<text>浿上春風萬柳靑。行人淚落練光亭。北京送別何時盡。南浦悲歌不忍聽。</text>
<title>百祥樓</title>,<text>獨上高樓生遠愁。淸川江水去悠悠。逶迤驛路橫千里。重疊雲山出數州。羌笛月明還入夜。塞鴻風急不禁秋。興來且就壚頭飮。誰識臨邛有倦遊。</text>
<title>百祥樓晩眺</title>,<text>一片孤城掛夕陽。客心愁絶正西望。歌成出塞偏悲壯。賦就登樓更杳茫。落木無邊江水急。浮雲不斷鳥飛長。乙支破敵名猶在。滿目山河古戰塲。</text>
<title>安陵旅舍示繼叔</title>,<text>我裘蒙戎君馬黃。安陵舘裏足風霜。悲歌彈鋏且歸去。今日主人非孟嘗。</text>
<title>鹽州郡齋。同崔進士賦。</title>,<text>海國鹽州大。山河控地形。名區開沃壤。良牧出明廷。失路官仍佐。持身道必經。郞君眞玉雪。父子各精靈。桃李爲潘縣。詩書在鯉庭。一寒憐布褐。其臭接蘭馨。化蜀聞嘉頌。遊梁感暮齡。平生雙古劍。浪跡一浮萍。漢月離家見。胡笳出塞聽。經過初下榻。披拂再登亭。吏牒抛朱印。賓筵設玉甁。已知紆禮數。俄見定飄零。習坎行方達。因山止則寧。人應瞻紫氣。天欲聚文星。鳳岫雲𡺚崒。龍池雨晦冥。帆檣通郡郭。鼓角捲滄溟。潮落沙平白。霜橫島聳靑。放歌凌浩渺。高視據岧𡺣。俎豆宗儒祀。琳琅大將銘。至今聞戰伐。回首想儀刑。古蹟心多感。新篇眼却醒。江關動蕭瑟。楚調激淸泠。不用煩彈鋏。深知許掣鈴。興存千里駕。愁入九秋螢。樂土終難忘。征車且復停。南湖采菱曲。與子重揚舲。</text>
<title>登鹽州北城</title>,<text>城上棲鴉定。黃昏擊柝聞。高樓俯遠海。老樹入寒雲。萬里山河勢。當時戰代勳。悲歌動歲暮。雨雪日紛紛。</text>
<title>登北樓懷月川君 月川君。卽李廷馣。壬辰倭亂。守城却賊。邑人立碑頌之。</title>,<text>此地曾殲賊。今來壯所聞。戰塲多暴骨。兵氣尙屯雲。邑有遺民祀。功歸太史文。時危望西北。重憶李將軍。</text>
<title>北城晩望</title>,<text>落日垂空闊。靑天散赤霞。潮聲入郡郭。海色照人家。客路西江阻。歸心北斗賖。寒城臨欲閉。風急響悲笳。</text>
<title>北城晩望 其二</title>,<text>歲暮天涯傷客心。郡樓蕭瑟且登臨。池邊鴈聲相應。海上魚龍氣自陰。落日故懸西望眼。凉風不斷北開襟。故園三月無消息。腸斷秋山何處砧。</text>
<title>龍鳳寺</title>,<text>夙抱霞外契。玆遊展淸眺。捨馬陟危陘。停策臨海嶠。岧嶢靑蓮界。佛殿倚雲峭。金繩引覺路。寶塔流神曜。胡僧炯碧眼。顧我發微笑。問法見眞如。翻經入精要。方悲有涯促。益悟無生妙。諸天夜有月。萬象歸一照。水定湛圓鏡。風息虛衆竅。此際何所言。寂寞發孤嘯。</text>
<title>鹽城郡齋聯句 明谷，昆侖。各用手筆凈寫與之。今見在。</title>,<text>浩蕩乾坤內。浮生各有爲。駏蛩非一性。蘭菊亦殊時。末路牙琴在。交情古劍知。百年眞莫逆。千里得相隨。官舍携明燭。賓筵對玉巵。登樓謝公勝。賦雪馬卿奇。鶚立當朝正。鸞棲下邑卑。名慚峴首石。興在習家池。健筆山河得。淸遊觀沼宜。綠陂通海滿。紅藕度秋衰。領略環滁記。追騰泛穎詩。浦帆寒雨落。城角曉霜吹。野入窻中盡。天從樹外垂。重修梧相閣。一讀李侯碑。舊蹟丹靑改。遺祠父老悲。古今殊有感。文酒若相期。壁月三更轉。朱欄百尺危。綺羅爭夜醉。歌曲使人遲。鳧舃追仙宰。龍宮訪遠師。楓松森寂歷。臺殿欝參差。佛日懸金塔。天花隱寶帷。洞回巖徑約。峰拆海波馳。應接知無暇。攀登却忘疲。奇觀不盡意。浮世故多歧。惻惻捐親友。悠悠告別離。北風征馬動。南浦客舟移。絶藝無知者。悲歌欲向誰。賴公賢父子。憐我拙男兒。卽事成三影。傍人摠九疑。殷勤白駒詠。遲暮重來思。</text>
<title>聽松堂別李秀才 辛未</title>,<text>落日溪頭別。君歸水亦流。空留春草色。寂寞使人愁。</text>
<title>淸心樓</title>,<text>驪州郭外是長洲。落日餘輝半水樓。望眼極天孤鳥去。歸心决峽大江流。居僧磬出東林塔。賈客燈依北岸舟。牧老死來空勝地。龍門山色使人愁。</text>
<title>花石亭</title>,<text>花石亭猶在。先生去不歸。江春空草長。野日自鳶飛。每挹高風遠。深嗟俗學非。當時有龜老。道義竟無違。</text>
<title>太古庵贈密上人</title>,<text>絶頂茅庵小。雲霞生坐床。禪心持半偈。慧眼鑑他方。古栢庭前立。寒花塔底香。眞如卽此是。不必問空王。</text>
<title>別後</title>,<text>昨日樓東別。今朝獨上樓。靑山猶在眼。征馬到何州。</text>
<title>旅思</title>,<text>旅食仍遷次。居然病在身。牛衣雪裏客。鶴髮夢中親。城角頻催曉。江梅欲報春。歸心與漢水。日夜向西津。</text>
<title>晩望</title>,<text>暝色將愁至。孤城騁目餘。徒勞入關夢。不見渡江書。鳥雀山門靜。龍蛇水國虛。飄蓬各千里。二弟近何如。</text>
<title>登南漢山城西將臺有感</title>,<text>南漢城頭落日時。黃雲畫角不勝悲。峰高尙憶靑駹馬。臺逈空瞻白鵲旗。戰地風烟餘慘淡。霜天河岳靜逶迤。明朝又欲扁舟去。忍讀三田渡上碑。</text>
<title>曉起送公遠弟</title>,<text>夜語明星爛。行人稍下樓。依依霧裏別。日出馬蹄留。</text>
<title>西翁席上。次禮卿韻。</title>,<text>析析風枝勁。沉沉雪夜嚴。疎星還暎地。微月不盈簾。老興歌初放。情談酒屢添。愛君流俗內。通介自能兼。</text>
<title>獨夜</title>,<text>冬至初過臘不遙。窮陰氷雪塞寒霄。山河獨夜方迢遞。鍾鼓嚴城正寂寥。京洛歲時淹伏枕。天涯消息阻回橈。幽居更覺傷遲暮。白首詩書送聖朝。</text>
<title>臘日</title>,<text>今歲嘉平去歲同。季冬寒日更多風。授時已接三正統。息物還收八蜡功。春逼樓臺殘雪白。夜喧兒女小燈紅。良辰燕飮堪隨俗。却愧朱顔並老翁。</text>
<title>山齋</title>,<text>山齋夜雪有誰知。山鵲朝鳴山木枝。老子擁衾猶不起。梅花開後又新詩。</text>
<title>放吟 壬申</title>,<text>天下事不如意。世間誰是知音。浮雲流水朝暮。明月淸風古今。</text>
<title>春日</title>,<text>學道方知有此身。半生端悔作詩人。高齋永日垂簾坐。一樹花開四海春。</text>
<title>述哀</title>,<text>自我罹窮阨。生趣若枯木。賴爾得開口。聊以慰心曲。嗟汝今已矣。令我日幽獨。入室如有聞。出門如有矚。觸物每抽思。如繭絲在腹。哀彼一抔土。魂骨寄山足。平生不我遠。今夜與誰宿。空留絶筆書。婉孌當面目。開箱不忍視。但有淚相續。冥漠九原下。爾豈聞我哭。</text>
<title>述哀 其二</title>,<text>銜哀痛入骨。百感嬰寢食。怳忽音與形。昨日猶我側。沉沉淵中珠。一墜不可得。經時冀或忘。逾久思彌劇。悲來隱五內。中夜起太息。家人知我戚。將喩語先塞。相顧但掩袂。此心轉愴惻。春風動萬物。草木回生色。鹿鳴求其子。翔鳥奮羽翼。人生有不如。羨爾反無識。</text>
<title>有感</title>,<text>昔與隣兒戲。隣兒今獨來。東風芳草色。忽復滿池臺。</text>
<title>風雨</title>,<text>風雨曉凄然。已知寒食天。傷春又傷別。淚落杏花前。</text>
<title>出門</title>,<text>一春閉戶愁兼病。寒食淸明空物華。今日偶追少年子。出門始見辛夷花。鳴鳩隔樹在何處。飛燕入簾知故家。欲使風光不笑我。應從醉裏作生涯。</text>
<title>寒食行</title>,<text>仲春寒食多風雨。城裏人家盡上墓。北邱山下無數冢。蔓草荒烟古今路。紛紛士女遍中野。酒食雞豚兼賽社。馬醫夏畦皆有鬼。哭聲應徹重泉下。原頭祭罷委蒭狗。躑躅樵歌齊拍手。千秋長憶孟嘗君。意氣豪華竟何有。是知富貴熏天勢。不及春風一杯酒。人生行樂須恣意。何用憂愁苦憔悴。東隣老翁昔少年。昨日開花今在地。君不見北邱山。寒食年年人往還。</text>
<title>聞鴈</title>,<text>春日江南鴈。連行復北飛。來時見吾弟。何事不同歸。</text>
<title>武溪</title>,<text>憶昔尋眞此地行。武溪春日復含情。依然對酒靑山在。忽已看花白髮生。天闊歸雲多倦態。洞虛流水不停聲。移居正喜仙區近。每到林泉意自淸。</text>
<title>洪君則與崔李兩斯文遊閔漬巖。歸示我以詩和之。</title>,<text>閔漬巖前三子遊。攀援桂樹此山幽。穿來一路通雲際。看盡千峰到水頭。廬岳猿啼誰送客。桃源花發已回舟。新詩起我登臨興。夢落松風山暎樓。</text>
<title>聽松堂。與君則，士彦，天賚同賦。</title>,<text>濯足澗中水。登樓山雨來。歸雲萬壑暝。返照一峰開。勝地人頻改。殘樽客未回。徘徊撫風珮。流悵此池臺。</text>
<title>次士彦月溪夜泊韻</title>,<text>上峽多風浪。牛川復月洲。連山夾兩岸。獨夜有孤舟。旅泊同鷗宿。歸心競水流。津途倦行役。浩蕩棹歌愁。</text>
<title>聽松堂</title>,<text>萬松環抱一溪回。中谷無人寒广開。每夜明星西岳近。有時靈雨北壇來。山阿寂寂更誰賞。風壑泠泠虛自哀。獨見孤雲猶舊態。天高不動白崔嵬。</text>
<title>西翁與諸子來過</title>,<text>山夜留歸客。孤燈耿翠微。風泉疑雨至。露草見螢飛。嶽近星垂枕。亭虛霧入衣。君能數來過。此地足忘機。</text>
<title>伏聞車駕謁聖策士</title>,<text>法駕通宵戒六飛。五雲佳氣引龍旂。宮中劍珮風聲遠。仗外星河曙色微。視學禮爲三代重。崇儒道不百王違。更聞親策丹墀下。誰把文章補衮衣。</text>
<title>夕步溪上。贈君範。</title>,<text>落木高風生暮愁。與君携手到溪頭。如今已是悲秋客。別後那堪獨上樓。</text>
<title>溪上遣興</title>,<text>落日光猶在。秋山夕復淸。老楓稀見影。寒澗稍聞聲。妙在無言境。超然獨往情。崢嶸千仞壁。倚杖看雲生。</text>
<title>伏聞車駕幸齊陵。路過松都滿月臺。駐輦登覽。謹此賦詩。以代應制。</title>,<text>虎旅遵喬嶽。鸞輿駐古臺。千官捧日月。萬騎擁風雷。此地名都會。當時霸業開。大功初統合。孱裔竟陵頹。宮觀南山頂。城池北斗隈。春花擲毬去。秋草射麋廻。聖暴殊天命。興亡閱刦灰。繁華前代盡。感慨後王來。故國市朝變。荒墟樵牧哀。馬嘶金井樹。烏啄玉階苔。睿覽徵文物。宸心戒禍胎。宜春誰獻賦。獨許長卿才。</text>
<title>秋興</title>,<text>野人籬落過重陽。滿地寒花寂寞香。何限秋光渾不管。獨留虫語五更霜。</text>
<title>到農巖山居</title>,<text>峽山何疊重。荒塗無阡術。穹林上刺天。欝欝虎豹穴。苟非絶世者。安得此焉室。良由懷苦心。得以配前喆。見我一相笑。驩然共蔬糲。玄譚討靈域。秘思抽道帙。徘徊明月磯。放歌衆山出。山高只可仰。水流長不絶。造化故多奇。斂爲方寸物。看君山澤癯。髭髮勝曩日。鶴鳴在九臯。獨立毛羽潔。我欲從君遊。偃仰此生畢。</text>
<title>白雲寺奉呈農巖</title>,<text>白雲雖不盡。終有到頭時。寺路深難辨。天香近始知。僧棲鳥亦定。客至月如期。正喜高人語。山鍾報曉遲。</text>
<title>送聖徵之寧邊</title>,<text>鐵甕孤城月。驪駒萬里歌。秋來添白髮。送別故人多。</text>
<title>汝九將發。因雨阻留一夜。翌日始行。臨別愴恨。無以爲懷。口占一律。</title>,<text>客子將行雨阻留。今朝無雨却生愁。臨歧不忍輕分手。上馬纔容一轉頭。采采蘼蕪傷遠道。茫茫江漢送孤舟。只應夢裏追君去。直到昇平古驛樓。</text>
<title>汝九別後夜坐有作</title>,<text>夜色還燈火。秋山獨掩扉。天長傷遠道。霜重念寒衣。行子方懷役。居人已望歸。君非鷓鴣鳥。何事每南飛。</text>
<title>東溪</title>,<text>東溪物色使我悲。昨日會合今別離。從來憂喜本同域。亦知聚散無定時。日之夕矣羊牛下。行人何處初息駕。松梢明月還復來。千里江山共淸夜。</text>
<title>對月贈公遠</title>,<text>秋空明月懸。照此酒樽前。別意方寥落。江行正杳然。霜飛七浦樹。鴈落五原天。更憶南征客。今宵何處眠。</text>
<title>送禮卿之安州</title>,<text>風塵爲吏苦摧顔。西出悲歌滿古關。駐馬登樓臨薩水。高秋落日見香山。身遊絶塞浮雲外。名動諸侯上客間。此是繁華行樂處。男兒有意視刀環。</text>
<title>憶禮卿</title>,<text>塞鴻秋盡少南飛。游子天涯尙未歸。關月只應懸客夢。邊霜無那透征衣。他鄕白酒誰相待。故國寒花亦已稀。今夜樽前君不見。小樓燈火掩重幃。</text>
<title>歲晩憶金兒</title>,<text>去年今日爾在抱。今年不見我心搗。寒天淚盡南郭雪。長夜魂歸北邱草。人生百歲不爲多。父子四年曾莫保。悲來欲置難遽忘。白屋靑燈使人老。</text>
<title>池上漫興 癸酉</title>,<text>閑來池上枕肱眠。影落澄波水底天。日午柳風吹拂面。靑山還復在吾前。</text>
<title>洪仁甫挽</title>,<text>千古心長壽短。四海眼大身微。積城無限春草。生出靑山死歸。</text>
<title>聞西翁與諸人出遊華陽亭。賦此寄之。</title>,<text>聞君避暑華陽亭。小吏還能賦在坰。邀入苑中看駿骨。醉臨沙渚斫魚腥。人間火宅不勝熱。郭外雲山無數靑。安得輕衫縱馬去。新川烟雨共揚舲。</text>
<title>東郊</title>,<text>野田禾黍欝芃芃。野老茅茨在樹中。雙鷺閑眠稻花雨。亂蟬爭噪栗林風。卜居有約年年誤。出郭看山處處同。今夜還投上方宿。欲將心法問支公。</text>
<title>花潭有懷徐先生</title>,<text>不見先生面。猶識先生心。潭上有明月。長川流古今。</text>
<title>將向朴淵。少憇天磨山城南門。</title>,<text>山高不可上。歇馬坐城頭。突兀憑孤劍。蒼茫見數州。鍾鳴蕭寺夕。木落故都秋。萬古一長嘯。英雄幾此遊。</text>
<title>大興寺</title>,<text>盤回磴道歷千重。古寺登樓已暮鍾。衆水合來爲大壑。片雲生處是何峰。殘碑尙記前朝事。落葉渾埋過客蹤。明日行臨朴淵上。欲將興廢問神龍。</text>
<title>黃州</title>,<text>三爲西塞客。匹馬過黃州。寒日長川水。蒼山古郡樓。他鄕少相識。此去復誰留。關路橫千里。風烟似昔遊。</text>
<title>練光亭</title>,<text>長江如練抱城流。光動城頭百尺樓。箕子故都餘落日。檀君陳跡杳高秋。鳥歸白塔烟中寺。人語靑楓浦裏舟。誰道西京佳麗地。山川滿目自生愁。</text>
<title>龍岡道中</title>,<text>鴈急西風霜滿天。窮秋關塞氣蒼然。蕭條草木孤城外。迢遞山河倦馬前。落日孤雲隨遠客。黃花白髮感衰年。故鄕縱欲登高望。路盡龍岡地一偏。</text>
<title>吉浦秋懷</title>,<text>有弟西南客。吾今亦未回。身留臨海郡。淚落望鄕臺。社燕昨已去。秋花他自開。人生重家室。歲晏可歸來。</text>
<title>吉浦秋懷 其二</title>,<text>山月初生夕。虫鳴復掩扉。客心愁獨臥。燈火耿餘輝。林黑鳥棲定。江寒人語稀。也知鄕路遠。猶得夢中歸。</text>
<title>吉浦秋懷 其三</title>,<text>客與南飛鴈。相逢江浦間。裵回不能去。幾日度關山。流水皆東走。浮雲亦北還。野人來問我。應恠損朱顔。</text>
<title>旅懷</title>,<text>歲暮窮鄕滯病居。一燈相伴夜窻虛。愁來懷抱欲誰語。漫檢家人前月書。</text>
<title>還到金川。與舍弟別處。</title>,<text>聞汝先歸上北堂。獨憐吾病滯殊鄕。今朝却到分携處。野水寒鴉又夕陽。</text>
<title>寄春谷 甲戌</title>,<text>墻西高臥憶墻東。老子幽居此意同。佳節忽來憐鬢白。濁醪初熟喜花紅。閑門草色斜陽裏。高柳鶯啼細雨中。千載神交唯點也。浴沂春服舞雩風。</text>
<title>春興</title>,<text>自知白髮不宜花。猶向花前弄物華。却恐春心逐柳絮。東風吹去落誰家。</text>
<title>客去 乙亥</title>,<text>客去門還掩。幽齋臥悄然。三春餘短髮。萬事入孤眠。乳雀靑林杪。閑花白日邊。從今謝來往。且可學逃禪。</text>
<title>獨夜</title>,<text>獨夜懸明月。天涯共此輝。山川一何遠。客子幾時歸。草露霑仍重。星河望漸微。孤懷繞庭樹。烏鵲莫驚飛。</text>
<title>送劉德而之龍灣</title>,<text>京洛相逢止半年。今朝悵別市橋前。愁來立馬臨秋水。醉後聽蟬向暮天。出塞欲尋灣舘路。還家先上浿江船。離心獨有凉州曲。寄入胡姬錦瑟絃。</text>
<title>寄劉德而</title>,<text>浿江歸客意如何。萬里還悲出塞歌。昨日與君爲別處。獨留衰柳暮蟬多。</text>
<title>書懷</title>,<text>每欲移家住近山。此身於世不相關。須營草閣無墻壁。盡取千峰入臥間。</text>
<title>寓居</title>,<text>草屋簷何短。褰帷臥見天。秋深露始結。夜久月孤懸。奉老憂多病。移居苦少錢。不眠聞落木。兼此感流年。</text>
<title>有感</title>,<text>處世何人百歲能。一生歌哭苦相仍。今朝又報阿兒死。却憶頭陀峰上僧。</text>
<title>爲李處士詠盆梅</title>,<text>窻外千峰積雪。床頭一樹寒葩。看君道骨淸甚。莫是身學梅花。</text>
<title>爲李處士詠盆梅 其二</title>,<text>眼明忽驚新蘂。坐久渾忘暗香。夜來抱琴花底。恰有孤月流光。</text>
<title>爲李處士詠盆梅 其三</title>,<text>縱在人間非俗。却從林下爲生。不恨終身寒苦。自知稟性孤淸。</text>
<title>爲李處士詠盆梅 其四</title>,<text>花中亦有高士。天下豈無眞仙。流水靑山境界。小窻烏几因緣。</text>
<title>爲李處士詠盆梅 其五</title>,<text>窮陰剝處生意。明月圓時返魂。雪埋山下幽逕。春動水邊孤村。</text>
<title>過北隣 丙子</title>,<text>幽居伏枕動經旬。今日開門始見春。溪水忽生知得雨。柳風雖惡不妨人。每探花事來東崦。却逐鶯聲到北隣。欲識老夫疎懶態。白雲惟爾似吾身。</text>
<title>遣興</title>,<text>輕陰弄日瞹春空。小閣餘寒㥘老翁。隔屋鳴鳩如卜雨。傍溪垂柳不禁風。幽居伏枕何人問。節物關心去歲同。笑喚山妻催釀酒。淸明欲近杏花紅。</text>
<title>題洪君則葬兒詩後</title>,<text>覽君瘞夭作。一讀有餘悲。尙憶初生日。終非暮出兒。靑山怨杜宇。春雨暗棠梨。此痛吾偏甚。猶看子未衰。</text>
<title>憶龜兒</title>,<text>草宿新墳歲已回。一噑猶阻寫深哀。依然昨夢聞兒語。想有孤魂待父來。山店紙錢寒食過。野田樵火白楊摧。獨憐先壠長隣近。多少諸孫膝下陪。</text>
<title>和常卿絶句</title>,<text>莫上白蓮去。留爲明日遊。恐敎佳處盡。無復入山求。</text>
<title>寄西翁兼簡春谷</title>,<text>西園詞客好風流。何事逢春不肯遊。燕子歸來開社酒。杏花零落掩山樓。詩將勝地公然廢。病對韶華半是愁。更報城南居士道。可能連騎到林丘。</text>
<title>山行</title>,<text>山路將窮轉水涯。忽看林際是誰家。閑狵不解迎人吠。老樹當蹊臥發花。</text>
<title>述志</title>,<text>十年窮厄坐虛名。慙恨迷途枉此生。近向道中知有味。漸於身外欲忘情。洗來急雨山還靜。過盡浮雲水始淸。今日聖賢書滿眼。試從何處着吾誠。</text>
<title>次李大來箭郊韻</title>,<text>箭郊春草接江關。牧馬千羣散此間。可惜龍媒空老死。無人騎去到天山。</text>
<title>雨過</title>,<text>急雨捎山過。溪樓水半扉。薄雲猶帶濕。纖月稍生輝。鳥宿知行止。蛙鳴競是非。悠然觀物意。一笑付天機。</text>
<title>送宏弟往問水村主人</title>,<text>當時漂母飯王孫。尙愧千金未報恩。送爾此行生舊感。豆花秋雨臥孤村。</text>
<title>李萬戶挽</title>,<text>長白山頭秋月輝。磨天嶺上鴈南飛。去時妻子今迎哭。萬里牛車不是歸。</text>
<title>西翁與諸子携酒來。宿溪堂爲別。</title>,<text>欲別皆親友。孤燈語更長。淸樽一夜盡。白髮兩心傷。薊樹秋蕭瑟。遼河路杳茫。却憐簾外月。隨我向他鄕。</text>
<title>肅寧途中</title>,<text>驛騎衝星過浿關。西征幾日到龍灣。地遙屢失還家夢。霜重先摧出塞顔。朔氣漫空薩州戍。秋陰欲雨肅川山。邇來詩律多悲壯。宛在荊高擊筑間。</text>
<title>安州</title>,<text>安州控扼壯關防。西去龍灣接瀋陽。地出勁兵同趙代。城摧强敵閱隋唐。徘徊落日江流急。慘淡凶年野色荒。此是行人斷腸處。更看前路極天長。</text>
<title>百祥樓</title>,<text>薩水滔滔日夜流。西風吹動百祥樓。迎霜鼓角音何厲。近塞山川氣不柔。節度有魂餘古廟。乙支無跡但虛舟。登臨物色傷心地。未到龍灣已白頭。</text>
<title>晩望</title>,<text>萬里登樓目。蒼然見古今。山河皆朔氣。城郭更秋陰。旗動臨江色。笳橫出塞音。將軍破敵處。俯仰一霑襟。</text>
<title>曉起</title>,<text>客子起中夜。高樓霜霰微。繁星寒更動。宿鳥暗相依。夢恠或書壁。愁多頻攬衣。前途不敢問。况復說東歸。</text>
<title>登宣川倚劍亭。憶金將軍。</title>,<text>當日宣川守。深河戰不歸。大東臣獨有。中國事全非。尺劍餘秋色。孤城半落暉。悲歌塞天闊。倚馬看雲飛。</text>
<title>夕抵龍川</title>,<text>隴月昏猶照。微光在馬頭。行人暗相語。共是出關愁。</text>
<title>登義州統軍亭</title>,<text>龍灣地卽玉門關。萬里西征尙未還。獨上危樓蕭瑟後。平臨大漠杳茫間。秋風葉下鴨江水。朔氣雲屯松鶻山。愁殺胡笳出塞曲。行人有淚落刀環。</text>
<title>龍灣歌</title>,<text>龍灣地接古遼東。塞俗相傳有俠風。妓女皆能騎駿馬。小兒生卽引琱弓。</text>
<title>龍灣歌 其二</title>,<text>生長邊陲意氣多。身披胡服脚尖靴。逢人半作中華語。上馬先爲出塞歌。</text>
<title>龍灣歌 其三</title>,<text>鴨江西望白雲間。漢使乘槎昔往還。欲向傍人問前路。鳳凰城外是何山。</text>
<title>龍灣歌 其四</title>,<text>勸君今夜盡餘杯。一渡龍灣幾月廻。燕塞秋風吹馬去。漢陽春草待人來。</text>
<title>龍灣歌 其五</title>,<text>淚落哀笳不忍聽。行人莫上統軍亭。秋深塞草蕭條白。日暮胡山歷亂靑。</text>
<title>統軍亭</title>,<text>萬古傷心百尺樓。蕭條沙塞眺高秋。山河氣欝常如怒。堞壘形危盡欲愁。旗捲朔風來大漠。角吹孤月下凉州。明朝更有分離恨。直到中江始放舟。</text>
<title>重陽。與劉德而登統軍亭。</title>,<text>城上高樓天四開。浮雲落日共徘徊。參差衆岳遼東出。斷續孤鴻漠北來。白髮不堪吹帽節。黃花無數望鄕臺。故人置酒能千斛。羌笛琵琶莫謾哀。</text>
<title>灣上</title>,<text>鼓角悲秋聽。胡天夕復空。宿雲低薊北。孤月出遼東。鞍馬他鄕遠。關山此路窮。客愁歸未得。先我有南鴻。</text>
<title>灣上秋興</title>,<text>九月風沙振大荒。邊城秋日淡無光。磧中草帶西霜白。關上雲連北氣黃。牧馬每窺當路塞。請纓誰繫左賢王。傷心萬古華戎界。剩水殘山是戰塲。</text>
<title>灣上秋興 其二</title>,<text>夜醉華筵倚劍眠。夢回方覺是窮邊。城寒戍客笳中月。野靜單于獵後烟。楡落只應先北地。鴈飛何遽盡南天。故園物色重陽過。叢菊花開也可憐。</text>
<title>尙憶</title>,<text>尙憶單車入瀋陽。思歸一曲淚千行。傷心忍說當時事。老眼難看此虜亡。縱有東臣非范蠡。自爲南帝豈懷王。西方欲問知何處。馬耳山高鴨水長。</text>
<title>留別任行臺</title>,<text>絶域無端久滯留。征車將發更回頭。猶能出塞攀驄馬。獨未臨江上桂舟。酒後黃花虛滿地。夢中寒雨故侵樓。平生不解傷離別。今日辭君始欲愁。</text>
<title>馬上作</title>,<text>關路秋風杖劍歸。馬頭黃葉亂投衣。人穿曠野微茫去。鴈帖孤雲隱約飛。左海此生行欲老。中原回首意多違。從今只合收蹤跡。永保幽居杜德機。</text>
<title>咏畫 二首</title>,<text>草澤潛光世莫猜。釣臺曾不換雲臺。平生悔識劉文叔。多事羊裘物色來。</text>
<title>咏畫 二首 其二</title>,<text>梁甫吟成抱膝時。渭川莘野遠相期。使君不學湯三聘。那得祁山六出師。</text>
<title>寄西翁白川庄</title>,<text>凶歲歸田也自閑。洛中多事不須還。霜前穫稻秋行野。雪裏尋僧夜到山。生世食衣裁取足。暮年兒女亦怡顔。獨憐天地無家者。白首湛浮市巷間。</text>
<title>澄懷閣對雪。和主人用龜谷韻。</title>,<text>暮天初雪落。風力入山扉。返照明邊見。橫雲斷處飛。到門深沒馬。留客細霑衣。酒盡吾當去。棲鴉亦早歸。</text>
<title>雪中訪李處士華國</title>,<text>獨往西林日已昏。暗隨樵子到柴門。深深雪沒溪中彴。漠漠烟和樹裏村。正好擁爐開小酌。忽思觀獵出平原。憐君苦作袁安臥。死不從人肯乞恩。</text>
<title>晩過北村</title>,<text>草屩衝山雪。行行踏澗沙。千峰唯一路。獨樹是誰家。客至聞寒犬。樵歸伴夕鴉。溪風吹小立。渡水幅巾斜。</text>
<title>苦寒行</title>,<text>長安雪後多北風。大寒應知天下同。五城宮闕無暖氣。何况牛衣白屋中。比歲不登民半死。嗚呼栗烈復此冬。山欲樵兮雪崢嶸。水欲漁兮層氷橫。我願司寒莫傷人。殺彼虎豹無得行。</text>
<title>苦寒行 其二</title>,<text>今年苦寒無古昔。臘月雪下平地尺。城中束薪貴於桂。北岳南山一色白。八蜡不廢索萬物。赭鞭鞭草何所益。踆烏側翅不敢飛。密雲蔽日難爲暉。可笑野人思獻曝。不識君王狐貉衣。</text>
<title>苦寒行 其三</title>,<text>東隣布衣空白首。閉戶讀書甘自守。心中欝嵂萬古事。夜起彷徨看北斗。歲暮天寒地凍裂。嚴風烈烈吹飛雪。朱門酒肉爛如土。貂裘豹炭坐生熱。焉知路傍有餓莩。惜我無力能汝活。</text>
<title>送亨甫之平壤 丁丑</title>,<text>憐君不得意。匹馬欲何之。壯士多貧賤。衰年有別離。春城柳色動。荒澤鴈鳴悲。浿上看芳草。相思知爲誰。</text>
<title>送汝九</title>,<text>家貧每爲別。世難多所慮。人生百歲間。能得幾悅豫。如何春鴻歸。送爾復南去。久知此當有。摻袂何太遽。依依兄弟情。惻惻老親語。東風吹游子。立馬山欲曙。出門一以遠。行矣逐徒御。迢迢大江南。路盡飛鳥處。羈旅易爲感。異鄕難久據。毋使我門柳。相思盡飛絮。</text>
<title>昨日</title>,<text>昨日別離處。今朝見行跡。馬嘶如可聞。千里起咫尺。江南有春草。嗟爾遠遊客。</text>
<title>病起</title>,<text>病起猶能步。孤遊入洞門。心知雲際路。坐愛水邊村。雪壑流初響。春山氣自昏。相逢有樵者。意足各無言。</text>
<title>簡蕉窻南殿直廬</title>,<text>南宮春日柳初黃。齋沐連旬學太常。星象夜瞻天北極。御容朝拜殿中央。庭陰自接樓臺肅。嶽氣常和草木香。料得此間無一事。應將歌頌續芝房。</text>
<title>贈西翁</title>,<text>海曲三冬滯雪霜。江西寺裏宿僧房。還同客鴈懷前侶。更逐春風入故鄕。書閣掃來山色滿。酒壚開後柳條長。只憐抵老無多興。浮世交遊半在亡。</text>
<title>街上口占</title>,<text>雪盡橋頭萬柳新。御溝流水綠粼粼。暉暉日轉靑臺午。漠漠雲開紫閣春。聽得歌鍾皆甲第。閱來車馬少閑人。君看漢代長安市。季主當時亦隱淪。</text>
<title>西翁與禮卿。夜過留宿。用唐人韻。</title>,<text>故人一斗酒。尋我杏花林。暗露沾衣重。春星映戶深。飛騰少日事。寂寞暮年心。臥聽松風起。泠然空外音。</text>
<title>簡大材</title>,<text>老子墻頭花正開。繁枝數日卽莓苔。春風黃鳥一斗酒。借問故人來不來。</text>
<title>待大材用前韻</title>,<text>昨未開花今又開。思君不見步庭苔。應知西巷春醪熟。待與東林好月來。</text>
<title>汝九家花下詠</title>,<text>獨行庭樹下。遙憶海雲邊。萬里同春色。看花各悵然。</text>
<title>獨往</title>,<text>獨往猶知路。披雲坐復行。洞天如欲雨。山木忽聞鶯。水足流常緩。花高色最明。更須前一步。深入境彌淸。</text>
<title>奉次農巖觀魚韻</title>,<text>春風高倚玩漪臺。俯視羣魚出曝鰓。爲是餌香忘不得。避人纔去却還來。</text>
<title>題幸湖歸來亭</title>,<text>栗里田園好。歸來五柳存。無人爭一壑。盡室住孤村。山雨花垂逕。江春水到門。醉鄕天地大。高枕老樗根。</text>
<title>題幸湖歸來亭 其二</title>,<text>百戰孤城在。江山古幸州。世傳三畆宅。新買一漁舟。夢不騎天馬。身唯狎海鷗。將心寄雲去。終日繞滄洲。</text>
<title>題幸湖歸來亭 其三</title>,<text>萬里西江水。爲君樓下池。鶴飛迎客慣。魚出鼓琴遲。怒浪吹還息。虛舟靜不移。從來二千石。那換一竿絲。</text>
<title>題幸湖歸來亭 其四</title>,<text>種樹千章大。開田百頃寬。封侯此爲等。生世不須官。牛懶眠豐草。鷗輕避急湍。暮山多變態。樓上臥平看。</text>
<title>題幸湖歸來亭 其五</title>,<text>莫謂蘭舟小。猶能載翠娥。暮年閒日月。安處少風波。野抱孤村逈。山連數郡多。持觴勸漁父。和我醉時歌。</text>
<title>與洪君則，洪道陳，李君美。登三淸池閣。</title>,<text>竹淨荷香池閣幽。葛巾終日坐欄頭。峰陰寂歷常垂地。雨氣空濛忽滿樓。纔出洞門皆火宅。却來林下是丹丘。携君更欲窮源去。山路雲深不可求。</text>
<title>哭西翁</title>,<text>天地亦已久。淳風散其眞。玄理何茫茫。恒喜椓善人。斯世之所無。何得永子身。平生孝友心。零落委丘榛。體魄淪厚壤。精爽返穹旻。椉雲御赤螭。焱擧登北辰。生能急人困。死豈無其神。願子爲雨師。甘澍澤枯民。</text>
<title>葬西翁夕歸</title>,<text>朝往哭我友。零雨自西來。夕歸山齋臥。滴瀝簷溜哀。餘悲旣難忘。往念復徘徊。昔子與我好。高義實愛才。形忘折輩行。意得輕貨財。風流命翰墨。萬物聽其裁。今春杏花盛。邀子以金罍。酒酣撫繁枝。起視西日頹。花飛結其子。人去不復廻。沄沄東逝水。欝欝長夜臺。我今終已矣。情至孰爲開。</text>
<title>雨中遣悶</title>,<text>久雨添幽趣。燒香好讀書。猶看階鬪蟻。不覺釜生魚。白水閑門入。靑山午睡餘。四隣多絶火。吾敢恨貧居。</text>
<title>與李處士劇談古今事。冒雨晩歸。</title>,<text>君何多病我何窮。俯仰乾坤此意同。語罷出門山雨細。一川垂柳滿簑風。</text>
<title>聞絡緯</title>,<text>淸夜山風生桂枝。星河垂地白逶迤。今年更覺迎秋早。六月西林絡緯悲。</text>
<title>獨立</title>,<text>獨立烏紗柳影中。長川流月去無窮。此心却在孤雲外。天際吹來滿面風。</text>
<title>題昆侖子哭柳太常詩後</title>,<text>我讀昆侖哭柳詩。筆端鼓舞何其奇。爛如游目五都肆。火齊木難光陸離。凜如身入武庫中。霜鋒雪鍔排差差。縱撗出入三百字。氣雄語壯意則悲。昔子摛藻尙高華。力追開元數作家。乃知才大無不能。赤手居然捕龍蛇。吾聞子房貌婦人。胸中有膽大於身。博浪一椎天下動。英雄萬古嗟其勇。邇來文章不滿眼。相門父子淸論重。欲將風雅洗陋俗。往往靑雲見推轂。惜哉柳子何命薄。不及身作籠中藥。作詩哀之亦何益。今日高才已冥漠。人生自古貴知己。孔圉豈不稱文子。嗚呼世間難遇九方臯。何限驊騮伏櫪死。</text>
<title>三淸洞歌</title>,<text>白蓮峰作龍虎盤。中有三淸古玉壇。壇前欝欝松樹林。洞陰六月靈風寒。少年携酒此來往。與遊者誰皆吾黨。蕉翁落筆雲烟動。林老放歌巖谷響。數十年來非舊觀。萬松濯濯偸斫殘。坐令神嶽日憔悴。骨立雲根剝蒼翠。小民于法不容誅。直恐元氣終凋枯。哀壑無光水流急。山鬼谷深風號呼。同遊故人復誰在。獨見靑山今不改。人間俯仰已如許。滄海桑田豈虛語。欲飛不飛松上雲。知我此懷惟有汝。</text>
<title>書懷</title>,<text>富貴本非吾願。溪山那是世情。千古心中至樂。一生身外浮名。</text>
<title>王昭君</title>,<text>遠嫁無金莫謾悲。世間終古妬娥眉。當時只在深宮裏。老死君王也不知。</text>
<title>鐵車牛行</title>,<text>大車彭彭服兩牛。前牛後牛皆垂頭。牛罷車重行不得。十步之內五步休。借問車中載何物。官家鑄錢須銅鐵。此鐵由來出南蠻。萊州大商緣其間。滄溟萬舸簇蝟毛。釜山掛帆來龍山。長安六月烘如火。鐵車相連北山下。將軍幕府壓山谷。萬夫槖籥張爐冶。爐中一日得千萬。鐵貨更與萊商販。萊商日富錢日賤。九府何曾救人困。還聞細民竊爲幣。往往私鑄干邦憲。官家養牛亦有食。車丁歲饑分牛飯。我謂車丁鞭莫疾。牛蹄蹶兮車軸折。車軸折尙可。牛斃不可說。弓牛之角甲牛皮。官家鑄錢何時畢。</text>
<title>春翁挽</title>,<text>有才不必用。夫子信英奇。天生絶代手。神解得於棋。達觀齊得喪。萬古一戲爲。胸襟故碨壘。洗之以酒詩。功名豈吾輩。不朽其在玆。嗚呼凌雲氣。斂彼荒山陲。人生有一死。終亦不足悲。君看守錢虜。身沒復誰知。</text>
<title>春翁挽 其二</title>,<text>西翁昨已化。親朋痛一哭。如何君又逝。使我涕淚續。臨川撫頹運。益覺浮世促。嗟爾征途上。苒苒行相逐。眞觀是何地。兩翁同一麓。默念精爽合。不異西樓宿。平生短歌行。蕭瑟動山木。徒令生者悲。噭噭向斧屋。</text>
<title>晩步</title>,<text>今年節物故相催。八月黃花已半開。病體常從林下臥。詩情獨繞水邊來。寒蛩伏草時時語。老鴈隨陽一一廻。倚杖秋天晩空闊。片雲何意亦徘徊。</text>
<title>散步</title>,<text>散步凉天夕。西風吹鬢斜。暮年依老圃。幽意共寒花。入穴看封蟻。爭枝有墜鴉。秋山日在眼。曾不離吾家。</text>
<title>早興</title>,<text>風露高齋曉。離離見菊花。早興先宿鳥。淸坐向朝霞。得意溪山近。忘機市井賖。嶺頭黃葉樹。半落是誰家。</text>
<title>礪峙途中</title>,<text>野水寒初落。平蕪淡已黃。風高鷹隼健。露下菊楓香。傍馬千峰競。迎人五堠長。悠悠行路者。誰了一生忙。</text>
<title>嫩竹</title>,<text>嫩竹纔數尺。已含凌雲意。騰身欲化龍。不肯臥平地。</text>
<title>題胡僧圖</title>,<text>千峰行欲盡。獨立倚長松。不覺山深淺。微聞何處鍾。</text>
<title>題胡僧圖 其二</title>,<text>擧手指白雲。山童前自跽。不知何所言。只是山中事。</text>
<title>此歲 戊寅</title>,<text>此歲又三日。流年那得遲。迎新終是老。撫往昔爲兒。地氣泉初躍。春心柳欲垂。簾間聊隱几。聽鳥獨移時。</text>
<title>楊根道中</title>,<text>楊根古峽內。十里半空村。野火無人滅。春山欲雨昏。客行防虎跡。農事聽禽言。恨落東風後。先吾入故園。</text>
<title>奉送杏翁歸西湖別業</title>,<text>江湖城郭兩悠然。今日東風似去年。暫向竹林招飮客。却乘春水買歸船。孤琴在膝先迎月。雙鶴隨身並化仙。從古男兒饒富貴。只應難臥好山川。</text>
<title>奉送豐德金使君</title>,<text>纔看初服返菟裘。却有雙鳧別杏洲。野樹花明寒食後。春江浪足使君舟。連年積莩悲鴻鴈。傍海新耕起鵓鳩。五馬此行留不得。聖朝今日急分憂。</text>
<title>對杏花悼西翁</title>,<text>去歲墻頭杏。今春又欲開。可憐花裏鳥。猶喚故人來。</text>
<title>送金生</title>,<text>柳條不須長。曾不繫征人。獨有路傍土。猶得上車輪。嗟爾遠遊子。出門辭老親。負米豈不勞。傷哉仲由貧。遙遙五馬後。跋涉多苦辛。所賴神明宰。投跡得依仁。峽中郡邑幽。雉雊桑麥春。盤飧足哺啜。慰子蒙袂身。丈夫有志氣。寧久涸轍鱗。處約須自奮。讀書無凡民。</text>
<title>感春</title>,<text>每歲逢春擬遊衍。今日東風坐流轉。病中春思太懊惱。咫尺懷人更難見。昨臥西樓聽山雨。杏花墻頭落萬片。却笑老子似兒女。白首猶結花鳥戀。明朝出門獨惆悵。綠陰滿地鶯百囀。</text>
<title>夜來月色微明。落花滿庭。獨坐悄然。有懷情人。</title>,<text>溪上柴門掩白雲。杏花風落雪紛紛。一年春事今如許。山月孤懸不見君。</text>
<title>禮卿見過。用杜詩韻。</title>,<text>柳下柴門苔逕微。門前有客見鶯飛。相思昨夜月初滿。卽對故人花已稀。此地山深同野寺。誰家酒熟當春衣。莫嫌藉草移時坐。好放囊雲送子歸。</text>
<title>送客之江都</title>,<text>憶曾爲客沁州城。獨上高樓意不平。鐵馬坐看天塹渡。布衣誰遣瀋陽行。海門夜雨潮兼至。戰地春風草又生。今日朝廷還乞米。送君西去大江橫。</text>
<title>中興洞</title>,<text>一入中興洞。千峰不可分。孤庵問樵子。敗堞弔將軍。古壁花垂雨。春潭氣吐雲。漫山肥膩草。步步佛香聞。其二突兀雲臺峻。齊標露積雄。根蟠千地裂。勢與九天通。積氣生靑靄。飛流掛白虹。山僧或能上。只是借泠風。其三昔別名山去。人間二十年。再來猶一路。此地卽諸天。日暮雲中磬。春深樹下禪。潺湲西澗水。昨夜夢依然。其四舊識三峰是。玆遊四子同。採芝深谷裏。吹笛白雲中。石坐危相向。溪行折復通。長松一百尺。鶴羽墮天風。其五窈窕春山裏。唯聞黃鳥鳴。遊人臨水飯。樵客踏花行。雨氣孤峰濕。泉流萬壑平。窮源不可得。前去只崢嶸。</text>
<title>閔漬巖</title>,<text>閔漬巖頭花正紅。倚花吹笛向春空。不愁前路穿雲遠。且坐松風澗水中。</text>
<title>看山</title>,<text>看山宜緩不宜忙。意與淸溪繚繞長。溪水欲窮山亦盡。一身穿過百花香。</text>
<title>文殊寺</title>,<text>蕭寺昏鍾度上方。俯看千界一微茫。星搖絶頂樓臺影。風散諸天草木香。行處嶽雲生蠟屐。坐來江色到禪床。當時老宿今無在。不恠滄翁白髮長。</text>
<title>下山</title>,<text>山花欲落始登山。看盡千峰一宿還。雲與老僧留絶壁。水流隨我下人間。</text>
<title>初夏溪上漫興</title>,<text>燕語鶯啼山寂然。客來相對午窻眠。不知庭草欺人甚。一雨靑靑到臥邊。</text>
<title>晉卿，禮卿過宿柳下亭。同賦。</title>,<text>昔與林翁宿。君時亦在傍。依然此賓主。不謂有存亡。月落泉聲小。蛙鳴雨意凉。樽前非歎所。白首易悲傷。</text>
<title>和禮卿西翁墓下作</title>,<text>荒原草已宿。是謂子昭墳。駐馬誰迎客。持杯獨勸君。平生餘短碣。萬事一浮雲。杜宇啼山木。傷心不忍聞。</text>
<title>又和春翁墓下作</title>,<text>縱有盈尊酒。君能更飮之。此生無復見。未死卽相思。日暮野花落。山空流水悲。西翁幸隣近。泉下亦論詩。</text>
<title>晩晴</title>,<text>西岑雨初歇。落日澹餘暉。樵牧時相問。牛羊各自歸。野橋橫水斷。村路入烟微。倚杖一舒嘯。長天唯鳥飛。</text>
<title>鵂巖 金施普淸凉別業雜詠</title>,<text>層巖宜四望。獨上意如何。落日滿原野。靑山天際多。</text>
<title>沙川</title>,<text>西川昨夜雨。水深不可渡。隔岸見漁樵。數家臨水住。</text>
<title>栗園</title>,<text>野人似麋鹿。偃息長林間。入林聽黃鳥。出林見靑山。</text>
<title>桑林</title>,<text>鳩鳴桑葉綠。蠶女各提筐。待到蠒成日。繰絲誰短長。</text>
<title>稻田</title>,<text>新移水田秧。討草鋤莫緩。稂莠一何繁。稻苗一何短。</text>
<title>菊塢</title>,<text>種菊須滿地。散之山澗阿。眞同隱君子。林下不嫌多。</text>
<title>蒙泉</title>,<text>幽泉出山根。决决鳴玉珮。誰言此細流。下及千畆大。</text>
<title>石池</title>,<text>山池夕流滿。孤月正徘徊。遙夜林中意。幽人每獨來。</text>
<title>西村</title>,<text>孤村隱西崦。日夕見炊烟。籬落遙相向。分明隔一川。</text>
<title>花巷</title>,<text>花開村巷靜。日永野人稀。寂寞但高枕。林風時動扉。</text>
<title>西山</title>,<text>田翁占雨候。朝起啓柴關。荷鋤出林去。雲生三角山。</text>
<title>樵蹊</title>,<text>東峰多雲木。一逕入林色。樵歌隱深處。隔水不相識。</text>
<title>牧坪</title>,<text>大牛臥長坂。小牛猶食草。朝去暮還來。自識林中道。</text>
<title>聽雨</title>,<text>聽雨西林下。蕭然一炷香。三人同夜坐。六月已秋凉。遠水山根響。微螢草際光。淸虛日滿腹。丘壑意何長。</text>
<title>東澗</title>,<text>淸晨入東谷。盥濯山澗中。朝光隱翠壁。雨氣方冥濛。濺濺石上溜。肅肅松下風。形神一蕭散。萬慮遂爲空。却顧綠野闊。何去騎牛翁。</text>
<title>田家詞</title>,<text>田家老翁年七十。頭戴靑靑大篛笠。朝出前溪風滿蓑。山雨來時荷鋤立。荷鋤立。心自閑。野田中。往復還。人言田家苦。我道田家樂。五月桑麻繞茆屋。麥熟滿篝蠶上箔。人生衣食裁取足。身爲老農吾不惡。君看賣珠長安市。赤日當天汗雨落。</text>
<title>池上對月吟。示施普。</title>,<text>月出東山外。迎吾上翠微。却來幽澗底。相與弄淸輝。瀑水多吹面。輕雲欲染衣。形神覺悄愴。踏露夜深歸。</text>
<title>又對月</title>,<text>東山一壼酒。又與月相期。半露深松裏。孤懸靜夜時。水聲歸遠野。人影在淸池。共此丘中意。沉吟靑桂枝。</text>
<title>牛背吟</title>,<text>手把南華齊物篇。坐來牛背杳長天。浮雲流水行行遠。直到西峰古寺前。</text>
<title>重過金子淸凉別業</title>,<text>下馬柴門暝。村童慣我迎。投身及鳥宿。入室有虫鳴。雨果多先落。山尊只半傾。居然感時物。暑退卽凉生。</text>
<title>秋霖</title>,<text>夏熱固已劇。秋霖亦何多。西齋高柳底。開戶眺長波。却顧白嶽山。天壁靑巍峨。洩雲生其首。膠葛象龍蛇。散爲天下雨。平陸翻江河。旣慮塌垣屋。復思傷豆禾。禾傷萬民饑。屋塌一家瘥。吾意正如此。彼蒼其謂何。</text>
<title>朝起</title>,<text>朝起淸盥櫛。四體任閑適。碧氣滿虛帷。餘雨暎山滴。對案披古書。前脩怳可覿。年代邈已緬。神期猶未隔。叢叢庭下菊。綠葉抱幽石。縱非艷陽姿。秋色自淸歷。草虫亦何意。孤吟以終夕。</text>
<title>題野人屋壁</title>,<text>野老籬低見遠山。江天落日鳥雙還。耕雲釣月誰非事。縱道身忙也是閑。</text>
<title>修屋漫述</title>,<text>自笑同鳩拙。爲巢漫費勞。行隨百虫入。坐畏北風高。地已從心正。功惟着手牢。當持傅巖夢。版築也身操。</text>
<title>修屋漫述 其二</title>,<text>蝸殼猶能息。鷦枝且自安。身依一室小。眼到九垓寬。醜石還生態。幽花不受寒。優游此焉足。人世白頭難。</text>
<title>重陽夜。獨坐有感作。寄示禮卿。</title>,<text>黃花秋意滿霜天。朗月淸風似去年。獨有滄浪老居士。蕭然白髮坐花前。</text>
<title>禮卿見過。對菊同賦。</title>,<text>重陽忽已過。風雨近山寒。空谷無人到。孤花與子看。身依三逕老。興入一樽闌。敢爾稱高士。幽棲只自安。</text>
<title>詠貧士</title>,<text>荒荒霜下竹。歲暮練實稀。上有孤鳳雛。文章被其衣。如何步塵區。謂言君德輝。北風吹羽翼。啾啾忍朝饑。鴟鳶得腐鼠。仰視嚇且譏。食少心則潔。食多身則肥。秉志旣不同。知命復何希。去矣天路永。千仞起高飛。</text>
<title>過春谷靈几</title>,<text>始到疑猶在。披帷不見人。空床餘坐臥。片木寄精神。親友時來哭。妻孥獨守貧。茂陵無使者。遺草委箱塵。</text>
<title>戊寅二月。淸戶部侍郞博和諾以中江監市出來。灣上求見我東人詩。右揆崔相公擧賤名白于上曰。某以詩名世。可令製之。上曰予已聞其名。卽允下。顧惟螻蟻賤臣。何以得名徹九重也。吁其榮矣。獨恨夫學淺才短。不足以華國而塞彼人之望也。且念生也晩。爲詩而不及於東槎之日。乃爲今日用。尤可恨也。然得聖上一言。此亦足以不朽矣。聊賦一律。以紀其事。</title>,<text>平生小技止於詩。題及南蠻與北夷。虛譽敢當丞相薦。賤名曾入至尊知。鉛刀一割猶爲用。蟠木先容亦見奇。却憶東槎今不得。龍灣羌笛使人悲。</text>
<title>雨夜獨酌感興</title>,<text>門柳黃昏定宿鴉。坐聞鳴葉墜溪沙。寒虫床下深深語。雨菊燈前側側花。臨水一尊如昨夜。隔雲雙杵是誰家。平生學道嗟何晩。每向詩中惜歲華。</text>
<title>秋盡</title>,<text>秋盡今年又送歸。山居寥落掩柴扉。天長老鴈鳴相應。霜重寒花笑亦稀。末路文章知己少。當時事業與心違。夜深倚杖虛簷下。星漢飜光照短衣。</text>
<title>冬日卽事</title>,<text>蒼山雪意暝烟和。廢苑棲鴉集樹柯。老子方爲扶杖立。樵童各解負薪歌。人當儉歲懽情少。天有窮陰病物多。自愧微才還竊祿。從今不敢恨蹉跎。</text>
<title>訪澄懷子病居。用初字同賦。</title>,<text>下馬終南雪。朝暉照郭初。圍來半爐火。語在一床書。深屋梅開未。寒階鳥跡餘。知君臥病意。欲學子雲居。</text>
<title>此歲</title>,<text>此歲看將盡。眞同欲去人。低回不忍別。衰老更傷神。乳鵲先知氣。鳴雞只報晨。荒年羊酒貴。閭里少迎春。</text>
<title>夕眺 己卯</title>,<text>溪上樵歸欲閉門。禁城鍾鼓動黃昏。烏棲月細依山郭。人語燈深隔樹村。比歲阻飢今更甚。少年行樂老誰存。夜來稍覺生春意。酒熟東風近上元。</text>
<title>同金參奉，洪進士。登南宮後岡。</title>,<text>崇岡龍虎抱南宮。御氣樓臺北極通。暗向池心窺雪水。高攀樹杪坐春風。孤峰忽在斜陽外。萬戶平沉沓靄中。采采滿盤新艾綠。飯香羹滑飽衰翁。</text>
<title>溪上</title>,<text>夕望臨川逈。幽襟風自開。春陰山半濕。雪水柳邊來。村火遙相照。樵歌各已廻。悠然此中意。待月獨徘徊。</text>
<title>晩步到西崦</title>,<text>柴門獨柳表新年。雪盡春生更可憐。地淨高齋蓄書畫。身閑老子臥風烟。團團野馬遙吹水。漠漠歸鴻乍映天。西崦人家通北郭。葛巾來往一山前。</text>
<title>寄李載大</title>,<text>西湖讀書處。春動汎虛亭。雪盡江光淨。雲生島氣靑。漁家相借問。鮫室有潛聽。我欲從君去。扁舟意杳冥。</text>
<title>四友堂梅花將謝。與主人相對歎賞。抽韻得蕭字。賦三十八韻。</title>,<text>浩蕩江南地。羅浮一夢遙。有生多水澨。隨意或山椒。未害依叢薄。猶憐免采樵。孤根移得早。寸土寄還饒。大有中園色。能爲衆木標。眞疑自蓬島。虛想下璇霄。飾閤才容入。提缾日課澆。琴書宜作伴。松竹合相要。十月乾坤閉。千林雨雪瀌。日行窮北陸。春意返南條。蓓蕾含中粹。英華發外韶。頻窺候新萼。不寐守殘宵。細着初停霰。繁舒卽綴瑤。鴻門碎玉斗。鮫室剪霜綃。皮盡溪苔蝕。査餘野火燒。窻間大庾嶺。簾外灞陵橋。擁腫形偏古。蕭疎韻更超。精神寒後王。顔貌瘦中嬌。素愛肌呈玉。紅嫌頰暈潮。至人姑射臥。游女漢臯邀。濁界披來潔。煩襟對則消。薰深畏骨軟。淸極念腸枵。閉戶香猶洩。回燈影乍搖。桃夭爭妬面。柳弱只誇腰。勁節斯無比。奇姿孰得描。暫衰欣續綻。旣盛惜將凋。暗襲衣中透。輕吹酒上漂。獻花要宋賦。留實待商調。和靖同生活。離騷太寂寥。從敎鶴子狎。不許蝶媒驕。玉笛愁誰弄。氷魂恨莫招。相看春脉脉。獨立夜迢迢。背月鉛粧罷。憑風縞袂飄。難忘衛叔寶。忍別董嬌嬈。淡色終非杏。餘芳豈化蕭。攀枝記昨日。數朶减今朝。絶艷那能久。幽愁不自聊。翻同桑下戀。欲去更長謠。</text>
<title>四友堂席上。疊前韻奉和諸公。</title>,<text>夙昔嘐嘐志。千秋不在遙。修姱尙奇服。芳潔愛申椒。蜀肆聞潛卜。王官有老樵。杜門甘己拙。當局任他饒。蘗苦難爲味。松高也作標。孤懷耿宇宙。浩氣塞雲霄。眼豈容塵眯。胸須痛酒澆。敢期當世具。獨許數君要。歲暮山如睡。天寒雪正瀌。灰吹至後氣。梅破臘前條。曲室堪排凍。衰顔暫借韶。敲扉只越陌。襆被或連宵。陰谷誰投黍。氷池卽幻瑤。檢書抽玉笈。題畫出鮫綃。茶取龍團瀹。香宜艾納燒。呼醪郭北舍。踏月水西橋。境入壺中秘。神從象外超。閑雲太較懶。狎鳥漸生嬌。筆奮蒼龍劍。詩驅白馬潮。傍看諸子競。直欲古人邀。漫興形骸放。淸吟鄙吝消。律才回泰簇。星已歷玄枵。地脉泉深洩。春心柳暗搖。風噓張谷口。霧斂出峰腰。點綴園林匝。分明水墨描。形雖道與屈。志不鬢俱凋。柳下居爲鍛。淮陰飯有漂。庖刀推妙解。賈鐸許能調。此事眞殊絶。吾生未寂寥。飢仍豹文變。老亦驥蹄驕。畏壘夫何異。濠梁只可招。塵埃皆弊弊。丘壑一迢迢。縱海脩鱗沛。翀天逸羽飄。專塲嗤戲儡。倚市恥呈嬈。短褐寧懷玉。貧居且緯蕭。含情向菌閣。杖策待花朝。喜得同心會。留爲晩景聊。尊前不盡意。收拾入歌謠。</text>
<title>安亨甫母氏挽詞</title>,<text>宗黨吾門少。疎支視密親。每憐孤後泣。深庇厄中身。睦族推餘惠。肥家本積仁。情因令子篤。禮各老孃均。請粟周時急。升堂候日頻。從三仰懿德。望八祝長春。王雀俄看入。丁藤竟不神。緦麻猶限制。賵襚只傷貧。尊屬皆凋喪。殘生益苦辛。昔兒今白首。臨挽憶先人。</text>
<title>次三淵渼湖雪後韻</title>,<text>愁絶江樓坐夜闌。一燈簾外響氷灘。卽知陽鳥居應避。直恐潛龍睡亦難。月色更從湖上潔。梅花雖在室中寒。此間想有山陰興。剡曲千峰倚棹看。</text>
<title>次韻禮卿絶句</title>,<text>客至澗梅落。春還山鳥知。相看無雜語。昨夜有新詩。</text>
<title>酬朴生携酒過溪閣。不遇留題。</title>,<text>山翁偶一出。有客過柴門。載酒能如約。留詩却代言。孤雲坐處濕。深雪踏歸痕。識字吾何敢。憑君好事存。</text>
<title>次韻謝澄懷子見寄</title>,<text>雪壓疎籬門半開。夜情燈影共徘徊。衰翁似蠖眞難出。好客如山不肯來。曙色依遲墻角月。春寒寂歷水邊梅。閑中獨契先天妙。一氣乾坤有往廻。</text>
<title>獨往三淸洞</title>,<text>芳草欲靑終日風。洞門春晝氣濛濛。一村籬落禁烟後。千樹杏花微雨中。峰勢向人如俯仰。澗流隨地各西東。移時獨立聽鶯語。有約不來南郭翁。</text>
<title>雙松 掌苑署。卽成公三問故宅。東軒外有雙松。盖其手植云。</title>,<text>雙松如虬龍。高立夾日月。云昔成學士。植此勵氷雪。公旣死於忠。松亦保其節。三逕入公廨。嗟爾苑中物。歲久蟠根大。慘惔厚地裂。數枝風霜餘。老氣猶嵂兀。譬彼强項令。雖死志不屈。苑吏亦有心。愛護無剪伐。我來撫蒼髯。懷古歌激烈。魯陵問何在。乾坤莽蕭瑟。</text>
<title>早起</title>,<text>靑山曉欲雨。簷鵲語幽人。起視柴門外。春陰滿四隣。水流無倦意。花發有丰神。二仲來乘興。何妨墊角巾。</text>
<title>漫述</title>,<text>南隣貸粟烟起。北郭移花雨來。三逕幽居蔣詡。一瓢至樂顔回。</text>
<title>憶舊隣</title>,<text>閑夜傷心話舊坊。幾家遷徙幾家亡。北隣初種籬邊棗。聞道如今過屋長。</text>
<title>雨</title>,<text>無雨物不生。今春雨何頻。猶慮費天澤。用之違其辰。先施或後嗇。爲惠豈所均。長雲起北岳。遠接東海濱。羣龍方變化。光氣欝輪囷。春雷欲啓蟄。風伯有何嗔。鼓我園中木。芳意亦已新。端居感時物。撫已非經綸。賴此數間屋。庇我六尺身。山童入雲樵。帶濕歸四隣。爨火晩始擧。妻孥莫言貧。猶然坐一飽。不見種麥人。</text>
<title>林臥</title>,<text>林臥澹吾慮。垂簾淸晝遲。閑眠一鳥警。幽意百花知。細雨如留客。孤峰欲向誰。尋僧雲外約。舊路半生疑。</text>
<title>雨後</title>,<text>雨罷山當閣。花開客到門。溪流平兩岸。柳色滿孤村。日永閑居賦。春深獨樂園。自然成傲兀。吾已去煩言。</text>
<title>同李一源彝叔兄弟，金若虛遊景福宮。</title>,<text>靑襟二三子。招我御溝濱。共坐蘼蕪色。遙吟寂寞春。醉來花近酒。幽處鳥隨人。白髮傷今古。東風吹袂頻。</text>
<title>同李一源彝叔兄弟，金若虛遊景福宮。 其二</title>,<text>先王與民樂。魚藻此池濱。邈矣當時事。依然上苑春。草深猶伏鹿。花暖自薰人。似欲論衰盛。臨風燕語頻。</text>
<title>朝海樓 在江華</title>,<text>兩山中拆浪交撾。新着危譙扼一涯。赴水地形同渴馬。抱岡城勢學盤蛇。江干戰後多人骨。村落春歸少杏花。看取百川朝海意。萬邦從古拱中華。</text>
<title>洗心齋 丙寅年間余寓棲于此</title>,<text>池上梨花落。閑來獨悵然。登樓如昨日。爲客復春天。細草平無際。遙山宛在前。居人不相識。顔貌異當年。</text>
<title>余未到沁也。農巖與三淵用池字唱和。爲余誦之。輒敢攀和。</title>,<text>初月松間出。依然昔臥時。山花纔半樹。春水欲平池。撫跡誰非客。偸歡却在玆。有魚波底伏。曾亦聽吾詩。</text>
<title>鎭海寺</title>,<text>江門千弩射潮回。遂有龍宮壓海開。一島山河成佛國。諸天日月繞墩臺。蜀中早得當關守。吳下寧容飮馬來。遺恨至今聞鬼哭。古沙春草使人哀。</text>
<title>題摠戎山亭</title>,<text>孤亭可舒嘯。獨往有誰知。片雨開千嶂。長天到一池。坐聞鶯語近。意與樹陰遲。更喜轅門靜。微風不動旗。</text>
<title>七夕。禮卿有約不來。今閏七又負約。獨坐對月。悵然有作。</title>,<text>今宵牛女再佳期。頗勝吾徒一會遲。山月入樓人臥後。天河繞郭鴈來時。菓瓜乞巧終何賴。蓬藋逃虛有所思。望望雙星低欲墮。孤懷隔水不相知。</text>
<title>古行路難</title>,<text>海水千丈深且黑。中有明珠沒可得。世間難測是人心。對面相看不相識。君不見漢家大將軍。門前車馬客如雲。絳衣玉劍充上賓。傍觀竊笑任安貧。噫。君家難養惡嚙馬。盛衰不去爲何人。</text>
<title>板池恠石歌。寄蕉窻。</title>,<text>突兀一拳石。遙含萬里意。盈盈板池上。森列九峰翠。九峰低昂面勢同。水脉包絡巖頂通。上有雙檜根着危。虬枝屈曲皆倒垂。谽谺嵌竇水呑吐。魚伏黑處時可窺。我得此石如在野。令我心神日蕭灑。斡旋天地四壁內。疏鑿江山一床下。微茫太湖闊。隱約蓬島小。時看明月來靜夜。每有白雲生淸曉。聞道君家亦有此。獨少靑巒照秋水。誰知大觀無是非。不分須彌與芥子。</text>
<title>步月</title>,<text>披衣步明月。瘦影在庭心。木落知西苑。星垂見北岑。林風搖菊意。草露覆蛩音。不是離騷客。秋懷多苦今。</text>
<title>獨宿用韋蘇州韻</title>,<text>山雨響秋池。孤燈耿深竹。蕭然生遠思。惆悵不成宿。</text>
<title>晩吟</title>,<text>高天靑悄悄。仰視數鴻過。日夕柴門靜。山居秋葉多。村烟隱犬吠。隣杵間樵歌。歲暮凉風至。其如芳杜何。</text>
<title>題竹葉</title>,<text>寥落高秋興。閑居只自知。題詩靑竹上。獨坐且移時。</text>
<title>寒雨</title>,<text>寒雨柴門夕。秋花意寂寥。蟄虫初戶牖。鳴鴈各雲霄。高臥驚年邁。閑愁覺夜遙。山妻酒相勸。似欲慰蕭條。</text>
<title>夕坐</title>,<text>淸砧響北郭。落葉下西隣。獨有窻前菊。含情似故人。</text>
<title>獨坐</title>,<text>獨坐黃花裏。秋香生我衣。西風自可恨。又欲送將歸。</text>
<title>秋興</title>,<text>露下天高砧杵悲。山居寂歷閉門時。秋容近自諸峰得。暝意遙從獨樹知。白髮無端今歲暮。黃花有約故人遲。西風萬古同蕭瑟。宋玉何心賦楚辭。</text>
<title>喜魯以至</title>,<text>山齋伴宿只棲鴉。今夜留君共月華。秋後柴門不曾掃。滿庭紅葉與黃花。</text>
<title>重陽夜。留周卿宿溪堂。</title>,<text>勸君不歸今夜留。宿我溪上之高樓。菊花臥地自無數。山月入簾如有求。尊前兩𧑃卽在手。世間萬事堪掉頭。醉歌蕭瑟答遙鴈。北斗半落河西流。</text>
<title>送成大叔往關西</title>,<text>立馬柴門黃葉中。關河此去正秋風。明朝客路應看菊。不與東籬醉後同。</text>
<title>池上</title>,<text>月轉高楊出。流光照板池。菊花傍繚繞。河漢上逶迤。葉墜微吟處。鴻歸獨立時。盈盈一水隔。此夜正相思。</text>
<title>述懷</title>,<text>有劍英雄氣。無衣兒女心。燈前一杯酒。十月正純陰。</text>
<title>題四皓圍棊圖</title>,<text>採芝餘興上文楸。偶坐胸中默運籌。不識四翁誰妙手。只應輸却一留侯。</text>
<title>送人赴燕</title>,<text>我欲一登角山寺。俯臨朔漠靑冥間。漫天白見魯連海。繞塞黑知蒙古山。誰遣秦城曾北築。空留漢月每東還。悲歌慷慨此何夕。雪裏送君西出關。</text>
<title>酬三淵</title>,<text>此地猶丘壑。頹簷坐不妨。兩翁生亦老。中夜語還長。道學千秋晦。功名一世忙。少年相勖意。初豈只文章。</text>
<title>偶吟</title>,<text>是非閱來身倦。榮辱遣後心空。閉戶無人淸夜。臥聽溪上松風。</text>
<title>追酬崔學士秋日見寄</title>,<text>歲暮幽居苦離索。孤燈閉戶聞雪落。此時思君不可見。情至還披篋中作。漢廷諸臣汲黯病。請告累月甘自屛。巷西移疾秋雨寒。黃菊花開發孤詠。謂我平生氣味同。憐我習隱墻之東。寸心相照萬古闊。鼓以嶧陽朱絲桐。靑春白日能幾何。少年一失成老翁。問君伏枕今何似。令我悲吟北風裏。明月投來恐按劍。陽春欲和慙下里。出門直愁行路難。城北城南雪滿山。山齋臘梅春欲動。夢中見月疑君顔。</text>
<title>江都次杜詩韻</title>,<text>季冬欲盡猶氷雪。獨夜悲吟海島間。漁戶舟船膠北渚。戍樓烽火暗西山。羈愁月色空相對。往事江流不復還。萬古虫沙哀此地。東風又入甲津關。</text>
<title>奉呈農巖</title>,<text>梨花半落別西池。此夜相逢梅發時。節物風光一轉眼。江都客舍又題詩。城寒刁斗月孤掛。海黑魚龍雲倒垂。怊悵瑤琴水仙操。神通窟裏不同期。</text>
<title>春曉 庚辰</title>,<text>竟夜和春睡。虛簷滴雨聲。村寒人未起。山曉鳥先鳴。花意東風急。溪流北郭淸。莫欺吾老脚。猶可踏靑行。</text>
<title>春曉 庚辰 其二</title>,<text>白嶽朝雲起。春松雨氣靑。溪中響新水。柳下悄孤亭。宴坐同山靜。幽懷見草醒。蕭然添道味。橫几只玄經。</text>
<title>峽村</title>,<text>落日村墟僻。蕭條絶四隣。風林峽虎猛。雪屋野人貧。息物徒聞蜡。徵科尙入春。農家半商賈。鮑木遠通秦。</text>
<title>卽事</title>,<text>山雨欲來溪上昏。臥聞簷角鳥相言。莫嫌連日春陰重。養得千花滿一園。</text>
<title>西林</title>,<text>西林春意坐濛濛。小酒猶欺白髮翁。寒食欲來芳草綠。水邊終日有東風。</text>
<title>將作西行。夜坐書懷。</title>,<text>高枕無三月。當春又別家。行催曉秣馬。念結昨移花。窻外長川響。燈前細雨斜。妻孥卽在眼。此意已天涯。</text>
<title>曉發葱秀</title>,<text>明燈五更飯。告別主人翁。馬立春山下。雞鳴水霧中。客程侵北斗。征袂背東風。不敢言身倦。龍灣到始窮。</text>
<title>發劍水</title>,<text>客夢晨驚劍水風。鳳州西望草平空。初花野樹淸明後。欲雨春山暗淡中。到處客愁鄕國異。有時行語僕夫同。高歌一曲唐虞事。羨爾田頭荷篠翁。</text>
<title>中孚村</title>,<text>不識村何在。雞鳴隱翠微。獨行溪路細。相見野人稀。雨麥纖纖出。晴鳩拍拍飛。客懷多冷落。春事日芳菲。</text>
<title>廣串村舍</title>,<text>傍海居相似。黃蘆結作門。陂田耕處潟。浦水汲來渾。熟食千村冷。春山一雨昏。仍知社日近。南市買雞豚。</text>
<title>廣串村舍 其二</title>,<text>平野西南盡。雲沙渺海濱。閉門鹽井雨。驅犢稻田春。舟楫時行陸。魚龍半雜人。窮鄕風土別。更覺入新詩。</text>
<title>暮登練光亭</title>,<text>高樓來暮色。野望一蒼然。返照垂平楚。春潮溢大川。檀君古設國。麟馬杳朝天。唯有可憐處。蘭舟歌采蓮。</text>
<title>暮投加兀院村</title>,<text>爲客古所悲。此行良亦苦。旣歎征途永。重以困陰雨。終朝涉黃流。側足野田土。回風褰白霧。西北見天宇。靑岑欝相繚。細路貫林莽。山根得廢院。駐馬問其主。茅居半瓦屋。星散十餘戶。見客不甚拒。藜藿充飢肚。孤燈夜垂壁。人語靜環堵。我自獨無眠。前程默內數。</text>
<title>早渡淸川江</title>,<text>立馬烟中聞暗流。曉星三五水東頭。潮生浦渚初移纜。人語鳧鷖却避舟。遠樹出雲知別島。春城隱月見高樓。關西一路千餘里。縱道繁華也客愁。</text>
<title>龍川</title>,<text>龍川西北接龍灣。地入風沙靺鞨間。嘶馬亦悲聽隴水。行人偏㥘度陽關。邊烽夕照雲中戍。海氣春昏塞外山。東土金繒無了日。又聞冬至使車還。</text>
<title>所串站</title>,<text>義州今亦盡。始覺客行遙。晩飯尋村店。春衣度野橋。草平騰萬馬。天逈沒孤鵰。征役終何事。空悲年鬢凋。</text>
<title>統軍亭</title>,<text>統軍亭勢壓龍灣。俯視全遼朔漠間。靑草不生皆磧地。黑雲常結是胡山。長江一帶華夷界。絶塞千重虎豹關。聖代卽今無戰伐。戍樓春盡偃旗閑。</text>
<title>統軍亭 其二</title>,<text>地絶城危多烈風。高樓形勢八方通。連山朔氣不曾斷。大漠胡天相與空。在昔漢槎聞奉使。至今豳幣困和戎。行人萬里迷歸路。鴨水滔滔日夜東。</text>
<title>龍灣</title>,<text>鴨江春浪綠於苔。三月春寒花始開。東國地形灣上盡。北方山勢瀋中來。塞天只是懸明月。羌笛偏多奏落梅。萬里出關同此意。義州城外莫登臺。</text>
<title>龍灣 其二</title>,<text>義順舘前花絮飛。搖風蕩日競芳菲。雙娥挾瑟遊春去。數騎橫鞘獵暮歸。薊北山川燕路是。遼陽城郭漢時非。令人尙憶東槎役。製述虛名愧白衣。</text>
<title>龍灣 其三</title>,<text>客中愁緖晝昏眠。騎出江頭一豁然。危戍疾風多走石。大荒游氣自成烟。花開絶塞猶春色。家在長安卽日邊。沙際萬人迎使節。柵門消息夜來傳。</text>
<title>龍灣 其四</title>,<text>先王駐蹕此江關。執靮千官立草間。乞得天戈纔一掃。扶將日轂更東還。朝宗獨有龍灣水。物色依然馬耳山。萊舘至今猶互市。忍投燕貨與南蠻。</text>
<title>龍灣 其五</title>,<text>林公勝略亦雄豪。老卒猶言昔擁旄。扮服獨穿牛嶺險。候烽雙伏鶻山高。飛書大計憑孤衲。踔海危蹤寄小舠。逆虜放歸權相殺。聖明終許九原褒。</text>
<title>龍灣 其六</title>,<text>虜皇前歲軫東飢。糶粟千艘下海時。絳邑爭言泛舟役。首陽誰賦采薇詩。潮生岸上殘碑落。草沒沙中古市疑。愁殺隔河吹暮角。鶻峰殘日照紅旗。</text>
<title>統軍亭歌</title>,<text>龍灣地勢臨江絶。天塹華夷此中割。孤城西北上有樓。俯視長江千里豁。此江源自白頭山。西流百折昌朔間。却到亭前川字橫。九龍所宅爲龍灣。我來三月花未紅。寒日晝陰江怒風。烟臺老卒頗能語。爲我指點天低處。胡山欝欝雲接連。遼野茫茫鳥飛去。朝周冠盖此路通。天子昔在燕京中。玉節芝函下海東。誰其儐者月沙公。幕中收得英俊士。布衣權生獨高視。文章欲倒李東岳。意氣不下朱太史。嗚呼盛事難復覩。古往今來此江水。江水悠悠江草綠。和我何人出塞曲。君不見胡兒有持來飮馬。統軍亭下龍灣濁。</text>
<title>九龍淵</title>,<text>蒼崖削鐵矮松懸。下有千尋不測淵。人影倒垂龍臥內。馬嘶衝到鶻巢邊。山河北望皆胡地。玉帛西馳異漢年。往事至今誰可問。東風吹淚大江前。</text>
<title>旅懷</title>,<text>天末傷春目。關頭墜杏花。囊錢寄旅食。鞍馬送年華。樓逈聞吹角。城昏伴宿鴉。相逢出塞客。各自道思家。</text>
<title>客散後獨坐有吟</title>,<text>孤亭日已暝。客散柳陰間。獨坐一園寂。彌令此意閑。蛙鳴隱上苑。雨氣出西山。却愛庭前樹。棲禽每夕還。</text>
<title>李大來第夜話</title>,<text>淸宵步月此堂前。語到扶桑萬里天。莫恠老夫今白髮。看郞初在晬盤年。</text>
<title>沁州客舍。與金道以士修同宿夜吟。</title>,<text>同里猶難日往還。豈知聯枕此江關。地窮只有天垂海。夜靜多聞雨響山。跌宕衆談燈火底。亂離餘涕酒杯間。明朝且覔仙源去。古栢荒祠不忍攀。</text>
<title>寄載寧崔明府</title>,<text>使君消息近如何。書信全稀北鴈過。客舍別來春草變。官齋病起晩山多。淮陽臥閤心應靜。單父彈琴政已和。坐覺離居生感興。昨宵牛女渡天河。</text>
<title>奉送崔學士赴北幕</title>,<text>元戎參佐亦名官。萬里高歌出塞難。六鎭風沙終古黑。八池秋水大荒寒。葡萄百斛誰同醉。鴻鴈南飛只獨看。早晩紫泥徵得入。玉堂元在五雲端。</text>
<title>奉送崔學士赴北幕 其二</title>,<text>北門桑葉落紛紛。長白山高一送君。直到鏡城應積雪。回看鐵嶺有孤雲。新詩且賦從軍樂。婉晝須參勒石勳。想得塞垣皆拭目。奎星今夜動天文。</text>
<title>夜坐</title>,<text>策策鳴秋籟。千林同一風。紛然警暮節。似欲感孤衷。隣杵交寒思。天河成夜空。飛霜恐犯菊。移着臥堂中。</text>
<title>澤之伯承見過</title>,<text>山扉風雨至。忽覺近重陽。濁酒尙未熟。寒花先自香。幽居三逕晩。老興一川長。好事須君輩。登高不可忘。</text>
<title>九日同巷東子賦</title>,<text>九日自可愛。山居秋更佳。折花招靜侶。披葉坐荒階。地淨幽人宅。天長曠士懷。亦知多富貴。奇興讓吾儕。</text>
<title>與李大來登北麓。用風字。</title>,<text>良辰不可負。樂與故人同。並就懸崖日。高吟落木風。花寒皆白露。鴈沒只靑空。醉貌爭山葉。相看深淺紅。</text>
<title>對菊吟</title>,<text>中林獨臥意。知我有寒花。萬木風霜後。終能作歲華。</text>
<title>林臥</title>,<text>林臥秋懷積。黃花日復多。閉門驚木落。聽履喜人過。尙有重陽酒。寧無老子歌。西峰暮天闊。醉眼一嵯峨。</text>
<title>池上</title>,<text>蕭然池上坐。意與秋水靜。稍覺山月生。離離見花影。</text>
<title>晩眺</title>,<text>所住元山足。經行一翠微。高秋草露重。空谷澗花稀。獨鶴如人立。閑雲先客歸。尋常樵牧事。出入各天機。</text>
<title>月下對菊吟</title>,<text>我與黃花誰最寒。花應笑我作微官。芳心一點聊相照。寂歷山扉月下看。</text>
<title>贈金仁溥赴燕</title>,<text>金臺賓客散如雲。易水悲歌不復聞。我欲題詩射虎石。千秋喚起李將軍。</text>
<title>示隣友</title>,<text>酒熟山中興。秋風無限花。往來三洞裏。終始一溪涯。短草穿園逕。孤烟隔樹家。歸時北林近。莫怕後昏鴉。</text>
<title>和金子畫魚歌 畫是金命國筆。而權家所藏云。</title>,<text>君家壁上風濤起。滄海龍門幾萬里。中有赤鯉鱗甲張。變化其身學龍子。沖霄一躍三千丈。意欲呑月入腹裏。天高海闊未易力。且待雲雷生羽翼。纖儵小鱔盡駭竄。水草靡靡魚穴黑。權家蓄此稱絶寶。筆非金老畫不得。我知君詩模寫工。足與此畫相爭雄。便欲乘鯉撇波去。有路直上龍門通。</text>
<title>施普宅醉歌。和子平。</title>,<text>今歲幾何嗟已休。下瀨之舟難逆流。人生百年良可惜。我昔朱顔今白頭。長安陌上三尺雪。慘淡窮陰地凍裂。黃昏出門行路澁。北風如刀刺短褐。高車駟馬各得意。九陌縱橫少閑地。却投君家一相笑。更有崔子能末至。冬夜沉沉萬籟寂。小甕酒濃香出屋。土爐燒栗亦風味。坐覺陽和充我腹。高談百代討經史。俯仰乾坤一彈指。工詩誰免作窮人。嗜酒唯堪稱達士。顧我半生無一成。可笑身外徒虛名。君今少年才力健。六藝經術宜硏精。龍泉埋獄世莫識。美玉出櫝人爭得。男兒自有大事業。古來草澤休歎息。</text>
<title>施普書齋。同詠土爐。</title>,<text>鍊質從埏埴。雖微亦世需。中虛能以智。外樸欲爲愚。着處皆安土。提時可反隅。或嫌黃面老。吾愛赤心輸。正合三冬用。寧容一日無。乍噓烟颺白。深撥火呈朱。凍酒朝熏得。殘燈夜續須。策功先彼鼎。餘力及隣廚。旣冷君休棄。當炎衆所趍。窮陰天地閉。獨賴有玆爐。</text>
<title>雨夜述懷</title>,<text>柴門夕復掩。默坐聽秋虫。獨樹溪聲外。明燈雨色中。幽懷生靜夜。浩氣激衰翁。少小凌雲志。高歌滿海東。</text>
<title>庚辰除夕。用曹松韻。</title>,<text>老眼猶危坐。寒更畏數聞。殘唯一夜在。半已百年分。山擁經冬雪。天開欲曙雲。三春幾憂樂。且可問東君。</text>
<title>聞三淵談雪岳山水形勝。盖已置屋其深處云。</title>,<text>寒溪瀑比朴淵雄。落勢銀河掛半空。萬壑四時吹亂雪。蒼崖白日鬪雙虹。寺懸雲霧皆生下。峰缺滄溟忽在東。此地誅茅君已得。桃源一入有誰通。</text>
<title>感懷 辛巳</title>,<text>自覺平生感慨多。端居俛仰更如何。八紘天地茫茫大。千古英雄忽忽過。老去讀書唯至樂。春來得酒一高歌。山林未必無經濟。種樹吾師郭槖駞。</text>
<title>寄李進士</title>,<text>山居宜雨更宜晴。忽喜前溪春水生。每日閉門看草色。終朝隱几聽鳩鳴。穿雲獨往不成興。隔嶺相思空復情。最是西巖萬里瀨。少車馬處可閑行。</text>
<title>先忌日。家貧無以供祭需。室人拔頭上銀尖子鬻之。感而有作。</title>,<text>祭先無力奈家貧。不惜銀尖賣與人。我自感君誠孝意。此生虛作丈夫身。</text>
<title>先忌日。夜起獨坐。愴感口占。</title>,<text>百感中宵獨坐危。此心唯有鬼神知。掠簾風過燈微動。却似當年侍疾時。</text>
<title>登東城門樓</title>,<text>城上高樓憑晩晴。東風不盡大途橫。山川漠漠一春望。今古紛紛皆醉生。北里少年爭踏草。西園公子愛聽鶯。此中恐有監門隱。行路相看莫遽輕。</text>
<title>與諸子遊故宮 二十二韻</title>,<text>太祖膺三統。神都創法宮。上開雙關逈。旁列百司同。鳳沼銀河象。龍樓紫極通。君臣凝密勿。民物囿亨豐。日月光華裏。乾坤造化中。世宗治莫盛。宣廟德仍崇。運極箕封內。戎生日域東。干戈八路慘。灰燼九重空。大國扶持力。先王克復功。洪基元自固。寶曆遂無窮。廢苑何寥落。芳林尙欝葱。守閹閑種菜。遊者或抨弓。采艾還吾輩。臨流並冠童。西山方雨氣。萬柳共春風。水弄浮新綠。花慳放早紅。坐移分藉草。詩罷仰歸鴻。玉柱摩殘蘚。金梁躡斷虹。余生嗟叔季。世道感窳隆。社稷天俱永。城池地最雄。重修徯聖后。往事泣衰翁。洛誥書猶在。簫韶曲未終。醉歌爭落景。蕭瑟激危衷。</text>
<title>聞巷東子與諸人。遊東湖讀書堂。</title>,<text>傲吏能爲出郭遊。東湖三日臥仙樓。春帆樹外知雙島。夜火雲間見廣州。奇語吐來山却立。曠懷開去水平流。比聞此地多寥落。獨許閑行到上頭。</text>
<title>四友堂詠春梅。同主人用春字。</title>,<text>歷盡窮陰到上春。花開猶見舊精神。芳心不欲爭先後。一似林間倦臥人。</text>
<title>余與巷東子屢有賞春之約。輒以風寒不敢出。閉門獨臥。心緖亡憀。吟得一律。寄示巷東。時舍弟汝九新拜舊宮衛將。</title>,<text>三春有約半成空。我輩誰非白髮翁。漫說歡娛追上已。可憐筋力㥘東風。杏花欲發相思處。山鳥時鳴獨臥中。且喜勝遊憑小弟。聖恩初許守西宮。</text>
<title>與申士彦兄弟及尹文仲諸子。遊景福宮。</title>,<text>錦川春水綠生烟。千樹流鶯摠可憐。白髮坐來驢背上。靑衿語在杏花前。玉壺有約酬佳節。芳草多情憶少年。此是先王垂拱地。御天歌罷一悽然。</text>
<title>汝九景福宮直所。朝起卽事。</title>,<text>官閑常懶起。日出始門開。黃鳥如相約。靑山已復來。柳烟籠市井。花露潤池臺。小騎東橋外。和風吹自廻。</text>
<title>送金君山往松都</title>,<text>君去徘徊鵠嶺東。故都愁思滿秋空。荒城樹色烏鴉雨。廢苑人歌䆉稏風。摶鴨功成一天地。盤龍氣盡幾英雄。平生壯憤消難得。善竹橋頭哭圃翁。</text>
<title>登澄懷閣。同李一源賦用劉滄韻。</title>,<text>昨遊鞍馬郭門東。餘興高樓此坐同。勃起片雲天半雨。倒飛羣鳥樹頭風。花開着眼難分色。僧到論心始覺空。却顧靑山如喚我。更須歸臥柳亭中。</text>
<title>龍池</title>,<text>龍池亦已過。前去幾川原。倦馬泥常陷。征衣雨不翻。穿雲出亂峽。辨樹得孤村。問路多長短。逢人輒異言。</text>
<title>雨中遣興。寄洪李二上庠隣契。</title>,<text>小閣含幽意。垂簾只自知。雨溪喧亂石。風柳弄閑枝。老子終朝臥。貧居或夜炊。洩雲生白岳。猶不廢哦詩。</text>
<title>疊前韻呈南隣</title>,<text>十日雨中臥。此心君獨知。欲除蛙伏草。猶愛鵲依枝。逕石崩新漲。廚烟濕午炊。相思只南北。不隔度溪詩。</text>
<title>疊前韻呈南隣 其二</title>,<text>幽齋朝不起。雨急聽溪知。白鸛猶鳴垤。玄蟬故抱枝。唯耽枕書睡。未許破琴炊。獨柳柴門外。臨流忽有詩。</text>
<title>華嚴寺丈六殿重修詩 幷小序</title>,<text>道詵遺跡只孤烟。金刹重修尙未全。賴有一僧開別殿。遂令三佛鎭諸天。莊嚴法界空山裏。寂寞禪心古栢前。想見百神扶護得。恒河沙盡獨巍然。</text>
<title>雨中能上人訪余溪亭。留與之語。仍賦短律以贈。</title>,<text>山雨留僧坐。蕭條林竹凉。禪風生握麈。道氣入燒香。草色意中滿。川流言外長。歸裝丈六記。吾不負空王。</text>
<title>題畫</title>,<text>髼髮坐掇菊。古木寒巖下。回頭如欲語。知有後來者。</text>
<title>散襟軒夜話。奉呈農巖。</title>,<text>百歲更歌哭。相看語亦悲。徘徊各暮境。惻愴兩亡兒。道義平生見。文章後世知。寂寥荷葉雨。終夜聽秋池。</text>
<title>君山葬日愴悼有作</title>,<text>君山今入地。寂寞古維楊。不覩延陵葬。徒成楚老傷。家聲難禮樂。天意惜文章。溢世椎頑輩。還能百歲長。</text>
<title>良璞篇送八谷金處士叔涵南歸</title>,<text>良璞出荊岳。溫粹內含章。追琢乃成器。瑟彼圭與璋。用之可淸廟。胡爲反懷藏。歸置窮谷底。草木閟其光。至寶不恒有。棄擲良足傷。沽哉須善價。終以獻吾王。</text>
<title>舊宮龍池歌</title>,<text>龍池蒲柳雨蕭蕭。輦路秋花更寂寥。慶會樓中與民樂。至今猶說世宗朝。</text>
<title>晨起讀惠遠廬山東林詩</title>,<text>塵寰苦膠擾。世人多局促。賴玆丘壑近。高臥少所欲。秋齋澹蕭索。晨露被松竹。對案得遠公。淸詩照我目。緬彼東林下。禪居抱冥寂。眇然絶外境。山水日盈腹。希音發高詠。天籟隱巖谷。乃知大佛心。萬緣歸一覺。旣自無生死。寧復有榮辱。嗟余未解累。神遊寄廬岳。</text>
<title>巷東子嘗言見崇禮門樓壁上有題詩曰。畫閣岧嶢出半空。登臨怳若跨飛鴻。平生壯志憑無地。獨臥乾坤萬里風。不知爲何人所作。後尋問之則林得忠詩也。盖得忠武士。以勇力稱云。余觀其詩。氣槩激昂豪壯。可以想見其爲人。類非兜鍪下庸士。噫。人有如此才。而生不見用於世。死且泯沒無傳。惜哉。然賴有此數句。得知世間有林得忠者。其亦幸矣。於是感歎。爲一絶以和之。</title>,<text>世間何地不生才。驥服鹽車只可哀。悵望千秋歌一曲。西風吹落古燕臺。</text>
<title>對雨感懷。用龜峰集中韻。</title>,<text>經秋寥落臥山扉。十月無端又送歸。頗恠窮陰雷發響。正愁寒雨日韜暉。紫芝歲暮謇誰採。黃鵠天高他自飛。閉戶讀書知有味。洞深來客不嫌稀。</text>
<title>對雨感懷。用龜峰集中韻。 其二</title>,<text>山雨凄寒欲掩扉。棲鴉樵子各知歸。幽居寂寞傷羣物。壯志徘徊惜短暉。老菊向人猶自笑。閑雲傍我不曾飛。晦翁晩作離騷註。此意從來會者稀。</text>
<title>與德耈，仁老，希聖。會于舍弟景福宮直廬。夜話有作。</title>,<text>世間無地可伸眉。獨與西宮數子期。白首各携三斗酒。靑燈重續十年詩。烏棲鳥宿方初夜。月色霜華共一池。醉後笑談從跌宕。尙憐豪氣似當時。</text>
<title>感懷 壬午</title>,<text>甚矣吾衰也。逢春不賦詩。無心爭物色。有淚哭親知。遲日山容變。微風柳意垂。端居一俯仰。默默感天時。</text>
<title>小步</title>,<text>溪北和風雪易消。晩來閑步出東橋。歸鴻得意天空闊。臥柳生心水動搖。物色園林如去歲。春遊燈火到元宵。少年行樂非吾事。斗酒雙柑亦自謠。</text>
<title>澄懷子自南歸。余就宿仍賦。</title>,<text>別後多人事。良宵此復同。歸應先北鴈。語已入東風。白髮非春色。靑燈似夢中。猶堪竹林飮。何用哭途窮。</text>
<title>遣興</title>,<text>白首看花臥水濱。悄無車馬與爭春。普天獨許徘徊地。平世多嫌慷慨人。鶯語似讒元巧舌。柳心如醉只長身。誰言苦竹難培養。頗喜今年雨露匀。</text>
<title>奉寄鍾城元使君</title>,<text>白首寧宜出塞行。漢家都護亦功名。壯觀已得山川盡。豪氣猶看劍槊橫。海水多風旗捲去。胡天有月角吹生。憑君欲問先春石。林彦當時記北征。</text>
<title>寄題李參奉齋舍</title>,<text>六騩賓天遠。園陵只白雲。九原無殉物。東國有儲君。玉座山虛對。玄扃草自薰。卹民遺敎在。哀痛八方聞。</text>
<title>寄題李參奉齋舍 其二</title>,<text>憶昨靈輿發。寒郊哭送歸。天遊終緬邈。象設謾光輝。曉月虛金閣。春山委玉衣。萋萋中谷葛。黃鳥爲誰飛。</text>
<title>寄題李參奉齋舍 其三</title>,<text>松栢春陰裏。靈宮晝寂然。地中那見日。花外只聞鵑。厚德臣民泣。徽音史冊傳。羨君齋沐室。猶得守三年。</text>
<title>寄露軒</title>,<text>君住崦西吾崦東。兩家同在白雲中。那能對此不相憶。山雨閉門花半紅。</text>
<title>睡起招子野</title>,<text>午眠初起酒生香。邀得君來每北墻。柳絮太顚同米芾。桃花雖老勝徐娘。何嫌踏草爭春色。最愛看山到夕陽。更約明朝西澗去。似爲多事也非忙。</text>
<title>夜</title>,<text>山齋夜火耿餘明。倦倚枯梧睡半成。世事紛紛頭上得。春愁漠漠眼中生。簷虛雜樹花低入。池靜幽泉雨助鳴。忽憶少年酣走馬。苑西沙草接天平。</text>
<title>訪金道以於壽谷道傍人家。士修亦至。用塵字同賦。</title>,<text>萬物形相鬪。紛紛一巿塵。獨開容足地。閑着岸巾身。細酌心中語。羣花眼外春。千秋日者傳。吾欲問沉淪。</text>
<title>睡起偶題</title>,<text>閱盡浮華老眼存。閉門幽意弄雞孫。羲圖畫後三才見。狄酒酣來萬世昏。縱讀古書何所用。每當時事欲無言。日長午睡方濃處。綠樹垂陰滿四垣。</text>
<title>金施普淸凉別業</title>,<text>有舌蘇秦死。曾無負郭田。從知縳軒冕。不及偃林泉。春滿東山下。天閑五柳前。地偏稀罟弋。魚鳥亦悠然。</text>
<title>金施普淸凉別業 其二</title>,<text>酒熟無人勸。東風吹自香。花將春意重。日與午眠長。待雨催移稻。穿雲遠採桑。田家漸多事。猶勝洛中忙。</text>
<title>金施普淸凉別業 其三</title>,<text>一丘含遠意。春去只柴門。白水千畦滿。蒼山四野昏。側崖容鹿過。垂葉停鶯飜。晩有田翁至。農談坐樹根。</text>
<title>蜘蛛</title>,<text>滿腹絲都是。天生結網工。潛抽先絡草。大設卽遮空。思密經營際。機深布置中。善緣欺𧋍力。能織奪蠶功。細漏簷間雨。輕颺屋角風。誤衝妨宿雀。橫罥㥘飛虫。白晝看來失。黃昏觸處同。居當四要害。意欲一牢籠。毒喙從他賊。饞腸得自充。磨瘡何智識。占喜或靈通。觀感憐公子。知幾笑隱翁。商王獨解祝。至德永無窮。</text>
<title>恕菴與諸賢。遊西湖月波亭聯句。盖其押韻甚險。而用意益巧。力勢相敵。俱傑作也。顧余不揆老拙。乃敢次韻。東家效嚬之誚。固所難免。而馮婦下車之習。聊以自笑云。</title>,<text>客有乘月亭。聯句鬪雄贍。憑危吐奇氣。履險張壯念。直縱超塵轡。高倚决雲劍。振衣栗島竦。濯纓淸漢灧。山出突爲觝。峴遮橫作韂。乾倪霽始呈。水維霖不斂。舟輿八方湊。魚鱉萬室饜。海客狎鷗閑。堤女學花艷。擧網跳得雋。傾榼漉有釅。一寫心則怏。恒注目未厭。峭帆風腹飽。孤鳥日背閃。雲疲走驅使。波竭倒濡染。歘思攀帝車。狂欲跨天塹。勁鋒誰得嘬。巉骨不受砭。漻乎戛金奏。瑩然絶圭玷。千言入炙轂。萬象輸懷槧。圓機陋滯隅。大觀嗤守弇。濟勝敢後至。蒐奇競先占。草行知接武。沙坐想齊襜。迎人樹朋來。入戶峰敵覘。野暄多游馬。村靜有臥獫。濠樂不難知。川歎斯可驗。風流踵先輩。華構視郵店。廣陵問濤氣。牛渚驚犀焰。和鳴卽爲善。一讀便已痁。鯷岑代有興。蠶嶺追非忝。方知耳目富。庶無毫髮欠。屠龍固云亢。續貂無乃僭。旣衰才且退。惟直氣不歉。焉得躡飛梯。高處着老俺。</text>
<title>四友堂夜陪農巖話。仍次其韻。</title>,<text>巷中喜有人。頻來叩君屋。端居守太玄。不欲丹其轂。烱彼玉壺氷。此心相照燭。爲詩丸脫手。自有妙機軸。蕭然戶庭內。草木亦非俗。板扉縶兩駒。君子美如玉。列坐古梅側。眉睫暎芬馥。花遲且有待。旣開意反促。林月含窈窕。谷風與淸淑。胸襟藹太和。沃以春酒綠。城中欝氛壒。昭曠此白麓。朱絃起三歎。高興自吾屬。霜鍾寂餘聽。夜氣澄而穆。默悟天地心。陰陽故相續。</text>
<title>雨初止。子野見過。用四佳韻賦。</title>,<text>霽色西峰出。天開見日斜。雨花多倚竹。風柳不勝鴉。谷吐林林靄。溪飜岸岸沙。今宵可聯枕。得月滿吾家。</text>
<title>留子野</title>,<text>吾樓不受俗。留子一徘徊。散髮溪風入。論詩山雨來。蛙鳴如自得。月隱有何猜。夜寂燒香後。神淸萬慮灰。</text>
<title>喜國美見訪。用玉峰韻賦。</title>,<text>對雨方相憶。君來喜却晴。坐分雙樹影。語入一溪聲。巢鸛飢初下。浮雲濕亦行。還憐此老子。頭白尙詩情。</text>
<title>雨夜</title>,<text>凉雨鳴高柳。疎燈照短墻。夜闌隣語少。秋至老懷長。漂戶驚洚水。殘田念早霜。如何紫塞鴈。每歲只南翔。</text>
<title>江都旅懷</title>,<text>客意蒼然坐北樓。寒雲野水共悠悠。徘徊鼓角初迎夕。怊悵江山又送秋。萬物有歸看宿鳥。一身無着感虛舟。當時擊磬知何者。避世長爲入海遊。</text>
<title>黃州</title>,<text>出關愁思不登樓。到處山川感昔遊。八月霜鴻來紫塞。五更寒角起黃州。挑琴却笑臨邛客。投筆曾慙定遠侯。何事隴頭嗚咽水。半爲西下半東流。</text>
<title>舟次斗尾</title>,<text>楊根兩岸盡蒼山。峽拆江橫天地間。北斗形分三輔郡。東方勢敵百牢關。扁舟落日如相逐。遠客秋鴻各自還。夜泊去年今得否。二陵西下豆毛灣。</text>
<title>鼎足山城史閣 在傳燈寺中</title>,<text>先王赫業照諸天。寶閣森嚴秘史編。謨烈想爲千佛護。是非應共一燈傳。董狐執筆誰追者。司馬藏山獨宛然。西狩獲麟經乃作。不知當世是何年。</text>
<title>赤壁圖</title>,<text>赤壁磯頭天疾風。南船火發北船紅。操權勝敗聞猶快。吳楚江山畫亦雄。百戰歸來唯逝水。三分事業一漁翁。蘇家筆力誰能敵。兒戲千秋眼底空。</text>
<title>大司馬尹相公宅聽琴呼韻</title>,<text>月落霜凄鳴夜琴。一樓燈火五更深。平生每恨雍門手。不寫馮驩報主心。</text>
<title>奉送李判書赴燕</title>,<text>煤山皇閣已灰塵。天地傷心又甲申。蹈海魯連今不見。朝宗門外送行人。</text>
<title>寄高漢卿</title>,<text>老境親知少。貧居樂事稀。柴門有馬跡。昨已送君歸。</text>
<title>纔經服除。兄弟各歸。汝九又往臨湍。中夜獨坐。悲感盈懷。吟就一律。寄示巷東翁。甲申</title>,<text>歲暮蒼山天雨霜。深宵星斗耿寒芒。彈琴且勉先王制。啜菽猶含子路傷。親屬類沙那久聚。別懷如月但相望。臨湍館裏君休說。尺地如何萬里長。</text>
<title>病中述懷</title>,<text>伏枕柴門獨柳邊。孤懷歲暮耿難眠。亦知破臘生春色。無那將衰對少年。一夜溪山初雪後。百憂妻子又燈前。讀書當日成何事。不作英雄不作仙。</text>
<title>甲申除夕</title>,<text>萬古一除夕。浮生傷此情。忽如臨水坐。將欲送人行。暗數燈花落。頻看斗柄橫。少年初壯志。垂老百無成。</text>
<title>次酬恕菴 一號靑霞 寄問 乙酉</title>,<text>蓬蒿吾道學原思。雪擁柴門寂午炊。不恨死於天賦命。獨嗟生未聖同時。汚泥亦自爲龜樂。腐鼠何曾療鳳飢。賴得靑霞詩見慰。世間無子更誰知。</text>
<title>雪後卽事</title>,<text>孤村日高門始開。夜雪沒澗氷泉哀。臥聞山鵲樹杪語。莫是故人尋我來。</text>
<title>送鄭潤卿往牛川</title>,<text>我病猶高枕。君行遽促裝。歸程獨鳥遠。別意大江長。百草迎雙屐。千峰侍一床。讀書曾此志。垂老羨方剛。</text>
<title>送鄭潤卿往牛川 其二</title>,<text>漠漠牛川峽。孤亭空翠間。方知一片地。便作百原山。氣與春江活。心將野日閑。辛勤畫粥意。此去不虛還。</text>
<title>贈柳子</title>,<text>一別身俱老。相看面亦疑。傷心醉後語。莫道少年時。</text>
<title>艮嶽歌</title>,<text>君不見玉淸宮觀天上開。汴綱花石八方來。君王意欲小秦漢。別起艮嶽何崔嵬。艮嶽像天目。飛鳳自南紀。削成千峰萬壑勢。環抱龍江鴈池水。上有孤亭跨絶頂。鑿翠流丹半空裏。崇臺別舘不知數。苑囿連延數十里。太湖神石最奇崛。千夫斲出饞蛟窟。越禽苔積翡翠毛。巴果林交荔支實。遂令斯民貢五雲。被之巖壑皆龍文。玉京羣帝接御座。北斗步虛聲相聞。宸章抉雲漢。艮嶽生新顔。金芝表嘉瑞。擢彼庭戶間。達靈先生走風霆。神霄秘籙來靑冥。靑冥慌忽誰得窺。世無人解帝獨知。左有元仙伯。右有文華使。不願爲君願道君。坐令萬乘輕脫屣。寧知眼底一𡺚崒。瀝盡四海生民血。兀朮來坐絳霄樓。天飜地覆山爲裂。當時毫髮莫敢動。敗石殘花誰復恤。汴車班班入燕關。靑衣天子去不還。嗚呼艮嶽竟何在。五國城外多胡山。</text>
<title>贈桂天根</title>,<text>關西大俠靑萍劍。柳下先生白石歌。我欲從君耕浿上。世間閑地也無多。</text>
<title>恕菴遣騎邀余於反觀齋中。與車起夫，鄭惠卿拈韻同賦。</title>,<text>知我衰翁惜歲華。小𧬄邀出一溪涯。休將白髮來爭鶴。獨有靑樽不負花。矮屋似舟傍樹倚。遙山欲雨半雲遮。此間已覺非塵境。興在春江上峽槎。</text>
<title>書碁局紙室</title>,<text>千古英雄百戰塲。笑看蠻觸幾興亡。閑時盡道多明智。對局何人不手忙。</text>
<title>病吟</title>,<text>日出浣女語。溪流閑自斜。愁邊禁火節。病後背山家。雨色偏宜柳。春寒不損花。老來機事息。猶得管韶華。</text>
<title>病臥書懷</title>,<text>孤負靑錢問酒家。病中無意弄韶華。故人別後生芳草。寒食來時未杏花。黃卷只容長作蠧。白頭那得更爲鴉。車輪四角門前地。不恠牛川夢亦賖。</text>
<title>徐尙書座上次韻</title>,<text>蒼檜長身不肯斜。百花將發讓梅花。客來門舘淸如水。看作山林處士家。</text>
<title>寄漁隱村居</title>,<text>聞君近習靜。草屋住東陂。長日村居僻。幽花野意遲。靑山每獨往。黃鳥自相隨。城郭嗟多病。空吟招隱詩。</text>
<title>寄漁隱村居 其二</title>,<text>東臯獨臥處。杖几白雲間。花發無人逕。鳩鳴欲雨山。三春觀稼樂。萬事讀書閑。只恐龐公隱。終年遂不還。</text>
<title>恕菴將爲牛川之遊。要余同舟。而病未能也。獨臥燈下。吟得二篇。信手寫去。却奉舟次。</title>,<text>石湖亭前春可憐。主人歸興一翩然。輕舟劈浪遒如馬。數子聯襟杳若仙。賖酒雨中停纛島。落帆花底宿牛川。白頭臥病空蕭瑟。江漢風流付少年。</text>
<title>對花卽事</title>,<text>昨日花開嫌太遲。今朝花已半辭枝。長安甲第多飜覆。不必衰翁白髮悲。</text>
<title>對花卽事 其二</title>,<text>柳下亭前山杏開。花間留客散樽罍。至今數子嗟皆化。明日東翁約獨來。</text>
<title>和洪道陳碧霞亭感古</title>,<text>碧霞亭子駱峰隈。老僕空園鎖不開。唐室塤箎曾大被。梁家射獵只平臺。浮生閱世川流駛。往事如春鳥語哀。金井種桃虫嚙盡。有時他客看花來。</text>
<title>次答潤卿</title>,<text>四月上旬百花稀。送春送客今已歸。老子獨眠白日靜。故人不見黃鳥飛。溪流昨經雨沒岸。柳長自引風搖扉。登山興到一壺足。君有好期吾得違。</text>
<title>北登單于臺歌</title>,<text>漢家天子何雄哉。㫌旗十萬雲中來。手麾黃鉞白日動。徘徊獨上單于臺。高臺北望陰山小。萬里平沙絶飛鳥。漠南無人虎穴空。大略雄功古來少。穹廬小兒嚮風讋。牧馬不敢回中獵。君不見朔方戰骨多如麻。輪臺一詔綿漢業。</text>
<title>賞蓮圖</title>,<text>畫閣臨湖五月凉。柳深荷綠白蘋香。獨憐岸幘舷頭坐。意與江天萬里長。</text>
<title>少年遊獵圖</title>,<text>少年意氣爭豪雄。短衣各跨胡靑驄。先驅百隊後騾車。錦瑟接坐妖姬同。行出平原忽超遞。亂山靡迤靑無際。凉秋九月霜殺草。風勁角弓生力勢。一箭落高鴻。二箭血白狼。三箭故不發。山谷離披百獸忙。擊鼓回車日未落。馬上割鮮傾千觴。躞蹀霜蹄尙餘怒。意欲北去橫大荒。爲君射殺左賢王。躍馬歸來獻未央。顧此擊兎伐狐何足數。少年眞如虎。</text>
<title>對雨</title>,<text>一雨眞霑渴。深居尙抱憂。雲雷纏古木。燈火濕虛樓。種菜初當旱。移秧又近秋。小溪生氣力。頗欲學江流。</text>
<title>雨夜懷北隣趙詞伯</title>,<text>柴門隨地勢。上下各臨溪。雨急雙崖拆。烟深獨柳低。此心山不動。中夜鳥同棲。寂寞還相憶。林風生我西。</text>
<title>七月初一夜</title>,<text>臥覺今宵秋已生。西林風雨一樓淸。孤螢不定徘徊影。老樹先爲淅瀝聲。寒暑百年俄俯仰。乾坤萬事莽縱橫。少年意氣崢嶸甚。白髮盈頭却自驚。</text>
<title>寄東翁</title>,<text>牢落乾坤一老翁。小樓披髮臥西風。空林鳥宿柴門裏。短草虫鳴山雨中。游子將行指天末。故人不見隱墻東。抱關擊柝隨時命。自古英雄大抵同。</text>
<title>皇明女子崔氏挽詞</title>,<text>國破家亡痛此生。天朝欲說却呑聲。傷心獨有機頭線。繡出崇禎字字明。</text>
<title>皇明女子崔氏挽詞 其二</title>,<text>胡馬中原漢月寒。故園魂魄返猶難。唯應百代朝宗地。獨守靑丘大報壇。</text>
<title>渡陽川</title>,<text>大江如我意。千里去滔滔。獨倚危舷坐。西風一帆高。</text>
<title>仙遊峰</title>,<text>孤島中流側欲崩。數家高下各依層。憶曾夜雨前江宿。仰視靑楓樹杪燈。</text>
<title>述懷</title>,<text>不出丈夫淚。恐傷兒女心。慷慨出門去。長風生我襟。平生好讀書。永懷橫古今。志業不自小。庶列君子林。雄圖坐濩落。白首成陸沉。玆行豈夢寐。塵事遽見侵。良爲妻孥計。未遑棲舊岑。仲尼爲委吏。會計故自任。侯生隱抱關。公子駕言尋。處賤亦何病。聖哲吾所欽。低回白日晩。據鞍東武吟。棲棲行路間。牛鐸孰知音。八月風落山。今歲亦已陰。</text>
<title>滿月臺</title>,<text>萬古一杯酒。乾坤餘此臺。悲歌自蕭瑟。落日與低回。宮闕當時壯。丘陵異代哀。蒼然鵠嶺月。曾照綺筵來。</text>
<title>滿月臺 其二</title>,<text>靑木今黃葉。三韓昔一家。孱孫摠淫樂。遺俗亦豪奢。古郭流寒水。荒臺落暮鴉。毬庭有村女。來拾木綿花。</text>
<title>滿月臺歌</title>,<text>滿月臺前落木秋。西風殘照使人愁。山河氣盡姜邯贊。日月名懸鄭夢周。</text>
<title>君子亭別朱老</title>,<text>南大池邊酒一杯。野人送客故遲回。海天秋色枯荷盡。別意蕭條鴻鴈哀。</text>
<title>江橋</title>,<text>破屋疎窻坐見天。客投庭木馬鞍懸。荒荒草際羊牛逕。濯濯霜餘黍粟田。海氣倒驅羣鴈急。野光全抱一峰圓。土人儉歲猶雞酒。竟夜酣歌任爾顚。</text>
<title>望海寺</title>,<text>寂寞山根寺。孤吟霜葉紅。鍾聲鳥外落。海色樹間通。怊悵西峰月。徘徊北渚鴻。菊花知此意。開與故園同。</text>
<title>望海寺九日</title>,<text>客子何時不望鄕。登臨此日又重陽。海山滿目寧相識。僧菊無心只自香。萬里乘桴衰世意。西風落帽少年狂。故園物色應蕪沒。歲暮歸歟天雨霜。</text>
<title>九月初十日雷雨</title>,<text>古寺經宵滯未廻。驚聞九月殷狂雷。靑山盡處雲相接。白雨橫邊海半開。物色蕭條空對酒。乾坤寥廓獨登臺。明朝更欲行田去。吟斷豳風蟋蟀哀。</text>
<title>作家書後題</title>,<text>尙可傳深意。終難寫瘦容。應知到家日。不敢遽開封。</text>
<title>大機屯舍</title>,<text>日夕漁樵入。牛羊亦自知。荒材唯一逕。古木半無枝。人靜雞棲共。林深犬吠誰。農談可淸夜。月色在疎籬。</text>
<title>大機屯舍 其二</title>,<text>京洛無消息。萍蹤落甕津。魚龍隣大壑。鹽米責頑民。赤日西垂地。蒼山四逼人。孤燈來夜色。又照客愁新。</text>
<title>大機屯舍 其三</title>,<text>夕岑餘照半西灣。拄杖秋原一望閒。落葉打人紛作雨。暝雲橫海忽爲山。隔林舫火寒明滅。隣舍壺漿夜往還。君子卽知居不陋。此身今欲付田間。</text>
<title>大機屯舍 其四</title>,<text>搖落千秋楚客詞。登山臨水有餘悲。稻粱地闊羣鴻得。霜露天寒獨鶴知。州郡又聞傷歲旱。廟堂誰議恤民飢。閑愁亦廢重陽飮。白髮黃花兩不宜。</text>
<title>大機屯舍 其五</title>,<text>霜風九月肅郊原。近海秋陰日復昏。天際帆檣小靑島。樹間砧杵大機村。關山別後空回首。鳥雀歸時又閉門。猶勝杜陵逢世亂。白頭茅屋滯東屯。</text>
<title>捕鷹詞</title>,<text>蒼山雲木欝崚嶒。野人結網來捕鷹。掛之靑冥百丈崖。草間狙伏窺鷹來。胡鷹生子海島樹。劍翮凌秋欲東渡。山高網密奈鷹何。碧海連天失歸路。惜哉烟霧質。飜作手中物。奇毛當地稅。官令急誅求。長安豪客嗜遊獵。好向誰家踏錦韝。霜風簌簌吹黃荻。此時雉兎堪一擊。朱門肉食不果腹。又看捕鷹登山脊。</text>
<title>野坐</title>,<text>今朝偶出本無期。有馬閑行不用騎。流水荒陂倦處坐。歸鴉落日畫中詩。提筐浦女來相問。挈榼村翁動輒隨。欲上高臺望鄕國。亂山天際摠堪疑。</text>
<title>又出</title>,<text>閑來出飮每東陂。草澤狂歌任所之。酒熟蠏肥携有客。野平天闊坐移時。孤村隔樹生烟火。虛艇依沙立鷺鷀。歲暮蒹葭霜露積。西方不敢問佳期。</text>
<title>秋盡日與李生登海山</title>,<text>愁絶靑楓百尺臺。故人携我此徘徊。相看海色橫邊坐。自恠天涯盡處來。落日三竿容駐馬。遙山一點對含杯。西風亦是無情甚。不肯淹留共客廻。</text>
<title>排悶</title>,<text>游子秋冬心苦悲。天涯目斷更登危。寒山盡出鳥飛外。野水微嗚霜落時。杜甫實爲夔峽客。王維虛作輞川詩。故園手種窻前菊。今日相思花得知。</text>
<title>牛淵</title>,<text>孤山根重溟。岌嶪聳天壁。層顚草木短。海氣恒所積。我來一登眺。千里莽空碧。前有白翎島。二靑爲匹敵。其外巨乘墟。洞豁四無隔。登萊卽彼岸。木道連碣石。平生中原意。撫此一水域。是時秋冬交。山葉盡脫赤。霜天意慘惔。浦漵深且白。小吏前有言。春時可快覿。寒食穀雨餘。橫海設槮柵。靑魚乘潮上。日射萬鬣脊。長網一擁出。顧眄盈巨舶。餘腥及數郡。金帛等塊擲。土豪爭箭主。裘馬騁阡陌。吾非販寶翁。緬懷擊磬客。塵胸一以盪。浩氣風兩腋。安得大瓠尊。浮海任所適。</text>
<title>遣興</title>,<text>偶作屯田長。初非荷篠翁。悲歌臨海水。短髮送秋風。遲暮何才力。蕭條此事功。杜陵多直筆。詩史亦孤忠。</text>
<title>屯官行</title>,<text>匹夫好義雙手赤。恨不千金擲如石。今年偶得一屯官。眼前突兀看蓄積。便欲散之爲我惠。坐使流離各安宅。豈無汲黯發倉心。直恐難逃上司責。上司法重屯宮弱。嗚呼古人吾不若。</text>
<title>雜興</title>,<text>田家有老牝。生得天馬駒。龍鬐五花文。神骨世所無。里閭不見異。爭借駕柴車。垂耳逐羊牛。終日數里餘。長安有大道。此馬終村墟。</text>
<title>雜興 其二</title>,<text>田家有醜女。容止何齟齬。猶能織縑素。日夜弄機杼。誰知用心苦。持以獻王所。靑樓多艷色。工作說人語。莫笑此女醜。縑素不出汝。</text>
<title>十月十六日夜。大風而雪。</title>,<text>疾風渡海來。掀簸一山谷。海水爲之蕩。何况爾白屋。漂搖若鳥巢。窸窣鳴四角。客心何栗烈。猛勢不可觸。中夜潛伏枕。直愁飜地軸。天寒兼雨雪。浩膠彌川陸。雖云助颶虐。且喜消瘴毒。平明風稍息。餘怒在山木。千林鳥獸窮。小村烟火寂。田翁念租期。氷路折牛足。少年索弓箭。獨自出射鹿。</text>
<title>西浦</title>,<text>西浦漁鹽共一村。浦深烟火晝常昏。曉潮欲落聞人語。京口商船又到門。</text>
<title>抄丁行</title>,<text>官家歲抄催補兵。上司符牒如風行。縣小無民可充額。缿筩密封投閑丁。阿翁生兒在襁褓。抱向官前泣呑聲。吁嗟襁褓爾莫訴。有在腹中先作名。猾吏操權坐索錢。東村無事西村驚。</text>
<title>發甕津</title>,<text>經秋爲客半冬還。萬事傷心天地間。西店初辭甕津樹。東屯又指海州山。吾生於世未遑息。此路如今多險艱。却望長安一千里。朔雲寒雪滿河關。</text>
<title>野田鶉行</title>,<text>野田鶉。生在野田中。結巢蒿荻叢。雖非托茂林。亦足藏其躬。歲暮天寒北風勁。飢鷹厲吻當霜空。野田鶉。莫恨爾身微。得免爪攫充朝飢。乃知大小各有用。萬物皆天機。</text>
<title>善竹橋 丙戌</title>,<text>痛飮松都酒。悲歌善竹橋。荒墟看落日。短碣撫前朝。天地曾飜覆。山河遂寂寥。東風吹客意。平綠一迢迢。</text>
<title>尋廣石途中</title>,<text>勝地還忘客。閒來且獨行。逢人問山路。駐馬看春耕。雨意連峰黑。川流半野明。蘼蕪亦可愛。一似故園生。</text>
<title>點馬巖</title>,<text>三月春寒欲折綿。出看原野更蕭然。烟蕪漠漠連山燒。風纜飜飜逆水船。陋俗何曾知作社。逋氓半是食屯田。最憐結幕沙邊宿。留待靑魚穀雨前。</text>
<title>諸作浦漁舍</title>,<text>漁子門前海作池。昏明水色每通籬。撑舟喚客靑魚柵。擊鼓迎神古木祠。春草雨中偏黯淡。暮山天際忽參差。不知隔岸誰先泊。側耳歌音似竹枝。</text>
<title>磨蛤浦村與主人語</title>,<text>老翁身世本滄湄。談說鯨龍亦一奇。天雨天晴雲不定。潮生潮落月爲期。沙禽日暖初乾翅。浦柳春深尙短枝。漠漠海山雲霧裏。水仙歌曲使人悲。</text>
<title>村興</title>,<text>田翁亦愛花。折來簪白首。臨水自照容。低回爲之久。</text>
<title>村興 其二</title>,<text>種麥不充腹。績麻難掩膝。東家學捕魚。自得錢滿室。</text>
<title>對雨</title>,<text>孤村終日雨。獨臥滿山花。數月身爲客。前宵夢到家。</text>
<title>重宿磨蛤浦村</title>,<text>鞍馬重來問浦民。數家鹽火背荒濱。臥聞海浪洶飜屋。起視星河低撲人。睡裏日生知短夜。客邊花盡撫餘春。容齋自有夷堅志。老筆猶堪役鬼神。</text>
<title>此地</title>,<text>此地從來亦絶垠。西瞻碣石與爲隣。官同趙過屯田吏。跡異師襄入海人。雲駁只能頻作雨。木頑全似不知春。更看別島彈丸出。化外還容鳥獸民。</text>
<title>甕津歌</title>,<text>甕津城外海漫天。西對花山大似拳。三月腥風吹滿縣。官廳日數賣魚錢。</text>
<title>甕津歌 其二</title>,<text>長山串口水騰波。大小靑邊風力多。側柂欹檣過不得。舟人到此盡悲歌。</text>
<title>甕津歌 其三</title>,<text>際海黃茅與白沙。一村鹽戶對漁家。客中不記淸明節。春後唯看杜宇花。</text>
<title>甕津歌 其四</title>,<text>山花落盡大機村。萬里傷春獨掩門。但見浮雲逐游子。不聞芳草送王孫。</text>
<title>甕津歌 其五</title>,<text>願借滄溟萬里風。掛帆西去到天窮。披襟魯叟東山上。擊劍田橫古島中。</text>
<title>漫述</title>,<text>息庵曾許我高岑。焦尾當時有短琴。老去文章徒自惜。恨無公在看如今。</text>
<title>李大來內挽</title>,<text>絃絶孤琴不忍彈。碧梧風雨鳳棲寒。篋中尙有殘衿佩。留與孩兒長後看。</text>
<title>將作西行。夜坐述懷。</title>,<text>簾額生秋思。天河相映微。還同去歲坐。又欲故山違。櫪馬何頻警。林烏且暫依。老妻愁白露。終夜搗寒衣。</text>
<title>述懷</title>,<text>中宵默坐念平生。壯志文章只浪名。世事豈饒雙鬢色。秋懷又入百虫聲。紛紛末路何多險。落落交遊亦少情。獨恠海山偏有力。年年挽我作西行。</text>
<title>望辰樓</title>,<text>靑楓烟雨駐歸舟。落日秋山滿一樓。自是江湖好風景。却因離別使人愁。</text>
<title>滯雨多士村舍</title>,<text>秋陰亦作雨。留客此深村。竟夕無人問。孤懷與僕論。四山雲接地。中野樹當門。西去三灘水。遙愁波浪飜。</text>
<title>中方村舍</title>,<text>一村團在野。烟火接疎籬。地瘠多生粟。民頑似聚麋。秋山連虎穴。落日下雞塒。留客嘗新稻。霜天夜杵悲。</text>
<title>登中方村後隴晩眺</title>,<text>天際連山去不窮。此心遙掛片雲東。蒼茫消息秦京阻。蕭瑟登臨楚客同。川白稻黃當晩日。鴈哀砧急共秋風。邇來慣識農家苦。倂入文章感慨中。</text>
<title>放歌行</title>,<text>丈夫讀書萬卷無所遂。六十之年忽已至。旣不能巧宦取卿相。拖玉腰金誇富貴。又不能結客少年塲。走馬鬪雞爭意氣。晩從戎府借一名。白衣短劍方西征。海邦信美非吾土。二年三入孤竹城。主人茅屋大如斗。夜臥蟋蟀鳴在牖。僕夫催我起曉飯。出門明星當馬首。悲歌激烈誰與和。賴有李子隨我後。危哉羣蔓嶺。隴坂高不極。深林叢薄人上慄。白日虎豹爭鬪食。吁嗟行路難如此。更有甕津深莫測。巨鯨贔屓腹呑舟。風濤連天海島黑。我今胡爲此行役。抱關擊柝辭不得。窮秋九月天雨霜。客遊不歸傷顔色。</text>
<title>西屯</title>,<text>西屯濱海地榛荒。人事魚鹽半稻粱。此邑數年偏遇旱。今秋九月幸無霜。村深雞犬渾相狎。歲晩舟車各自忙。永夜草間多促織。似應知我薄衣裳。</text>
<title>村興</title>,<text>蕭瑟東臯倚落暉。客懷還似送人歸。菊花不勸他鄕酒。霜露應催故國衣。路指屯田緣海遠。書憑賈舶入京稀。獨看野鶻乘秋健。擊兎平原始怒飛。</text>
<title>村興 其二</title>,<text>烽火山西隱夕暉。羊牛下後有樵歸。塞鴻不必傳鄕信。村杵何曾擣客衣。天下固知寒士衆。海邊終覺富民稀。夜窻不敢張燈坐。悶見羣蛾妄觸飛。</text>
<title>登高</title>,<text>萬里西征客。他鄕九日杯。海山頻落帽。天地獨登臺。野艇猶孤繫。霜鴻已半廻。菊花如欲笑。知我去年來。</text>
<title>關山月</title>,<text>明月出關山。夜照征車下。客子非蟋蟀。行歌在中野。</text>
<title>平生</title>,<text>平生枉了學詩酸。性似孤松尙傲寒。當世事功那敢意。暮年心地却回看。身名后稷爲官可。國計屯田作奏難。興發醉中吾欲舞。野人爭笑短衣冠。</text>
<title>藪村</title>,<text>吾今又何事。倦馬歷平岡。穫後山田曠。潮來野水長。人皆與物鬪。日亦到秋忙。感彼虫坏戶。深謀及未霜。</text>
<title>涉浦謠</title>,<text>潮生浦口沒。潮落浦心出。潮生潮落可以涉。行人往來潮有節。潮有節。行莫遲。潮卽來時爾魚鱉。</text>
<title>宿宋村</title>,<text>山雨孤燈半壁昏。客愁來臥此何村。家書寫後多遺意。昨送奴歸入故園。</text>
<title>同朴使君登西樓</title>,<text>使君多逸興。琴罷復登樓。積水浮花縣。連山到海州。庭閑空鴈𪚥。野曠散羊牛。耳目淸如許。知君政已修。</text>
<title>獨往</title>,<text>獨往聊隨意。平田坐杳茫。野禽多恠物。山菊自幽芳。却怕催租吏。仍悲殺草霜。窮陰不可犯。此地是坤方。</text>
<title>舍弟汝九隨兵相廵到甕津縣舍。余就見同宿一夜。曉起爲別。</title>,<text>尙憶臨門欲別時。不圖相見此天涯。官樓乍作登臨興。客路終成去住悲。孤燭有情留飮酒。曉山如夢送歸旗。吾衰羨爾身猶壯。駿馬雕弓逐健兒。</text>
<title>客夜</title>,<text>客心搖蕩似虛船。酒薄燈寒未作眠。半夜斗牛垂在地。仲冬氷雪上連天。村盤餉吏無閑處。社鼓迎神一閧然。月落雞鳴還曙色。海山靑繞閉門前。</text>
<title>獨臥</title>,<text>獨臥臨西海。孤懷仰北辰。衆山常向客。初月又窺人。羈旅衰年倦。淹留異俗親。故園梅意動。冬至欲生春。</text>
<title>西崦</title>,<text>留人此西崦。欲去且低回。山澤窮陰積。漁樵暮響哀。客遊吾已倦。歸意馬先催。萬古乾坤闊。悲歌當酒杯。</text>
<title>行子</title>,<text>行子出門時。悲歌四面發。揮策各東西。怊悵若有失。隆隆馬蹄響。盡在橋上雪。卽事令人傷。何况故鄕別。</text>
<title>臘後出東郊途中作</title>,<text>臘退郊原雪半消。衆峰蒼白各岧嶢。野光漠漠橫山帶。春意搖搖上柳條。傍路甁甖爭市酒。入城牛馬盡駄樵。漢家好畤優游地。陸賈平生不寂寥。</text>
<title>和申內翰新春宮詞 丁亥</title>,<text>春城珂馬曉朝天。淑氣葱蘢繞御筵。紫袖殿頭雙對立。金函收得八方箋。</text>
<title>和申內翰新春宮詞 丁亥 其二</title>,<text>玉樓中夜默凝旒。丹綍行寬白屋愁。內史朝來宣召急。翰林簪筆上螭頭。</text>
<title>和申內翰新春宮詞 丁亥 其三</title>,<text>五色雲中一道開。六龍扶日上徘徊。東宮最覺多和氣。鶴駕初朝兩殿廻。</text>
<title>和申內翰新春宮詞 丁亥 其四</title>,<text>含章簷下落梅香。宮女爭誇半面粧。誰似蘭臺好學士。細裁春帖學歐陽。</text>
<title>和申內翰新春宮詞 丁亥 其五</title>,<text>蓬萊山翠欝嵯峨。雪水新添太液波。是日宮中頒彩勝。聖恩偏與侍臣多。</text>
<title>和申內翰新春宮詞 丁亥 其六</title>,<text>濟州前夜貢柑來。萬顆金包御手開。敕賜泮中先試士。玉盤擎下建章臺。</text>
<title>和申內翰新春宮詞 丁亥 其七</title>,<text>西淸曙色辨罘罳。環珮多聞集鳳池。仰視日邊無限樹。春風先動萬年枝。</text>
<title>二月二十日。西行歷辭先墓。</title>,<text>孤兒眼中淚。滴盡慈母墳。墳前有春草。照此西日曛。哀號縱出血。泉裏可得聞。嗚呼窮天痛。誰爲負米勤。掩泣出山門。回首但孤雲。</text>
<title>東屯曉發</title>,<text>烏啼月落孤山曉。客子西行悲路長。征馬回嘶向獨樹。主人追語度平岡。關河地闊未歸鴈。草木春寒猶下霜。滄海茫茫自此去。白頭蹤跡混漁商。</text>
<title>寒食</title>,<text>海門西望極天陰。寒食東風吹古今。客舍夜眠村樹冷。漁舟曉語浦雲深。日沉島嶼如愁思。春動魚龍盡嘯吟。正憶故山誰上墓。一年佳節又傷心。</text>
<title>客愁</title>,<text>天際羣山生客愁。故園何處此登樓。少年志氣餘衰鬢。長路風塵又倦遊。春草可憐多遠色。海波殊覺少安流。乘潮兩兩啣魚出。不是無心笑白鷗。</text>
<title>磨蛤村舍遣興</title>,<text>西征此何事。獨臥每孤村。水鳥春登木。風濤夜入門。忽疑來異域。方覺限中原。東見星三五。唯應照故園。</text>
<title>磨蛤村舍遣興 其二</title>,<text>近浦疎烟火。漁鹽得數家。一邊空有海。三月亦無花。魚稻氓同越。山川地類巴。小舟風不放。籬外浪淘沙。</text>
<title>磨蛤村舍遣興 其三</title>,<text>月落海天黑。濤鳴猶自風。客窻防霧氣。漁艇守蘆叢。物候疑難測。方言習始通。東帆昨送去。幾日上喬桐。</text>
<title>磨蛤村舍遣興 其四</title>,<text>絶海禽魚藪。孤村隱此間。地深無白跖。人遠似烏蠻。驟雨從何島。狂濤忽半山。相逢恠數至。前歲已蒼顔。</text>
<title>磨蛤村舍遣興 其五</title>,<text>野俗猶寒食。東風悄四隣。澤魚驅有獺。沙柳折無人。伏枕孤村夜。傷心萬里春。異時脩稧事。多在北溪濱。</text>
<title>磨蛤村舍遣興 其六</title>,<text>天地浮生苦未閑。今年去歲此西灣。春風亦入麒麟島。落日何歸碣石山。異地逢人非舊識。隣舟送客有先還。男兒自乏封侯骨。虛事當時筆硯間。</text>
<title>磨蛤村舍遣興 其七</title>,<text>故園春事過迎梅。窮海初看花半開。北斗照人中夜出。東風吹我幾時廻。微官欲罷才何有。壯志無成老已來。景物漸闌歸思切。天長地闊望鄕臺。</text>
<title>磨蛤村舍遣興 其八</title>,<text>客舍殘花落已多。閉門愁絶欲如何。含杯不厭林翁語。倚劍偏憐李俠歌。短髮百憂消日月。孤村一臥傍黿鼉。三淸洞裏吾廬好。歸夢前宵到薜蘿。</text>
<title>磨蛤村舍遣興 其九</title>,<text>小丘閑坐眺晴空。此意還將野老同。天氣淸明穀雨節。客懷寥落楝花風。正看射雉平林下。却憶聽鶯上苑東。無限春光虛斷送。不於馬上卽舟中。</text>
<title>大機途中</title>,<text>鞍馬虛來往。羈心每自搖。野花春漠漠。風水暮蕭蕭。天地吾生老。關山此路遙。劉郞亦何事。髀肉已全消。</text>
<title>古刀崖</title>,<text>迢遞傷春望。危臺坐不廻。海呑諸島盡。天抱一帆來。賈客憑書札。漁家問酒杯。地偏人罕到。魚鳥亦生哀。</text>
<title>雙橋店舍吟示趙使君</title>,<text>百虫當夜各啁啾。孤月中天照別愁。店酒一杯歌一曲。送君明日上驪州。</text>
<title>余與永昌李使君。初無一日之雅。聞余過邑。邀與語。求見紀行詩。卽席上書示數篇。且爲此作奉呈。</title>,<text>入境問風俗。使君賢可知。翻爲座上客。却寫馬頭詩。庭午蟬鳴樹。樓陰鶴浴池。一廛容我借。來卜瀼東菑。</text>
<title>金陵尹使君宅夜集贈別</title>,<text>爲郡雖榮奈別何。阮家今夜且經過。一尊欵曲還留客。五馬低回欲渡河。鳥嶺路爭南斗峻。金陵山似六朝多。此行亦足寬離恨。來暮先聞蜀老歌。</text>
<title>寄鄭惠卿</title>,<text>九月繁霜草木殘。羈遊念爾峽中寒。塞鴻每入燈前聽。山菊多於馬上看。天下何曾有樂土。男兒不可作屯官。秪應長鋏歸來早。歲暮關河行路難。</text>
<title>贈別慶筭官往東萊收稅</title>,<text>菊花虫語共深秋。此夜尊前萬里愁。醉客爲歌新楚調。行人欲下古萇州。草梁霧積燕中貨。蠻海風馳日本舟。是處亦知監稅重。須君眼力察牙籌。</text>
<title>廣陵途中</title>,<text>廣陵秋日氣凄凄。南漢諸山高復低。客路欲將雙嶺外。故園看已大江西。野田穫後無人跡。霜菊開時傍馬蹄。隔隴有村斜逕入。老翁籬落上塒雞。</text>
<title>木巖店舍</title>,<text>東征百里亦羈愁。九月高風射馬頭。今夜又投孤店宿。此生唯與老農謀。簷燈獨照如留客。山木齊吟欲送秋。却笑浪遊無遠志。少年初不學封侯。</text>
<title>三田渡</title>,<text>慷慨平生烈士歌。三田渡上又經過。春秋大義書空在。皮幣餘羞石不磨。白骨崩沙經雨出。黃雲落日傍人多。諸公自有和戎策。辛苦君王獨枕戈。</text>
<title>望南漢山城有感</title>,<text>吾東有此漢南城。蹈海令人不欲生。弱國但馳冬至使。平時何用夜操兵。天陰草木三秋死。地險山河萬古橫。北極帝壇新義起。小民猶得識皇明。</text>
<title>述感</title>,<text>古木霜天鳴鶴哀。百憂中夜一徘徊。雷兼雨雪窮陰際。石墮流星沴氣來。豈有聖心安玉几。空敎凡眼守靑臺。甘陵作俑千秋禍。誰挽頹波倒却廻。</text>
<title>流星行</title>,<text>君不見流星白晝衝天過。疾如飛砲色逬火。其來自南入西北。化爲巨石何地墮。隱隱餘響雷怒吼。六龍移車讓天狗。未央宮殿深紫極。中夜君王起歎息。哀綸一下八方泣。至誠可得移熒惑。諸公勉爾共推車。莫徒上責修聖德。</text>
<title>遣興</title>,<text>山齋依獨樹。此意每蕭然。明月尋吾入。幽禽伴爾眠。歲寒三逕裏。身老一尊前。彭澤荊軻詠。無端激暮年。</text>
<title>遣興 其二</title>,<text>萬事還高臥。溪虛生夜寒。吾憐斬蛟劍。衆笑切雲冠。蠻觸歸朝論。災祥責日官。桃源往卽是。多向畫中看。</text>
<title>駱谷夜集。同李重叔呼韻賦之。</title>,<text>朱門白鼻走邀朋。躞蹀街頭夜踏氷。彩舫昔同玄渚詠。綺筵重許布衣登。新陽忽復生雙眼。老興依然到一燈。此事世間曾未見。公卿下士獨公能。</text>
<title>石室村舍早起 戊子</title>,<text>夜臥聞山雨。開門春水生。雲歸渼浦樹。日出廣州城。危石形如揖。孤舟意欲行。應緣主人好。此地物皆淸。</text>
<title>西齋</title>,<text>西齋此夜意。寥落入新年。白髮東風外。靑燈一水邊。淺山初罷雪。高柳已含烟。老境渾無賴。韶華只可憐。</text>
<title>今日</title>,<text>今日看天意。應催老子詩。鳥皆林下語。柳亦水邊枝。萬物春俱動。孤懷酒獨知。開門北山在。突兀每相隨。</text>
<title>雨中遣興</title>,<text>垂老孤懷似夢中。閉門終日坐䑃朧。春陰是處多爲雨。寒食前頭每有風。鳥語應知招好客。花開却恐笑衰翁。少年不學還丹術。富貴神仙兩手空。</text>
<title>寄問大材謫居</title>,<text>我曾西邁子南遷。風雨驚心已隔年。十口又聞辭故里。一身何罪落窮邊。羈魂夜㥘囚山月。衰骨春傷瘴海烟。矗石樓高休獨上。刺桐花下有啼鵑。</text>
<title>寥落</title>,<text>滿城車馬走塵沙。寥落吾居此水涯。天籟自生南郭几。玄經誰問子雲家。午陰悄悄禽相語。春意盈盈杏始花。莫笑老夫空四壁。也能沽酒作年華。</text>
<title>同諸子登中書堂北臺。用少陵韻。</title>,<text>上苑千林接省墻。東風引客許探芳。佳期故與春相會。老興還將日較長。白岳不移終古色。靑槐猶帶太平香。令人却憶曹參酒。一任歌呼吏醉傍。</text>
<title>農巖金判書挽</title>,<text>天欲吾東作。斯文出大儒。承家元正學。範世卽良模。日月圭爲準。山龍衮所須。滄桑中忽變。萬事一嗚呼。</text>
<title>農巖金判書挽 其二</title>,<text>斂却雲霄志。歸從鳥獸居。世多傷草野。天故托圖書。董賈初心是。程朱一脉餘。超然蠻觸外。渼上獨觀魚。</text>
<title>農巖金判書挽 其三</title>,<text>一洗東方陋。文章道作根。發揮三代學。包括百家言。黼黻斯無愧。江河並與存。獨看儒佛辨。曾未出詞垣。</text>
<title>農巖金判書挽 其四</title>,<text>屛居仍宿望。朝野一宗師。大失當時用。終爲聖主思。山河今氣盡。天日後名垂。俎豆應三世。千秋石室祠。</text>
<title>農巖金判書挽 其五</title>,<text>濁世氛埃裏。公能得久留。士林同一涕。吾道欲誰謀。天逈空懸斗。江虛有繫舟。向來聞太極。多恨失深求。</text>
<title>農巖金判書挽 其六</title>,<text>天意蒼茫甚。高賢命足悲。侍終門下士。迎拜地中兒。後卽旁孫弱。生猶闔室飢。滄江有白鳥。留汝守虛帷。</text>
<title>農巖金判書挽 其七</title>,<text>謂我知心在。何曾視褐衣。詞塲不但與。聖路欲同歸。有孰夫公似。于今此道非。乾坤莽寥廓。嗟爾草虫微。</text>
<title>農巖金判書挽 其八</title>,<text>尙憶公兄弟。招余上峽遊。有詩分四郡。無日不東樓。往事登仙夢。浮生溢世愁。秪今龜島水。嗚咽入三洲。</text>
<title>雙檜堂。同洪君則，李一源用淸字賦。</title>,<text>知君薄宦本非情。公退蕭然白帢輕。心靜自勝天下熱。事稀方覺室中淸。捲簾不去此山色。隔樹時聞何鳥聲。我有孤亭只溪北。寧嫌赤足亂流行。</text>
<title>雞林歌。奉送元侍郞出尹東京。</title>,<text>君不見雞林形勝天所設。築城彎彎象半月。半月城高十二樓。扶桑日射黃金闕。三姓相承一千歲。西却强麗南服濟。管絃同樂六部民。山河獨負三韓勢。君王醉臥鮑石亭。鐵馬何來踏後庭。雞林黃葉一蕭瑟。萬波息笛那得聽。送君之去尹此地。無事肩輿可隨意。野平天闊秋草短。寥落鰲山餘霸氣。此時知君多感懷。弔古獨上瞻星臺。金將軍，崔學士。羅家當日何多才。我亦平生慷慨士。雞林之歌不徒爾。何由更得黃昌劍。爲君西去舞燕市。</text>
<title>朴舍人洞</title>,<text>溪水濺濺出洞流。數家籬落傍山秋。自憐是性同麋鹿。每到林臯便欲休。</text>
<title>過崔佐郞小話。歸路馬上口占却寄。</title>,<text>一別一城驚十年。相逢顔髮各蒼然。君官每讓他人達。吾老唯聽數子憐。坐語秋山簷外近。出看新月馬頭懸。北林舊飮今能續。不道家貧欠酒錢。</text>
<title>晩步</title>,<text>獨步荒園晩。虫吟在草根。逍遙聊自適。寂寞共誰言。世事孤懷感。天時萬象昏。四隣多警盜。須早閉柴門。</text>
<title>歷南漢山城抵雙嶺作</title>,<text>南漢城高多烈風。行人馬首廣州東。新霜重處皆垂菊。殘照橫邊稍度鴻。舊路怳然雙嶺出。客懷愁絶一奴同。白頭笑我求田晩。冠盖繁華滿洛中。</text>
<title>洑下坪</title>,<text>曠野中開水一灣。平蕪欲盡更連山。鳴牛自放空田裏。宿鴈多投寒葦間。莽莽古今皆物役。悠悠天地此身閑。鹿門處士輕劉表。採藥當時遂不還。</text>
<title>驪江旅舍</title>,<text>驪州地勢似荊門。决峽長江萬里奔。岳色北東雲際寺。人烟上下水頭村。霜天宿客那能穩。儉歲秋花亦未繁。擬作竹枝歌一曲。扁舟愁絶恐銷魂。</text>
<title>驪江旅舍 其二</title>,<text>中宵百慮大江隈。臥聽寒空九月雷。浪跡我今隨處客。名區此亦望鄕臺。峽門水急帆檣亂。郡郭霜高砧杵哀。萬事無如在家好。歲云暮矣盍歸來。</text>
<title>思歸</title>,<text>爲客還多事。辭家便憶歸。江湖聊一望。鴻鴈盡南飛。落日在村巷。秋霜霑旅衣。尋思昨夜夢。欲說更依俙。</text>
<title>汗峰 在南漢城東。丙子胡酋立馬處。</title>,<text>南漢餘羞滿海東。宋家遺策但和戎。危峰一受靑駹跡。不及淸陰半死翁。</text>
<title>開元寺</title>,<text>開元此是大叢林。天險雄關鎭古今。戰後城池猶殺氣。秋來鼓角亦悲音。孤峰悄悄聞僧語。落木蕭蕭感客心。滿目山河堪下淚。西臺高處莫登臨。</text>
<title>風香閣曉起</title>,<text>山僧留客宿。風葉隔窻語。試欲覔秋聲。不知來底處。其二山月不能寐。令人中夜起。開窻見古栢。影在空池水。</text>
<title>李生伯承自牙山歸。說其海浦物色。余嘗有求田問舍之意而未能往者。聞而感之。醉後口號示李生。</title>,<text>爾從牙縣穫初廻。却說身登江上臺。浦口漁家楓半落。海門商舶鴈俱來。人生適意斯爲樂。吾老迷方只可哀。十月北風吹菊盡。乾坤蕭瑟一含杯。</text>
<title>伯承去後。夜坐卽事感懷作。寄東翁。</title>,<text>百慮山齋坐夜長。山空客去復蒼茫。窺窻缺月初生影。繞枕寒花不斷香。末路功名多腐臭。古人文字亦凄凉。却將此意聊相報。明發君來可一觴。</text>
<title>放吟</title>,<text>壯志流年奈爾何。吾生五十忽蹉跎。微官身爲妻孥屈。老境情於故舊多。黃菊可憐非俗物。濁醪相對亦高歌。胸中自覺恢餘地。容得人間百事過。</text>
<title>與東翁擁爐燒餠而食。卽事同賦。</title>,<text>天地純陰際。春和在一爐。撥來燒得餠。薰處暖生膚。短日留相照。衰翁坐不孤。靜中生妙想。灰面畫河圖。</text>
<title>夕坐感懷寄潤卿</title>,<text>孟冬旣望日連陰。雪意和雲滿艮岑。暝郭樹林歸鳥盡。寒房燈火坐人深。眼昏不見華胥國。齒缺猶爲梁甫吟。苦憶市南常臥病。百年寥落此胸襟。</text>
<title>昆侖學士座上。用林字同賦。</title>,<text>學士官高尙素心。城居亦自具園林。龍門接近渾忘峻。蘭室薰多始覺深。日欲向人留短景。天應爲我解窮陰。平生獨有詩千首。每到公前一放吟。</text>
<title>歸後用林字呈昆侖學士</title>,<text>西郭歸來臥北林。柴扉寥落背山陰。隔雲犬吠村燈小。抱雪鴉棲苑木深。白屋朱門終異路。黃鍾牛鐸漫同音。邵窩當日招邀盛。獨許神羲識此心。</text>
<title>歸臥柳亭。吟成短律。却寄槐陰。</title>,<text>柳下還高枕。琴書可此身。貧居偏得雪。老興尙迎春。城郭孤燈色。乾坤一水濱。不知金帳底。羔酒幾留人。</text>
<title>戊子除夕</title>,<text>尙謂多餘日。今年亦已窮。不眠終夜坐。此意古人同。道在心難老。春生氣復通。一杯酬造化。却笑祭詩翁。</text>
<title>東村 己丑</title>,<text>犢臥隴草綠。鳩鳴山杏紅。人烟送寒食。野水得微風。春物看看好。田家事事同。郊居信荒僻。絶勝在城中。</text>
<title>洪持平挽</title>,<text>如公才地百無難。獨恠當榮意已闌。實有雅懷耽靜境。恥將浮議作名官。希音不入淫哇聽。至寶寧容爛熳看。湖上小亭虛結構。野花山鳥泣春寒。</text>
<title>次韻李載大自陽川乘舟過仙遊峰。覽明天使故跡。晩登蠶頭。有懷挹翠軒之作。仙遊石壁。有明使所書砥柱二字。</title>,<text>漢節乘槎去不廻。乾坤俯仰此高臺。王風蔓草詩堪廢。砥柱狂瀾世孰回。落日欲臨蠶嶺盡。扁舟還逐杏花來。翠翁骨朽江山在。淚墮餘春酒一杯。</text>
<title>次韻李載大自陽川乘舟過仙遊峰。覽明天使故跡。晩登蠶頭。有懷挹翠軒之作。仙遊石壁。有明使所書砥柱二字。 其二</title>,<text>巴陵雨裏放舟廻。春望還宜百尺臺。岸勢側懸雙杏老。江聲怒觸一峰回。天留物色如相待。世隔英豪不復來。借問東風亦何意。吹花故落掌中杯。</text>
<title>園居遣興</title>,<text>買園端爲地孤淸。息影吾將了此生。正好看山成獨坐。仍思畜鶴伴閑行。日長衆鳥欲無語。春盡餘花空復情。莫笑此翁甘種菜。東陵當日亦浮榮。</text>
<title>寄翠麓</title>,<text>日午園禽喚獨眠。烏紗緩步北墻偏。隨人蝴蝶如相識。滿地桃花絶可憐。擧世誰爲無事者。思君不見此尊前。琤琮大隱巖間瀨。芳樹題詩近十年。</text>
<title>夜坐卽事</title>,<text>高齋隱几聽歸鴻。春思偏生此夜中。墻角杏花頻小雨。水邊楊柳故多風。淸尊欵欵迎佳節。白髮垂垂感老翁。見說少年鞍馬健。探芳連日出城東。</text>
<title>對花有感。寄東翁。</title>,<text>杏花風半落。昨日恨開遲。春事餘無幾。吾徒更有誰。一簾深暎雨。雙雀靜依枝。濁酒西山近。沉吟忽爾思。</text>
<title>夕坐韓氏池上</title>,<text>布席近池色。幽森蒼檜間。水流當靜夜。人語在深山。境已離塵遠。心惟與物閑。東臯可習隱。倦鳥亦知還。</text>
<title>雙栢亭 梧陰尹相國故居</title>,<text>佛山高萬仞。雙栢亦崢嶸。尙想梧陰老。曾從樹裏行。地荒皆草色。林午一雞鳴。人物乾坤闊。蕭條慨後生。</text>
<title>遊廣石洞</title>,<text>相國幽棲地。溪山虛古今。偶成吾輩坐。因得昔賢心。乳鹿深依草。餘花耿在林。徘徊撫喬木。猶作半身陰。</text>
<title>廣石洞。有白沙李相國故居遺址。登覽有感。</title>,<text>白沙赤舃東岡上。雙栢亭臺共一時。慘淡邦家明大義。蕭條丘壑寄深悲。幽禽日暮啼相送。老木春歸臥不知。看取關山北遷錄。可行忠義亦男兒。</text>
<title>自鹿原將歸。用遊字。</title>,<text>好畤平生不自謀。從君還作入林遊。數家樹接參差色。𪚥水陂通曲折流。初面野人如舊識。欲歸山鳥更相留。東臯落日深深草。弘景當年有畫牛。</text>
<title>斐然自西至。誦其灣上所作。輒和之。</title>,<text>秋花錦瑟統軍亭。北望胡山數點靑。當日少年今白髮。借君歌曲病中聽。</text>
<title>漢上亭。同主人申內翰。用明詩韻賦。</title>,<text>絶岸懸空亭壓臨。闌干直上欲雲侵。村烟平接野色盡。峽日倒射江流深。雙飛水鳥自高格。獨往漁舟唯遠心。坐來床簟失六月。秋氣已動靑楓林。</text>
<title>自漢上亭。同申內翰。向晩乘舟到景晏川。沿洄數里。盡興而歸。用船字。</title>,<text>日落湖平闊。微風可放船。逆行灘瀨上。搖漾柳林邊。鷺浴無三伏。蟬鳴滿一川。歸時不用楫。隨意下長天。</text>
<title>申內翰自漢上乘馹向昆池。余借舟西下。臨別呼韻。</title>,<text>立馬停舟各欲歸。龍門初日照征衣。世間萬事驅人去。如此江山住者稀。</text>
<title>奉送趙承宣令公出宰東州</title>,<text>銀臺聽漏夕初還。五馬晨嘶却出關。吏事豈爲今日急。主恩聊借暫時閑。弓墟莽蕩天垂野。金廟森嚴鬼護山。汲直淮陽深臥閤。寸心唯繫漢廷間。</text>
<title>奉送趙承宣令公出宰東州 其二</title>,<text>童時頭角太崢嶸。美器終看玉琢成。公貴不曾忘舊誼。我衰何以贈子行。秋風欲喚疲氓起。峽水爭迎傲吏淸。病臥此時偏悵望。閉門高柳一蟬鳴。</text>
<title>聞李生靑潭精舍讀孟子書。賦此寄之。</title>,<text>聞爾新開鄒聖書。向來微禹我其魚。異端闢去橫流際。吾道扶回欲喪餘。岳勢標高常目在。潭光照徹此心虛。頂鍼却是牛山木。萬理存由一慾除。</text>
<title>贈金有禮赴北幕</title>,<text>去年鞍馬極西陬。嶺北風沙又倦遊。短褐誰知天下士。奇圖暫借幕中籌。秋高木落方爲客。塞闊山低獨倚樓。想爾此時心更壯。悲歌一曲動凉州。</text>
<title>秋園卽事</title>,<text>婦子同鋤把。靑靑菜數畦。暗蛩多抱石。秋草半和泥。畏客門長掩。看山帽乍低。荒園易搖落。夕鳥早歸棲。</text>
<title>朴貴人挽詞 代作</title>,<text>紗臂當年奉玉床。漢宮初不曳衣裳。抱衾德已從魚貫。就舘祥仍備鴈行。羽帳掩來虛夜月。桂枝銷落早秋霜。君王不用迎神術。御筆芳徽賁若堂。</text>
<title>朝訪翠麓卽事</title>,<text>秋山朝更秀。白露洗靑蒼。水落寒溪石。楓明廢苑墻。相過唯一路。獨往每西岡。初日高軒淨。雲松滿意凉。</text>
<title>九日對雨</title>,<text>寒菊開猶未。孤尊對悄然。乾坤餘此老。風雨又今年。落帽難爲興。題餻不必傳。冥冥鴻鴈意。獨爾喜秋天。</text>
<title>夕坐</title>,<text>浮世無窮事。縱橫白髮前。回頭吾老矣。隱几一蕭然。初月懸秋樹。微霜下夕天。東翁問何似。衰病只相憐。</text>
<title>月</title>,<text>片月中天正。浮雲四海空。淸光本如許。昨夜雨兼風。</text>
<title>次金思叔寄從姪子元韻。却寄子元。子元時在春川之鳳儀山下聞韶館讀虞書</title>,<text>木落天高秋水空。懷君此夜月生東。虞經好讀聞韶後。蔡志須尋啖薺中。地似崑岡曾下鳳。江如彭蠡幾鳴鴻。阮家酒熟誰同飮。千里緘情滿一筒。</text>
<title>送性能上人歸伽倻山海印寺。次其韻。</title>,<text>雲蹤不合久寰中。一錫飄然又漢東。遙指伽倻卽葱嶺。方知海印是龍宮。潭空此性長留月。栢老前身尙有風。妙在觀心成佛地。津梁未必作眞功。</text>
<title>送李子往東州</title>,<text>男兒失路故棲遑。此去東州君馬黃。八月秋陰生鐵峽。千年霸氣失弓王。荒墟落日殘山在。旅舍悲歌一鋏長。若問向來興廢事。人間何處不亡羊。</text>
<title>寄東翁</title>,<text>城南城北限川梁。豈不懷君病在床。配月獨看餘太白。籋雲曾說一飛黃。雪霜貿貿歲行盡。山澗泠泠人意長。昨夜地中雷乍動。却憐冬至欲生陽。</text>
<title>夜坐感懷</title>,<text>白頭今歲亦云窮。燈火宵長坐欲終。壯志未成憐日月。陳編猶在弔英雄。中原不道腥膻滿。東國多聞杼軸空。且可索綯纏老屋。仲冬西北每高風。</text>
<title>讀元好問詩集</title>,<text>不生於宋卽生金。天借雄鳴掩鳥音。莫問當時庾開府。北朝今日亦傷心。</text>
<title>至夜</title>,<text>甲子天根立。陽生遂古今。玄冬萬物息。白屋一燈深。太史書雲事。幽人讀易心。明朝看日出。先破北山陰。</text>
<title>病臥言志</title>,<text>老來惜日月。歲暮增慨慷。矧伊抱沉痾。展轉臥一床。積雪覆虛庭。燈火耿深房。展我床上書。高詠以自卬。悟彼秉燭喩。徵此抑戒章。乃知古聖喆。髮短而心長。要見三芝秀。無謂此世忙。</text>
<title>亡友李子春內挽</title>,<text>吾友難忘李子春。城崩猶有未亡人。塵埋雜珮空餘響。霜瘁孤桐只半身。潘岳賦成哀寡婦。退之銘在惜元賓。傷心此日都歸盡。三女治喪白屋貧。</text>
<title>次澹軒南漢韻</title>,<text>岧嶢天柱上千尋。想子西臺坐四臨。天下從來幾冒頓。吾東只是一淸陰。手摩片碣行人淚。歌動長江烈士心。猶指胡兒立馬處。至今遺憤滿吳岑。</text>
<title>奉送尹尙書歸黑石江舍 庚寅</title>,<text>軒裳何物也災身。歸臥江湖有角巾。誰識當時大司馬。却爲今日一閑人。野烟漠漠山如雨。汀柳搖搖浪已春。獨倚高樓堪北望。五雲深處是中宸。</text>
<title>過渼陰有感</title>,<text>我有哭公淚。灑之湖上草。陳根與此恨。又看生故道。</text>
<title>書堂夜坐</title>,<text>自笑勞生日與忙。今宵息影就書堂。月華滿作空庭白。花氣初開半樹香。別後故人何寂寂。愁來春草一茫茫。少年但說能行樂。垂老追思卽夢塲。</text>
<title>深川</title>,<text>野水西流直又彎。吾行信馬逐潺湲。屯雲黑處應爲雨。返照明邊忽有山。少日此心麟閣上。卽今歸計鹿門間。平臯十里春蕪綠。澤雉雙飛飮啄閑。</text>
<title>桃花</title>,<text>桃花莫笑我衰顔。我昔如君美且閑。今日白頭猶舊興。每携兒女到花間。</text>
<title>退憂堂次韻</title>,<text>長安車馬鬪輕肥。不及春江坐釣磯。滿目漁樵皆得意。小舟朝出暮還歸。</text>
<title>送春</title>,<text>我欲春常住。君歸有底忙。空留此白髮。學得柳絲長。</text>
<title>王安石</title>,<text>本擬治平反召戎。周官一部竟何功。只緣狠氣消難得。不入濂翁點化中。</text>
<title>初秋一日。與鄭惠卿，鄭潤卿及諸子。入三淸洞納凉。用秋字。</title>,<text>石林峰壑欝相繆。下有淸泉㶁㶁流。山外此時方畏日。洞中吾輩已迎秋。岳雲冉冉出靑壁。天籟泠泠吹白頭。歸路欲昏行且坐。水聲隨我到西樓。</text>
<title>初拜通禮院引儀</title>,<text>自笑家貧好讀書。白頭今作一鴻臚。敗皮亦入俱收裏。瘦骨全消積毁餘。此物可能裨盛世。諸公不欲死窮廬。平生獨恠磻溪老。虎變功成八十初。</text>
<title>早朝</title>,<text>曉烟和柳隱城樓。落月餘輝半御溝。獨有相君朝最早。絳紗銀燭引當頭。</text>
<title>差祭永昭殿。曉起將事後。謹賦志感。</title>,<text>西岳龍盤護閟宮。仰瞻神座五雲中。祠官警曉爭奔走。御祝從天有感通。齋處殿庭渾洗雨。祭餘松檜忽生風。翟褕十載關雎化。追慕臣民喪妣同。</text>
<title>社稷神室。因雨漏修改。余承命差祭。猥從執事之列。卽事有述。仍示洪佐郞道陳。</title>,<text>社稷邦爲本。山川地亦靈。圜壇一片白。古栢萬株靑。沴氣朝收雨。神光夜見星。不徒牲幣盛。王德卽惟馨。</text>
<title>社稷神室。因雨漏修改。余承命差祭。猥從執事之列。卽事有述。仍示洪佐郞道陳。 其二</title>,<text>積雨傷多漏。明宮告載修。御香薰靜夜。靈氣肅新秋。星月俱高暎。溪泉各細流。有詩歌后稷。家國慶同休。</text>
<title>社稷神室。因雨漏修改。余承命差祭。猥從執事之列。卽事有述。仍示洪佐郞道陳。 其三</title>,<text>執事祗承命。微官忝末行。吸來金掌露。分得玉爐香。卜地祥圖啓。祈天寶曆長。仰瞻黃道日。晴後更晶光。</text>
<title>罷官</title>,<text>淸時澄汰合微官。通禮功名興亦闌。靑女莫誇霜力勁。我如松栢本無寒。</text>
<title>罷官 其二</title>,<text>黃花笑我解官遲。酒熟花前可一巵。榮辱不關身外事。鬼神難奪腹中詩。</text>
<title>武溪</title>,<text>白髮秋風裏。狂歌山菊前。人間少平地。郭外有長天。石老頑如我。松高儼若仙。淸泉一萬斛。塵骨洗餘羶。</text>
<title>重陽日有感</title>,<text>蕭瑟悲秋興。行吟黃葉中。菊花何意笑。顚倒向西風。</text>
<title>步月</title>,<text>露下空庭槐葉疎。蒼山寥落此閑居。幽人獨步當深夜。明月高懸在太虛。地僻何妨依草木。年衰不敢廢詩書。枯桐絶意登淸廟。莫放奇音出爨餘。</text>
<title>訪重興寺</title>,<text>塵區眇何隘。不足放余步。褰裳一出城。得彼無盡路。迢迢白雲峰。目極歸鳥處。終須昇絶頂。但逐白雲去。</text>
<title>示李台老</title>,<text>老夫罷官深閉關。故人招我淸潭間。身邊豈復有白簡。眼底不可無靑山。濁醪下馬且小酌。寒菊向人猶好顔。前路何須問樵子。側耳已覺來潺湲。</text>
<title>淸潭精舍</title>,<text>三角峰高劍揷靑。深秋空峽氣泠泠。蒼崖赤葉留餘照。哀壑幽泉落遠聽。人得慧心方作佛。地無凡草卽爲靈。北庵禪客雙眉雪。愛爾長年臥翠屛。</text>
<title>重興寺。謹次徐相公韻。</title>,<text>古寺秋仍盡。蕭條只數僧。昔來何歲月。猶記佛前燈。</text>
<title>文殊寺</title>,<text>太古山根裂。靈泉窟底通。佛光懸日月。庵影掛虛空。遙海平臨盡。孤峰宴坐同。九衢鍾鼓急。車馬暮塵中。</text>
<title>自文殊步下。緣溪水石甚佳。處處可坐。</title>,<text>山遊意不盡。却恨下山忙。落日催人短。連峰送客長。水淸皆見石。楓老半凋霜。出谷還堪坐。平巖列酒觴。</text>
<title>野興</title>,<text>翳翳草間菊。無人空自香。西風吹不盡。白日照餘光。敢恨捐中野。猶能冠衆芳。山家別有採。蒼耳欲盈筐。</text>
<title>暝色</title>,<text>暝色侵孤樹。西岑尙半明。棲鴉纔定意。落葉稍連聲。靜得三秋氣。冥觀萬物情。聽鶯如昨日。溪柳綠初生。</text>
<title>孟冬</title>,<text>老子臥深門不開。盈庭敗葉與荒苔。孟冬日就西南轉。薄暮風飜天地來。身似秦人常欲隱。文非楚客自生哀。竊聞側席求賢急。經濟誰爲管樂才。</text>
<title>夜坐</title>,<text>霜高星白廓寒天。山閣懸燈坐悄然。萬事傷心今域內。三冬閉戶此溪邊。黃圖日月昏無象。滄海鯨鯢動有年。却恐老來摧志氣。試從隣客借龍泉。</text>
<title>枕上</title>,<text>至後寒暄半。微曦不肯舒。滿城紛噬嗑。高枕一華胥。鵲噪知人過。窻明見雪餘。莫嗔孫學懶。翁自誤詩書。</text>
<title>送東翁</title>,<text>呦呦野中鹿。食草相戲逐。不如枝上蟬。風露以充腹。丈夫不自謀。何用萬卷讀。從人且爲生。未遑安室屋。葛屨犯冬寒。東走雪山麓。林棲共數子。朝夕霑畫粥。朱門曳綺縠。餘粟飽鵞𪚥。嗟哉自古然。鮑焦甘抱木。</text>
<title>送東翁 其二</title>,<text>遲遲出東門。顧瞻戀城闕。緬彼五噫歌。高咏頗愁絶。種稻野田中。稂莠何揭揭。培覆旣失宜。秋穫詎能實。飄颻仳離子。荒歲有相失。老鴈號空澤。北風吹雨雪。五馬從何來。軒盖耀朝日。相逢不相顧。流影去滅沒。</text>
<title>次趙甥韻</title>,<text>萬物歸根盡。吾今守此廬。方看八蜡祭。更欲一年除。地氣深吹雪。窻光靜在書。勸君須努力。有志不爲虛。</text>
<title>春意 辛卯</title>,<text>雪盡溪南見草芽。東風還入此山家。獨憐老樹生春意。半死枝頭更欲花。</text>
<title>佚老堂次韻</title>,<text>公住溪南我北山。緣流信步路非艱。雲晴午色何多媚。木老春容也不頑。灶裏飯香留且坐。尊前詩就許方還。九街塵土深如海。誰識中藏此地閑。</text>
<title>閑步到西崦</title>,<text>興來聊獨往。今日得吾身。落落無心客。茫茫滿眼春。孤雲亦何意。百鳥也相親。漸欲交遊改。休詩覔酒人。</text>
<title>追悼妙軒</title>,<text>昔在論文日。淵翁亦許君。弧懸元一歲。鼎峙卽三分。往事歸秋草。餘生泣暮雲。唯應玄晏序。百代永風聞。</text>
<title>閑居遣興。錄呈佚老堂。</title>,<text>昨日今日皆春陰。幽齋睡起門巷深。杏花欲動自可悅。溪水橫流那得禁。貧居食寒亦佳節。老子踏靑猶豪心。君家酒熟肯同飮。我有新詩須醉吟。</text>
<title>閑居遣興。錄呈佚老堂。 其二</title>,<text>夜雨東溪水沒沙。柴門老柳亦韶華。閑來睡思和禽語。老去風情在杏花。日月故饒無事客。芳菲偏着近山家。論詩每赴南隣約。步慣橋頭一路斜。</text>
<title>與鄭潤卿諸人。遊三淸古壇。</title>,<text>少年來往此溪涯。好是三淸太乙家。壇毁不曾留片石。井枯猶有伏殘砂。冥冥欲雨千峰氣。寂寂餘春一樹花。淨界却爲塵客汚。婆娑歌缶弄韶華。</text>
<title>與鄭潤卿諸人。遊三淸古壇。 其二</title>,<text>西山移約北山臺。隨後雙童挈酒罍。芳草引人佳處去。蒼松笑我白頭來。水流花發知何意。雨暗雲低坐不廻。車馬滿城塵土裏。獨容吾輩此徘徊。</text>
<title>向晩冒雨歸到柳下亭。仍留潤卿同宿。用星字賦。</title>,<text>山雨驅人到柳亭。杏花如雪落盈庭。柴門客語翻雙鵲。樹杪雲移出數星。酒盡更謀滄老酌。詩成却與潤卿聽。殘生可惜唯光景。我昔兒童兩髧靑。</text>
<title>和潤卿留題二絶</title>,<text>今夜留君不放廻。杏花一樹酒三杯。卽敎酒盡能沽取。且未花飛可復來。</text>
<title>和潤卿留題二絶 其二</title>,<text>朝來送客出柴門。雨濕春山尙半昏。獨步空庭三遶樹。殘花老子兩無言。</text>
<title>奉送趙參議令公使日本</title>,<text>玉節星馳萬里長。東南天地海茫茫。使華必用無雙士。隣好重修日本王。</text>
<title>奉送趙參議令公使日本 其二</title>,<text>雲帆初發永嘉臺。日湧扶桑曙色開。天外有山靑半出。勢如飛馬踏空來。</text>
<title>奉送趙參議令公使日本 其三</title>,<text>一歧東連藍島長。赤間關下住飛艎。雲愁海思天皇廟。畫壁中開古戰塲。</text>
<title>奉送趙參議令公使日本 其四</title>,<text>大洋舟過赤間關。千里帆風滅沒間。四面向來唯有海。一邊從此始看山。</text>
<title>奉送趙參議令公使日本 其五</title>,<text>金欄漆舫上層樓。哀唱黃衣立兩頭。夾岸爭觀人似束。半騎墻屋半乘舟。</text>
<title>奉送趙參議令公使日本 其六</title>,<text>魚鱗板屋竹爲籬。黃綠交枝橘柚垂。恠爾田家亦風致。室中皆貯一蛾眉。</text>
<title>奉送趙參議令公使日本 其七</title>,<text>琵琶湖水學琵琶。上有西風黃菊花。白鴈北來渠亦客。海濱隨處宿蠻沙。</text>
<title>奉送趙參議令公使日本 其八</title>,<text>龍泉顔色白如霜。雙揷腰間有短長。睚眦殺人何太勇。薩摩州客最難當。</text>
<title>奉送趙參議令公使日本 其九</title>,<text>徐市詩書獨漏秦。全經猶說此傳眞。祗今更慕箕風化。漸學文章欲作人。</text>
<title>奉送趙參議令公使日本 其十</title>,<text>蓬萊何在海中央。不老曾聞異草香。今日吾王方有疾。採歸先與太醫嘗。</text>
<title>奉送趙參議令公使日本 其十一</title>,<text>君欲行時我欲留。驪歌一曲漢南舟。此心却與江流去。東繞扶桑六十州。</text>
<title>送李重叔充製述官往日本</title>,<text>尊前握手卽天涯。此去東溟萬里槎。列島盡開蠻子窟。三山或見羽人家。鯨鯢帖息承王命。星斗低回避國華。最好殊方傳美事。爭言上价是侯芭。</text>
<title>寄日本野鶴山</title>,<text>蓬海仙槎一夢還。日東消息杳茫間。不知萬里今何似。三十年來野鶴山。</text>
<title>寄日本野鶴山 其二</title>,<text>東使今年又聘隣。試看滄海未生塵。白鬚丹頰洪厓子。畫裏曾爲少壯人。</text>
<title>寄日本野鶴山 其三</title>,<text>一別音書不復通。此生無那馬牛風。相思却似扶桑日。纔落西來復出東。</text>
<title>雨後望冠岳山</title>,<text>積雨洗天去。迢迢江外山。幽人不曾出。隱几一窻間。</text>
<title>雨後聽蟬有感。寄李生。</title>,<text>積雨生秋氣。今年又聽蟬。閑愁隨白髮。散步得靑天。病起凉風後。心收暮景前。新知李處士。從汝可歸田。</text>
<title>淸潭洞。與鄭惠卿用閑字同賦。</title>,<text>入谷不知路。行穿蘿薜間。依然得古寺。忽已到深山。楓色生秋早。峰陰在水閑。方知佛所宅。雲霧作玄關。</text>
<title>弄月軒</title>,<text>客臥高樓終夜開。仰看秋漢白昭回。泉從絶壁斜邊落。月出危峰缺處來。下界應知皆火宅。諸天別有此雲臺。獨憐桂樹花如雪。山鬼幽吟萬壑哀。</text>
<title>朝起與惠卿用明字同賦</title>,<text>萬象歸朝澈。秋山雨洗明。一樓常水響。高頂忽雲生。採藥先分餌。窮源又欲行。隣庵彼誰子。隔樹讀書聲。</text>
<title>西巖</title>,<text>深峽晴交雨。蒼崖背夕陽。濯衣爭水白。披髮受風凉。峰出常當眼。雲移只在傍。居人不解賞。山木自秋光。</text>
<title>西巖 其二</title>,<text>落日窺潭影。危巖兀坐臨。流雲一半雨。偃木百重陰。徑絶猶樵跡。庵空自佛心。居然欲出世。吾愛此山深。</text>
<title>靈臺庵</title>,<text>孤庵倚北崖。前對仁壽峰。自從居士去。不復聞夜鍾。畫佛但在壁。歲久苔塵封。客來一怊悵。鼯鼠落高松。</text>
<title>靈臺庵 其二</title>,<text>諸天本不住。去來一過客。虛庵閴已閉。苔逕亦無跡。獨有舊遊人。時到撫庭栢。泠泠幽澗泉。流響自朝夕。</text>
<title>潭上夜坐</title>,<text>潭上風雷接杳冥。夜深人語有龍聽。洞天悄悄微昇月。山木深深遠度螢。自斷此生歸白社。誰知一謫坐黃庭。詩成不敢題蒼壁。寂寞幽懷感岳靈。</text>
<title>贈惠卿</title>,<text>君爲白石我蒼松。閱盡風霜不改容。擺却世間多少累。一生同臥此西峰。</text>
<title>晨起</title>,<text>山夜未能寢。晨起倚虛幌。孤月旣西歸。百泉猶自響。境落何幽絶。心目極寥朗。高咏秋水篇。窅然絶塵想。仰視白雲峰。壁立幾千丈。嗟我不如君。有此好氣象。可望不可攀。焉得凌風上。</text>
<title>淸潭歌</title>,<text>三角之峰何嵂兀。白雲仁壽最奇拔。山根有泉來太古。厥源泡泡自北出。雙流直下决兩峽。壁立川回水爲一。激之爲瀑泓爲潭。巨石橫亘玉嶄巖。上有飛閣樹杪懸。崢嶸北對靈臺庵。是時秋霖洗寥廓。坐臨百泉爭一壑。蒼崖衆木垂積陰。白日風雷欝噴薄。向來塵土暍死人。無限淸波一疏濯。林深不覺山月昇。幘影微看水中落。笑呼二子指明月。月色潭光相照澈。山空夜靜星斗低。但聞石間鳴珮玦。怳如軒轅張樂臨洞庭。引商刻羽響噌吰。我有高歌一和之。此曲彷彿遊仙行。忽覺天風吹滿面。臥看落月西南傾。</text>
<title>晨行園中遣興</title>,<text>晨起涉中園。草深露湑湑。林風一蕭散。煩暑覺已去。宿鳥猶在樹。孤蛩深自語。幽懷易爲感。秋意遽如許。歲暮亦何悲。志士同寒女。</text>
<title>次金化李使君題觀音庵韻</title>,<text>岳寺隣官舍。烟霞只數重。吏人多禮佛。雞犬亦聞鍾。公退每獨往。超然唯客從。知君有山癖。最愛問何峰。</text>
<title>送李大來往鐵原轉向永平白鷺洲。卽其所卜地云。</title>,<text>鐵峽深驅馬。隨山到永平。新霜千樹赤。秋水一洲明。已與高人約。應知野老迎。平生卜居志。今日送君行。</text>
<title>感懷</title>,<text>天地中間坐一床。閉門寥落感流光。六經有志終難究。百歲爲生也未長。秋半水亭風瑟瑟。雨多山逕草荒荒。却憐小棗花如昨。朱實團團暎夕陽。</text>
<title>感懷 其二</title>,<text>西林有鳥夕知還。老子居深亦閉關。夜久衆星光倒地。秋高雙杵響依山。幾經送客遊楓岳。新約從人卜柳灣。細酌濁醪燈火底。且將兒女作歡顔。</text>
<title>感懷 其三</title>,<text>隱几柴門秋葉深。閑來聊復玉壺吟。途窮尙負崢嶸氣。歲暮頻驚寂寞心。臥聽百虫喧四壁。起看孤月在西林。幽懷不欲論羲易。天地微陽又變陰。</text>
<title>禮院夜直</title>,<text>不謂重來此。秋燈坐有思。還同騎省直。聊復鴈門踦。薄宦猶人忌。微蹤豈上知。叔孫還可笑。徒解起朝儀。</text>
<title>曉起詣闕</title>,<text>珂馬侵霜起。鴻臚曉奏催。仰雲占紫極。隨月到銀臺。劍珮聲相接。鉤陳仗半開。掖庭頗識面。看我昔曾來。</text>
<title>九月十四日。差祭永昭殿。與李齋郞 衡坤 同賦。</title>,<text>閟殿秋陰肅。深宵月在庭。地淸薰細菊。天近見多星。履運增悽愴。齋心接杳冥。知君自膚敏。端合奉明靈。</text>
<title>永昭殿齋舍。贈李齋郞。</title>,<text>紫極門高近九霄。閟宮深處百靈朝。尙思去歲爭趨走。却喜同君坐寂寥。夜久樹林渾得定。天虛星斗不勝搖。吾東亦有房中樂。風雅千秋道未消。</text>
<title>訪李生妙寂山居 堂號經鋤</title>,<text>衆岫環如郭。中開自一村。披榛問田父。繫馬得柴門。暝意羊牛定。秋華黍稻繁。帶經鋤亦可。吾道在丘園。</text>
<title>訪李生妙寂山居 堂號經鋤 其二</title>,<text>半世歸田志。從君始一謀。地宜仁里卜。人合暮年休。野菊還孤笑。秋泉亦遠流。有僧峰頂坐。招我白雲遊。</text>
<title>訪李生妙寂山居 堂號經鋤 其三</title>,<text>獨臥妙寂內。知君心境虛。山林有善虎。野水不驚魚。萬事天遊外。孤峰風嘯餘。閑庭含太古。苔色上琴書。</text>
<title>訪李生妙寂山居 堂號經鋤 其四</title>,<text>萬木擁秋澗。孤亭生夕寒。獨留山月色。分與野人看。石出泉彌潔。雲深地不乾。枝間有宿鳥。亦自占身安。</text>
<title>初度日感懷</title>,<text>孤懷此日又弧辰。白髮容爲幾歲人。兩弟縱存稀對面。外孫纔長且扶身。深杯氣壓騰騰雪。老樹心生脉脉春。直到明年稱耳順。可能吾道與時新。</text>
<title>差祭南山。晨起詣闕。仍赴祠壇作。壬辰</title>,<text>未抛雞肋此何官。又復晨趨急馬鞍。令節降香崇政殿。明朝有事國師壇。穿雲逕抱層城轉。坐雪衣垂絶壁寒。最覺新年多氣色。萬家簫鼓動長安。</text>
<title>差祭南山。晨起詣闕。仍赴祠壇作。壬辰 其二</title>,<text>岳頂靈槐夜有風。起看星斗正當中。禮崇王命新將幣。神降祠官儼鞠躬。地設山川爲衆望。春行雷雨作陰功。分明肹蠁臨壇上。異氣通霄若放虹。</text>
<title>舍弟公遠除天城萬戶。余與之往省先墓志感。</title>,<text>今朝拜墓喜兼悲。爾是吾親最少兒。餘痛不曾忘死地。此榮那得作生時。傷心草復茸茸色。着淚松皆短短枝。我有別魂隨去馬。直從山下到天池。</text>
<title>公遠將行。夜飮叙懷。</title>,<text>駿馬赤茸鞦。金鞭橫遠道。柳條繫不得。去齕熊川草。</text>
<title>公遠將行。夜飮叙懷。 其二</title>,<text>氣勁消炎瘴。心雄眇巨洋。角弓看在手。東去掛扶桑。</text>
<title>公遠將行。夜飮叙懷。 其三</title>,<text>願見此行久。臨分情反傷。衰年豈堪別。吾鬢不勝霜。</text>
<title>公遠將行。夜飮叙懷。 其四</title>,<text>浪泊舟中老。當時憶少游。君須賣寶劍。歸買一田牛。</text>
<title>夕坐</title>,<text>日暮天閑意欲愁。東風脉脉坐西樓。峰頭夕氣收餘靄。柳外春泉響暗流。更覺今年添白髮。昨看吾弟下南州。邇來百事銷高興。寒食臨時不出遊。</text>
<title>去年春。與鄭惠卿輩約遊積翠臺。而諸人有故未就。今春已過半矣。悵然興懷。吟成一律。却寄惠卿。兼示高美卿。</title>,<text>積翠城西百尺臺。娟娟日夕思徘徊。故人潦倒今何似。前歲淸明忽復來。草色遙應接天去。杏花多是傍山開。習池尙有風流主。騎馬能成一醉廻。</text>
<title>寒食日。差大廟贊者。與祭退而賦詩。</title>,<text>淸廟深嚴地絶塵。祖功宗德合斯禋。欽承百世終無怠。陰祐千年固有神。春冷殿臺多雨露。夜明燈燭共星辰。微臣與沐先王澤。贊謁還爲序事人。</text>
<title>雨中遣興</title>,<text>一雨千花各動心。東風偏着水西林。靑山洗出皆新色。黃鳥飛來亦好音。白髮不如春草短。淸尊那得酒泉深。此情只可憑陶寫。詩欲成時費獨吟。</text>
<title>對雨寄高漢卿</title>,<text>臥聞簷雨到黃昏。山木棲鴉欲掩門。雲氣洩來縈一郭。澗流橫去入何村。春愁帶酒渾難解。別意將花共不言。昨歲弼峰今在眼。問君能復憶西園。</text>
<title>花下</title>,<text>吾家老杏昔誰栽。與我徘徊此眼開。得酒方知今日樂。看山却似故人來。何妨白髮酣仍臥。更着黃鸝語不廻。多笑風塵二三子。十年曾未一蓮臺。</text>
<title>老杏口號贈友生</title>,<text>老杏生在屋西偏。屈曲不知幾歲年。去冬狂風折其榦。今之存者餘一邊。可憐造物猶不棄。噓得枯査藹生意。雨滋日炙開滿枝。花雪鮮明光照地。花間老翁撫花歎。此樹少時吾朱顔。朱顔白髮遽如許。坐見花開復欲殘。人生百年會有終。不須枉恨花從風。但敎花能結子翁飮酒。明歲看花與君同。</text>
<title>吾弟</title>,<text>吾弟天涯臥。孤城碧海春。瘴花寧媚客。蠻舶忽驚人。萬戶功名地。三年霧露身。燈前聽雨意。相憶一傷神。</text>
<title>差祭漢江。得雨志喜。</title>,<text>滔滔江漢帶邦畿。國有明神衆望歸。禮幣千年尊祀典。靈壇白日伏陰機。淵光夜照齋時坐。雲氣晨生祭後衣。得雨敢言臣力致。九重兢惕卽親祈。</text>
<title>園中雜興</title>,<text>垂枝杏子未全黃。引蔓葡萄故自長。獨向樹陰深處坐。披襟五月有微凉。</text>
<title>園中雜興 其二</title>,<text>荒園一半草交苔。白日菜花相映開。滿地幽香空自老。有時雙蝶度墻來。</text>
<title>玉</title>,<text>也知瓌質本崑良。追琢方成絶異章。棄去不妨從抵鵲。用時端合薦明堂。</text>
<title>劍</title>,<text>龍泉無用匣中閑。剝落龜文化繡斑。直是氣剛藏不得。有時衝射斗牛間。</text>
<title>祖妣忌日述感</title>,<text>吾父逢今日。常言早喪悲。居然及兩世。痛矣此孤兒。敢道修香火。猶知記歲時。夜簷聞雨滴。應共淚雙垂。</text>
<title>得舍弟天城書</title>,<text>三月千金得一書。書中歷歷意何如。地皆瘴癘兼天熱。人與黿鼉共水居。平世功名乘障後。異鄕消息擧烽餘。伏波銅柱眞雄略。猶羨當時下澤車。</text>
<title>聞蟬鳴有感</title>,<text>獨立樹間久。遙聞風外蟬。鳴悲當落日。響斷只高天。悄悄秋生處。寥寥門掩邊。從來志士感。多是爲流年。</text>
<title>七夕。李和仲見過。贈詩和之。</title>,<text>西林夕凉集。有客此中過。萬戶初生月。雙星稍度河。玄談入天遠。令節感人多。曬腹終非俗。高情更若何。</text>
<title>送李和仲歸善山</title>,<text>鳥嶺橫天秋鴈飛。君今匹馬洛東歸。故鄕路熟連宵夢。慈母縫餘久客衣。北闕獻書時不偶。南山種豆計還違。唯應學業加磨琢。養得蠶絲入繡機。</text>
<title>送李大來往鐵峽</title>,<text>八月秋高古貊墟。峽深雲水淡僧居。白頭不願封侯貴。羨子今朝去讀書。</text>
<title>禜祭崇禮門</title>,<text>秋霖越三日。穡事痒垂成。禜祀古禦災。肅此王命行。恭陪大夫後。張組宿層城。朱雀翔中天。麗譙何崢嶸。沉沉下金鑰。屛絶車馬聲。陰陽有通塞。妙哉造化情。凉飆掃氛翳。霅然開太淸。衆星各守次。中夜燦光晶。我欲叩閶闔。乘風以上征。精感諒無間。誰道我微誠。</text>
<title>秋園感興</title>,<text>暮雀歸何急。寒花開故遲。白頭方獨立。幽意若相期。霜露誰非敎。乾坤自不遺。杜陵秋雨歎。吟罷莫深悲。</text>
<title>伏枕</title>,<text>伏枕蕭條背郭村。蒼山未夕閉柴門。繁霜砧杵千家肅。短日烏鴉一樹昏。白髮臨風妨落帽。黃花滿地笑空尊。少來親友多凋謝。垂老孤懷不可論。</text>
<title>廣津哭送士彦喪車歸途志感</title>,<text>十月寒江曉有聲。扁舟霜露濕丹㫌。孤兒泣血扶歸櫬。不似當年上峽行。</text>
<title>廣津哭送士彦喪車歸途志感 其二</title>,<text>送君今去欲何遊。斂却平生寄小舟。白首臨江千點淚。散爲寒雨落驪州。</text>
<title>雙檜堂月夜卽事呼韻</title>,<text>霜鴻嘹唳度遙空。落葉飛回滿院風。獨愛娟娟數枝菊。挺然人立月明中。</text>
<title>歸臥小齋。耿然不寐。呼家人酌當歸酒一杯。飮之微酡。用風韻演作八句。朝起錄呈雙檜堂主人案下。</title>,<text>一溪南北兩衰翁。氣味平生見許同。披卷每於公退後。閉門還在衆喧中。高杉葉密猶通月。老菊香多不避風。甕底當歸酒新熟。斟來兩頰發春紅。</text>
<title>次雙檜堂韻</title>,<text>十日過從三日疎。君家物色似吾廬。閑情直欲無羈束。俗事何由一掃除。白髮亂披欹枕處。蒼山深暎下簾餘。但敎目力分毫末。看盡平生未讀書。</text>
<title>冬朝卽事</title>,<text>山窻受初旭。寒雀繞簷喧。老子猶高枕。隣人稍出門。繁霜吹木葉。細水抱雲根。寂寞詩中境。多爲獨得言。</text>
<title>園中試步 癸巳</title>,<text>春入柴門積雪開。小園扶策一徘徊。柳心欲動風先起。泉脉纔通雨却來。實有歲時垂老感。更敎花木向陽栽。甕中尙喜殘醪在。客至留醺莫遽廻。</text>
<title>禮院曉起</title>,<text>院直何曾寐。春宵也自遲。俗緣渾似縳。官事每如期。短燭冠裳正。殘星僕隷知。垂垂御溝柳。欲學鬢邊絲。</text>
<title>閑步</title>,<text>緩步靑天一角巾。東風白髮此溪濱。孤峰有氣常如雨。萬木生花各自春。脫却冠裳元外物。臥來丘壑卽吾身。日長地僻柴門靜。山鳥相呼似故人。</text>
<title>以上尊號告宗社。差祭社稷。卽事賦詩。</title>,<text>大德徽稱叶。明神誕告同。奉香從北闕。鳴玉到西宮。牲璧靈壇上。衣冠淑氣中。夜深瞻紫極。星漢滿春空。</text>
<title>遣興縱筆</title>,<text>水流日長溪北涯。柴門不閉是吾家。一聲兩聲隔林鳥。欲開未開當戶花。案上攤書卽老子。胸中蓄氣只靑霞。猶嫌眼界少空闊。萬木參雲山半遮。</text>
<title>樹下</title>,<text>愛花常早起。老子亦何癡。客至開門倦。兒扶遶樹遲。得詩山色近。當睡鳥聲移。此意將誰語。唯應靜者知。</text>
<title>與諸子遊三淸洞</title>,<text>暮春日煕和。羣物盡出遊。携我會心人。振衣登北丘。少長各班荊。疎濯臨遠流。雜英紛照燭。蘭葉綠已抽。惠風時自至。芳氣散林幽。緬懷蘭亭集。宜此稧事修。彩毫奮奇藻。淸觴迭獻酬。興酣發長謠。天地廓以悠。人生苟自適。貧賤忽公侯。願以一日歡。消彼千歲憂。詠歸更何人。眞樂此可求。</text>
<title>白蓮峰歌</title>,<text>客有爲我置酒白蓮峰。少年來者如雲從。列坐雙崖屹相向。脫巾却掛峰頭松。俯視花柳層城裏。無限東風此時起。東風吹花入三洞。太乙眞人問誰是。靑冥眼冷笙鶴遠。古壇春陰響流水。神仙亦恍惚。我輩看在此。白雲爲盖草爲筵。乾坤萬古來樽前。老夫箕踞但轟飮。諸君落筆如雲烟。持觴語諸君。我昔爲少年。眼欲空一世。手欲摩靑天。花開酒熟登此臺。雪老西翁與之同徘徊。哦詩不作烟火語。兩公拍肩稱洪崖。少壯幾時吾已老。白蓮峰高又春草。我今與子爲此遊。綠鬢朱顔豈長好。醉發狂歌四座聽。傍有鼓琴風泠泠。杏花未落西澗去。君不見千金不易一蘭亭。</text>
<title>先到積翠臺西坡坐吟</title>,<text>獨來下馬坐西坡。風日新晴天氣和。春色千家盡花柳。王居百世此山河。遊絲嫋嫋吹還斷。芳草靑靑踏更多。待取諸君十斗酒。看吾披髮一高歌。</text>
<title>諸子旣至登翠臺。命以西韻。余亦賦之。</title>,<text>少年遊樂此城西。走馬探芳眼不迷。錦澗度來千樹色。翠臺登後一鶯啼。醉眠幘上風花落。起視尊前山日低。春未盡時君更到。水淸沙白我東溪。</text>
<title>積翠臺歌</title>,<text>昨日白蓮峰。今日積翠臺。遨遊兩山間。春興何悠哉。積翠之臺高百丈。西岳中天一俯仰。宿雨新添玉女盆。白雲半抱仙人掌。九重宮闕五鳳城。魚鱗萬屋連飛甍。暮春三月花如雪。搖風蕩日天地明。黃塵滚滚吹大道。高車駟馬何縱橫。問君此時方得意。何如老子看花行。花開花落復幾何。一年春色餘無多。同遊少年十餘輩。前有美酒金叵羅。西飛白日東流水。君今不醉聽我歌。</text>
<title>春晦日。差祭敬寧殿。齋舍卽事。</title>,<text>數子登高約送春。長松之下北溪濱。却投閟殿深嚴地。苦被微官潦倒人。乳雀將雛新羽翼。餘花在樹尙精神。平生骯髒今消盡。直恐靑山笑此身。</text>
<title>藝圃卽事</title>,<text>春華誠可惜。夏景亦云好。開窻東嶺靑。漠漠雨中草。園桃尙餘葩。孤笑悅幽抱。家人催理圃。種菜須及早。貧居亦有務。食力聊自保。富貴豈非願。吾且順天道。不愧帶經鋤。優游以終老。</text>
<title>燈夕</title>,<text>觀燈俗相誇。萬家爭夕張。高高掛半空。風竿互低昂。魚龍舞怳惚。紫鳳森翺翔。綠樹散彩焰。金粟何煌煌。西通雪山照。逈接千佛光。少年縱游觀。走馬登彼岡。彈箏間擊缶。醉歌烏烏長。伊余獨閉門。了然坐一床。澹月在幽花。微聞庭院香。心知燭天盛。羣戲樂未央。繁華不盈眼。方寸洞八荒。意闌遂就枕。夢去拜羲皇。</text>
<title>春後卽事</title>,<text>日永綠滿地。寥寥庭宇空。危花如㥘雨。老柳不嫌風。酒盡春遊後。鶯啼午睡中。深居還可樂。好作祝雞翁。</text>
<title>題畫</title>,<text>閑花亦有用。綴蔓補墻缺。猶能疎引風。不須深蔽日。</text>
<title>題畫 其二</title>,<text>猛鶻逐雎鳩。側瞵寒塘水。知渠有老拳。何不捕梟子。</text>
<title>題畫 其三</title>,<text>烏犍背牧兒。行緩且銜草。前者立回首。意欲同一道。</text>
<title>題畫 其四</title>,<text>三鼠共一瓜。食甘爭必鬪。無瓜鬪則已。種瓜那得茂。</text>
<title>題畫 其五</title>,<text>花事惜易謝。春光能幾何。東君不輕借。百日亦云多。</text>
<title>題畫 其六</title>,<text>野田粟已熟。山雀踏垂垂。且莫啄食盡。恐令田者飢。</text>
<title>澄閣與主人夜話。用杜詩韻。</title>,<text>西樓此夜聽。短笛復淸砧。却是孤燈夜。依然舊客心。征鴻雲外疾。落葉雨中深。尙有論文興。朱絃發古音。</text>
<title>謝恩使別章 時淸主賜送書籍。故有此謝。</title>,<text>吾東珠玉半中原。今日看公又北轅。存國可忘神考德。賜書還作虜皇恩。秋風忽已生灣上。客意蒼然滿薊門。蹈海誰如魯連子。當時雄辯折新垣。</text>
<title>奉寄谷山金明府</title>,<text>君有篋中線。五綵絢且輝。金鍼一爲施。意欲補衮衣。平生䲶鴦綉。妙手與願違。反爲峽氓褐。于以禦冬威。歲暮北風烈。雨雪何霏霏。黃堂豈不美。念彼寒與饑。抽心作千燈。遍照紅女機。濟物卽素志。窮谷得陽暉。願君廣爲仁。要令家國肥。玉堂有虛席。王命待其歸。</text>
<title>示惠卿來訪</title>,<text>衰年苦無聊。親友日以稀。末契托後生。心跡故多違。抱疾臥北郭。蒼山烟火微。喜子不遺我。來扣雪後扉。手杖出延客。留坐共牛衣。示我囊中什。作者殆庶幾。商確到千古。郢斤可一揮。閉關覺生意。葭灰昨已飛。古木不曾死。寒鵲坐相依。荒園亦物色。願子無遽歸。回顧窻間日。爲我駐其暉。</text>
<title>雪後</title>,<text>老子閉門山雪裏。日高三丈睡初起。小村籬落稍生烟。溪女斫氷來汲水。</text>
<title>直夜</title>,<text>此夜西樓梁甫吟。天高星斗白森森。豳詩一廢嗟誰繼。坤卦將窮見復臨。萬木烏鴉風處動。千家雞犬雪中深。形羸髮短從他化。獨有憂時未死心。</text>
<title>冬至</title>,<text>天下同寒無古今。如何北陸最多陰。風驅牛馬毛皆縮。雪壓龍蛇窟更深。煮粥四隣猶舊俗。閉門方寸忽春心。欲尋造物難形色。傍有梅花一笑臨。</text>
<title>走筆寄金正乞酒 甲午</title>,<text>乞君春酒兩三甌。澆我胸中萬古愁。自笑此身無達相。且須生作醉鄕侯。</text>
<title>西湖十景</title>,<text>漠漠柳梢月。輕雲弄春曉。已聞踏歌聲。花底翻宿鳥。</text>
<title>西湖十景 其二</title>,<text>平湖一萬頃。秋色浸空闊。遙看鴈拖去。天際半明滅。</text>
<title>西湖十景 其三</title>,<text>水暖花港深。羣魚爭出戲。宜觀不宜綸。須識放生意。</text>
<title>西湖十景 其四</title>,<text>維舟柳岸側。上有黃鸝語。只得隔樹聞。不知在何處。</text>
<title>西湖十景 其五</title>,<text>一片水中月。三潭照處同。誰知印無跡。非色亦非空。</text>
<title>西湖十景 其六</title>,<text>壁立幾千仞。雙峰雲霧連。不緣深着地。何得便擎天。</text>
<title>西湖十景 其七</title>,<text>南屛月欲落。鍾響出禪房。喚起孤舟夢。漁樵亦自忙。</text>
<title>西湖十景 其八</title>,<text>夕陽有遠意。掛在西峰杪。孤霞一邊開。鳥沒天更杳。</text>
<title>西湖十景 其九</title>,<text>十里鋪一色。荷花高下紅。香風吹不斷。偏入棹歌中。</text>
<title>西湖十景 其十</title>,<text>危橋橫一水。半帶殘雪白。山僧時往來。猶得見行跡。</text>
<title>衙夜</title>,<text>寒食淸明寂寞過。春愁暗與病相和。夜來獨對空庭月。照得殘花落處多。</text>
<title>聞琴婢訃</title>,<text>窮戹當年共死生。至今追憶骨猶驚。曾無一飽酬勤苦。反使天涯作此行。</text>
<title>聞琴婢訃 其二</title>,<text>行時自斷返無期。臨死悲懷說與誰。獨有歸魂猶識路。小郞呼媼泣相隨。</text>
<title>述感</title>,<text>哭汝纔爲昨。郞今去聘新。空留一片鏡。不照九原人。老淚應無目。潛悲想有神。猿腸休更斷。吾亦幾何身。</text>
<title>述感 其二</title>,<text>風雨空山裏。孤墳草已長。只應懷老父。何遽送新郞。不道他情薄。空悲此世忙。猶思許嫁日。屛上綉䲶鴦。</text>
<title>解職後作</title>,<text>此翁於世百無能。榮極招殃坐負乘。實有身名慙國士。敢云時議惜郵丞。朝衣脫與客沽酒。山閣臥看虫撲燈。萬事浮雲堪一笑。種瓜君不見東陵。</text>
<title>秋懷</title>,<text>伏枕山長近。荒園又得秋。葉垂聞露滴。墻缺見螢流。天地橫千古。妻孥繞百憂。處窮無定力。吾道愧前修。</text>
<title>曉起送子昂</title>,<text>並枕臥山閣。秋虫共人語。開門却惆悵。君與月西去。</text>
<title>廵菜圃作</title>,<text>今年何厄運。種菜亦不吉。循墻六七畆。枯瘁半蕪沒。葉疎多鳥啄。根短盡虫嚙。秋雨澤已微。霑灑不終日。西風吹荒圃。白露戒寒節。悄悄歲向晏。天道有肅殺。默念造化意。似欲嫌傲兀。奪祿猶不足。餘毒及此物。顧余甘受命。無食詎敢恤。君子貴固窮。小人營口實。爲生有豐約。於道孰得失。緬昔聖菜色。弦歌猶不輟。撫玆三歎息。殘綠映霜髮。雲歸天更高。倚杖待新月。</text>
<title>秋夜</title>,<text>樓上凉風吹獨眠。仰看孤月掛初弦。荒園寂歷虫依草。列宿蕭森鴈度天。漳水病懷無故侶。杜陵秋興入衰年。崢嶸却憶枚乘筆。萬里觀濤一霍然。</text>
<title>秋夜 其二</title>,<text>一病逢秋尙未蘇。心同倦馬念長途。家貧獨保千金劍。身老空懸五岳圖。落木無風猶自響。驚烏得月或相呼。可憐節物催遲暮。零露霑衣淸夜徂。</text>
<title>東翁挽</title>,<text>看君才格絶孤奇。生卽泥塗死足悲。促促簿書消半世。悠悠里社逐諸兒。乾坤不借三間屋。風月空留數卷詩。永夜草虫哀欲訴。此翁遺恨爾應知。</text>
<title>東翁挽 其二</title>,<text>獨臥山阿君不來。停雲滿目一徘徊。相思尺地猶如許。此去重泉可得廻。短髮蕭蕭將落日。寒花悄悄近登臺。牙絃欲奏誰爲聽。泯默餘生只自哀。</text>
<title>趙郞南行。追念亡者。不勝感悼。作詩贈別。情見于詞。</title>,<text>痛見潘郞詠悼亡。可堪今又送潘郞。燈前別語虫俱咽。嶺外征途馬亦忙。須念此生無一樂。終期舊好莫相忘。人間地下應同恨。想有孤魂也斷腸。</text>
<title>夜坐吟寄南隣</title>,<text>孤燈含萬古。照此寂寥心。仰視天河白。無言秋夜深。新霜催鴈過。落月下鳴砧。隔水還相憶。應同隱几吟。</text>
<title>壬戌。余從通信使赴日本。在舘中日。與野鶴山唱酬。有畫師常信在傍酒酣。於燈下墨筆畫余小像。余遂持歸。越明年秋。鶴山寄余三十韻。詩有同志多修契。歸仁爭寫眞之句。下註曰別後諸人屢畫公像。使僕作贊語故云。及至辛卯。日本復請我使。槎路載通。余乃爲書寄鶴山。以謝前詩之意。而仍求其所畫像一本。則鶴山已死。其子沂答書曰。父嘗使常信爲公寫眞四五幅。今見災不存。或在遠方。急難取來。常信老無恙在。卽使之更寫一大幅。而贊語則從遺集中得之。代筆其傍云。贊語卽五言短律。輒次其韻。仍以記之。</title>,<text>不必論前後。分明只此人。別來猶記面。照處卽傳神。夢去三山月。書回萬里春。丈夫心似日。胡越亦交親。</text>
<title>感懷</title>,<text>天地容殘喘。三年一病翁。亦知名見忌。未必道爲窮。傲骨爭山勢。幽懷撫菊叢。呼兒徑沽酒。吾欲謝西風。</text>
<title>感懷 其二</title>,<text>小圃還生事。淸霜菜始收。三孱此身愧。一飽老妻謀。衆壑無多響。孤雲不復遊。夜寒憐蟋蟀。稍稍近床頭。</text>
<title>感懷 其三</title>,<text>東翁亦已歿。詩就却無言。末路難開眼。餘生只閉門。深秋霜露積。短日鳥烏喧。倚杖千林外。寒花獨爾存。</text>
<title>感懷 其四</title>,<text>暮境空雙眼。情來只自知。却思南郭老。多負北山期。白石泉頭飯。丹楓葉上詩。非無少年樂。衰病不相宜。</text>
<title>感懷 其五</title>,<text>秋懷不可道。獨上屋西臺。落葉堪人坐。孤鴻似客來。百年雙短鬢。萬事一深杯。憶與崔林輩。重陽每醉廻。</text>
<title>感懷 其六</title>,<text>柴門欲將閉。落景在庭柯。病起黃花少。詩成白髮多。凌雲猶浩氣。據地亦長歌。此意千秋闊。英豪惜已過。</text>
<title>寄扶餘趙使君</title>,<text>百濟江山坐嘯餘。縣齋寥落似僧居。不妨野老頻來訴。要得銀鉤判牒書。</text>
<title>上候違豫累月。臣民焦憂。幸賴神明默佑。竟底平復。斯誠宗社莫大之慶。羣臣請設壽宴。上不許。屢請而後勉從。乃以九月十九日。御正殿受宴訖。明日下敎。軫民痼弊。令廟堂議臣。戶布口錢之法。講定以聞。此則堯舜之心。而王者之政也。糞土賤臣。獲聞此擧。不勝慶忭感激之忱。輒爲詩章。歌詠盛事。竊附於唐人應制之義云。</title>,<text>萬壽山高上壽筵。玉樓初罷夢鈞天。羣工競賀王無疾。太史仍書國有年。醉退冠簪花並揷。禮成鍾鼓日猶懸。當歡却軫窮民事。渙發綸音講口錢。</text>
<title>憶東翁</title>,<text>人間不復見東翁。吾道蕭條痛益窮。楚客招魂非故里。山陽聞笛更秋風。一時回首交遊盡。萬古傷心逆旅同。卽對黃花詩獨就。可能傳語九原中。</text>
<title>秋盡懷惠卿</title>,<text>黃花亦何意。又作送秋歸。感此衆芳歇。居然西日微。蕭條方獨臥。悵望故多違。歷歷雲中鴈。相呼高處飛。</text>
<title>述哀</title>,<text>不道三年永。魂猶父母傍。何曾一塊肉。獨此九回腸。葉積中園逕。霜凄小洞房。家人共驚慟。開篋得殘香。</text>
<title>早起</title>,<text>老夫朝起早。簷角有繁霜。已覺初冬候。猶疑落月光。孤峰力獨壯。萬木氣全傷。愛爾龍蛇蟄。存身道更長。</text>
<title>淡日</title>,<text>淡日還生靄。冬山尙有姿。園禽啄木瘦。隣杵搗霜悲。天地無全物。炎涼亦一時。將詩聊記興。未敢古人期。</text>
<title>題鄭惠卿田家錄</title>,<text>人生不必綰銀黃。得作田翁也未妨。莫道世間無好畤。卽知林下有羲皇。蠏叉夜水漁燈集。稻穫霜天社鼓忙。此是野居眞物色。誦君詩罷憶柴桑。</text>
<title>述哀</title>,<text>爾貌端且美。爾心溫而直。言笑不苟然。實維女士則。更有爾姊良。婉娩日余側。惜不生爲男。成我兩羽翼。聊用目前慰。庶幾身後力。誰謂反先我。一病藥不得。哀哀臨絶語。不自爲己惻。惟念父母獨。至痛結衷臆。持此入窮泉。天地豈終極。可憐一木石。猶且寄縷息。</text>
<title>述哀 其二</title>,<text>喜爾旣有家。猶不許遣歸。老病骨肉少。惟爾得相依。斯須不忍捨。有此永離違。孤魂尙憑我。床几宛餘暉。朝夕臥聞哭。無淚更可揮。歲寒忽復至。嚴霜結窻扉。刀尺昔代母。誰復念我衣。平生誦女則。翰墨留芳徽。悲來時一撫。回顧但歔欷。枝頭失雛烏。獨宿亦不飛。</text>
<title>述哀 其三</title>,<text>生兒亦云夭。胡不留爾跡。焚膏勸郞學。餘燼尙在壁。感玆御窮意。衿佩所不惜。如何霜桂摧。不待春雨澤。眄彼徇微祿。千里嶺南客。鮭菜縱盈盤。那得飽殘魄。一往不相聞。山川邈以隔。悲風號中夜。雪屋坐寂歷。念爾絶世行。何由表貞白。吾其及未死。銘汝一片石。</text>
<title>趙郞自南至</title>,<text>嶺南縱云遠。卽有還歸時。嗟爾地中魂。一去無後期。入門見白衣。執手喜更悲。依然舊迎地。宛對氷玉姿。遲遲語深夜。切切向虛帷。回風微動燭。精爽若有知。非無包中物。豈復爾手持。惟應一息存。見郞輒爾思。</text>
<title>送趙郞南還</title>,<text>乍見不如別。徒令亂人心。會面俄已昨。分手還在今。悄悄竹裏燈。照我山齋深。豈無一尊酒。且復爲細斟。冬夜苦多寒。冬天苦多陰。坐念鳥嶺高。客路緣靑岑。北風雪滿背。躑躅行且吟。知君獨宿處。夢想追故衾。南枝縱結棲。終亦一羇禽。願言勉加餐。情至惠嘉音。</text>
<title>卽事</title>,<text>罷官非得意。高臥且窮廬。病體還依竹。閑情只在書。燈懸棲鳥後。雪落閉門初。閱盡悲歡事。收心頓覺虛。</text>
<title>夜坐述懷</title>,<text>雪壓山齋火半爐。靑燈照我坐摩鬚。平生願學眞君子。垂老慙成小丈夫。貧且讀書酬素志。病猶懸劍作雄圖。知心賴有床頭竹。歲暮相看也不孤。</text>
<title>雪夜</title>,<text>烱烱燈垂壁。騷騷雪墮庭。隔簾生灝氣。欹枕有微聽。中夜何寥閴。千秋一晦冥。蕭條萬古意。歲暮此溪亭。</text>
<title>此日</title>,<text>此日忽已夕。百年能幾何。人生天地間。壯志故蹉跎。讀書亦何用。窮老白髮多。匏繫鴨水東。五岳虛嵯峨。脫劍一相送。有客西渡河。歸來坐孤燈。浩浩萬古歌。</text>
<title>贈鄭惠卿</title>,<text>老夫已矣今白首。有如木蝎中則朽。世人見之皆冷笑。君獨於余意何厚。三淸洞深天雨雪。徒步朝來問衰疾。山齋閉戶寒雀噪。北風老樹皮凍裂。此時看君病欲起。一杯倒下春浹骨。醉後高談動千古。宇宙鴻濛揭日月。愛君玉立美少年。新詩逼唐才調絶。三淵詞伯亦見許。誰道委巷歌白雪。天生爾才不與祿。十年身上猶短褐。邇來頗爲口腹謀。去從歧黃學奇術。我謂惠卿君莫悲。男兒窮達不可期。公孫混跡羊豕間。馬周草疏羈旅時。君今鞰櫝須善價。道在從他知不知。長安甲第五侯鯖。上客無乃曹丘生。市中小兒騎紫馬。錦袍玉劍何光榮。潛夫焉能知鴈肉。獨見將軍倒屣迎。君不見深山豫章參天長。不及枯楊生道傍。</text>
<title>雪後卽事</title>,<text>雪後朝曦翳北林。天寒不厭閉門深。飢禽逐侶皆爭食。老子將孫尙擁衾。却顧衆山多變色。方知萬物一窮陰。瓦盆酒熟梅花底。春氣還生靜裏心。</text>
<title>廣津漁舍</title>,<text>臘月滄江雷怒餘。雲波洲渚莽空虛。舟中小兒不畏雪。終日短衣行捕魚。</text>
<title>酒泉墮淚碑歌</title>,<text>春草原頭白日斜。野人猶說舊行車。傷心不待看碑去。淚墮東風滿縣花。</text>
<title>甲午除夜</title>,<text>今宵有酒莫虛過。欲挽流光竟奈何。末路功名隨俗了。暮年妻子誤人多。吟裁春帖誰先賦。醉擊玉壺吾且歌。樹裏棲烏驚一叫。層城曙色散星河。</text>
<title>題窻壁 乙未</title>,<text>百年身老此窻間。一臥乾坤萬事閑。尙覺胸中餘氣在。有時噓出滿春山。</text>
<title>再疊遣興</title>,<text>吾今不恨臥林間。濁酒高歌意自閑。天下難逢是知己。眼前唯有一靑山。</text>
<title>家奴自西郊歸言女墓景色。聞而悲之。掩涕爲詩。</title>,<text>積雪荒山裏。孤墳舊僕知。當時灑淚處。松栢不生枝。</text>
<title>二月初一日</title>,<text>去年當此日。爾病猶在床。今朝不見爾。那得更扶將。衰疾縱未死。我豈餘寸腸。臥聞汝孃哭。酒食臨故房。簾幃僾遺跡。不知魂在亡。經冬園中木。枯柯復噓陽。上有和鳴禽。雛羽亦老蒼。人生不如物。嗟爾獨永傷。</text>
<title>喜趙郞至</title>,<text>不識爾知否。阿郞今又來。非無對面喜。更覺斷腸哀。病處疑猶在。祥期奄欲回。燈前語相慰。有淚落含杯。</text>
<title>三月初七夜。與趙郞小飮爲別。</title>,<text>鳥嶺高漢水深。不及我之送君心。斷腸休論悼亡篇。把杯却奏游子吟。庭前老杏半欲死。昨夜花開微雨裏。花間有月照白髮。此時相看意何似。綿綿春草無終極。南紀東風一千里。</text>
<title>從仁老乞得嘉菊數品。植于窻前。卽題。</title>,<text>惡草旣鋤去。那無嘉菊栽。端宜人與配。却喜雨俱來。百本何妨衆。秋花預想開。未知天意在。吾且着深培。</text>
<title>治園</title>,<text>荒荒數畆園。吾病久不治。今朝試窺臨。倚杖一嗟咨。惡草先要地。盤據日蕃滋。雨露與寵光。自言方得時。嘉卉困凌侮。薆然衆蔽之。剛腸寔所思。安可視汝欺。手鋤斬頑根。終日不覺疲。毋令蔓難圖。猶恐去或遲。崇長反非類。天意庸測知。淑慝故當別。亦係人力爲。余心諒如此。遑恤旁觀嗤。最憐紫葵花。回萼向餘曦。黃雀從何來。鳴啄似有悲。</text>
<title>夕坐招遠臺呼韻</title>,<text>蕭蕭秋意滿霜楓。夕坐西臺落葉中。不厭貧居多曠地。易招明月與淸風。</text>
<title>贈別申評事赴北幕</title>,<text>平生有眼隘塵寰。跋馬今朝北出關。行處地緣靑海水。到來天盡白頭山。孤懷俯仰千年外。壯矚徘徊六鎭間。袖裏非無班掾筆。燕然可復勒銘還。</text>
<title>贈別申評事赴北幕 其二</title>,<text>胡山勢與地南傾。豆滿江流抱塞橫。學士還爲一書記。朝廷最重北兵營。風雲自古無佳色。鼓角當秋有殺聲。若見訓戎鏖賊處。知君更欲請長纓。</text>
<title>夜來獨臥念別。懷抱作惡。輒復吟成一律。朝起錄呈申評事行軒。</title>,<text>靑燈半壁耿無眠。別意今宵已悵然。南鴈來時人北去。百虫聲裏月孤懸。知君壯志輕千里。顧我沉痾困數年。他日此情應見憶。臥看星斗白山前。</text>
<title>東山醉後。走筆贈申評事。</title>,<text>評事靑衫馬玉珂。關山此去莫悲歌。男兒氣槩看橫槊。出塞黃雲六鎭多。</text>
<title>東山醉後。走筆贈申評事。 其二</title>,<text>老病難爲此別顔。追君且復到東山。樽前便有天涯思。落木歸鴻半醉間。</text>
<title>重興水門</title>,<text>一氣三峰裂。雄盤北極尊。遙看揷天色。忽得入山門。石壁秋花倒。楓潭夕照翻。相期最深處。到寺欲黃昏。</text>
<title>閔漬巖懷舊</title>,<text>落日蒼巖上。依然是昔遊。故人誰在眼。浮世一回頭。岳色猶孤立。泉聲自急流。西風吹白髮。坐暎菊花秋。</text>
<title>次和庵韻</title>,<text>峽雨千峰肅。深秋氣欲霜。相看楓色好。此意澗流長。境勝難爲選。行遲故不妨。塵心宜受照。且宿佛燈傍。</text>
<title>太古寺歸路。登山暎樓少憇。夜投重興寺宿。</title>,<text>白頭吾不畏西風。看盡霜崖萬樹楓。隣寺踏來山暝裏。一樓留坐澗寒中。雲歸衆壑渾無跡。月照澄潭倂是空。夜久隔窻聞落葉。對床眠與老僧同。</text>
<title>東將臺</title>,<text>憶奉鸞輿上此臺。千官劍佩杳徘徊。山河本爲王居設。城壘還憑佛力開。天語似聞嗟絶險。廟謨尤急問奇才。只今劍閣銘誰獻。獨有微臣浪跡來。</text>
<title>扶旺寺</title>,<text>午飯文殊獅嶺東。西峰又宿此禪宮。來穿萬壑爭流處。臥在千林落葉中。秋晩菊花當佛座。夜寒鈴鐸語天風。山河旺氣偏分占。護得神京力最雄。</text>
<title>扶旺寺 其二</title>,<text>佛殿西風閑自開。深宵星斗共徘徊。高僧語帶天花墜。老子詩將秋氣來。不謂空門歸保障。還從勝處着樓臺。三年病骨今輕健。踏盡千峰未擬廻。</text>
<title>晨起送同遊出山</title>,<text>山中亦有別。晨起出烟蘿。怊悵溪頭立。秋山空復多。</text>
<title>初月</title>,<text>初月不成色。烟沉山郭昏。鳥還常谷口。吾臥亦柴門。落葉欲無逕。鳴砧知別村。誰言淡生活。妙意此中存。</text>
<title>野田</title>,<text>野田黃粟受晴暉。鳥雀羣鳴啄且飛。少婦手鎌姑後語。繁霜未落刈將歸。</text>
<title>東山溪堂。與和庵同賦。</title>,<text>不盡泉流響。潺湲入夜琴。孤亭更幽絶。萬木一蕭森。激我衰年氣。知君靜者心。朱門有簪紱。終愛此山林。</text>
<title>東山溪堂。與和庵同賦。 其二</title>,<text>月出酒仍滿。琴鳴山寂然。相將寫幽意。忽復感流年。暗樹翻霜葉。崩崖落夜泉。關河萬里客。恨不此樽前。</text>
<title>東山溪堂。與和庵同賦。 其三</title>,<text>客到東溪溪上亭。天高木落水泠泠。石間採菊野人語。松下橫琴山鬼聽。秋懷酒樽亦蕭瑟。夜坐燈火何靑熒。苦吟不寐萬籟寂。仰視星河垂翠屛。</text>
<title>東山溪堂。與和庵同賦。 其四</title>,<text>千株桑栗一陂塘。偃息知君晩計長。白髮何來此老子。黃花猶作別重陽。客稀葉落渾埋逕。人靜泉聲自滿堂。看取百虫深欲入。空山歲暮日烟霜。</text>
<title>秋園</title>,<text>秋園物色日蕭條。獨有寒花尙未凋。老子閉門山寂寂。羣虫入窟夜迢迢。閑居每惜光陰去。病起還憐志氣消。愧把奏文酬祿食。中原非復大明朝。</text>
<title>訪李大來金澤甫山居。登西岡小飮。用陰字。</title>,<text>獨臥滿山菊。君家秋意深。留人坐西崦。沽酒過東林。風月還今夜。溪山共此心。片雲閑不去。微作水邊陰。</text>
<title>訪李大來金澤甫山居。登西岡小飮。用陰字。 其二</title>,<text>靑山自可愛。暝裏亦登臨。寂歷澗泉響。蕭森楓桂林。人方迎夜氣。月欲解秋陰。不厭尊前語。霑衣霜露深。</text>
<title>送李郞中子有出宰沃川</title>,<text>同隣猶恨稍移居。此別還欣建隼旟。野老爭歌車擁雉。家人免見釜生魚。西風黃菊當歧路。東閣靑山滿簿書。却愧巷中多鬼笑。送君今去獨吾餘。</text>
<title>竹西菊花歌</title>,<text>今年物候何太晩。孟冬君家菊百本。朝來折簡招詩伴。若過數日不堪玩。柳下老翁方伏枕。興到不肯言病甚。載之長耳半欹側。白髮來就花前飮。昨夜霜風動萬木。落葉紛紛滿墻屋。菊於此時獨挺秀。花色鮮潔氣淸馥。乃知花有隱君子。愛菊其人亦非俗。停杯却憶拙修翁。菊花盛會傾諸公。當時我爲座上客。見君氣味翁能同。拙翁去後菊無主。東籬寂寞騷壇空。君今勝事猶不墜。高堂留客菊滿地。菊花向我更一笑。酒綠花明兩相照。不知明年此會能復續。滿座賓客誰最少。</text>
<title>遣興</title>,<text>今日亦已夕。孤雲何所歸。閉門還獨臥。與世故相違。歲暮山多瘦。村深菊亦稀。簷間有宿鳥。意定不驚飛。</text>
<title>遣興 其二</title>,<text>寂寞應吾道。山寒復掩扉。魚龍初夜睡。鳥雀盡秋肥。坐看三辰轉。方知萬化歸。窮通與榮落。人事亦天機。</text>
<title>卽事</title>,<text>隔窻寒雀啅枯枝。天意微茫欲雪時。病後形容從客問。靜中懷抱與山知。窮居不廢歌商頌。暮境偏多感楚辭。送客昨歸雲峽裏。桃花春水杳難期。</text>
<title>贈內</title>,<text>一生筋力竭誠忠。獨未秋毫與報功。今日牛衣免嗔泣。此翁猶可作英雄。</text>
<title>代答</title>,<text>只幸松蘿共一身。敢將衣食恨居貧。梁鴻德耀名猶在。誰識當時富貴人。</text>
<title>塞下曲。寄申評事。</title>,<text>鏡城西北盡黃楡。絶塞無塵夜月孤。細酌葡萄千斛酒。每燒紅燭讀孫吳。</text>
<title>塞下曲。寄申評事。 其二</title>,<text>玉塞經秋士馬驕。幕中無事好相招。却將數騎平原去。長白山前看射鵰。</text>
<title>塞下曲。寄申評事。 其三</title>,<text>六郡健兒誰最豪。强弧洞鐵劍吹毛。平生自有呑胡氣。恨不今年太白高。</text>
<title>塞下曲。寄申評事。 其四</title>,<text>牧馬千羣飮黑河。邊城日暮鼓笳多。二更欲出陰山月。淚落胡兒敕勒歌。</text>
<title>塞下曲。寄申評事。 其五</title>,<text>胡姬十五貌如花。抱得琵琶半面遮。彈作千秋出塞曲。漢家唯有武剛車。</text>
<title>塞下曲。寄申評事。 其六</title>,<text>雪沒窮荒鳥獸稀。城頭落日黯無暉。遙看馬背千斑血。載得南山虎豹歸。</text>
<title>塞下曲。寄申評事。 其七</title>,<text>月出孤城羌笛哀。望鄕臺上獨徘徊。曲中暗覺催楊柳。早遣東風送客廻。</text>
<title>至夜</title>,<text>一氣暗欲動。葭灰中夜飛。雪霜何力猛。天地此心微。星次寒相守。雞鳴曉不違。更思殘臘退。老眼看春歸。</text>
<title>夜讀高霽峰檄諸道文</title>,<text>閑齋燈火坐宵分。一讀苔軒義檄文。暗覺樹間如有泣。至今山鬼亦知君。</text>
<title>明谷崔相國挽</title>,<text>神童不數李長源。慧識須看異質存。髧下兩眸無物隔。手開三十六宮門。</text>
<title>明谷崔相國挽 其二</title>,<text>天生公輔必奇才。玉立朝端八上台。始識讀書眞宰相。文章元自六經來。</text>
<title>明谷崔相國挽 其三</title>,<text>一生憂國愛君忱。進退無身只苦心。此意從來難說出。傍人不識上天臨。</text>
<title>明谷崔相國挽 其四</title>,<text>內廚天語送駝漿。阿監臨床勸一嘗。玉椀撫來雙淚逬。此生無復拜君王。</text>
<title>明谷崔相國挽 其五</title>,<text>雪滿山齋臥病身。悲歌中夜一傷神。應知地下翹材舘。不着人間奊詬人。</text>
<title>卽事縱筆 丙申</title>,<text>吾釀遲於四隣熟。他家欲盡我初嘗。世間萬事無先後。晩境誰知味更長。</text>
<title>早起</title>,<text>憂來常早起。伴我有孤燈。曉色還墟落。春寒尙雪氷。端居翻似客。老境欲無朋。車馬朱門咽。低頭我未能。</text>
<title>立春</title>,<text>積陰終不敵微陽。天地方能吐氣長。北極日臨雙闕麗。東風酒熟萬家香。綵幡揷戶看初剪。春菜登盤憶舊嘗。老手尙堪裁短帖。好將花鳥賁吾堂。</text>
<title>送臨陂趙使君</title>,<text>作吏身兼隱。因人地卽淸。從來何水部。此去謝宣城。大澤春雷動。平蕪野馬生。東風吹不盡。莽莽送君行。</text>
<title>出門</title>,<text>孟春今日得微暄。曳杖行吟始出門。老樹受風心更動。淺山籠靄氣全昏。偶逢峒客論花信。閑與園童學鳥言。垂死此身還病起。亦知天地有私恩。</text>
<title>春曉</title>,<text>我病氣已衰。春寒眠更少。高齋掩殘雪。窻色稍迎曉。庭前有喬木。臥聽鳴山鳥。身閑且自適。方寸凝衆妙。日出羣動忙。萬古事未了。</text>
<title>遣興</title>,<text>身老意更長。聊自撫餘生。結髮抱奇志。淹留遂無成。居然迫晩暮。衰疾故相嬰。但恨失聞道。哀樂未遣情。深居且養拙。漸覺身外輕。谷風破春寒。羣木日向榮。覽物起長謠。懷哉感嚶鳴。願言不在玆。幽懷悵徒盈。</text>
<title>金士修在岳寺。與魚，李兩斯文講論朱書。有唱酬詩。歸以示之。求和甚急。遂次其韻。</title>,<text>一榻論天地。三人坐雪中。闢來闍崛境。喚起考亭風。古寺春還入。深山夜自空。當時舍瑟對。言志不須同。</text>
<title>哭女墓</title>,<text>萬死吾猶起。三年汝不歸。方知入地久。但恨出城稀。野草無人跡。春山有雉飛。向來經日別。臨去輒牽衣。</text>
<title>哭女墓 其二</title>,<text>昔見山仍在。今來草復春。世間猶有父。泉下豈爲人。我自招魂苦。誰當灑飯新。嶺南非死別。明日又傷神。</text>
<title>送聖運南歸</title>,<text>明朝嶺外此燈前。別恨當春更黯然。不識蘼蕪有何意。每將君去到南天。</text>
<title>對桃樹有感</title>,<text>窻外夭桃汝所栽。至今花欲向人開。枝頭白蝶偏飛繞。想有孤魂化得來。</text>
<title>送李子往忠州</title>,<text>君去扁舟意。忠驪兩峽間。逆流應累日。落帆是何山。江漢孤懷曠。田園一臥閑。雨催梅子熟。知我待西還。</text>
<title>鄭惠卿自北漢至。以詩見示。和贈。</title>,<text>君自重興寺裏歸。深山三月亦花稀。也應踏盡千峰色。看取烟霞上葛衣。</text>
<title>題李參判燕行錄</title>,<text>蕭瑟春秋後死悲。中原消息賴君知。深嗟永曆無遺統。可惜平西枉義旗。秦帝城猶萬里壯。胡雛運豈百年遲。南翁問答眞良史。忼慷長言當黍離。</text>
<title>古意</title>,<text>歡知儂貌好。人道儂貌媸。君今握明鏡。那惜照蛾眉。</text>
<title>寄金川洪使君</title>,<text>病懷方獨臥。黃鳥語西林。却憶郡齋意。泠然川上琴。</text>
<title>恕菴申學士挽</title>,<text>丈夫負奇氣。何得草木死。眇小六尺軀。其心卽千里。文章亦不朽。意欲子瞻是。吾東不滿眼。藝苑方高峙。平淡發奇濃。許我爲知己。乃知五色毛。斯爲鳳凰子。</text>
<title>恕菴申學士挽 其2</title>,<text>靑冥發脩軔。謂言無不之。秉筆森衮鉞。更用春秋爲。宜盛白玉堂。淳父衆所推。奈何歧路間。形跡坐相疑。遂令易退心。便作江湖思。邀我漢上亭。指點龍門奇。虛舟一以繫。主人今爲誰。</text>
<title>恕菴申學士挽 其3</title>,<text>相逢必言詩。揚扢極千古。謂我門路正。風格逼唐杜。愛才若己有。他人棄如土。深憐短褐寒。不惜爲宸宇。嗟君今已矣。此世豈復覩。俯仰宇宙間。衰喘餘一縷。</text>
<title>恕菴申學士挽 其4</title>,<text>去秋木落日。送君將北征。酒酣東山亭。立馬不能行。念我病或死。留語見深情。丁寧勉將息。好作歸日迎。誰知子今逝。回顧我猶生。向來握手處。已復秋蟬鳴。摩挲絶塞書。惻惻只呑聲。</text>
<title>恕菴申學士挽 其5</title>,<text>朝來過君廬。門舘宛如昨。窺戶不見人。簷雨垂繐幕。縹帙生素埃。玉觴湛虛酌。空庭少客來。草根伏雙鶴。獨與阿咸對。淚隨言共落。暗室發光恠。璀璨留奇作。誰謂子爲夭。身後不落莫。顧此斷絃慟。微音無所托。</text>
<title>哭東翁墓</title>,<text>不盡當時哭。還携數子來。相看一孤塚。更勸此深杯。末路多論跡。冥司或愛才。樵歌亦腸斷。似欲說君哀。</text>
<title>哭東翁墓 其二</title>,<text>怳惚來迎我。孤魂野草邊。重泉無一日。浮世欲三年。樹短猶懸劍。山空只聽蟬。斷雲低不去。天意亦蒼然。</text>
<title>讀宋史文天祥事有感</title>,<text>扁舟崖海欲歸何。力挽殘暉尙奮戈。不見雄圖呑羯狗。空留正氣作山河。向來南渡無君久。從此中原入虜多。獨恠天心與人異。茫茫宇宙一悲歌。</text>
<title>李一源投示一扇。畫其所居翠麓軒夏景曰。願得君一絶。口占題之。</title>,<text>萬樹陰中一角巾。日長山鳥臥相親。如今只作尋常境。異日爭看畫裏人。</text>
<title>卽事</title>,<text>樹陰凉滿地。秋意草虫悲。却憶前年事。東翁對坐時。</text>
<title>秋懷</title>,<text>垂老逢秋意更悲。三年一病太支離。庭陰落葉虫鳴處。天闊無雲鴈度時。骨相判爲當世棄。文章留與後人知。西風忽覺吹雙屐。岳寺尋僧近有期。</text>
<title>訪北漢。馬上呼韻。</title>,<text>城中無地此心開。白日紅塵萬影催。興發不知身老病。秋風披髮入山來。</text>
<title>到重興洞口。余與安國賓向重興寺。李一源，金莘老，鄭潤卿往淸潭。期日暮會宿重興寺。臨分呼韻。</title>,<text>白雲峰色聳朝晴。似欲迎吾上寺行。此去終須期絶頂。一山分得兩溪聲。</text>
<title>北漢山城</title>,<text>溫王霸氣莽空山。客到悲歌古堞間。龍象重開千佛地。金湯遂作一雄關。上方鍾鼓秋聽殷。列堡㫌旗晩揷閑。誰識書生亦憂國。初非北狄與南蠻。</text>
<title>宿重興寺</title>,<text>去年曾宿此林間。今日諸僧半識顔。木落夜泉鳴衆壑。天高秋露下空山。塵根有累吾今老。淨界無爲佛自閑。獨看白雲峰上月。每從西去却東還。</text>
<title>出重興。與諸子分路。用歸字。</title>,<text>諸天不易到。一宿便言歸。出寺還分路。看山又落暉。水香供佛飯。塵汚入城衣。絶愛空門內。蕭然無是非。</text>
<title>淸潭次三淵韻</title>,<text>看君神骨古仙同。那箇纖塵點此翁。餐得晨霞知腹果。照來秋水覺心空。讀書却在岳雲上。鳴磬時聞庵樹中。不識眞源自何處。欲尋天路去無窮。</text>
<title>雨夜</title>,<text>臥聞窻外盡秋聲。凉雨鳴蛩亦不平。衰鬢欲摧兼木落。壯心猶在似潮生。早知曲藝名爲累。多愧微官祿代耕。昨與故人蕭寺宿。暮年丘壑是吾情。</text>
<title>晴</title>,<text>三日秋霖得一晴。北山初旭更鮮明。孤雲壁潤看猶駐。亂水沙平任自橫。蘇後物情皆快活。洗來天體本高淸。病夫也覺生心喜。竹杖廵林步却輕。</text>
<title>挽睡窩崔子長 名爾泰。卽世所稱石假山主人。</title>,<text>壺中天地玉山前。鶴髮韶顔八十年。市巷日高呼不起。只疑猶作據梧眠。</text>
<title>挽睡窩崔子長 名爾泰。卽世所稱石假山主人。 其二</title>,<text>去秋要我一相過。枸杞叢邊記醉歌。庭際數峰依舊在。閉門黃葉雨聲多。</text>
<title>送申水曹聖與出宰靑山</title>,<text>水部淸寒亦抱關。風沙烏帽欲摧顔。漢廷未射匡衡策。吳郡先分謝眺山。棗熟峽村民稅薄。苔生鈴閣吏書閑。公孤自是君家物。寧久棲遑百里間。</text>
<title>李子平宅夜集。同用遊字賦詩。贈朴士賓關東之行。</title>,<text>醉拍金樽歌遠遊。故人相對月當樓。行將楓岳登山屐。興已蟾江上峽舟。半夜日生先絶頂。太陰龍臥各靈湫。東臨更可觀滄海。袖裏全收九郡秋。</text>
<title>鄭潤卿來訪</title>,<text>獨與菊花臥。無人知此心。開門得好客。步屧到荒林。山日尙餘照。秋天多自陰。相看一杯酒。衰意亦長吟。</text>
<title>夜</title>,<text>獨步吟黃菊。仰看山月懸。有誰知此老。忽復送今年。草木寒初隕。魚龍寂已眠。炎凉是底意。天亦不期然。</text>
<title>夜 其二</title>,<text>避色紛爭際。存身屛蟄餘。衰年猶愛劍。靜夜獨觀書。月午收羣動。霜高淨太虛。方知望墳息。夫子不欺余。</text>
<title>獨臥</title>,<text>獨臥常難動。沉冥只此心。何妨來客少。自愛閉門深。夜氣分天地。秋聲一古今。歲華斯可惜。猶未及窮陰。</text>
<title>趙郞自嶺南歸。旋有赴幕之行。詩以爲別。</title>,<text>君莫催行盡我觴。傷心那復說存亡。冥途只促喪期短。薄宦仍添別日長。故國靑山還一夢。異鄕寒菊又重陽。恠來老病猶無死。也有當時未斷腸。</text>
<title>九日</title>,<text>今年秋思太生哀。又送重陽寂寞廻。老子未能忘落帽。菊花猶自勸含杯。閉門一病交遊絶。欹枕三更往事來。直是天公憎此眼。不敎高着白蓮臺。</text>
<title>贈安進士國賓</title>,<text>君如秋鴈欲南廻。木落天高旅思哀。夢裏烟波懷甫里。燈前風雨感靈臺。身超傀儡千塲去。眼透鴻濛一氣來。白首自嗟相見晩。世間難得是奇才。</text>
<title>送宋評事赴北兵營</title>,<text>翩翩書記朔雲間。北望秋陰滿六關。元帥臺前猶漢月。愁州城外盡胡山。</text>
<title>送宋評事赴北兵營 其二</title>,<text>玉帳葡萄金叵羅。琵琶羌笛夜相和。請君試向胡姬問。樂府猶傳此老歌。</text>
<title>悼恕庵</title>,<text>有志無年自昔悲。嗟君今亦止於斯。世間至寶人難得。天下奇才鬼不知。誰可更論千古事。只應終作九原期。朱絃玉珮都零落。從此餘生欲廢詩。</text>
<title>夜</title>,<text>蒼山初月隱黃昏。老木棲鴉此一村。萬象卽看當雨雪。百憂誰識臥柴門。天寒酒力不成醉。夜久燈花空自繁。却憶古人多戹困。千秋朽骨亦奇言。</text>
<title>古劍篇</title>,<text>我有古劍長尺餘。其身雖短氣赫如。直疑出自酆獄底。龍光猶射斗牛墟。邇來閉匣三十霜。苔蝕塵埋久晦藏。家人小兒視鉛刀。委擲不復心在亡。我謂神物天所惜。濯磨雪鍔金爲裝。秋濤掛素壁。隙月流精光。携提不離身。呼爾作死友。嚴霜裂石天氣勁。隱隱臥聽龍夜吼。龍夜吼。聲正悲。平生恨荊軻。擿柱徒虛施。坐令嬴兒帝天下。不及當時屠狗爲。嗟爾得我那得重。猶幸不爲割雞用。且須深藏待千金。會有天子爲大勇。</text>
<title>送金生赴燕</title>,<text>立馬霜天酒一杯。燕歌千古莽生哀。市中百物看如土。買得荊軻匕首來。</text>
<title>送安國賓歸忠原</title>,<text>漢代翹材舘。猶聞引布衣。扁舟江漢闊。歲暮送君歸。</text>
<title>豆浦亭舍。伏呈晩靜相公。</title>,<text>赤舃還天放。超然臥此樓。安危唯一老。進退且深憂。野曠和烟色。江寒帶雪流。蒼茫萬里意。氷岸閣虛舟。</text>
<title>金道以宅。與士修及李一源，朴士賓會話。用杜韻同賦。</title>,<text>白髮吾如此。看君亦已翁。不孤今日約。頗喜昔年同。雪落停杯上。春生閉戶中。仍聽海山語。高興遂無窮。</text>
<title>金道以宅。與士修及李一源，朴士賓會話。用杜韻同賦。 其二</title>,<text>千古琴書事。天其與此翁。何妨一世棄。獨賴數君同。遠興扁舟裏。高歌陋巷中。嗣宗非達者。徒解哭途窮。</text>
<title>追寄槐山趙使君</title>,<text>出宰每山水。使君看亦仙。行裝有隨鶴。治理用烹鮮。吏牒林中几。人烟峽裏田。春風四郡興。預滿下江船。</text>
<title>臘月</title>,<text>臘月看看亦已闌。窮居妻子鮮情歡。衰年得病仍爲祟。凶歲謀生更覺難。落日歸雲千樹黑。近山多雪一村寒。烏鴉似識行藏理。倦翮投林各自安。</text>
<title>此意</title>,<text>去年曾此意。今日欲如何。老罷猶豪氣。情來只短歌。臨溪草屋小。抱郭雪山多。可惜良時節。和愁每浪過。</text>
<title>立春</title>,<text>此老今年了丙申。還從雪裏又迎春。飛騰不復平生志。衰病空餘半死身。獨與溪山爲主客。且將花鳥作經綸。東風亦自多神力。吹到柴門欲起人。</text>
<title>除夜</title>,<text>臘退乾坤春復生。窮居何以作新正。習貧妻子曾無語。垂老詩書尙有情。山雪欲消三逕出。澗梅初發一琴橫。燈明夜永還深臥。彷彿前年爆竹聲。</text>
<title>卽事 丁酉</title>,<text>乘春病欲起。開戶問東風。萬木輕寒外。孤峰淡靄中。世應輕退士。天或念衰翁。出谷多山鳥。嚶鳴到處同。</text>
<title>汝九以其官事非罪就理。悲歎有作。</title>,<text>薄宦徒添病入身。此來縲絏亦何因。山田一畆寧無地。恨不當時作野人。</text>
<title>病懷</title>,<text>病臥經旬又閉門。寸心銷盡骨猶存。飮池可得長桑術。鑑井惟須子祀論。千嶂宿雲開霽旭。一園春雨潤枯根。山禽有舌嘲吾懶。每到花時不出村。</text>
<title>病懷 其二</title>,<text>天氣暄寒太不調。病懷深閉只蕭條。猶嫌服藥中和損。獨喜看書外慮消。萬事可憐衰朽物。百年虛負聖明朝。臨溪老柳無情臥。恥向東風學楚腰。</text>
<title>病懷 其三</title>,<text>此老安能刺促行。人間卻曲少夷庚。自知傲骨非當世。不惜才名與後生。獨臥靑山無限色。忽聞黃鳥爲誰鳴。武溪白石題詩處。每歲東風傷我情。</text>
<title>用少陵韻</title>,<text>步隨芳草出柴扉。春意回看滿翠微。已覺人烟過寒食。正憐天氣可新衣。東風問酒誰家好。北郭尋花舊伴稀。多謝飛來雙燕子。每年如約不曾違。</text>
<title>雨中遣興</title>,<text>春雨冥濛滿一溪。水流終日繞村西。捲簾柳絮時吹入。隔屋花枝半壓低。已判到門無舊客。尙能沽酒有貧妻。茶爐筆架從霑濕。隱几閑眠過午雞。</text>
<title>雨後</title>,<text>夜雨西峰濕斷霞。淸明日出近山家。一溪碧漲溶溶水。千樹香生淡淡花。久病只應驚節候。新詩不敢弄韶華。可憐倚杖柴門外。白髮當風任爾斜。</text>
<title>寄惠卿</title>,<text>白岳峰頭雲氣生。三淸洞口雨新晴。隣家酒熟花初發。老子詩成鳥亦鳴。此世幾何餘短髮。今春欲盡更多情。興來目極連天草。安得携君一出城。</text>
<title>金莘老與安國賓，朴士賓，金士修，鄭惠卿，鄭潤卿携酒來過。李一源追至。用㵢溪韻共賦。</title>,<text>溪流與人意。萬古活無停。獨喜來諸子。誰知有此亭。杏花一雨白。山色四隣靑。寂寞常高臥。吾今出戶庭。</text>
<title>金莘老與安國賓，朴士賓，金士修，鄭惠卿，鄭潤卿携酒來過。李一源追至。用㵢溪韻共賦。 其二</title>,<text>老筆何妨廢。春杯不可停。相看非俗物。半隱此吾亭。坐睡孤峰近。行歌萬木靑。乃知無事者。眞樂在門庭。</text>
<title>朝來獨坐悵然。用亭韻遣懷。</title>,<text>昨日看花客滿亭。朝來花落但空庭。出門垂柳欲誰折。欹枕流鸎堪獨聽。世事如春亦無賴。人生有酒不須醒。去年登陟今能否。北望三峰天半靑。</text>
<title>太僕李主簿遣騎邀余。與金莘老，安國賓，朴士賓，金士修，鄭惠卿，鄭潤卿。登君子亭。呼韻共賦。</title>,<text>署裏還淸境。孤亭俯一池。却從調馬暇。聊作賞花期。白日波涵定。微風柳起遲。老夫寧易出。徒爲此芳時。</text>
<title>贈李太僕</title>,<text>子猷不記馬。微官乃其跡。邈矣高人情。外滑中自適。看君池上亭。白日坐岸幘。眷玆芳辰邁。斗酒聚詞客。遙山已先我。半面出空碧。柳色滿一塘。春水動几席。風花亦有意。吹我兩鬢白。人老易爲悲。物華尤可惜。願君賦餘春。聊以永今夕。</text>
<title>遣興</title>,<text>昨日多風今日陰。春愁坐與落花深。閉門却似禪家境。對酒還生俠客心。醉後不須嗟白髮。死前多是惜黃金。淸談晉代論人物。何得山王並竹林。</text>
<title>寄金川洪使君</title>,<text>吾土傷春盡。羈心更若何。一官霜鬢短。殘縣野花多。坐已瓜期滿。歸須麥限過。碧雲猶在望。黃鳥自爲歌。</text>
<title>卽事</title>,<text>病後仍無事。山齋日復遲。水流閑坐外。花落獨眠時。老境還生興。良辰不廢詩。此中聊自樂。何必少年期。</text>
<title>春盡日入三淸洞</title>,<text>憑高一舒嘯。滿目是靑山。落日如相待。孤雲亦不還。春辭白髮外。詩在綠陰間。但得千杯飮。浮生萬事閑。</text>
<title>果川旅舍</title>,<text>不肯比隣往。胡爲此地眠。投人豈高計。去國是荒年。倦馬依茅店。孤燈照麥田。正愁南路闊。衰白犯風烟。</text>
<title>水原道中</title>,<text>倚馬和殘睡。悠悠度果川。長亭廣州堠。捷逕大津船。草色天相際。雲陰野一偏。行看掘菜女。哀唱滿中田。</text>
<title>永保亭 亭卽忠淸水營</title>,<text>兩山橫海忽中開。雷激鰌潮拍岸來。地勢合呑諸島嶼。湖光平動一樓臺。風生萬木鳴相應。雨壓孤舟宿未廻。百尺危欄含落日。翠翁於此昔徘徊。</text>
<title>永保亭 亭卽忠淸水營 其二</title>,<text>千尋鐵壁聳蒼虬。遂有孤亭壓上頭。表裏關防山特立。西南天地水俱浮。參差烟樹臨江寺。滅沒風帆踔海舟。入夜月明猶指點。半潮雙島似眠鷗。</text>
<title>永保亭 亭卽忠淸水營 其三</title>,<text>勝處登臨似有期。湖山滿目可吾詩。樓高更欲添千尺。海闊猶嫌限一涯。草樹氣濃吹白雨。魚龍影動倒朱旗。古人不與同酣興。畫角淸樽便作悲。</text>
<title>永保亭 亭卽忠淸水營 其四</title>,<text>永保亭開節度營。山彎水抱一孤城。海風力擧樓船壯。朝日光搖劍戟明。遠目不勝隨鳥去。新詩忽欲與潮生。元戎斗酒還留客。醉倚高牙看閱兵。</text>
<title>永保亭 亭卽忠淸水營 其五</title>,<text>偶然騎馬出湖關。麥熟南州客未還。獨愛高樓來海上。却携諸子坐雲間。靑天盡處爲何水。黑霧開時見數山。我欲乘桴從此去。將身不復踏塵寰。</text>
<title>永保亭 亭卽忠淸水營 其六</title>,<text>凌虛閣勢欲飛超。影落湖心虛動搖。鰲極平臨三島出。龍宮俯視百靈朝。海防得地眞形勝。漢使留題不寂寥。恠爾漁童短於鵠。輕舟突去日乘潮。</text>
<title>永保亭 亭卽忠淸水營 其七</title>,<text>自覺平生氣激昂。登高一嘯海天長。曠懷直欲包飛動。老眼還能破混茫。北出峰巒知百濟。東來舟楫見扶桑。腥鱗醜甲紛無數。獨向波間採夜光。</text>
<title>拱北樓</title>,<text>錦水橫天地。危樓俯杳茫。關山望不極。客子意何長。百濟餘荒野。孤舟送夕陽。猶看駐輦處。雙樹向先王。</text>
<title>還家作口號</title>,<text>丈夫在家常欝欝。客遊更思家居逸。今年偶作湖海遊。洪陽縣裏十日留。金樽淸酒膾鰒魚。使君愛客眞風流。且復歸來臥一室。高歌短髮俱蕭瑟。獨有永保亭上詩。湖山作我囊中物。傍人大笑此迂拙。但覺胸中氣峍兀。</text>
<title>雨中遣興</title>,<text>山雨孤花落。蕭然臥北林。收來湖海氣。更作薜蘿心。隱几吾將老。垂簾日復深。荒庭有草樹。禽鳥集凉陰。</text>
<title>閑居</title>,<text>北山何多雨。庭草日以積。豈無子桑病。頗喜絶塵客。幽花明一樹。鳥語聞晝寂。獨酌一杯酒。微酡誦羲易。</text>
<title>寄三淵</title>,<text>積雨林中臥一床。鬢毛蕭颯早迎凉。知君亦有還山思。未必悲秋似我長。</text>
<title>凉風</title>,<text>凉風來處每西林。寂寞荒園近岳陰。暮境形容唯伏枕。高秋物色更傷心。疎星出嶺鳥歸盡。落葉滿庭虫語深。我有胸中千古事。一杯澆下一長吟。</text>
<title>直中遣興</title>,<text>吏散庭空夕雀喧。西山餘照北山昏。情緣對景時招客。身若無官只閉門。獨夜徘徊星在閣。深秋愁思菊當樽。逍遙賴有南華老。曠世神交寄漆園。</text>
<title>洪君則，李一源。以余被彈。並駕來唁贈詩。次韻。</title>,<text>直道何妨黜。微才不合官。可憐松菊色。還我本居寒。</text>
<title>出郭</title>,<text>入城何窄出城寬。三角諸峰放眼看。獨愛文殊最高頂。居僧常臥不知寒。</text>
<title>夜坐太古碑下</title>,<text>空山夜寂坐岧嶢。意與秋天共泬漻。淸徹萬峰聞擊磬。白翻西海見生潮。罷官却喜閑行得。依佛方知妄念消。手撫塔碑苔半蝕。牧翁文字記前朝。</text>
<title>巴陵曉行</title>,<text>曉柝欲停城角悲。明星客子似相期。江湖莽蕩孤舟去。天地蕭條百草衰。萬事風塵堪一涕。千秋豪傑不同時。摩挲砥柱空遺跡。歲暮西方有所思。</text>
<title>寄安國賓</title>,<text>此別終成抱玉歸。英雄從古事多違。百年妻子還茅屋。十月風霜一布衣。落木鳴梭寒更急。空山拾橡歲仍饑。讀書且喜淵龍近。好就玄珠借夜輝。</text>
<title>溪南夜歸</title>,<text>孤月懸空靜。霜溪澈底淸。沙光分犬立。樹影帶人行。一氣寒初至。三年病亦生。湛浮此里巷。無事卽身輕。</text>
<title>卽事</title>,<text>老樹多奇色。嵯峨上拂雲。幽居方歲晏。獨坐每宵分。暝鳥依林定。寒砧隔屋聞。燈前萬事集。小酌不成醺。</text>
<title>寄三淵</title>,<text>聞君歸臥白雲山。叢桂山深誰與攀。覷破百家雙眼大。踏回千界一身閑。霜高獸伏寒林下。月小泉鳴空峽間。縱欲乞言那可得。靑牛已矣出函關。</text>
<title>同安國賓對菊作。用杜韻。</title>,<text>臥病秋風亦送回。柴門寂寞不曾開。靑山滿眼吾今老。黃菊多情客又來。正欲詩成仍得酒。且須身健可登臺。春天草木霜凋盡。珍重孤芳爾莫哀。</text>
<title>雙栢堂夜話呼韻</title>,<text>短髮何由駐歲華。從君猶喜覔梅花。身閑獨有淸眞趣。客少元非暖熱家。暝郭點燈深吠犬。高松落雪暗翻鴉。相過不自迷三逕。只是南涯與北涯。</text>
<title>曉起卽事遣興</title>,<text>冬夜稜稜天雪霜。山齋獨臥夢難長。隔隣寒杵猶鳴響。將曉殘星各動芒。服藥正如驅大盜。讀書猶似對先王。百憂燈下三杯酒。千古英雄一激昂。</text>
<title>題魚躍龍門圖</title>,<text>養成頭角煥金鱗。一躍龍門便有神。雲雨得時方變化。向來誰識本魚身。</text>
<title>竹西。與諸子賞梅呼韻。</title>,<text>各有歲暮意。徘徊憐此梅。已看兼雪落。猶喜續花開。直到擧明燭。何須辭滿杯。殘葩與短髮。且駐莫相催。</text>
<title>金道以與其從弟士修兄弟及其子若孫。爲故宮采艾之遊。余亦赴焉。李正郞一源追至。余於酒後作故宮春遊歌。以屬諸子和之。戊戌</title>,<text>邇來百憂如合圍。不肯放我出山扉。今朝睡起黃鳥鳴。忽有東風吹我衣。此君軒下招數子。宿約行尋故宮裏。版曹走馬亦奇氣。撥却簿書能到此。是時春寒尙餘雪。新綠流凘半池水。平坡列藉坐向陽。白飯靑艾柔且香。更有春酒琥珀光。一飮累十觴。發我老興狂。酒酣撫古槐。閱歷三百秋。玉柱經火苔半黑。此是當時慶會樓。樓上君王樓下民。至今聖澤猶在人。嗚呼太平不親見。寂寥廢苑空殘春。且待花開可復來。蕭條此生哀賤臣。</text>
<title>正月晦夜雨</title>,<text>春陰苦多雨。滴瀝小燈前。正月餘今夜。衰翁甚去年。獨吟山悄悄。幽意水涓涓。似欲催花事。東風爾亦顚。</text>
<title>有感</title>,<text>故交今已盡。閑處輒尋思。尙有論心地。終無會面期。暮途餘獨立。春日更深悲。默默殘生事。情來秪自知。</text>
<title>鄭孝源贈詩。大有歎惜悲慨之意。感而和之。次其韻。</title>,<text>食蓼虫相似。焉知有此窮。身從今世屈。志許古人同。春意千花得。天機百鳥通。生涯君莫問。但畏酒尊空。</text>
<title>獨立</title>,<text>東風草木不知寒。春意園中倚杖看。愛爾孤峰天半立。却從危處着身安。</text>
<title>送金生德興赴燕</title>,<text>老我徒雙眼。乾坤一井蛙。今君卽萬里。此地亦中華。古塞唯懸月。春山少發花。秦城虛突兀。日暮有哀笳。</text>
<title>送金納言赴燕</title>,<text>征西車馬近相望。又送君行欲出疆。爲輟皁囊充使价。却將香幣問戎王。地臨秦塞何多險。日到遼天亦少光。別意暗隨春草去。四千里路一茫茫。</text>
<title>老去</title>,<text>老去惜佳節。閉門還此情。山禽雨中語。春草水邊生。政念親朋會。仍思勝地行。西軒已易主。隣笛爲誰橫。</text>
<title>出門無所適</title>,<text>出門無所適。天地此身孤。萬事入危涕。東風吹白鬚。吾寧詠貧士。人亦恥凡夫。莽蕩看今古。殘生海一隅。</text>
<title>春日感懷</title>,<text>白髮與春草。相看朝暮生。無人道此意。獨遶樹邊行。</text>
<title>惜春歌。贈朴士賓。</title>,<text>去歲東風一夢過。今日東風奈若何。東風不與我相好。白髮更覺傷春多。春來春去能幾時。少年一失難再追。君今置酒要我飮。老夫此意君應知。同來數子且安坐。杏花枝頭未全墮。但將沉醉酬佳節。來日大難不關我。</text>
<title>睡起遣興</title>,<text>睡起簾垂山日斜。寂無車馬到貧家。呼兒却掃庭前地。不遣塵埃汚落花。</text>
<title>李一源，朴士賓見過留詩。和之。</title>,<text>昨日西園今北林。諸君坐莫畏春陰。杏花對客不肯落。芳草閉門相與深。病起壺觴猶在眼。閑來節物只關心。我今萬事看如土。頭上烏紗已脫簪。</text>
<title>訪金士修</title>,<text>一室得千古。羲皇還此中。客來唯白日。人臥自微風。道以窮時見。心於靜處通。幽禽尙春意。並坐啄殘紅。</text>
<title>簡朴士賓</title>,<text>吾居谷口子山根。雞犬人烟亦一村。岳色平分與烏几。春流穩送到柴門。老能杖屨猶身健。貧保詩書卽道存。政想此時同此意。臥看松月照孤樽。</text>
<title>恕菴申學士再朞日。過綠槐檻記感。</title>,<text>寄影人間老病催。哭君如昨再朞回。架書獨與孤兒守。庭樹還迎舊客來。廓落那堪空撫跡。蕭條不欲更論才。此生已覺無餘淚。隣笛虛橫日暮哀。</text>
<title>書司馬相如傳</title>,<text>凌雲奇氣故棲遑。一曲瑤琴弄鳳凰。自有文君作知己。何須詞賦媚君王。</text>
<title>謁道峰書院。退坐霽月樓有作。</title>,<text>正氣所磅礴。山川淸且幽。士爭瞻廟貌。吾欲問源頭。禮樂回三代。乾坤拄一樓。堪嗟大石隕。塞斷水分流。</text>
<title>哭俊孫</title>,<text>有藥不復勸。送爾爲此行。胡不且斯須。臨發只呑聲。吾女獨爾母。吾孫獨爾兄。得爾更喜甚。爰以俊爲名。昂昂大宛駒。足無千里程。愛至望亦深。晨夕祝長成。丁寧他日意。吾墓免人耕。篋有太史書。而豈道側橫。嗟爾今已矣。我何忍爲情。不怨早夭爾。但恨吾久生。無身痛卽已。幾何還相迎。早知髑髏樂。無殤亦無彭。</text>
<title>題寓居屋壁</title>,<text>邈矣唐虞萬古天。匏瓜一繫海東偏。雄心獨未忘千里。雙眼空敎送百年。寂寂閉門窮巷裏。悠悠行跡衆人邊。低頭且聽兒童笑。短髮如眉不滿顚。</text>
<title>題寓居屋壁 其二</title>,<text>小窻衣被接冥濛。身臥經旬積雨中。一澗夜喧生急水。衆峰朝出得晴空。蓬蒿憲室居何陋。金石商歌道未窮。濯熱不須思玉井。自知方寸有淸風。</text>
<title>夕臥</title>,<text>萬里心長臥一床。閑中日月也猶忙。圖書錯落甕盎內。几杖欹斜雞犬傍。岳近雲雷頻作雨。庭虛草樹暗生凉。今宵似有欲晴意。天面微靑星出光。</text>
<title>移居</title>,<text>擧國同飢疫。嗚呼甚亂離。澤鴻何所集。隰楚自無知。旅泊中宵靜。商歌萬木悲。相依且骨肉。不敢恨遷移。</text>
<title>自寓還家有感作</title>,<text>人生若浮萍。着處孰非寓。去家亦無幾。撫跡已成故。庭前老朱杏。昔爾行繞樹。今還不復見。唯有草間路。</text>
<title>出東門抵纛島作</title>,<text>一出終羈旅。回瞻尙國門。五噫徒有曲。三黜亦無言。癘後郊原臭。霖餘井落昏。操舟更誰力。此島半空村。</text>
<title>舟發東湖。向上游遣興。</title>,<text>有口從人食。男兒絶可憐。遲遲出郭馬。漠漠上江船。亂石𢥠牛峽。孤臺弔㺚川。乾坤亦容我。一笑白鷗前。</text>
<title>夜與驪牧趙令公別。乘小艇向甓寺投宿。</title>,<text>南樓別意悵回橈。甓寺東臺路且遙。隔岸疎鍾來半夜。參雲古栢自前朝。江從絶峽爭奔放。月與孤舟一動搖。到寺不知天欲曙。塔顚巢鸛響層飆。</text>
<title>可興</title>,<text>可興站前江更深。長洲葭菼岸楓林。舟船一道衝高浪。霧雨羣峰接太陰。過後峽門猶細膽。臥來篷底亦遐心。琴臺此去歌悲壯。極目烟波橫古今。</text>
<title>中原旅懷</title>,<text>悲歌蕭瑟動江關。天地東南嶺峽間。半夜鬼神來㺚水。高秋風雨到龍山。猪肝食盡那無累。鴈足書傳且未還。欲向靑娥借明鏡。却愁嘲我可憎顔。</text>
<title>中原旅懷 其二</title>,<text>萬里西風吹白頭。故園今夜亦悲秋。病軀厭作中原客。歸思忙於下瀨舟。木落虫鳴俱悄悄。天高斗轉更悠悠。遙知兒女燈前語。開篋還應檢弊裘。</text>
<title>中原旅懷 其三</title>,<text>仲秋餘熱尙熏天。凉意今朝稍灑然。但道客中難遣日。不知愁裏暗銷年。屯雲古峽無常雨。喬木荒城落後蟬。欲向西風傳一札。行人又發下江船。</text>
<title>中原旅懷 其四</title>,<text>城頭夜色悄吟笳。仰視中天北斗斜。極浦點燈江客舫。孤村鳴杵峽人家。空庭步處聞鴻鴈。故國來時種菊花。不可久留身亦病。一帆西下杳雲沙。</text>
<title>晩泊彈琴臺下</title>,<text>彈琴臺下野茫茫。草短沙平古戰塲。徒摶虎狼當鼓吻。却投魚鼈與充腸。扁舟客臥秋天逈。廢壘螢飛峽夜荒。欲弔將軍一杯酒。㺚川流水爲誰忙。</text>
<title>舟過驪江神勒寺 卽甓寺</title>,<text>輕舟一百里。忽已下驪州。野曠衆山出。江明孤塔浮。依然前夜宿。倦矣此身遊。無限東臺月。何人與倚樓。</text>
<title>舟行連日値雨。風浪不順。促櫓過興元。夕抵驪江宿。曉起又行作長歌遣興。</title>,<text>去時風雨來時雨。我行畏風如畏虎。忠州向西三百里。惡灘險瀨誰能數。黑雲多自西北起。衆山相糺半呑吐。槎牙亂石侔劍戟。風浪與之橫作怒。賴有長年誇手捷。側立船舷戛鳴艣。酣歌踏浪視平地。忽過興元到驪浦。東臺白塔欲迎人。湧出龍宮若飛舞。繫纜暝尋江岸黑。漁火靑楓隱數戶。喜逢詞客談風月。更與田翁問農圃。臥聞草虫眠不得。曉起隣船已打鼓。逆風五兩又東指。大灘雲雷忽改覩。乃知愁雨又愁風。顧我此行奚所取。相如鼓琴笑鳳凰。禰衡落筆驚鸚鵡。丈夫雖云遠遊樂。萬事不如安吾土。北山之下三間屋。顔氏簞瓢足千古。</text>
<title>上峽歌</title>,<text>莫說瞿塘石。無如此峽難。風波不可上。九十九回灘。</text>
<title>下峽歌</title>,<text>舟下千重峽。驪江勢稍平。東風方有力。一日漢陽城。</text>
<title>大灘</title>,<text>篷底還平地。危灘臥自過。方知利舟楫。今幸免風波。落日楊根盡。秋山斗尾多。吾非楚客意。不用采菱歌。</text>
<title>舟中望見石湖亭有感</title>,<text>秋水猶明眼。孤亭客自知。宛其同倚處。悵我獨過時。富貴渾如夢。江山不復詩。此心懸樹杪。留與夕陽遲。</text>
<title>纛島舟夜</title>,<text>獨枕菰蒲影。危檣傍岸橫。大江孤月動。遙夜百虫鳴。汎汎身如寄。亭亭睡未成。重城隔鍾漏。猶是戀家情。</text>
<title>李重叔挽</title>,<text>君有雄文早擅塲。使居何地不超驤。周才小試桐鄕吏。積毁難容戶部郞。萬事回看雙鬢短。高樓一臥大江長。姓名獨掛扶桑日。留作蠻兒口齒香。</text>
<title>淸心亭贈金振汝 善寫眞</title>,<text>傳神學自浿洲翁。一笑相看山雨中。落木流泉無限意。只應難寫是秋風。</text>
<title>簷間</title>,<text>昨汝送我處。我今坐憶汝。獨有床下虫。此情如欲語。</text>
<title>奉送金大諫出宰安邊</title>,<text>一臥殊方戀闕多。鈞天消息問如何。詩成却與佳人唱。彷彿當年水調歌。</text>
<title>杜村</title>,<text>避地仍無食。從人遂有歸。野雲迎雪鬢。山澗濯塵衣。社酒來相勸。秋花坐不違。松間微月出。照見一柴扉。</text>
<title>杜村 其2</title>,<text>深秋雲水白。野色際寒空。落日牛羊下。荒村樹木中。鳴梭分夜火。墐戶備霜風。蟋蟀悲徂歲。詩人此意同。</text>
<title>杜村 其3</title>,<text>暮歸穿落葉。山路入孤村。野曠初收稻。林昏半掩門。孤燈虫語壁。小雨菊花樽。萬事當今世。田家獨樂存。</text>
<title>杜村 其4</title>,<text>地作千金堰。人瞻下馬陵。高齋臥聞雨。落葉亂吹燈。意愜還非客。身輕却似僧。朝來起嗽齒。寒澗欲生氷。</text>
<title>杜村 其5</title>,<text>澗谷含餘照。寒泉葉底鳴。已看山鳥入。獨有野人行。力穡還供稅。逃虛却諱名。應知百胡廣。不及一淵明。</text>
<title>杜村 其6</title>,<text>野水還生暝。霜楓欲了秋。寒來多病物。靜處亦羈愁。天地容雙鬢。詩書借一樓。夜闌猶臥語。山月滿衾裯。</text>
<title>杜村 其7</title>,<text>此世元爲客。隨緣且可居。獨垂中夜淚。纔得小孫書。短景孤吟外。寒花一醉餘。滄江萬里闊。潑潑彼游魚。</text>
<title>杜村 其8</title>,<text>慘淡秋冬際。孤村更悄然。四山渾落木。中谷只鳴泉。樵子時行語。田翁少醉眠。王畿得河潤。却恠每無年。</text>
<title>杜村 其9</title>,<text>獨夜步檐星滿天。此身爲客又今年。愁看山月不相待。醉對菊花還可憐。早識王通空獻策。誰言許汜誤求田。深秋水國寒將閉。萬里魚龍臥寂然。</text>
<title>杜村 其10</title>,<text>四山多木暝蒼蒼。秋盡孤村歲又荒。歸鳥亦應知落日。蟄虫先自避寒霜。閑蹤不必金門隱。感興還從草野長。始識古人同此意。哀歌唱斷北風凉。</text>
<title>杜村 其11</title>,<text>山閣經秋閉寂寥。臥聞霜葉下蕭蕭。林烏忽起何風急。江月孤懸此夜遙。歲儉荒田稀菽粟。天寒空谷散漁樵。秪應城郭多人事。歸夢還驚到洛橋。</text>
<title>杜村 其12</title>,<text>霜天初月細如鉤。掛在蒼山西北樓。正憶故園同悵望。却憐叢桂更淹留。乾坤獨下樽前淚。江漢虛橫夢裏舟。我愛老農眞可學。一生衣食自爲謀。</text>
<title>杜村 其13</title>,<text>鴉宿霜楓犬臥扉。傍山籬落四隣稀。夜深月黑林間路。人語時聞納稅歸。</text>
<title>杜村 其14</title>,<text>霜杵孤鳴山月懸。野人相語又荒年。不知穫稻誰多少。無病東隣早種田。</text>
<title>杜村 其15</title>,<text>丈夫不自少。邈志焉孤奇。但使聞道早。古人亦可期。苟不策高足。服力宜東菑。顧余兩無成。窮老未免飢。偶來田畆間。聊與老農嬉。麋鹿自天性。食草野水涯。</text>
<title>老樵行</title>,<text>蒼山古櫟交鴨脚。九月繁霜草木落。短衣葛屨者誰子。獨行山谷收枯蘀。暮歸賣樵晨復出。手足病瘃心自樂。五侯玉房熏獸炭。北風不敢穿羅幕。君莫笑老樵長在山。回首人間幾桑雐。</text>
<title>北風行</title>,<text>北風夜起翻江漢。橫江怒濤拍兩岸。冠岳峰上飛雪滿。銅雀渡頭行人斷。南村老翁泣且言。秋雨十日天陰暄。今年毒疫民半劉。野田殘穀濕不收。祝融玄冥欝相鬦。陰陽轇葛氣倒流。廣陵客子悲短衣。仰視北斗歌式微。鴻鴈嗷嗷大澤寒。病翅不敢橫雲飛。長鋏歸來歲已闌。北風雨雪行路難。</text>
<title>獨坐溪石上</title>,<text>霜高木落肅初晨。澗水流鳴不見人。獨坐此間心境靜。一峰相對會精神。</text>
<title>與孝源野行</title>,<text>緩步不知遠。延緣草間去。孤雲與野水。引我行相語。</text>
<title>東臯</title>,<text>田翁留客飮。出門月已高。牛羊亦知夕。相與下東臯。</text>
<title>牛坡晩歸</title>,<text>遙山接天盡。落日見村稀。獨有騎牛子。荒陂橫處歸。</text>
<title>果川途中</title>,<text>旣冬穡事畢。四野何廓然。騎驢白髮翁。細路緣荒阡。依依指遠村。稍過喬木前。羣山悄相向。短景凄霜天。逢人試借問。行者各有牽。不知誰最忙。萬古此途邊。</text>
<title>狐嶺途中</title>,<text>果川北去穿狐嶺。匹馬短童何苦辛。獨往不忘田舍志。相逢多笑布衣身。夕陽冉冉如歸客。野水悠悠欲送人。來日渡江非我意。更將雙眼入風塵。</text>
<title>別社村</title>,<text>豈無剩住意。奈此歸思切。愛爾齋舍幽。今朝悵言別。流目眷林泉。存心學農垡。新秔持作飯。落葉充煖堗。吟咏柒園書。道情殊未畢。鳥雀托深枝。羣居不相失。感歎有餘懷。更指山中雪。</text>
<title>銅雀津</title>,<text>渡江還作入城愁。車馬塵喧九陌頭。却憶社村前日語。野人生不拜公侯。</text>
<title>還家</title>,<text>還家不爲喜。入門先淚落。不見爾出迎。容光掩虛幕。手撫諸稚在。天寒故衣薄。仍念湖外客。音塵一杳邈。孤燈曖無光。中夜坐寂寞。</text>
<title>李叔章挽</title>,<text>種穀不須嘉。嘉者多不實。作人不須才。才者輒夭折。</text>
<title>李叔章挽 其二</title>,<text>久病喜相見。幽窻雪中語。今朝哭君來。昨日留客處。</text>
<title>李叔章挽 其三</title>,<text>我作短歌行。送君從此去。懷璧卽爲罪。造物寧置汝。</text>
<title>冬雨歎</title>,<text>孟冬旣望連日陰。通宵霧雨何霪霪。水潦縱橫道無人。北風歘吸驅千林。月星無光天宇黑。烏鴉叫號多哀音。夜如何其雞不鳴。天門九重虎豹深。陰陽失時萬物病。沴氣入冬猶侵淫。北郭老翁臥山阿。閉門萬木寒幽森。太阿劍梁甫吟。我懷之悲莽古今。</text>
<title>閉門</title>,<text>碌碌成何事。悠悠送此生。閉門還本地。回首只虛名。老木華爲實。流泉定得明。胸中如有物。未敢自家輕。</text>
<title>後冬雨歎</title>,<text>北風折木天又雨。積陰贔屭充寰宇。直恐乾綱攝不得。衡决銀河水下注。衝泥車馬呵大逵。赫彼意氣知爲誰。九重憂民太倉空。縱有仁心無所施。却顧城東漏澤院。新棚草山皆病飢。</text>
<title>送鄭郞中赴燕</title>,<text>燕歌此別髮衝冠。莫道關山行路難。飮馬有河千帳合。棲烏無樹八陵寒。遺民不復中興頌。屬國猶爲大報壇。虜象至今天欲醒。旄頭何似昔年看。</text>
<title>曉起送孫女</title>,<text>曉起霜滿地。吾今送爾去。心知數日別。怊悵結悲緖。依然昔往路。爾母不將汝。</text>
<title>別意</title>,<text>柴門欲曉響氷溪。起視疎星盡向西。別意獨來臨水立。背風高柳有鴉棲。</text>
<title>戊戌冬至</title>,<text>窮陰地底動春雷。冬至今朝又報回。每得歲時驚改曆。却將雲物問登臺。雪埋山逕知誰到。日出柴門許始開。臥擁布衾猶不起。樹頭鳴鵲自何來。</text>
<title>寄安國賓棲雲寺寓居</title>,<text>聞君近住棲雲寺。欲往從之我百憂。爲客世間那免累。有僧天下獨無愁。中宵片月臨千界。終日孤峰對一樓。閉戶不知三尺雪。佛燈禪榻可淹留。</text>
<title>寄安國賓棲雲寺寓居 其二</title>,<text>西遊對策阻公車。却就招提借客居。佛事何曾縳豪傑。俗塵應不點詩書。野人樹老寒雲裏。公子臺荒夕照餘。莫把浮名論得失。達觀天地孰非虛。</text>
<title>白崖書齋。同湖隱夜話。用三淵韻墻字。</title>,<text>暗逐氷泉響。靑燈見小堂。人方與月會。夜不及言長。萬古掛眉宇。吾生開面墻。回頭撫運世。衰俗日凋傷。</text>
<title>夜坐憶同孫</title>,<text>吾方思爾爾吾思。想見燈前坐此時。雪壓小村無犬吠。滿山松栢盡低垂。</text>
<title>臘日</title>,<text>臘雪生春意。東風吹老楊。臥看窻外日。漸與此心長。</text>
<title>夜坐</title>,<text>遙夜燈相守。妻孥坐一歡。衰顔那復渥。傲骨故多寒。雪塞鼪鼯逕。春生苜蓿盤。還憐輯屨者。得似我猶難。</text>
<title>己亥立春</title>,<text>白首吾今又見春。高歌對酒却傷神。銷殘歲月元何事。閱盡悲歡只此身。出谷鳥應思避地。臨溪柳已欲迎人。還憐老子同兒女。細剪靑旛學四隣。</text>
<title>送金僉使赴彌助項鎭 己亥</title>,<text>南海城邊海接天。春風吹角上戈船。寶刀一劈鯨鯢浪。尙有雄心似少年。</text>
<title>上元</title>,<text>今歲居然到上元。東風多力折春旛。雪消萬壑初流響。雲出孤峰半色昏。富貴走人他駟馬。乾坤臥我此柴門。貧妻亦解憐佳節。濁酒沽來滿瓦盆。</text>
<title>寄白崖</title>,<text>春寒侵白髮。獨臥小齋幽。一病何曾快。餘生只是愁。谷風初起柳。山雨已鳴鳩。咫尺佳期阻。柴門不出遊。</text>
<title>將遷居。廵園有感而作。</title>,<text>二十五年住。永言歌哭斯。按行還似夢。回顧却生悲。一與靑山別。難爲白首期。敢言王粲井。留與後人知。</text>
<title>鹽谷寓居</title>,<text>此老如何臥市門。眼中人事苦喧繁。朝陽不見通幽戶。春雪還將補缺藩。臥聽鼓鍾雙闕近。起看塵土萬家昏。相逢一任呼牛馬。獨賴莊生有是言。</text>
<title>鹽谷寓居 其二</title>,<text>蔀屋雖低內則虛。尙容身外列詩書。形同老釋猶能坐。意與春暉漸欲舒。萬籟不齊憑几處。一塵那到閉門餘。空簾寂寞看生白。却似當時卜肆居。</text>
<title>鹽谷寓居 其三</title>,<text>老夫樗散只耽閑。倦跡無端落市闤。薄俗可知人面上。浮生不出馬蹄間。唯堪隱几終朝夕。未害敲門少往還。忽復夜來思故里。夢中烟雨滿春山。</text>
<title>鹽谷寓居 其四</title>,<text>垂帷獨臥衆喧傍。寸鐵誰知百鍊剛。莫把衣冠爲犬恠。已將身世欲魚忘。東風雨雪凋元氣。北極山河駐夕陽。借問何人來玩市。論衡一部亦流芳。</text>
<title>鹽谷寓居 其五</title>,<text>人世今年一鬼寰。僑居竄跡但深關。小庭地仄難容月。遙郭天低半出山。獨有犬雞爲客伴。猶看草木得春還。嗒然午睡方伸脚。身在羲皇太古間。</text>
<title>鹽谷寓居 其六</title>,<text>一去吾廬不可忘。窻虛最愛受川光。山禽入室亦相戀。春草生庭他自長。便欲割緣僧出世。還同遭亂客思鄕。丁寧寄與隣兒道。愼莫踰墻折我桑。</text>
<title>呈北寓朴南原詞案</title>,<text>寄跡誰非客。隨緣且作隣。將期尋日者。不謂得騷人。初月鍾樓夕。微風柳市春。論文到千古。突兀兩烏巾。</text>
<title>寒食</title>,<text>老去驚寒食。今年又斷腸。貧多闕先祭。病且哭新亡。宿草還春色。空山有夕陽。同歸豈脩短。此世足悲傷。</text>
<title>寄澄懷子</title>,<text>自我去北山。落此塵土中。市門喧聒非所居。天意豈欲困此翁。淸明寒食亦已過。病起傷春奈若何。我所思兮木覔峰。澄懷之閣倚嵯峨。此時君家花幾樹。夜來風雨欺人多。知君獨坐應相憶。我如病驥走不得。人生佳節須行樂。白髮滿頭那復黑。日暮碧雲空歎息。</text>
<title>此意</title>,<text>此意傷春去歲同。閉門深臥白頭翁。杏花半落今朝雨。柳絮全飛昨夜風。老境似郵難得駐。韶華如夢易成空。令人最憶三淸洞。細草疎松勝畫中。</text>
<title>送鄭惠卿往日本</title>,<text>此去扶桑大壑東。孤帆上拂日輪紅。曾聞漢使從天上。卽見蠻王坐島中。瘴海風濤何日息。讐庭玉帛至今通。君能用筆如霜戟。一掃殊邦亦戰功。</text>
<title>送白子衡往日本</title>,<text>君欲浮滄海。吾心已杳然。舟經百蠻地。眼到十洲天。日下誰栽樹。雲中或見仙。終須採瑤草。歸獻玉樓前。</text>
<title>肺氣</title>,<text>肺氣還逢夏。低簷度日長。身非居畏壘。夢豈到羲皇。隣樹如窺屋。遙山不滿床。弦歌遣朝夕。聊可塞飢瘡。</text>
<title>李女服除後志感</title>,<text>此制亦已盡。吾生餘幾何。空留兩老在。更覺一身多。病起還疑夢。悲來便欲歌。應知死則已。且駐若爲過。</text>
<title>朴士賓挽</title>,<text>未死當今日。嗚呼朴士賓。世應嫌我輩。天亦折斯人。濁界何多鬽。淸時不見麟。高才與奇志。草草白衣身。</text>
<title>朴士賓挽 其二</title>,<text>有氣能爲義。虛心但愛詩。江湖十年樂。城郭一家飢。意自輕科第。身惟脫馽羈。粗成小屋子。莊缶再歌悲。</text>
<title>朴士賓挽 其三</title>,<text>許我鍾評妙。移居喜一山。別求諸子外。深得寸心間。有約同憂樂。無時不往還。可憐燈下語。翻作地中顔。</text>
<title>朴士賓挽 其四</title>,<text>昔坐池臺是。經春始入門。殘花低欲泣。孤嶂悄無言。淚已雙垂盡。魂應一識存。千金不在掌。何力助兒婚。</text>
<title>送安國賓歸忠原</title>,<text>欲別還相守。多情雨亦留。離樽當落日。客意繫孤舟。北闕治平策。西疇稼穡謀。從來莘野老。素志豈林丘。</text>
<title>金莘老竹里第。與鄭潤卿爲避暑之飮。用雷字賦。</title>,<text>高屋靑林翳復開。火輪當午却徘徊。雲陰欲作西山雨。風力先驅北極雷。君與凉蟬吟不盡。吾同倦鳥坐忘廻。荷花最愛盈盈色。秋氣池心已覺來。</text>
<title>余將爲蔚山監牧之行。往辭雲谷相公于龍山之江舍。公憐余窮老遠宦。留與之坐。爲設食。聯句叙別。各手書爲一通。互藏于家。時己亥七月十六日也。</title>,<text>送遠仍秋思。開筵卽水亭。初來得微逕。却坐俯虛汀。共說逢迎喜。翻驚老大形。孤生元臲兀。薄宦亦漂零。考牧收騋牝。圖南指漲溟。樓懸浴日赤。地抱蔚山靑。鄕思恒依北。文光欲動星。敢懷偸祿食。誠欲贊王靈。老驥依豐草。潛鋒試寸硎。身名近掫馬。學識敢圖經。疇昔同鉛槧。經過只戶庭。升沉猶不間。聚散故無停。此別當衰暮。脩程入渺冥。鴈飛還作伴。驪唱更堪聽。兩地同看月。孤懷獨掩扃。仍憐石城宰。天地寄三萍。</text>
<title>同孫追到板橋店舍。夜坐話別。情事甚悲。</title>,<text>故國俄回首。吾行已板橋。翁孫語兼淚。燈火雨終宵。骨肉衰年少。山川客路遙。如何此時別。秋氣更蕭條。</text>
<title>入峽</title>,<text>素髮飄南紀。迢迢赴一官。關山不可越。鳥嶺在雲端。白雨灘流急。靑楓峽色寒。危峰垂欲墮。莫敢仰頭看。</text>
<title>鳥嶺</title>,<text>蛇盤鳥攏嶺崔嵬。天地東南此路開。絶險未曾遮寇得。昇平還復築城來。層崖背日松柟黑。陰壑生風虎豹哀。笑爾千年龍亦老。倦眠湫底息雲雷。</text>
<title>龍湫。與家累少憇。登樓作。</title>,<text>暫歇嶺底馬。聊登川上樓。老妻披鶴髮。同我看龍湫。水擊千巖動。雲生一穴幽。玆行亦奇勝。誰道落南州。</text>
<title>鳥嶺歌</title>,<text>壯哉鳥嶺橫南紀。主屹山高揷天起。其根遠自白頭來。大氣回翔結於此。層巒疊嶂開一路。詰屈羊腸四十里。惟天設險在固國。似欲重關限南北。羅王昔虎視。尺兵踰不得。㺚川背水嗟魚鼈。有險不守還縱賊。遂令蠻祲纏三韓。六龍西欲渡龍灣。至今邦讐反爲好。東槎玉帛相往還。二陵松栢不生枝。吾民力盡萊釜間。嗚呼此鳥嶺。萬古虛嵯峨。行人仰惆悵。駐馬不敢過。請君莫歎行路難。聽我南征鳥嶺歌。</text>
<title>南玉牧舘</title>,<text>一官隨分卽爲家。簾閣蕭然早放衙。小技敢云摸日月。聖恩猶許食魚蝦。午眠樹裏移禽語。秋意墻陰倒菊花。出見海山靑滿目。此身方覺到天涯。</text>
<title>捉虎行</title>,<text>猛虎在山誰敢觸。戟其爪牙雙電目。怒時一吼蒼崖裂。山中百獸皆慴伏。東大之山南玉塲。牧馬千羣馬最良。虎來白日欲食馬。東隣有牛反遭殃。官令砲手一時發。却尋虎跡穿岑樾。短衣惡少先賈勇。草動人喧虎突出。鐵槍刺虎槍欲折。急砲洞胸逬赤血。歸來獻公如殺賊。牧圉聚觀皆動色。我謂猛虎眞自害。向來咆哮負氣力。天閑駃騠豈敢餌。縱道人傷爾亦死。</text>
<title>捉馬行</title>,<text>魴魚之津東接海。水草塲深萬馬在。大宛月窟唐沙苑。邦政攻駒盖有待。每歲秋高馬肥健。王命牧官精採獻。海風蕭蕭沙草黃。萬夫星言起晨飯。大鞭驅馬下山谷。星馳雹散爭噴玉。初看籋雲捎穹壁。忽見追風踔平陸。千蹄魚貫齊入圍。衆馬闉扼困受鞿。就中逸足稱駿良。先貢天閑二驌驦。漢京三營萬猛士。身騎飛龍出於此。乃知捉馬亦大事。只限人間九方死。恐有騕褭驊騮絶羣才。虛老炎荒草澤裏。</text>
<title>馭風臺</title>,<text>此臺之外地無東。縱得乘槎亦莫窮。但見日生暘谷裏。或聞人到欝陵中。石欹半揷千重浪。松短偏當萬里風。笑爾列仙行有待。坐來吾已接鴻濛。</text>
<title>沿海途中記興</title>,<text>海空風息水微波。遵渚天長信馬過。矮屋洩烟看禿浦。壞城埋草記新羅。魚鹽客集平沙語。酒食巫來古木歌。何似當時永嘉守。任抛官事入山多。</text>
<title>沿海途中記興 其二</title>,<text>海天明晦忽剛風。變化奇形一望中。雨氣北垂鹽井黑。日光東射蜃樓紅。島間不識生何物。寰外方知有大空。笑指十洲雲起處。便須呼取羨門翁。</text>
<title>海村</title>,<text>孤村纔數戶。道是海夫居。屋小分依樹。籬腥盡掛魚。偸生地窮處。逃賦歲荒餘。不及耕南畆。齊民共室廬。</text>
<title>長鬐牧舘</title>,<text>竟夜風濤洶。高樓臥似船。衆星都在水。孤月獨當天。地卽龍駒島。吾今羽化仙。不知從此去。空外接何邊。</text>
<title>自牧舘往明月庵途中</title>,<text>九月凉風吹客裳。仰看南鴈盡高翔。一官有事長騎馬。今歲無端又履霜。短髮蕭條嶺外色。寒花寥落海邊香。暮投小刹千峰裏。却喜將身就法王。</text>
<title>明月庵</title>,<text>山深一庵小。寂寞數僧寒。臥見海中月。孤懸蒼檜端。</text>
<title>月庵曉發</title>,<text>院靜僧初起。霜天曉角悲。敢言浮海志。空賦在坰詩。客路沙鷗引。秋懷野菊知。扶桑看咫尺。日躍最高枝。</text>
<title>得同孫書</title>,<text>戀爾未嘗捨。撫弄如小孩。不謂有此別。千里落南隈。死者旣不將。嗟汝未獲偕。官盤薦鰒魚。碧酒盈金罍。獨嘗不能甘。對案傷我懷。數月杳消息。思腸日九回。今朝得爾書。顚倒手自開。喜極輒生感。老境情易哀。遙憐寒燈下。汝妹坐涕腮。奈彼竟難致。惟汝早能來。人生賴骨肉。衰疾百念催。</text>
<title>述懷</title>,<text>始謂此任輕。居官無所爲。朅來席未煖。鞍馬載奔馳。長鬐地窮絶。水草際天池。山氓太生獰。曾不畏官司。殺馬山谷間。烹啖且鬻之。凶年尙可恕。今歲幸不飢。羣飽得自恣。習惡終至斯。坐令國馬縮。守吏聾不知。誅之恐或濫。置之賊益滋。良民反受害。仁者所可悲。中宵臥不安。百慮侵孤危。平生讀書志。爲國不顧私。愧乏朱博能。武譎服齊兒。乃知善牧術。去害方爲治。寬猛各有濟。先哲豈我欺。却念在家日。食貧心則夷。</text>
<title>長鬐途中</title>,<text>與海相終始。玆行不可窮。眼橫千里外。身在九秋中。落日多來鴈。微霜半染楓。詩成輒蕭瑟。未必恨西風。</text>
<title>東竺寺 在海上</title>,<text>飛來西竺此何峰。千里行如赴海龍。絶頂影懸羅代塔。中林響出梵王鐘。黃金布地開眞界。白月當空示法容。永夜隔窻眠不得。怒濤澎湃雜風松。</text>
<title>東臺</title>,<text>東峰遇海却崔嵬。上有靑冥百尺臺。到此乾坤皆欲盡。看他日月獨能回。雷風裂石濤相擊。霜氣驅雲瘴始開。天外漁舟初不見。白帆遙出杳茫來。</text>
<title>東竺寺九月十五夜</title>,<text>片月收羣靄。高秋山海空。客吟星影下。僧臥水光中。霜洗千形出。風生萬竅通。緬懷靈隱夜。天地又衰翁。</text>
<title>東竺寺東臺觀日出。賦日出入行。</title>,<text>日入地中時。天下同一黑。羲和幸復路。終古不暫息。踆烏浴咸池。拍拍鼓兩翼。雲波半赤白。蕩潏無定色。六龍捧火輪。彳亍齊首抑。搖搖低復上。奮迅若用力。百靈紛來御。幢節欻翕赩。須臾一騰躍。黃道接西極。下土所瞻仰。大明開萬國。秦皇昔何愚。鞭石駕不得。孰能窮出處。天道窅莫測。但願掃浮雲。不使留其側。</text>
<title>趙郞將歸。賦詩述懷。</title>,<text>他鄕絶朋徒。賴子爲笑樂。羈懷吐情話。病體須醫藥。玆歡亦幾何。數月翻成昨。相携且宜游。坐此池上閣。秋深海山秀。黃菊映叢薄。嗟爾傲霜姿。歲寒不曾落。孤貞只自持。芳意欲誰托。掇英汎我酒。聊復勸君酌。凉風日夕起。行子視寥廓。遙愁鳥嶺高。水落山石惡。君歸亦可憐。應有悼亡作。</text>
<title>冬至使別章</title>,<text>千古夷齊廟。君今握節過。氷霜讓國志。天地採薇歌。秦堞橫遼盡。胡笳入漢多。丈夫心一片。持以照灤河。</text>
<title>贈趙郞</title>,<text>客中爲別最堪悲。未別先思別後時。獨臥閉門寥落意。更無人語只心知。</text>
<title>曉</title>,<text>城頭擊柝起棲烏。曉色寒空星有無。客裏光陰當十月。天涯風土極南隅。微官偶得衰遲後。壯志初非齷齪徒。日出試看雲錦動。草間騰躍萬龍駒。</text>
<title>走次李使君寄示韻</title>,<text>使君今亦讓吾閑。高臥摶桑水一灣。地勢何來同五嶺。人言此去有三山。蕭條舘宇篁林下。寥落功名海島間。獨見敬亭多綺語。每投新作慰衰顔。</text>
<title>余自喪慽以來。情不自抑。加以老病日深。落在千里外。長夜無眠。哀緖萬端。口占爲古詩一章。聊以自遣。</title>,<text>亦知悲無益。喪明曾所戒。至痛結中腸。欲忘終難制。罔極父子情。便作兒女細。迢迢海舘夜。孤枕落老涕。念昔食貧日。朝夕患不繼。憐汝誤墮地。受困三十歲。冀余得外官。霑丐一飽計。今幸此來榮。天地借餘惠。十口坐共享。歡笑百憂霽。獨爾不少待。九原今已閉。登盤足魚鰒。欲侑那得逮。遺我以衆雛。保育期無替。回顧撫餘生。西日且暫繫。未死卽相念。畢竟同此逝。安時遣哀樂。吾命聽上帝。</text>
<title>趙郞北歸今已十日。計其行當踰鳥嶺到善驛鎭村之間。今夜對雨。懷抱可知。遙有此作以寄意焉。</title>,<text>別時含淚各悽酸。此意方知去住難。獨臥不堪臨漲海。緩行終得到長安。遙程病馬駄人重。短日霜風度嶺寒。想爾驛樓今夜雨。濁醪燈火可能寬。</text>
<title>夕望</title>,<text>倚杖還迎夕。遙山昨眺同。入冬天更瘴。連日海多風。絶域疑荒外。微官是客中。鳴砧識霜露。寒事亦南翁。</text>
<title>夕望 其二</title>,<text>牧馬寒仍放。樵人夕始歸。孤城吹角逈。曠野出星微。社事多鳴鼓。村功少織機。漸知親土俗。民吏不相違。</text>
<title>夕望 其三</title>,<text>東大山頭西日微。野昏樵牧稍看稀。薄田賦出徐楊下。淫俗氓同楚越禨。瘴海逼人仍地盡。寒花似客已秋歸。窮陰正欲休羣動。鴻鵠天高未敢飛。</text>
<title>同孫今日見我所寄書。當作何懷。顧余老病一身。在孫唯汝。亟欲相見而不可得也。聊作此詩。以促其行。</title>,<text>想爾應驚喜。今朝得我書。魂消聚散際。病起死生餘。客土須相救。衰年豈各居。天寒鳥嶺雪。南下莫虛徐。</text>
<title>邇來病臥。何日不思同孫。未知今已發行否。賦詩遣憫。用其別詩韻。</title>,<text>雨露霑枯木。玆行豈匪榮。九原今隔世。三月亦離情。病到他鄕甚。愁從此夜生。寒燈低照枕。獨臥筭來程。</text>
<title>漢宮詞</title>,<text>傾城獨立奈君何。樂府新傳絶世歌。三十六宮皆粉黛。承恩唯有一娙娥。</text>
<title>漢宮詞 其二</title>,<text>北征初雪白登羞。兵革連年四海愁。暴骨如山君不見。奇功還有海西侯。</text>
<title>漢宮詞 其三</title>,<text>平生恨不到蓬萊。黃屋秋風白髮哀。纔見皇姬妻方士。却聞新詔下輪臺。</text>
<title>短景</title>,<text>短景凄霜野。羣山莽寂寥。天時十月盡。客意一身遙。薄宦何多病。高歌不復驕。寒林百鳥定。燈火又中宵。</text>
<title>夕</title>,<text>夕寒更鼓響。城郭得新晴。鳥獸千林伏。星河萬里橫。海氓多見惡。山鬼輒聞驚。謾說爲官好。終傷遠客情。</text>
<title>曙色</title>,<text>曙色誰先得。虛窻客睡難。鳴雞隔屋早。落月半庭寒。几杖還臨海。妻孥且寄官。明朝日南至。更耐曆新看。</text>
<title>見京書後題</title>,<text>今朝見京書。知汝越鳥嶺。薄衣衝雨雪。奈此迫短景。猶恐來或遲。南路極天永。高齋夜明燭。獨坐屢顧影。惝恍悲喜間。誰識此情境。</text>
<title>至日雨。曉起卽事。</title>,<text>南州炎德太生强。冬至曾無殺草霜。却恠雨聲連日夜。深嗟天道失陰陽。孤城海色㫌竿濕。隣舍雞鳴豆粥香。畫角三通羣吏賀。獨憐謠俗似吾鄕。</text>
<title>以馬棚積草事出郊。寓目卽事。</title>,<text>天地窮冬一廓然。浦田殘水白綿綿。蒼茫曠野平蕪日。慘淡荒村老樹烟。只謂攻駒吾事業。誰知落筆此山川。前驅且莫高吹角。恐破淵龍抱子眠。</text>
<title>遵海行向月峰庵途中</title>,<text>寒郊莽不極。落日下長洲。避雪林鷦伏。乘濤海獺遊。僧庵行且問。漁戶看皆愁。尙有詩家境。肩輿到處留。</text>
<title>月峰庵 菴在牧塲內</title>,<text>孤庵隱山腹。冬日竹林蒼。壞佛經兵火。居僧守牧塲。龕中嵐濕氣。樹杪海翻光。小吏時來禱。房星照殿堂。</text>
<title>次李使君泛東海韻</title>,<text>漫說三神島。難容一葦航。衆山臨海盡。高浪際天長。善也列禦寇。哀哉秦始皇。吾今臥看日。窻外是扶桑。</text>
<title>雪</title>,<text>南雪驚初見。微霑亦暫時。鴉翻還復定。犬吠莫深疑。麥隴分猶遍。梅簷近不知。獵夫肩銃出。呼逐上西陂。</text>
<title>大風行</title>,<text>大風起兮從西北。猛勢直欲翻南國。山號虎豹木摧裂。海蟄蛟鼉水深黑。舟人漁子撤網罟。倚棹仰天空歎息。三衙日供何所須。大口靑魚不可得。龍堂稅官倚廵營。且莫發牌生氣力。</text>
<title>海村</title>,<text>生怕營門吏怒嗔。上供無力及私貧。暗從別浦施罛網。新得靑魚不示人。</text>
<title>海村 其二</title>,<text>歲暮荒村烏亦饑。天寒古木夕烟微。短裳赤髮誰家女。踏浪巖間採海衣。</text>
<title>伏枕</title>,<text>伏枕孤城碧海隈。愁看殘臘故低回。日華細逐川流動。春意先從草際來。畫鼓迎神喧士女。靑旛禳歲出樓臺。故園物色知何似。喬木鳴禽請主廻。</text>
<title>二十五日夜</title>,<text>歲色看將盡。羈愁臥復來。星河爭曉落。鼓角喚春回。天欲窮陰變。人看泰運開。東風吹病起。浩氣入深杯。</text>
<title>庚子立春 二十六日</title>,<text>此夜傷心似去年。寒燈曉角坐蕭然。淸樽勸客何多意。白髮迎春更可憐。萬物復蘇氷雪後。一家還聚海山前。戲將片紙裁人勝。村女相看也道姸。</text>
<title>庚子立春 二十六日 其二</title>,<text>此老居然近七旬。形羸髮短尙精神。別來京國今千里。醉後乾坤又一春。海樹只聞多恠鳥。峽村堪恨少詞人。晴簷睡起迎初旭。細菜登盤眼忽新。</text>
<title>春意 庚子</title>,<text>天地還春意。初陽乍弄姿。衆山分點綴。一水細逶迤。獨立聞禽語。多情撫柳枝。愁邊看物色。忽復有新詩。</text>
<title>東竺寺</title>,<text>尋僧亦高興。獨往有誰從。天路無三里。禪門隔一峰。眼迷何代水。心悟去年鍾。愛佛終非俗。吾今萬事慵。</text>
<title>東竺歸路作</title>,<text>上山何太勇。餘意覺歸遲。鷲嶺元初地。鵑花卽後期。海天波不動。春野氣相吹。可愛陽崖草。枯根綠已滋。</text>
<title>早春郊興</title>,<text>雪盡千崖細澗鳴。遊絲弄水草芽生。烏犍飽臥陽坡暖。十畆春田意欲耕。</text>
<title>臥病</title>,<text>天何困此老。寂寞負玆身。敢道瓌奇士。眞成孱懦人。心知山欲雨。夢覺草生春。客至論文起。猶看筆有神。</text>
<title>雨</title>,<text>春雨何其數。東風亦太顚。猶非甲子日。已及上元天。亂溜呑鹽井。陰寒損麥田。海濱漁屋小。寥落不生烟。</text>
<title>雨 其二</title>,<text>海曲多風雨。爰居亦見幾。漁舟泊岸聚。牧馬出村稀。客欲他鄕老。春知故國歸。柳絲垂到地。溪水入柴扉。</text>
<title>此邦</title>,<text>此邦風土惡。民物亦多頑。性命扁舟內。妻兒絶島間。瘴雲常夾日。春水欲登山。夜語聞牽網。鯊魚昨已還。</text>
<title>春興</title>,<text>春起魚龍睡。雲雷變化時。海波一震蕩。天日亦低垂。蓬島非無路。風帆不可期。白鷗吾愛爾。行止莫相疑。</text>
<title>獨臥</title>,<text>獨臥有閑趣。隔窻春鳥鳴。孤峰看不動。細草意俱生。雨滿池塘綠。風微几閣淸。烏巾忽欲起。正好水邊行。</text>
<title>紀行</title>,<text>我行却似鴻遵渚。禿浦朱田取次過。路盡天涯方遠到。詩成馬上亦高歌。漁村樹出夕陽在。野岸舟橫春水多。獨恠今年南雪屢。數峰西北白嵯峨。</text>
<title>明月庵</title>,<text>入山喜依佛。稍覺身心靜。一塵不曾染。斯爲淸淨境。林深春意生。禽鳥自相警。閉戶悄獨臥。寥寥發深省。但見鐘磬歇。孤峰垂午影。</text>
<title>明月庵 其二</title>,<text>北岑表獨秀。林木欝蔽虧。孤庵深不見。明月出照之。海色湛遙映。衆星皆倒垂。了然千界內。毫髮坐可知。老僧在我傍。相對默無辭。天虛生靈籟。悄悄鳴樹枝。</text>
<title>新羅古城</title>,<text>碧草春生古牧塲。壞城殘日弔羅王。平原極目雲沙際。萬馬嘶風立杳茫。</text>
<title>聞李大來訃</title>,<text>風雨孤村獨臥時。故人哀訃忽傳疑。前秋纔作一別語。此世更無相見期。痛矣天今殺奇士。看來鬼自護纖兒。平生僅得三間屋。種桂山阿亦短枝。</text>
<title>折花</title>,<text>折花不忍棄。置之懷袖中。餘香猶可嗅。更與向東風。</text>
<title>冒雨出月庵作</title>,<text>久客出門流水忙。春山雨氣濕行裝。試看雲海冥茫處。隱約羣峰點小航。</text>
<title>三丁漁舍</title>,<text>漁家棘籬短。海水入其門。釣艇風常動。炊烟雨更昏。依沙獨樹立。觸浪大魚翻。客臥幽窻黑。扶桑生夜暾。</text>
<title>憶故園</title>,<text>故園寒食燕飛回。今日閑花幾樹開。北斗空懸中夜夢。東風不盡望鄕臺。</text>
<title>卽事</title>,<text>坐睡高齋淸晝長。春愁一半惜殘芳。禽生百種多新語。樹老千年有異香。眼見蘼蕪常向客。夢爲蝴蝶豈還鄕。逍遙且可尋幽境。瀑落巖潭古佛堂。</text>
<title>馬堂歌</title>,<text>男巫擊鼓女巫歌。神降瓊筵倚半酡。萬馬放來春草綠。夜看天駟照人多。</text>
<title>自禿浦乘舟。涉海到長鬐牧舘作。</title>,<text>素志不自小。身老氣猶豪。乘桴慕仲尼。薄宦臨海臯。長風引我去。萬里一輕舠。持觴勸三老。仗爾妙手操。棹歌入天際。脚底翻白濤。出沒與齊汩。隨意不用篙。岸幘一長嘯。手撫扶桑高。三山半欹側。誰復釣六鰲。鯨魚蕩赤日。昂首噴飛澇。便欲斬脩鬐。惜無三尺刀。嗟哉海水大。巨細無不韜。旁觀盡瑟縮。我興何滔滔。乃知海若眼。泰山同秋毫。玄虛亦奇才。肆筆物無逃。落帆稍近岸。細浪吹餘䬞。玆行縱利涉。舟楫詎不勞。肩輿且就安。華舘列酒糕。考牧豈吾事。還往煩汝曹。獨有海嶠作。蕭瑟近楚騷。</text>
<title>雨中乘舟下海</title>,<text>滄海無邊雨。扁舟下杳茫。積雲埋浴日。崩浪折扶桑。問路三神近。吟詩百恠忙。從來遠遊意。太史亦浮湘。</text>
<title>夜坐見螢火。有感而賦之。</title>,<text>孤燈雨中臥。此夜見流螢。便覺來秋氣。初疑落曉星。斜飛度水閣。半濕點苔庭。白髮妨相照。吾今廢六經。</text>
<title>水影浦</title>,<text>火輪當午欲燒空。瘴霧炎雲觸處同。終日馬頭唯海色。有時人面忽天風。村丁半在漁舟裏。峒客多逢草市中。俯視跕鳶還自笑。此行非爲伏波功。</text>
<title>同孫將歸。不勝悲感之懷。口占短律。書以贈行。</title>,<text>老病吾垂死。他鄕獨爾依。那堪爲此別。不待與同歸。骨肉兼悲喜。園廬定是非。只須婚事早。鳴鴈更南飛。</text>
<title>同孫去後獨坐有感</title>,<text>臨別固倉卒。別後更傷情。撫此池上跡。携手昨日行。追思昔未見。謂言久合幷。得爾幸相慰。時月十不盈。居然坐分散。結念一死生。祥琴不忍彈。神宅且有營。玆行豈得已。觸熱登脩程。火雲出扶桑。鳥嶺千里橫。息駕投瞑店。臥聞草虫鳴。兩地同此懷。哀緖欝中縈。吾老命如絲。汝病亦匪輕。將心作輿衛。西至漢陽城。</text>
<title>池上</title>,<text>今朝忽相憶。又復池上來。西山宛在眼。留我獨徘徊。</text>
<title>在坰軒夜</title>,<text>海氣衣全濕。蚊蟁又咂膚。濤鳴鼉鼓壯。月抱蚌珠孤。漫有乘槎興。眞成逐臭愚。小詩何所用。猶得記龍芻。</text>
<title>赤螺杯歌</title>,<text>赤螺千年海底伏。滄波吐呑磊磈腹。斑爛蒼甲蝕苔痕。內含頳霞映初旭。漁人採鰒孤舟去。欝陵之島最深處。偶然挑得此螺出。與我爲杯太奇絶。千磨百鍊圓且滑。五彩逬射驪珠穴。虬形佶栗星錯落。廓乎其中足容物。愛玩朝夕不去手。風味端宜酌春酒。深秋九月霜葉脫。海山滿目憀慄後。此時一酌消百憂。頹然醉倒無何有。使我不知千里客。呼風欱月蕩胸臆。俯視瘴海如氷壺。魚龍百恠皆屛跡。赤螺杯。吾今與爾同出處。北歸他時欝陵石。</text>
<title>朱田</title>,<text>朱田十里一輿輕。此日無人送我行。獨有草間曾坐處。秋花寥落不勝情。</text>
<title>利見臺 㙜傍有寺址</title>,<text>羅王昔化神龍去。龍蹴滄溟石逬開。霧雨氣霾餘古穴。栴檀樹死一荒臺。海濱數屋看常在。天際孤舟坐却回。異事千秋傳怳惚。悲歌落日獨徘徊。</text>
<title>在坰軒夕望</title>,<text>秋懷自蕭瑟。况爾久羈旅。迢迢此時望。高閣俯遙渚。空波無際橫。海山幾重阻。浮雲渺北徂。翹首悵延佇。京書忽眼開。消息來自汝。慇懃骨肉情。惻愴存沒語。皓首徇微祿。人生可憐許。百鳥聚安枝。大小俱得所。</text>
<title>明月庵曉起</title>,<text>孤懷不能寐。中夜攬衣起。落月滿佛殿。秋氣凉如水。老僧獨鳴磬。響出山木裏。頓覺此世空。蕭然釋塵累。</text>
<title>客夜</title>,<text>獨臥月未出。迢迢淸夜徂。鳴秋百虫急。照客一燈孤。浮海元衰歎。攻駒豈壯圖。風濤猶贔屭。不敢採驪珠。</text>
<title>暮過甘浦村</title>,<text>日落漁村暝。沙平踏浪歸。海天星已出。空色照人衣。</text>
<title>九月初五夜。獨臥懷抱亡憀。起坐飮酒。命筆爲詩。</title>,<text>吏退公宇靜。有風鳴庭柯。勁木亦已凋。矧彼池中荷。我今非楚客。憀慄奈秋何。旅思不自堪。呼酒且微酡。初爲白頭吟。後作黃鵠歌。黃鵠摩天飛。寧復畏虞羅。</text>
<title>夜</title>,<text>九月天高天雨霜。寒花無語送重陽。扁舟白髮他鄕遠。落木孤燈此夜長。平世一官同趣馬。少年初志到扶桑。却嗟海水寬如許。容得魚龍又蟄藏。</text>
<title>過雀村到佛堂洞。見種秋麰者。</title>,<text>肩輿行逐小潺湲。深入層崖絶壑間。中谷有村多古木。上方無佛只空山。田翁氣力雙牛健。牧吏功名萬馬閑。黃菊花前一壺酒。暝鴉吾與爾同還。</text>
<title>佛堂古址</title>,<text>佛去遺墟在。蒼巖霜葉紅。無人問往事。有客坐秋風。刦火何曾盡。禪門本自空。斜陽獨留照。萬古一峰同。</text>
<title>東竺寺</title>,<text>東臺何其高。俯瞰浴日池。笑彼日出入。與世若相期。輪回無終極。六龍亦已疲。自古英豪士。功業勉及時。腐鼠何足珍。天下爭犇馳。禪房十笏小。嗟爾一厖眉。生老此山頂。歲月不曾知。</text>
<title>東竺寺 其二</title>,<text>拄策坐石矼。下有寒流水。巖楓受霜赤。落日相暎媚。交加蒼竹栢。森立夾兩涘。微風入澗谷。金石響鏗耳。登高信壯觀。幽處亦可喜。了然心境寂。置我空色裏。回頭問孤僧。我從何到此。</text>
<title>秋盡</title>,<text>古寺山深僧掩扉。登臨又復送秋歸。黃花尙欲迎人笑。落葉難禁觸佛飛。坐覺年光雙轂轉。回看世界一塵微。霜風客意俱蕭瑟。從此南州鴈亦稀。</text>
<title>獨立</title>,<text>林園日搖落。楚客自生悲。暮雀亦何意。寒花餘數枝。關山九月晦。京國一書遲。獨立移時久。鳴砧知爲誰。</text>
<title>步月憶同孫</title>,<text>獨步中宵有所思。故園消息月應知。關山極目何迢遞。骨肉傷心此別離。絶域敢辭三載客。微官且救一家飢。北歸縱得生相見。寥落池臺異昔時。</text>
<title>聞今日亡女永窆。而身在千里外。不得往哭。口占和淚而書。</title>,<text>未死吾何忍。無知汝則安。猶思說此恨。一得夢中看。</text>
<title>大行發引日志感</title>,<text>落月西郊道。神輿發此宵。千官踏霜露。萬騎走風飆。天地同悽慘。山陵一寂寥。攀髯不可得。淚盡白雲遙。</text>
<title>大行發引日志感 其二</title>,<text>罔極先王德。微臣亦受知。天崩空有淚。人殉卽無辭。草木喬山冷。魚龍絶海悲。嗚呼葬聖禮。不覩上陵時。</text>
<title>送春奴入京</title>,<text>一念兼存歿。題封泣送人。哀哉三匹布。不及地中身。</text>
<title>夕</title>,<text>孤亭不可望。寒岫日蒼然。城郭當初雪。漁樵各暮天。送人思故里。爲客惜殘年。寂寞門還掩。燈花誰爲姸。</text>
<title>歲暮</title>,<text>歲暮窮陰臥海濱。閉門懷抱欲誰親。身同短日當南極。心與羣星繞北辰。天下難爲蔚山客。舟中不見漢陽人。靑燈半壁還今夜。風擊濤聲似鬼神。</text>
<title>寒夜無眠。孤燈耿耿。見壁上掛劍。取視之。感歎爲詩。</title>,<text>獨夜燈前劍。摩挲一放歌。誰知絶世寶。天下不曾多。</text>
<title>鹽浦</title>,<text>海風刮面凜如刀。落日欲沉山更高。浦路側穿蘆荻去。馬頭蛟鰐暗吹濤。</text>
<title>暮過伴鷗亭</title>,<text>暝裏遙聞鴈呼。疎星出野與人俱。伴鷗亭下烟波闊。隔岸孤村認却無。</text>
<title>鎭南樓</title>,<text>危樓獨登眺。冬日悄餘暉。遠岫不可數。寒江何所歸。地形玆亦壯。民俗古全非。海稅誅求盡。魚鰕入市稀。</text>
<title>甑城寒望</title>,<text>短日霜空氣寂寥。悲歌白髮坐岧嶢。閱來宇宙千年速。看盡江山萬里遙。此賊豈宜通信使。吾民猶憶大明朝。天寒海國風濤息。且喜鯨鯢不作驕。</text>
<title>客夜</title>,<text>偶滯還成悶。幽窻坐及晨。聊將燈伴客。更着雨留人。嶺海看何事。乾坤撫此身。孤城近冬至。鼓角暗生春。</text>
<title>冬至前日。題蔚山主人屋壁。</title>,<text>歲盡南荒日欲還。窮陰天地亦無顔。海風拔木翻平陸。朔氣驅雲到蔚山。病客形骸今嶺外。孤村燈火此林間。明朝北極舒新化。靜護微陽合閉關。</text>
<title>鎭南樓。與鄭接慰別。</title>,<text>夜語猶餘意。徘徊更此樓。勞歌欲分手。征馬亦回頭。城曉初鳴角。江寒稍度舟。遙山引君去。明日到萊州。</text>
<title>季冬</title>,<text>季冬今夜月初弦。客意無端欲送年。故國每瞻天北極。全家猶寄海東偏。高歌斗酒還如此。曉柝隣雞亦復然。臥念阿孫行度嶺。可能來及臘寒前。</text>
<title>雨</title>,<text>北雪爲南雨。冥冥近臘天。纔看寒礎潤。不絶夜簷懸。山暗雲埋棧。汀虛浪打船。但敎無遽凍。餘澤或牟田。</text>
<title>早起</title>,<text>擊鼓羣鴉起。當關報早衙。孤城山際路。數吏樹間家。夜雨添濤勢。冬暄吐麥芽。海濱元醜地。不見一梅花。</text>
<title>病夜</title>,<text>一病爲吾祟。何時體卽輕。那堪連日臥。却憶少年行。客斷山猶在。窻虛海復鳴。多情有新月。稍喜見生明。</text>
<title>夕坐</title>,<text>西山白雪照黃昏。吹角孤城又閉門。海黑冬漁愁極浦。天寒夜績問何村。客懷冷落餘雙鬢。歲色蒼然滿一尊。却喜兒童作新語。東風須早立春幡。</text>
<title>卽事感懷</title>,<text>寒郊雲物莽靑蒼。摩骨千峰半夕陽。牧子多依遮馬柵。行人或借釣魚航。官同遠客何寥落。詩到衰年尙激昂。萬事天高不可問。東臨滄海哭先王。</text>
<title>自歎</title>,<text>心弱衰年易作悲。只緣聞道失當時。文章感激傷吾性。尼父曾無哭子詩。</text>
<title>病肺</title>,<text>病肺常晨咳。無眠一老翁。小燈猶竟夜。哀角不勝風。臘退梅花外。春生斗柄東。可嗟閒日月。消盡客愁中。</text>
<title>卽事</title>,<text>蕭條公舘枕山垠。民吏相依作四隣。海客靑魚舟入市。村巫白酒鼓迎神。寒蕪漠漠難分馬。微雪疎疎不着人。臥聽鳥鳴篁竹裏。似言天意欲回春。</text>
<title>卽事 其二</title>,<text>一村羅絡抱岡垠。前有蛟鼉後虎隣。暇日樓臺休騁望。殊方風物動傷神。樹間雪墮羣鳴雀。簾外山臨獨臥人。酒熟夜來燈火爛。强將衰鬢又迎春。</text>
<title>儺鼓</title>,<text>儺鼓雷轟舞袖翩。廣庭燈燭晃初筵。春旗揷地招搖影。神語憑巫怳惚傳。未害客居親異俗。獨憐衰齒得新年。鳴雞腷膞游塵散。牢落星河滿曉天。</text>
<title>鹽浦 辛丑</title>,<text>出浦山皆雪。西南一皛然。朝烟泄鹽戶。春浪動漁船。意永鷗邊路。詩圓馬上天。今宵松寺裏。正好共僧眠。</text>
<title>永嘉臺</title>,<text>南國山川壯。東槎萬里心。當時掛帆處。白首更登臨。積水天俱動。孤城日亦陰。春風木蘭棹。哀唱有餘音。</text>
<title>草梁曉別</title>,<text>行人起視夜。月落海潮生。此去無期別。天涯萬里情。</text>
<title>登永川朝陽閣</title>,<text>我昔東作日本遊。身追玉節來南州。朝登朝陽閣。暮上嶺南樓。永嘉之臺危百尺。下繫滄溟萬里舟。歸來物色如夢裏。不謂今朝更來此。長川活活氷始泮。日融波明漾文綺。遙山却立如識面。猶記當時醉中見。靑娥錦瑟已黃土。四十年來人事變。乾坤寥廓餘此翁。駐馬登臨與誰同。無人見我此時意。南去孤雲北歸鴻。</text>
<title>奉呈趙廵相</title>,<text>杖鉞臨南紀。公今尙黑頭。威名增岳重。惠化共春流。畫角殘梅落。淸尊數客留。輕裘有餘興。風物似荊州。</text>
<title>贈別沈士厚北歸</title>,<text>卓犖平生氣自卬。憐君何事落殊方。奇文一弔將軍墓。短褐還昇按使堂。酒後高歌雲不動。春來歸思鴈先翔。行裝未滿玄黃馬。此去關山萬里長。</text>
<title>洛西亭 亭在洛東江上。主人李公墀嘗因其孫世玧請余作記。今偶過問之則已歿矣。</title>,<text>洛西亭子洛東濱。作記當時夢想頻。白首不期來此地。靑山猶似見高人。庭餘老木荒荒日。江動虛舟漠漠春。誰識瑤華宮閉後。獨完名節一閑身。</text>
<title>善山途中</title>,<text>累日雪風惡。今朝乃微陽。天晴見游塵。原野極茫茫。氷流被峻阪。我馬行且僵。僕夫前有言。玆行恐非良。何不早復路。而自久迷方。據鞍發長歎。老氣猶激昂。丈夫有遠志。安可守一塲。山川數千里。欝欝蟠我腸。</text>
<title>聞有冶隱祠在金烏山下。緣此忙遽不得往尋。聊有此作。</title>,<text>圃隱與冶隱。麗朝兩夷齊。屹彼砥柱碑。千古大江西。遺祠傍脩竹。金岳氣高凄。扁舟空悵望。白日忽已低。滔滔山下路。嗟爾幾人迷。</text>
<title>佛國寺</title>,<text>千年雙塔自新羅。七級奇形巧琢磨。亡國有僧猶事佛。獨看黃葉五陵多。</text>
<title>釜山途中。次澹翁韻。</title>,<text>行人不見日邊來。北鴈乘春已盡回。客路未窮多大浦。仙槎猶記永嘉臺。乾坤莽蕩身千里。山海縱橫酒一杯。勝處憶君空悵望。白頭今又到東萊。</text>
<title>柱笏亭卽事</title>,<text>朝雲欲雨出西岑。城郭千家天半陰。北極長安頻入望。東風寒食一傷心。樹間有鳥鳴相應。池上無人坐獨臨。便覺官居如在野。閉門春草日幽深。</text>
<title>佛國寺洞</title>,<text>入洞心先得。溪山若有須。吹人松氣肅。肖佛石容癯。細草僧行少。孤雲客與俱。但能尋上去。天路不應無。</text>
<title>繼天上人出示府伯所贈詩。要和甚懇。走筆次韻贈之。</title>,<text>爾家支許亦稱賢。爭似靈山上法筵。覺後菩提寧有樹。登來兜率更無天。溪邊一笑曾何地。桑下重逢是夙緣。始識此心終不壞。月圓如鏡本來全。</text>
<title>雨夜</title>,<text>滿院竹林響。風雨何蕭條。百感來枕上。孤燈微動搖。京國旣渺邈。海山亦岧嶢。骨肉不相救。徒令我心焦。</text>
<title>贈尹士潤</title>,<text>老去猶奇氣。春來且遠遊。相逢嶠南客。一醉郡西樓。風雨他鄕夢。鸎花故國愁。異時論此事。京洛亦回頭。</text>
<title>獨立</title>,<text>淡泊梨花樹。春陰一院中。閑吟與羣鳥。獨立倚微風。境愜他山好。情忘故國同。此間聊寄跡。天豈作南翁。</text>
<title>春盡</title>,<text>病臥殊方又送春。長安北望一傷神。靑山有鳥喚歸客。白日看花愁殺人。直到故園爲樂土。更期明歲作良辰。海天漠漠孤吟外。無限東風吹綠蘋。</text>
<title>三月晦夕</title>,<text>吏散鴉棲欲閉關。東君於此亦云還。三春一臥鸎花外。萬里孤懷嶺海間。待客不眠聽小雨。尋僧有約憶遙山。綠陰黃鳥猶堪賞。明日行吟野水灣。</text>
<title>謹次廵相望淸凉山有作韻</title>,<text>原隰驅馳急。民憂欲白頭。深知有山興。不敢作春遊。遲日風花亂。荒村野水流。免貽林澗愧。猶得一詩酬。</text>
<title>杮谷</title>,<text>勝處方爲坐。仍兼數吏隨。孤峰雲出細。小澗水流遲。漫跡雖相混。幽襟只自知。每來同峴首。吾敢古人期。</text>
<title>柱笏亭對雨卽事</title>,<text>蒲葉靑靑雨滿池。衆魚吹沫自相嬉。披襟却受西山氣。妙意多生獨坐時。</text>
<title>柱笏亭對雨卽事 其二</title>,<text>獨恠新荷出水遲。去年移得寸根危。含情盡日臨池坐。似與佳人作好期。</text>
<title>柱笏亭對雨卽事 其三</title>,<text>池虛天色靜相宜。竹樹參差漾綠漪。坐睡不知山雨濕。水風吹髮葛巾欹。</text>
<title>在坰軒夕坐</title>,<text>海雨孤燈翳。鯨濤夜殷樓。蒼茫萬里色。怳惚百靈愁。客意常如馬。官居却近舟。窮民得魚少。不敢問盤羞。</text>
<title>在坰軒夕坐 其二</title>,<text>空水相連作一天。高樓夕望更蒼然。蝸居數屋此村塢。鳥沒孤帆何處船。地迮山川元小縣。民飢牟麥又荒年。暗聞入夜哀梭響。恠爾鮫人亦未眠。</text>
<title>早起</title>,<text>夢覺虛窻稍弄光。照來吾檻此扶桑。攻駒跡已三年倦。觀海心猶萬里長。獨臥樹間聽鳥雀。將歸雲外問舟航。探奇却在祗林寺。五色優曇總異香。</text>
<title>祗林寺賞花。口占示慧聰。</title>,<text>佛地春難住。曇花亦幾時。只應香不盡。留與後聞知。</text>
<title>骨窟</title>,<text>雪山聳千仞。兩巖立天骨。一氣積萬古。雲根遂瓜裂。刻畫多異狀。中闢太玄窟。人功補造化。架簷接空缺。因依各面勢。判作六禪室。度能十笏大。容得一床劣。懸空鳥巢寄。抱石蜂房列。天成紫金相。苔剝壁面佛。居僧寂若無。春草巖逕沒。飢餐松葉香。鼯鼠與同穴。南臺一相望。三歎叫奇絶。高窻天半開。鳥道掛木末。攀躋乍窺戶。慌惚疑鬼物。危乎不敢留。回策視落日。白雲似扶我。翔舞下嶻嵲。</text>
<title>石窟</title>,<text>緻石穹成窟。中安丈六軀。傍看諸佛立。座有百靈扶。巧匠新羅自。浮雲浩刦徂。殘僧守不去。嗟爾木同枯。</text>
<title>卽事遣興。寄呈雞林李府尹。</title>,<text>五月南翁㥘麥凉。綠陰庭院盡叢篁。山禽語處人方睡。野菊栽來地亦香。考牧用才今世短。讀書知味暮年長。詩成寄與雞林尹。細雨簷花不可忘。</text>
<title>登甑城作。示裵，李二君。</title>,<text>慘惔龍蛇會。吾東厄運丁。衛山無猛虎。橫海有長鯨。風雨東萊陷。烟塵八道驚。行朝寄灣府。血奏乞天兵。帝德元宏覆。皇威遂濯征。摠戎經國略。羣帥死綏誠。賊走空箕壤。輿回復漢京。我軍雖大捷。妖孽未全平。據險深爲窟。憑危巧築城。蜂屯攢利刃。鴟嘯揷高㫌。螫毒要潛伺。奸圖就混耕。王師俄左次。使者却逃生。天降凶酋殪。蠻承上客盟。豈云歸正順。端爲息紛爭。事往猶餘憤。隣交輒遠行。登臨撫殘堞。戰伐弔遺氓。此意何人識。先期數子迎。悲歌一慷慨。列坐各崢嶸。日月光相盪。山河莽自橫。報讐薪尙臥。湔恥海難傾。有是關防險。于今郡國淸。靑衿守書院。雪戟擁兵營。雲結當時氣。濤來每夜聲。乾坤不改色。豪傑只留名。殷轔崩隍勢。蕭條過客情。倦遊將短髮。感興付深觥。力未殲玆寇。恩寧忘大明。迄聞權市設。爭覩義壇成。下土民猶活。中原世已更。壯心誰裹革。衰膽獨霑纓。對馬偏多祲。扶桑亦少晴。瘴鄕仍俗惡。羈宦卽身輕。意氣君能許。文章我敢鳴。唯思此痛剗。無復穴狐鼪。</text>
<title>凝淸閣對雨卽事</title>,<text>午醉微醒山雨來。臥聞荷葉響相催。小池下接滄溟闊。放爾游魚去不廻。</text>
<title>喜尹誠之來訪</title>,<text>異鄕淪落絶跫然。忽得看君喜欲顚。匹馬獨來千里外。兩翁相對一尊前。關山北望俱爲客。滄海東臨但有天。今夜且須聯枕宿。竹林風雨似當年。</text>
<title>送尹誠之</title>,<text>醉眠池閣雨鳴荷。曉起驪駒躑躅歌。別路指窮孤鳥外。亂山西北不勝多。</text>
<title>漫興</title>,<text>憶臨濛汜撫頹光。卽到扶桑意更長。笑喚六龍安汝步。放敎天下不爲忙。</text>
<title>漫興 其二</title>,<text>磊落元龍百尺樓。胸中有氣亦閑愁。日西喚吏來三五。却倚欄頭看射帿。</text>
<title>余老病垂死。無一子女。而落此嶺海千里外。數月之間。連哭兩弟。哀痛慘絶。情事罔極。爲詩述哀。有淚透紙。見者當亦不忍讀矣。</title>,<text>不有我久生。胡爲見此苦。孑然餘一身。骨肉皆入土。今又哭兩弟。哀痛裂肝肚。三年嶺海陬。一別遂千古。終天不復見。惟待地下聚。回顧此衰病。後事危一縷。縱有孱侄存。可能得繩武。痛迫心事違。門戶竟誰主。若使死有知。何面我父祖。餘生但悲憂。反覺汝死愈。嗚呼後先葬。千里隔親覩。和我此時淚。故山多風雨。</text>
<title>吏卒逐虎上山。日西未歸。余追到東竺。坐寺樓作。</title>,<text>剪竹開遙海。高樓萬里風。居然一峰上。坐我半天中。短塔雞園出。穹林虎穴通。當時觀獵興。更欲起衰翁。</text>
<title>朱浦放舟</title>,<text>南風掛席日初生。天水中間一葦橫。便欲此心爭海大。但看前路入雲平。龍宮不定珠跳盪。鰲極還愁柱折傾。畫角響高濤浪急。百靈騰躍盡來迎。</text>
<title>朱浦放舟 其二</title>,<text>扶桑枝外海東流。萬里行將一繫舟。赤日倒垂蒸蜃氣。靑天平壓沒鰲頭。幷呑百谷何曾讓。果有三山此可求。河伯但知秋水大。陋哉終作井蛙羞。</text>
<title>長鬐牧舘</title>,<text>此舘傍東海。空梁棲鷾鴯。閑招漁子語。悶見牧人飢。四壁風濤擊。孤燈霧雨吹。羣龍欲移宅。雲氣暗相隨。</text>
<title>招集牧塲民卒。蠲給稅穀。且除諸般積弊。使之安集。以遂其生。賦詩記事。</title>,<text>羲易曾聞損益論。敢將天道作私恩。固知小澤難周徧。且使窮民得保存。吾力可能裨國事。此心應不愧人言。長沙舞袖誠爲拙。笑爾區區一牧村。</text>
<title>長鬐塲事畢。卽發還。途中作。</title>,<text>戒得師尼父。傾囷遂大開。吾心方一快。民命實堪哀。海闊煩襟濯。天長浩氣來。西風拂高盖。又送蔚山廻。</text>
<title>拄笏亭雨中題</title>,<text>水亭風竹雨凄凄。菱葉荷花高復低。不識明年誰到此。只應看我壁間題。</text>
<title>七夕</title>,<text>萬古天河闊。迢迢牛女愁。凉風吹不斷。白髮倚西樓。</text>
<title>遠願寺洞</title>,<text>不記曾來路。鳴泉忽有聲。秋山看雨過。寺後一峰明。</text>
<title>余到遠願寺。是日繼天上人自白蓮庵移錫于本跡庵。適在寺中。邂逅相見。眉目依然。留語贈之。</title>,<text>一錫諸天闊。何從到此間。回看萬峰色。着處卽爲山。</text>
<title>遠願寺</title>,<text>不於官廨宿禪房。爲愛淸凉一味長。正見苦時登極樂。却從閑處息羣忙。松林夜寂方生籟。星斗天虛盡倒光。浩刦閱來孤塔立。老僧猶自說羅王。</text>
<title>別遠願寺僧</title>,<text>岳立留僧住。溪流送客還。浮生却怊悵。更到此名山。</text>
<title>奉送舊方伯趙令公還朝</title>,<text>公來不覺我殊鄕。雪盡春生宣化堂。客醉東京攀玉節。民謠南國護甘棠。正當別處月如鏡。直到歸時天欲霜。鳥嶺縱高那得阻。西風千里一輕裝。</text>
<title>奉送舊方伯趙令公還朝 其二</title>,<text>月滿高樓秋夜長。驪歌一曲酒三觴。徘徊別意當今夕。迢遞前期指故鄕。君與衆星方北拱。我如孤鴈更南翔。獨憐老病無人問。海水天風臥杳茫。</text>
<title>早發達城</title>,<text>蒼凉秋野望。初日上高城。白鴈方呼侶。靑山各送行。問人孤店遠。駐馬大川橫。十里三回首。還同戀土情。</text>
<title>河陽途中</title>,<text>樹林中藏小縣。野色半入他山。食草羔羊水際。呼風鳥雀林間。</text>
<title>夜登朝陽閣</title>,<text>明月還如客。相逢卽不期。少年曾到處。今夜獨登時。野色川溪寫。秋聲草木知。朱欄映白髮。撫跡却生悲。</text>
<title>慶州</title>,<text>故國千年王氣空。雞林黃葉又秋風。獨來天地蕭條後。無限山河感慨中。樂府猶傳處容舞。名墳只記角干功。傷心玉笛今何去。落日孤雲杳海東。</text>
<title>鳳凰臺</title>,<text>千古傷心此鳳臺。天高野曠一徘徊。水流細作綿延去。山勢橫如角逐來。落日烏鴉殘堞冷。西風樵牧五陵哀。遺民尙恨當時事。鮑石亭前醉不廻。</text>
<title>金藏臺</title>,<text>繫馬蒼崖上有楓。高臺蕭瑟足悲風。江山恰似長洲苑。丘隴曾爲結綺宮。古跡欲尋唯鳥雀。哀歌不斷幾英雄。歸來日暮漁樵路。野水平蕪到處同。</text>
<title>金庾信墓</title>,<text>將軍背上七星文。壯志終成統一勳。東國至今傳異夢。西風有客弔孤墳。靈旗夜濕空山雨。古劍寒埋大壑雲。安得如公再生世。直輸心力翊吾君。</text>
<title>新羅始祖墓</title>,<text>左海初羅祖。中原已漢宣。山河七十郡。社稷一千年。亡國猶陵殿。遺民且墓田。雞鳴問何處。秋樹日蒼然。</text>
<title>早發雞林</title>,<text>蟋蟀連聲喚客愁。疎星落月動虛樓。題書却付東歸使。鞍馬衝晨發慶州。</text>
<title>先妣諱日將事後。獨坐述感。</title>,<text>負米兒今老。官羞一祭榮。從來此所願。更得幾何生。顧影誰相繼。摧心却自驚。三年嶺外客。霜露滿先塋。</text>
<title>宿月峰庵</title>,<text>西峰庵子竹林間。無事居僧每閉關。宿客夜闌眠不得。筧泉和月墜空山。</text>
<title>凝淸閣夜坐</title>,<text>高林滴露鳥驚棲。人倚欄頭月欲低。滿院不勝秋思苦。敗荷池上草虫啼。</text>
<title>送家累還京</title>,<text>一宦三年歌式微。却將家累送先歸。故園不識今何似。隣里還聞半已非。念彼關山方北上。看他鴻鴈獨南飛。脫身我亦從玆去。歲暮天霜霑客衣。</text>
<title>與同孫臨池夕坐</title>,<text>兀坐池中影。相看祖與孫。得歸終會面。臨別却消魂。寂歷山當席。低回月在樽。明朝鳥嶺路。且置不須論。</text>
<title>登朱田嶺俯海</title>,<text>十度朱田嶺。玆行不亦勞。據鞍嗟已老。叱馭覺猶豪。平海橫無際。遙山出未高。從來一隻眼。八月又觀濤。</text>
<title>小峰臺 㙜在長鬐縣南僅十里許。石壁陡峙。前臨大海。蒼松離立其上。盖絶境也。</title>,<text>壓海危臺餘百尋。雲根倒揷碧波深。魚龍暗抱孤峰影。風雨凄生衆木音。此地無人曾賦詠。千秋待我一登臨。蓬萊欲到知何路。目斷雲濤萬里心。</text>
<title>與普天老釋夜坐燒香</title>,<text>我有淸遠香。不爲等閑燃。今來月庵裏。持向金佛前。燒用玉爐火。馥郁揚靑烟。初看一縷起。分作百億千。霧交稍細細。風引方綿綿。旁接菩提樹。上達兜率天。肅穆淸一心。寂寥銷衆緣。灰殘氣不盡。餘藹滿室筵。乃知萬鼻通。聊以比燈傳。此意了可悅。回顧天老禪。夜久磬亦歇。空山何閴然。</text>
<title>後捉馬行</title>,<text>魴津捉馬今又來。牧塲白日門大開。萬馬驅急如流雲。龍身虎翼騰風雷。駃騠墮地卽超母。衆中傑出驍雄才。煌煌朱勒一加首。路人不敢輕揮手。此地素稱良馬窟。知是龍駒大宛後。我來考牧視臨民。愛養駿骨皆殊倫。驪黃牝牡不足論。目無形色方通神。絶足一收山野空。雲沙莽莽海悲風。獨看天駟蓄光精。夜燭老蛟眠珠宮。</text>
<title>登堂峴觀牧塲地形 堂峴卽牧人禱神處</title>,<text>一峰孤立出雲空。培塿旁羅衆皺同。不辨馬游何谷裏。還疑虎伏此林中。山形半割諸州去。地勢渾臨大海窮。怳見有峷來傍我。古松靑石霅然風。</text>
<title>在坰軒早起</title>,<text>高樓臥見海。赤日湧窻間。晝夜行雙轂。乾坤掛一環。鳥邊唯積水。雲外忽孤山。獨恠漁舟子。經宵宿不還。</text>
<title>自三丁洞向峽西作</title>,<text>馬首今朝轉欲東。此身遵海似賓鴻。天包地載無非水。草短沙平不盡風。近浦人家皆白舫。緣山客路半丹楓。窮民到處嗟徵稅。田野今秋更覺空。</text>
<title>宿金得三家</title>,<text>小吏門前海接天。種麰田泊捕魚船。臥聞終夜風濤吼。道是扶桑出日邊。</text>
<title>晩坐海邊卽事</title>,<text>閑來步下白鷗沙。坐對危巖列戟牙。點點海中舟似葉。翻翻風末浪生花。山低短日猶餘照。地盡孤村只數家。戲狎漁翁應見恠。豈知吾意在天涯。</text>
<title>天末</title>,<text>天末孤雲客未歸。西風萬里一柴扉。村荒黍粟收先盡。浪惡魚蝦得亦稀。海氣忽然成驟雨。秋陰不肯放殘暉。白鷗羨爾高飛去。似識傍人有殺機。</text>
<title>留題在坰軒</title>,<text>到此常歸思。臨行却自留。吾詩看在壁。他日說登樓。</text>
<title>贈聞佾上人</title>,<text>絶頂白雲裏。有僧居最深。諸峰參宴坐。孤磬發禪心。虎豹渾相雜。星辰獨上臨。更聞霜葉下。天籟作餘音。</text>
<title>石南寺曉起</title>,<text>山曉羣星動。虛窻易得明。月斜僧獨起。霜降磬先鳴。風雨人寰晦。烟霞佛地淸。迷塗此何者。鞍馬又催行。</text>
<title>宿亭子津村舍</title>,<text>邊海漁家大抵同。短籬通壁不障風。怒濤直欲吹人入。月落舟橫曉渚空。</text>
<title>別後</title>,<text>酒醒窻月落。虫語曉盈庭。別念終難禦。勞歌似更聽。此應踰鳥嶺。今已阻鹽亭。縱欲出門望。雲山橫亂靑。</text>
<title>鹽浦</title>,<text>海色澄朝望。初陽出亦微。明霞射水動。宿鴨叫霜飛。隔樹炊烟起。緣沙騎影歸。西風力稍勁。凉透弊紬衣。</text>
<title>獨步</title>,<text>廵簷閑獨步。庭院覺虛凉。不出別時淚。方於思處傷。懸空月孤照。滿地菊餘香。鸛鶴飛鳴去。相追集浦梁。</text>
<title>柳亭步月有懷</title>,<text>月滿霜空鴻鴈哀。西風依杖影徘徊。可堪客裏先爲別。無奈天涯獨未廻。短髮豈宜頻落帽。孤懷不敢輒登臺。故園此夜親朋會。黃菊還應待我來。</text>
<title>秋暮</title>,<text>慘惔秋冬際。孤懷撫歲華。瘴雲還帶雪。寒菊尙垂花。風土看來別。乾坤臥處家。此生從外化。吾道一龍蛇。</text>
<title>池上</title>,<text>小池秋水淨涵虛。霜折枯荷數葉餘。自笑此翁留後惠。尙看深處有藏魚。</text>
<title>向晩便輿出。由南玉洞循山坡而行。到西嶺坐吟。</title>,<text>暇日肩輿偶出衙。小橋流水路橫斜。夕陽半暎山腰郭。秋色偏深樹裏家。問俗何妨携小吏。吟詩獨愛傍寒花。興移更就西崖坐。看盡遙空數點鴉。</text>
<title>見家書</title>,<text>繫念方行役。燈前忽得書。語長踰嶺際。情劇到家餘。乍別還相憶。將歸且獨居。無由共飢渴。坐對滿盤魚。</text>
<title>辛丑十月初八日。乃同孫婚日也。家屬皆在京中。而余獨留蔚山之牧衙。不得往見其成禮。悲喜交集。不勝其感。賦一絶記之。</title>,<text>窮老餘生一外孫。每憐無母幸今婚。他鄕獨臥兼悲喜。此意何由問九原。</text>
<title>柳亭夕望</title>,<text>大海當山口。黃昏來北風。人歸村落靜。月出野田空。別意生天末。流光了客中。可憐羣小雀。棲息孰深叢。</text>
<title>西峰</title>,<text>西峰含落日。暝色忽蒼然。逝水皆歸海。游雲不在天。客居猶此地。寒事又今年。獨坐聞鳴杵。孤村寂寞邊。</text>
<title>尋東竺寺</title>,<text>峰開塔立儼相望。古木寒雲滿上方。澗響淙淙穿積葉。山容悄悄受微陽。地移西竺應難得。詩在東臺不可忘。欲與世尊行作別。恒沙回首一茫茫。</text>
<title>題東竺寺樓</title>,<text>衆山橫走地平浮。萬里滄溟盡一樓。高處卽知堪着眼。曠懷翻覺欲生愁。孤懸佛影分千界。遙放鍾聲到十洲。此地可無三宿戀。老僧留與臥峰頭。</text>
<title>題東竺寺樓 其二</title>,<text>扶桑朝日寺樓東。照我高眠一榻紅。山木葉乾初小雪。海濤聲洶每多風。尋僧宿約孤峰在。閱客空門傳舍同。獨見白雲常護佛。不曾飛出此林中。</text>
<title>池上</title>,<text>寒水光搖星在池。獨來待月坐移時。沉吟手撫孤生竹。世不知君君自知。</text>
<title>凝淸閣夕望</title>,<text>寒山默無語。似識我將行。不定嗟人事。相關見物情。浮雲忽異色。哀角亦離聲。手種池荷滿。留爲去後名。</text>
<title>夜坐</title>,<text>已决西歸計。寒宵坐不眠。挑燈山雪裏。筭路海雲邊。薄宦猶爲累。浮生亦有緣。可憐人吏色。相對却依然。</text>
<title>冬至</title>,<text>客裏迎辰又閉關。月弦二十八回環。一官繫我魴津上。千里歸人鳥嶺間。海色不風常白浪。天容欲雪更蒼山。故園臘酒嘗應好。梅未花時可得還。</text>
<title>至夜宿鹽浦</title>,<text>漲海風濤壯。窮陰雨雪霏。日行今已復。吾道亦當歸。傳舍看猶在。鄕園恐或非。應知華表鶴。不敢近人飛。</text>
<title>永川途中</title>,<text>天寒雲日淡無輝。鴻鵠乘風却倒飛。數騎木弓垂馬腹。御營番下彦陽歸。</text>
<title>牛谷</title>,<text>宿客寒同野雀棲。空山雨雪曉凄凄。小燈欲滅繅車響。凶歲誅求到寡妻。</text>
<title>草谷</title>,<text>南國行人盡此過。我今千里越江沱。裝囊尙帶鯨濤氣。僕御還爲鳥嶺歌。村積雪氷冬日短。峽藏豺虎夜風多。明朝又欲凌天險。叱馭身輕可奈何。</text>
<title>後鳥嶺歌</title>,<text>昔往鳥嶺霜葉赤。今來鳥嶺雪花白。龍湫水凍萬壑縮。北風怒號落山石。層氷塞斷棧道滑。俯視懸崖三百尺。行人到此皆惕息。况復天寒日易夕。蔚山監牧一老翁。不爲薄宦寧此役。吁嗟鳥嶺危且險。有脚更踏漢陽陌。</text>
<title>己亥秋七月。余將赴官。道過鳥嶺龍湫。與家累息駕。登樓少留而去。今歸行色甚忙。不得登覽。顧瞻悵然有作。</title>,<text>此路歸先後。孤行感昔遊。仰看將落日。回顧一虛樓。雪塞龍湫惡。雲橫鳥道愁。羣峰左右立。送我下忠州。</text>
<title>㺚川</title>,<text>策馬踰鳥嶺。行至㺚川陽。有祠何儼然。鄕社所蒸嘗。壯哉林將軍。雄志不可量。往者尹龍灣。防胡策何長。朝廷忽不用。南漢事蒼黃。跳海跡太奇。忠義反見戕。縱死爲鬼雄。千古志士傷。宛彼皇極殿。四海拜戎王。</text>
<title>立春後夜</title>,<text>嶺外三年苦憶鄕。歸來萬事更堪傷。親朋哭盡憐身老。家國憂深坐夜長。尙覺燈前生酒氣。還從雪裏迓春光。仰看北斗低相向。似照殘心耿不亡。</text>
<title>送淸風趙使君 壬寅</title>,<text>憶我曾爲龜島游。獨愛寒碧之高樓。人閑草木亦仙氣。地逈江山還客愁。得此眞堪誇五馬。知君但自弄虛舟。行車到處麥雨足。峽樹春深鳴乳鳩。</text>
<title>酒谷用放翁韻</title>,<text>不害同塵市巷間。衆喧叢裏此心閑。拓開吾輩容身地。看到君家滿眼山。草色欲爭嬌女酒。桃花莫笑老夫顔。信陵自有三千客。上坐當時一抱關。</text>
<title>畫鷹</title>,<text>千仞巖頭獨立危。㩳身回顧欲何思。海天萬里靑冥外。一點雲飛不少時。</text>
<title>畫虎</title>,<text>桓文旣沒世。凶暴得自恣。嗟爾畫中虎。百獸無所畏。形軀豈不似。終覺乏生氣。無由搏狐兎。白日紛滿地。</text>
<title>次鄭潤卿東山感舊韻。寄申使君。</title>,<text>彭澤歸應早。衡門可樂飢。白雲猶不散。山月在虛池。</text>
<title>送金化洪使君</title>,<text>不上郄詵策。還爲毛義行。至誠親養備。高臥縣齋淸。地古千霜栢。山深五月鸎。峽氓同野鹿。猶識魯恭名。</text>
<title>栢田行。又贈洪使君。</title>,<text>古栢森森擁峽田。野火燒盡猶蒼然。行人指點時相語。云是柳琳破賊處。虜騎西來若風雨。龍灣以東無尺阻。南漢孤城月暈重。斗川土崩誰敢禦。將軍千里提單師。壯氣指天勇虎貔。鐵戟後承砲火前。栢林高處排魚麗。胡兒馬上兩重鎧。急丸流星一洞碎。戰酣殺聲天地動。我軍如山賊潮退。露布白日馳雷風。行在君臣歎奇功。峽夜至今聞鬼哭。蒼髯虬甲古壘空。使君五馬東出關。爲我先過栢田中。新詩斗酒酹將軍。神驅千騎下如雲。一掃中原垂滅虜。重續當時未了勳。</text>
<title>雨後</title>,<text>雨歇西林靜。微凉夕稍生。空庭天不隔。獨杖月俱行。人未宵分寢。虫於夏至鳴。端居感時物。寂寞暮年情。</text>
<title>遣興</title>,<text>簷雨燒香坐讀書。不知生草滿庭除。煩心忽得淸凉味。陋巷還成廣大居。倚杖立當山出處。隱囊眠到鳥鳴餘。兒童拍手來相報。十丈街泥又覆車。</text>
<title>送朴東萊令公</title>,<text>朝廷今日用良才。嶺邑牛刀上栢臺。新命玉符分北闕。卽看朱旆下東萊。百蠻偃草風斯動。南海移珠月與廻。自有此心氷一片。到時炎瘴爲君開。</text>
<title>宿柳下亭有感</title>,<text>一枕蕭然此柳亭。柴門不閉水泠泠。獨憐弟去魂依几。尙記孫遊跡在庭。樹禿澗風翻暗鵲。草深山雨出孤螢。傷心骨肉如經亂。往事那堪抆淚聽。</text>
<title>公遠初朞日述感</title>,<text>不曾訣爾面。今獨哭爾魂。喪期亦有限。日月何遽奔。中堂兀靈几。繐帷風翻翻。酒食爲素嗜。虛設豈傾尊。哀號澗泉應。痛結山月昏。庭前半死木。歲久餘寸根。殘生骨肉盡。回顧一綫存。將誰託先祀。天禍酷吾門。嗚呼此至痛。爾或聆我言。老病更能哭。餘意付九原。</text>
<title>寒江釣雪圖</title>,<text>憶昔日本野鶴山。贈我寒江釣雪圖。云此常信之老筆。新詩妙絶二美俱。燈前一見三歎息。萬里輕齎越槖無。鯨波百恠不敢逼。玉龍掣斷風帆徂。歸來十襲藏篋裏。寶玩不翅千金珠。六月火雲天地赤。試拂今朝掛素壁。江天漠漠飛鳥絶。雪滿千山萬山白。老翁一竿垂滄浪。小艇倚着蘆碕傍。暝裏不知簑笠重。意定神閑坐杳茫。高堂忽覺風浪動。灝氣肅肅吹巾裳。坐令火宅開雪山。怳然置我苕霅間。誰知東海釣鰲客。面髮尙帶扶桑色。回頭欲問畫中人。暘谷三山亦陳跡。</text>
<title>病起夜坐卽事</title>,<text>毒痁何能必死人。吾今收得舊精神。陰陽偶作今年厄。天地元生此老身。小閣寒燈聽落雪。高歌斗酒坐回春。朝廷更許霑微祿。敢道文章不救貧。</text>
<title>初度日小酌。吟示李景叔。壽祺善醫術。向余病危。服其藥得瘳。</title>,<text>一病回生不自期。微君吾得此含巵。七旬更作懸弧賀。八蜡仍聽擊鼓嬉。短日當山猶且駐。寒梅傍雪故相欺。世間萬事難開口。酒重歌長坐莫辭。</text>
<title>向夕親賓皆辭去。獨坐燈下作。</title>,<text>客散堂空復掩門。一簾燈火照黃昏。芳塵戶外餘雙舃。綠酒床頭在半尊。歲暮雪霜多殺氣。時危親戚幾歡言。亦知惠好同歸興。也是桃源非故園。</text>
<title>北風行</title>,<text>北風刮地吹飛雪。火井作氷堅似鐵。坐令天下怨苦寒。行路相看骨欲折。爭言比歲無此寒。恠來數日何栗烈。君不見白頭之山高揷天。胡兒萬騎踏山裂。朔氣直射千里來。乃知此物常帶殺。東人閉戶但深臥。日出天開北風絶。</text>
<title>臘月二十八日夜</title>,<text>今月亦小盡。所餘唯兩宵。深知百歲急。且坐五更遙。庭雪虛相照。窻燈靜不搖。東隣得羊酒。助我一酣謠。</text>
<title>兩地 癸卯</title>,<text>兩地一抔土。哀哉同此情。年年斷腸處。春草爲誰生。</text>
<title>余往候大司馬李相公于龍山江舍。則澹翁已先焉。留話終日。公謂此會不可無一詩記之。抽唐詩得劉賓客韻同賦。</title>,<text>立馬東風問野梅。相逢却似昔年來。應憐病骨餘枯木。頓覺春心變死灰。江岸日晴高柳出。海門波動衆魚廻。看公早晩雲霄去。可待花時上釣臺。</text>
<title>潤卿歸後。次莎韻示余。遂又疊和。</title>,<text>東風吹綠着烟莎。野水悠悠日射坡。老子閑行唯杖屨。少年豪氣亦琴歌。天從郭外方知大。山到尊前不厭多。勝事只應歸後憶。此身還作夢中過。</text>
<title>潤卿歸後。次莎韻示余。遂又疊和。 其二</title>,<text>坐想靑郊雨濯莎。東臯春色接西坡。采蘩蠶女誰先出。種麥田翁各自歌。人與鶯花三月好。地兼山野一亭多。和風似欲催余起。關帝祠前信馬過。</text>
<title>潤卿歸後。次莎韻示余。遂又疊和。 其三</title>,<text>小庭經雨長新莎。春意還同坐野坡。睡起開簾得山色。閑來倚樹佇鶯歌。人生豈有千年壽。花事元無百日多。老病獨憐深不出。淸明上巳亦虛過。</text>
<title>潤卿歸後。次莎韻示余。遂又疊和。 其四</title>,<text>忽憶披襟坐嫩莎。牛眠雉雊一山坡。野人不俗皆眞態。村女無腔亦好歌。遠岫欲將排戶入。幽花偏自照池多。東風問爾能相憶。留得殘芳待我過。</text>
<title>寄平康崔使君</title>,<text>寒食千村雨。東風一縣花。肩輿出觀稼。幾到峽人家。</text>
<title>奉送徐參判令公陳賀赴燕之行</title>,<text>北帝還相繼。天心竟若何。今君隨漢月。幾日度遼河。皇極穹廬色。中原勑勒歌。離愁與春草。倂入漠南多。</text>
<title>與玄道以諸人。登棲雲水閣。是日春盡</title>,<text>王孫臺閣只空山。笙鶴昇天不復還。惆悵一春花落盡。寂寥終日水流閑。客來舊路猶雲際。人臥殘樽亦草間。欲與東君今作別。明年能記此衰顔。</text>
<title>與玄道以諸人。登棲雲水閣。是日春盡 其二</title>,<text>諸君醉後各高歌。老子傷春更若何。可惜落花芳草色。入山時少出山多。</text>
<title>棲雲閣歌</title>,<text>春風如歸客。欻忽不可留。看君有神力。挽着此溪頭。棲雲之洞深漠漠。臨流百尺誰家樓。憑欄一嘯山在眼。暗記昔年曾此遊。同來數子亦高興。載酒登山絶奇勝。山花落地春欲盡。澗水流鳴有餘聽。恨我此來何太遲。不及繁紅千萬枝。一日之春百年身。且與東君坐少時。狂歌痛飮須盡日。直到醉後方許別。却取瑤琴彈一曲。寫得雍門古歌出。徘徊不覺仰屋歎。居士王孫孰得失。千金費盡不自有。却與他人坐突兀。人生行樂須及辰。可憐弱草棲輕塵。若道富貴鎭長在。不見此樓虛無人。</text>
<title>遊康氏林亭 時玄道以，鄭潤卿，白子衡皆會。</title>,<text>負郭猶閑地。依山亦小亭。靑林深夾逕。白日靜垂庭。草色坐相逼。鳥鳴眠或聽。塵寰何擾擾。野水自泠泠。</text>
<title>遊康氏林亭 時玄道以，鄭潤卿，白子衡皆會。 其二</title>,<text>每與花相約。今來已綠陰。不分山路細。更覺野亭深。地色移金穴。朋遊借竹林。白雲長自在。吾亦坐無心。</text>
<title>遊康氏林亭 時玄道以，鄭潤卿，白子衡皆會。 其三</title>,<text>老興常輕出。孤亭又此來。地包千樹合。山對一樽開。新雨虫生化。殘花鳥啄廻。頹然不覺醉。白髮臥莓苔。</text>
<title>遊康氏林亭 時玄道以，鄭潤卿，白子衡皆會。 其四</title>,<text>日午樹陰寂。風來琴自鳴。蒼然平楚遠。忽復數峰橫。臨水宜深酌。穿林或散行。酣歌有野老。坐席亦忘爭。</text>
<title>遊康氏林亭 時玄道以，鄭潤卿，白子衡皆會。 其五</title>,<text>待月池邊坐。東峰稍出光。琴心百泉韻。酒氣一林香。息景郊村僻。虛襟夏夜凉。方知漆園裏。山木得年長。</text>
<title>又賦</title>,<text>靑門十里隔塵寰。不謂君能臥此間。草色浮空知曠野。雲陰漏日見遙山。一村雞犬依林靜。數客棊樽對水閑。獨愛田頭荷蕢子。吾今從汝欲無還。</text>
<title>與諸子遊景福宮。用唐人韻。</title>,<text>尙憶先王坐法宮。君臣湛樂八方同。太平文物不復見。寥落乾坤餘此翁。偶與客來山雨際。忽聞鶯語樹陰中。一壺倒盡浩歌發。仰視高雲飛大風。</text>
<title>寄申齋郞</title>,<text>濩落屠龍志。蕭條一寢郞。縱非稱內相。猶得奉先王。喬岳珠丘閟。深松玉殿凉。齋心知近道。山雨坐燒香。</text>
<title>舊宅</title>,<text>舊宅吾今客。衰門弟亦亡。那堪諸哭盡。獨恠此生長。山雨燈垂壁。林風杏墮墻。西房撫遺珮。更覺斷餘腸。</text>
<title>夜來病枕無眠。忽憶昆侖令公從遊之樂。今不可得矣。且其奇才學識。未及展用於世。尤可痛惜。口占一律。朝起錄呈澹翁足下。幸和之。</title>,<text>西林風雨夜蕭蕭。忽憶昆侖昔見招。意氣許同燕趙士。文章說到漢唐朝。別來玉樹先摧折。老去黃壚遂寂寥。未試平生補天手。諸公今日各雲霄。</text>
<title>夕霽</title>,<text>高齋夕澄霽。臥看月當天。萬籟初收後。千門一寂然。透雲星盡出。垂葉雨猶懸。靜處生凉氣。虛明倚枕前。</text>
<title>七月初一日</title>,<text>炎風不可觸。畏日何其長。坐令天下人。奔走氣欲狂。今朝得秋令。白雨生新凉。秦民困虐焰。幸逢一漢王。寬仁掃煩苛。萬古垂三章。</text>
<title>七月十三日曉枕口占</title>,<text>有命那容力。天乎亦已哉。此生元滿足。諸意莫嗟哀。枕上山猶在。尊前月復來。秋風蘇病骨。緩步欲登臺。</text>
<title>題漁樵圖</title>,<text>漁樵各有事。相顧欲何語。異趣卽同歸。每從此路去。</text>
<title>送愼濟州</title>,<text>先王昔柔遠。飮泣濟州民。嗣德瞻新主。分憂出從臣。北風遙送鷁。南斗近迎人。不用投文祭。波恬海鰐馴。</text>
<title>送愼濟州 其二</title>,<text>南溟靑不極。一點漢挐山。送子蒼茫外。之官橘柚間。海雲秋馬散。浦月夜珠還。萬里宣王化。雄風動百蠻。</text>
<title>贈別金莘老歸原峽</title>,<text>自我來此住。實爲二三子。周旋巷南北。何異聚族氏。况余老病甚。永言相護視。居然坐分散。世事今到此。潤卿欲南爲。君亦命駕起。扁舟載十口。東路杳秋水。蕭條數畆田。邈矣窮峽裏。且可羣鳥獸。終悲去鄕里。朱門勢熏天。安坐竟誰是。躬耕豈不苦。猶勝遠流徙。幽懷寄林泉。餘力在經史。平生卜居志。恨不同逝止。乾坤莽寥闊。萬古一知己。顧此無期別。頹景迫西汜。從今巷無人。誰復問生死。</text>
<title>贈別金莘老歸原峽 其二</title>,<text>君今去矣竹西空。閉戶幽吟獨此翁。吾輩幾時無別淚。世間何處不秋風。全家白舫江湖送。絶峽荒村虎豹同。落木寒燈他夜意。相思兩地一歸鴻。</text>
<title>月</title>,<text>月不隨人去。還同昨夜看。淸光分兩地。孤艇宿何灘。峽石波相鬪。霜楓客自寒。傷心有哀郢。此別古猶難。</text>
<title>送澹翁歸金溪</title>,<text>君欲驪歌我一觴。西風萬里鴈南翔。平生志在公孤 缺。此去身依鹿豕傍。水淨金沙多受月。山寒桂樹不知霜。千秋大業陽秋在。秪恐書成白髮長。</text>
<title>送澹翁歸金溪 其二</title>,<text>茫茫千古一悲歌。天與人違可奈何。顧我此生黃卷了。送君今去白雲多。卽知丙舍寬廊廟。自有初衣足芰荷。明日歸裝越江漢。虛舟曾不畏風波。</text>
<title>送澹翁歸金溪 其三</title>,<text>我有平生霹靂琴。千秋幸得一知音。相看隻眼橫天地。獨許明心貫古今。病後詩篇無好語。別時霜露近窮陰。君歸自此關吾口。臥聽寒虫伏草吟。</text>
<title>季昭來訪。誦其所作詩。次韻以贈。</title>,<text>吾方隱几臥。有客自西林。倦矣風塵事。凄其秋夜吟。天虛萬木響。露冷百虫深。尙看前途永。休爲老馬心。</text>
<title>鄭恭人挽</title>,<text>箴警賢郞輒斷機。七年琴瑟樂無違。蚌胎解後珠仍碎。落月沉光遂不歸。</text>
<title>鄭恭人挽 其二</title>,<text>暮境情鍾不盡悲。西征有淚几筵隨。孤魂却與郞相別。匹馬秋山獨去時。</text>
<title>太華亭</title>,<text>岳根行地忽穹嵬。快閣憑巓百尺開。當日舟梁通渭水。至今形像在雲臺。月臨一沼虛初定。秋引諸峰遠却來。荷葉荷花可憐色。主人留客每深杯。</text>
<title>重陽</title>,<text>舊見重陽興欲狂。于今老病廢壺觴。獨憐佳菊如親友。不改當時坐處香。</text>
<title>送鄭潤卿歸懷川田舍</title>,<text>月落征車曉發催。問君此去幾時廻。窮鄕草木身同老。故國池臺夢獨來。遯跡欲追吳市隱。行歌還作郢人哀。河汾敎育唯堪樂。鑄得英豪摠異才。</text>
<title>秋盡</title>,<text>悄悄看秋盡。幽懷獨掩門。夕雲初斂色。寒菊亦無言。蕭瑟餘吟鬢。低回又別魂。江湖橫萬里。一往各何村。</text>
<title>送金郞往文殊</title>,<text>文殊寺裏昔聞鍾。我亦當時滿月容。七十一翁今臥病。送君西上普賢峰。</text>
<title>病甚遣悶</title>,<text>經秋臥病又今年。半死形骸絶可憐。小鬼欺人聊作戲。皇天戹我豈云偏。窮陰日景方三至。老木春心已一邊。欲問吉凶消長理。夢中還到伏羲前。</text>
<title>獨吟</title>,<text>寒齋暝雀每相依。燈火蒼然照半扉。前日送人南郡落。此時思子北山違。梅當積雪還生意。月透重雲始放輝。濁酒一壺歌一曲。世間從古賞音稀。</text>
<title>初度日志感</title>,<text>男兒生墮地。弧矢志四方。雄圖不自少。氣與風雲昌。中塗坐濩落。回顧七十忙。嵂兀霜後栢。骨立猶不僵。今辰告我吉。老妻治酒漿。爲歡卽相慰。此心終感傷。衰病兀一身。骨肉多凋亡。餘生有何樂。且復進一觴。微醺發朱顔。忽覺老氣揚。攬彼六龍鬚。回車駐頹光。嗟哉伏櫪驥。千里去猶長。醉歌何激烈。飛響遶屋樑。夜色月初弦。庭宇晃雪霜。天心有靜養。老物中自陽。</text>
<title>南極老人謠。爲玄道以大人作。</title>,<text>南極老人何光晶。見自秋分到嘉平。爲此下燭玄翁家。中夜高懸晃太淸。玄翁霜髮猶鶴立。海籌明年盈九十。是日高堂設弧筵。冠珮颯沓親賓集。窮陰積雪深牛目。臘梅初花氣芬馥。兒郞綵服聯鴈行。更兼諸孫美蘭玉。衆賓再拜齊獻壽。南極祥光滿春酒。翁歌醉後欲起舞。形似長松半垂手。奇乎翁眞地上仙。不有異氣何能然。看翁積善宜壽昌。子孫滿前翁樂康。我今與翁爲後期。願言百年同此觴。南極老人長在傍。</text>
<title>歲暮</title>,<text>歲暮風霜急。蒼松獨不凋。餘生當此日。未死憶先朝。天時何蕭索。詩書遂寂寥。西湖餘十幅。虛揜玉樓宵。</text>
<title>庚申夜</title>,<text>今宵宜醉睡。吾不守庚申。上帝元臨汝。三彭豈訴人。談淸燈照雪。耳熱酒生春。却喜窮陰變。乾坤又一新。</text>
<title>寄季昭用前韻</title>,<text>窮居近臘日。烟火稍生林。病欲今朝起。詩同去歲吟。寒籬舂杵急。暝樹宿鴉深。九陌紛車馬。誰知臥雪心。</text>
<title>題畫 甲辰</title>,<text>日落羣峰暝。擔樵欲何去。只應度斷橋。家在山回處。</text>
<title>寄贈鄭潤卿</title>,<text>不必榮登駟馬車。人生適意卽安居。早知處世才無用。須信歸田計未疎。嘉穀亦生三逕外。濁醪初熟一琴餘。傳家種子看猶在。莫以身窮便廢書。</text>
<title>送鄭潤卿</title>,<text>乍見那盈眼。今爲大去悲。他鄕反成宅。此別似無期。芳草天涯路。孤雲日暮時。離心不可道。獨有柳條知。</text>
<title>雙鮒歎</title>,<text>問爾雙鮒魚。胡爲來到此。云從涸轍間。未得西江水。市兒持換錢。霜鱗薦彫几。君有好生心。何不及未死。</text>
<title>萊山歌。奉送尹使君。</title>,<text>尙憶東槎醉綺羅。永嘉臺上放舟歌。至今往事兼傷別。黃鳥春風白髮多。</text>
<title>爲具持平題畫</title>,<text>跨斷危灘一木橋。孤筇細步㥘飄搖。下來平地還忘險。笑向傍人意却驕。</text>
<title>送沈中丞赴燕</title>,<text>每送燕行膽欲消。君今將幣又征軺。春秋大義曾淪替。秦漢雄圖亦寂寥。誰識永明猶正統。卽看皇極此何朝。飮氷且莫陰陽患。遼塞山川萬里遙。</text>
<title>送沈中丞赴燕 其二</title>,<text>中原消息問何如。新作穹廬穢德餘。鴨水有知添別淚。鶻山無力住行車。蒼茫燕客歌中筑。零落秦皇火後書。也識遠遊男子事。不曾千里卽池魚。</text>
<title>遣興示鄭惠卿</title>,<text>病餘窮巷似無春。烟火終朝靜四隣。未得靑錢懸在杖。空敎白髮動隨身。和風最屬誰家地。芳草還迎去歲人。跨馬幾時行出郭。武溪流水綠粼粼。</text>
<title>踏靑日漫題</title>,<text>老病無心記歲時。踏靑今日問人知。柳絲嫋嫋看來是。蘭葉靑靑采者誰。且把一杯酬令節。更將千樹作佳期。黃昏寂寞門還掩。微雨孤燈有所思。</text>
<title>朝起</title>,<text>夜聞風雨太顚狂。應爲催花閙一塲。可惜踏靑今已過。獨憐垂白此何長。幽禽出懶猶相喚。老樹開遲亦自香。塵慮息來神氣定。整襟還對讀書床。</text>
<title>宿雨</title>,<text>宿雨連朝故未晴。閉門寥落嫩寒生。可憐曉鏡頹顔色。尙喜春槽瀉酒聲。鍾陌幾人行折柳。具家前歲去聽鶯。白頭也有風流想。每見花開眼輒明。</text>
<title>寒食</title>,<text>老眼驚寒食。傷心似去年。病憂盈一室。香火隔先阡。社近無來燕。村寒不見烟。今春何太恠。花事亦茫然。</text>
<title>出東門作</title>,<text>興仁門外柳如絲。寒食東風野馬吹。獨見小村春意早。杏花斜發出疎籬。</text>
<title>春寒</title>,<text>天意莽難測。似欲禁萬物。方春不以陽。乃復交雨雪。寒威勒不放。草木咸勾軋。東隣有老翁。中夜號短褐。晨起仰天歎。願君無我殺。劙彼萬重雲。依舊出白日。</text>
<title>憶舊宅</title>,<text>白蓮峰下昔吾家。流水柴門獨柳斜。別去此身還作客。春來幾樹又開花。一城歌哭兼人事。三月陰晴了物華。窮巷閉門常臥病。北山無限是烟霞。</text>
<title>贈玄道以</title>,<text>獨處如僧舍。君來一破顔。看看非俗物。語語在春山。萬事高歌起。三杯老氣還。新詩似相約。已到杏花間。</text>
<title>春盡日。李生携酒來過。醉後作。</title>,<text>君家美酒勝鵞黃。來勸滄翁四五觴。分付春風且莫去。醉歌還與柳條長。</text>
<title>西園</title>,<text>伏枕經時不出門。忽聞春盡到西園。殘花落地猶奇態。衆鳥迎人盡好言。爽氣靑山通峻閣。閑愁紅日照欹樽。更憐芳草多情甚。隱約明朝見臥痕。</text>
<title>送李生</title>,<text>江南春盡草茫茫。別意相看欲斷腸。顧我此生餘幾日。送君今去亦他鄕。</text>
<title>哭兩夭</title>,<text>我年七十二。無子僅外孫。曾孫亦骨肉。內外何可論。婉彼兩小兒。生質秀而溫。小者纔孩笑。大者頗能言。膝置迭撫弄。聊以寫憂煩。毒疾暗相傳。嗚呼爾雙魂。曉起哭送出。天雨東郭昏。一往豈復還。埋沒兩荒原。不爲爾玉雪。云何我念存。老病亦能幾。哀我此衰門。將何慰死前。吾已斷腸猿。</text>
<title>次酬趙盛叔用李秀才韻見寄之作</title>,<text>我顚禿矣無可白。氣力日削如魯弱。臥病三年作一蟬。似欲不爲烟火食。相思獨有華谷翁。別來懷抱猶作惡。看君落我十年後。健飯尸寢猶自樂。平生酒戶寬大壑。倒瀉百壺春波綠。高歌一曲湖海間。京洛風塵亦浪跡。旅窻閑臥吟落花。興到千篇縱醉墨。我如瓦缶喑不鳴。恨無芍藥相問答。李郞才調眞可賞。退之唯能鑄湜籍。君其啓路先騏驥。直指崑崙上西極。</text>
<title>玄道以席上。贈山甫別。</title>,<text>身騎良馬槖靑錢。多喜諸君愛爾偏。獨有別懷和淚送。出關風雨滿南天。</text>
<title>金士源寄詩。兼以一壺酒。醉後走筆和之。</title>,<text>我有不平心。千古寓於酒。邇來臥病春亦盡。寥落柴門餘短柳。春洲有詩來玉壺。令我一飮百愁無。白蓮峰高月東出。酒酣獨歌山鷓鴣。鷓鴣回翔戀南枝。思君不見空踟躕。</text>
<title>舊宅</title>,<text>浮生無定期。不謂來舊宅。此住亦幾何。吾老反爲客。追惟故年時。種樹夾窻壁。讀書坐其間。靑子垂滿席。人事有歌哭。一去如世隔。他人折已盡。老杏餘數尺。黃黃中園菜。泥草委狼藉。經行異疇昔。彷彿或遺跡。墻角檠不收。樹穴環豈索。徊徨庭宇間。卽事結往慽。終當出門去。且復寄玆夕。短簷臥孤燈。山雨落我幘。一杯遣百憂。天地亦變易。</text>
<title>和趙光路遊靑楓溪之作</title>,<text>西山何嵂兀。特立幾千丈。乾坤氣不死。萬古所瞻仰。君能超獨往。健步不用杖。陟彼太古亭。流目恣奇賞。諸峰各建標。哀壑多奮響。肅肅古栢風。冠劍儼遺像。吾東大節義。天揭日星朗。乃知君所取。玆境絶高爽。</text>
<title>述感</title>,<text>卅餘年臥此山扉。今日身同化鶴歸。辨路獨看溪柳在。問名多覺巷人非。傷心往事鶯相語。滿目荒園蝶自飛。草裏墮簪那復覔。撫來遺跡欲霑衣。</text>
<title>子野挽</title>,<text>虎兒文彩見餘斑。半世悲歌草澤間。老病此身猶未死。臥聞君又葬先山。</text>
<title>述感</title>,<text>山閣孤燈臥悄然。何來百感此尊前。人亡事往非今日。雨暗泉鳴似昔年。故里慘如經劫盜。浮生恨不學逃禪。衰孱大失英雄氣。淚落高歌寶劍篇。</text>
<title>夕臥</title>,<text>寂寞每孤臥。高齋聞暝鍾。流雲入北斗。積雨在西峰。鳥宿琴書靜。螻鳴苔草濃。裘羊亦見阻。蓬逕欲無蹤。</text>
<title>雨</title>,<text>白嶽看明滅。涔雲作水波。閉門人事絶。終日雨聲多。洶洶愁邊亂。冥冥睡裏過。雖無子輿飯。曾不廢弦歌。</text>
<title>寄萊伯尹令公</title>,<text>見說萊山府裏淸。使君高臥偃紅旌。海氓頌德千村樂。蠻醜承風一島驚。積雨瘴氛蒸大壑。狂濤颶力拔孤城。此心政自懸相憶。却到明朝送客行。</text>
<title>京都八景 月課代作</title>,<text>漢京天險敵函關。融結奇形作四環。朝海箭馳千里水。鎭州瓜疈幾條山。兩都氣勢相呼應。八路舟車日往還。固國卽知元在德。仰瞻辰極五雲間。</text>
<title>京都八景 月課代作 其二</title>,<text>金城百雉擁神都。宮闕岧嶢禁籞紆。日月高懸天北極。鶯花多繞苑西隅。雲端仰視㫌旗出。風外時聞劍佩趍。玉輦近來遊宴絶。後庭馳道半荒蕪。</text>
<title>京都八景 月課代作 其三</title>,<text>王居設位象天扃。列署旁環拱極星。夾道地形相對霤。坐衙官事各分庭。方知六典斯爲備。卽見羣工摠以聽。至德允釐煕庶績。穆然垂拱古虞廷。</text>
<title>京都八景 月課代作 其四</title>,<text>雙闕前頭闢九逵。設分坊曲狀排棊。中街劃作縱橫勢。甲第聯成壯麗䂓。旁列市舖如繡錯。四通車馬迭星馳。最看高屋宜招客。楊柳東風揷酒旗。</text>
<title>京都八景 月課代作 其五</title>,<text>平明鉦鼓殷城東。五校聯行步驟同。森列劍鋒霜耀日。蕩磨旗尾火生風。冠軍孰負超騰勇。剋敵終資演習功。勉爾元戎別着眼。行間須識有英雄。</text>
<title>京都八景 月課代作 其六</title>,<text>四月初開萬漕艭。長風破浪翼高杠。直從南甸循畿甸。須泊西江越祖江。千軸帆檣依柳港。萬家烟火接篷窻。太倉紅腐餘民食。際海謳謠滿一邦。</text>
<title>京都八景 月課代作 其七</title>,<text>漢江西下露梁津。南路風烟接此濱。衮衮堠亭無限路。招招舟楫幾行人。雲低野闊將歸晩。草遠沙平一望春。却顧靑山長自在。爲誰朝暮送迎頻。</text>
<title>京都八景 月課代作 其八</title>,<text>四野平開一牧塲。龍駒萬匹競騰驤。卽看養息同汧上。始識歸休滿華陽。飽得四時銜草盡。超來千里籋雲長。君王不作瑤池想。何用天閑貢驌驦。</text>
<title>晴</title>,<text>涉夏恒苦雨。今朝始見陽。陰氛稍開廓。天地欲放光。南山何宛宛。露出半身蒼。窮居蓬藋間。烟火絶壞墻。歗歌激老興。不知雷其腸。賴有北窻風。吹我作微凉。忽思登龍首。流目俯淼茫。洪濤决東峽。走海萬里長。奇觀足盪胸。顧此病在床。孤鳥橫天去。飄颻自高翔。</text>
<title>寄金士源</title>,<text>抱痾臥窮巷。有懷當語誰。看君非俗士。過我時問之。平生三百篇。下及漢唐詩。崢嶸吐奇論。欲破天下癡。弦彼園客繭。直可鼓咸池。老病頗自壯。良藥得扶持。積雨光澄霽。仰瞻天陸離。奎璧聯夜曜。終古若相期。</text>
<title>江亭對雨 余曾有此作。今忽記憶。點改數字。</title>,<text>積雨沉江江氣靑。江間波浪浩冥冥。千山暮色生雲樹。五月寒聲滿水亭。鮫室也應投織杼。漁人莫自去揚舲。獨看鷗鷺羣爭戲。鳴集還能守故汀。</text>
<title>雨</title>,<text>急雨鳴草葉。虛簾生午凉。病來常謝客。睡後更燒香。蟋蟀還居壁。莓苔欲上床。琴書半帶濕。獨不去吾傍。</text>
<title>臥病聞玄道以諸人往遊靑鶴洞。聊有此作以紀興。</title>,<text>絶壁松高靑鶴棲。翠翁遺迹草萋萋。堪憐此老不得往。獨許諸君相與携。岳氣吐雲承席坐。林風吹雨落詩題。淸溪濯足白如雪。却恐歸時霑路泥。</text>
<title>金孫歌</title>,<text>金孫爾金孫。爾祖初從薊北門。來入王宮作靈畜。寵養三朝受異恩。金爲質兮虎爲文。錫名盖自先王云。天生捕鼠百中能。乃知趫捷出其羣。至尊愛之常左右。呼爾金孫輒昂首。朝餐玉食餘。夕眠金床側。周旋不暫離。願言殫心力。白日殿陛立突兀。上林千樹惡鳥絶。一朝宮車奄上天。八域雷號山谷咽。金孫躑躅哀鳴若有知。狂走不食十三日。毛焦骨立形慘傷。爲君一死何其烈。慈殿聞驚六宮嗟。宮錦裹首光紛葩。鶯峰松栢欝蒼凉。瘞之故近陵路傍。玉馬夜嘶雲旗閃。髣髴宮中奉君王。金孫爾死恩。微物亦三良。我民孰非蒙至德。於戲先王不可忘。</text>
<title>擬古</title>,<text>英雄多惜死。自古良有然。負才旣自重。不肯衆夫肩。身生百代下。意在百代前。桓桓小霸王。烈氣凌雲烟。叱咜起撝戈。手拓東南天。志業惜不終。遺恨垂千年。彼哉蜍志輩。生世已九泉。</text>
<title>病甚寄澄閣</title>,<text>斗屋長深臥。身同面壁禪。欲無床外地。纔得樹頭天。警枕風微入。窺簾月半懸。却思澄閣爽。林木一翛然。</text>
<title>卽事</title>,<text>今年隱几又聽蟬。每送流光一竦然。病骨不堪當暑月。孤懷還㥘近秋天。蒼烟古木新晴後。獨鳥歸雲返照邊。更道夜來川潦惡。郭東禾稼半沉田。</text>
<title>酬士源</title>,<text>炎霖淹數月。天宇積陰晦。六龍不知道。赤日果何在。窮廬絶人事。草樹多荒穢。豈無在陳憂。令我苦幽痗。君詩如江河。千斛濯塵肺。情同子輿問。義喩原憲對。感此流水絃。惜無明月佩。却顧白岳山。雲雨有變態。傲兀此老翁。微君孰爲愛。</text>
<title>擬古</title>,<text>驅車遠行邁。將欲有所求。西入長安道。欝欝公與侯。意氣不可干。歸歟非我仇。聞有王節信。潛德潔且修。高風起遐想。此吾願從遊。回輈日已晩。道途莽以悠。朅來問其人。但見一枯丘。猶幸得緖論。亦足爲世猷。</text>
<title>苦熱病甚。聞東隣連日有勝集。口占一律以寄。諸子可共和之。</title>,<text>老夫臥作吳牛喘。三伏炎蒸轉不堪。日午蒼蠅薨更集。霖餘白蟻戰猶酣。願爲石窟千年佛。恨失風潭百丈杉。誰似君家碧筒飮。祝融無力鬪豪談。</text>
<title>故扇詩</title>,<text>我昔之蔚山。澹翁遺我扇。圓以比明月。潔以當素練。謂我手常把。看作三年面。深藏不輕出。此心何宛轉。今朝一開視。哀淚落如霰。炎凉物猶在。死生人不見。十襲永封篋。終古結長戀。</text>
<title>次芸窩見寄韻</title>,<text>車笠平生志不移。感君來問負玆時。三年實抱河魚疾。七日還同霧豹飢。一嘯風雲猶作氣。回看天地欲無詩。雪霜未必能爲殺。留得冬靑歲暮知。</text>
<title>寄金士源</title>,<text>山林與城市。逝止各有托。看君處其間。騎馬每出郭。鍾巖蕭散地。讀書借菌閣。秋凉動山木。石泉響幽壑。淸夜思徘徊。明月照羅幕。獨撫石上琴。哀音奏別鶴。天風吹却去。萬里入寥廓。恐此帝所聞。匪直爲君樂。</text>
<title>贈崔汝望</title>,<text>風塵君亦老。不謂此途窮。天地生吾輩。初非田舍翁。</text>
<title>秋月行</title>,<text>秋月白團團。如霜復如雪。照我高齋上。淸光紛可掇。臥痾當此夕。無力出階闥。玉露淨陰翳。空宇極漻泬。星橫長河爛。木落鳴砧發。不知天下望。何者最蕭瑟。展轉衾枕間。遙懷接天末。孤鴻叫一聲。知爾亦有別。</text>
<title>遣興</title>,<text>天意生英豪。不欲利斯世。孔孟去已久。橫流莽無際。歷觀漢廷間。賈生特高厲。目中無絳灌。經國有大計。明明三代後。宏遠無此例。奈何忽至理。流俗坐蒙蔽。長沙多鵩鳥。蒼梧有虞帝。</text>
<title>秋盡</title>,<text>稍稍夕陰集。看看年事微。氷泉寒乍結。菜圃綠全稀。白髮深憑几。蒼山遠向扉。經霜菊不死。猶自作芳菲。</text>
<title>秋盡 其二</title>,<text>每夜燈相守。雞鳴亦有期。那堪臥病苦。又作送秋悲。豺祭方爭出。虫坏已自知。乾坤看欲閉。歲暮不宜詩。</text>
<title>把酒卽事</title>,<text>短景駸駸有底催。六龍無力且徘徊。浮雲故欲將寒結。宿鳥多爭及暝廻。十月窮陰天亦變。三年一病鬼何猜。殘生所賴唯春酒。暗覺陽和入骨來。</text>
<title>忽憶</title>,<text>忽憶水色村。茅屋近江渚。借宿主人翁。漂泊忍羇旅。愁時出行野。秋色老禾黍。垂垂山菊花。夕露皓已湑。歸臥靑燈底。落木響砧杵。滄波動我側。鴈𪚥亦呼侶。悽然去鄕思。家室靡遑處。猶喜兩弟携。破涕爲笑語。高歌一杯酒。坐覺百憂去。最感老媼惠。有求曾不拒。厚意不可忘。千金竟漫許。別來三十載。川陸莽脩阻。凶年易流亡。不知猶舊所。迢迢若在眼。往事同在莒。老懷感霜天。中夜起延佇。</text>
<title>雪</title>,<text>高齋夜雪坐無聞。起視冥茫不復分。壓砌平鋪何皛皛。穿簾斜入故紛紛。照來萬象兼流月。吹着孤燈半濕雲。却到明朝看日出。是知天地素爲文。</text>
<title>漢宮詞 弱冠前作</title>,<text>建章宮闕天中起。千門萬戶碧雲裏。金盤玉露襲元氣。飮之長生人不死。文成將軍食馬肝。天子求仙意未已。海上燕齊碣石間。何人不言三神山。三山杳杳海浩浩。天地無窮日月老。萬乘之尊一抔土。茂陵牛羊齕秋草。</text>
<title>滿月臺</title>,<text>高臺歌舞入漁樵。百戰山河霸氣消。日暮東風花自發。獨留春色似前朝。</text>
<title>西樓和禮卿 金富賢</title>,<text>雨後凉飆動高樓。西山秀色橫淸秋。我來登樓見西山。况逢詞客仍淹留。層城落照黯將暮。無限蟬聲滿烟樹。新詩欲就未就時。終日憑欄不能去。</text>
<title>塞下曲</title>,<text>射鵰初下黑山頭。飮馬回看隴水流。齊道衆中偏意氣。少年家世本幽州。</text>
<title>宿西軒悼子春 李得元</title>,<text>淸夜沉沉燭照人。隔簾春雨細如塵。平生文酒追遊地。每到西軒憶子春。</text>
<title>雨中登永嘉臺 壬戌</title>,<text>六月孤城雨未開。停舟一上永嘉臺。應知入海三神在。已覺迎人百恠來。使節且留須盡醉。棹歌將發忽生哀。扶桑欝島無窮路。此去經年可得回。</text>
<title>渡海示伯倫 安愼徽</title>,<text>滿眼滄溟水。乘槎興不孤。路通三島近。舟許百神扶。上下天相接。東南地欲無。俯窺暘谷日。檣影落金烏。</text>
<title>一歧放舟</title>,<text>海上樓臺十二重。仙人手弄玉芙蓉。世間謾說長生藥。秋草驪山臥祖龍。</text>
<title>向浦</title>,<text>風檣連日越重溟。鷁路迢迢入渺冥。慣看星辰纔定位。始疑天地未分形。水舂鯨窟千層白。山壓鰲頭一點靑。絶境固非容易到。職方曾此漏圖經。</text>
<title>牛窻</title>,<text>小島仍成聚。人家互接連。夷風同鳥獸。地理別山川。好勇多誇劍。行商半在船。羈心欲誰語。愁絶暮河前。</text>
<title>舟中早起</title>,<text>水國雞鳴早。潮生解纜初。山川日就下。舟楫上通虛。帝越雄惟趙。逃秦智則徐。吾將傅王會。物色細成書。</text>
<title>河口</title>,<text>石浦東穿入大河。舟行漸喜少風波。中流彩鷁牙檣動。兩岸朱樓橘樹多。物色艷於荊楚俗。謳吟哀似竹枝歌。平湖十里靑絲纜。倚棹徐從鏡裏過。</text>
<title>倭京</title>,<text>倭京都會最繁華。城郭人烟十萬家。日出樓臺迎使節。路窮滄海駐仙槎。少年寶劍霜爲鍔。游女輕衫繡作花。自笑風流非衛玠。市門投果溢行車。</text>
<title>琵琶湖</title>,<text>落日光垂盡。蒼茫海上天。驛程遵渚去。羈思逐㫌懸。大澤蛟龍雨。孤村橘柚烟。棲棲遠遊子。歎息此山川。</text>
<title>富士山</title>,<text>玆山標日域。嵂兀聳奇峰。逈擢鴻濛色。冥棲神聖蹤。四時留白雪。八葉列芙蓉。時有五雲起。去從東海龍。</text>
<title>金谷</title>,<text>使軺西去海風寒。馬上行歌道路難。曠野不知何處盡。靑山或似故鄕看。浮雲浪跡天俱遠。芳草歸心歲已闌。王事催人無了日。却愁舟楫犯危瀾。</text>
<title>舟中記景</title>,<text>大波如山舟不安。鎌刈之津風更難。天際遙山一二寸。終朝出沒霧中看。</text>
<title>舟中記景 其二</title>,<text>舟人畏風如猛虎。夜泊深浦依巖㟼。瞳朧曉鼓擊欲罷。起看海潮危沒篙。</text>
<title>竹西樓 甲子</title>,<text>絶壁承危檻。憑虛坐欲愁。何來嶺東客。是謂竹西樓。江抱千峰轉。花籠一郭幽。白鷗如識我。終日立沙頭。</text>
<title>臨川有感 乙丑</title>,<text>獨有傷春意。閑臨野水頭。林花落欲盡。半逐水東流。</text>
<title>僧伽寺賞月</title>,<text>暝雲覆千界。山澤莽靑蒼。東峰獨延照。皦皦月出光。神飆送金魄。忽到天中央。淸暉汎水木。夜氣涵殿堂。羣品泂明鏡。萬壑流輕霜。僧梵何寥亮。遙響振林崗。今我不能寢。起步北斗傍。澄神吸沆瀣。一灑烟火腸。</text>
<title>過憇武溪閣</title>,<text>山遊意未盡。俗物敗吾樂。朝別雲際寺。復此川上閣。長流抱峻基。洞府幽以廓。雖未侔壯觀。亦足稱佳客。惟昔命儕好。良月肆登歷。揮觴春臺花。灑翰武溪石。暮憇倚風榭。月出聆遠壑。勝事固難恒。靈境宛如昨。孤遊愾有歎。賞心不可作。山阿誰與歸。芳草復春色。</text>
<title>雲門</title>,<text>雲壁晝陰陰。女蘿蔓石林。琮琤萬壑內。風水自悲音。</text>
<title>淸溪</title>,<text>淸溪不可渡。水深濡我裳。春山有佳色。且上水西岡。</text>
<title>佛巖</title>,<text>山深境逾絶。獨來孤崖坐。無人知我蹤。桂花紛自墮。</text>
<title>露梁</title>,<text>九月西風吹急湍。露梁津上淼漫漫。霜鴻獨自隨陽去。不識江南水亦寒。</text>
<title>寄林子昭 俊元○丙寅</title>,<text>細柳營開薩水隈。西征詞客未言廻。功名老作屯田長。幕府虛徵草檄才。白馬去時歌出塞。黃花開後憶登臺。蕭條京洛朋遊盡。萬事窮途只可哀。</text>
<title>訪太玄子夜話</title>,<text>露坐中庭草。凉生覺夜深。世人同一睡。吾輩獨長吟。宿鳥應聞語。明河欲洗心。只愁晨色起。塵事又相侵。</text>
<title>漫興</title>,<text>家住西峰蒼翠間。日長高枕掩柴關。鳥飛有侶還依樹。雲出無心不返山。閑向小園觀蓓蕾。獨來幽澗聽潺湲。野情懶作交遊態。隣里經年未識顔。</text>
<title>漫興 其二</title>,<text>高閣深深夏氣淸。雲流雨去日微明。閉門寂寞靑山近。隱几蕭條芳草生。夢裏不知爲化蝶。酒醒何處有啼鶯。林風夕起吹雙袂。矯首晴天緩步行。</text>
<title>暮投金浦大谷村舍</title>,<text>客到孤村暮。林中欲閉門。虫鳴秋織急。火照夜炊喧。圻邑田多瘠。農家俗尙敦。亦知居者樂。誰使別鄕園。</text>
<title>贈金判官</title>,<text>孝宗昔在瀋陽城。寄身虎口當胡兵。君時執殳爲先驅。捍艱左右風沙行。流離十年歌式微。愁殺燕南一布衣。涔陽草綠秦烏白。廝卒得御君王歸。歸來代邸昇紫極。遂令社稷安盤石。當時從者化爲侯。燕雀皆能生羽翼。嗚呼萬事何足道。鼎湖龍飛君亦老。與我相逢江海間。每說瀋陽涕淚潸。君不見子推割股終見遺。寒食千春悲介山。</text>
<title>龜潭 戊辰</title>,<text>一氣欝旁魄。山川特淸壯。玆潭表靈異。屓贔神物狀。俯飮百丈淵。仰載千仞嶂。奇哉造化力。令我遠來訪。借君靑絲笮。乘彼白鵠舫。鳴橈石門側。擊汰凌夕漲。圻岸屢回轉。雲水兩滉瀁。遙峰忽面前。絶壁垂頭上。齊擢萬玉標。側展雲錦障。谽谺積水內。倒影涵幽曠。參差衆姿變。隱見孤光漾。老鶻盤層雲。危花翻急浪。熒熒琉璃鏡。萬品分色相。輕舟恣沿溯。有得不肯放。天風振毛髮。衆山響孤唱。玉女翔蹁躚。五老揖相向。冥會若有引。緬邈雲際榜。意豁方叶賞。神傷反成悵。源長不可窮。回棹更延望。</text>
<title>贈金上舍 楷善於易學。自商嶺來見使君。方講論啓蒙。</title>,<text>紫氣南來滿峽雲。淸風舘裏忽逢君。心通天地形前理。口誦龜龍背上文。興到須歌紫芝曲。身閑可入白鷗羣。邇來數日耽傾耳。寂寞玄談坐夜分。</text>
<title>泊舟</title>,<text>乍移衾枕下汀沙。新月相隨入暝花。江上樵歸唯一路。林間犬吠是誰家。</text>
<title>月溪</title>,<text>大灘以下無逆流。篙師昨怖今不憂。凌波踏浪若平地。吾亦岸巾坐船頭。烟消日出洲渚靜。去鳥歸雲隨一舟。舟行疾徐任風楫。月溪牛川復相接。回頭不見楊根縣。何况屛山千萬疊。</text>
<title>春谷寓居郊庄紀興 春谷。庾纘洪號。</title>,<text>無食無家四十年。丈夫身世亦堪憐。千金不買相如賦。二頃難謀季子田。偶與故人今到此。頓敎吾意一悠然。歸雲落照微茫外。喬木凉風有暮蟬。</text>
<title>西遊爲謀生計。盖不獲已也。行期旣卜。因事屢止而且墜馬。若有魔戲然。乃决意淸平之行。</title>,<text>西行未就且東遊。得失由天不自謀。一笑淸平山下路。何人爭我白雲秋。</text>
<title>安岳旅舍</title>,<text>歲色寒垂盡。歸心苦復多。愁傾主人酒。醉和僕夫歌。落日低孤戍。陰雲接大河。佳辰不自覺。半是夢中過。</text>
<title>楊山叙別 己巳</title>,<text>客子思歸大河水。主人剪燭高齋裏。勞歌斗酒聊一慰。別去何能更來此。東方明星忽復出。城角吟風曙鴉起。今日爲樂明日思。岳州城頭便千里。</text>
<title>奉贈淸風金明府</title>,<text>屛山明月島潭舟。京國相逢憶舊遊。天外不忘騎鶴侶。林中便結採芝謀。春江一葦風生帆。古郭千花雨滿樓。指點前期能復續。雙㫌欲發使人愁。</text>
<title>春日</title>,<text>春寒隱几御綿裘。井柳鴉鳴小院幽。天際弱雲低欲雨。水邊芳草暗生愁。靑山有夢歸僧舍。白髮無心上酒樓。少日交遊渾寂寞。竹林誰復問嵇劉。</text>
<title>示禮卿</title>,<text>諸子風流摠絶倫。至今零落半成塵。空留老眼看浮世。獨有悲歌向故人。隱几蕭條南郭曉。飛花澹蕩北山春。仙臺往事來幽夢。誰復探芳到水濱。</text>
<title>聞春州訃</title>,<text>在日生同死。三年絶尺書。傷心不可問。旅殯更何如。草色春田滿。江聲夜峽虛。那由得歸葬。泣血二孤餘。</text>
<title>驟雨</title>,<text>驟雨連空至。高樓爽氣來。重雲隱殘照。老木鬪狂雷。潦漲蛙相得。林深鳥自廻。只憐瓜圃美。垂子滿靑苔。</text>
<title>玄冥齋</title>,<text>桂榭留孤客。幽懷滿薜蘿。林風搖燭細。山雨入樓多。亂影螢翻草。連聲鴈度河。臨觴不肯御。芳歲易蹉跎。</text>
<title>秋思</title>,<text>落日淡餘照。秋天來遠鴻。靑山倚杖外。白露閉門中。節物寒將變。容顔歲不同。題詩滿梧葉。一一散西風。</text>
<title>拙修齋小集。用過字同賦。庚午</title>,<text>今朝風日問如何。春意乾坤滿邵窩。南郭偶成眞率會。東君不作寂寥過。醉中白髮吾忘久。閑處靑山子得多。可惜杏花餘幾樹。欲從花下一長歌。</text>
<title>獨臥</title>,<text>獨臥含章閣。靑山與作隣。眞同隱霧豹。更似草玄人。鳥狎唯知面。花深欲覆身。靜中觀妙理。天地卽吾春。</text>
<title>奉送慶源洪使君</title>,<text>六鎭山川接女眞。慶源偏近豆江濱。使君新得雲中守。王化行沾塞下民。隴水悲風應駐馬。胡笳明月亦愁人。爲官莫歎邊城遠。猶勝當時一逐臣。</text>
<title>蒼槐子 一號昆侖 見邀卽席。用唐人韻同賦。</title>,<text>深秋霜色淨樓臺。木落終南一面開。君已携尊花下待。我能騎馬雨中來。塞鴻天闊鳴何去。梁燕風高影不廻。別後臥龍池上月。只應相憶此含杯。</text>
<title>大同門樓 辛未</title>,<text>王儉雄都百丈城。大同門外大江平。樓臺直向空中出。人物皆從鏡裏行。千古井田分野色。萬家絃管雜潮聲。靑娥莫唱南湖曲。落日烟波是別情。</text>
<title>西京歌</title>,<text>永明寺裏起鳴鍾。浮碧樓前烟樹重。北斗七星橫夜半。行人猶指牧丹峰。</text>
<title>西京歌 其二</title>,<text>春江花月夜流光。搖蕩誰家紅粉粧。長憶當時白評事。關西一曲斷人腸。</text>
<title>龍鳳寺</title>,<text>晨鍾令我起。旭日照東閣。銅甁響寒井。院烟蒙澗壑。山高海氣積。北風剪林薄。翳翳雲方結。瀌瀌雪初落。巖逕無來人。古木嘯飢雀。時物何慘惔。道情愈寂寞。餘興殊未已。騎馬返城郭。</text>
<title>龍鳳寺前嶺。別諸沙門。</title>,<text>山僧亦有意。送我出深松。谷口初微雪。林端已暮鍾。新詩生遠海。遺想掛孤峰。一與空門別。雲山隔幾重。</text>
<title>平遠堂對月留別</title>,<text>月出海水動。高樓終夜明。天虛列宿大。地逈衆山平。斗酒留歸客。孤琴語別情。那堪分手後。獨照渡江行。</text>
<title>留別蒼槐子</title>,<text>自我來安邑。不知身羈旅。良有賢主人。昕夕得遊處。高譚發妙義。諷詠多新語。蘭膏續餘晷。豐饌列長俎。同聲以相應。爲樂靡不擧。僕夫朝在門。令我起延佇。</text>
<title>留別蒼槐子 其二</title>,<text>離別固多悲。况復歲暮時。北風十一月。雨雪紛其霏。抗手出中野。躑躅臨南池。池中有雙鯉。潛伏閟靈姿。乘春將變化。雷雨會有期。君看彼微物。我豈長流離。</text>
<title>禮卿來訪</title>,<text>君來自何處。空谷此衡門。握手平生好。傷心往事論。草虫霜後伏。山月霧中昏。莫以貧居冷。猶能進一樽。</text>
<title>歲暮述懷</title>,<text>莽莽乾坤大。悠悠今古勞。漸看兒輩長。方覺我年高。歲暮依深室。山寒進濁醪。幽懷無與語。醉去誦離騷。</text>
<title>出郭 壬申</title>,<text>驅馬遲遲晩出關。東風殘雪映沙灣。春陰漠漠雲垂地。野色荒荒燒接山。古廟鴉啼聲甚恠。平田鶴立意何閑。城中萬事催人老。只有靑郊可解顔。</text>
<title>武溪</title>,<text>出郭閑行到翠微。春風淑氣滿人衣。雲中覔路初難辨。臺上看山舊未非。戲折繁花留蝶舞。醉攀垂柳觸鶯飛。桃源不必眞仙境。自是漁郞入洞稀。</text>
<title>送申士彦往驪州</title>,<text>櫻桃初熟綠陰齊。上墓扁舟泝月溪。憶宿安平山下驛。峽門春曉子規啼。</text>
<title>德而 劉尙基 自燕來訪。書此贈之。</title>,<text>繫馬柴門外。君從萬里歸。蒼然朔漠氣。猶自滿征衣。天地中原在。英雄一鳥飛。觀周何所得。禮樂已全非。</text>
<title>東征</title>,<text>跨驢出東郭。脩路渺以漫。錦囊掛驢首。雄劍光照鞍。行色一何奇。道傍駭且觀。回鞭指鴻鵠。浩氣彌雲端。塵區苦刺促。安足久盤桓。懷哉白雲山。空谷有考槃。</text>
<title>奉贈農巖</title>,<text>峽裏靑楓赤。霜天見草亭。衆山皆入戶。荒野半爲庭。有志應千古。終身只六經。相期詎乃淺。吾道在林坰。</text>
<title>尋白雲山</title>,<text>客路逢僧問。招提指白雲。今朝入山去。萬壑杳難分。細逕中峰上。微鍾隔嶺聞。蹇驢何用策。樹杪未斜曛。</text>
<title>別汝九弟 世範</title>,<text>游子經年始到家。今朝爲別復天涯。長敎客路隨鴻鴈。不許離觴醉菊花。負米卽知慈母待。陟岡應念老兄嗟。丁寧只祝歸期早。邊海春來瘴癘加。</text>
<title>寄題淸淸閣 癸酉</title>,<text>馬首孤亭見澗阿。當時愧負一相過。桃源不辨漁舟路。茅洞空傳洗藥歌。人臥白雲樓上在。雪消春水峽中多。平生漫有歸田意。京洛題詩問薜蘿。</text>
<title>中秋夜集西翁宅叙別 西翁林俊元號</title>,<text>萬古中秋月。今宵共此筵。眞成霽後望。故就別時圓。歷歷星垂地。離離鴈度天。樽前卽怊悵。况復隔山川。</text>
<title>江西道中</title>,<text>莽莽秋雲闊。漫漫野望迷。靑山橫浿北。白日下江西。淺渚蒲根短。高風鴈翅低。前途知尙遠。征馬動悲嘶。</text>
<title>晩投草村</title>,<text>落景映茅茨。村雞已上塒。田翁乘夕返。穫稻自東菑。未織霜先降。爲農歲荐飢。憐渠生亦苦。敢道客心悲。</text>
<title>吉浦秋懷</title>,<text>日暮江更闊。孤舟何所之。風波殊浩渺。雲嶂各參差。野老語多朴。漁人歌自悲。昂昂九臯鶴。獨立不知飢。</text>
<title>行吟</title>,<text>瘦馬影突兀。行吟陂澤間。忽逢平壤客。回指正方山。野樹先秋落。漁舟每夕還。吾心似鳧鴈。獨立俯澄灣。</text>
<title>夜宿昆侖第。與諸子話別。用孟襄陽韻。</title>,<text>白髮有何意。多生離別間。方將客西去。却已鴈南還。落葉長亭樹。浮雲絶塞山。明朝出關路。征袂更誰攀。</text>
<title>渡松坡。夕抵南漢山城。</title>,<text>移舟野渡日初曛。策馬登山路不分。仰視城頭微有火。戍樓人語半空雲。</text>
<title>雨中寄西翁 甲戌</title>,<text>濛濛春雨細於絲。睡起窻間忽有詩。身似幽禽常喚侶。意如新柳欲抽枝。黃金易擲歡娛地。白髮難追少壯時。想得西隣無一事。花開酒熟是佳期。</text>
<title>少別</title>,<text>少別經春草。看山忽有思。靑雲天上事。白社夢中期。獨臥花相近。幽懷鳥自知。向來機已息。今日欲無詩。</text>
<title>書懷寄西翁</title>,<text>去就無成筭。爲生不自謀。此心非轉石。於世卽虛舟。白屋深寒夜。黃花寂暮秋。經時滯憂病。獨臥夢西樓。</text>
<title>送李君美歸襄陽。兼寄崔處士。乙亥</title>,<text>長安斗米百銅錢。就食君今向海堧。已識外鄕非客土。卽看初服是歸田。瀼東三月水生壑。峽裏孤村花滿烟。借問西隣崔處士。幾人能復續先賢。</text>
<title>感興</title>,<text>孤蝦雖眇微。大海縱其遊。蒼蠅附驥尾。千里信所由。丈夫有遠圖。焉能處一丘。緬彼海上客。乘槎河漢流。披雲俯下土。雙眼空九州。</text>
<title>嘉陵舟中</title>,<text>峽門孤月水鳴灘。霜落靑楓兩岸寒。此夜舟中難作夢。西看北斗是長安。</text>
<title>溪上初夏遣興 丙子</title>,<text>柳陰來風吹夕淸。石泉響高山月生。半岸烏紗不掩頂。無人看我放歌行。</text>
<title>夕抵龍川</title>,<text>北望諸山色。蒼然皆欲愁。客行當落日。烟處是何州。嘹唳邊鴻去。徘徊隴水流。從來越鄕感。復作此中遊。</text>
<title>龍灣歌</title>,<text>麟州都護大紅旗。幕府關西豪俠兒。試出陰山看夜獵。雪中千騎渡河時。</text>
<title>野菊</title>,<text>野菊本無主。寒花開爲誰。行人來自折。馬上有新詩。</text>
<title>馬峙</title>,<text>倉舍山根古。人言馬峙屯。監臨還有主。耕稼別成村。落日平田大。生烟遠樹昏。草間通徑細。騎馬到柴門。</text>
<title>詠畫</title>,<text>唐堯天下一毫輕。高臥箕山穎水淸。不有當時煩洗耳。世間巢許孰知名。右許由 穎川洗耳</text>
<title>書齋卽事。用拙修齋集中韻。丁丑</title>,<text>情境誰非外物尋。小齋淸坐息吾心。東風隨意百花發。曉雨不知春水深。蜀肆垂簾還一道。齊門操瑟是何音。日長自愛軒窻靜。多事枝頭閙衆禽。</text>
<title>題幸湖歸來亭</title>,<text>山海靑相繚。風烟擁一家。斷崖危抱閣。喬木側生花。酒熟邀黃鳥。詩淸寫白沙。何當放舟去。隨意到天涯。</text>
<title>題幸湖歸來亭 其二</title>,<text>落日臨江好。江風吹岸巾。釣船猶待月。歸鳥已先人。范蠡舟中意。莊周夢裏身。明朝入城郭。眯目市街塵。</text>
<title>別觀瀾子</title>,<text>曉浦潮生欲放舟。烏巾送客立沙頭。中流歷歷遙相望。水轉山回出半樓。</text>
<title>一架亭小集用陰字</title>,<text>試折靑枝測水深。坐看人影鏡中臨。微風閣逈流荷氣。遲日墻高隱柳陰。小酒易傾花自笑。新詩欲就鳥先吟。煩君不用長竿釣。只恐傷吾愛物心。</text>
<title>與李處士論蛙鳴</title>,<text>蛙鳴自物性。不必問公私。高柳多風處。靑山欲雨時。短長如有節。動息本無爲。寂寞幽人宅。天機在小池。</text>
<title>與李處士論蛙鳴 其二</title>,<text>啾喞乾坤內。哇鳴在處同。也嫌焚菊毒。猶想式車雄。積雨從他出。荒池合爾宮。君今欲來鳳。何不植梧桐。</text>
<title>葬西翁</title>,<text>惻惻靑山下。新墳是故人。將吾不盡淚。送子永歸身。委骨終塵土。通心只鬼神。可憐羅酒食。非復舊留賓。</text>
<title>雨中遣悶</title>,<text>枕席濛濛氣。常連白岳陰。虫蛇近人出。草樹閉門深。對案從漂麥。空廚欲爨琴。商歌發金石。君子獨何心。</text>
<title>春翁 庾纘洪 挽</title>,<text>昔子嗜我詩。意傾無老少。有作輒相示。發篇一何妙。悲歌酒人間。慷慨燕市調。去年携數子。顧我溪上笑。當時花滿樓。山月酒中照。故人今不來。餘生只自吊。高樓有明月。誰與更登眺。宇宙莽寥廓。秋風入孤嘯。</text>
<title>訪澄懷子寓居 戊寅</title>,<text>雪盡西池綠。君家春酒濃。故情生夜燭。長語入晨鍾。老去塵中事。狂來醉後容。五陵行樂地。誰復馬如龍。</text>
<title>和寄八谷金處士</title>,<text>寥落郊西寄草堂。案頭羲易日初長。文非六藝言何取。世下三王道亦亡。昏後月來方有色。靜中花發自聞香。小車我欲從君去。行踏春蕪遍洛陽。</text>
<title>登西臺眺望。下向僧伽。</title>,<text>宿霧朝看北極開。東峰日出照西臺。山河盡入王都去。仙佛多從帝座來。却坐雲間三弄笛。更留花下一行杯。移筇欲向僧伽路。只恐靑梯石已摧。</text>
<title>晉卿，禮卿過宿柳下亭。同賦。</title>,<text>靑山夕已暝。客到水樓中。柳影微生月。溪流靜不風。吾徒幾人在。十載一尊同。醉後星河轉。淸宵惜易終。</text>
<title>送沙彌靈辯歸文殊</title>,<text>春山花下別。尙憶普賢峰。爾去隨山影。東林及暮鍾。</text>
<title>始得學官</title>,<text>白首今爲一學官。天敎老子慰酸寒。寧堪狄相籠中蓄。誤入秦王鏡裏看。隣媼先來問祿米。山禽欲下駭朝冠。班資不必論崇庳。直是吾君賜得難。</text>
<title>訪澄懷子病居。用初字同賦。</title>,<text>靜裏收羣動。林深聽雪初。也須親藥餌。猶得弄琴書。麋角三冬解。梅花一氣餘。南山有隱豹。不厭霧中居。</text>
<title>和澄懷子訪金參奉南宮齋舍不遇之作</title>,<text>不識仙郞出。虛敎上客來。玉樓初日暎。朱戶半天開。御氣將雲駐。神光抱岳廻。心違一怊悵。境絶小徘徊。入室疑淸珮。臨池想羽杯。寒山轉迢遞。極目思悠哉。</text>
<title>奉送明谷相公寧越之行 己卯</title>,<text>於戲祔廟禮初成。遂有台軒再此行。天下那無二陵作。夢中應見六臣迎。越山萬古還生色。蜀魄東風欲變聲。爲報當時嚴義士。也能先後奉霓㫌。</text>
<title>過南隣用少陵韻</title>,<text>無事山翁白㲲巾。巷南還有阮家貧。閑來澗道雲相逐。數過柴門犬亦馴。日色橋頭初動水。春風柳外欲吹人。平生得意唯花鳥。又作今年一度新。</text>
<title>春望</title>,<text>化日暉初展。靑臯霽望分。萬家殘臘雪。雙闕藹春雲。幽谷鳴相應。芳林氣已薰。陽和動物色。天地發爲文。</text>
<title>夕步</title>,<text>新月含春意。蒼茫翳薄陰。山昏樵響盡。逕斷雪流深。兒女中年事。親朋獨夜心。韶華感遲暮。復入此園林。</text>
<title>題李一源道峰紀遊詩卷</title>,<text>道峰峰壑欝相繆。虎豹晝噑叢桂幽。采藥山中幾處去。讀書林下一冬留。往來華岳雲通逕。回顧楊州雪入樓。獨恠少年心膽勇。緣流直上到源頭。</text>
<title>四友堂用春字</title>,<text>晩開三逕接芳隣。白首靑山兩角巾。手有持螯非俗士。胸無滯芥是高人。草心坡上先知暖。禽語枝頭各說春。萬古乾坤餘老眼。年年看得物華新。</text>
<title>感懷</title>,<text>幽懷暮天靜。悵望撫庭柯。花意春猶淺。人情老更多。故林初燕至。寒食復鶯歌。有友空相憶。東風奈若何。</text>
<title>寄金奉事</title>,<text>坐想君行意杳然。一官孤絶海雲邊。桑楡赤翳窻間日。渤碣靑來杖外天。水國春陰頻有雨。漁村寒食不生烟。漢陽親友應相憶。花發東門似去年。</text>
<title>同李一源彝叔兄弟，金若虛。遊景福宮。</title>,<text>落日西岑紫。餘光散水濱。花飛輦路晩。苔上苑墻春。禮樂昇平事。池臺感慨人。聖朝追至治。凶札近何頻。</text>
<title>祖江舟上呈申侯</title>,<text>西遊亦得意。醉臥使君舟。柳外初麻浦。雲端已沁州。春天百花發。落日大江流。世將眞豪氣。凌風嘯柁樓。</text>
<title>曉發祖江</title>,<text>水宿候鳴雞。潮生兩岸齊。數星金浦北。孤月祖江西。舟子初聞語。沙禽不起棲。連山逆歸棹。霧裏坐相携。</text>
<title>澄懷子枉過。用杜詩韻以謝。</title>,<text>遲日高齋寂。繁陰綠滿墻。留人山色近。繫馬柳條長。身老親書蠧。家貧食菜香。知君有詞賦。早晩獻明光。</text>
<title>趙參判挽</title>,<text>痛哭人間世。公今又遽亡。涉川方有待。埋玉豈無傷。絶足元超景。宏材卽豫章。栢梁資結構。天廐備騰驤。獻策通儒辯。分符太守良。術奚專管晏。治欲軼龔黃。保障才須大。綢繆績益彰。來歌廉袴暖。生薦狄祠香。未盡庖刀奏。而難舞袖長。素懷裨衮職。高議動巖廊。出入兼經史。縱橫見霸王。漑根要食實。張目在提綱。鼓輟雷門下。河空海若傍。經綸欝滿腹。氷蘗苦充腸。孤憤緣邦蠧。深憂屬歲荒。秦輸初輓粟。漢市復通商。地部階仍擢。綸音儐則將。磧寒眠小幕。灣黑坐危航。應接終無咎。艱虞實飽嘗。關山旋玉節。圻甸頌甘棠。陸贄封章切。陳襄講務詳。脩途有去轍。短日不留光。宅乏容身地。書殘遺子箱。荊摧五枝盡。萱老九旬强。此世虧烏哺。重泉續鴈行。情應人共惻。義獨我難忘。膠漆眞能合。雲泥兩不妨。傾囷先理窟。推轂亦文塲。力引搶楡起。思抽韞櫝藏。誦詩賢相座。修稧拙翁堂。少別嫌征棹。沉痾悶臥床。賦歸黃鳥變。書夢白駒忙。有淚隨諸客。何言向二郞。未徵仁必壽。多恠善猶殃。落落傷吾輩。悠悠恨彼蒼。斷絃音已廢。操筆誄空張。異日延陵劍。平生北海觴。舊憑苔沒几。虛掩雨吹廂。世路看蕭索。神期付杳茫。永嗟公叔季。誰復問滄浪。</text>
<title>奉寄潭州金使君</title>,<text>此夜秋聲生竹林。江南太守正橫琴。曲中應奏思歸引。月照巴陵江水深。</text>
<title>漫吟</title>,<text>積雨少來客。柴門何寂然。古墻登濕鵲。深柳隱鳴蟬。山入鉤簾內。雲移倚杖前。新凉颯襟袖。石竹對孤眠。</text>
<title>酬權主簿直夜見懷之作</title>,<text>天地何廣大。萬古亦寥廓。同聲自相應。有朋斯可樂。君子從薄宦。良夜守璿閣。開軒引微凉。暑氛澄碧落。華月映網戶。淸飆扇羅幕。蕭條發孤興。懷侶有新作。孤桐中律呂。風雅意有托。綿綿正始音。吾道不寂寞。登門路猶阻。執贄誠豈薄。所愧鍾子耳。無乃鼓琴錯。</text>
<title>秋興</title>,<text>蒼山夜色靜柴門。仰視中天北斗昏。草際繁霜螢乍照。樹頭寒葉鵲交翻。琴書歷落歌千古。几杖蕭條臥一村。的的秋花低向我。問渠含笑欲何言。</text>
<title>江都申經歷迎大夫人赴其任所。余送至江上。別後有作。</title>,<text>西湖別意杳烟波。風動帆開奈若何。立馬移時空悵望。歸舟隔浦尙勞歌。江中樹出蠶頭小。天際山橫燕尾多。早晩板輿看入郡。當時父老涕應沱。</text>
<title>與巷東子 金富賢 宿</title>,<text>雪裏留君宿。山齋松竹林。鳥歸千嶂黑。人語一燈深。末路誰同調。窮交只此心。莫辭還往數。空谷有鳴琴。</text>
<title>劍水店夜雨 庚辰</title>,<text>客心愁聽雨。燈火耿茅茨。獨自中宵臥。悠然故國思。杏花春發好。泉水曉鳴悲。更念前途永。陰晴未可期。</text>
<title>野望</title>,<text>地入蒹葭內。村居陂澤間。貯來唯白水。橫處或靑山。賦出諸州上。田無寸土閑。凶年侈玉食。民俗故多頑。</text>
<title>少憇沙里院</title>,<text>東風沙里院。午飯野人家。二月春猶冷。荒村無杏花。</text>
<title>龍灣</title>,<text>天涯漂泊一浮萍。出塞歌悲未忍聽。地勢已窮蘭子島。江流不斷統軍亭。穹廬朔氣相連黑。古戍烽烟直上靑。自笑書生頭似鶴。壯心猶待勒班銘。</text>
<title>謝李大來來訪。用杜詩韻。</title>,<text>淸凉一片地。六月獨山家。坐客靑林下。迎風白帢斜。焦禽隱垂葉。渴馬就流沙。出谷應新月。休言南郭賖。</text>
<title>春興 辛巳</title>,<text>山居春意動。鳥雀已先知。臥聽嚶鳴處。東風生柳枝。</text>
<title>寄舍弟景福宮直廬</title>,<text>憶昔昇平樂。於戲不可忘。遺氓最蕭瑟。往事一蒼茫。花鳥春來怨。池臺燹後荒。吾將幞被去。憑爾夢先王。</text>
<title>寄亨甫</title>,<text>童穉相從到白紛。閱來浮世幾悲欣。秋庭落木蕭蕭下。倚杖看雲忽憶君。</text>
<title>與李一源。集李子野書閣。用山谷韻同賦。</title>,<text>綠樹鞦韆掛短墻。捲簾雛燕出雕樑。塵趨有事他皆熱。林臥無心子獨凉。遠意山如高士立。閑眠日敵少年長。菜花鳥急當時景。不謂哦詩復此堂。</text>
<title>呈南隣</title>,<text>始輟咨文草。身閑趣可知。烟生溪上屋。雀聚雨中枝。末路看棊累。浮名覺黍炊。隨緣有憂樂。寫出卽眞詩。</text>
<title>呈南隣 其二</title>,<text>夜雨兼風甚。朝來始得知。侵籬生白水。落地有靑枝。舊客誰相問。貧妻尙自炊。獨憐山竹長。隨意寫新詩。</text>
<title>呈南隣 其三</title>,<text>此生元弱植。猶幸倚親知。枕外分溪色。墻頭對檜枝。岳雲同夜臥。隣火接朝炊。却笑裘羊輩。何曾有好詩。</text>
<title>題自娛亭</title>,<text>茅亭爲太極。圓體內含虛。似學先天卦。眞成特地居。遠山欹枕外。幽草閉門餘。愛爾逍遙處。端宜樹大樗。</text>
<title>七夕</title>,<text>七夕今年雨最多。應知織女淚滂沱。長河夜色沉烏鵲。一院秋凉滿薜蘿。岳北幽人還獨臥。城南醉客不同歌。山扉蟋蟀啾啾起。白髮孤燈奈若何。</text>
<title>秋晦夜</title>,<text>悲秋亦已盡。此日意何長。獨酌燈前酒。寒花萬古香。</text>
<title>送宋僉使赴甫乙下鎭</title>,<text>半生奇氣屈行間。纔得邊符鬢已斑。此是錦南乘障地。依然女直隔江山。黃花有戍蕃氓雜。靑海無烽戰士閑。君去壯圖何所試。只應時出射鵰還。</text>
<title>郭南 壬午</title>,<text>馬首東風起。飛沙衝着人。原蕪半入火。野水盡搖春。遊女采蘩早。田翁叱犢新。遙看江路細。此去接西津。</text>
<title>偶興</title>,<text>百年吾道此孤亭。隨意東風不掩扃。萬柳結烟春郭暗。一鳩呼雨曉山靑。詩逢敵手方能作。酒得衰顔豈易醒。却笑子雲徒自苦。家人覆瓿用玄經。</text>
<title>送春日。和子野用少陵韻。</title>,<text>東皇翠盖紫烟衣。此去還應隔歲歸。佳節亦知春後有。勝遊終覺世間稀。梨花雨重那禁墜。燕子風多不耐飛。只願故人還往數。評詩鬪酒兩無違。</text>
<title>悼申子定</title>,<text>昔讀人今沒。空還太史書。身名一第未。世業二孤餘。眇福那盈眦。遺芳獨照閭。焦生泣白首。猶憶舘賓初。</text>
<title>次李白韻贈施普</title>,<text>今世憐君獨息機。索居妻子任睽違。靑山自與幽人約。白社還招舊客歸。春後野花猶有色。日高林鳥始知飛。城中九陌無閑土。一壑烟霞此可依。</text>
<title>喜國美 高時彦 見訪。用玉峰韻賦。</title>,<text>小飯留歸客。西樓眺晩晴。苑中皆樹色。風處忽蟬聲。靜臥山相對。長懷水自行。方知卜肆隱。萬古一閑情。</text>
<title>過趙正言拱北亭。用大復韻。</title>,<text>跨馬出門詩欲生。倦鞭欹側向南城。水穿細路行初盡。山到高樓看更明。草色滿庭濃宿雨。樹陰當午悄羣鶯。風軒一臥無三伏。可矣吾君少宦情。</text>
<title>遣興</title>,<text>七月已寒露。蕭條門柳疎。有懷秋水外。多病暮年餘。寂寞防身劍。崢嶸拄腹書。喧囂任兒女。高臥聽繅車。</text>
<title>詠史</title>,<text>望仙樓閣欝嵬峨。宮女三千簇綺羅。遊騎醉中南國小。戰艎愁外北軍多。泉枯廢井龍何去。樹老荒庭鳥自歌。笑殺六朝春一夢。汴帆還復下烟波。</text>
<title>曉行街上</title>,<text>萬象初如夢。看看曙稍分。繁霜全覆地。缺月半窺雲。見或樓燈點。爭先市語聞。還嫌日易出。從此起塵紛。</text>
<title>寄石城金使君</title>,<text>別時無語只消魂。別後幽懷更可論。一任使君誇五馬。空敎老子守孤村。昏鴉樹杪棲初定。雨菊墻根臥不翻。此夜郡齋千斛酒。也能行樂似東門。</text>
<title>送白生 乙酉</title>,<text>布衣自古寒。送君爲此行。胡爲遵渚鴻。不學出谷鶯。讀書結髮初。壯志垂功名。豈謂鐵硯磨。而難上庠生。悲歌長安道。車馬各縱橫。仰視白日晏。天路何崢嶸。物貴未易居。媒拙故難成。蕭條靈臺客。惻愴衰世情。昨夜故山夢。春及倉庚鳴。人生貴自適。行矣返柴荊。北堂如宿昔。妻子見歡迎。西笑豈云樂。東作且可營。時命苟未達。聖賢甘躬耕。</text>
<title>恕庵遣騎邀余於反觀齋中。與車起夫，鄭惠卿拈韻同賦。</title>,<text>遲日高齋風岸巾。病懷於此亦精神。書生筆湧飛騰氣。相國園開澹蕩春。雙鵲對言如讖雨。百花初動已迷人。夜歸柳下應餘興。只恐狂歌撼四隣。</text>
<title>贈尙持叔歸芝山田舍</title>,<text>草澤多虛老。千秋志士同。非無萬里相。且作一村翁。野屋孤山繞。春田亂水通。應知少游樂。不讓伏波功。</text>
<title>贈鄭惠卿 後僑</title>,<text>未必才皆用。於君獨可憐。種蘭多惡地。生蝎卽仁天。孔孟猶窮甚。唐虞已邈然。千秋伯夷傳。一讀小燈前。</text>
<title>今年三月。雨雪交下連日。病臥山齋。懷緖亡憀。與惠卿用家字同賦。</title>,<text>三月春寒壓萬家。天敎雨雪作年華。病夫獨臥渾無興。老樹何心强欲花。客過深村稀酒醴。樵歸廢苑足烏鴉。談詩抵死難醫癖。得意來時莫謂賖。</text>
<title>夕步</title>,<text>手携孫戲遶柴關。一飽逍遙萬事閑。仰視鵲巢危木杪。坐探花意小墻間。杜門閴寂常嫌客。賣宅遲回只愛山。誰識病中身更逸。柳風吹月上吟顔。</text>
<title>恕庵將爲牛川之遊。要余同舟。而病未能也。獨臥燈下。吟得二篇。信手寫去。却奉舟次。</title>,<text>小齋燈火耿閑愁。想子明朝放遠遊。獨鳥東南無際路。長江日夜一歸舟。花開白社誰沽酒。客到靑山已在樓。此去有詩應滿篋。直須春盡下西洲。</text>
<title>題公遠 世宏 弟所居屋壁</title>,<text>入室常如在。回徨却怵然。猶存此一縷。不駐已三年。古木心同腐。殘燈涕並懸。獨居憐小弟。時自泣杯棬。</text>
<title>朝起卽事。示尹士源。</title>,<text>西林秋已動。風葉語飄蕭。久雨草木病。新凉烏鵲驕。羣居形且順。獨坐意方遙。却顧終南色。蒼顔抗泬㵳。</text>
<title>次松石亭韻</title>,<text>看君習靜處。閉戶竹脩脩。客至樹陰晩。蟬鳴秋意幽。雨將山一洗。雲欲水爭流。街市車塵閙。誰能入洞遊。</text>
<title>夕投大機屯所</title>,<text>孤村此何地。少坐忽如歸。酒潤衝塵面。燈明掛架衣。客餐聞採鰒。秋稅到鳴機。最說今年旱。山田得豆稀。</text>
<title>大機屯舍</title>,<text>際海連山勢欲蹲。中開大野得孤村。食餘黍稻千畦熟。利及魚鹽百室喧。下邑土風那免陋。小豪權力自爲尊。有時快意霜天獵。數騎呼鷹上北原。</text>
<title>夕望</title>,<text>故國知何在。浮雲每北看。歸心水不住。旅宿月仍團。暗浦漁舟響。孤峰燧戶寒。從來憂世意。不獨此生難。</text>
<title>遣興</title>,<text>北斗天高縱復橫。羈人此夜憶神京。關山有月空相照。海水無風亦自鳴。少日讀書爲志業。暮年司穀作身名。早知伏櫪元吾分。妄擬瑤池萬里行。</text>
<title>遣興 其二</title>,<text>甕津之縣海西偏。若木枝頭但有天。漁屋一村交蜃氣。賈檣千舶集鹽烟。高歌雨雪蒼茫外。獨臥雲濤浩蕩邊。忽憶故人東峽去。碧峰深處坐孤仙。</text>
<title>尹相公宅。遇其侄尹侯 澤 時自永柔遞歸。余亦自海西至。丙戌</title>,<text>臘梅前後各西還。京洛重開夢裏顔。莊叟不離濠濮上。阮家元在竹林間。燈明酒綠留賓地。雪盡春生繞郭山。從此往來無定日。百憂氷釋兩身閑。</text>
<title>銅雀江舍。奉呈晩靜相公。時公以特旨拜相。上章祈免不許。</title>,<text>天定金甌卜。經邦有大臣。輿情方踴躍。公意尙逡廵。霧罷江扉日。氷開野渡春。從今試舟楫。濟得幾多人。</text>
<title>重遊廣石濯熱亭</title>,<text>不害淹多日。名亭又得來。中軍擊鼓壯。小妓揳琴哀。草嫩爭春服。花低勸客杯。衰翁亦豪氣。醉袖拂山廻。</text>
<title>三月晦日。點馬巖水邊。</title>,<text>東君有何意。棄我欲先歸。况復他鄕客。那堪此日違。山花留絶壁。野水送餘暉。獨坐沙邊久。靑天空鳥飛。</text>
<title>李大來內挽</title>,<text>心知夫子喜文人。不惜傾貲酒食頻。今日白頭餘舊客。杏花還發郭南春。</text>
<title>示士彦</title>,<text>歷歷平生意。中宵獨語君。英雄難得地。事業不須文。驥老那追電。龍閑且臥雲。醉眠風雨過。醒後寂無聞。</text>
<title>高漢卿 後亮 來訪同賦</title>,<text>乾坤容我住。柳下此孤亭。齊物從莊叟。存身用易經。行吟萬楓赤。臥對一峰靑。靜夜鳴山溜。須君來更聽。</text>
<title>坡山曉發</title>,<text>客子出門晨霧昏。離離露草滿郊原。人隨馬去猶知道。月落雞鳴始有村。刦盜怕於逢猛虎。逋氓見或似驚猿。海西跋涉千餘里。水闊山高不可論。</text>
<title>寄申內翰學士</title>,<text>扁舟日暮倚楓林。積水西看接太陰。忽憶錦袍天上坐。應憐白髮海邊吟。魚龍寂寞深秋氣。星斗崢嶸獨夜心。縱有夢魂飛却去。五雲宮闕若爲尋。</text>
<title>龍淵</title>,<text>短籬茅屋壓龍淵。夜寂潛龍傍客眠。木落山容何峭絶。潮平月色更蒼然。秋田地稅搜氓戶。海國關征及賈船。明發又催西轉路。正愁蘆雪白漫天。</text>
<title>松堂村舍</title>,<text>往復迷中野。窮秋物色昏。行時一山路。宿處數家村。吏術終傷道。民情只乞恩。里閭煩餉客。雞狗夜相喧。</text>
<title>海度娘</title>,<text>漠漠海底沙。踏來那有跡。儂心爲舟楫。歡意作潮汐。</text>
<title>與主人別</title>,<text>每稱爲客苦。臨別却依然。更與燈前語。難成醉後眠。悲歌方雨雪。短策幾山川。自笑非鴻鴈。回翔此海邊。</text>
<title>橫銃子</title>,<text>蓬頭男子氣麤獰。鳥銃橫肩踏雪行。獵得雉獐歸自食。一生官吏不知名。</text>
<title>磨蛤村舍遣興 丁亥</title>,<text>草屋如蝸大。居人只自安。閉門常海口。飛艣或天端。野燒荒田黑。春陰積水寒。還同逐臭者。白首笑吾官。</text>
<title>獨夜</title>,<text>獨夜徘徊月在山。海天愁思杳茫間。扁舟地有烟波闊。孤島人兼鳥獸閑。把釣欲尋龍伯去。鳴琴且待水仙還。漁郞濁酒歌相勸。春氣無端上客顔。</text>
<title>遣興</title>,<text>落地身今老。凌雲氣亦衰。愧非豪傑士。虛此聖明時。驥志猶千里。鷦棲且一枝。秋虫自吟嘯。不必有深悲。</text>
<title>蕉窻小酌。與三淵抽韻同賦。</title>,<text>忽與三淵遇。西林日半墻。幽禽應客語。老菊似人香。詩得蕉窻好。談從雪岳長。塵埃九陌裏。誰識鳳歌狂。</text>
<title>槐陰堂。同主人吟寄 朴斐然道郁。用前寄鄭惠卿韻。</title>,<text>蟋蟀聲稀菊亦殘。層城十月雨催寒。此時西海憐孤臥。前日南山憶對看。聖世我今甘布隱。少年君豈樂田官。淮陰古有垂竿客。也識王孫自食難。</text>
<title>中泠村 戊子</title>,<text>出郭方知春意生。輕風淡靄弄朝晴。閑來跨馬身還健。老去看山眼更明。柳色自能催鳥哢。泉流似欲逐人行。十年未辦歸田計。每到郊村別有情。</text>
<title>自笑</title>,<text>自笑男兒性命孱。半生呑吐齒牙間。應嫌竊取虛名久。獨許全歸暮境閑。高枕一林春後鳥。閉門三日雨中山。故人住在蘆原上。問我何時可决還。</text>
<title>哭農巖公靈几。退而述感。</title>,<text>春初一語此江涯。約共花時上釣槎。誰道我來公不待。小樓春去亦無花。</text>
<title>同尹士源兄弟入三淸洞濯熱</title>,<text>絶壁聳千仞。長松無盡風。斯爲火宅外。却入玉壺中。濯髮水落澗。披襟雲在空。泠然欲輕擧。赤足踏烟虹。</text>
<title>寄大村</title>,<text>憐君一失脚。跅𧿇亦奇才。不謂衰年謫。何由故國廻。南雲如昨望。北鴈又今來。欲作燈前字。徘徊楚思哀。</text>
<title>夜坐</title>,<text>夜氣生虛閣。徘徊月在天。盈盈萬古色。悄悄一簾前。山鬼幽篁隱。城烏遠木遷。獨憐芳杜歇。搖落此徂年。</text>
<title>大浦村舍</title>,<text>垂老吾安放。乾坤此一丘。深村多樹木。荒歲損田疇。倦鳥先知夕。寒花小作秋。野人猶好意。酒熟勸淹留。</text>
<title>夜臥憶孫女病</title>,<text>想極仍成夢。憂深却自疑。方知爲客意。甚似在家時。尙喜前途近。還嫌此夜遲。雞鳴問雙嶺。落月又相隨。</text>
<title>利川途中</title>,<text>短日緣山路。村墟往往烟。雜氓喧聚市。寒女拾行田。川睦相連地。秋冬欲變天。獨吟征馬上。吾意亦蕭然。</text>
<title>送宋學士赴北幕</title>,<text>男兒胸裏氣橫盤。須得山川大拓寬。嶺北古來稱絶域。今君此去縱奇觀。東溟日月扶桑近。六鎭㫌旗出塞寒。壯志勒銘椽筆在。眼中長白一彈丸。</text>
<title>鄭潤卿 來僑 見訪。用宋人韻同賦。己丑</title>,<text>貧居恥作俗容顔。圖史蕭然獨掩關。谷口跫音迎好客。墻頭眼力到遙山。晴空白日孤雲弄。喬木東風百鳥還。聖代不妨爲老物。婆娑此地亦林間。</text>
<title>洪持平挽</title>,<text>天公無眼燭人間。故椓才賢喜福頑。痛哭平生洪學士。送歸明日桂陽山。若存玉署誰先入。虛道瓊林獨再攀。留得老兄垂七十。强收哀淚奉慈顔。</text>
<title>同諸子舊宮賞春</title>,<text>老我當春也不愁。更從諸子約同遊。上林樹色如雲盛。太液池波滿地流。對酒却思先后世。簪花多在少年頭。新鶯細草俱何意。到處相隨欲勸留。</text>
<title>用杜詩韻</title>,<text>君若壺乾我有衣。不多時日欲春歸。草間醉臥何嫌久。池上行歌稍覺稀。萬木自能承雨澤。五雲猶似待龍飛。興來此事唯吾輩。南陌東城更莫違。</text>
<title>題澄懷子鹿原別業</title>,<text>野老門前松逕斜。漁樵是處好生涯。客來雞犬中林響。春去棠梨滿地花。出郭無多二十里。依山有此兩三家。正思九陌風埃漲。寶馬金鞍逐鈿車。</text>
<title>遊廣石洞</title>,<text>行尋一溪轉。有路入靑林。石出太古色。川流無盡音。經春百草氣。欲雨衆峰陰。小酌山中酒。聊同黃鳥吟。</text>
<title>贈澄懷子</title>,<text>出郭纔三日。翛然便息機。野花隨地發。山雉近人飛。林下無賓主。塵中足是非。從君乞蘿薜。吾欲製初衣。</text>
<title>金守謙 慶門 見過。用明詩韻賦。</title>,<text>高枕常嫌俗。山扉爲子開。病將殘暑退。詩入晩晴來。果熟從他落。荷衰欲復栽。今晨出林鳥。問爾孰先回。</text>
<title>獨酌感興</title>,<text>獨坐聊深酌。詩成近楚騷。雨聲千樹落。秋意一峰高。衰世非無歎。微官豈作豪。西風太多力。短髮莫須搔。</text>
<title>唇病少愈。試筆排悶。</title>,<text>吾衰一何甚。不謂遽如許。百憂壯攻中。積欝生內癙。毒疔類酋腊。難用藥力去。經旬困鍼焫。將護賴二女。今朝稍覺歇。四體忽欲擧。回顧夢中來。此生誰所與。吾聞昔有人。聽樂之帝所。豈天完口角。持此爲還汝。平生干霄氣。方寸積以貯。從敎一吐出。放爲天下語。分明拜神惠。帝寵寧匪鉅。秋花立我側。好意不可拒。招我以早起。登高嘯儔侶。痛飮誦離騷。流響滿南楚。</text>
<title>迎冬北郊</title>,<text>白帝回金節。玄機轉應鍾。小春行告朔。太史報成冬。食黍齋三日。乘驪出九重。彼郊方有事。羣后亦云從。履運承陰令。虔誠展禮容。迎來元一氣。斂處故無蹤。此理存消長。惟人審吉凶。歲功由水德。神隲自天宗。布賞誠哀死。爲烝且勞農。唯應順時動。更待駕蒼龍。</text>
<title>寄金在禮 壽長</title>,<text>聞爾深爲六鎭遊。天寒飮馬豆江流。連城鼓角如相語。出塞山川亦自愁。妙筭應參元帥幕。新詩却在樂民樓。休言勒石非吾事。古有書生卽虎頭。</text>
<title>退憂堂次韻 庚寅</title>,<text>三月桃花浪正肥。白鷗飛上釣魚磯。客來偶被江村酒。聽盡流鶯臥不歸。</text>
<title>題竹西堂唱酬詩卷</title>,<text>元方兄弟兩爲難。詩社論才孰上壇。家乏百金常愛客。世爭千駟獨辭官。秋山太似高人潔。霜菊何如老子寒。舊閣再窺眞自幸。典刑猶得淚邊看。</text>
<title>九月二十九日夜</title>,<text>垂老傷時更百憂。夜寒燈火掩西樓。卽知是處難忘酒。直到明朝又送秋。慘淡薊門多坐甲。蒼茫海島幾藏舟。爲君欲請長纓去。無那雄圖已白頭。其二中宵仰屋獨歔欷。國事傷心見日非。備局謀猷桑土失。盛京消息羽書飛。早知外寇須乘釁。多恨同朝自殺機。雪岳故人深不出。百年天地一荷衣。</text>
<title>哭晦窩李尙書</title>,<text>勇於爲國約於身。今日看公亦古人。恢却眼前平世界。着來心上大經綸。誰知一病緣憂世。獨見餘恩在泣民。痛切玉音天奪速。聖朝終始此君臣。其二思將隻手轉艱危。熱血盈腔兩鬢絲。朝議一言爲砥柱。邊虞百計到城池。希文未遂先憂志。郭泰空傷殄瘁詩。北報似聞防海賊。九重今日欲憑誰。</text>
<title>十月初五夜</title>,<text>十月猶殘菊。孤燈此夜寒。便添蕭瑟意。徒作寂寥看。鴻鵠高天得。龍蛇大澤安。吾生百罹後。人事劇艱難。</text>
<title>十月初五夜 其二</title>,<text>夕月沉寒霧。冬天故自陰。時危頻破膽。歲暮一傷心。社稷吁如此。山河壯至今。袁安王室淚。寂寞謾沾襟。</text>
<title>卽事</title>,<text>短景方南至。窮陰已復春。雪中臨澗屋。梅下讀書人。有道須安命。無官可累身。朝來酒新熟。得句寄南隣。</text>
<title>趙侍郞令公喪愛子。哭之甚悲。要余詩以慰之。顧余傷於虎者。雖有語。未能爲慰。而適足以助其悲也。</title>,<text>老夫曾哭斷腸猿。今向公兒可忍言。墮地衆人稱克肖。待年親友約爲婚。篋藏舊服猶身㨾。架擲殘書只手痕。也識地中聞此泣。冥司還得顧家魂。</text>
<title>春事</title>,<text>春事已如許。種花微雨來。物皆霑一氣。吾自備三才。丘壑暮年樂。圖書淸晝開。天風時引去。獨上白蓮臺。</text>
<title>送三淵歸雪岳永矢庵</title>,<text>天下無憂地。其唯雪岳山。結庵千嶂裏。遺世百年間。有鶴應相守。騎牛又欲還。長安足塵土。不染玉爲顔。</text>
<title>元堂村小憇</title>,<text>失路吾安適。求田又此行。艱危無上策。磊落只虛名。匹馬西郊草。孤村四月鶯。樹陰聊暫憇。晴日看人耕。</text>
<title>示槐陰堂主人</title>,<text>此老常深臥。非君孰爲來。衆中殊齟齬。幽處却徘徊。草欲庭心滿。山當閣面開。何嫌𧬄子短。亦足倒騎廻。</text>
<title>奉送趙參議令公使日本</title>,<text>大坂當時秀吉都。血囊凶逆受天誅。至今民物誇豪富。鹽海銅山絶似吳。</text>
<title>奉送趙參議令公使日本 其二</title>,<text>倭京城內住倭皇。娚妹相傳百世長。力勢反居關白下。混人來覩使軺光。</text>
<title>奉送趙參議令公使日本 其三</title>,<text>江戶城高欲到天。引河爲帶四通船。市門白日穿人海。鼓吹雙行使節前。</text>
<title>奉送趙參議令公使日本 其四</title>,<text>蠻家女兒花揷頭。倚門迎客不知羞。嬋娟亦有傾城色。獨奈淫風類聚麀。</text>
<title>奉送趙參議令公使日本 其五</title>,<text>趙璧連城天下稀。摶桑日月讓光輝。蛟龍有力終難奪。只許相如奉得歸。</text>
<title>雨歇早出東門。向松山途中。</title>,<text>雨洗郊原淨。千畦一色同。馬行靑草際。人語白烟中。赤畏窺雲日。凉追度水風。松山亦歧路。小立問田翁。</text>
<title>送永川李使君</title>,<text>送君兄弟出。獨奈巷無人。駐馬餘三日。聽蟬滿四隣。朝廷得良牧。溝壑起疲民。詎敢論私恨。風謠慰所親。</text>
<title>招隱</title>,<text>桂樹生在山。所喜托深幽。苟非絶世士。焉得此中遊。被薜帶女蘿。枕石嗽淸流。跣足乘赤豹。偓佺爲我儔。手種大椿木。聊以紀春秋。頤神入玄牝。至樂無外求。生名卽亡身。徇物招愆尤。文繡豈不美。適足庮犧牛。山中誠可托。天下非我憂。東陵有盜跖。穎川有許由。</text>
<title>槐陰堂中秋望月。用團字。</title>,<text>客到君家月亦團。老槐陰下各憑欄。淸光最說中秋勝。盤古曾經此夜看。北斗半空河勢落。西風滿地桂華寒。停杯欲問蟾宮裏。吳質還應作夢難。</text>
<title>豆浦 壬辰</title>,<text>春江已如許。新浪綠油油。上出孤村樹。中橫萬里舟。吾心豈塵土。官事亦滄洲。突兀憑虛勢。誰能臥此樓。</text>
<title>洪佐郞道陳夜過余問疾。李汝久携酒踵至。懽然對飮。各賦一絶。夜深而罷。翌朝口占短律。錄呈兩公要和。</title>,<text>白社多吾黨。風流賴兩君。閑來初問疾。細酌遂論文。林動聞驚鳥。溪虛有宿雲。夜闌沙上送。星斗白紛紛。</text>
<title>永禧殿瞻望三聖影幀謹述</title>,<text>閟殿森嚴擁百神。絳紗深護御容眞。煌煌衮服三聯座。奕奕重瞳四照人。王業創成今社稷。聖謨承得大經綸。微衷却自嗟生晩。石奮曾爲漢祖臣。</text>
<title>疊君韻。和南隣洪，李兩詞伯。</title>,<text>識面非無衆。傾心獨向君。吾知玉可韞。誰使木爲文。世事多於草。閑情一似雲。閉門方午睡。林雨落紛紛。</text>
<title>寄鷗湖金徵君</title>,<text>此道橫千古。迷津有是非。子能知獨往。吾亦願同歸。小技名爲累。微官志與違。正思湖上坐。天闊看鳶飛。</text>
<title>李和仲自東湖歸示短律索和次之</title>,<text>聞君纛島遊。高興木蘭舟。滿目皆靑嶂。隨身一白鷗。詩成落日在。醉臥大江流。始覺滄洲上。元無此世愁。</text>
<title>七夕李和仲見過。贈詩和之。</title>,<text>牛女乘秋會。吾徒亦此亭。井梧無睡鵲。園草有飛螢。我自逃空喜。神其乞巧聽。支機石尙在。誰復問沉冥。</text>
<title>秋園感興</title>,<text>種菜消閑氣。寧嫌抱甕勞。土乾稀雨露。秋饉半蓬蒿。此老亦何得。吾生惟所遭。荒園理不理。臥覺閉門高。</text>
<title>初冬感懷</title>,<text>秋冬之際易生愁。百慮孤吟坐北樓。少日讀書初有志。殘年徇祿此堪羞。峰危獨自千尋立。泉細猶能萬里流。却指雲端掛初月。更從明處作銀鉤。</text>
<title>鄭惠卿袖詩來訪。喜而同賦。</title>,<text>烏紗騎馬走晨曛。少坐今朝又得君。白髮當春無好况。淸詩隔月有新聞。澗流决决初消雪。山氣濛濛已洩雲。谷鳥多情還似我。每從幽處輒呼羣。</text>
<title>官事畢。試步園中有作。癸巳</title>,<text>一旬鞍馬困塵泥。今日中園始杖藜。舊客不來空谷裏。春山宛在短墻西。多慙屈志非高士。尙喜安貧有老妻。寒勒小桃花未放。數枝風外向人低。</text>
<title>老杏</title>,<text>老杏摧殘只半身。數枝猶自作迎春。嫣然一笑春風裏。下有行吟白髮人。</text>
<title>雨後</title>,<text>得雨晴還可。春山滿意濃。好懷餘北澗。新約在西峰。詩酒閑中事。乾坤倦後蹤。此心同萬物。花鳥各爲容。</text>
<title>積翠臺暮歸口號</title>,<text>積翠臺高白日昏。落花多處更移樽。一杯留與花神飮。老子今歸卽閉門。</text>
<title>春晦日。差祭敬寧殿齋舍卽事。</title>,<text>高閣連雲白日懸。齋心不動坐如禪。杏花欲盡經宵雨。鶯語稀聞近午天。老眼乍明窺禁苑。新詩多感記芳年。東君與我應相識。每送歸時一黯然。</text>
<title>用錢仲文韻</title>,<text>層城斜日隱西林。苑樹千重結綠陰。寂寂鶯花三月盡。沉沉魚鑰九門深。乾坤至大能容物。犬馬雖微尙有心。自笑馮唐今白首。强將衰疾備冠簪。</text>
<title>寄歙谷趙使君</title>,<text>閉閤臨東海。方知傲吏心。三山行採藥。百里坐鳴琴。麥秀沙田潤。花濃峽戶深。澄江有佳句。和我白頭吟。</text>
<title>奉送李侍郞令公出按嶺北</title>,<text>雄藩寵擢黑頭榮。不賦西征賦北征。自是壺心有氷貯。須從草上看風行。建威鐵嶺千尋峻。流惠龍江萬里平。老德院前應駐節。至今邊土誦鰲城。</text>
<title>送咸陽李使君</title>,<text>一巷猶爲偪側歌。天涯此別更如何。亦知不耐三年久。誰道堪誇五馬多。我有夢魂先鳥嶺。君行風雨且江沱。秋闈物色雙鳧舃。早結吾王大網羅。</text>
<title>題畫</title>,<text>黃花靑鳥靑鳥坐黃花。似欲休羽翼。早晩入漢宮。瑤池有消息。野花黃蜂野花人不見。獨有一蜂知。無限幽芳氣。收來入蜜脾。</text>
<title>李生來訪。用唐詩韻。</title>,<text>莫笑貧居陋。山園足物華。苔庭一半草。夏木尙餘花。當午羣鶯寂。從風獨柳斜。何須畏空腹。餉子以靑霞。</text>
<title>奉寄北伯李令公</title>,<text>漢陽今夜月。北照樂民樓。羌笛關山曉。邊霜草木秋。威生千畫戟。興在一輕裘。鎖鑰唯公可。其如此別愁。</text>
<title>造紙署溪上。謹次晩靜相公韻。</title>,<text>歇馬當佳處。仍披石上襟。半山餘夕照。羣壑共秋陰。澗屋非凡界。樵歌亦別音。微官愧形役。猶許一長吟。</text>
<title>鄭惠卿於其王父母重牢宴。賦詩以志慶。輒和其韻爲賀。</title>,<text>良時執鴈報重廻。巹禮還兼壽席開。美玉種餘仍採得。仙桃結熟幾偸來。鳳和二老交鳴瑟。山作諸孫迭獻杯。依舊粧臺懸寶鏡。更將歌曲故相催。</text>
<title>鄭惠卿於其王父母重牢宴。賦詩以志慶。輒和其韻爲賀。 其二</title>,<text>高堂日與孝思長。壽席仍開九醞香。爭覩盛儀行舊巹。卽知黃髮是新郞。</text>
<title>直夜</title>,<text>今歲無多十月闌。三旬五雪不曾乾。北城跨馬來時黑。西閣懸燈直夜寒。垂老功名歸吏牒。平生志氣負儒冠。荒年祿食妻孥計。進退迷途更覺難。</text>
<title>疊森韻</title>,<text>天寒萬竅各悲吟。古栢參雲十丈森。度陌暝鍾初欲動。入門新月已先臨。災祥屢作靑臺警。雨雪偏於白屋深。仰視衆星環北極。有生誰不愛君心。</text>
<title>就直</title>,<text>通宵擁被縮如龜。悶見幽窻得曉遲。櫪馬屢驚風拔木。隣狵不吠雪封籬。月當子丑陰機弄。天轉西南斗柄垂。報道黃扉晨有事。又催冠珮趁班時。</text>
<title>謹次鹿川相公韻</title>,<text>世旣羣咻莫我知。歸來樂在小臺池。其心但覺休休是。此事何曾咄咄爲。山入太虛方峻極。水流平野自舒遲。只應進退關時命。東閣西疇一視之。</text>
<title>直夜口占。朝起錄奉李學士。</title>,<text>不厭頻來此。新知樂有隣。照分中夜燭。熏作滿腔春。積雪封簷瓦。殘星伴吏人。床頭一老竹。偃蹇似吾身。</text>
<title>還家。疊前韻奉寄李學士。</title>,<text>歸臥吾廬好。靑山與作隣。榼醪深斥雪。衡炭暗分春。末路誰知己。微官亦絼人。此生無貴賤。爲樂是閑身。</text>
<title>過東門志感</title>,<text>韋家花樹每春廻。花底朱絃送玉杯。只道眼前長此樂。不知泉下暗相催。床琴擲後君仍逝。隣笛吹時客獨來。華屋山丘一俛仰。詩成千古亦同哀。</text>
<title>內藏氷 時余以西部主簿。與京兆紫門官同監。</title>,<text>王命開凌室。輸氷萬力同。伐來淸漢上。藏得太陰中。一一裁都正。層層積益崇。森然羣玉府。幻出廣寒宮。但使分堅脆。休勞競始終。塡平方覺實。照徹却疑空。剩帶崑山雪。遙含曠漠風。臘窮交栗烈。陽伏賴疏通。御供須時用。官監獻歲功。丁寧愼鞭扑。天意軫民痌。</text>
<title>睡起卽事 甲午</title>,<text>枯腸得酒一醺然。曝背南簷穩晝眠。夢裏不知山鳥語。杏花消息暗相傳。</text>
<title>閉門</title>,<text>閉門消永日。多病惜餘春。燕語如知我。花飛故着人。相逢誰好客。一去是良辰。萬古流觴地。空歌懷涉溱。</text>
<title>東翁挽</title>,<text>一病憐君臥巷東。簞瓢垂老覺全空。世何樂事歸吾輩。天亦窮年困此翁。手撫孤兒停柩側。哭收殘藁閉箱中。不知泉下論文會。蕉谷還能在日同。</text>
<title>感懷</title>,<text>此世供悲苦。終天痛未消。有親曾莫養。亡女竟難招。夜雨寒泉響。秋霜弱蕙凋。仍傳老婢沒。南哭海雲遙。</text>
<title>過金澤甫山居</title>,<text>寂寞三間屋。乾坤此澗阿。貧居絶烟火。高興亦雲蘿。一水通來往。羣峰響嘯歌。柴門如畫裏。赤葉照人多。</text>
<title>過王十里村</title>,<text>落日淡如鏡。歸人平野邊。蒼烟分草店。白水聚芹田。獨樹眞堪畫。寒山亦可憐。浮生百憂惱。出郭一蕭然。</text>
<title>贈聖運 趙昌會</title>,<text>霜天星斗氣高寒。小酌燈前語夜闌。縱得留君成十宿。此心終作夢中看。</text>
<title>奉送義州金府尹</title>,<text>名儒豈合去朝廷。要得西門夜不扃。地絶城臨當路塞。天虛江動統軍亭。圖成蜀道無遺筭。筆落燕山可勒銘。帳底葡萄春酒熟。鐃歌一曲臥堪聽。</text>
<title>遠心庵</title>,<text>不盡東南色。諸峰朝一庵。雲嵐夕自入。星斗夜相參。息景常中臥。凝神獨內含。何妨作聾叟。浮世足呢喃。</text>
<title>漢江舟中。口號贈汝九。兼示聖運。</title>,<text>行人欲發馬頻嘶。柳外移舟白日低。撩亂離愁寄春色。朗州南去草萋萋。</text>
<title>與高漢卿出遊淸心亭</title>,<text>病起三年半死身。王孫臺榭去尋春。婆娑水際多游女。邂逅花間卽故人。岳翠欲禁雙鬢雪。松風先落滿衣塵。天敎此地容吾輩。老眼方知出郭新。</text>
<title>亡女初朞日</title>,<text>歲月如隙駟。今日忽已朞。禮制卽有限。此情無盡時。怳忽爾在側。回顧却然疑。筵几寄形影。虛想不可持。猶幸有所憑。胡忍遽去之。哀哀汝老孃。酒食手自爲。勸爾爲一嘗。旣撤那復追。阿郞亦千里。情痛兩心知。顧余朝暮身。衰病困負玆。邇來意多違。窮處輒爾思。爾何不我待。留作數年遲。徒令兩老存。筋力欲倚誰。平生孝愛誠。念此當自悲。魂其無或遠。生死願我隨。</text>
<title>次金川洪使君映水樓賞花見懷韻</title>,<text>使君臥處花滿樓。無事自作逍遙遊。水雲朝入訟庭曠。山雉晝鳴官舍幽。讀書何曾學吏術。爲政但欲解民憂。柳亭此夜初生月。斟酌衰翁別後愁。</text>
<title>得製述官漫題</title>,<text>平生蹤跡寄鮎竿。尙許三爲製述官。骯髒卽知招謗易。文章早覺致身難。宿雲滿地山家曉。高柳多風水閣寒。偃臥此中還强起。白頭羞殺舊衣冠。</text>
<title>憶東翁</title>,<text>昔子邀不來。令我苦回首。不知九原下。能得會心否。顧此老無侶。殘生耐衰朽。嵂兀半死栢。獨存風霜後。悠悠若或忘。思至忽哀叩。重是平生故。豈無他少友。幽居荒三逕。閉門寂已久。歎息撫斯世。高才更誰有。</text>
<title>與潤卿訪澤甫山居。登後岡對酒。用山字。</title>,<text>亦有公卿貴。誰能臥此山。岸巾孤嶂外。留客萬松間。草坐分幽趣。村醪各醉顔。吾廬在谷口。緩步鳥同還。</text>
<title>睡翁庭前。有老枸杞一樹。枝葉甚盛。布陰滿地。翁年今八十。精力不衰。自作樂貧歌。其聲若出金石。余聞而壯之。用李重叔韻。走筆以贈。時乙未九月十一日也。</title>,<text>塵間也有玉壺翁。飽食千年枸杞紅。白髮滿頭纔數寸。樂貧歌罷臥西風。</text>
<title>自白麓暮歸。夜與同孫燈下對酒。醉後作。</title>,<text>下山尙餘興。燈下列壺觴。薄酒亦一醉。寒花無盡香。罷官今跡逸。垂老且身强。他日知吾意。翁孫此樂長。</text>
<title>西臺</title>,<text>白雲峰上白雲飛。山暎樓前半夕暉。三日尋源猶不盡。西風吹我欲東歸。</text>
<title>曹溪步虛閣</title>,<text>王子天遊遠。空山漫寂寥。寒流響虛閣。秋草沒虹橋。庵毁無居衲。林昏不見樵。傷心綠蘿月。誰復夜吹簫。</text>
<title>高國美見過。用杜詩韻。</title>,<text>黃花故不發。始覺待君過。世路自車馬。吾居唯薜蘿。秋聲萬葉下。老興一杯多。墐戶新功了。風霜亦奈何。</text>
<title>高國美見過。用杜詩韻。 其二</title>,<text>貧居見客始開關。却坐丹楓黃菊間。擧世皆嫌吾白髮。唯君獨愛此靑山。寒虫抱石猶秋語。夕鳥投林似昨還。萬事不如從所好。要人忙處散人閑。</text>
<title>秋盡日。與高國美，鄭惠卿，鄭潤卿有約。兩鄭不來。國美獨至與賦。</title>,<text>九月天寒鴻鴈悲。西風吹斷木蘭枝。回看此日眞堪惜。一會諸君半失期。好事世間難稱意。孤懷秋後欲無詩。蒼山愛汝同吾瘦。屹立霜空偃蹇姿。</text>
<title>又用歸字送秋</title>,<text>惜秋還不怨秋歸。縱駐終當與我違。且喜故人同一醉。尙看佳菊有餘菲。輕雲作雨無多點。落葉隨風盡倒飛。客去酒醒明日意。閉門吾亦順天機。</text>
<title>西樓</title>,<text>西樓橫萬古。着我臥看書。廓落九州外。蕭條三代餘。身甘同草木。志欲小軒車。獨愛簷前月。氷壺相暎虛。</text>
<title>奉送李參判使燕</title>,<text>吾衰不復夢中原。獨有悲歌拍酒樽。東土使臣猶此役。大明遺老更誰存。衣冠一變氊爲帳。山海虛開鐵作門。萬里飮氷須努力。傷心人事欲無言。</text>
<title>卽事</title>,<text>冬日照南榮。與我作暖熱。炙背坐移時。獻君非妄說。富家故多事。寧知此味別。寄形短簷下。放神八極闊。嚴霜摧萬木。天意亦有殺。窮陰方塞路。閉門吾不出。</text>
<title>塞下曲。寄申評事。</title>,<text>將軍威令劍如霜。書記雄才草檄忙。從此北門邊警息。漠南先走左賢王。</text>
<title>塞下曲。寄申評事。 其二</title>,<text>六鎭相連鼓角鳴。黃雲多處是兵營。窮冬雪塞千重嶺。探騎唯通一道行。</text>
<title>塞下曲。寄申評事。 其三</title>,<text>玉帳孤眠磧雪寒。仰看北斗憶長安。歸心欲寄邊烽去。疊嶺摩雲度却難。</text>
<title>嚴彝仲 義吉 挽</title>,<text>尙憶西樓聽楚吟。危絃欲斷更悽音。崢嶸賈島窮詩骨。寂寞君平賣卜心。萬事不期秋葉散。九原無路夜珠沉。人間白首哀殘喘。風雨蕭條古竹林。</text>
<title>亡女生日志感</title>,<text>酒食依然舊晬盤。寢房無主雪窻寒。應知肹蠁魂猶在。不作爺孃眼裏看。</text>
<title>臘日</title>,<text>臘日今年太苦寒。南山北岳雪巑岏。窮陰短景蒼茫意。古木棲鴉寂寞看。百草受鞭春得動。誰家擊鼓蜡爲歡。少來志氣顚毛盡。燈火高樓又夜闌。</text>
<title>明谷崔相國挽</title>,<text>一臥郊扉病骨寒。戀君唯有寸心丹。不知玉體今何似。北斗中宵拜獨看。</text>
<title>明谷崔相國挽 其二</title>,<text>鹽州醉客記霜天。平遠堂高月在筵。障上聯珠三十韻。獨摩遺跡似當年。</text>
<title>見燈花口占 丙申</title>,<text>不識燈何意。今宵爛作花。病應無幾日。春已到吾家。世故從氷釋。天心見草芽。閑居萬事足。誰似此生涯。</text>
<title>送李和仲歸覲善山</title>,<text>莽莽出關路。行行遊子吟。孤雲橫鳥嶺。落日滿烏岑。喜動老萊服。春生靑竹林。終須一團聚。兩處倚閭心。</text>
<title>北山歸路小坐</title>,<text>山遊意不盡。且復川上坐。看山亦有情。衆峰皆向我。</text>
<title>金道以此君軒對酒。次士修韻。</title>,<text>不欲東門路。那堪又賦詩。平生華屋處。此意古人知。竹下風猶在。槐陰德未衰。相看且復坐。春入舊行巵。</text>
<title>奉寄關西趙廵相</title>,<text>白日懸心去。看看又浿西。應知客枕夢。亦有子規啼。箕範千年化。棠陰一路齊。題詩付歸驛。病起草萋萋。</text>
<title>奉寄水原宋使君</title>,<text>一病三年別。隋城春草生。那堪近寒食。獨臥聽新鶯。關輔分雄邑。軍容翊上京。風謠聞已動。太守本神明。</text>
<title>孟汝郁見邀於白蓮峰。與諸子呼韻共賦。</title>,<text>客有不俗者。招呼三洞間。提壺坐芳草。擧扇指遙山。高鳥靑天闊。幽花白日閑。詩成却怊悵。更欲送春還。</text>
<title>春盡日。與諸子入三淸洞。用杜詩韻。</title>,<text>吾徒勝事此溪濱。每到林泉眼更新。我自賦詩留落日。君能賖酒酹餘春。世間亦有三淸地。天下難逢一可人。愛爾石頭松獨立。百花凋後見精神。</text>
<title>兩鄭生有白蓮峰之約。屢退其期。今又以雨辭。獨臥有吟。</title>,<text>人生開口一何難。屢易佳期興且闌。好雨誰知翻見阻。淸樽縱對不成歡。可憐白髮供愁了。無數靑山入夢看。萬事手中吾杖在。獨行終亦到天壇。</text>
<title>燈夕</title>,<text>西來瑞氣雪山長。此夜千燈向法王。萬戶樓臺深隱影。九霄星月爛交光。仰看綠樹風皆動。前有金樽酒復香。老子學人聊復爾。杏壇高處臥平床。</text>
<title>李判書挽</title>,<text>少日詞林望。中年政事才。廟堂多密贊。刑獄獨明裁。竟未良猷盡。何曾大用來。惜哉那復得。輿誦所嗟哀。</text>
<title>李判書挽 其二</title>,<text>末路元孤立。平生獨主知。此心天可質。何事或相疑。一步台階近。明年洛社期。病中憂國意。翻作九原悲。</text>
<title>李判書挽 其三</title>,<text>風海乘槎日。看公坐若尸。國華千里照。臣節百靈知。日域今如夢。蠻兒亦見思。餘生撫往跡。淚落篋中詩。</text>
<title>恕庵申學士挽</title>,<text>志士故心長。遠爲千載期。聞君屬纊際。猶自誦陶詩。讀書不得足。此語何太悲。平生破汗牛。自視若無之。達觀固委化。遺恨還在斯。留作身後訓。執手有孤兒。庭前指老槐。待爾抽新枝。</text>
<title>少林窟</title>,<text>杳窱千年窟。中含六月陰。臨流初下馬。倚石一披襟。赤日行人倦。蒼苔坐佛深。靈泉用不竭。分與沃煩心。</text>
<title>白嵋洞趙使君酒席。次壁上三淵韻。</title>,<text>赤日蒸天地。車塵漲一城。西山方在眼。五馬欲無情。玉軸森相對。氷壺湛自盈。風蟬引秋響。憐汝亦孤淸。</text>
<title>寄竹里諸公</title>,<text>老夫多病氣消亡。自得君來便欲狂。竹里日過猶不足。雲臺秋宿更難忘。高軒此夜何人語。一雨西風萬木凉。卽事會心寧在遠。三淸水石是吾傍。</text>
<title>秋興</title>,<text>白日無停景。蒼山又夕陰。流年却回首。萬事一驚心。短髮兼秋盡。孤懷入夜深。墻西有老木。容汝衆棲禽。</text>
<title>趙郞自嶺南歸。旋有赴幕之行。詩以爲別。</title>,<text>此夜樽前別更難。靑燈白髮耿相看。憐余性命唯憑几。嗟爾生涯半據鞍。嶺月向人偏作照。天霜何地不爲寒。故衣在篋誰當補。游子風塵恐歲闌。</text>
<title>憶三淵</title>,<text>忽憶還山客。荷衣帶女蘿。秋懷林臥獨。歲計粟收多。隍鹿方爲夢。冥鴻孰可羅。何由乞神瀵。一酌起沉痾。</text>
<title>九日</title>,<text>伏枕三年此水濱。登高誰與作佳辰。生憎白髮動隨我。可惜黃花遙向人。西出聞君收稻豆。東歸有客戀鱸蓴。高歌獨酌還酣興。且樂樽前見在身。</text>
<title>金士修見過。排韻同賦。</title>,<text>萬木霜凋盡。孤芳菊亦殘。天時何敢怨。吾道本多寒。自古完名少。惟人末節難。秋山有正色。留子却同看。</text>
<title>燈下看劍作</title>,<text>有劍將何用。挑燈且一看。朱雲請借日。方覺漢廷寒。</text>
<title>惜秋用前寄國賓韻</title>,<text>惜秋無幾送將廻。蕭瑟乾坤白髮哀。東郡扁舟聞上峽。北山寒菊失登臺。祭豺月盡方爲獵。賓鴈霜高更不來。從此閉門甘寂寞。草玄惟愧子雲才。</text>
<title>卽事</title>,<text>冬日光微薄。猶能作我溫。短簷還可坐。寒雀亦相喧。有守當安命。無營且放言。荒庭不須掃。誰肯顧柴門。</text>
<title>漢江亭子</title>,<text>絶岸臨無地。孤亭峭以寒。意從江外遠。詩到雪中難。野店渾埋樹。漁舟欲折竿。遙岑不復辨。半入暮雲端。</text>
<title>自遣</title>,<text>糲飯鹽菁菜。充飢亦自甘。何須肉食貴。未覺縕袍慙。白日心孤映。蒼山氣與參。此間天地大。高臥一迂男。</text>
<title>歲除日竹谷用滄溟韻</title>,<text>昨日書相問。迎春已有期。却憐吾病甚。且願此暉遲。未可辭多酌。那能闕一詩。回頭語諸少。爾到白頭知。</text>
<title>高漢卿在文城任所。寄書問訊。詩以答之。</title>,<text>伏枕吾猶病。山扉悄不開。歲從今夕盡。書自故人來。此別何時合。殘生萬事哀。東風舊遊地。雪水動春臺。</text>
<title>溪南用少陵韻示惠卿 丁酉</title>,<text>今朝風日始開扉。縱道春寒力亦微。澗水涓涓纔到彴。峰雲冉冉欲生衣。久知地僻羣囂絶。且覺身閑外事稀。君但能來吾不出。臨流酌酒興誰違。</text>
<title>洪君則第。同諸公用杜詩韻。</title>,<text>君家春菜綠盈盤。更有新楊引客鞍。令節壺觴那可廢。暮年懷抱却相寬。泉流活欲平池滿。岳色微生暝郭寒。莫恠老夫來力疾。世間無地覔玆歡。</text>
<title>卽事</title>,<text>經旬積雨滯窮廬。披髮床頭臥自如。平地水流多沒馬。半空雲氣或騰魚。悠悠閱世羣囂外。寂寂看山一笑餘。早識閑居眞有味。閉門寧歎出無輿。</text>
<title>對竹有感作贈同孫</title>,<text>誰使爾盆小。笋生還倒垂。終須養正直。上作拂雲枝。</text>
<title>直義盈庫 時爲主簿</title>,<text>有守還空庫。蕭條早放衙。明燈表直舍。寒杵雜閭家。側砌羣虫入。荒池短柳斜。吾詩不可廢。小吏覓秋花。</text>
<title>重陽日。送密陽洪使君。</title>,<text>此夜忽怊悵。鴈聲知暮秋。我心如片月。先照嶺南樓。老境兼離恨。專城也客愁。黃花一樽酒。不得勸君留。</text>
<title>澄閣守申夜。用香山韻。</title>,<text>牢落乾坤此禿翁。獨將襟抱許君同。相招岳北寒雲外。一笑城南夜雪中。已報梅花先臘候。還憐酒色似春空。醉眠我不三虫怕。年少從他守古風。</text>
<title>初度日。趙郞携酒來勸。</title>,<text>昔時雙勸酒。今日獨郞來。豈不思親養。重泉無此杯。</text>
<title>讀金英哲遺事 金永哲。平安道永柔縣人。戊午深河之戰從軍。陷虜中有妻子。逃入皇朝。居登州亦有妻子。後潛附我使船東還。則家業一空。爲慈母山城守卒而死。年八十餘矣。余甚悲之。爲立傳。</title>,<text>鐵石金英哲。千秋事可悲。一心唯父母。兩國亦妻兒。竊馬穿山險。潛船越海危。生還反爲客。老死守殘陴。</text>
<title>自東門夕歸抵柳下作却寄士修</title>,<text>暝踏東門雪。翻思昔醉歸。陳蹤猶在目。老境易霑衣。山木參雲直。村烟傍郭微。還憐獨臥處。牢落一柴扉。</text>
<title>金莘老席上。用唐詩韻。戊戌</title>,<text>二月連三月。春陰故少晴。杏花寒且發。黃鳥午多鳴。跨馬東風至。開樽萬事平。還憐少兒女。鬪草度淸明。</text>
<title>弼雲臺。用王維韻。</title>,<text>列坐風巾爽。蒼松石壁間。可憐金氏宅。偏得弼雲山。聽鳥如相語。看花未遽還。東君欲問爾。此世幾人閑。</text>
<title>出龍山</title>,<text>東風亦多力。莽莽捲雲沙。夜雨添山色。春寒少杏花。衆知倉市路。吾愛野人家。南浦生新浪。翻思放一槎。</text>
<title>朴士賓宅。與諸子會集有作。</title>,<text>昨飮十字橋。餘興指北麓。羣賢總如期。亦有來不速。君家信幽絶。入門芳草積。淸暉汎綠池。鳴鳥萃嘉木。掇花煎雪糕。愛此香口腹。新詩不肯出。寫盡一壺淥。鄭子坐盤礴。戲筆作數幅。蕭疎松石氣。風韻自不俗。四座各傳玩。聊可洗心目。何來風外香。吹我襲巾服。</text>
<title>楊州道中</title>,<text>浪出非長計。今年又此遊。追人及牛耳。信馬到楊州。遙野將山去。斜川抱日流。吾非牧民者。到處問來牟。</text>
<title>屯湖</title>,<text>晩泊依沙際。篷窻虛自明。檣頭懸月色。枕底轉灘聲。天地身何眇。江湖夢亦淸。故園嗟婦子。應念此舟行。</text>
<title>爲卜亡女葬地。因哭俊孫墓。</title>,<text>秋草埋孤魄。衰翁哭短暉。吾今反羨爾。母子得相依。</text>
<title>題臨陽公子水樓</title>,<text>萬刦元泡幻。繁華一小樓。終無騎鶴返。只許別人遊。哀壑多生響。寒花亦欲愁。隣僧時獨過。落日在溪頭。</text>
<title>重陽日。北郊卽事。</title>,<text>不作登高興。蕭條此澗阿。山風何太急。野菊只空多。雨色燈相照。雲寒鴈一過。天時正搖落。客意有悲歌。</text>
<title>送人出守定州</title>,<text>使君西出躍胡騮。宣郭之間是定州。李廣才應作飛將。班超相自合封侯。山川直走龍灣地。草木傍連椵島秋。可笑此翁飄素髮。小囊猶得貯殘籌。</text>
<title>贈尹士源</title>,<text>白首吾猶在。看君亦老蒼。樽前撫往事。淚外送重陽。微月虫鳴室。回風葉墮墻。獨憐霜後菊。終不改淸香。</text>
<title>奉送金大諫出宰安邊</title>,<text>淸時諫長亦爲州。此去能分聖主憂。自有君家濟川手。先從鶴浦試操舟。</text>
<title>奉送金大諫出宰安邊 其二</title>,<text>駕鶴樓高天半開。使君親奉板輿來。直將鐵嶺爲靈筭。更取滄溟作壽杯。</text>
<title>杜堂口占。贈鄭孝源。</title>,<text>故人邀我就丙舍。知我平生志在野。田家九月收晩稻。擊鼓迎神作秋社。粤瞻喬嶽起崚嶒。峰回水抱祥氣凝。漫山已老樊侯木。下馬猶稱董相陵。高齋一臥忘十日。濁醪白飯風味別。酒酣擊節秋水篇。南華老仙有奇筆。看君玉貌未弱冠。鄧林一枝參雲漢。公侯代興此可徵。鸞鵠應知卵不毈。君不見老農積穀高京坻。只在春耕不失時。願君努力更讀書。鄴侯萬軸無闕遺。大鵬摶風九萬里。老夫畜眼行見之。</text>
<title>李叔章挽</title>,<text>阿爹病不知。只謂兒暮出。哀哀一拊棺。獨有魂入室。</text>
<title>次澹軒見贈韻</title>,<text>萬事吾今臥。乾坤獨此亭。長髯閱世白。老眼得君靑。嶽立還相對。泉流亦遠聽。不妨披葉坐。風落滿苔庭。</text>
<title>寄南巷寓居</title>,<text>殘雪柴門路。東風水復春。空聞鳥求友。遂覺巷無人。蜡飮難爲樂。鷦棲獨守貧。可憐霜鬢色。不與柳條新。</text>
<title>高枕</title>,<text>高枕從憂樂。平生此北涯。貧於今日甚。學得暮年加。臘雪融山郭。春流響澗沙。党家何足問。風致在煎茶。</text>
<title>李生 秉綱 來見。自言居藍浦。今將還歸。求詩甚懇。口號贈之。己亥</title>,<text>羊角山高山有雲。山中麋鹿可爲羣。人間但見藍田畫。病臥春風却送君。</text>
<title>送同孫出往松隴</title>,<text>骨肉如逢亂。分離又此行。去留同一涕。衰病尙餘生。野日當寒食。春禽有和鳴。應知九原泣。念我獨居情。</text>
<title>題達摩面壁圖</title>,<text>當面不見壁。此心何洞然。空留水中月。隻履杳西天。</text>
<title>金莘老僑居與余相近。卽朴南原向所住也。賦詩以呈。用贈南原韻。</title>,<text>避逅皆相識。開顔賴北隣。敢云天下士。終不市中人。花動前宵雨。雞鳴一巷春。閑來但飮酒。莫恠懶衣巾。</text>
<title>鹽谷七歌</title>,<text>有客有客字道長。自謂平生志慨忼。讀書萬卷何所用。遲暮雄圖落草莽。誰敎騏驥伏鹽車。太行山高不可上。嗚呼一歌兮歌欲發。白日浮雲忽陰結。</text>
<title>鹽谷七歌 其二</title>,<text>有妻有妻自結髮。百事傷心但琴瑟。食荼如薺無慍色。微子吾能得今日。愧無寸報慰餘生。獨有前期指同穴。嗚呼二歌兮歌正悲。此意可憐天或知。</text>
<title>鹽谷七歌 其三</title>,<text>有女有女在九原。想爾抱恨爲寃魂。上有父母下兒女。哀哉不忍聽遺言。經霜老木猶未死。縱復花開可庇根。嗚呼三歌兮歌轉惻。麥飯何由作寒食。</text>
<title>鹽谷七歌 其四</title>,<text>有孫有孫寄松溪。不言臨老各東西。但願流離不廢學。袖中紫陽書獨携。子規夜啼棠梨葉。東風野水草萋萋。嗚呼四歌兮歌斷腸。怳惚汝母來我傍。</text>
<title>鹽谷七歌 其五</title>,<text>我家北山前溪流。柴門獨柳立水頭。綠陰滿地風散襟。高枕終年不下樓。無端一去騎土牛。此洞之人豈我求。嗚呼五歌兮歌悵佇。君胡不歸山鳥語。</text>
<title>鹽谷七歌 其六</title>,<text>數年邦厄荐饑疫。我獨何能免漂泊。窮居不死誠自幸。眼看積殍橫九陌。春陰連日不見陽。破窻夜眠聆雨滴。嗚呼六歌兮歌激昂。漆室之憂况廟堂。</text>
<title>鹽谷七歌 其七</title>,<text>地不生草宅近市。終日嘵嘵錮人耳。朝來出門臨大道。車馬相逢問誰是。短衣怵惕不敢前。歸臥床頭有老子。嗚呼七歌兮歌復歌。哀樂從天可奈何。</text>
<title>洪山陰敬叔挽</title>,<text>子豈風塵物。天生玉雪標。抱關中歲苦。踰嶺一麾遙。客沒還他邑。民思尙後謠。有詩曾莫寄。聊作楚魂招。</text>
<title>峽西</title>,<text>海色環三面。民居共一村。燒畬皆遶宅。矖網半遮門。白浪兼風惡。蒼烟每日昏。可憐窮絶處。人物寄生存。</text>
<title>夜臥念亡女及俊孫。不勝悲咽。口占述感。</title>,<text>此生終未割情根。伏枕中宵暗淚痕。痛爾不曾來入夢。九原今亦似無魂。</text>
<title>冬至使別章</title>,<text>王事無夷險。嚴程病不辭。寸忱憂主日。衰鬢出門時。東土何多困。中原有許悲。誰知此別恨。寥落臥天涯。</text>
<title>次李使君詠海韻</title>,<text>從古誰窮此水源。浩乎其大欲無坤。四維割得東南盡。百谷朝來日夜奔。鰲極上撑乘積氣。金波中盪浴初暾。井蛙可笑玄虛賦。海若猶難說化元。</text>
<title>哭亨甫</title>,<text>君病吾衰別語悲。居然哀訃落天涯。如何不待生相見。却指重泉作後期。</text>
<title>海村</title>,<text>大口今冬絶不來。漁磯上下莫爭隈。猶看藿葉生能早。但使商船稛載廻。</text>
<title>見李使君答書。云歸計已决。不覺悵然。爲賦短律一篇。寄呈使君。庸抒惜別之意。庚子</title>,<text>自有魚羹飯。方知五馬輕。何曾撓此志。且莫疾其行。單父琴初歇。王孫草已生。天涯餘白首。去住若爲情。</text>
<title>東竺寺</title>,<text>夜宿最高頂。衣巾生白雲。時看竹影動。但得海濤聞。塔已千層立。燈惟一點分。西來卽此意。說法亦徒勤。</text>
<title>余作長鬐之行。同孫送至朱田還歸。小坐原頭。飮酒一杯。書以贈之。</title>,<text>好去吾孫子。吾歸爾復迎。他鄕仍小別。暮境更深情。野日朱田滑。春天碧海明。停輿一杯酒。且對白鷗傾。</text>
<title>慶州途中</title>,<text>官事敢言病。又復尋此路。老馬亦已倦。亭午越柳浦。邈矣傍崦村。危哉臨海樹。長風鼓巨浪。忽若萬馬驅。餘沫吹倒人。氣勢吁駭怖。漁家盡腥臭。曝魚屋上煦。居人面髮黃。出沒同雉兎。南州稱炎德。觸目殊可惡。顧余欲何求。衰疾困馳騖。微官豈所願。實爲妻子誤。隨緣且黽勉。撫跡多感遇。孤懷近寒食。春草滿丘墓。</text>
<title>次同孫寄詩韻</title>,<text>此夜兩相憶。徘徊山月低。別懷吟更苦。歸路夢猶迷。黃鳥鳴初至。蘼蕪綠欲齊。憐渠詩語好。似學阿翁題。</text>
<title>寺夜</title>,<text>佛燈孤照夜。僧梵悄無聲。獨臥千峰靜。遙聞一澗鳴。蕭條客塵息。寂寞道心生。許掾耽山水。從來豈宦情。</text>
<title>南來半歲。親舊相繼徂謝。不勝悲愴。抆涕有作。</title>,<text>坐覺南來歲月忙。故園親舊日凋亡。回看此世誰相識。獨有餘生只自傷。客裏閉門寒食近。天涯灑涕暮雲長。歸時定似遼東鶴。物是人非更斷腸。</text>
<title>寒食</title>,<text>寒食今年更可嗟。一官流落此天涯。海山故作支離雨。村樹纔開冷淡花。叵耐歲時銷客土。却思春物滿吾家。淸明上巳堪行樂。京洛繁華士女誇。</text>
<title>久滯月庵。將歸阻雨卽事。</title>,<text>靑山亦有意。小雨欲留人。臥聽雙禽語。君歸空復春。</text>
<title>夕坐吟示數子</title>,<text>隱几山方寂。微吟池閣虛。薄雲初日落。芳樹尙春餘。白首堪爲吏。玄亭賴起予。誰知漆園叟。孤憤出奇書。</text>
<title>卽事</title>,<text>雨意沉山日半斜。蛙鳴多在野人家。誰知一種閑情緖。落盡庭前躑躅花。</text>
<title>水碓洞</title>,<text>出郭無多地。尋山且緩行。孤峰生雨氣。亂石隱泉聲。細酌溪邊坐。遙看壠上耕。蕭條此臯壤。聊自寄幽情。</text>
<title>麥村</title>,<text>舟楫兼鞍馬。吾行又此還。初從雲水際。轉入野林間。麥熟田家樂。蠶眠桑者閑。傍人不用指。自識海邊山。</text>
<title>小峰臺下小憇成睡</title>,<text>石壁蒼松雲日凉。頹然一枕息吾忙。夢爲白鶴東飛去。不覺滄溟萬里長。</text>
<title>池上吟示同孫</title>,<text>欲別終難捨。相携且遶池。羣魚出聽語。似識此心悲。</text>
<title>憶同孫</title>,<text>想爾今應到。升堂不喚孃。猶殘手中線。何忍便開箱。</text>
<title>聞今日亡女永窆。而身在千里外。不得往哭。口占一絶。和淚而書。</title>,<text>撫柩終非面。天涯况遠思。可憐諸稚意。看作在堂時。</text>
<title>馬病</title>,<text>我病爾亦病。方知人馬同。朝芻須易水。夜櫪爲障風。可惜霜蹄澁。猶看老骨雄。春來一鳴躍。千里草連空。</text>
<title>余生日。官吏等奉以酒饌。時余病少愈。强飮一杯。醉後作。</title>,<text>他鄕再得我生辰。落地今爲老病身。萬事都歸一夢幻。雙眉猶帶舊精神。高齋几杖看當雪。小吏壺觴與作春。倦矣海山多刺眼。還家更憶此留人。</text>
<title>早發達城</title>,<text>驪駒欲發却踟躕。蓮幕前宵滿意娛。過去樓臺如夢寐。看來哀樂一須臾。雞鳴獨樹初辭店。雪沒危橋更問途。行色此時堪入畫。却嫌身外帶車徒。</text>
<title>金山途中</title>,<text>西征三日越重關。路入靑冥嶺峽間。雪裏相逢皆是客。天邊忽出更何山。行人每㥘孤村宿。倦馬先思半道還。獨有辛勤此來意。金陵縣裏一開顔。</text>
<title>蔚山客舘卽事。賦詩奉呈趙廵相。己丑</title>,<text>澤鴈哀鳴公出廵。東風一路轉熊輪。四封率舞咨諏地。萬木平分蔽芾春。新雨作恩能潤物。好山如約盡迎人。淸尊畫戟生高興。白髮堪誇入幕賓。</text>
<title>伏蒙廵相投示與東京李府尹唱酬之作。徵余拚和。不揆鄙拙。輒敢次韻奉呈廵相節下。仍要轉示府尹令公。</title>,<text>淸明上巳不多旬。客裏春遊悵莫因。且與海山留作別。每當風月輒思人。荊州鎭得羊公重。夔後詩看杜老神。花發雞林須一醉。臥聞連夜雨催頻。</text>
<title>次朴斐然寄贈韻</title>,<text>毿毿官柳弄輕柔。天日微暄野氣游。可笑子猷寧記馬。獨憐王粲更登樓。故園親友三年別。窮海風烟萬里愁。客意又驚寒食近。杜鵑花發蔚山頭。</text>
<title>將向慶州。行到鹽浦作。</title>,<text>深居似拘幽。出野方脫然。春風拂面來。衣袂何翩翩。馬影落無底。碧海當我前。雲濤一浩蕩。中有萬里船。憐渠漁採苦。性命蛟鰐涎。猶勝世間人。百事動相纏。白鷗忽飛去。飄若雲中仙。</text>
<title>佛國寺</title>,<text>佛國樓臺壯。新羅歲月遙。何來綠玉杖。重踏白雲橋。古樹春濃淡。深山午寂寥。惟聞百鳥語。翔集自相招。</text>
<title>留別李注書彦明</title>,<text>大府容吾拙。交遊父子間。開尊當夜雨。立馬近春山。有氣生衰鬢。無愁上醉顔。簷花低向客。似惜欲東還。</text>
<title>崔營將酒席作</title>,<text>看君詩禮亦兜鍪。壯志曾追定遠侯。醉後莫論浮世事。杏花微雨臥高樓。</text>
<title>東京道中</title>,<text>邈矣新羅國。山河得地寬。春陰纔出日。野水尙餘寒。麥細千畦潤。花濃一樹團。遙峰似牛臥。隱約霧中看。</text>
<title>早發水影浦</title>,<text>屢過亦有情。難忘此漁舍。宿雨喜初霽。晨起促秣馬。出門耳目曠。麥氣淸四野。諸山競秀色。餘靄翠半惹。日出水頭飯。列坐爾何者。持斧入深山。伐木大十把。官命作戰艦。于彼西浦下。嗟哉魴尾赬。凶歲困鰥寡。</text>
<title>踰甲嶺向秪林寺。用成叙九韻。</title>,<text>翠密渾如織。松間一路通。衆山皆在北。遙海忽生東。虎跡崩崖雨。人聲暗谷風。祗陀三十里。終日綠陰中。</text>
<title>寄題臨川亭</title>,<text>我欲賦歸去。羨君川上亭。耕時春水白。睡後遠山靑。酒熟任自酌。琴鳴同客聽。人生素封樂。不必薦王廷。</text>
<title>雨</title>,<text>海曲恒霪雨。虫蛇上屋墻。山橫仍小野。雲缺忽斜陽。白水孤亭近。靑林一几凉。臥聞南畆唱。猶得早移秧。</text>
<title>南方</title>,<text>南方亦秋候。六月有鳴蜩。欲雨蒸嵐潤。無風毒草搖。野村常自閉。官舍絶相招。老驥何多病。雄心萬里遙。</text>
<title>與長鬐倅成叙九夜話</title>,<text>萬木齊垂地。孤城夜氣昏。每當留客飮。多見主人恩。濟世經綸策。傷時慷慨言。相看嗟已老。不復志騰騫。</text>
<title>夜坐</title>,<text>悄悄坐遙夕。閑愁生雨中。滿庭吟蟋蟀。虛院落梧桐。几杖幽禽近。琴書小吏同。炎凉感人事。團扇又秋風。</text>
<title>遠願寺贈繼天上人</title>,<text>昔見知何寺。身移道不移。虛空本無跡。却問子爲誰。</text>
<title>鮑石亭。用鄭西疇韻。</title>,<text>淫樂終亡國。蚩氓亦可知。君臨酒池日。兵入景陽時。一夢亭何在。千秋石不移。西風落黃葉。山木夕鳴悲。</text>
<title>遠願寺洞口次前韻</title>,<text>雨暗千峰色。雲深一磬聲。亦知山路熟。終是不分明。</text>
<title>李兵使生辰席上作</title>,<text>將軍七十掛弧年。白日轅門客滿筵。獨向尊前先致語。伏波銅柱百蠻天。</text>
<title>雨曉</title>,<text>凉雨鳴簷到曉聽。客愁如海一燈靑。攬衣獨與棲烏起。無數梧桐葉滿庭。</text>
<title>家累之行。當以今日到家。悲喜可知。遙念有作。</title>,<text>坐想還家喜。中堂骨肉團。驟看疑夢寐。新語雜悲歡。僦屋居初定。營婚事更難。孤燈耿百慮。獨宿海天寒。</text>
<title>獨夜</title>,<text>秋盡無眠夜更長。海山窮處臥殊方。幽窻色映知生月。曉角聲高覺有霜。末路功名何足介。衰年骨肉不相將。淵明賦得歸來好。只恐田園已就荒。</text>
<title>留別</title>,<text>三年尸祿百無功。愧爾殫誠奉乃公。情意熟時還作別。簿書收後却成空。一尊悵飮今燈下。千里催歸是雪中。獨有此心如白日。淸明留照萬家同。</text>
<title>送金化洪使君</title>,<text>我入君還出。相看又別愁。幸無關外遠。終是峽中幽。十室纔成縣。千峰盡在樓。應追池上作。康樂此曾遊。</text>
<title>病少瘳哦詩遣興</title>,<text>吾年七十不曾期。把玩餘光亦幾時。病起還思香閣酒。閑來重理蔚山詩。衣巾脫略誰相問。城市沉冥只自知。滿院綠陰垂永晝。臥看微雨濕黃鸝。</text>
<title>夕臥</title>,<text>簾幕高褰雨乍晴。科頭坦腹臥前榮。月昇庭樹陰陰動。雲斷天河脉脉橫。暗覺虛心生夜氣。翻驚短髮得秋聲。百年身世嗟何事。千首文章笑此名。</text>
<title>八月初一日大病中作</title>,<text>此老又此病。餘生良可憐。瘦形同野鶴。枵腹甚秋蟬。獨有中心養。猶能一氣綿。安時樂天命。吾已到稀年。</text>
<title>貞谷臨帖歌 壬寅○李壽長</title>,<text>孔門書居六藝一。至理所寓非凡術。篆隷以來凡幾人。獨有鍾王聖於筆。學者師法猶仲尼。妙處堂壼罕得窺。吾觀貞翁業最精。童習白紛猶臨池。有如臨鏡寫西子。了然毫髮無參差。往者先王特宣召。御屛寫進嗟其妙。錫以上尊兼細紈。小官得此何榮耀。漢陽城中十萬家。碑版如雲走老少。此帖尤覺逼二王。下與石峰堪鴈行。我聞燕京宮闕九天上。萬里山河帝居壯。八方雲集人海沸。此是中華大氣像。又聞日本東海富士山。六十洲島錯其間。高浪蹙天魚龍怒。百恠出沒連諸蠻。君於二者得壯觀。歘覺有氣來筆端。故知臻妙乃如此。誰謂得月初因指。但恐世間多肉眼。且莫輕投示俗子。</text>
<title>夜坐書懷。寄示莘老。</title>,<text>羨子歸田好。明春上峽期。更誰憐此老。先自作相思。未逐龐公隱。空懷傅爕悲。高歌酒後發。落月半窻垂。</text>
<title>送金有禮赴燕</title>,<text>我欲將吾眼。憑君一往觀。羓歸應自秘。虫出或相干。鴨水新波動。燕山古色寒。吾人終秉禮。不改漢衣冠。</text>
<title>新春病懷 癸卯</title>,<text>逢春自覺少歡悰。閉戶無人起病慵。時聽鳥鳴如作警。稍看天色欲爲容。巷深豈望來諸子。墻短猶憐出一峰。癡坐不言仍不動。恐敎人道學禪宗。</text>
<title>題李大來扇面爲別</title>,<text>一別曾千里。相逢歘五年。可憐春草色。明日又南天。</text>
<title>淸凉途中。吟示潤卿。</title>,<text>出郭意方遠。靑郊春杳茫。風光百草動。雨氣衆峰蒼。此日淸和得。同人笑語將。東臯有佳約。艾飯擷初芳。</text>
<title>康氏亭。與鄭潤卿諸人飮。時琴師歌者皆至</title>,<text>古木淸池映綠莎。主人留客坐東坡。琴中自覺無凡語。酒後誰禁一放歌。有是田園千戶等。看他車馬百憂多。早知金谷風流在。萬樹花開許更過。</text>
<title>潤卿歸後。次莎韻示余。遂又疊和。</title>,<text>柳碧池深兩岸莎。孤亭不閉隱回坡。村翁自與靑山識。野鳥常於白日歌。樂事三春元不足。浮生百歲孰爲多。好花却恐虛開盡。臥想東臯夜雨過。</text>
<title>潤卿歸後。次莎韻示余。遂又疊和。 其二</title>,<text>尙思臨水席靑莎。三月芳菲滿一坡。突兀亭臺空在眼。寂寥巖谷杳餘歌。花開莫許封姨近。酒熟唯憐白墮多。興發直須騎馬去。主人應不厭頻過。</text>
<title>潤卿歸後。次莎韻示余。遂又疊和。 其三</title>,<text>玉洞無塵但碧莎。春遊最愛白蓮坡。蘭亭稧事非絲竹。沂上風雩入詠歌。却顧世間知己少。每從泉下憶人多。蒼厓小屋今何似。流水浮雲寂寞過。</text>
<title>潤卿歸後。次莎韻示余。遂又疊和。 其四</title>,<text>不逐遊人去踏莎。康家亭子隔靑坡。生憎白髮有底意。獨愛黃鸝爲舊歌。勝事易隨蝴蝶散。閑愁偏入柳花多。韶華瞥眼終堪惜。冒雨何妨折角過。</text>
<title>潤卿歸後。次莎韻示余。遂又疊和。 其五</title>,<text>雲臺地白不生莎。憶上西山百丈坡。是處流觴眞勝會。隔年回首却悲歌。交遊獨撫餘生在。托契還從後輩多。城北城南花萬樹。一春虛作閉門過。</text>
<title>次徐永叔 文永 元朝鑷白韻</title>,<text>六十君今莫歎衰。從他鬚髮白生滋。應將臘雪先梅蘂。縱得春風未柳絲。兒女挽來那用喝。老婆形具却堪嗤。獨看郞署功名薄。昭代馮唐此可悲。</text>
<title>潤卿來過。用梅月堂韻同賦。</title>,<text>陋巷無車馬。誰能問此家。不期來好客。猶得及殘花。近市居常靜。寥天意獨賖。明朝送春去。興在北山霞。</text>
<title>出郭</title>,<text>塵襟苦幽欝。便覺出郭淸。從我有冠童。及此春服成。初曦啓宿霒。稍見三角生。流水迎我出。白雲引我行。山禽亦好語。報道山中情。殘花猶待君。照水數枝傾。</text>
<title>與玄道以 德潤 諸人。登棲雲水閣。是日春盡</title>,<text>白日照流水。飛花愁殺人。何山不宜客。有酒豈留春。好事得諸子。苦吟憐此身。鸎歌似相戀。更作別時新。</text>
<title>玄道以生日酒席呼韻</title>,<text>羊酒高堂宴。餘歡及此翁。淸歌駐西日。白髮倚東風。末路君猶在。千金衆與同。枯顔頓生渥。更覺勝殘紅。</text>
<title>送雞林鄭府尹</title>,<text>南翁萬口欲爭侯。此去雞林接蔚州。早識故都多敝化。政須良牧急分憂。五陵霸氣今何在。東海風謠却復流。春盡橘花猶未落。又看迎得板輿遊。</text>
<title>高僉使 後亮 挽</title>,<text>早讀蕭曹傳。方知自負豪。中年投筆壯。平地致身高。許我非凡士。論心出寶刀。眉端見淸氣。終不遠風騷。</text>
<title>高僉使 後亮 挽 其二</title>,<text>垂老朋遊盡。相看喜且存。有時淸谷詠。前歲翠臺樽。伏枕還同病。交伻却代言。此生無復面。哀恨只中呑。</text>
<title>韓季良 興五 書齋。同潤卿用山字賦。</title>,<text>獨有一片地。深藏都市間。枕垂渠上柳。窻盡郭南山。佐酒兒能唱。留詩客未還。君今莫言病。不病不身閑。</text>
<title>次李斯文而遠草堂韻</title>,<text>緣溪逕曲草纖纖。西嶺雲松直小簷。萬籟寂時方隱几。百花深處但垂簾。身無世累名何潔。詩得天機語不尖。俯視九衢車馬閙。幾家銅臭滿閭閻。</text>
<title>次李斯文而遠草堂韻 其二</title>,<text>愛君瀟灑此溪亭。雲護門墻草滿庭。卜宅眞同通德里。將身却近少微星。坐來一室虛生白。看得孤峰晩更靑。直到夜深淸不寐。松風澗水入遙聽。</text>
<title>題洪君則楓岳錄後</title>,<text>洪崖仙骨鶴飛輕。一嘯毗盧頂上行。萬二千峰無限色。玉龍東落海天平。</text>
<title>與諸子遊景福宮。用唐人韻。</title>,<text>列坐山當眼。依然舊上林。微風一池漾。落日萬松深。豐豫當時事。蕭條此世心。靈臺入三歎。鳥獸亦知音。</text>
<title>奉送海伯宋令公</title>,<text>玉節從天出漢關。褰帷西指首陽山。海藩比歲多凋弊。朝議須公一往還。風化入謠棠茇遍。薄書如掃戟門閑。獨看孤竹城頭月。留得淸光宇宙間。</text>
<title>次鶴陰尹學士江亭漲退後詩韻</title>,<text>積雨晴還好。江山亦欲醒。半收孤島白。齊拔萬峰靑。壯觀初無敵。長懷遂不停。扁舟一千里。西下海冥冥。</text>
<title>題壁示諸生</title>,<text>交道必須敬。敬久交乃敦。忿從微處起。平氣莫爭言。</text>
<title>六月晦日</title>,<text>炎威亦此日。已復得秋來。物理終須變。神功是孰裁。小樽留客語。高幌向山開。獨有徂年感。風蟬萬木哀。</text>
<title>次李子新見寄韻</title>,<text>讀書那免腹中饑。獨立霜毛鶴不肥。高臥北窻天際想。白雲看欲華山歸。</text>
<title>雨夜病枕。口占寄澹翁。</title>,<text>獨臥生秋思。孤燈聽雨凄。草虫多暗語。林鳥各深棲。抱疾身全倦。哦詩氣不低。知君此時意。一半在金溪。</text>
<title>余聞儐相有招。適腹痛如廁。擧扇遮日。忽念北客豈要詠扇耶。若然其何以應之。此念一動。詩已在胸中矣。及到舘。果出小扇索題。雖非專爲詠扇。而卽扇上詩也。心靈先動。其亦恠矣哉。遂記之。</title>,<text>歷盡三千里。憐渠却暑功。手中常自執。應不怨秋風。</text>
<title>癸卯七月初八日。勑使在館中。出一小扇。要得詩題。盖其自灣上來。多除民弊。意欲使我稱頌。爲持歸誇示之資。余承舘伴趙相公命。卽席走筆題其扇上以贈之。</title>,<text>礪操承皇命。雙軺轉海東。觀光一路聳。飮德萬民同。惠作霑枯雨。淸爲寫熱風。眞如手中扇。吹暍策神功。</text>
<title>題靑山瀑布圖 幷下二首爲鶴灘相公作走筆</title>,<text>雪瀑千尋掛半山。樹頭飛閣壓潺湲。</text>
<title>題靑山瀑布圖 幷下二首爲鶴灘相公作走筆 其二</title>,<text>危橋岸幘凝雙立。思入孤峰縹緲間。</text>
<title>題畫鷹障子</title>,<text>歛來雙翮峙巖㟼。久坐心應養氣豪。直到飛時方一躍。剛風吹入九霄高。</text>
<title>奉寄雲谷相公</title>,<text>豈不陶甄力。窮通奈在天。深知國士遇。肯受俗兒憐。白髮秋風入。孤燈夜雨懸。夢中還有語。身到戟門邊。</text>
<title>高冠玉 時冕 挽</title>,<text>我與君先子。論交自少時。深知敎方義。最見克家兒。積善斯爲慶。高門衆所期。遽嗟庭畔樹。根折半無枝。</text>
<title>高冠玉 時冕 挽 其二</title>,<text>枯瘁憐君甚。隤然若不支。坐看諸子死。終以一身隨。慘淡孤孀哭。蕭條後事悲。如逢乃翁問。報我尙追思。</text>
<title>往年晦窩李相公之卒也。先王痛悼賦詩。及列聖御製刊行。其長胤洗馬公始得而見之。奉而和之。仍遍要當世文章之士賡和。以述其事。亦及於余。不敢以老拙辭。謹次奉呈。以附諸公之後。</title>,<text>鞠躬成疾竟難醫。精爽升天作尾箕。忠悃死生寧有間。聖恩終始永無衰。宏猷未盡登庸地。哀誄偏多痛惜辭。今日明良思更切。廟堂寥落萬民悲。</text>
<title>次澹軒寄贈韻</title>,<text>少年如昨此低垂。卽對吾君失病衰。落落乾坤一杯酒。悠悠風月百篇詩。空聞有劍衝南斗。獨恨無纓係北夷。白髮孤燈坐蕭瑟。鳴蛩又作去秋悲。</text>
<title>賀詩上損窩相公</title>,<text>相門雲幕儼高開。兒得偸桃滿袖來。拜獻北堂齊萬壽。仰看南極接三台。天應錫嘏留團盖。月亦邀歡送大杯。更有白華吟可聽。綵衣垂手故遲回。</text>
<title>徐生新治屋壁。要詩題之。</title>,<text>人之作家法。有如初築室。開基一以正。百度無所失。</text>
<title>徐生新治屋壁。要詩題之。 其二</title>,<text>獨坐闇室內。此心唯不欺。一毫纔動處。先有鬼神知。</text>
<title>徐生新治屋壁。要詩題之。 其三</title>,<text>讀書須致力。所貴盡博約。欲罷自不能。心得方爲樂。</text>
<title>徐生新治屋壁。要詩題之。 其四</title>,<text>隱几見庭草。能令人意幽。淸風與明月。出入一虛樓。</text>
<title>奉寄鶴灘趙相公</title>,<text>鶴灘秋水照心肝。湖海閑情一釣竿。從古急流誰勇退。秪應臣節報恩難。</text>
<title>鄭恭人挽</title>,<text>詩禮高門士女生。東床擇對美雙成。大姑獨喜稱佳婦。每到雞鳴聽玉聲。</text>
<title>鄭恭人挽 其二</title>,<text>死托爺孃一語哀。願埋魂骨邵山隈。平生至孝終無間。留作他時膝下陪。</text>
<title>鄭恭人挽 其三</title>,<text>前歲牙湖謁舅姑。別懷臨絶一嗚呼。滿園棗栗秋應熟。往迹傷心定有無。</text>
<title>送瑞興吳使君</title>,<text>不有瀛洲選。西征借一麾。桂華還再發。鳧影却相隨。報國此心在。治民餘事爲。行看紫泥召。恐未數年遲。</text>
<title>趙敎官女輓</title>,<text>溫如崑山玉。馥若幽谷蘭。天生有媺質。衆女共艷嘆。</text>
<title>趙敎官女輓 其二</title>,<text>懿彼九容德。爺孃所鍾愛。少姹慰無男。暮境斯樂在。</text>
<title>趙敎官女輓 其三</title>,<text>娟娟正三五。蚌珠光且圓。東床有佳約。坐待危中天。</text>
<title>趙敎官女輓 其四</title>,<text>葳蕤百子帳。繡襦金縷裳。雲屛別有意。寫作雙鳳凰。</text>
<title>趙敎官女輓 其五</title>,<text>家人自相賀。喜氣看鼎來。天霜一夜急。玉樹奄先摧。</text>
<title>趙敎官女輓 其六</title>,<text>阿爺腸欲斷。阿母眼流血。手撫篋中衣。今爲殮時物。</text>
<title>趙敎官女輓 其七</title>,<text>入室若將見。回顧却忡徨。玉珮寂無響。空留魂在傍。</text>
<title>趙敎官女輓 其八</title>,<text>靈輀載魂去。少駐不可得。平生懷裏寶。委絶窮山側。</text>
<title>趙敎官女輓 其九</title>,<text>情鍾竟難忘。有淚深徹地。遺恨結無極。請看澶娘誌。</text>
<title>重陽日。送淸道李使君。</title>,<text>學士如何出玉堂。天敎汲直臥淮陽。西風落帽龍山上。五馬褰帷鳥嶺長。吏慴訟庭塵不動。氓謠圩戶稻初嘗。衰年最覺難爲別。北鴈南雲一杳茫。</text>
<title>寄德山趙使君</title>,<text>自有君家法。扶江徹底淸。纔看五馬去。但聽一琴聲。縣古多秋樹。民貧失晩秔。方知戴星治。只欲盡吾誠。</text>
<title>送李使君還公山</title>,<text>對策公車罷。虛嗟五馬歸。子才今跡屈。吾老舊容非。江漢北風急。乾坤西日微。蕭條此別意。獨臥一柴扉。</text>
<title>可憐示趙郞 昌會</title>,<text>結髮期偕老。糟糠不怨貧。可憐榮達日。安享與他人。</text>
<title>洪咸陽挽</title>,<text>昔拜氷翁座。看君已老成。論文拙齋會。並馬廣州行。離合仍中歲。幽明只此情。斜暉映短髮。獨立撫餘生。</text>
<title>洪咸陽挽 其二</title>,<text>一第才猶未。功名墨綬間。但敎親鳥獸。贏得守雲山。閉閤方深臥。招魂却復還。薤歌徒自苦。霜紼病難攀。</text>
<title>送韓季良赴燕</title>,<text>竭力爲臣職。何曾大小分。此行宜贊价。殊俗亦知君。鞍馬天涯路。關河日暮雲。燕歌是底曲。去矣不堪聞。</text>
<title>遣興</title>,<text>老病無他念。深居不出門。微醺南牖下。臥弄女曾孫。</text>
<title>奉寄八谷趙相公</title>,<text>白首先朝老牧官。窮居懷抱歲俱闌。塵凝藥裹三年病。雪壓炊烟十日寒。北斗盛名聞曳履。南柯餘興欲彈冠。此身却似冬靑樹。留作羣芳盡後看。</text>
<title>寄獻雲谷相公</title>,<text>黃閣陶甄萬物宜。此翁衰病只難醫。胸襟故結輪囷氣。詩律偏多感慨辭。獨臥琴書燈下冷。相看鳥雀雪中飢。北門歲暮悲歌發。却恐幽憂莫我知。</text>
<title>萬事不如意</title>,<text>萬事不如意。天其窮此翁。只憐兒女困。多愧丈夫雄。一笑浮名幻。三杯浩氣通。仍聞蜡鼓動。樂與四隣同。</text>
<title>夜坐書懷</title>,<text>殘臘徘徊逼歲除。一杯燈火坐窮廬。老妻不問党家事。嬌客猶論孔氏書。北極星辰天欲轉。南枝消息日初舒。騷人未必無眞樂。滿腹新詩卽出虛。</text>
<title>金子顯 弘祉 宴席醉後作</title>,<text>人生齒爵古稱難。况得回科勝事看。正好臘梅花底飮。百壺春酒不知寒。</text>
<title>金子顯 弘祉 宴席醉後作 其二</title>,<text>急管繁絃且莫催。翠娥低唱駐金杯。願留殘醁三千歲。更待蟠桃結後來。</text>
<title>玄道以大人壽席作</title>,<text>八十九歲老。人間無此筵。日回南陸外。春逼北堂前。祝𩜺諸孫共。留歡上客偏。更須培楚樹。天地與齊年。</text>
<title>走次趙持平詠梅韻</title>,<text>野燒餘苔蝕短槎。想應來自楚人家。孤芳暗抱先春意。冷艷纔開帶雪花。合着床琴添韻妙。故敎窻月照枝斜。此間大有羅浮色。客至哦詩却可誇。</text>
<title>疊前韻</title>,<text>君從何得此孤槎。記得西湖處士家。入室初疑數點雪。回燈却對半開花。生香不絶吹衣濕。作態偏多近酒斜。自是高標元獨立。盈門桃李莫須誇。</text>
<title>送南原鄭使君</title>,<text>人間亦有廣寒樓。此去看君臥上頭。好是杏花春雨裏。野田無處不牽牛。</text>
<title>題畫爲具持平作</title>,<text>種蘭盈九畹。意欲充君佩。但恐秋霜早。孤芳坐中廢。</text>
<title>題畫爲具持平作 其二</title>,<text>入門見脩竹。不知誰氏園。獨造淸陰裏。翛然無一言。</text>
<title>題畫爲具持平作 其三</title>,<text>朝從松下行。暮從松下臥。愛聽空外音。天風吹面過。</text>
<title>題畫爲具持平作 其四</title>,<text>秋花自可愛。獨坐吟且摘。孤懷若有待。悵望山向夕。</text>
<title>題畫爲具持平作 其五</title>,<text>爾生濁水中。芳潔乃如此。卽知本性存。終不染外累。</text>
<title>題畫爲具持平作 其六</title>,<text>雪與梅同色。東風橫數枝。柴門有孤鶴。春意爾先知。</text>
<title>元夕踏橋歌 甲辰</title>,<text>漢陽年少夜相招。半脫貂裘倚醉驕。月滿九衢平似水。屧聲多在廣通橋。</text>
<title>上雲谷相公</title>,<text>窮谷今年早覺春。看公手裏轉洪匀。朱門已作調羹地。白屋應無臥雪人。北極樓臺還氣色。東風梅柳亦精神。老傖不恨功名薄。天欲鶯花慰此身。</text>
<title>兩宜堂八景</title>,<text>壯哉三角峰。直上撑北極。終古立不顚。自有大氣力。</text>
<title>兩宜堂八景 其二</title>,<text>曹溪雨何似。瀑布半空懸。飛流一百丈。倒作龍飮淵。</text>
<title>兩宜堂八景 其三</title>,<text>朝起望道峰。輕霞遮半面。隱約縱有態。不如全露見。</text>
<title>兩宜堂八景 其四</title>,<text>東峰夕初霽。吐月白團團。照此林中坐。山空生夜寒。</text>
<title>兩宜堂八景 其五</title>,<text>野人解捕魚。遙渚燈一點。夜深不聞語。川光時倐閃。</text>
<title>兩宜堂八景 其六</title>,<text>粉堞連雲去。諸峰落暈中。石門含半照。高處揷旗紅。</text>
<title>兩宜堂八景 其七</title>,<text>落月西城隱。鳴鍾遠報晨。九衢塵已動。高臥有何人。</text>
<title>兩宜堂八景 其八</title>,<text>有寺不知處。隔雲鳴夕磬。天風引遙音。來入寂寥聽。</text>
<title>題畫</title>,<text>蒼巖立千仞。山木垂濛濛。仰臥有何想。遙遙天際鴻。</text>
<title>金郞海齡要余書。力疾執筆書五六牋。仍賦一絶。附其後以贈之。</title>,<text>莫道名疎密。情惟師弟同。他時見殘筆。應憶此衰翁。</text>
<title>贈朴善慶</title>,<text>急難看高義。從君十日留。酒中無世事。燈下作天遊。小雪停深巷。羣星遶一樓。聖人曾有畏。知命更何憂。</text>
<title>與李生夜飮 泰</title>,<text>人生橫逆或爲災。楚國亡猿衆木哀。我與浮雲還自在。君隨明月却同來。東風刮地梅初落。北斗回春雪已開。直到曉鍾須痛飮。百憂那得近深杯。</text>
<title>贈李生</title>,<text>我有滄浪曲。君今聽若何。虛舟可隨意。春水不生波。其二縱欲相追去。衰翁奈病何。東風新柳色。別意杳烟波。</text>
<title>酬崔秀才</title>,<text>少日多遊崔氏門。看君先子志鵬鶱。每嗟早世風流絶。尙喜承家器業存。意氣不曾忘舊好。文章更欲發奇言。竹林物色還如昨。白首高歌酒一樽。</text>
<title>贈金士廸入俗離山 幷小序</title>,<text>意欲南爲未出關。此心都是俗離山。泉流劃作雙江色。岳勢橫分數郡間。迷處百花深更入。點來千界盡方還。送君坐覺吾生陋。白首雙眸守一斑。</text>
<title>早起</title>,<text>早起還人事。勞生亦此翁。終然心不屈。直是命之窮。急水流難定。浮雲過卽空。繁憂欲氷釋。一笑向春風。</text>
<title>雨</title>,<text>二月天初雨。暄寒氣未分。微微空裏見。稍稍樹頭聞。臥想東橋水。心知北岳雲。今年定豐歉。一德在吾君。</text>
<title>萊山歌奉送尹使君</title>,<text>萊山太守玉堂仙。白日金章下九天。遙想百蠻爭拜賀。草梁來泊馬州船。</text>
<title>萊山歌奉送尹使君 其二</title>,<text>海靜鯨鵬鬪浪開。靑天低抱沒雲臺。珠宮夜語聞還集。明府新從日下來。</text>
<title>萊山歌奉送尹使君 其三</title>,<text>萊山小兒三尺長。竹馬東風列幾行。更待他時來聽訟。爲君先自種甘棠。</text>
<title>萊山歌奉送尹使君 其四</title>,<text>漢陽春草接萊山。此去天涯幾日還。我寄離心滄海月。淸光應照夢中顔。</text>
<title>夜坐</title>,<text>悄悄閑齋夜。春寒生布衾。都將萬卷廢。但得一壺斟。雨雪猶連日。乾坤未解陰。醉歌何激烈。千古孰同心。</text>
<title>夜坐 其二</title>,<text>老病身全倦。吾今不可豪。荊山空血淚。漆室只心勞。天黑中台坼。風悲萬竅號。楊雲亦靜者。何事賦牢騷。</text>
<title>送朱士昂赴任蟾津</title>,<text>春草亦何意。送君千里行。平生自氣槩。此去豈功名。窮海商船亂。殘屯土卒獰。斬鯨猶可得。雄劍作龍鳴。</text>
<title>送朱士昂赴任蟾津 其二</title>,<text>去歲棲雲閣。春山滿意遊。方將續勝事。忽爾動離愁。走馬湖南道。觀濤海上樓。唯應見花發。兩處各回頭。</text>
<title>走筆寄金有禮</title>,<text>才難尤覺愛才難。君入湖南幕裏寬。國士衆人非在我。世間無限布衣寒。</text>
<title>走筆寄金有禮 其二</title>,<text>漢陽三月雪猶霏。湖嶺春寒北鴈稀。定識易安亭下樹。留花不發待君歸。</text>
<title>寄雙栢堂</title>,<text>老夫經歲臥柴關。病似驅魔往復還。一念在花終不忘。相思如月故難攀。鶯聲忽出橋東樹。草色多連郭北山。好是三淸觴詠地。幾人行到竹林間。</text>
<title>贈李生</title>,<text>擧世訾君獨不然。匡章曾被子輿憐。才奇絶俗生凡地。氣銳多狂在弱年。更莫交遊追匪類。唯須恭謹盖前愆。東萊變化眞師法。小學千秋有一編。</text>
<title>春去</title>,<text>春去誰能駐。徘徊也有情。鶯啼到日落。草色傍人行。令節看來盡。閑愁坐處生。文殊俯千界。有約上崢嶸。</text>
<title>寄澄閣</title>,<text>澄閣當時共一床。兩公年少我猶疆。誰知白髮今垂死。每憶淸樽宛在傍。天外眼收孤嶂色。院中衣入百花香。牙琴更欲從君奏。不忍餘音永廢藏。</text>
<title>夕坐</title>,<text>夕雨吹燈林影翻。蛙鳴鳥宿共西園。鍾聲近徹靑門壯。雨色全沉白閣昏。身似老蠶今倦甚。意如春草日生繁。平生不盡胸中氣。尙作驚人突兀言。</text>
<title>病起。與鄭惠卿諸人入三淸洞。用臺字同賦。</title>,<text>老病三年臥。那期上此臺。白雲如有待。黃鳥已先來。遠目千峰出。煩襟萬里開。松風一壺酒。日落我方廻。</text>
<title>次李子新海棠韻</title>,<text>遲日宜深睡。庭陰稍稍移。標看獨立處。態在半開時。有韻終非俗。無香亦自奇。東君此爲殿。不賦送春詩。</text>
<title>次韻送金秀才歸湖中</title>,<text>垂老不可別。後期知有無。孤雲眇南去。此意與之俱。</text>
<title>次韻送金秀才歸湖中 其二</title>,<text>平生此老眼。不爲衆人靑。送子江南路。題詩柳下亭。</text>
<title>次韻送金秀才歸湖中 其三</title>,<text>落筆江山動。纔回斗峽舟。飄然又獨往。海上有盟鷗。</text>
<title>題畫</title>,<text>隔水遙相問。漁樵同不同。方知自然樂。並在一山中。</text>
<title>遣興</title>,<text>臥愛靑山起每遲。浮雲流水亦吾詩。此身却笑非仙骨。滿腹煙霞未解飢。</text>
<title>送海州崔通判</title>,<text>星郞出畫省。五馬忽高驤。職與小郵別。才臨雄邑張。勁風聞吏懾。嘉惠失民瘡。去矣斯爲政。看山更首陽。</text>
<title>奉寄海伯宋令公</title>,<text>海上離心掛首陽。今朝送客更西望。碧城樓下芙蓉水。流作恩波一道長。</text>
<title>謝韓季良惠酒</title>,<text>玉壺春酒綠生波。一酌千愁亦奈何。知有故人寬我意。欲回天地入南柯。</text>
<title>送朴信哉 泰信 還赴萊山</title>,<text>報國誠何切。交隣責不輕。有懷那易訴。多事只虛行。漲海吹蠻舘。屯雲壓水營。唯應所自盡。天日本高明。</text>
<title>雨</title>,<text>三日爲三月。炎霖苦未晴。此身非厄蔡。今夏亦呼庚。積潦何曾退。遙岑不復生。飢禽將數子。却自上堂行。</text>
<title>送潭陽李使君</title>,<text>使君騎五馬。南出古潭州。野望川原廣。官居竹樹幽。民歸百里化。天許六年留。別夢生春草。應登池上樓。</text>
<title>次錦谷諸人唱酬韻</title>,<text>市巷還淸事。談詩客滿齋。燒香接山靄。聽雨在庭槐。足繼騷人躅。仍知達士懷。婆娑此世上。方覺出無涯。</text>
<title>次錦谷諸人唱酬韻 其二</title>,<text>亦足容高臥。眞成一舫齋。雨庭鳴白鶴。風檻拂靑槐。城市妨多事。山林寄遠懷。何當蛻塵骨。濯髮玉潭涯。</text>
<title>病後</title>,<text>四大元虛假。天何困此身。還疑夢中事。却似亂餘人。几杖山迎出。樽罍雨濯新。試添枯硯水。澄碧動龍鱗。</text>
<title>臥病書情。寄獻雲谷相公。</title>,<text>廊廟憂勤病或然。褐夫何事苦侵纏。扶持實乏醫師力。偃蹇初非造物憐。白岳五旬陰下雨。玄亭三日寂無烟。願公早起投殘藥。得使談經假數年。</text>
<title>古意</title>,<text>人情慕貴富。恬退自古難。黨議更橫潰。利戟生心肝。卓乎郭有道。明哲衆所嘆。誰能嗣高躅。樞密乃達官。回顧此何世。吾欲得一觀。邈彼漢南山。秋月揭孤寒。</text>
<title>遣興</title>,<text>生晩志在古。耿介懷遠圖。九州豈不大。匏繫此一隅。窮老更多病。短景指桑楡。獨臥南牖下。塊然絶招呼。諒非同所好。靜躁竟異趨。床頭有陶詩。詠歌聊自娛。</text>
<title>白子衡，玄道以見過。占韻同賦。</title>,<text>萬木風蟬嘒。森森氣已秋。吾方望南岳。客自到西樓。急雨鳴初過。歸雲斷復留。但敎心解脫。城市亦天遊。</text>
<title>病甚寄呈八谷趙相公</title>,<text>殘生棲息寄窮廬。一病沉淹數月餘。無賴枯腸呑藥物。獨留老眼照詩書。隔林聽鳥多求友。開戶看山或起予。縱死不爲封禪草。漢廷何用問相如。</text>
<title>病甚寄呈八谷趙相公 其二</title>,<text>吾今不敢怨途窮。尙看雲霄有數公。廷尉須容百王老。廬陵獨許一梅翁。孤燈白髮西窻臥。落木淸砧萬戶同。此夜離懷入蕭瑟。角亭還亦聽秋風。</text>
<title>送徐永叔之景陽</title>,<text>病懷憀慄欲悲秋。送子明朝又別愁。人與曉星辭北極。馬隨新鴈到南州。平生志壓諸章甫。垂老名歸一督郵。無事只應時獨往。綠荷風雨野池頭。</text>
<title>送徐永叔之景陽 其二</title>,<text>匹練橫千里。迢迢去若飛。居然衆驛長。不道此官微。樓得名山大。村臨沃野肥。離愁入鬼笑。獨臥一柴扉。</text>
<title>奉次李參判令公韻</title>,<text>薄祿難辭况達官。當榮却退此何端。輕身脫略無懷印。短髮飄蕭不受冠。却出脩門爲野步。暫依孤寺作禪觀。一輪天柱峰頭月。風雨人間孰得看。</text>
<title>遣興</title>,<text>六經何廣大。治理靡不叙。周官布厥典。庶品咸式序。天地久亦弊。聖道多墜緖。紛更鑿私智。反使益民癙。作舍彼道傍。嘵嘵來衆語。要須通變才。得人法乃擧。姚崇非大賢。策立百害去。</text>
<title>金子顯挽</title>,<text>浮世眞同逆旅悲。去無先後不論時。獨憐一病吾猶在。却羨君家拜墓兒。</text>
<title>玄道以大人挽</title>,<text>去歲弧辰醉綺筵。看公鶴骨坐眞仙。老星直照金樽裏。綵服交回玉樹前。五福元知三達德。九旬方祝十添年。蘧然一夢聊乘化。我有長謠送上天。</text>
<title>玄道以大人挽 其二</title>,<text>公有賢兒出等倫。卽知家法本乎仁。華堂養足刲羊地。金帶榮加鼓缶辰。劍氣忽然交一夕。草心那得駐餘春。貞剛骨格安閑趣。惜不丹靑示後人。</text>
<title>病夜遣悶</title>,<text>孟冬欲盡氣凝嚴。側臥通宵骨露尖。萬木風鳴須閉戶。孤燈雪落只垂簾。壺醪竭後誰能續。簷鵲聞來輒自占。直到陽生人亦起。梅花一笑可新拈。</text>
<title>十月晦夜記異</title>,<text>急雪乘風猛。先驅雨電雷。乾坤翻不定。川岳欝交回。世政維新化。天胡罔極災。吾王自明聖。誰是輔君才。</text>
<title>感事</title>,<text>聖明方御極。誠敬答天心。治理應無比。災祥忽在今。殷憂却玉食。哀責動桑林。誰識微陽力。終能决衆陰。</text>
<title>感事 其二</title>,<text>垂死難忘漆室憂。中宵百慮集眉頭。民心不忘先王澤。國勢其如下瀨舟。見說通衢鍾出汗。虛疑廢苑鬼爲謀。唯應一德消災異。祥穀當年拱卽休。</text>
<title>兪羅州挽</title>,<text>錦城三載一琴橫。藍浦歸來愜性情。可惜平生宏器局。徒然末路小功名。靑山不負幽人趣。紅紙還留令子榮。湖嶺別回餘老病。臥歌哀挽送孤㫌。</text>
<title>贈趙進士</title>,<text>我歌猗蘭操。謂君彈素琴。危絃一慷慨。金石發奇音。泠泠幽澗泉。悄悄疎竹林。澄神入元化。寂寥天地心。此中有妙理。君其絃外尋。謂似當作請</text>
<title>送韓生壽禧赴燕</title>,<text>馬首橫雄劍。悲歌出塞行。男兒此奇氣。王事亦嚴程。山海關猶壯。灣河水獨淸。中華與夷狄。萬古一燕京。</text>
<title>擬古</title>,<text>南箕北有斗。牽牛不負軛。古人有此語。世情無今昔。與君初結好。君言兩莫逆。北山有靑松。南山有盤石。一朝君富貴。人事坐變易。傾心向他愛。顧我路傍客。觥飯豈救急。虛禮但形跡。早知有今日。吾不爲汝責。</text>
<title>病起訪洪道陳。仍邀金士修話。歸後賦得短律却寄。</title>,<text>久病還生氣。天今起此身。依然城北路。忽復夢中人。脉脉平溪水。茫茫短柳春。回看白山色。不改舊精神。</text>
<title>歲暮遣興</title>,<text>歲暮臥窮廬。蒼茫百憂集。桑楡杳西望。短景不可執。少年懷壯圖。卓犖期樹立。悠悠塵埃間。回首老已及。天生骨相薄。不謂逾七十。崢嶸凌雲氣。寥落尺蠖蟄。閉門半人鬼。百病縱橫入。晨雞鳴不早。雪沒井徑澁。坐看殘臘改。舂杵四隣急。良辰樂燕飮。舊俗競相襲。予幼昔拊缶。羔酒猶自給。縱未聞大道。頗勝牛衣泣。商歌有餘音。高義此可挹。</text>
<title>和李秀才除夕</title>,<text>人情惜除夜。萬古衆所同。少年尙如此。何况七十翁。早知日月速。不謂今已窮。何由駐玆夕。坐守以相終。華燈吐長焰。照此曲室中。斗酒且自勞。妻孥共歡融。酒酣撫短髮。更復迎春風。看君志不舍。猶彼日在東。努力愛光景。學道新其躬。已矣奈老何。我昔爲兒童。</text>
<title>除夕對酒作</title>,<text>每逢除夕輒心傷。今夜高歌酒十觴。身老可能爭日月。家貧猶得殺羔羊。蒼山積雪寒初落。白髮明燈影却長。借問北溪亭下柳。幾枝垂水弄新黃。</text>
<title>除夕對酒作 其二</title>,<text>天河北斗共徘徊。鍾動殘宵送却回。不識老從何處至。又看春入此時來。爐香室煖初開酒。雪盡庭空半落梅。要覘新年好氣象。東風日出萬樓臺。</text>
