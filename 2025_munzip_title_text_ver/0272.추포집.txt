<title>紫蘿山草間有吟</title>,<text>嗚咽同流水。凄涼共落暉。窮途還北望。淚濕楚臣衣。</text>
<title>次岳君靜養堂韻</title>,<text>不盡孤臣淚。難爲此夜情。愁來還獨立。悽咽暮灘聲。</text>
<title>山中書懷</title>,<text>耿耿客夢斷。悠悠歸計迷。寒螿本無意。何事近窓啼。</text>
<title>寓辛亥國家。月夜偶成。</title>,<text>靜夜衣裳冷。蟲聲四壁哀。愁人自無寐。見月更徘徊。</text>
<title>夜雨</title>,<text>萬里君王駕。三更客子懷。未成孤枕夢。寒雨滴空階。</text>
<title>敬次牛溪先生下示韻</title>,<text>二十年來誤此身。半生虛度幾昏晨。今宵蟲語偏多感。爲有遺箴解起人。</text>
<title>代草幕答別</title>,<text>有約歸田胡不歸。今朝播越果誰依。丁寧爲向官人說。此去藏踪亦未遲。</text>
<title>旅舍書懷</title>,<text>望鄕臺上日初沈。滿目干戈道路深。誰知楚國羈臣在。欲向西風寄好音。</text>
<title>夕登東山</title>,<text>西山一望倍悽然。遼海茫茫信不傳。若爲化作令威鳥。飛近君王翠輦前。</text>
<title>次羅接伴官級諸賢送別帖韻。子常，台徵，悅之，存中姓名。皆在其中。</title>,<text>能知職分所當爲。肯效區區世上兒。堪咲蘇卿持節日。還逢博望返槎時。</text>
<title>避亂寓永平柳洞李光家。次靜養韻。</title>,<text>關塞君臣隔。川塗骨肉離。未攀淸蹕遠。何耐捷音遲。列郡無男子。三軍費歲時。先王遺聖澤。應有中興期。</text>
<title>紫蘿山草間有吟</title>,<text>忽憶君王處。西關更北關。山河悲擧目。天地忍低顏。未效匡時略。空嗟行路難。故園歸計阻。長鋏不須彈。</text>
<title>次靜養紫蘿山敍悲韻</title>,<text>天意旣難測。我生何不辰。江淮誰義士。河朔盡兇臣。未遂勤王志。虛爲食祿身。丁寧倚閭訓。西望淚盈巾。</text>
<title>使日本時作</title>,<text>兩載蘇卿節。三秋博望槎。鄕愁幾多緖。客髮半成華。世事眞如幻。殘生更可嗟。已將身許國。猶有夢還家。</text>
<title>使日本時作 其2</title>,<text>孤嶼滄溟外。西風日夕興。新愁雙白鬢。往事一靑燈。蠻雨夜未歇。瘴雲秋更蒸。東隅知不遠。要看曉暾升。</text>
<title>次石田韻</title>,<text>擇里吾何敢。遷喬喜出幽。忍分今日袂。還棹去年舟。塵路無新契。滄波有舊遊。睽違君莫恨。肝膽會相酬。</text>
<title>題湖南李氏書齋</title>,<text>李氏書齋好。溪山此鬱盤。俯臨沙岸淨。高對雪峯寒。日月閑欹枕。乾坤獨倚欄。題詩在靑竹。留與主人看。</text>
<title>回到定州途中。別金書狀。止男。壬寅爲謝使時。</title>,<text>此別應多日。吾生況暮年。風波聊偶爾。岐路却茫然。歲晏群芳歇。天長一水連。躊躇君莫怪。同病會相憐。</text>
<title>在釜營。將泛海有作。</title>,<text>丈夫不怕死。怕死非丈夫。白刃尙可蹈。鼎鑊尙可趨。所願全吾節。安得全吾軀。賢哉鴟述卽。抵死心不渝。</text>
<title>安州路上。次月沙口占硬韻。一堠內急成。</title>,<text>名姓平生昧妾閹。一官長是趁郵籤。雲岩館裏花如霰。安市城中月似鎌。短褐弊來餘故絮。長篇寫出有新縑。羈愁宦味嘗曾遍。見把松醪對虎鹽。</text>
<title>戲月沙</title>,<text>憂患侵尋疾病嬰。此身那復舊風情。多慙第一仙人許。剛被無雙國士名。得果盈車何足喜。有髥如戟亦非榮。老年花分還堪咲。失不爲輸得不嬴。</text>
<title>次熊天使遊漢江韻。以下己酉工判時。</title>,<text>雲車高擁玉人廻。光照三韓過十枚。近郭淸江拚勝賞。如椽大筆見雄才。不緣帝德如天覆。安得仙蹤此地來。無限湖山亦解事。畫圖新傍彩船開。</text>
<title>次遊西江韻</title>,<text>一道長江抱岸流。名區物色屬淸遊。山圍遠近雲煙合。天缺西南島嶼浮。華旆乍臨蒼玉壁。彩船還傍綠楊洲。新篇更覺無人和。授簡如今愧白頭。</text>
<title>遣懷 壬辰避兵時</title>,<text>茹痛朝朝哭到曛。西關報捷幾時聞。蒼山杳杳無歸雁。碧海茫茫有暮雲。久擬鵷鸞堪作伴。誰知鳥獸可同群。沙蟲猿鶴今俱盡。豺虎縱橫四野屯。</text>
<title>奉別三使臣奉使日本三十韻</title>,<text>我說扶桑事。君應不願聞。征途四千里。歸日夏秋分。出沒銀山裏。喧豗萬馬群。帆行常畏颶。舟滯每占雲。嘔吐何須瘧。煩蒸不待燻。漫漫濤似雪。漠漠瘴如雰。鯨戲看脩鬣。犀奔見露筋。自然忘性命。況復戀鄕枌。氣候時時異。人煙處處殷。潮生纔有迹。沙漲浩無垠。平陸時登陟。羈懷轉糾紛。欲眠妨鬪鼠。不夜耐驅蚊。板屋聽鳴雨。烽樓望落曛。盤腥難屬饜。酒老易成醺。僧舍依廛市。民居傍海濆。茶房淨可愛。浴室暖堪欣。班襖穿雙肘。玄霜點兩齦。人情疑款曲。禮數類慇懃。木道通蠻貨。方言譯古文。術奇荊客劍。匠妙郢人斤。赴鬪齊登讌。橫尸當策勳。行蛇仍演陣。佩犢擬從軍。殊俗難同䡄。邊隅未靜氛。星槎今縹緲。春日早氤氳。歷歷曾遊處。悠悠我思棼。風波愼行李。名節好留芬。莫信流簧態。終成貝錦紋。約條宜一一。要索敢云云。正直天應佑。精忠自可勤。交隣知有道。早晩賴諸君。</text>
<title>安興卽事 沒韻順狎。不遺一字。</title>,<text>五月西州路。江邊氣鬱蒸。地卑憂瘴癘。天旱悶黎烝。一窒窯中羃。渾身甑裏𦞪。倦游眞耐苦。優渥愧叨承。遷舍空彈鋏。哦詩不負丞。枕欹香嶽晩。纓濯薩湖澂。詞藻芝蘭馥。襟懷水月澄。任敎芳歲歇。難遣客心憕。邦國曾無事。荊舒舊已懲。山河扶象魏。日月繞園陵。冠冕靑春入。鑾珂紫陌淩。金門聯赤芾。銀燭直靑綾。酒賜宮壼瀲。氷頒玉井凌。承明看鬪草。太液聽歌菱。天閣才劉向。龍門望李膺。遭逢知不世。聲氣類相應。共許鳴朝鳳。寧敎噤晩𧕄。鼓牙無伏。厲吻絶飢鷹。彤管忙仍把。華堂醉幾凭。治方欣海晏。危孰戒河憑。文勝醇風喪。綱頹詭議馮。楚氛嗟甚惡。周政嘆無氷。下屋民無甔。窮山賊有棚。廟謨侔首鼠。士類劇營蠅。篤弼誰金礪。忠言欠木繩。聖朝機一失。孼虜釁終乘。寇棘方兼鎬。齊亡淄與澠。內人悲鳥竄。宮榻弔狐升。行殿瞻天極。春闈覩日昇。群生殲已盡。諸將秩空陞。臍噬嗟何及。腸摧痛不勝。湖畿師漸老。關海禍相仍。撥亂力綿薄。蹈危心戰兢。蜂屯恣殺掠。豕突勢驕矜。逃難爭重趼。勤王費屢徵。空拳當戟鎩。香餌闕金繒。援救無韓趙。孤危似莒鄫。吾儕任跋涉。幾度越崚嶒。冒險衣裘弊。逃虛涕泗凝。星還虧夕饌。露宿困晨興。蹤迹長嫌淺。官銜却怕稱。輿臺從爾汝。僮僕戒揚稱。野菓飢腸惱。村醪醉步僜。緣崖看峍屼。歷澗聽磞砯。深幾携兒厲。高猶負老登。楊山三夏葛。麻店九秋燈。顏貌留塵垢。行裝任屩䔲。扶黎辭款段。藉草替氈㲪。林僻防蛇蝎。糧空罄豆㽅。寺逢新造佛。經識舊名楞。帶爲鄕愁緩。衣因夜坐稜。高飛羨野鳥。塵累愧山僧。萬死丹心耿。孤臣白髮鬙。風塵播越後。魚水感懷增。生返皆恩眷。天心孰愛憎。書筵名忽忝。盛事見何曾。龍衮要施繡。鴻冥肯避矰。直廬關獸鑰。淸漢夢魚罾。旅泊淹戎幕。幽居憶夏橧。身隨萬馬殿。迹下五雲層。排悶資吟詠。開懷荷友朋。卜隣迎浙客。僦舍傍官堋。樓喚千年鶴。溟看萬里鵬。明經慙夏勝。曲學戒孫弘。禽倦思投樾。駑疲欲謝鞃。絶裾痛溫嶠。同被戀姜肱。燈影宵懸炯。蟲飛曉聒薨。浮沈君不屑。蹇拙我無能。黃嬭騷場伴。靑蚨酒肆騰。自慙聯璧瓦。頗類間齊滕。羈枕迷歸計。家書啓遠縢。藥畦閑白柄。道訣束靑㬺。民餒悲庚癸。禾枯愍蠈螣。舊遊擡病眼。往事倚枯藤。華語翻方譯。唐詩懶手謄。消中長困睡。渴肺但沈疼。每歎吾衰久。誰言得福恒。事懲前轍覆。政戒大絃搄。匡復時將泰。旋歸月幾緪。家無四壁立。門絶尺童譍。舊址淸灰燼。新宮起㧻陾。從今慶再造。莫慮杞天崩。</text>
<title>玉連環詩</title>,<text>四野重雲釀晩寒。二年關外雪漫漫。又臨窮海三秋暮。莫道浮生一日安。女已呼爺兒已讀。言難盡懷酒難寬。見君千里眞如夢。夕照沈山宿鳥還。</text>
