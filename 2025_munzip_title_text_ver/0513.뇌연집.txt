<title>聞鷄鳴辭 辛丑</title>,<text>卧南牎兮枕余肱。睡淸美兮氣絪縕。氣絪縕兮睡新回。衆籟閴兮耳希聞。耳希聞兮目希覯。皥皥乎若混沌之初分。鷄一叫兮神明來。百體康兮余心欣。善端萌兮一縷微。曖曖乎若爐香之方熏。鷄二鳴兮情屢遷。因念生念兮紛其殷。旣昨非兮多悔懊。來日慮兮又來棼。鷄三呼兮東方高。衢塵市囂兮𣬩磤。紛衆娛之誘余內兮。若唐之有杞兮漢之有蚡。又群邪之攻余外兮。若句踐之吳兮太王之獯。操若存而舍忽亡兮。四佐不臣兮心不君。余欲靜坐而剛克兮。自崇朝兮徂黃曛。玆猶五伯之強盟兮。終無揖讓之誾誾。羌毫末之不扎兮。乃用力於斧斤。昔孟氏有夜氣之訓兮。詔余蒙兮勤勤。景嘉謨之孔彰兮。寓深惕於斯文。</text>
<title>鏡賦 壬寅</title>,<text>宜陽子有鏡焉。日南錫貢。藤原巧作。圜鈿方柄。乾坤時若。剛中虗外。陰陽靡錯。前炳耀其砥平。象秋月之高逴。背雕鏤之精奇。繽松蘭與龜鶴。鬼出智而假人。般失藝而顧愕。宜陽子愛之匹罃珠。貴之上和璞。製綠錦而爲衣。攻文檀以爲匣。時出藏而高揭。紛萬類其來集。盖中有一夫焉。其爲人也。希眉齬齒。脩眸敷頰。惟宜陽子之貌是侂。烏巾素衣。博帶長衱。惟宜陽子之服是服。宜陽子有言自吻。夫已爲之啑啑。宜陽子有笑發齒。夫已爲之噏噏。宜陽子有視在目。夫乃爲之脉脉。宜陽子有聽在耳。夫乃爲之屬屬。宜陽子有喜在心。夫亦趯趯。宜陽子有憂在眉。夫亦戚戚。宜陽子燕坐用靜。夫乃穆穆。宜陽子服事用作。夫乃圾圾。越夫氣色之變精神之運。惟宜陽子是接。宜陽子不悅。乃諗于夫曰粤稽化宰之成形也。有脩有短。有美有惡。或方或圓。或豐或薄。或堅或脆。或肥或瘠。或槁或澤。或黝或晳。帝舜重瞳而蒼頡四目。仲尼圩頂而墨子蹙頞。亢倉耳視。李嶠耳息。句踐長喙。公孫祛舌。越椒狼聲。重耳騈脇。李賀通臂。婁公短脚。共工朱髯。華元皤腹。公孫呂面廣三寸。伍子胥眉間一尺。平原銳首而李固鼎角。盧杞藍面而馬周火色。何郞美如傅粉而王相黧若潑墨。玆其大別也。人之禀性于天也雖同。及其拘於氣質則有智有愚有粹有駁有通有塞有淸有濁。或柔或剛或勇或怯或寬或猛或虗或實或廉或貪或巧或拙或儉或奢或踈或密或勤或惰或緩或暴或銳或鈍或辯或吃。是以孔方尊乎仁義。老乃貴其寂滅。楊一髮而猶恡。墨磨頂而不惕。許聞禪而洗潁。屈傷讒而懷石。嬴倂六猶不慊。期帶索而自足。孟環轍而明義。管顯伐而上譎。夷嗟殂而表微。蘇騖從而甘族。矧乃湯孫有辛。柳季爲跖。玆又其大別也。七情均賦。因感異出。是以甲者怒而乙者喜。乙者哀而甲者樂。未有見人之愛厥子而吾亦愛之。見人之惡其仇而吾亦惡之。見渴者之欲飮而吾亦求飮。見飢者之欲食而吾亦求食者也。是故兆人之聚。求其貌之同。不獲一焉。萬人之邑。求其心之同。不獲一焉。千人之市。求其情之同。不獲一焉。於是乎著乎形者有好有醜。主乎心者有凶有吉。發乎事者有得有失。玆非化宰竗用。烝生所由立歟。自余得子。左右余側。一日之中。動靜云爲。萬變之積。上而百體衆態髭莖顔澤頭膩甲垢手理臂絡。下而紘纓領裔縫線緯縮純素褵緇補綻彌缺。微而聆矚瞻瞠眺眄覸眣嘯咜噫嚔嚬嗅哂噱呷啞唔咿呼噓嚅囁。細而莞逌瞿惴愁恚勃咈悵憶嗟唉慊滿忡愕偃仰欠伸倚偏佇蹕指挑攀拊飮餟嚥嚼。子乃惟余是睨。惟余是學。匪先匪後。筳應響答。猶謔猶嘲。大慧小黠。傅說之厥象惟肖。辟玆則塩施之不同。顔回之不違如愚。辟玆則堯桀之難合。于是時也。離婁不能辨彼我。余亦惝乎其自失。然則舜頡奚以異。孔墨奚以別。驪姬嫫母奚以辨。臯陶驩兜奚以擇。孰爲短而孰爲長。孰爲白而孰爲黑。是子上亂天機。下撓民極也。且子將諛余順余愚余弄余。納余于大慝者歟。將忠余愛余師余慕余。於余乎取式者歟。其諛余也。余無所事子。其忠余也。吾何善服子。請聞其說。夫乃不悅。對言于余曰噫嘻甚矣。胡言之錯。子旣難余。請有以復。且子知同之同。不知異之異。子惟余之同是疑。余惟子之異是惑。子其余聽。余乃子告。陰陽費化。乾坤軋軸。陶蒸磅礴。乃出庶物。雖台有形。惟帝丕錫。厥賦惟均。不豐不嗇。昔者伏羲人首。今子人首。堯舜兩目。子亦兩目。禹稷一口。子亦一口。湯文兩耳。今子兩耳。伊周孔顔。莫不上手而下足。今子上手而下足。昔者聖人以目視以口言。今子以目視以口言。昔者聖人以耳聽以手足動。今子亦以耳聽以手足動。越夫鬒髮之傅於頭。鬢鬄之傅於頰。唇齒之傅於口。眉睫之傅於目。鬚髭之傅於頤。爪甲之傅於手足。乳之傅胸臍之傅腹。一受之天。曁聖同得。曁聖胥若。而伏羲堯舜禹稷湯文伊周孔顔皆爲聖人。子弗爲聖人而奚若。古者聖人上衣下裳首幘而足襪。今子亦上衣下裳首幘而足襪。曁聖同制。曁聖胥若。彼爲聖人。子弗爲聖人而奚若。凡子之得於性者。在天爲陰陽五行之理。在人爲健順五常之德。曰仁曰義曰禮曰智曰信。曁聖同賦。曁聖胥若。子匪不足而四。彼匪有餘而六。彼獨爲聖人。而子弗爲聖人而奚若。性旣具矣。發而爲七情。曰喜曰怒曰哀曰樂曰愛曰惡曰慾。曁聖同禀。曁聖胥若。彼匪加少而六。子匪加多而八。彼則爲聖人。而子弗爲聖人而奚若。玆非天之所與。人之所受。不期同而大同者乎。而子之有不同又奚若。子惛不知。余將爲子說。古者聖人。目容必端。口容必止。聲容必靜。頭容必直。手容必恭。足容必重。立容必德。氣容必肅。故其視也明而能徧。其聽也聦而能達。其言也時而有章。其動也正而有則。以至衣服象度。威儀甚恪。此聖人之體之備。而今子無乃或有闕歟。古者聖人。姦聲亂色。不留聦明。慝情詭志。不接心術。外絶誘內絶惑。性無偏倚而極其中。情無妄肆而合其節。以至天地位萬物育。此聖人之德之全。而今子無乃或有缺歟。且子髫年知學。長大彌篤。夙興夜寢。孶孶矻矻。惟群聖之言是誦。惟先王之道是悅。天地之盈虗。陰陽之消息。幽而爲鬼神。明而爲禮樂。王覇之所爲用。儒墨之所由別。與夫山河草木之爲山河草木。飛走鱗甲之爲飛走鱗甲。日月之所覆。造化之所斡。蘊之以湛深。發之以闢闔。其畜芾矣。其文蔚矣。而人之所備。子則闕焉。人之所全。子則缺焉。將無乃知躐乎遠而畧諸近。意騖乎博而遺諸約。感於外者恒煩而操於中者恒奪。情之易蕩而性則易鑿歟。子謂余子之顯是象。余惟子之隱是燭。子謂余子之相是肖。余惟子之心是𢜬。子毋余恧。余將子詰。自余事子。獲侍于密。雖自病於狹中。豈塵垢之累跡。子乃屢顧。加余于膝。寔慚淸厲。過蒙拂拭。余無隱乎毫髮。子亦爲之修餙。當其時也。瞬有度聽不側。儼乎其止。容乎其嘿。百體惟貞。衆儀靡忒。瞻視可畏。衣冠幷飭。肅然自將。莫違繩尺。至夫萬物之有形有氣者。與接爲構。縕紛匝沓。耳得之以爲聲。目得之以爲色。口得之以爲味。鼻得之以成臭。林林怱怱。往來交薄。則吾於是時。覸子之貌。向之侃侃者。今而惄惄。向之翼翼者。今而踖踖。氣若詘焉。情若鑠焉。動止亟若失焉。語言疾若咈焉。若喝焉若惙焉。咄焉呾焉。終而翕合焉。玆豈非境嬗神變。五官失職者歟。於是性違其養。麟在梏兮。情失其帥。猿透柵兮。惡幾之萌。洪波汨兮。善端之斁。蘖札兮。一切循外。百理皆縮。佗人已知。惟子不覺。子不知愧。余則代忸。子之欲廋。余則已察。余不䂓子。子不我悏。雖然余欲明言以駁子。子將苦余誱。余欲微言以儆子。子將疑余匿。余故從子之爲。與子偕作。子能爲善。余從而善。子之爲惡。余隨而惡。凡余之效子者莫可畢擧。請陳其畧。子甞處獨。厭然踞肆。無所不爲。反以顧余。余方效子之爲而愧子心駭子目。子則唾余之面。余亦唾子之面。子乃瞿然笑。其項發赤。余亦瞿然笑。其項發赤。子方對人斂其袵整其膝。余亦斂余袵整余膝。子乃反顧。啞然哂曰彼處於獨則肆。對乎人則飭。其心鄙之。微發其齒。余亦啞然哂。微發其齒。子又反躬而慙。俯首而惕。余亦反躬而慙。俯首而惕。余之䂓子。盖皆類此。其於進德去忒。詎無益歟。子之賢歟。余與榮焉。子之不肖。余與辱焉。雖其近佞。惟子之學。雖其似讜。惟子之則。子惟自省。于余奚謫。於足宜陽子拱手以作。惝乎自失。久而後謝曰。子有良箴。敢不自勖。恒恐失墜。有累明哲。旣琢旣磨。余達子弼。若形影之相隨。終吾生而毋斁。</text>
<title>復初賦 丁未</title>,<text>俶余宵駕而言馳兮。惚焉不知其所趨。荊棘翳然而榛蔽兮。乃窘步於迷塗。忽反顧以永歎兮。攬余馬而踟躕。瞻康莊之若砥兮。又何懷乎此都。粤皇天之賦物兮。羌獨豐其予吾。余不兩翼而四足兮。得精秀以爲人。又不女子而爲丈夫兮。重不聾瞍而蹇瘨。方狄人之亂華兮。又降余乎箕子之邦。余不左袵而被髮兮。襲禮樂於東方。援世德而陳之兮。實奕世之華宗。曰余先之佐王兮。何勳庸文章之豐崇。然孝謹與儒素兮。乃故家之流風。紛衆美之集余兮。何皇天畀余之全。稽前人之成烈兮。得其一二而爲賢。余旣獨有此衆美兮。何不超離乎凡倫。聖謨之洋洋兮。君子世守以遺余。群聖肇卜其廣宅兮。遅余以共居。衆賢丕開其門戶兮。招余以入處。余乃郤步而弗由兮。獨彷徨而迷所。擷草木以爲粮兮。曾弗知食夫稻黍。穴瓮牗以爲觀兮。豈知天地之廣大。逐螢爝以爲光兮。豈知日月之昭晰。雖文詞之自好兮。亦何異能言之猩猩。苟能飮水而求食兮。豈云異夫馬羊。甞恠古人之發憤兮。多用心乎文章。盖惟阨窮而言志兮。一以離夫準衡。衛武公之賦抑兮。年彌高而德彰。蘧瑗之知非兮。所厥修之日臧。夫惟顔氏之子兮。盖有至德之明剛。羌不遠而必復兮。又迷塗之不復。卽是用庶幾乎無悔兮。夫子亦爲之歎息。余固不足以適玆兮。亦云舍此而奚之。日月悠悠以不淹兮。忽焉老其何追。旋余轅以改路兮。誰能冥行而擿埴。視白日之猶未暯兮。尙容與而歸宅。恐余馬之顚蹇兮。戒僕夫使勿亟。恐矢言之弗信兮。憑文章而自釋。往者之不可追兮。庶今日之可復。</text>
<title>山之中辭</title>,<text>山之中兮桂樹。聊暇日兮攀援。休余馬於南渚兮。振余衣兮崇樊。蔭喬木而坐芳草兮。須我友兮山之阿。泉泠泠而細流兮。樹澹澹兮生花。黃鳥之頡頏兮。翼淸暉而相鳴。天風之習穆兮。起芳沚之群馨。余心之悅豫兮。內瑩瑩其含光。眄靑岑而高歌兮。招白雲而飛觴。春陰集而村坰晩兮。負余杖而徐歸。曾點之忽焉沒兮。知余樂者盖希。</text>
<title>雲甥晬日卜命文</title>,<text>黃鐘丁丑。日吉辰佳。婉玆阿雲。晬日載回。晬盤豐華。有珍其排。嘉禾文璣。孤矢珮觽。彤管繡卷。鎭以金龜。兒嬉其間。髧毛玉肌。斑斕維服。婆和其唲。家人環笑。嘖嘖佳孩。父顔逌逌。母顔怡怡。母曰仲氏。諟余佳兒。湛之之甥。酷似湛之。子盍爲歌。比厥祝禧。余乃正弁以前。爰膝其衣。衆人無譁。聽我有詞。詞曰汝宗之華。璿系自來。我宗之赫。邦人具知。汝生于是。亦旣男斯。男子責鉅。弗一其爲。古人之敎。必自孩提。蒙養有本。推棗讓梨。學數辨方。舞象誦詩。咸有次第。罔敢有違。入孝出悌。人道所基。餘力學文。愼友尊師。仁曰愛人。義曰行宜。智曰通理。禮曰節儀。守四曰信。是謂秉彛。操心則明。縱情則乖。行敬節欲。入道之堦。太極之玄。大易之微。聖謨洋洋。有圖有辭。高妙難言。侍汝繹思。內德純茂。百度維諧。天乃相汝。錫福其祁。君子之象。溫如玉兮。爾尙在玆。秉厥文珪。我人立身。科目是媒。富貴福澤。寔係于玆。宵言枕鈴。晝言下帷。四書六經。剝皮吮脂。諸子百家。咀華啜奇。作爲文章。選于有司。上遇明君。下撫烝黎。軒車甚煒。章服是維。官榮祿厚。氣和神夷。父母孔顯。鄕黨有輝。凡此文功。簡冊是稽。爾尙執此。黼黻是禆。古人學藝。各視禀姿。隨陸絳灌。並有功施。孫吳韜畧。博通靡遺。忠信鞠旅。大運神機。射法劒術。車攻騎馳。惟敵是求。誕宣武威。誅斬叛亡。奏功神祗。王室永賴。百福來歸。惟玆武烈。弓矢實資。爾尙執此。社稷是毗。時有否泰。運有盈虧。先民有志。或在夏畦。服力躬耕。奉我天時。嘉糓穰穰。溢廩充閨。上養下育。凶年不飢。推其仁術。普施惸嫠。鄕黨親汝。窮民來依。天乃申休。介汝期頤。人亦有言。惟食艱哉。爾尙念玆。秉厥香齍。我用四事。卜汝命猗。汝之遇命。獲其三而。將亦不遇。獲其一伊。立汝之道。我言庶幾。賦汝之命。余何敢窺。吾聞𧆰老爲彪。麑壯成麋。寸鱗成龍。尺駒爲騋。鳳飛千仞。長于拳孶。扶桑百尺。茁乎針荄。文王作聖。成敎于胎。孔子好禮。肇自童嬉。大人之事。寔在姆懷。國有一賢。唐虞可期。國有一奸。覆亡乃隨。先王是懼。大訓昭垂。設學啓蒙。俾伊不迷。匪直爲伊。邦國是綏。歷稽前代。以人安危。嗟今之人。全德實稀。壯肆老荒。毫髮皆私。期望之深。非童兒誰。我喜兒心。渾然黃羲。太極具全。未有遷移。以直而養。有成無隳。是謂全德。聖賢可希。爾年方壯。莫謂幼癡。一日二日。物慾漸開。忽焉老矣。雖悔曷追。我述此詩。對汝發揮。壽汝誨汝。以頌以䂓。吾有所受。爾尙無疑。</text>
<title>玉溪辭。簡金孺文 殷澤。孺文後改名純澤○辛亥</title>,<text>我所思兮玉溪東。有斐君子兮不可諼。集茝蘭而爲珮兮。握瓊英兮而自珍。何被服之姱美兮。又性靈之淑均。不卑兮顧余。見情素之所敦。旣咀腴於典謨兮。旁及兮群子之微言。將追逐而上下兮。我爲龍兮子爲雲。忽一別兮浹秋以冬。懷子歸兮憂思棼。霰雪兮歲暯。君不來兮柴門。豈無人兮從我嬉。非子之見兮令我心惛。憑短辭以寄聲兮。願子兮加飧。日月之流徂兮。惕余懷兮含辛。携淸燈而照書兮。託幽情於古人。悟已壯之嚮老兮。尙努力兮莫逡廵。</text>
<title>哀長城賦。送尹學士德輝 得和 奉使燕中。幷序</title>,<text>哀長城。長城瀰迤以東騖兮。首臨洮兮趾遼海。劃崇墉兮刳腹關。殷譙櫓兮厲睥睨。包九州兮壯函夏。翼長雲兮來迢遞。昔秦皇以天下之力事一城兮。重又守之以堅銳。盖將設險而鞏圉兮。萬祀一姓兮千祀一世。孰慮夫後數百年。犬羊之竊據兮反噬。中國之人兮莫之敢觝。粤陶唐有此冀方兮。瞝夏商文武兮華夏以乂。當其時未有長城兮。又未聞夷狄之爲害。自秦之築是城兮。夷狄陰覦而橫猘。冐郅之桀漢兮。良將勁兵盡於長城之裔。劉石之烕晉兮。夷狄遂內而華夏遂外。心腹之旣蠧兮。陵夷五胡兮爲癰爲瘵。元一大亂。今又一大亂兮。彛倫悖兮禮樂壞。哀長城。長城實負中國之人兮。胡乃爲夷狄捍蔽。長城徒能爲夸夫之觀美兮。曾不爲天下扞衛。志士之所腐心兮。勇夫之所搤腕以掬涕。咸欲壞汝剗汝夷汝爲平原兮。復三王之故兮而後快。玆固長城之謑辱兮。窮左海之流兮不可灑。然人謀有不臧兮。夫豈獨長城之罪。余觀上世之重文德兮。垂拱揖讓兮臣推䯻。後人之不若兮。曾不能守一長城兮寇來以賴。矧長城以卷石之多兮。能抗桀虜之豕突而狼噬。哀長城。長城不能自強而強之者人兮。人又不能自強。乃以罪長城。而長城不能自解。長城下兮古道。黃沙白草兮無際。征車動兮邊馬鳴。聞子行兮從此逝。憑文章兮吊千古。丐一杯兮爲余酹。</text>
<title>丹丘辭。次李白鳴臯辭。寄邊處士叔建 栒。丙辰</title>,<text>若有人兮丹之臯。睠余顧兮心爲勞。我無羽翼不可以奮飛。川無梁兮河無舠。何秋夜之難晨兮。聞蟋蟀之嘈嘈。念子披簑而釣魚兮。惟山月隨人泛巴口之洪濤。憶余孤舟乘月訪子于錦屛之下兮。林鼯水鷄驚奔而群號。攀松櫪而遠搜兮。遇荷篠於巖㟼。謂我之來兮。誦歸隱之新作。星垂垂兮曉衾謇。宿余於石閣。悄將歸兮反顧。見巖椒之獨鶴。唉塵因之靡艾兮。懷余家於淸洛。仙之人兮渺難求。雲英英兮下翠崿。撫孤桐兮寫幽情。曲將絶兮悄空壑。君不來兮心氛氳。歲將闌兮木葉紛。溯流風以寄衷。得好音之相聞。原離合之至理。諷黃山之孤雲。音操蕭散。助余嚬呻。悲吾生之有涯兮。悵同袍之無人。鳳盤桓以哀鳴兮。固彩章之寡隣。哇淫亂雅。珷玞迷珍。菉葹登珮。蘭桂爲薪。固知富貴不足凂吾志兮。夫子胡爲逃光絶跡於風塵。君平隱於賣卜。園綺顯於逃秦。吾將寘子於有名無名之間以混世兮。何必友鳥獸而遺身。歸來兮東山。吾與子兮相親。</text>
<title>觀龍虎圖 乙未</title>,<text>老龍出海珠如日。猛虎歗風鬚如雪。虎欲闘龍龍不闘。茫洋雲中那可逐。虎可爲網龍有神。虎兮深藏食麋鹿。</text>
<title>觀古畫穆天子宴王母</title>,<text>古人畫瑤池。瑤池誰得見。海水裂玄圃。霞光通赤縣。王母雲旂下。嬋娟春風面。冉冉來玉女。皆持金雀扇。白鹿爭食紫芝莖。靑山紅桃花萬片。周王八馬毛骨殊。動如游龍靜如練。是時徐子亂中國。王在瑤池正酣讌。鳴呼得不哀痛膠舟變。</text>
<title>題李澄散畫山水</title>,<text>水割淸湘曉。霞分赤縣朝。泊舟應罷釣。飛鴈卽驚潮。古木蕭踈近。長洲寂歷遙。彼其荷笱子。回首欲相招。</text>
<title>題李澄散畫山水 其二</title>,<text>楚望蒼然遠。群峯晩色齊。碁翁喬木下。漁屋雜花西。孤鳥歸邊暝。幽蹊轉處迷。人間眞有是。吾欲寄冥棲。</text>
<title>寒食。簡陶谷族人。</title>,<text>我初從子學水嬉。玉洞一日屨三及。笑子長飢氣食牛。酒酣咳唾驚鳧鴨。手提木壺長在山。山下破屋妻兒泣。大兒城郭賣藥去。小兒五尺樵兼汲。子身憔悴如敗葉。墜在草間誰復拾。愧我無力及春風。起汝枯槁還敷曄。寒食寄語空相憶。東園昨日見蝴蝶。</text>
<title>與東社諸子泛西湖</title>,<text>輕舟冉冉岸俱轉。漁父數家相與依。雨細纔生汀草色。風淸偏灑木緜衣。黃鳥不知何樹囀。白鷗能過一帆飛。欲尋沂水冠童樂。須識天機在詠歸。</text>
<title>貍捉鷄 丙申</title>,<text>家鷄秋肥野貍飢。貍來逐鷄走墻東。雌能遠飛竄深樹。雄被攫急力所窮。其鳴也哀如有訴。小奴起遅貍行疾。夜深鳥雀安枝宿。各自一雙成儔匹。是何惡獸欺汝弱。汝命不得少踟躕。落羽濺血滿空墻。雌來大叫求其夫。前者家人窖兩鷄。我悶遭囚遷之杙。飮啄纔足翻遭害。我反爲虐不爲德。愧我不及淮南子。能令鷄犬皆長生。曉來月落天欲曙。獨聽隣鷄啁哳鳴。</text>
<title>夜叩雲水菴。記僧語。</title>,<text>微月雙杵鳴。隔林聞僧語。山徑葉有響。莫是虎過去。老僧出門語。石碓愼莫開。野鶴知夜舂。應復越陌來。驅馬至寺門。老僧迎我笑。比丘且炊黍。盖是檀越到。</text>
<title>東菴溪上。別洪大紀 昌漢 入漢中。</title>,<text>樽酒未言盡。客馬當門鳴。以我念庭闈。未可挽君行。裵徊澗之濱。黃花空滿手。去去陂隴隔。相與一回首。</text>
<title>田舍閣夜。從鄕里父老飮酒有述。</title>,<text>日月如飛鳥。鳥飛那得繫。惆悵復何益。且可樂此歲。中堂寘朋酒。東廚殺肥彘。里閭亦來集。老稚連巾袂。燈前一皓叟。歎息復下涕。自言年少時。聦明有才藝。恃此不爲學。嬉遊夜以繼。但道功名晩。不惜歲月逝。朱顔日已衰。壯懷日已替。讀書眼已暗。操弓力未逮。而今七十年。落魄蓬蒿底。擧世欺我賤。視之如奴隷。鄕黨謂我老。猶復假虗禮。勖哉諸少年。視我以爲戒。靑春不相貸。勤苦乃有濟。老去萬事違。落落平生計。辛勤長老語。可以勵今世。顧我學面墻。瞿瞿心如悸。書此爲短篇。用代箴訓揭。新年隔一雞。耿耿與心誓。</text>
<title>伯氏遘疾數旬。僑止梨谷。今晨忽以一詩見投。語和氣健。可知昔疾之今愈也。對使和寄。丁酉</title>,<text>得句今如此。愁眉爲暫開。生成先草木。頤養取山雷。睡美鸎來喚。顔癯鶴見猜。藥鐺須滌去。斟酌社前醅。</text>
<title>寒泉僑止。有懷西園二松友堂群書。述五言二首。簡寄伯氏。</title>,<text>西園不可忘。厥有兩松樹。頎頎霜雪姿。落落棟樑具。自有鬼神會。寧被斧斤誤。聞說李氏鶴。時來引閑步。</text>
<title>寒泉僑止。有懷西園二松友堂群書。述五言二首。簡寄伯氏。 其二</title>,<text>念我小齋裏。家貧無長物。有書數千卷。獨此可怡悅。起居不離汝。襟韻有鼓發。今我苦棲遅。不見已三月。</text>
<title>贈別宗人扶風翁 龍成</title>,<text>鶴髮垂過耳。行年七十秋。新春思故墓。大雪下楊州。老淚悲吾土。童遊記某丘。從君願加飯。重棹漢江舟。</text>
<title>車駕幸溫泉。臣廁太學諸生。祇送于江上。奉和伯氏韻。</title>,<text>紅雲一朶擁丹袍。侍衛群公劒珮高。湯邑行春前事在。星官推曆令辰遭。雨隨鳳蹕淸浮壒。風引龍檣壓遠濤。庶幾吾王無疾病。拭眸爭望翠華旄。</text>
<title>騘馬</title>,<text>騘馬脫馽鞿。神駿故無敵。奮鬣若駭浪。散蹄如飛雹。過都又歷塊。閃倐不留跡。萬夫不敢近。所遇皆辟易。道隅一小豎。煑粥用粃糠。盛來滿竹桶。熱氣方陽陽。馬見若踟躕。意氣頗不揚。始也以鼻就。終以口唇搶。稍稍撫其鬣。長顧意無傷。漸復扼其首。絡以靑絲繮。鞭之入都市。蹩蹩如跛羊。</text>
<title>乍晴</title>,<text>春雨新晴日暎苔。早花欲落晩花開。幽人睡罷花間去。已有黃鸝先我來。</text>
<title>余自寒泉遷冶谷。伯氏又改寓荷村酒家。寫解悶詩見寄。奉酬。</title>,<text>不知小弟冶村裏。何似賢兄酒肆中。傲客敢爲狂士態。典裘頗見古人風。興酣容走殿前馬。意遠欲窮天外鴻。兩地牽情未會面。望雲聽雨愁思同。</text>
<title>春夜過伯氏宿喜述</title>,<text>別日雪翻袂。逢時柳拂村。挑燈眞似夢。促席笑先言。藥裹關心少。花枝照眼繁。隔籬多賣酒。料理具匏樽。</text>
<title>園中黃花始開。邀東閭李老 昪 小酌。</title>,<text>何所獨無菊。我菊好風姿。我巷豈無人。喜子好鬚眉。南山自悠然。重陽不必奇。昔人欲忘言。眞意空自知。</text>
<title>送外兄李汝喬 世臣 赴延州</title>,<text>明發東樓欲解携。驛梅花動碧瀾西。歸鴻錯落初分翼。征馬逶迤不駐蹄。靑草未禁康樂夢。素書須問少游棲。書牀伴讀寒燈在。後夜相思獨聽鷄。</text>
<title>春雪用谿谷韻 戊戌</title>,<text>騷騷過竹屋。皚皚在松林。着水飜魚沫。飄空蕩蝶心。方春每夜雪。無日不天陰。稍動尋梅興。驢蹄幾寸深。</text>
<title>李生德養。新從海西來。宿余書齋。余憐其才而窮也。有贈。</title>,<text>李生江海客。能詩與我好。家貧未受室。上有七十老。游學志不諧。趨庭執灑掃。比隣得相款。識面恨不早。䟽糲且安分。讀書存吾道。春夜抱衾來。淸話西齋曉。愧爾情緖多。短歌以相報。</text>
<title>覓陳生渭城柳栽</title>,<text>自柏之拔無好樹。卧看陳生數株柳。春月濯濯綠如繅。上枝下枝拂牎牖。陳生借我種樹方。爲折五枝栽墻右。欲看垂楊三倒樹。將成卧柳兩橫植。會待春時水脉動。黃鸝飛來柳絮白。里社斗酒人散後。裊嫋烟絲北牎下。淸風一枕夢羲皇。淵明不過如我者。</text>
<title>遊月波亭下。遇二老父對睡舟中。與之語。江西漁者。將待月而漁也。遂入其舟。進至鶴汀。</title>,<text>浮碧練光徒綺麗。淸高端復遜玆亭。洲通放鶴五湖白。峯合卧牛三峽靑。夜月偶隨垂釣客。春風並着采菱舲。滄浪九曲雲烟濶。嘯志歌懷不自停。</text>
<title>江雨</title>,<text>細雨連江郭。春陰集小樓。綠舒汀柳重。紅亞野棠幽。墜蝶飛還疾。鳴鷗浴未休。乍晴須有月。料理上灘舟。</text>
<title>亭夕</title>,<text>野色澹如許。多爲江氣勝。貪看孤鳥沒。屢失大魚騰。渚潔澼無石。舟明漁不燈。遠鷗來稍稍。須識夜潮升。</text>
<title>奉別外舅小司徒兪公 命弘 使燕 己亥</title>,<text>鍾山王氣漠然收。二葉單于已白頭。弊邑衣冠空似漢。中朝禮樂久無周。浮雲鬱鬱金臺古。寒雨蕭蕭易水秋。袖裏靑蛇作雷吼。燕歌一曲使人愁。</text>
<title>送兪守父 受基 陪尊大夫入燕</title>,<text>驥足有八荒。伏櫪非其好。兪君負耿介。弱齡志高妙。端居破萬卷。遐想了四表。尊公卽奉使。之子護長道。辭家越萬里。猶得執灑掃。觀風非所言。于今冠履倒。河山實未改。亦足廣文藻。哀哉古逸書。久作商胡寶。斯道在吾東。勖君恣搜討。嗟余志常拙。桑蓬計未到。秋風閉窮巷。寒露結蕙草。登高送將歸。擧目望燕趙。逶迤遠水逝。鬱紆平原杳。離家自此始。忼慨令人老。行矣善加飧。愼旃歸來早。異時郭西路。一壺以相勞。</text>
<title>奉別伯氏如大丘通判府</title>,<text>迢迢嶺月擧。皚皚山雪晴。稱觴忽不樂。歲暯令心驚。去秋子東征。三月離西京。離憂尙在懷。况復千里行。鴻鴈叫南天。迢遞子所征。問家滯星州。驅馬至達城。相思欲何贈。驛梅方吐榮。</text>
<title>雨霽牛潭泛舟 庚子</title>,<text>漾舟陶嘉日。遂此幽賞心。揚櫓下松亭。峽流一竿深。余懷良獨悅。擧酒三四斟。石門過迢忽。雲壁來崟嶔。同雲尙垂天。山色半晴陰。灘西水更急。玉屛不可尋。舍棹入脩林。巖洞有幽音。楊公書有神。波濤不相侵。斯人去已久。空歌綠綺琴。</text>
<title>和伯氏感懷</title>,<text>靜處逢人事却繁。詩聲酒氣晝連昏。依然玉壺淸燈席。安得喬公共笑言。</text>
<title>宿金山寺。用稼亭韻。辛丑</title>,<text>華甍鳥革法雲中。丈六曾聞百濟功。漫發光明驚漢帝。幾看荊棘産吳宮。龍欺醉客噓朝霧。猿戱禪翁嘯夜風。獨有一般觀理處。寒潭月色浩無窮。</text>
<title>觀龍湫</title>,<text>龍是純陽物。還能耐鬱沉。劒爭冲斗氣。雲識護珠心。深水惟高卧。淸秋時獨吟。終須一奮翼。䨓雨劈層岑。</text>
<title>蒼玉屛。奉和伯氏韻。壬寅</title>,<text>芳樹千章覆石瀾。飛英散入褐袍寬。蓬萊石上初回席。丞相祠前爲正冠。草色遙連金水碧。松聲高並玉屛寒。平生喜道鯈魚樂。莫向苔磯下釣竿。</text>
<title>曹溪</title>,<text>一曲成潭碧。源泉赴似期。轉來須鬼力。激處是龍吹。岸花弱難定。渚松寒不衰。超然南壁下。坐我得歸遅。</text>
<title>竹間閑步 癸卯</title>,<text>春睡難成燕子喧。牀書散帙受風飜。閑隨稚子穿林去。籬外幽篁亦有孫。</text>
<title>約兪君山 阜基 尋嶽寺。朝而叩之。昨夜乘月行矣。題詩壁間。有故留簷鷰代吾言之句。悵然久之。仍題其下。</title>,<text>後先應同入寺門。不能朝日也宵奔。可憐人事不如鳥。簷鷰將飛猶自言。</text>
<title>酬守父淸晨</title>,<text>卧穩朝暾靜。蒲團起自遅。山光已在野。雲影欲侵池。鳥語偏圍屋。鷄鳴屢上籬。詩書一日課。稚子也能知。</text>
<title>酬守父亭午</title>,<text>閑齋看曬藥。隱几正參寥。草際團群饁。松間散遠樵。隣鷄過墻叫。野馬轉空遙。料理村翁酒。煩襟賴一澆。</text>
<title>酬守父薄暮</title>,<text>落日群陰定。漁樵相與呼。人烟接屋有。花影度墻無。牛返帶孤犢。鷄棲包九雛。微凉隨意步。不遣瘦藤扶。</text>
<title>酬守父苦旱</title>,<text>密雲如墮雨。漏旭忽晴朝。裂土禾空立。枯田麥欲消。人應歌澤鴈。吾亦羡濠儵。何日桑林禱。甘霖一沃焦。</text>
<title>憶幼子</title>,<text>積雨連旬苦不開。遅遅幼子信書來。遙知水濶柴門外。日嚲長竿上釣臺。</text>
<title>遊獅巖。贈浮屠浩然。浩之師敏公。有道者也。住此山二十年不出戶。余始聞其名於麻谷靈隱寺僧碧虗。</title>,<text>道人一去鎖巖扃。弟子逃禪不下庭。飛鶴未應先卓錫。神龍元自解聽經。能爲無本椎敲語。每畫如來寂寞形。欲識諸般眞理在。庭前柏樹老猶靑。</text>
<title>曉望</title>,<text>睡回鐵鳳響。秋聲欹枕過。樓閣月中壯。星辰川上多。鶻飜風落柏。蟲咽露團莎。悄悄還孤詠。禪房殘磬和。</text>
<title>出山別性賢長老</title>,<text>鉼鉢依空谷。經聲出祇林。蒼松禪相古。流水道根深。爾有遠公社。吾慙康樂心。只應相別處。長嘯送遺音。</text>
<title>恭聞家大人枉十灘李丈 雨臣 僑居。一宿却向南谷莊。伯氏從焉。寄其詩軸至。奉和。</title>,<text>歲暯田園生遠心。遙聞杖屨訪山陰。亭亭繫馬風槐逈。款款留人雪屋深。鷄黍頻看廚下出。梅花爛入燭前吟。旅遊未忝冠童列。秖有淸宵夢去尋。</text>
<title>奉酬伯氏見寄</title>,<text>風雪逢歸使。鄕書寄一封。鴈聲驚昨夜。鯉對阻今冬。童稚多新語。文章秖舊慵。歸期時攬鏡。黃氣上癯容。</text>
<title>奉酬伯氏見寄 南谷莊舍寄舍弟[太華]</title>,<text>夜夢逢君語。朝書對使封。停雲明遠水。落雪厲深冬。湖樹傷離別。山梅笑病慵。何時南谷社。朋酒且從容。</text>
<title>賀外舅七十壽席 甲辰</title>,<text>澗竹風淸道不窮。邇來魚鳥亦知公。爲官可做二千石。生世難成七十翁。堂上瑤絃琴瑟靜。樽前綵服子孫同。黃冠白髮眞高潔。如坐香山九老中。</text>
<title>還洛中。守父子彦民送至溪上。有贈。</title>,<text>騎馬離亭白雪飛。山童送我出荊扉。風流終愧李元禮。未遣慈明爲御歸。</text>
<title>內舅圭峯沈公惠詩見責以卧家長懶。所以召疾。仍勉稍事過從友朋。對使奉酬。</title>,<text>病餘筋力怯攀躋。植杖南臯一寸泥。雲倦自生千嶂意。鶴飢猶愛數松棲。</text>
<title>李成卿 命集 輓</title>,<text>明幃初撤祖。靈輀方載路。百親挽不住。短旐引將去。大女學母哭。小女索母乳。出門猶喚爺。寧知隔千古。詩書掩舊堂。霰雪集新墓。朋友皆送野。我病獨閉戶。側懷五陵遊。有涕漫雙注。豈無他人好。以子同庚故。</text>
<title>忠景申公 銋 輓 代外舅</title>,<text>先朝己亥宴群臣。公是耆筵第一人。黃髮煕煕傳像日。白雲渺渺抱弓辰。狂瀾砥柱支撑力。滄海桑田見在身。欲取當年封事讀。漢挐秋色尙嶙峋。</text>
<title>忠景申公 銋 輓 代外舅 其二</title>,<text>艱危决策竟捐身。志業嗚呼四大臣。當日先生眞報國。至今吾屬得爲人。精忠實與成終始。心事相知有鬼神。地下幽寃如可問。爲言斯世復陽春。</text>
<title>搏虎圖 乙巳</title>,<text>山丁有力能搏虎。不搏死虎生搏虎。剛髯毒拳聲咆哮。生得通身似於菟。陰飈颯颯谿洞黑。紅日已落月未吐。正看雄虎當道行。麋鹿食盡方緩步。不復脫巾與裸衣。只管前闘不回顧。白額當胸若摧山。背後禿松纔一樹。騰身騎虎扼虎吭。目光燭地眉髮竪。不知何者是猛虎。我見猛虎如狐兎。長尾向天不復掉。兩股貼地那能走。畫工畫此頗神竗。卒然相値令人怖。虎有爪牙雖可畏。人有神明天所佑。一生呑噬不知足。爾亦一死垂千古。寄語世上好勇人。試觀此圖良瞿瞿。</text>
<title>舞劒器行</title>,<text>赤電流光雲葉薄。秋霄決決鳴鵰鶚。鸊鵜春膏化紫虹。兩絛錦線蛟龍躍。玉刻麒麟繡腰細。靑䓗繚繞芙蓉鍔。靑霞一團秘神仙。翠袖纖紅光灼若。鏤尖回旋刻露明。吳環忽掣飛星坼。瑤簪墮地蛇背滑。彤天靈氣生金錯。安得猛士斅神術。一試霜鋩靜朔漠。</text>
<title>漁父歌</title>,<text>麤眉直肩江邊叟。竹竿漁筐常在手。瀼西水寒魚不上。去年移家南浦口。秋霖冬雪一簑衣。日見翁來坐小磯。文王已遠吾老矣。日暮狂歌還自歸。</text>
<title>牧童詞</title>,<text>牧大牛。牛馴入衖曲。牧小牛。牛健走澗谷。草葉纏頭牛背長。村烟未歇千巖綠。烟簑雨笠靑林下。歲歲年年養黃犢。</text>
<title>贈庶從叔漢綸子游</title>,<text>將軍少年十五六。猛如哮虎健如犢。不肎俯首學書史。對案心在雲中鵠。春城白馬縱復橫。靑樓十二人如玉。五陵年少知姓名。美酒一飮盡一斛。用劒能高不能庳。引弓貴遠不貴的。齊門竽瑟異所好。行年三十不得祿。稍能俛眉事十謁。豪談傑氣傾侯伯。北關幕裏再記室。湖南營下三戎服。耽羅又作靑油客。八路壯遊窮水陸。流光冉冉雙鬢蒼。四十年來太落魄。平生得錢不買田。飯粥三秋未充腹。雕弓掛壁劒在匣。妻子山中共茅屋。良驥伏櫪志未已。丈夫寧能事耕牧。春風繫馬大堤村。大堤女兒紅暎肉。遙夜沉沉動淸酌。放歌一曲梅花白。羞將懷抱向人說。醉後新詩空滿目。憐爾摧殘和爾詩。欲言少壯仍歎息。試看銳首豈長困。會見扶搖展鵬翼。我有孫吳古兵書。一部且向晴牎讀。</text>
<title>余被酒南樓。爲諸公扶入草堂。曉而覺則諸公狼藉相枕。余亦不省下樓之時也。援毫綴句記昨遊。</title>,<text>江南春暖烟雲濶。天高露捲流新月。畫角新停守卒眠。千門已閉人烟歇。野柳通沼嫰初綠。官梅過墻花欲發。南樓永夜動淸酌。數杯頓失儒生拙。我欲狂投子雲閣。君胡醉散鴟夷髮。醒時失意十七八。醉來豈肎拘小節。荒歌亂舞紛紛起。樓柱欲動欄楯缺。阿誰幻取千匀力。扶我下樓卧我室。歡呼不省夜已闌。覺來頗驚日東出。薄俗焉知狂士態。二婢背後空嗟咄。回身大罵爾何人。爾生不及劉伶骨。</text>
<title>觀郡閣藏古畫飮鹿戱題</title>,<text>昔有夸父者。魯國狂士也。朝逐扶桑日。夕至崑崙下。口渴心焦不得水。未至崑崙死道左。三年化爲茅山鹿。走入靑谿飮流水。只愛靑谿淸且漪。日出日入誰復記。我非鹿也安知鹿。此言得之烏有子。</text>
<title>寒圃李忠愍公 健命 遷葬輓 代外舅</title>,<text>沉沉神武鬼潛身。己卯餘謀禍壬寅。貞衮若誅無此輩。仁明相繼有今辰。氛雲不隔天中日。雨露何因地下春。西郭素車如復命。懿陵秋草泣麒麟。</text>
<title>寒圃李忠愍公 健命 遷葬輓 代外舅 其二</title>,<text>霜落西湖草木衰。可堪歸櫬過新祠。忠魂不愧先王拜。血悃應敎後史知。寇準有寃徵謚法。范滂無戒屬孤兒。當時盤劒猶恩禮。忠獻諸公也不悲。</text>
<title>淸明。出松山望陶谷田家。和庶從叔漢宗，宗之。</title>,<text>翩翩游騎度雙溪。漠漠春陰過午雞。忽値山僧喬木下。遙看吾舍小村西。風暄水柳繁禽語。泥滑山谿散鹿蹄。上巳田家饒白酒。每逢牽挽入村棲。</text>
<title>寒食哭子祿墓。用前韻爲五言感懷。</title>,<text>古道少人行。荒榛翳小溪。風雨正飄灑。格格飛山鷄。慟哭春草裏。孤墳日易西。誰能送我歸。流水逐馬蹄。今宵倘夢我。我宿默公棲。</text>
<title>同伯氏，宗之。以踈慵堂分韻。余得踈字。</title>,<text>魚游樂相忘。鳶飛意何徐。大道樸以愚。至交澹如踈。以玆守吾拙。終歲不出廬。淸雲送以目。好風迎以裾。何來車馬客。喧喧過里閭。吾適與神遊。視渠不見渠。</text>
<title>和伯氏慵字</title>,<text>西苑微風起午慵。長松對我碧鬆鬆。卽看野水魚生子。何處春山鹿養茸。</text>
<title>和宗之堂字</title>,<text>馬在春林客在堂。東蒙夫子竹平牀。稺兒剪紙添詩軸。老婢褰缸嗅酒香。蛺蝶初飛花蘂暖。鶬鶊欲化柳絲長。閑中萬事妨踈簡。願以鹿鳴先一章。</text>
<title>久雨乍晴奉簡伯氏</title>,<text>堦礎連苔綠。霏霏雨不禁。馬牛知港淺。琴易與人深。春睡驚斜日。風蟬噪遠陰。小牎初霽色。村酒屢成斟。</text>
<title>奉酬太華將遊國西華山見寄</title>,<text>宜陽嗜酒長濡首。太華吟詩已瘦容。世欲得盧誰得塞。我方爲鶴子爲松。花間白裌皆新製。樓外靑山未宿舂。來日騎驢非少計。直須登彼出雲峯。</text>
<title>賦西亭二松</title>,<text>老屋貧三世。傳家秀二松。當年見白鶴。終古有蒼峯。眞氣乘牛逼。泠風隱几逢。欣然朝暮遇。閭里謝過從。</text>
<title>次韻謝太華枉書巢</title>,<text>有范爛其冠。飛入自簾下。卜云吉賓至。是日見士雅。同居巷南閭。經過不乘馬。喜到未暇懶。攝衣徑相迓。庭畔有幽蘭。春雨足沾灑。貞心厲霜雪。澹香滋日夜。吾道所不與。有如行路者。</text>
<title>和太華賦松風</title>,<text>維松性本靜。動之乃因風。來如魚赴海。去如鳥脫籠。暢如絲在桐。幽如泉出峒。放可彌宇內。卷可寘懷中。散之兎駭林。聚之虫圍空。雄肆蘇入秦。玄虗莊出蒙。淸不雜鄭衛。高不事王公。隱几聽未足。披襟坐脩叢。作賦愧宋玉。誰復辨雌雄。顔成不侍前。問對向兒童。風名大塊兒。松號蒼髯翁。翁自徂徠下。兒自泬㵳東。偶然一相値。形響都玲瓏。物殊理乃一。其道字和融。辟之吾飮酒。酒白顔則紅。</text>
<title>步月上太華</title>,<text>西齋正高枕。東嶺生明月。明月如故人。上堂徑入室。携我上高臯。未暇整巾襪。天長月行遅。幽興何時歇。夜闌且改席。靜聽松風發。</text>
<title>賦薔薇。寄太華求和。</title>,<text>重疊黃花瓣。扶踈紫棘枝。盈盈晨有露。盥手待君詩。</text>
<title>賦薔薇。寄太華求和。 次德哉賦薔薇見寄[太華]</title>,<text>醉卧薔薇下。春風復此枝。翩翩何處燕。掠我詠花詩。</text>
<title>賦薔薇。寄太華求和。 次德哉賦薔薇見寄[太華] 其二</title>,<text>睡起聞微馥。幽花濕滿枝。不煩他盥露。吾自讀吾詩。</text>
<title>疊韻奉酬太華</title>,<text>蒲團慵不起。留眼看花枝。飛來黃色鳥。百囀答吾詩。</text>
<title>蘭有華値春雨。喜吟上太華。</title>,<text>茅屋頻春雨。崇蘭被半庭。花當我珮潔。葉以子衿靑。蓬底憐孤秀。琴中徹晩馨。蕭蕭楚人思。爲汝讀騷經。</text>
<title>蘭有華値春雨。喜吟上太華。 次少華蘭有華値春雨喜吟韻[太華]</title>,<text>入室朋儔在。聞香已此庭。花因雨露白。葉自雪霜靑。古曲幽琴正。新衣雜珮馨。時人終不識。宜爾太玄經。</text>
<title>伯氏僑居。賦得丁香一樹。</title>,<text>柴門無客葦簾長。也爲看花一下牀。欲問先生觀理處。丁香爭似木犀香。</text>
<title>次韻寄題庶從祖芝山老人 聖重 幽居</title>,<text>侯門車馬走闐然。翁卧胡牀作午眠。雞犬蒼茫通水舍。井舂牢落傍山田。林齋小似東洋舶。村日長於西塞年。江雨欲晴還一出。簑衣掛肘坐前川。</text>
<title>贈執義申公 思遠 輓 代外舅</title>,<text>扶舟萬里承顔日。攀柏三朝泣血時。瘴海非遙猶有樂。夜臺如返始忘悲。好齎彩服從先子。忍把玄縗付弱兒。千載中郞如一遇。願鋪遺行勒豐碑。</text>
<title>贈執義申公 思遠 輓 代外舅 其二</title>,<text>少蔡曾隨老蔡行。阿渾從葬陸渾塋。靑編附載忠臣傳。丹楔深鐫孝子名。兩世君恩虗際遇。百年人事極哀榮。薤歌歲歲緘餘淚。更覺支離老此生。</text>
<title>伯氏新擢第。榮掃先壟。奉酬其韻。丁未</title>,<text>簪花裊裊拂朝霞。鶯囀東風澗柳斜。貧日未曾求飽煖。貴來應不矜高華。浮雲冉冉多新態。喬木亭亭自故家。黃犢十年當老健。遅君騎出向余誇。</text>
<title>和伯氏榮墓志感之作</title>,<text>簫歌悽咽上山時。深草荒藤馬去遅。再拜丘原惟宿淚。百年桑梓尙餘悲。兒童相逐爲榮觀。父老頻來獻賀辭。望裏白雲空渺渺。九泉寧有一分知。</text>
<title>病餘</title>,<text>病餘心地滌纖塵。和潤眞如糓雨辰。半發光明金粟佛。纔分冷暖白癡人。茅茨日月經綸壯。碁子城池戰伐新。前夜雪晴山色好。小牎孤眺岸烏巾。</text>
<title>讀易</title>,<text>閑檢啚書近燭臺。每看眞竗笑容開。乾坤散在群分處。剝復排從一畫來。</text>
<title>齋夜</title>,<text>悄悄夜何永。寥寥有所思。優游浮世意。牢落故園期。未卜陰晴易。難分活殺碁。挑燈忽高詠。奔鼠動琴絲。</text>
<title>賡和家大人五言。奉太華朗州謫廬。</title>,<text>世道有否泰。賢哲或貶讁。坡翁論法令。韓子辨儒釋。獨恠聖明世。有此黨人籍。禍福實由天。彼哉妄費力。</text>
<title>賡和家大人五言。奉太華朗州謫廬。 其二</title>,<text>春榮草不謝。父慈子何答。徒懷一寸誠。得使生意接。男兒生有志。憂樂不能入。平塗有敗轍。危舟或利涉。</text>
<title>送李文遠 德弘 歸紫霞山居</title>,<text>茅屋香山下。歸來趁季冬。馴鷄限夜讀。糞馬備春農。飯粥兒常對。晨昏婦亦從。方知陋巷樂。全勝大家傭。</text>
<title>有懷李尙絅 文輔</title>,<text>寒泉缺月百年悲。獨夜高歌淚滿衣。豈少文章箋註手。亦憐吾友似渠稀。</text>
<title>和戶部李員外夢與 英輔 見寄</title>,<text>李君少年鳴其文。自謂赤手取靑雲。秪今俯首百僚底。傲態屢遭官長嗔。有時逸興寫毫端。歌詞自作行路難。家貧上有七十老。抱關得祿心所安。高雲冥冥鴻鵠遠。把髯一笑當歲晏。脫下朝衣送酒家。色不幾微口不訕。紫陌鷄鳴雪滿天。府吏喚君君嘿然。病夫捉衾常少睡。厭聽珂馬閙門前。莫言薄俗少知己。君若去時吾去矣。楊峽靑山似嘉峽。芒鞋布襪從君起。</text>
<title>和戶部李員外夢與 英輔 見寄 其二</title>,<text>季氏二十豹成文。大家翰墨生機雲。與余論交二十年。但見嬉笑不見嗔。文彩粹然聳眉端。君家君亦爲兄難。飮水讀書樂其樂。布衣不耻貧亦安。華陰秋日送我遠。池堂把筆荷花晏。酒酣狂歌談古今。悲咤笑罵雜嘲訕。當時意氣橫蒼天。一別孤墳遂寂然。我今思兄一旬遅。君應泣弟來生前。以玆含哀哀未已。作詩寄我何嗟矣。但願同君歌惠好。直至蓬海塵三起。</text>
<title>雲甥晬日。述一詩與其父母。</title>,<text>李生幼子丁未晬。晬盤百種華且盛。執書榮貴執絲壽。世俗視此卜兒命。四座無譁且環觀。爾何執乎執豆餠。不書不絲是何兆。父母不樂我獨慶。說文稱豆穀之美。又言餠者食之足。糓美食足可延年。老壽富樂神其告。自古文字憂患首。兒不執書其知矣。上古無書天下治。未聞去食民不死。所以鄒聖論王道。必自不飢不寒始。吾謂萬民執豆餠。然後方稱天下理。</text>
<title>太華解謫歸。十灘李丈以詩迎勞。且屬余和之。</title>,<text>誰遣公行誰遣歸。人間離合酒三巵。石渠不復窺新史。瘴海何曾病好詩。龜筮于今從用靜。春秋自古有傳疑。丈人肯許分山券。見畫嘉陵在屋楣。</text>
<title>悲赤騮</title>,<text>貧家莫養馬。赤騮甚可憐。食少腹長虗。鞭重髀欲穿。空抱麒麟姿。忍與駑駘肩。騈死槽櫪間。弊帷同棄捐。金臺悲郭隗。銅槨戱優旃。春還漢挐島。芳草欲芊芊。</text>
<title>次東坡咏梅絶句。上太華先生。</title>,<text>微陽地底轉輕和。已被梅花漏洩多。一種韶華搖落裏。誰何將奈化翁何。</text>
<title>次東坡咏梅絶句。上太華先生。 其二</title>,<text>留香閤下是陽臺。雪臉粧成待我開。合與癡人浮大爵。佛前安得色塵來。</text>
<title>次東坡咏梅絶句。上太華先生。 其三</title>,<text>寒透屛幃首屢迴。却看瓊蘂十分開。憐渠自有淸和性。善養枝頭夜氣來。</text>
<title>次東坡咏梅絶句。上太華先生。 其四</title>,<text>西崑璞玉琢成肌。南海琅玕揀作枝。針砭世間冗長病。向來蔘朮盡庸醫。</text>
<title>次東坡咏梅絶句。上太華先生。 其五</title>,<text>遅遅也自臘前開。不要樓頭羯鼓催。開早秪愁零落早。此言須訪邵翁來。</text>
<title>次東坡咏梅絶句。上太華先生。 其六</title>,<text>客散高軒月墮樽。一枝留破半牎昏。向人自作無言意。斟酌生香返醉魂。</text>
<title>次東坡咏梅絶句。上太華先生。 其七</title>,<text>百舌無聲蝶不飛。人間桃李盡寒枝。與君此夜甘同夢。不管嫦娥渡海時。</text>
<title>次東坡咏梅絶句。上太華先生。 其八</title>,<text>壓世淸標不自輕。肯將心事要人明。廣平作賦堪羞殺。抵死誰爲冷暖情。</text>
<title>次東坡咏梅絶句。上太華先生。 次德哉和東坡詠梅以寄之韻[太華]</title>,<text>氷霜骨格養春和。星宿凝神蓓蕾多。秪恐東枝如許弱。夜深將奈峭寒何。</text>
<title>次東坡咏梅絶句。上太華先生。 次德哉和東坡詠梅以寄之韻[太華] 其二</title>,<text>高士便衫雪滿臺。口噓花氣使花開。諸君就欲論奇格。先數寒楂老碧苔。</text>
<title>次東坡咏梅絶句。上太華先生。 次德哉和東坡詠梅以寄之韻[太華] 其三</title>,<text>何處春風何處回。南枝開遍北枝開。人間桃李寒多少。紫蝶黃蜂未始來。</text>
<title>次東坡咏梅絶句。上太華先生。 次德哉和東坡詠梅以寄之韻[太華] 其四</title>,<text>芳情脉脉對瓊樽。縞袂孤明落月昏。畢竟前身巫峽雨。澹爲氷雪與還魂。</text>
<title>次東坡咏梅絶句。上太華先生。 次德哉和東坡詠梅以寄之韻[太華] 其五</title>,<text>玉臉氷腮調未開。芳心一點暗相催。粧成復恐臙脂落。須報東風緩緩來。</text>
<title>次東坡咏梅絶句。上太華先生。 次德哉和東坡詠梅以寄之韻[太華] 其六</title>,<text>酒暈微微上雪肌。不妨同醉筭花枝。他年子熟調塩好。留付人間大手醫。</text>
<title>次東坡咏梅絶句。上太華先生。 次德哉和東坡詠梅以寄之韻[太華] 其七</title>,<text>西湖孤鶴掠花飛。散作鍾巖第一枝。爲問春風誰管領。太華病子住多時。</text>
<title>次東坡咏梅絶句。上太華先生。 次德哉和東坡詠梅以寄之韻[太華] 其八</title>,<text>玉似溫然雪似輕。翠梢粧點倚孤明。盈盈解珮西津女。情到無言更有情。</text>
<title>和太華次歐陽公韻上家大人。兼見寄作。盖二詩異趣而同歸。在君子擇之。</title>,<text>大魚樂深水。智士厭達官。送子昔南遷。謂若無來轅。豈知中相聚。促膝共笑言。荒田尙可耕。叢桂尙可攀。努力樹藩籬。護我新滋蘭。優哉以卒歲。白首同所歡。</text>
<title>和太華次歐陽公韻上家大人。兼見寄作。盖二詩異趣而同歸。在君子擇之。 其二</title>,<text>爲農當力農。爲官當盡官。平衢莫縱轡。險塗莫回轅。所貴君子貞。餘外不須言。窮非足可蹴。達非手可攀。榮悴相回環。視此庭下蘭。所以古志士。終歲無戚歡。</text>
<title>和太華次歐陽公韻上家大人。兼見寄作。盖二詩異趣而同歸。在君子擇之。 侍踈慵堂次歐陽公韻寄舍弟[太華]</title>,<text>孤臣昔南逐。刻日詣縣官。臨流別友生。稚子攀去轅。區區情所念。棄置勿復言。白雲向北飛。可望不可攀。循林抱寒橘。褰袂拾幽蘭。豈復念歸還。奉此晨夕歡。</text>
<title>和太華次歐陽公韻上家大人。兼見寄作。盖二詩異趣而同歸。在君子擇之。 侍踈慵堂次歐陽公韻寄舍弟[太華] 其二</title>,<text>歡言父母懷。戒兒勿愛官。種桑覆我廬。養鹿駕我轅。隣曲共還往。田夫有好言。昆弟欣初集。觴酒澹屢攀。便衣攬麤褐。雅曲操幽蘭。雖無甘旨具。菽水永承歡。</text>
<title>看漉酒 戊申</title>,<text>勸婦漉酒兒承盎。我坐搘頤聞酒香。斗米前年得三甁。今年酒好少十觴。我言酒好徑得醉。雖失十觴亦相當。不須斟酌踈酒氣。且將一甁與我甞。</text>
<title>奉和十灘丈</title>,<text>小幌深深不掃塵。無官三月亦高人。梅花詩就驢蹄雪。竹葉酒行鮑甲春。五世通家交耐久。百年觀俗事多新。烏巾綠杖俱便捷。閭井相隣往過頻。</text>
<title>兪子章 郁基 將赴淸風新居。就余書巢宿。奉邀太華宵飮。</title>,<text>茅屋連天曙。孤燈別語遅。風塵豪士賦。叢桂小山詩。飯粥貧妻在。耕漁老僕知。玆行眞上策。歸去不須悲。</text>
<title>兪子章 郁基 將赴淸風新居。就余書巢宿。奉邀太華宵飮。 其二</title>,<text>過雨綠江漲。孤舟隨去鴻。離心將曙色。歸袂已春風。鷄犬柴門逈。漁樵麥食同。看吾棲隱計。會在此山中。</text>
<title>兪守父淹病漢中。舘乎余。有詩寫哀。謂余同其哀也。出以相示。余自太華亡。絶意不作詩。於是乎不得不和。</title>,<text>亂離尙逃生。未死見有期。生者各會面。死者良獨悲。揮涕兩無語。苦懷中自知。喪難志摧殘。何以立孤兒。</text>
<title>夢太華枕上口呼志哀</title>,<text>人生百年中。何事非夢幻。况復一日間。晝夜相回換。我願自今日。夜夜見君面。夜眠必有夢。有夢輒相見。相見黃昏初。相送朝日晏。相送又何悲。人生亦聚散。一散復一聚。悲歡各相半。夜長歡亦長。晝短悲則短。日日每如此。百年無間斷。</text>
<title>南澗中逃熱。有二客見過。己酉</title>,<text>巖棲苦煩炎。林末欲生烟。振策一裵徊。穉子亦我前。選勝趍澗隈。跋石䟽淸泉。歸風帶笑語。二客得峯顚。寒暄殊未了。不見今二年。仰首接靑柯。山果落團圓。苦道貧無携。將此侈野筵。東崦有居士。賣酒張太玄。聞我有親客。送酒不要錢。瓠觴旣屢行。心賞何冲淵。改席臨絶巘。濯足俯前川。微雲懸夕景。巾幘一翛然。我歸讀我書。爾去鋤爾田。</text>
<title>禪上人獻詩曰。憇寂聞流水。逃禪愛碧山。亦知名理樂。山水不敎還。余故反其意而和之。</title>,<text>黿鼈喜游水。獼猴稀出山。莫將山水意。留落遂忘還。</text>
<title>哭太華墓</title>,<text>顔回短命賈生窮。禮樂文章蔓草中。何處哀鳴子䂓鳥。願將寃恨訴蒼穹。</text>
<title>慧日上人新修東菴。請得一詩。爲贈二首。</title>,<text>寺古風兼雨。如來不托靈。募材通絶峽。移粟渡遙溟。磬鐸雄甍桷。丹靑煥戶欞。須知化主力。勝讀大藏經。</text>
<title>慧日上人新修東菴。請得一詩。爲贈二首。 其二</title>,<text>衣鉢傳三世。相知自澤公。禪姿龍象老。佛畫虎頭工。努力廵山木。齋心護梵宮。杯樽容放達。何讓遠公風。</text>
<title>出山。淨長老送至南澗。</title>,<text>遅遅歸馬度雙槐。十里啼鸎曙色開。不爲淵明誰爲笑。遠公休過虎溪來。</text>
<title>夢中賦洞庭月色。與高冠者同賦。而其人莫記是誰。</title>,<text>洞庭七百里。波濤夜猶白。欲知月出時。但看君山碧。</text>
<title>題壁間墨畫蘆鴈</title>,<text>舊隱東溪側。行歌鴻鴈群。秋來空見畫。歸思滿江雲。</text>
<title>泛漢</title>,<text>漠漠水鴻飛。江天雲欲盡。倚櫓一長嘯。小風舟自進。</text>
<title>曉發秋嶺</title>,<text>山暗不知村。决决聞流水。馬首忽高槐。宿鴉飜欲起。</text>
<title>鄭修撰 弘祥 輓</title>,<text>世路千磨平鐵硯。人情九轉化金丹。滄桑過後看名士。嶺海投來勝好官。謀國極知謀己拙。事君須識事親難。人間得失無時了。注目寒江獨倚欄。</text>
<title>潛谷田家書事 庚戌</title>,<text>小雨霏霏散翠嵐。病夫開戶髮鬖鬖。木緜耕後纔休犢。桑葉舒時始浴蠶。頗喜田家皆實事。更悲廊廟只空談。肩輿欲訪梨溪老。聞說山樽酒已湛。</text>
<title>騎牛</title>,<text>春雨濛濛過一簑。片雲出峽與婆娑。極知牛背便如許。笑殺齊人叩角歌。</text>
<title>余家有忌疾。不敢見賓客。與族弟星老 有極 隔二旬矣。偶陟東岡。望星老草堂。賦詩與樵夫以達。</title>,<text>儒冠無事守柴關。南野耕桑人未還。卧久白雲生窈窕。睡回黃鳥送緜蠻。時平自喜經綸少。事簡惟知飮啄閑。思子不來聊悵望。數椽茅屋兩松間。</text>
<title>同星老拈烟字</title>,<text>白鷺群飛下水田。我牛耕罷入村烟。春陰卷雨度斜嶺。返照出林明遠川。詩寫豳風與小子。酒行鄕飮拜高年。優游此地吾先意。花石猶存老屋前。</text>
<title>聞鸎</title>,<text>芳樹離離春晝明。我來倚杖黃鸝鳴。與人不作留連意。飛去西林還一聲。</text>
<title>寫適</title>,<text>小蘿谷口人烟起。九藍山下芳草齊。溪心收釣牽魚藻。欄角移琴避燕泥。白傅說詩邀野老。劉伶止酒誑山妻。踈狂尙念豐年樂。坐喜崇朝雨一犂。</text>
<title>觀方輿圖</title>,<text>輿啚一片九州寬。倚劒靑雲縱目觀。撥置休論天下事。柳塘前去觀春瀾。</text>
<title>曉起步溪上有贈</title>,<text>緩策隨魚鳥。悠悠竟一川。花明新露後。柳靜曉鸎前。瀼岸二三戶。漁翁八十年。相逢不爲揖。此意已逌然。</text>
<title>山蜂</title>,<text>山石竅中如小航。山蜂穴之繚以長。輷輷殷殷如大梁。重城四周平中央。其中大者號蜂王。銳頭大腹雄且彊。宿衛士徒如堵墻。分屯左右相周防。薨薨闐闐何鴟張。當關二將尤鷹揚。有不用命立見戕。奮翼截馘當利鋩。秋日山家初滌場。兒童伐薪西山陽。妄入石底礪斧斨。驚起山蜂如沸湯。出關絡繹紛相望。追亡逐北勢莫當。有進無退怒洸洸。不辭蹴搏屠出膓。中藏毒矢利攙搶。汗流群竪走且僵。擁面大叫欲發狂。渾肌赬凸生疥瘍。相語不敢近其傍。山蜂養子安且強。我聞此事爲嗟傷。以義害人非不祥。爲君固國臣之常。爲君禦侮古所臧。君守社稷不下堂。臣爲討賊寧避殃。此義今人講不詳。視亡其國猶亡羊。或者藉寇以兵齎盜糧。嗚呼安得以汝爲人守四方。必不坐視主辱而國亡。茂先曾記啣書魴。楚王猶式拒轍蜋。我爲此歌聊一章。寄與世人愼勿忘。</text>
<title>季秋西田觀穫。偶閱陶先生集。得庚戌歲九月中於西田穫早稻詩。喜而和之。</title>,<text>先王有至治。稼穡乃其端。禹稷尙皇皇。匹士敢懷安。淳荒余未及。其理獨好觀。鳴吠達四隣。父老寡往還。一自井田壞。斯民實飢寒。所以古賢士。努力甞艱難。勤苦中自養。異事不相干。遯志豈云殊。出處見伊顔。循分得所欣。適玆復無關。寤言寄永懷。躬耕非余嘆。</text>
<title>閑步梨溪。得碧梧一樹老大成陰。爲賦一詩。</title>,<text>文王忽已沒。鳳聲亦悠悠。梧桐空老大。黃雀來啾啾。願言劚爲琴。持以聲九韶。師襄去不還。海山日蕭蕭。奇材委窮谷。恐爲樵斤誤。儻遇中郞顧。寧懷樗櫟壽。攀援不能去。惻愴心中悲。心悲與誰語。默默空自知。</text>
<title>和李季和 廷爕 嘉公弼冠首</title>,<text>婉㜻突而弁。典刑溫且良。九苞元鳳羽。一角亦麟祥。嫺禮賓箴式。敦詩祖業光。才多類輕薄。不願茂詞章。</text>
<title>哭玉屛李老 必文○辛亥</title>,<text>憶共屛南聽晩鸎。白鬚紅頰敏將迎。縈唇歌嘯頗驚俗。拄腹詩書非要名。直是前身李處士。仍聞外祖朴先生。襄陽耆舊應同傳。韋曲文儒不墜聲。丹鼎與沾雞犬食。秫田分敎子孫耕。窪樽置酒春陰逈。雲壁橫舲野水明。勝事在心那易忘。舊遊回首秪堪驚。星精欲返黃樓碎。茅嶽旋空白鹿鳴。寂寂林花餘古宅。濛濛夜雨送寒旌。遙知父老攀輀處。澗咽雲愁渾別情。</text>
<title>對親策退而有述</title>,<text>詩書禮樂猶能說。錢糓甲兵那復知。強對經綸一萬字。出門歎息吾誰欺。</text>
<title>簡李宜叔 天輔 嘉陵山居</title>,<text>往者嘉陵峽。蒼茫避甲兵。春山愁外碧。花木淚邊明。近日猶騷屑。何年看太平。雖慚沮溺意。十畒願同耕。</text>
<title>贈庶從叔漢昭昭叔</title>,<text>黔婁固窮士。妻賢忘其貧。冀缺一田叟。妻敬乃如賓。何能有此婦。由德在其身。君雖不讀書。此事耳頗聞。上八句香山語 齎幣儷皮好。何必錦繡文。饗壻二簋足。何必膏粱珍。拘俗禮還薄。循分情彌眞。聞有寒家女。與君當結姻。柔嘉不卜知。親戚共所欣。努力樹家業。采桑而負薪。看君好額角。豈復長苦辛。</text>
<title>秋懷</title>,<text>欲把深杯先短歌。已愁歡少更悲多。莫將舊鏡來相照。雙鬢蕭蕭半欲華。</text>
<title>秋懷 其二</title>,<text>期功何害更悲歌。碧樹蟬啼秋氣多。偶過中堂人不見。軟塵埋沒舊菱華。</text>
<title>九日書感</title>,<text>今辰兩行淚。伊昔黃花酒。謀婦無不應。一斗貧常有。孤枕得秋風。死別靑山久。黃花空故色。寂寂面虗牖。</text>
<title>夢遇亡友守父。叙一二懷。而頗忽忽如有遠別也。覺而書感。寄兪二員外大哉。宇基</title>,<text>長期憑夢吐幽襟。却恠逢時語不深。來逐斷鴻秋淅淅。去留殘月曉沉沉。援琴欲廢高山指。掛劒空餘落日心。湖右維楊三百里。不知能有幾回尋。</text>
<title>李丈 華臣 輓</title>,<text>今人古貌似公稀。六十三年一布衣。材大世無知瓠落。性寒天不與芳菲。詩書味足貧何病。造化觀深死是歸。東峽故居丹旐外。水聲山色共依依。</text>
<title>晩秋庭菊始開。家大人有感懷詩下示曰。去年重九卧吾鄕。佳婦相迎進酒觴。秋到今年人不見。黃花空似舊時香。奉和。</title>,<text>他鄕對汝似吾鄕。一瀉窮愁當百觴。生平最有心期好。不是區區爲色香。</text>
<title>晩秋庭菊始開。家大人有感懷詩下示曰。去年重九卧吾鄕。佳婦相迎進酒觴。秋到今年人不見。黃花空似舊時香。奉和。 其二</title>,<text>病樗得老無何鄕。一讀南華一進觴。未必淵明能達道。黃花只是九秋香。</text>
<title>和金孺文韻。勸讀陶先生詩集。</title>,<text>前脩有古風。陶門洞磎逕。循言見情素。履道在閒靖。憂欣寫所遇。裘綌逐溫冷。我願涉其波。淺流膠蜀艇。將子味其眞。努力窮晨暝。知音莫言鮮。荷蕢曉聽磬。持玆送子歸。實慚仁者贈。</text>
<title>今晨小雨。公弼移黃白二鶴翎于燕超堦前。喜賦令和。</title>,<text>霜前金萼冷。雨裏雪苞低。疊石排新砌。移根帶故泥。蕙蘭難並畒。桃李耻成蹊。欲辨淵明意。幽吟坐日西。</text>
<title>用韓魏公莫羞老圃秋容淡。要看寒花晩節香爲韻。賦菊。</title>,<text>不與春木榮。肎隨秋葉落。去累復除憂。何如遊大莫。</text>
<title>用韓魏公莫羞老圃秋容淡。要看寒花晩節香爲韻。賦菊。 其二</title>,<text>澹泊掃群艶。孤根發鄧州。願作鄧州守。免被阿郞羞。</text>
<title>用韓魏公莫羞老圃秋容淡。要看寒花晩節香爲韻。賦菊。 其三</title>,<text>行坐遶東籬。借問有何好。欲答我忘言。且去問陶老。</text>
<title>用韓魏公莫羞老圃秋容淡。要看寒花晩節香爲韻。賦菊。 其四</title>,<text>一寒始一開。嚴霜以甘雨。董子雖鐵膓。有此則窺圃。</text>
<title>用韓魏公莫羞老圃秋容淡。要看寒花晩節香爲韻。賦菊。 其五</title>,<text>淸芬只數畒。已占一園幽。靑楓忽變色。唐突欲爭秋。</text>
<title>用韓魏公莫羞老圃秋容淡。要看寒花晩節香爲韻。賦菊。 其六</title>,<text>眞高寧近介。儘皎不須濃。已有松筠性。難爲桃李容。</text>
<title>用韓魏公莫羞老圃秋容淡。要看寒花晩節香爲韻。賦菊。 其七</title>,<text>百年吾與渠。四海一肝膽。相酬只數杯。交情如許淡。</text>
<title>用韓魏公莫羞老圃秋容淡。要看寒花晩節香爲韻。賦菊。 其八</title>,<text>世人不別味。大都蒸含消。誰能味無味。靈均是舊要。</text>
<title>用韓魏公莫羞老圃秋容淡。要看寒花晩節香爲韻。賦菊。 其九</title>,<text>露裛雪氅重。風簸金錢散。爭似王湛易。牢騷時一看。</text>
<title>用韓魏公莫羞老圃秋容淡。要看寒花晩節香爲韻。賦菊。 其十</title>,<text>君子佩服宜。紉之兼茝蘭。何所無馨香。吾以保歲寒。</text>
<title>用韓魏公莫羞老圃秋容淡。要看寒花晩節香爲韻。賦菊。 其十一</title>,<text>坤裳色已正。鞠衣名亦嘉。古人枉題品。僭王姚黃花。</text>
<title>用韓魏公莫羞老圃秋容淡。要看寒花晩節香爲韻。賦菊。 其十二</title>,<text>先生卧閉門。會心不在遠。一笑便相從。結交頗恨晩。</text>
<title>用韓魏公莫羞老圃秋容淡。要看寒花晩節香爲韻。賦菊。 其十三</title>,<text>葉大不及蓮。蓮葉不喜潔。枝秀不及竹。竹枝太多節。</text>
<title>用韓魏公莫羞老圃秋容淡。要看寒花晩節香爲韻。賦菊。 其十四</title>,<text>不須閒言語。鳧鶴較短長。莫如掃地坐。自薰知見香。</text>
<title>府使尹公 鳳韶 輓</title>,<text>漢庭芻牧屬材臣。誰似翁歸更有文。滿目繪章遅黼黻。隨身朱墨寓經綸。曾從短褐看和璞。莫以繁纓了輩群。何限靑山送旌翣。最悲斯世哭斯人。</text>
<title>府使尹公 鳳韶 輓 其二</title>,<text>溫溫君子百祥宜。詩禮趍庭有二兒。早識藍田光氣異。爭稱丹穴羽毛奇。高門當日于公志。列鼎他年季路悲。端使德言長不泯。瀧岡看取表阡辭。</text>
<title>錄夢詩。簡李宜叔，吳伯玉 瑗。</title>,<text>元章拜怪石。此禮無乃過。黃菊我長揖。靑松再拜可。</text>
<title>和韋蘇州傷逝 多用原詩中語。同情故也。</title>,<text>摧蘭當成塵。焚玉終爲灰。哀哀我所懷。逝去何當迴。舊堂閉虗帷。撫跡念初來。提挈屬時屯。黽勉同患灾。婦儀亮自持。女工亦素該。懶拙不省家。百務恃令才。貧賤意彌足。富貴如塵埃。中失六男女。柔膓實暗摧。顧其臨逝時。在傍惟一孩。啣恨口未宣。竟死向誰裁。懷玆膓欝結。一夜九徘徊。願言生羽翰。一擧際蓬萊。</text>
<title>又和韋蘇州冬夜</title>,<text>曖曖日已夕。幽懷悄未開。衣衾自生寒。霜霰復皚皚。落木稍有聲。鴻鴈送餘哀。芳華逝莫留。行見蘭蕙摧。曠念謂當遣。臨境哀復來。哀亦復何益。萬古一浮埃。抱玆兒女懷。恐非高世才。斂袂起孤詠。星月與徘徊。</text>
<title>書新刻三韻通考卷首</title>,<text>三韻萬餘字。須從訓義詳。古文推篆籀。新律協宮商。材大何嫌散。言高不闘強。用之能職職。造次自成章。</text>
<title>有懷文遠潛谷山居。令兪生盛基寫屋字二十一韻來。依次口號。遇使寄往。</title>,<text>天時日已邁。霜露淸垣屋。端居寡儔侶。何以慰幽獨。起居傍詩書。點檢前時讀。有懷輒形詩。篇什溢箱簏。持此欲遺誰。之子在窮谷。力學代耕稼。十年不志糓。全德似木鷄。遺世夢蕉鹿。薄言挈婦子。誅茅寄山麓。蓬蓽靜雲烟。四隣惟石木。時從里老間。仙鶴渾野。辭賦亦楚聲。往往凌潘陸。聖朝急賢才。詔書起耕築。謏子俱見收。窮達在飜覆。彌堅楊震志。不就季主卜。有志終有名。雙鬢不虗禿。懷君坐長夜。仲冬天氣肅。秣馬願從遊。山川隔一宿。向者辱遠訪。連床披腎腹。一別音書濶。容儀常在目。吳生交友際。自愧非沙穆。早晩理吾策。從子于南牧。</text>
<title>賣東閭舊止。書情和韋蘇州過昭國里故第作。</title>,<text>逝者昔念生。經營數畒宅。居處共怡悅。循分耐窮寂。桁衣無完鮮。囷粟無餘積。哀哉婦人計。黽勉慮朝夕。常期一舒眉。老稚共談昔。艱難實備甞。喜事一無覿。人亡室空在。帷帨餘芳澤。殘工尙留機。匹素未經尺。㜎婢泣點檢。如聞神怵惕。誰能抱慈悲。滿目對遺跡。將家與隣人。輕身從所適。生存豈無托。死去良獨戚。</text>
<title>贈綾州李生民秀</title>,<text>不道姓名誰則知。昨來一面枉相疑。細看鬢髮渾新態。漸覺聲音是昔時。二十七年離別意。四更三點淺深巵。中間存沒翻成感。話到曾遊淚滿頤。</text>
<title>過三田渡有作</title>,<text>石生不願堅以穹。試看三田渡口碑。人生不願才且文。試讀三田碑上辭。三田日夜流沄沄。下流直接東江涘。他年若過東江去。莫以吾牛飮江水。</text>
<title>春帖 壬子</title>,<text>靜時花自語黃鳥。淡處水能跳碧魚。淸明細雨一樽酒。余亦不知誰樂余。</text>
<title>春帖 壬子 其二</title>,<text>日色蒸紅撥曉霞。天容澹綠掃輕羅。偶然植杖南臯下。芳草未長花未多。</text>
<title>春帖 壬子 其三</title>,<text>濛濛暖雨生花魄。剪剪輕風長柳絲。萬物陶甄是何氣。遊春公子未應知。</text>
<title>書恭人殯室</title>,<text>死草枯花空復春。陽和無賴九原人。樑間燕子多言語。此箇幽寃都不伸。</text>
<title>獨遊玉流洞。遇圓上人自金流來。欣然有贈。</title>,<text>客與香爐欲飛去。僧將瀑布都下來。停驢一笑抱筇拜。樹樹木蓮花自開。</text>
<title>集吳伯玉巖亭。李宜叔，洪養之 梓，黃大卿 景源 俱。</title>,<text>春陰歇遊騎。滿地柳條靑。山色隨移杖。池心照倚亭。淸雲意俱遠。幽鳥酒初醒。曠眺村墟晩。人烟生窈冥。</text>
<title>同遊貞陵谷口。復歸鍾巖。道中作。</title>,<text>草淺川路細。靑驢知日暯。回首流觴處。悠然立白鷺。</text>
<title>還集巖亭作</title>,<text>騎馬靑溪送歸客。壺樽還集小亭西。村烟不歇柳垂地。山雨欲來雲出溪。酒氣行隨孤鳥逈。詩情坐使碧峯低。道峯花木淸潭石。須及黃鸝吾杖藜。</text>
<title>臨散得會字均賦</title>,<text>園居豐暇豫。率爾成佳會。詩書道實諧。樽酌情彌泰。閒齋散澄景。幽洞含泠籟。遊風送餘善。花氣集淸瀨。潭雲卧霮䨴。巖樹坐晻靄。歡娛戒太康。屢起整襟帶。豈如劉阮徒。淪跡名敎外。</text>
<title>贈故吏卓奎漢</title>,<text>白衣蒼狗世情闌。客散柴門晝自關。鴉𪚥盡歸楡柳夕。一燈相對舊任安。</text>
<title>題圖書卷與公弼</title>,<text>草木禽魚揔有文。飛潛動息各欣欣。常嫌世俗多言語。河洛形時道已分。</text>
<title>同孺文讀書康陵齋居。暇日遊蓴池。</title>,<text>初露未霑屨。泠風稍動衣。松昏猶小雨。池靜忽斜暉。白鷺畫難得。黃鸝吟不稀。人烟五陵外。流眺獨忘歸。</text>
<title>贈金生允謙遊湖中</title>,<text>滄江碧石湖中道。烏幘白驢金允謙。絶峽人烟通井落。上游舟楫傍魚塩。微吟霞𪚥高情逼。細畫雲鴻活格添。安得共君垂袖去。島潭秋雨醉靑帘。</text>
<title>乍步林中。屢見喬木成圍。豫想春夏之交。繁陰可坐。爲之欣然。次唐人詩。</title>,<text>山蹊斷續見人稀。喬樹參天西日微。正看雪梢寒雀噪。已思春曉亂鶯飛。踏來敗葉頻侵屨。料得濃陰可解衣。老子婆娑亦聊爾。漆園傲吏矢同歸。</text>
<title>文遠詠楚辭。請余和之。余歌周頌以答之。</title>,<text>豈弟嘉賓集。高齋靜夜分。雪林紛有色。氷磵稍無聞。披褐貧文擧。窮經老子雲。商謳非達士。周頌以貽君。</text>
<title>公弼持梅花牋請詩。因以有懷。寄吳學士伯玉使軒。</title>,<text>橫枝踈蘂闘輕寒。郤似鍾巖秉燭看。看去不禁離別意。故人何日過龍灣。</text>
<title>齋居書事有寄</title>,<text>不負林泉意。齋居麋鹿隣。二陵羊石古。喬木鶴巢新。束帶無官長。携書有故人。少游何似我。還往莫辭頻。</text>
<title>遊南陂和李章五 命德○癸丑</title>,<text>偶來猶選地。幽洞有淸暉。風細初欹幘。苔乾不染衣。新泉欲流去。好鳥自相飛。何事勝無事。平沙踏月歸。</text>
<title>燕超軒戒盜。書冊幸無動。旣以自幸。繼又有惕于中。敬次家大人賜韻。</title>,<text>妄意室藏更不中。貧吾何有只牙籤。劇知餓死事非小。爾豈於陵而責廉。</text>
<title>送金內翰士迪 漢喆 曬史太白山</title>,<text>今古難平事。陰陽代慘舒。商量百世意。綱紀一王書。縹紗窺金匱。雍容步石渠。聞君大抱負。努力愼權輿。</text>
<title>同諸子飮東林泉石中。盖用癸丑上巳王逸少蘭亭故事。</title>,<text>齋居牢落遠城闉。白石淸泉無一塵。童子初成沂水服。吾曺不愧永和人。春陰漠漠雨頻落。澗樹泠泠花更新。年年上巳淸明節。樂事難忘此水濱。</text>
<title>見兒子入山食櫻柰。悄然有懷。</title>,<text>坐憶楊山墅。櫻桃壓戶低。二年孤客意。長日子䂓啼。曳屨商歌撤。披囊魯酒泥。佳期成悵望。改席古松西。</text>
<title>謁康陵。用杜甫重經昭陵六韻。</title>,<text>友弟神明識。溫恭億兆歸。冲謙承母翟。惻怛引儒衣。國賴生成德。人忘斬伐威。死生長計慮。授受有光輝。香火春秋遠。園陵日月微。側身羊馬路。如見翠華飛。</text>
<title>南陂獨遊。得韻屬大卿。</title>,<text>五月南風拂面薰。便衫緩步石蹊分。池淸雲送千般變。谷轉鸎流一箇聞。山柰子成初細瑣。野棠花盡尙氤氳。齋居隔陌眞堪畫。簾下書聲况有君。</text>
<title>元華伯 景夏 見過。同大卿宿山齋有作。</title>,<text>谷晴幽鳥音。川空喬木影。憇來追諸賢。談笑得眞境。微言析名理。雅抱賞幽靜。夜闌更披衣。孤月在西嶺。</text>
<title>雨後西巖觀瀑布</title>,<text>懶拙嬰薄宦。讀書住東峯。端居恒淸暇。永日看靑松。循澗時復憇。屢與漁樵逢。寶嶽西北間。迢遞下僧鐘。夜雨洗蒼壁。林杪見飛淙。言迎廬山詩。凉風隨短筇。</text>
<title>肩輿西谷。將入佛巖。路側獲一奇石。坐憇至夕。</title>,<text>渼陂以北氣蒼蒼。佛巖之西猶夕陽。老石向人多古貌。淸雲遅我發幽章。三峽松杉深日月。五陵麟馬侍君王。浮生快意惟酣飮。且傍前溪流一觴。</text>
<title>舟上淸峽至北津。賡家大人投寄舟中作。</title>,<text>西日東流相與明。洲前枯柳一蟬鳴。屛山自是多情思。已傍孤舟迎我行。</text>
<title>同子章宵泛巴江。一笛從焉。家大人用農巖集中夜聞笛聲在船韻投寄中流。遂賡和。</title>,<text>橫笛下巴口。泠泠雙峽寒。宮沉到水底。羽厲托風端。縹緲雲依巘。徘徊月在灘。琴姬色怊悵。按曲不能彈。</text>
<title>答申生思輔見寄</title>,<text>之子有何樂。長貧猶好顔。龐公不入府。謝子喜遊山。石落江聲厲。烟生峽樹團。扁舟容放達。仙洞共躋攀。</text>
<title>舟中遇雨。移憇巖樹間。先有二漁童發宿罟江澨。仍市魚烹酒爲樂。</title>,<text>峽坼江奔雨滿天。輕舟容與入雲烟。遊人欲醉杯樽亂。漁子相逢篛笠圓。古木不材如許老。危巖何術得長懸。仙歸鶴去千年事。且倚孤筇絶壁前。</text>
<title>申生入丹丘。書其扇爲別。</title>,<text>自是踈寒性。初非憔悴顔。誅茅臨白水。采藥入靑山。峽石孤根逈。村蕪遠色團。輕舟吾亦有。仙躅擬重攀。</text>
<title>賡和家大人至玉笋峯底維舟眺望作</title>,<text>滄洲過雨碧無津。麗日輕風醉殺人。沙暖鳧鷖迎去棹。山深麋鹿混居民。乾坤莽蕩浮元氣。草木森沉有鬼神。玉笋不圖如許好。臨江一笑落吾巾。</text>
<title>玉笋峯。用農巖集韻。</title>,<text>玉所得名故不虗。舊聞山中玉可采。有玉不采玉有種。雷風一夕滄浪改。江間湧出如逬笋。白日丹霞爛文彩。我來吹笛絶壁下。仙人不見靑松在。遙飛一酌勸仙人。今宵羽盖來勿怠。從君欲試鍊玉法。維舟烟浦吾將待。</text>
<title>初見龜潭壁有述</title>,<text>丹崖翠壁鎖玲瓏。廬嶽華峯較孰雄。靈氣一天頻落雨。幽音萬壑自生風。冥心未判鴻濛界。騁目方驚劈削功。安得陶融神秀骨。鑄來人傑與渠同。</text>
<title>以古木蒼藤日月昏分韻得藤字</title>,<text>維舟上古寺。步步緣靑藤。中林磬子歇。已飯玉泉僧。</text>
<title>次兪生高字賦龜屛</title>,<text>千峯離合引輕舠。峭壁崢嶸壓衆臯。沙際側看方縹緲。舟中高眺獨雄豪。明明帝座飜星斗。穆穆仙居散節旄。七月江干秋氣薄。直愁無力可爭高。</text>
<title>次子游急字韻</title>,<text>龜潭欲出玉笋入。東南峽口峯巒集。鴛鷺飜飛崖木淸。魚龍浩蕩江濤立。雲陰落渚大如帆。飛來白雨圍山急。烟霞變態須臾間。惜無健筆勤收拾。</text>
<title>次兪生秋思</title>,<text>渚靜秋雲杳。亭深露氣凄。舟中江鳥立。牀下草虫啼。酒力吾猶健。詩聲爾不低。優游百年意。努力問幽棲。</text>
<title>贈彈琴蘇后由</title>,<text>步虗一曲下神仙。玄圃蒼蒼寫五絃。上峽孤舟秋九月。期君龜島與翩翩。</text>
<title>題郭僉使庶績江亭</title>,<text>樓居有此經營好。仕宦輕他節制雄。庭割汀洲一分半。牎臨風水二之中。著書縱未山陽子。灌圃猶應漢北翁。長日開樽留客飮。少年行樂說關東。</text>
<title>哭李上舍仲亮 命采</title>,<text>已矣成卿死。哀哉仲亮亡。孤舟巴口客。慟哭白雲長。</text>
<title>有懷孺文</title>,<text>故人他日別。老菊半庭荒。木落山多月。川虗石有霜。燕鴻愁已極。蟋蟀夜何長。珍重題詩去。幽期在莽蒼。</text>
<title>用涑水集中韻二首。與金孺文，李廣文 演。</title>,<text>曾陪杖屨燕凝淸。尙記樓中一宿情。十丈梧桐鳴夜雨。岸巾洲渚看秋生。</text>
<title>用涑水集中韻二首。與金孺文，李廣文 演。 其二</title>,<text>玉笋東南水石淸。孤舟一繫百年情。春來準擬尋源去。已把幽期托二生。</text>
<title>芝山翁輓</title>,<text>巴水迢迢客倚樓。五更星月動滄洲。誦吾秋夜懷人語。邀子春風上峽舟。忍使佳期作烏有。眞將白髮接浮丘。蟬衫羽盖翛然擧。俯視塵間笑不休。</text>
<title>君子一首 甲寅</title>,<text>君子貴愼獨。明誠乃道根。獨立不慚影。獨寢不慚魂。而我樂斯訓。周旋恒所敦。雖無日新功。庶絶外誘奔。今宵忽有夢。所夢匪思存。披衣中夜起。嘿省夢所原。毋乃道心微。間被惡幾棼。由無克察力。闖發如浸焚。願得斬邪劒。持以奉天君。</text>
<title>同養之，大卿，孺文。宵集燕超軒有作。</title>,<text>三日淸和一日陰。漸看春氣着踈林。園芽稍動泥猶滑。戶蟄初驚暖欲深。懶拙豈知當世策。優游聊得故人心。孤舟巴峽佳期在。携手無忘惠好音。</text>
<title>久寘龜島之期。阻雨未發。今宵始得快晴。喜而有述。</title>,<text>明日龜潭事。今宵積雨開。花灘危石伏。槐港滯舟迴。樓逈初橫笛。山寒數擧杯。爲看汀月出。隨意步靑苔。</text>
<title>舟入丹丘。至禹祭酒廟。</title>,<text>舟人知祭酒。古廟入春陰。絶壁風霜色。孤松羽化心。境虗天籟合。村遠夕烟深。倚杖懷前哲。惟餘山水音。</text>
<title>繫舟三山下。重和李羽士龜潭作。</title>,<text>徐市樓船疾若飛。三山采藥去無歸。神仙秪在忘機處。醉卧舟中盡羽衣。</text>
<title>繫舟三山下。重和李羽士龜潭作。 其二</title>,<text>世事揔隨雲北飛。月光不與水東歸。數聲長笛江村小。夜泊孤舟露濕衣。</text>
<title>書隱舟巖</title>,<text>三山仙不見。更向此中求。不知笙鶴遠。終日繫扁舟。</text>
<title>夕投上仙巖宿。題天湜上人卷子。</title>,<text>古峽初飛錫。童年已出家。麋心安水草。鶴骨老烟霞。谷樹浮春氣。巖苔靜日華。禪房期一宿。遅子講蓮花。</text>
<title>書水簾洞壁</title>,<text>坐久已忘瀑。欲歸但愁雨。頗恠林中僧。衣濕不起去。</text>
<title>宿凝淸閣</title>,<text>巴水積相蕩。屛山輕欲浮。直須中夜起。隨月俯淸流。</text>
<title>伯玉，大卿浮舟而至。共泛北津探水穴。</title>,<text>上峽巴江逈。前洲錦嶽開。村烟花柳靜。春日友朋來。倚杖窺巖溜。披衣坐石苔。暯歸還小艇。相屬有深杯。</text>
<title>玉笋峯得古字</title>,<text>石之劖誰爲斧。石之楞誰爲短。蒼蒼始混群巒秀。落落漸得三峯古。一離一合無定態。隨舟上下異所覩。第二之峯特奇秀。矯如冠珮朝仙府。崟岈不受濤波嚙。窈冥若有神靈聚。我笑濯纓徒好奇。眼中驪珠不拾取。隱城鶻巖費文章。區區小兒空復數。早識風流孟參軍。仙鶴故非鷄𪚥伍。臨江拱揖如肅客。且可維舟宿烟浦。</text>
<title>降仙臺得靑字</title>,<text>不恠丹丘峽。群峯一色靑。女娘芳草墓。居士白茅亭。春晩鳥相語。江虗雲不停。神仙可坐俟。臺下且橫舲。</text>
<title>入島潭。以山下孤烟遠村。分韻得下字。</title>,<text>衆流會巴口。春水多於野。欹枕看靑山。小艇穩於馬。崖木秀可攀。汀草綠堪把。酒熟社日後。魚肥糓雨下。朋游愜素期。襟抱頗淸雅。但奏陽春調。莫歎知音寡。隔岸聞鷄鳴。人烟杳水舍。三島在何許。江色漸淸瀉。長歌招隱士。誰是荷衣者。</text>
<title>凝淸閣邀子章。同伯玉，大卿飮酒。拈農巖集韻。</title>,<text>我有絲繩雙玉壺。與君春日睇平湖。芳洲草暖歸黃犢。遙嶼風輕舞白鳧。松桂山中招隱士。簪裾席上會珍儒。幽期尙戀龜淵下。前夜扁舟泝月孤。</text>
<title>見人畫金剛外山兼九淵幽峭。起興有吟。</title>,<text>萬壑生秋合倚筇。千峯拂曙欲聞鐘。將身願化冲霄鶴。淸唳一聲興九龍。</text>
<title>玉流洞得支字</title>,<text>顚楓立石此離披。氷竇春泉乍結漪。白日不禁衣袖冷。自驚身在水雲涯。</text>
<title>玉流洞得支字 其二</title>,<text>過雨山中也幾時。飛泉石上太多支。驚雷急雹尋常語。賦得爭如畫得奇。</text>
<title>玉流洞得支字 其三</title>,<text>晴雲懶鳥媚幽姿。水面新萍靡暖吹。何必濯纓撓靜意。只須相照澈肝脾。</text>
<title>寒碧樓。聽李生君瞻 元泰 彈琴。</title>,<text>高樓春望水盈鍾。倚遍朱欄十二重。千樹暖風浮蛺蝶。一江晴日舞蛟龍。琴當側耳求仙曲。詩欲搔頭落鴈峯。更擬撑舟上蘭若。峀雲林藹意先濃。</text>
<title>凈方西臺和王臨川</title>,<text>四月林坰綠向平。招提東眺遠江明。山禽不下春陰靜。野馬初收夕照淸。卧石穩承醒酒意。行雲高引步虗聲。長松詎是吟詩者。絶壑相看共瘦生。</text>
<title>拈三淵淨方七韻。同遊七人分賦。</title>,<text>頓釋躋攀苦。凭樓發興新。巖高雲應夕。泉滴磬同晨。酒酹前朝柏。詩賡昨宿賓。眞成桑下會。玆事豈無因。</text>
<title>曉霧</title>,<text>嶔岈無跡許平淵。殘却三峯點翠烟。可信夜來桑海幻。自疑身在島潬船。</text>
<title>自淨方入白雲洞</title>,<text>亂水孤暉動。空山雨色深。石團神馬跡。雲發卧龍心。古寺猶殘磬。遙村已薄陰。不須尋竗句。幽谷自淸音。</text>
<title>風巖觀漁。兪生獻古風一首有和。乙卯</title>,<text>靡靡菱荇綠。渺渺洲渚白。停棹上風巖。密林路不隔。列席依芳草。支樽用古石。張罟截淺流。浦口微波入。循渚人影亂。攢藻魚行速。細鱗固難數。巨鱖時復得。柳根辦小廚。烹共春䓗碧。淸新風味殊。頓勝官盤食。欣然卧鼓腹。歌闌黃鸝續。漁子也慣客。嬉笑欲爭席。白飯旣一飽。淸酤更共酌。玆遊亮可悅。况復追諸益。恭聞酒箴言。嘉子勖令德。</text>
<title>翛然齋朝起</title>,<text>撥衾春睡淺。褰牎曙色入。未歇屛山雲。江禽箇箇濕。</text>
<title>過兪員外大哉上里僑居。爲題其茅堂。用陽明集韻。</title>,<text>茅茨半卷槲林風。烟翠猶然雞犬中。卧柳拂梢粧牖淺。走藤縈蔓護籬空。燒痕避濕逶迤過。汲徑穿深曲折通。但使簞瓢眞樂在。不妨餘歲老編蓬。</text>
<title>邊生叔建下第。歸中原故林。和其詩爲贈。</title>,<text>長安落魄上游歸。依舊江天隱少微。老柏無風猶作響。濕雲含雨不成飛。一言了子吾非妄。雙眼看人世共違。終是淸癯離俗韻。願將芝蕙製山衣。</text>
<title>感興</title>,<text>野鹿觸虞羅。鞭絡入羊欄。悲鳴戀故林。一步一摧肝。下士晩聞道。出世聊盤桓。沉吟百僚底。齟齬駭傍觀。流水走大壑。孤雲停遠巒。出處雖異性。亦各就所安。乃知簡兮士。不及碩人寬。</text>
<title>咏振公贈法坦上人</title>,<text>振公非佛者。憤世懷空玄。辭家走東溟。樹屋太白巓。鍊魄飮淸水。着壁如秋蟬。歌吟出金石。託境寫幽悁。藩侯呼不至。謝疾佯足攣。倏起掉長袖。千里不息肩。東南山欝嵂。瀟灑饒風烟。泥牛一入海。消息遂無傳。擧世笑其狂。余獨悲其賢。感懷灑篇翰。持寄龍潭禪。</text>
<title>遊玉流洞。七衲子俱。</title>,<text>林居恒暇豫。杖策入幽洞。邀呼多道侶。巖寺空淸衆。徑虧紫藤接。雲孤翠巘控。晴暉散宿霏。黃鳥翼以哢。飛泉炯中谷。潨射雙崖聳。上流瀏以漪。下流橫復縱。遘雨勢愈厲。憑風響仍重。衮衮後來蹙。㶁㶁前趍勇。邐迤國師迓。迢遞香爐送。淸歸萬壑肅。寒逼千林竦。空明透道機。遠颺繚禪誦。南淵畜衆瀉。至靜元含動。靡靡萍藻合。曖曖雲烟蓊。初逢欣一濯。欲去屢成弄。幽哉古亭墟。松柏有遺種。依樾辦行廚。飮食山鼯共。詩章驟獻酬。衆象來探諷。夷猶坐西日。牛羊畢下隴。雖懷鳥魚樂。亦虞虎豹恐。相顧更振衣。村遠烟猶擁。</text>
<title>古風</title>,<text>昔者無懷世。洪荒寄至理。動息隨元化。于于麋鹿視。一自炎帝衰。揮戈亂天紀。箕文諫而死。殺戮玆爲始。一體乃相賊。斯民實鼎沸。所以廣成子。攬車早見幾。</text>
<title>古風 其2</title>,<text>聖者有大任。天地待彌綸。周流道不行。哀悶在後人。歸來綴至理。萬古啓蒙昏。靑天懸白日。人亡道則存。莊周放達士。胡爲亦著文。非指亦一指。多言難解紛。鷽斯笑大鵬。鵬鳥竟無言。吾觀方外徒。可也惟巢樊。</text>
<title>古風 其3</title>,<text>南方有吉乾。哺子不擇肉。衆雛鷙以悍。友死啄其腹。所以古烈婦。不食攘羊舌。羊舌雖我欲。所憎由盜竊。今人笑古人。曠蕩棄小節。面垢不忘洗。臟垢不求潔。哀哉不知類。竟使仁義絶。</text>
<title>古風 其4</title>,<text>古之愼言人。吾聞南容子。弊屣視富貴。擧足擇所履。翺翔回路間。默契仁義旨。治邦道不廢。在亂身不毁。文章雖未著。成德繇質美。斯人如可作。執鞭吾不耻。</text>
<title>古風 其5</title>,<text>先王重耆老。授几以乞言。漢祖方急賢。何拒老成人。曹參擧蓋公。卧閤治齊民。楚王得穆生。諸侯歸其仁。舍此淸廟器。棄擲在籬藩。當時秉國成。實維平勃倫。玆實智力人。曷令社稷尊。君看周成初。所賴惟老臣。</text>
<title>古風 其6</title>,<text>先王重學校。造士猶飢渴。賓興用德藝。養以廉固節。齊桓覇者雄。猶復由此術。雖慚敎化盛。亦有選擧實。後世重詞華。棄本競趍末。廉耻一以壞。所獲不償失。君看倚市女。寧復有貞烈。所以有志士。窮年守巖穴。</text>
<title>古風 其7</title>,<text>雄鷄欲鳴時。竦立如有覺。粱稻雖在口。不鳴不遑啄。雌鷄伏卵時。深居若齋沐。天眞不假僞。良知不由學。識時兼識微。聖智有不若。如何糞壤中。聚衆以爭食。憶昔混沌民。于于初脫殼。視聽合自然。不以私智鑿。匪無天與好。亦乃生有欲。聖者閔其然。節和以禮樂。余生三代後。未見斯民作。願學長生術。復見洪荒俗。</text>
<title>古風 其8</title>,<text>朝讀老氏書。忽若腹有縕。暮誦莊生編。忽若色發慍。心若不廣蕩。體若不柔謹。吾聞君子道。如食在口吻。雖無芻豢味。臟氣捷相引。氣類必感通。感通乃道本。如何二子言。使我憂思縝。</text>
<title>古風 其9</title>,<text>萬竗在吾心。不少亦不多。所以知道者。語心不語他。心法旣不傳。乘虗紛鬼魔。抉拾身外事。恣睢弄頰牙。殘賊劇刑名。狙詐出揣摩。呑嚙天下民。一虎而一蛇。所求不盈笑。尺綬相詡誇。天怒豈汝貸。腰首實鼎鍋。其人雖已滅。其書尙滿車。嗟哉中國人。不及一達磨。誰能取此書。斬裂投江河。</text>
<title>古銅磬</title>,<text>銅磬比石磬。重是物之精。燥濕不變節。風霜不改形。介然有常操。有似君子貞。問是何代制。不與時俗幷。洗滌試一考。淸越有希聲。山僧不解奇。視之同破甖。棄擲佛龕側。遇風時自鳴。誰將貢淸廟。發響助鏗鍧。物理固如此。感歎涕自盈。</text>
<title>舟上淸風。用江流宿霧中爲韻。與諸子賦。余得流字。</title>,<text>孤舟不學水西流。剩借朝曦暖客遊。岸葦未花秋尙淺。峀雲生葉雨初收。風埃衮衮人俱遠。江漢滔滔我獨浮。一束詩書相藉在。不愁淹日過忠州。</text>
<title>復用日出寒山外爲韻。得出字。</title>,<text>西風利歸楫。商旅淸曉出。我舟在江干。蒼然似圭蓽。褰蓬騁遠目。洲嶼漲雲日。驪水何淸漪。龍門何欝律。雖慚塵俗顔。自與禽魚密。飮詠我友同。壺樽間籤失。秋沙媚夕景。水岸聞蟋蟀。携衾下東崦。寄宿漁人室。</text>
<title>月夕巴江中。乘小舟沿洄。次柳雲韻。</title>,<text>笙歌寥亮舞江靈。浦口微風酒面醒。欲放輕舟橫遠渚。不禁孤月聳蒼屛。巖林煙靜初歸鳥。水閣凉多已有螢。樓上女兒看作畫。不知淸景更梧庭。</text>
<title>敬次家大人罷官遣興作</title>,<text>歸人秋八月。旅食接江濆。小雨欺斜日。高山駐薄雲。天淸沙鴈矯。夜濕水虫聞。隨分行藏事。樵漁可作群。</text>
<title>舟過高山李長沙故墟</title>,<text>麗運欲昏夜。盹也實鬼嘯。公時諫爲官。正笏氣淸峭。上書瀝忠憤。所言非訕誚。臣主固有禮。甞聞君子敎。妖僧亂國紀。災異不虗召。愍王促召入。怒色俄原燎。植立抗忠言。枯林出霜鷂。妖狐下牀啼。白日燭林竅。公年二十五。意氣何英竗。遠謫出長沙。幸不死何校。用舍乃如此。足令乳臭笑。宣室豈有期。但有屈原吊。平生嫉惡膓。至死猶一叫。我行過高山。浮舟越江嶠。墟里少人居。水木含淸照。永欽貞士風。聞名諒自少。悵望不能去。長嘯騁遠眺。江山曠以淸。浩蕩足漁釣。高詠石灘詩。日暮聊回棹。</text>
<title>月溪曉發</title>,<text>白露下長莽。浮舟鴻鴈初。虫鳴江上草。人走郭南虗。寂寂隣船宿。蒼蒼遠渚漁。靑天斗尾外。曙色數星餘。</text>
<title>東湖夜望。吳敬父 瓚，李廣文俱。</title>,<text>鴻鴈衝霜遠。荒扉雪一臯。山孤雲不去。江永月難高。從我臨臯客。懷君剡水舠。梅花正饒笑。似欲混吾曹。</text>
<title>順菴李公 秉成 輓</title>,<text>一頂烏紗得固窮。雕龍夫子不雕虫。機雲語竗風花外。俊及人高月藻中。萬事息緣生老病。一番觀化雨䨓風。寒梅默對槎翁泣。渠獨陽和起死功。</text>
<title>與孺文，公弼。燕超齋夜集。出道德經豪士賦讀之。有述。</title>,<text>著書言道伯陽子。作賦非俗陸平原。未信靑牛能遠世。空悲白鶴不歸村。胸中自有驪黃別。戶外寧無笑罵喧。却憶梅花江上宅。與誰耿介作朝昏。</text>
<title>寒食。率府直中。偶檢故紙。得前度人唱詶一軸。有和。丙辰</title>,<text>十年烏帽得棲遅。三揖端應有一辭。乍喜松篁參偃蹇。未容珂馬與驅馳。春城細雨生花魄。御苑晴暉澹柳眉。講罷承華淸漏永。小臣無事獨題詩。</text>
<title>王世子冊禮訖。拜大朝賜弓。</title>,<text>東宮新贊冊。大朝親錫弓。臣是一書生。櫜鞬不稱躬。臣雖不能射。射義畧能通。弓是五兵一。本以禦強暴。君子以觀德。反之於大道。外體必也直。內志必也正。操持旣審固。所發無不中。允矣君子敎。其義大無競。今當蒙養初。所急在德行。愚衷自感激。有賜敢無獻。願將大射篇。再拜徹旒冕。</text>
<title>和元華伯在驪江見懷</title>,<text>鶴禁春花隔。魚竿夜雨晴。淸和蔣副率。何事亦歸情。</text>
<title>南生鶴擧從伯玉所至。發其詩卷索和。爲題二首。</title>,<text>人情物意各靑春。須識氤氳一氣神。鳥弄輕和聲以假。天無片翳色還眞。三冬閉戶草玄在。昨日扶筇園綠新。芒屩獨來看獨坐。知君不解問要津。</text>
<title>南生鶴擧從伯玉所至。發其詩卷索和。爲題二首。 其二</title>,<text>客與黃鸝至。幽居遂晩春。吟囊披爛漫。病枕起精神。鳥泄無言竗。花呈不畫眞。結交元宿昔。今日意逾新。</text>
<title>題鶴林正山家圖</title>,<text>高士厭塵喧。結廬依空巘。徑幽雲欲濕。簷短茅不剪。端居生事踈。不復養鷄犬。藤間兩猿掛。庭下孤鶴俛。巖洞屢回合。溪流幾曲轉。濯足二童子。似喜水淸淺。春風一來過。山蕪綠方展。小琴卧古石。幽韻被蒼蘚。烏巾紫道服。燕坐手一卷。丹書若蚯蚓。字畫不可辨。自謂與世絶。蘿徑無人踐。誰知畫工筆。永使仙蹤顯。</text>
<title>奉和十灘李丈。用簡易淮陽詩板韻。</title>,<text>浸燎其如竗句傳。瓊琚早被化兒憐。尋常戱劇聊爲爾。畢竟扶持誰使然。解脫波斯無等寶。歸依姑射本來仙。雲仍百世勤修飾。好度靑蛇幾刦年。</text>
<title>奉和十灘李丈。用簡易淮陽詩板韻。 其二</title>,<text>离坎門中許久傳。紗籠拂拭更堪憐。直須涴出驪珠似。端不焚殘崑玉然。咳唾人間猶有鬼。精神天上定何仙。蠧魚編簡消磨甚。歎息斯文二百年。</text>
<title>題安可度漁父散畫</title>,<text>蒼江漁父鴻俱暝。篛笠貼肩風不勝。泊舟沙岸下江去。楓樹荻花深有徑。南垞草屋門半開。主人不眠呼則應。</text>
<title>閒步禁庭。見鶴羽有感。</title>,<text>白雲停巖阿。靑松生澗陰。憐汝雪色羽。飄颻落禁林。一羽不足惜。恐損雲霄心。</text>
<title>趙子昂畫蘆浦微月。漁父踞船濯足。</title>,<text>秋浪爲風荻如夢。舟中獨夜江聲衆。長年踏水脚不垢。濯足端爲滄波弄。澹月橫沙一鴻起。偶然目値遂遠送。</text>
<title>西闕直廬。示上番趙錫汝 龜命。兼簡李夢與衛率。</title>,<text>烏紗隨率府。鶴駕次離宮。殘卷自家計。長官多古風。柳暗延嶽翠。林晩落櫻紅。誰起東閭老。蕭然寘眼中。</text>
<title>直夜同夢與賦</title>,<text>逢迎每此地。君豈不高人。旣雨雲何事。孤吟月有鄰。絶知肝膽舊。未歇笑談新。料理平生意。應還江海身。</text>
<title>直夜同夢與賦 其二</title>,<text>伴直詩翁至。王維難笑人。語長三鼓下。心炯一燈鄰。白雪知音在。金莖拜賜新。堪憐西苑栢。無補只長身。</text>
<title>送李學士元亮 亮臣 北道兵馬評事</title>,<text>櫜鞬不是朔方捐。聖代和戎重守邊。鴈外靑霜飛女直。馬前黃葉墮朝鮮。重城警夜聞鳴柝。列堡防秋有控弦。杜牧論兵元竗絶。文章奚止玉堂賢。</text>
<title>檢龜島詩軸。和湖字書紙末。</title>,<text>裸衣跣足枕長壺。舫子春風漲大湖。不用駕車招白鹿。直須飛舃作金鳧。仙巖乞句有高釋。石洞題名追鉅儒。前度幾人來此地。古今相望月輪孤。</text>
<title>牧使李公 秉鼎 輓</title>,<text>竗年英氣卽雕龍。偶失靑雲屈遠蹤。居室儉勤移作郡。及隣仁愛自敦宗。明珠薏苡眞無事。古木風霜不變容。枳棘尙言非鳳所。更堪春草掩新封。</text>
<title>受賜生魚</title>,<text>恩頒大庖餘。傴僂陋巷士。熟薦于先祖。且將名幼子。</text>
<title>登駱峯。遙見弊廬門外。有客停馬。意金子來過。試以詩投寄。</title>,<text>春鳥多言盡好期。懶夫無事得追隨。波生古澗魚初泳。花在深梢蝶不知。紫閣携樽芳樹遠。靑山倚杖片雲遅。吾家有客寧非子。遙見槐庭鵲噪枝。</text>
<title>三日禁廬。卧對梧桐一樹。故人期我以華山之游。亦不能出。耿耿在懷。兪生携詩至。喜次一章。</title>,<text>西掖老梧樹。蒼蒼雲日深。烏紗獨不出。白鶴時相尋。踈雨散淸晝。好花生故林。君詩如蜀魄。動我山中心。</text>
<title>同伯玉，大卿入道峯。李毅父 濟遠 亦來會。用高山仰止爲韻。余得高字。丁巳</title>,<text>靜老孤忠星日皎。尤翁正氣斗山高。唐虞盛際明雙目。王覇關頭析一毫。禮樂如今無種子。春秋從古困兒曹。悲歌悵望荒祠暮。欲薦芳馨擷澗毛。</text>
<title>憇溪上茅亭。孺文，公弼携吳瑩叔 瓘，敬父至。用桃花流水杳然去爲韻賦詩。余得杳字。</title>,<text>松風警幽夢。水木霽淸曉。提携出山門。微徑入窈窕。淸泉竟長薄。白石紛縈繞。朝暉動秀木。好花開未了。虗亭架絶壑。茅茨出林杪。平眺萬丈壁。始覺衆峯小。褰袂拾蘭芷。負策隨魚鳥。玆遊選暇日。而無塵事繚。優游不言歸。遂得窮幽杳。名言析至理。緩酌間淸醥。緬懷君子風。古廟在山㟽。大道不遠人。吾黨敢自少。高詠鹿鳴詩。使我憂心悄。</text>
<title>移坐分華亭。和主人趙承旨 命臣 韻爲贈。</title>,<text>休官初暇日。蕭散有園林。樽酒留人醉。松篁滿地陰。山光高枕得。琴意不彈深。古廟東峯下。悲歌懷雪岑。</text>
<title>趙氏溪堂。用窓臨絶澗聞流水爲韻。余得臨字。</title>,<text>麗日輕風鳴好禽。林中下馬復長吟。松身南郭初憑几。春意昭文始鼓琴。峯逈僧隨孤𪚥去。池淸客與片雲臨。求田問舍平生計。爲向漁樵說素襟。</text>
<title>入石泉洞。用客至孤峯掃白雲爲韻。余得白字。</title>,<text>春事忽已晩。山花澹向白。虗榭水聲集。古徑松風積。負策東澗隈。妙境從心獲。而我不諧俗。雅懷在山澤。會意不在遠。一笑便自適。况有佳友至。可以永今夕。芳洲采杜若。欲贈東峯客。</text>
<title>觀淸寒子廟。退述峯字。</title>,<text>霜林寂寞寒蟬蛻。雲海飄颻老鶴蹤。何處招䰟泉在地。秪今祠屋寄東峯。</text>
<title>觀淸寒子廟。退述峯字。 其2</title>,<text>元亮文章寫幽意。幼輿丘壑對癯容。祠宮芬苾誰堪並。四海神交有伯恭。</text>
<title>觀淸寒子廟。退述峯字。 其3</title>,<text>離騷一讀紛歌哭。爲有心期朝暮逢。後世竟誰知己者。春山薇蕨漫茸茸。</text>
<title>觀淸寒子廟。退述峯字。 其4</title>,<text>一種人師百世下。前賢也不與中庸。看公憂樂違行地。只合終身未見龍。</text>
<title>觀淸寒子廟。退述峯字。 其5</title>,<text>文章錯落金山石。蹤跡悠揚雪嶽鐘。名義本知儒者事。枉敎夫子託禪宗。</text>
<title>觀淸寒子廟。退述峯字。 其6</title>,<text>存髯削髮何分曉。未副平生碨磊胸。剗盡霜顚逾勁節。蓬蒿爭得掩寒松。</text>
<title>出山</title>,<text>落日歸心懶。遅遅度碧蘿。泉聲騎馬遠。野色出林多。谷柳已如舞。山鸎猶不歌。雙柑一斗酒。他日約重過。</text>
<title>次安翊贊國賓 重觀 韻。題鄭副率公華 宲 新賜東宮兩大字帖。</title>,<text>習貫天成日藹然。溫文聲氣已書筵。孝經一句資初語。師自文王世子年。</text>
<title>次安翊贊國賓 重觀 韻。題鄭副率公華 宲 新賜東宮兩大字帖。 其二</title>,<text>一經一緯直而長。墨液氛氳壓紙香。大木本求繩得正。侍臣何術贊潛光。</text>
<title>余自伯玉巖亭醉歸。爲馬墜傷臂。吳瑩叔來問。請以四月上旬置酒鷗江。戱書其扇。</title>,<text>昨日看花飮君酒。今朝落馬傷我肱。人間憂樂一笑了。水色東江靑似藤。</text>
<title>和槎川李丈 秉淵 壽辰韻</title>,<text>風花雪月照空間。嶽下先生莞爾顔。奇數純陽三道士。高名比歲再香山。華胥夢罷聊觀世。紫氣圖成欲度關。鳥雀靑天飛自得。化翁應與放生還。</text>
<title>同宜叔會伯玉鍾巖有作</title>,<text>暝色高林外。翻翻鳥雀餘。相呼多爲酒。一宿亦携書。石古雲含瘦。池淸星動虗。夜凉還惜睡。山徑更連裾。</text>
<title>又得靑字同賦</title>,<text>古徑迢迢逗石扃。欄干坐拂薜蘿靑。晴天雀翼多高擧。空谷雲容有遠停。山影開君生色障。池心了我不言經。今宵微月猶堪賞。且可披衣卧小亭。</text>
<title>又得靑字同賦 其二</title>,<text>遅遅淸旭在巖扃。簾閣輝輝水物靑。白雨初收松色凈。黃鸝屢囀柳風停。隍人覆鹿孰非夢。齊客相牛空有經。吾友高情本箕潁。不妨棲息且郊亭。</text>
<title>又得靑字同賦 其三</title>,<text>溪風和雨散槐扃。几席依林一色靑。浮世功名眞幻化。幽園賓主好居停。隔窓鸎語如酬酢。罥箔蛛絲有緯經。避暑正須河朔飮。且携樽酒上池亭。</text>
<title>又得靑字同賦 其四</title>,<text>黃鸝恰恰柳垂扃。過雨郊園未了靑。騎犢人隨流水去。看雲吾與古松停。孫登善嘯可無語。莊子逃名猶著經。滿眼枯棋慵不着。商量一局好平亭。</text>
<title>又得靑字同賦 其五</title>,<text>起居終日有霞扃。長夏天容只澹靑。山氣透林禽鳥疾。暮光涵沼斗牛停。遼東處士常依榻。稷下先生漫說經。可道林泉眞意在。秪今顔樂廢遺亭。</text>
<title>又得靑字同賦 其六</title>,<text>隱几翛然不出扃。端居日日遠岑靑。煙雲弄色詩將化。風水生文易不停。蓬底逍遙鷽鷃得。卷中治亂蠧魚經。自憐襟抱玄虗在。嘯罷深林月覆亭。</text>
<title>又得靑字同賦 其七</title>,<text>遙嶂生雲欲覆扃。乘凉緩步瘦藤靑。槐霏滴甃新苔滑。澗葉承崖暗溜停。燕觜泥從忙處落。鷺絲風向靜時經。優游城市存吾道。花石東林也有亭。</text>
<title>又得靑字同賦 其八</title>,<text>古檻生凉晩不扃。煙蘿一道遠蕪靑。溪淸頗怪游魚少。樹靜頻逢好鳥停。山郭騎驢知舊約。石門携酒憶曾經。荷花七月應撩亂。留待題詩滿水亭。</text>
<title>又得靑字同賦 其九</title>,<text>空籟泠泠已夕扃。谷煙村樹澹仍靑。山棠結子無人見。澗草生花有蝶停。世自異同堅白論。誰能寂寞太玄經。溪橋立馬聊回首。楡柳依依掩野亭。</text>
<title>又得靑字同賦 其十</title>,<text>柳暎歸鞍度澗扃。郊墟十里暝煙靑。泉聲出谷終相遠。山色隨人故不停。幽鸛尻高溪草啄。小驢蹄捷石梯經。歸來一夢風簷下。猶自揮毫憇沼亭。</text>
<title>又得靑字同賦 其十一</title>,<text>幾處人家石築扃。板橋殘日一驢靑。山容絶壁孤雲過。野色遙沙澹月停。謝客只消無事酒。下帷猶有未窮經。攀援桂樹存長計。不獨牽情菡萏亭。</text>
<title>又得靑字同賦 其十二</title>,<text>故人棲息郭東扃。澗道泠泠雲樹靑。野鶴翅長終遠擊。峀雲心逈且孤停。題詩水閣朝携策。剪燭山窓夜檢經。丘壑優游吾與爾。襟懷松竹老亭亭。</text>
<title>又得靑字同賦 其十三</title>,<text>懶廢過從草塞扃。千峯褰箔納遙靑。露沾荷葉晨光凈。日轉松根午影停。貧甚吾猶書一架。窮時聖亦席三經。尋師訪道平生志。遅暮惟堪誦考亭。</text>
<title>又得靑字同賦 其十四</title>,<text>烏紗欹側倚仙扃。苑柳䓗蘢瑣闥靑。江海何曾鳧鴈少。梧桐不見鳳凰停。鄴中朋友猶懸榻。汾上兒童未授經。強喜野人能解事。小舟料理傍湖亭。</text>
<title>又得靑字同賦 其十五</title>,<text>禁廬寥閴似禪扃。深栝脩篁不已靑。高栱宿雲朝對卧。上林歸𪚥夕俱停。支頤漫有西山笏。拄腹難窮北海經。自信踈迂妨世路。會將蹤跡寄汾亭。</text>
<title>又得靑字同賦 其十六</title>,<text>曙色銅龍闢兩扃。衣冠偪側度緋靑。風淸紫籞爐煙徹。日永金壺漏箭停。禮樂他應三代事。詩書吾自一函經。消磨習氣初心在。九曲煙霞想幔亭。</text>
<title>又得靑字同賦 其十七</title>,<text>宮樹沉沉已上扃。懷人獨夜紙燈靑。歌成白雪心猶壯。琴到高山指欲停。博士向來空倚席。將軍今日也橫經。滄洲鷗鷺煩相待。耐可揚舲過土亭。</text>
<title>又得靑字同賦 其十八</title>,<text>故人東巷住蓬扃。簾捲終南一握靑。雨立雙松身更聳。雲飛一鵠意難停。桐心縱老峩洋在。竹語猶寒霰雪經。未必高明宜夏日。石頭移枕當虗亭。</text>
<title>又得靑字同賦 其十九</title>,<text>凉生葦箔雨翻扃。不禁庭苔鶴啄靑。靜聽南崖新溜滴。緬懷東澗小驢停。棲身兀兀還孤榻。曬腹便便是五經。吳客何須洛生詠。只堪長嘯擺林亭。</text>
<title>又得靑字同賦 其二十</title>,<text>宿露微微灑曉扃。蒲芽強得寸餘靑。兒能索句虫吟苦。客有投壺鷺㨾停。狂態劉伶著酒頌。高懷葛亮寫琴經。四郊禾黍油油起。喜雨三朝合記亭。</text>
<title>和伯玉昨日偶聞蟬聲見寄作</title>,<text>酒壘詩塲撥宿緣。白雲淸簟擁書眠。江湖獨往輕舟在。怊悵君家一樹蟬。</text>
<title>同宜叔遊舍人洞</title>,<text>松間下馬弄淸溪。谷日蒼蒼萬木齊。秋色定知何許好。遠林先有數蟬啼。</text>
<title>宿西巖寺</title>,<text>朝送白雲去。暯歸還北林。殘楓馬踏遠。流水客來深。巖月平生話。霜鐘宿昔心。自然淸不睡。樽酒屢成斟。</text>
<title>出山贈徹禪上人</title>,<text>九月一樽酒。高歌寒露天。曙星低遠樹。雨氣響幽泉。引白從吾道。參玄愧爾禪。霜鐘驚客意。立馬曉雲前。</text>
<title>秋宵直廬有懷</title>,<text>我生訥於口。心在口不宣。袖手衆囂中。嘿嘿如相捐。吾雖不自言。獨喜聽人言。有能愜吾心。如出吾口然。悠悠四海內。知心良獨難。秋天日泬㵳。落葉委階間。燈火照兩壁。虗閣悄不眠。惻惻有所思。所思在九原。</text>
<title>紫霞洞泉上得源字</title>,<text>曲折度長谷。不知初發源。雲來自孤影。秋晩已淸濆。遠響靑山靜。幽期老石存。野翁寧識此。黃葉掩孤村。</text>
<title>一架亭 亭故申節度所築</title>,<text>歸樵落木共斜暉。九月山寒鳥雀稀。若對黃花不飮酒。其如白露欲沾衣。空殘澗戶人誰倚。使有田園吾便歸。可笑當年兵馬使。千金粧點一柴扉。</text>
<title>將入南紫霞洞。溪上有丹楓數樹。爲之少憇。</title>,<text>夕陽人影散淸溪。爲愛丹楓駐馬蹄。雲外磬聲何處寺。遠峯殘月未全低。</text>
<title>馬上共賦卽事</title>,<text>出谷逶迤馬影長。西峯落月正蒼凉。山霏度樹添秋響。水氣蒸崖作夜霜。寒杵孤村深犬吠。殘鐘遙寺去僧忙。人烟已歇惟高柳。試向前溪問草堂。</text>
<title>和宜叔野行</title>,<text>鶢犬翛然井臼前。日斜墟里見人烟。蕭蕭木落惟秋水。片片鴻歸欲雪天。浪跡只堪豪士賦。孤懷不負遠遊篇。百年丘壑容吾輩。耐可逍遙到白顚。</text>
<title>三幕寺高樓</title>,<text>東臺蕭瑟有悲風。徙倚高樓秋色中。澗道霜淸千嶂出。海門日落半天紅。一樽我欲邀明月。長笛誰將響遠空。下界雲沉烟火絶。寥寥此意與君同。</text>
<title>寺夜</title>,<text>獨有高槐鳴遠霄。月沉樓閣夜寥寥。鴈穿赤葉蕭蕭過。客與黃花寂寂遙。雲氣稍深還恐雨。海容微變遠知潮。驅除萬事惟須酒。一酌勸君仍自謠。</text>
<title>和伯玉登樓。是日爲再重陽。</title>,<text>登高復重九。客意自多奇。落日牛山淚。黃花鶴寺詩。危樓海色動。古壁葉聲悲。野老來相問。深壚酒泛巵。</text>
<title>樓中又賦一首。屬宜叔，伯玉求和。</title>,<text>木落霜淸見海濤。登樓客子振秋袍。天邊獨鳥終難了。樹杪孤雲敢自高。蓬矢壯心無事老。菊花佳節不期遭。百年難得一朝遇。勝境饒君放筆豪。</text>
<title>潛谷田家贈農者</title>,<text>四體久不勤。筋絡自駑緩。慚愧我農人。竭力事耕墾。耕耨每及時。事至不暇懶。腁胝手與足。辛苦至歲晏。秋禾旣登斛。與我常割半。𤱶畒耕者主。何言疆理限。向微勤苦力。有田吾得飯。况復今歲歉。晩澇兼早旱。旣穫計田口。卒歲猶未滿。况敢逸居食。重爲生民癉。平生詩書業。力學代生産。垂老靡所成。顧爾增慚赧。</text>
<title>奉和寒泉李先生 縡 韻。謝枉顧旅止。</title>,<text>但使白駒食。莫言籬畔花。詩書衰世意。樽酒旅人家。樹老雲生壑。霜淸水見沙。秋天半搖落。歌嘯不禁多。</text>
<title>贈梨溪成子 錪</title>,<text>成子冠其子。宿戒我爲賓。甞聞戒賓者。必擇知禮人。加之以吉服。祝之以嘉言。默觀制禮意。師道實斯存。吾身尙未修。何德以及人。子心雖已勤。吾義實逡廵。敢以逡廵者。答子行古意。吾觀子之子。溫溫天質美。吾雖不爲賓。請爲子名子。德朋以爲名。澹之以爲字。甞聞尊師道。必自朋友始。師嚴友則狎。所習能遷己。見善遷己難。見惡遷己易。君子澹以成。小人甘以毁。吾觀寒泉門。雲聚四方士。師敎豈不正。所憂諒在此。吾言止於是。孺子可勉矣。</text>
<title>觀鄭文忠公廟</title>,<text>武王昔戡黎。祖伊不尤周。聖者動以天。天命焉可仇。哀哉鄭侍中。遑遑何所求。斯道孔與孟。遺我平生憂。彌縫夷虜俗。一變至魯鄒。仁義用不盡。將死以相酬。豈無丘與壑。可以供遨遊。松京氣憔悴。睠顧以淹留。忠智固已竭。進退皆公羞。取死豈倉卒。此義結綢繆。再父早見幾。邈焉不可儔。觀其著詩集。豪氣盖九州。却來揖遺貌。頗復見窮愁。見貌識公心。有淚落不收。修己與夸名。大道日繆悠。向非我公人。誰肯爲道謀。</text>
<title>䨓</title>,<text>平生喜讀書。不學言災異。但知天地間。惟有感應事。來之必有召。此理不虗僞。無失尙可惕。有災寧不惕。有災尙見愛。無災乃見棄。宋公一言善。熒惑爲之避。所喜爲能改。仁哉上帝意。魯末多豐歲。殷衰鸑鷟至。帝意乃始嚴。愚者以爲瑞。此理甚可畏。如父詔厥嗣。屢誨益見慈。所怒在不詈。今年九月終。䨓乃不在地。發聲何轟轟。陵越如奔驥。兼之日星變。不絶羲和志。况復穡事痒。蒼生極困悴。我雖一布衣。自然憂心悸。不知國家事。近者何設置。但喜吾王聖。驟被皇天字。稽首向龍墀。側耳聞德義。</text>
<title>諸兄有東亭之遊。而僕不能赴。夜坐悄然。取翠軒集讀之。有感于懷。輒用舊雨來今雨不來七韻。奉宜叔，伯玉。</title>,<text>少日負奇氣。謂可了宇宙。丈夫不資身。寸祿以自救。寒冬三日雨。卧數銅龍漏。目疾羞見字。燈暈大如輳。省居雖淸暇。不及吾廬陋。何爲受覊束。談笑阻朋舊。東亭一樽酒。有約不相就。終應與同歸。故人豈余詬。</text>
<title>諸兄有東亭之遊。而僕不能赴。夜坐悄然。取翠軒集讀之。有感于懷。輒用舊雨來今雨不來七韻。奉宜叔，伯玉。 其2</title>,<text>白鶴在澗阿。一去不回顧。雖無粱與稻。飮啄亦自裕。東山四十年。高卧謝太傅。人生適則已。何必與世遇。晩趍征西府。遂被簪纓汚。出處不自謀。淸虗安足慕。紛紛帳後拜。殊異高士趣。所以固窮士。弊廬卧風雨。</text>
<title>諸兄有東亭之遊。而僕不能赴。夜坐悄然。取翠軒集讀之。有感于懷。輒用舊雨來今雨不來七韻。奉宜叔，伯玉。 其3</title>,<text>吾黨有一士。奇氣故難摧。雅志在當世。性不嗜酒杯。早學北宮子。勇往期不回。豈無君子道。坐鎭衰俗頹。南行久不見。使我心中哀。嚴風委蘭蕙。念子登崔嵬。折簡欲相招。攬車早歸來。</text>
<title>諸兄有東亭之遊。而僕不能赴。夜坐悄然。取翠軒集讀之。有感于懷。輒用舊雨來今雨不來七韻。奉宜叔，伯玉。 其4</title>,<text>驚雷驅急雨。鳥雀墮踈林。匹士不遑安。周雅成謳吟。昭哉周召心。千載倘可尋。君子愼行藏。瞿瞿其自今。</text>
<title>諸兄有東亭之遊。而僕不能赴。夜坐悄然。取翠軒集讀之。有感于懷。輒用舊雨來今雨不來七韻。奉宜叔，伯玉。 其5</title>,<text>叔度卧蓬蒿。倜儻誰敢侮。林宗不絶俗。其智吾竊取。賢哉管幼安。遠遊不懷土。悠悠漢天下。明哲盖有數。朗誦高士傳。痛飮傾斗酤。敗葉委中階。烈風爲一鼓。袁生眞自苦。憂國淚如雨。何如早見幾。一擧冥冥羽。</text>
<title>諸兄有東亭之遊。而僕不能赴。夜坐悄然。取翠軒集讀之。有感于懷。輒用舊雨來今雨不來七韻。奉宜叔，伯玉。 其6</title>,<text>不寐夜逾永。籤帙散不收。幽吟亦自適。有似虫鳴秋。欹枕忽有夢。廣成邀我遊。爲我奏大樂。宮徵迭剛柔。貽我綠玉笙。挺直如笋抽。此物未盈尺。淸風頗颼飀。語終騰雲去。滅沒如波鷗。而我困風塵。志不及冥搜。廣成帝者師。崆峒不可求。形響渺何因。疇能證九丘。願就君子卜。此意倘知不。</text>
<title>諸兄有東亭之遊。而僕不能赴。夜坐悄然。取翠軒集讀之。有感于懷。輒用舊雨來今雨不來七韻。奉宜叔，伯玉。 其7</title>,<text>有酒而無友。不如不含杯。開軒覽夜色。松月白崔嵬。安得生羽翰。促膝盡餘醅。得句聊寫去。且待賡詩來。</text>
<title>宜叔將赴嘉陵。就余書齋宿。賦詩爲別。</title>,<text>送子携家去。嘉陵十月氷。霜翻千嶂葉。風剪一窓燈。搔首人間事。關心洛下朋。冥冥鴻鵠擧。我或與君能。</text>
<title>宜叔將赴嘉陵。就余書齋宿。賦詩爲別。 其二</title>,<text>夜長多別語。窓外積風氷。落盡三更月。燒殘一寸燈。田園眞上策。麋鹿亦高朋。隨分行藏事。耕漁任爾能。</text>
<title>宜叔至伯玉月谷莊。以其酬和諸作見投。次二首却寄嘉陵。</title>,<text>念子山中雨暎鞍。豈無樽酒與誰歡。柴荊谷遠烟生澹。井臼村深雪擁寒。久向詩書存契活。懶從妻子說艱難。只應兩地相思意。曉月分明掛屋端。</text>
<title>宜叔至伯玉月谷莊。以其酬和諸作見投。次二首却寄嘉陵。 其二</title>,<text>問君何日歇歸鞍。新到生涯苦也歡。松菊不愁三徑僻。茅茨纔覆一燈寒。吾衰漸憶隱居樂。歲暮熟知行路難。星宿滿天聊起步。不禁憂緖自多端。</text>
<title>直夜蒙宣賜酥漿</title>,<text>周廬悄獨卧。鐘漏濕寒雨。忽聞有君賜。衣服冠出戶。玉椀暎酥漿。擎進煩內竪。正席乃先甞。一匙首再俯。甘滑勝玉糝。釅白敵鍾乳。調和用鹹鹺。嚥呑利肺腑。虗被濡呴澤。豈有塵埃補。甞已閣一半。小臣有老父。</text>
<title>贈副使金侍郞 龍慶</title>,<text>皮幣百年事。勞哉弱國臣。山河惟涕淚。禮樂尙烟塵。落日心空在。哀歌劒獨親。金星三入月。天意果何因。</text>
<title>題吳瑩叔扇畫牛川</title>,<text>牛渚好風土。春來魚鳥多。試看江北色。烟翠幾人家。</text>
<title>偶讀牧隱詩。用其韻。戊午</title>,<text>我性水中珠。濯之常不昏。我心空中鏡。照之了無痕。何欲罷不能。湛思著空言。安排雖得好。亦不侔乾坤。甞讀易文言。善之長曰元。棄長就其末。用處終不渾。稽首矢天君。回轡溯眞源。</text>
<title>別申春坊景瞻 思建 赴萊州接慰蠻使</title>,<text>未湔元國耻。易失尙蠻情。久矣覊縻策。勞哉接慰名。芻犧存故禮。忠信勝強兵。端使回車日。南人誦陸生。</text>
<title>敬次家大人悼圭峯入地書懷作</title>,<text>看葬靑山罷。孤墳去若忘。須彌定何國。南漢果新岡。道貌松身瘦。詩聲澗籟長。傳家餘翰墨。未沫舊書香。</text>
<title>讀書有述示諸子</title>,<text>仲尼讀易八索黜。職方載述九丘詘。繁文末術悉殲除。秩叙典常歸諸一。聖遠言湮數千年。天下書籍多缺裂。世儒因之騁妖妄。務生新意相跨越。有無得失何混淆。各自傳授助頰舌。紫陽一筆痛刷洗。補缺正僞兼作述。諸家長短極折中。權量錙銖無一失。周公禮樂可比功。手抉昏翳出白日。如何後人好奇異。棄擲粱稻嚼査橘。高才陷溺尤可怕。橫騖妖恠弗可詰。聖賢立言豈自謀。爲開來學心惻怛。後人自謀亦不能。慢侮聖言輕自絶。布衣不與天下事。分抱遺經老圭蓽。暮歸視獵意猶在。恐受外魔來傾奪。</text>
<title>蒙家大人賜書幷詩。知南湖觀漁甚樂。惜其不與侍焉。謹步韻爲觀漁詩一首。憑使寄納。</title>,<text>大魚游浦口。小魚搶石齒。良漁舟截流。族漁徒入水。我漁在不漁。不以物爲累。順流而鼓楫。舞躍鱨與鯉。或眇不麗罛。或重能掣餌。搖深始圉然。舞濶旋滺爾。抉藻乍擲外。吹荇翻闖裏。揚䰄逃濊濊。騈首駕瀰瀰。鯤鮞乃夢夢。水國春方起。知樂追濠梁。放生慕東里。况乃赬尾詩。古以勞赤子。所賴呴濡力。安忍恣刀几。左右從爾適。其餘畀饔吏。湖山各自得。民物皆我理。寧忘盡物戒。盖亦取適己。於焉矢詩多。五言爛盈紙。小子樂是擧。賡歌以述喜。</text>
<title>副使金侍郞輓</title>,<text>昨別遂長別。今還豈當還。病仍諸夏外。斂未六親間。使事虗持節。歸心罷撫環。誰言死可忍。曾不及龍灣。</text>
<title>副使金侍郞輓 其二</title>,<text>忼慨家風遠。關河滿目悲。路終豐潤縣。病祟黍離詩。有淚空懷闕。無言更及私。憑將忠孝字。緘血勖孤兒。</text>
<title>副使金侍郞輓 其三</title>,<text>北鬼難爲友。魂兮歸未歸。家人初筮夢。客夜已招衣。灣雨應隨入。遼雲不共飛。幽冥那可詰。秪得哭明幃。</text>
<title>端陽前日。在直廬困暑。上番尹公 昌來 以新述桂坊五詠索和。聊爲賦之。五物盖皆淸遠饒風韻者。庶幾以寸凉酬我乎。</title>,<text>無風自響韻何遠。抱石孤生材不低。寄語後人勤護養。愼無䂓度做東西。</text>
<title>端陽前日。在直廬困暑。上番尹公 昌來 以新述桂坊五詠索和。聊爲賦之。五物盖皆淸遠饒風韻者。庶幾以寸凉酬我乎。 其二</title>,<text>小池能着花多少。只着一花應更奇。葉底游魚深不見。解留饞鶴得歸遅。</text>
<title>端陽前日。在直廬困暑。上番尹公 昌來 以新述桂坊五詠索和。聊爲賦之。五物盖皆淸遠饒風韻者。庶幾以寸凉酬我乎。 其三</title>,<text>爾身長大亦何補。合與慵官對讀書。無復一塵來汚我。淸風終日掃庭除。</text>
<title>端陽前日。在直廬困暑。上番尹公 昌來 以新述桂坊五詠索和。聊爲賦之。五物盖皆淸遠饒風韻者。庶幾以寸凉酬我乎。 其四</title>,<text>吾舍玉溪多好石。恨無蒼竹數竿栽。今宵偶作故園夢。明月一窓踈影來。</text>
<title>端陽前日。在直廬困暑。上番尹公 昌來 以新述桂坊五詠索和。聊爲賦之。五物盖皆淸遠饒風韻者。庶幾以寸凉酬我乎。 其五</title>,<text>不知風雨卷春去。收拾餘香還畀誰。饒汝一番粧點好。直愁無力透霜脾。</text>
<title>菊葉被旱憔悴。又賦一首。</title>,<text>大人觀物故多術。看到一陽還一陰。憐爾如今太憔悴。誰知中有傲霜心。</text>
<title>五月五日夜。夢哭一古墓。銘曰韓愈退之墓。孟郊墓在其右。感而有述。</title>,<text>我夢哭退之。自然淚滿衣。平生貞曜子。丘墓相因依。欲就大人卜。此意識者稀。世人重名利。友道日已非。生愛死棄之。足令仁者唏。邈哉雲龍契。薄世誰庶幾。神意不蒼茫。知我與世違。以是大儆予。如嘲又如譏。趙武觀九原。文子欲與歸。今我思古人。古人安可希。</text>
<title>賡和家大人次陶公桃花源詩韻。寄上泛桃軒。</title>,<text>偃枕窘炎蒸。火帝初持世。鸎呼都不應。魚泳願俱逝。頹乎盥櫛去。甚矣嘯歌廢。安得一曲泉。隱者之所憇。旣有嘉石列。亦多茂樹藝。濯足又散髮。杖履從所稅。風月爲賓友。猿鶴充鳴吠。如此是仙鄕。何必襲芝製。今讀桃源篇。神往脚未詣。鶴性本縹縹。見月愈凌厲。地靜是太古。人閒爲樂歲。境虗照無碍。始知定生慧。俗人語名勝。古今以爲界。賤鷄而貴𪚥。多爲名所蔽。誰能傅我翼。高擧埃壒外。願逐漁舟子。洗心託末契。</text>
<title>文遠在桃源。寄至九美，鏡浦諸作。走筆和去。是夜余被酒。詩語多沓拕風氣。</title>,<text>滺滺魚忘水。澹澹雲忘峀。吾聞九美號。意思不蒼茂。木石尙嬰情。天機焉得覯。</text>
<title>文遠在桃源。寄至九美，鏡浦諸作。走筆和去。是夜余被酒。詩語多沓拕風氣。 其二</title>,<text>我昔遊華山。振策白雲臺。一去不復戀。有如鶴踏苔。悠悠江海外。誰與一徘徊。</text>
<title>文遠在桃源。寄至九美，鏡浦諸作。走筆和去。是夜余被酒。詩語多沓拕風氣。 其三</title>,<text>我欲倩魯公。大書龜淵壁。鄒人孟子車。一字各十尺。金子曰如此。蛟龍避窟宅。</text>
<title>文遠在桃源。寄至九美，鏡浦諸作。走筆和去。是夜余被酒。詩語多沓拕風氣。 其四</title>,<text>君言鏡浦遊。鏡浦我所欲。昂然先我往。瀟灑立於獨。曷不携吾子。俾之豁心目。</text>
<title>文遠在桃源。寄至九美，鏡浦諸作。走筆和去。是夜余被酒。詩語多沓拕風氣。 其五</title>,<text>吾子頗質厚。譬之良田疇。尙之以雨露。庶其興油油。乃翁事情濶。不穡敢望秋。</text>
<title>文遠在桃源。寄至九美，鏡浦諸作。走筆和去。是夜余被酒。詩語多沓拕風氣。 其六</title>,<text>阿姪萬斛船。駕海指遙嶼。風高帆不飽。猶未離洲渚。何如我漁舟。烟波閒來去。</text>
<title>文遠在桃源。寄至九美，鏡浦諸作。走筆和去。是夜余被酒。詩語多沓拕風氣。 其七</title>,<text>少弟劇美好。濯濯蓮出池。文字稍入理。有似春繭絲。終不學乃兄。一生坐鈍遅。</text>
<title>文遠在桃源。寄至九美，鏡浦諸作。走筆和去。是夜余被酒。詩語多沓拕風氣。 其八</title>,<text>我性良鈍遅。鈍遅甚害事。因之損外事。泊然無喜恚。時時應世俗。盖亦多劇戱。</text>
<title>文遠在桃源。寄至九美，鏡浦諸作。走筆和去。是夜余被酒。詩語多沓拕風氣。 其九</title>,<text>吾甞與子戱。畫子於蒼巖。手持一編書。蕭然倚古杉。安貧是吾師。草屨而布衫。</text>
<title>次宜叔韻寄題松雲祠</title>,<text>藉甚英聲鏖賊年。戎衣再上日南船。心持半偈無多海。手抉重氛見在天。出世兒童知義士。還山猿鶴伴癯禪。看渠終是空門老。應愧荒祠也俗緣。</text>
<title>簡伯玉郊居</title>,<text>木葉初生響。秋風到索居。鉤簾山翠近。隱几雨聲踈。處世莊生馬。知君惠子魚。離群多日月。能著幾編書。</text>
<title>槎川丈置酒見邀。屬小疾未赴。翼日槎川惠詩。而亦未亟詶也。今始追和奉寄。</title>,<text>莞爾見夫子。來詩吟不休。蟬聲送殘夏。雨氣集新秋。久卧漳濱病。空懷嶽下遊。淸雲興復動。今日強梳頭。</text>
<title>槎川丈又惠詩。要余中秋相過。値赴直龍山不遂往。步韻寄謝。</title>,<text>我不如夫子。官休詩不休。幽期阻北嶽。佳月負中秋。非復高人事。眞孤長者遊。烏紗近重九。未害孟嘉頭。</text>
<title>疊和槎川丈又枉詩札見屬之作</title>,<text>秀句流傳遠。公方隱几休。雲孤每依巘。鶴瘦更宜秋。風雅歸題品。江山屬卧遊。文章眞耐老。不怕雪渾頭。</text>
<title>江上直舍。詶伯玉中秋前夜對月見懷作。</title>,<text>旅食驚秋氣。窓間獨攬衣。夜凉松作響。江近月添輝。已有孤懷適。曾無一物違。朋游猶耿耿。自覺道情稀。</text>
<title>江上直舍。詶伯玉中秋前夜對月見懷作。 其二</title>,<text>吾道只如許。徘徊江月淸。扁舟聊遠意。旅鴈且孤鳴。已卜百年事。難忘今夜情。秋風牛渚濶。從子濯吾纓。</text>
<title>中秋月色益淸。步至江干。悄悄有懷。和伯玉前韻。翌朝走寄。</title>,<text>倚遍洲前樹。紛紛月滿衣。幽懷自耿介。衰鬢欲光輝。江色天俱遠。秋聲鴈不違。孤舟空在眼。欲泛故人稀。</text>
<title>中秋月色益淸。步至江干。悄悄有懷。和伯玉前韻。翌朝走寄。 其二</title>,<text>露下夕烟斂。中秋月影淸。蒹葭兩岸色。鸛鶴五更鳴。烏帽元隨分。滄洲且寄情。時淸管庫好。吾不薄簪纓。</text>
<title>宜叔自海莊過余龍山直廬宿。共和前韻奉伯玉足下。</title>,<text>客夜逢歸客。江樓共解衣。宿禽啼渺渺。月樹動輝輝。湖海心孤往。詩書事不違。幾回城郭會。終覺此宵稀。</text>
<title>宜叔自海莊過余龍山直廬宿。共和前韻奉伯玉足下。 其二</title>,<text>夜色皎如許。多因江氣淸。鷗應慣水宿。虫亦以秋鳴。倦矣周公夢。悠然濠上情。此時憂樂意。危坐整冠纓。</text>
<title>同文遠，宜叔，伯玉宿渼陂作。</title>,<text>秋聲連客袂。寒荻不知汀。木瘦多晴月。江翻有落星。虗舟非世事。高枕便吾亭。石室悲歌外。平生酒一甁。</text>
<title>又得壺字同賦</title>,<text>一道踈林帶遠湖。登樓客子酒盈壺。帆隨夜月來無數。鴈在秋沙宿不孤。出處違心憐爾拙。文章驚世笑吾愚。高歌共是悲秋意。兩岸寒聲有荻蘆。</text>
<title>舟下茅江次伯玉韻</title>,<text>秋風浮小艇。江漢有淸波。村夕靑楓冷。汀烟白鳥多。百年渾得意。萬事一爲歌。肺疾雖妨酒。其如吾友何。</text>
<title>閤梅以十月初吉發一花。喜吟屬月谷 伯玉號。</title>,<text>老菊荒荒委晩華。淸霜白露正交加。若言十月陽和盡。誰遣寒梅發一花。</text>
<title>十灘李丈聞梅花消息。有詩見寄。對使奉和。</title>,<text>十月茅簷下。孤芳已此枝。物情無早晩。天氣有推移。老鶴猶秋夢。黃花秪昨詩。百年吾與爾。耿介一經帷。</text>
<title>和卷中韻贈曹生命肇</title>,<text>先生心事自高賢。燕處榮觀一寂然。陰谷本難容瑞物。南荒未必縮長年。泥牛消息今滄海。金馬翺翔舊謫仙。身後正堪論宿志。九噓端不寸餘天。</text>
<title>燕超齋。與宜叔，伯玉宵集有賦。</title>,<text>煖酌淸燈美遠宵。朋來不約勝招邀。已驚素雪飄虗牖。可信微陽在故條。歲暮寒松應獨秀。風高老驥尙餘驕。塵中也有寬閑地。况得游從不寂寥。</text>
<title>翼日同宜叔會伯玉觀物齋。大卿亦至。</title>,<text>襟抱凄凄對遠林。高歌斗酒更誰禁。顚狂已負當時策。枯槁眞成歲暮心。卧竹也應如我倦。寒梅聊欲與君深。騎驢踏月亦閒事。興到何愁西日沉。</text>
<title>翼日同伯玉，大卿會宜叔宅。用放翁韻。</title>,<text>詩盟早已歃銅盤。時復尋盟作小歡。萬事風埃撥不去。數莖霜髮笑相看。劇知書劒徒爲爾。強喜朋游猶未闌。高枕悠悠江海興。我懷何處不曾寬。</text>
<title>文遠置酒東湖見邀</title>,<text>東城十里赴佳期。獨遣梅花守小帷。懷抱平生惟有酒。湖山何處不宜詩。蒼松雪立蓬難企。黃鵠雲飛鷃豈知。萬事直從江水瀉。麤狂也有一言奇。</text>
<title>兪生茅堂醉歌</title>,<text>我心於世無住着。有似白雲天中泛。最喜東湖江色濶。狎鷗亭下三繫纜。今冬大雪尤壯觀。李生邀我甞新釅。把酒高歌望江色。寒氷瑩瑩開新鑑。江北大野純被雪。獨有龍門靑一點。醉來捉衾要一睡。又被兪生撼我枕。言我茅茨有新築。雖無異觀瀟灑甚。但願夫子強登臨。一爲歌詩題小檻。理我杖屨扶我去。宿醉滿面紅如染。出門已復興飄飄。江市出日烟霏斂。小亭得地頗靜散。新覆白茅淸可蔭。斯須赤脚致一樽。開樽綠醅方灩灩。軟泡香飯進稍稍。山廚風味劇踈澹。貧家倉卒焉致此。具取惟應爲老俺。久向吾人識好意。今我何辭一痛飮。喜君眉宇多淸氣。此中幽事仍可念。江有魚兮山有薪。匹士生涯常易贍。父母怡怡兄弟湛。荒田數畒在東崦。東窓蘊藉可讀書。紙帳烏几朝光豔。人生安命自有樂。何必區區歎坎壈。富人萬事苦難足。貧者之樂不可减。愛君固窮似君子。豈甞有戒窮斯濫。爲賦長歌記壁間。吟罷可與李生覽。</text>
<title>贈曹生歸朗州故林。用挹翠軒集韻。</title>,<text>意在憑詩發。憂來遣酒調。爲人只如此。擧俗亦相饒。東郭留樽靜。南天送客遙。聞君卜居好。早晩爲長謠。</text>
<title>贈曹生歸朗州故林。用挹翠軒集韻。 其二</title>,<text>病枕梅花動。衰顔酒暈調。孤懷欣易適。樂事忌偏饒。鴻鴈衝霜盡。星河轉夜遙。遼遼翠軒句。且可爲余謠。</text>
<title>兪生恠我近日太無事。令渠命韻把筆。爲長句以應之。</title>,<text>我如海鷗本無機。不擇賢愚耐久處。好人固好發吾趣。俗人不惡减吾語。近者天寒雨雪繁。好人俗人俱見阻。一旬都無嚬笑事。孤坐默默如羇旅。兪生恠我何嗒然。無乃子窮心愁沮。我言吾非故嗒然。化翁奔走爲我所。悲歡榮悴劇分付。來非我招去非拒。萬事一毫不用力。都將軀子聽奪與。一嚬一笑各有然。我無憂樂誰爲許。東山茅屋四十年。世人笑之爲囹圄。我自樂此亦非強。其中澹澹足儔侶。古人已遠誦其言。勝與俗人紛爾汝。一室空處皆神明。我身如玉水中貯。寸心不動自無垢。日賴神明爲滌去。靜觀此理頗分明。方覺天人不齟齬。生乎不見織錦婦。往來經緯只一杼。不然絲縷各自謀。焉得整整不錯序。鳶飛戾天豈爾力。聳身直翅從風擧。世人調我喜大言。初非細也孰增巨。我言似禪實非禪。理妙發發孰吾禦。兪生大笑賞嘉言。再拜獻我一觶醑。</text>
<title>同文遠，孺文，公弼。䨓淵堂夜集。李麟祥元靈亦至。拈韻共賦。待朝寄伯玉。用牧隱集韻。</title>,<text>遙夜霜淸鳥絶飛。高軒負手月翻衣。秪應避世墻東可。敢道知心天下稀。少日文章閒契濶。暮年經卷大依歸。幽蘭古石誰能識。獨有深樽與子揮。</text>
<title>和東谿詠杜鵑詩</title>,<text>騷寒不是世間枝。開落乾坤閉塞時。闔戶養高元絶世。披帷索笑始看奇。發揮地底微陽性。噓起園中萬木姿。豈少繁華向後事。却嗟佳境易參差。</text>
<title>書崇禎大統曆南厓日錄後</title>,<text>明亡九十有五歲。我王戊午十四年。黃鍾十二日南至。小臣盥手石上泉。手執一編拜稽首。云是崇禎大統曆。中記丙子丁丑事。筆法簡嚴如史冊。借問何以得此書。出自外氏箱篋藏。憶昔南漢受圍時。吾祖執靮隨仁王。亂事始終手自記。至今見者涕盈眶。臘月辛巳國有科。壬午虜馬蹙西闉。嗚呼嗚呼一嗚呼。我何嗚呼國無人。縱賊入國國不知。方伯郡縣首可懸。甲申王入南漢城。是日廟社江都適。嗚呼嗚呼再嗚呼。我何嗚呼國無策。國君社稷乃異處。廟堂大臣肉可食。丁酉我人𩝝虜師。大臣親擎虜書至。嗚呼嗚呼三嗚呼。我何嗚呼國無義。叔度痛哭亦何補。三軍解體無闘志。戊戌以後援師集。部伍相望如雲擁。嗚呼嗚呼四嗚呼。我何嗚呼國無勇。外內挾攻失奇策。裹糧坐甲將安用。丁丑一月日己巳。我執大夫投虎狼。嗚呼嗚呼五嗚呼。我何嗚呼國無良。賴爾三綱得不墜。不然社稷存亦亡。翼日庚午王出城。百官飮泣天爲冥。嗚呼嗚呼六嗚呼。我何嗚呼國無靈。洪武天子太祖王。噓唏怵惕天不聽。二月戊寅虜鋒旋。世子大君軍中留。嗚呼嗚呼七嗚呼。我何嗚呼國無謀。歸師一襲自一奇。旣當忌器鼠敢投。自昔宵人動言天。其實成敗皆人爲。纔說天時豈容人。遂令國猷無所施。議者皆言顯皇仁。背之不祥大造在。是言烏足號國人。使無德恩謂可背。箕子立國武王初。康獻受爵洪武帝。禮樂優優進中國。名言堂堂比服內。恩雖骨肉有隆殺。義在天地無成壞。用夏變夷古未聞。去順從頑理則悖。誰將此義說分明。撑拄萬世無休歇。嗚呼旣往莫可諫。獨有人心不隨滅。是書雖微不食果。珍藏百襲無墜失。西方美人不可見。小臣感懷聊一筆。</text>
<title>十一月十五夜。雪月如晝。李仲五 秀得，伯玉挈壺來訪。文遠亦自東湖至。好會不約而成。喜甚有詩。用牧隱集韻。</title>,<text>高松戴白雪。吾亦岸吾幘。相逢欲相揖。淸孤意不隔。近者少人事。門關常寂寂。今宵友朋至。雪裏紛屐跡。登高騁遙目。月華頗狼藉。淸泠滿懷袖。長歗倚翠壁。歗罷有餘響。翛翛入竹石。</text>
<title>有懷宜叔。又拈牧隱韻同賦。</title>,<text>不眠踏晴雪。孤吟撫竹樹。月氣瀉虗壁。靑天無寸霧。倘無我友至。良宵幾虗度。歌嘯發金石。霄漢寄高趣。男兒百年事。廊廟及耕圃。此事已商量。萬事一鴻羽。東巖有故人。睠余一回顧。</text>
<title>江上直舍。令兪生命韻。走筆草一首。投宜叔，伯玉二君足下。</title>,<text>甞讀翠軒詩。一諷有餘悼。丈夫不遇世。有懷誰與討。哀哉二三子。不廢平生好。憂樂輒相求。有如火就燥。痛飮作歌詞。豪氣薄靑昊。顧視世間人。未足充輿皁。志氣乃如此。何得及老耄。吾聞古朋友。承筐求大道。寥寥鹿鳴意。講之恨未到。擇之固勝流。盖亦少頭腦。士華狐鼠耳。所取豈文藻。短褐貯奇璞。胡乃不自保。人亡志不滅。斷爛一編稿。醉後每一讀。悲歌淚浩浩。吾友有二子。與我同此抱。我生甚孤畸。交際不草草。吳子仕方達。頗亦擇所蹈。李生氣卓邁。寧復怨枯槁。蕭踈外聲利。餘事無煩惱。曠世一相感。恨不及此老。不歎我生晩。但悲公生早。聚集不設期。有興徑相造。沉冥無愧怍。文章愈傑驁。聊復適意耳。豈恤群兒譟。昨逢韓山子。一言爲忠告。吾儕幷一世。可敬不可傲。所勉君子道。何遽自顚倒。男兒生有志。素履必可考。誰將百年事。文酒以爲號。我初聞此言。心中煩欝懊。我曹百年身。如今頭半皓。誰能不痛飮。風埃一烏帽。歸來閉關卧。飛霜流簷橑。起行視夜色。江空月如掃。靜思故人語。未必非善導。世道茫無涯。匹士敢自暴。嘉言敵金玉。吾敢私吾寶。二子謂如何。作詩以相報。</text>
<title>十一月二十三日生朝有吟</title>,<text>今晨有酒食。家人爲我辰。臨觴不能御。有懷我二人。關嶺阻且長。歲暮霜霰頻。胡爲嬰薄宦。九旬曠昏晨。弟妹雖在傍。不如吾身親。昨也拜手書。十行意諄諄。憂我喜杯杓。戒之勿近唇。仰惟憂疾念。吾敢輕吾身。睽離逢生日。取醉似無因。爲酌一樽酒。遙祝壽千春。</text>
<title>司寇郞省小屛。畫竪子八戱。戱述。</title>,<text>考鐘舞猿猿驚透。抱鷄使闘鷄啄臂。捕蟬恐飛莫撼樹。牽羊不前况蟄趾。死魚貫鉤豈眞釣。拊膺酒悲實非醉。群囂難詰蓮子訟。妄意偶中藏鉤戱。誰將此畫作小屛。張之司寇郞省裏。司寇郞省文簿堆。昏愚譎詐不可理。禮樂不興鞭扑行。下拂其性民風僞。屈者何苦伸者慶。紛紛笑咷兒戱耳。我欲更喚龍眠手。此中畫着一老子。正色斂袵氣淸遠。坐令群兒皆走避。</text>
<title>李子安 國輔 宅。會宜叔，伯玉看梅。</title>,<text>過臘猶繁萼。年華不共闌。氷腮寧受垢。雪骨自凌寒。何事閉門久。應知行路難。風塵吾亦倦。一酌好相寬。</text>
<title>伯玉宅。會仲五，宜叔，大卿。命韻同賦。</title>,<text>故人有好期。今晨起余早。自慚非徐孺。煩君一榻掃。寒暄除俗態。一笑色不槁。樽酒可能辭。數子眞好抱。五也亦痛飮。豈欲從吾道。敬父索我書。字畫半傾倒。揮灑頗快意。古法誰復討。向夕微有雪。翛翛竹聲好。</text>
<title>孺文惠貺竹簡十五。用綠管爲謝。</title>,<text>故人何所贈。贈我以竹簡。竹以立吾氣。簡以策吾慢。是日門無客。頹然屛櫛盥。擁被卧日中。詩書懶不看。驚起拜嘉貺。開緘色燦爛。知君有意贈。匪直充把玩。何物以報君。將此一靑管。輸寫君子心。安樂與憂患。吾衰欲省事。文字謝點竄。持以屬吾人。且可置几案。</text>
<title>西亭望月作歌 己未</title>,<text>人心樂月亦好。人心不樂月不好。靑天夜夜有明月。人看月色好時少。憶昔避寇去漢陽。老幼提挈松山道。道上花開三月半。山頭出月何皎皎。月出皎皎無人看。千峯萬峯自昏曉。曉發德溪人煙絶。惟有古木鳴山鳥。西林殘月照客衣。擧首欲望淚浩浩。一宵回薄萬古心。劇知哀樂無時了。自古皆言赤壁月。長公豪氣凌蒼昊。洞簫哀怨將奈何。歡樂極兮憂心悄。公子王孫終宴夕。歌鐘舞女何縹緲。酒醒客散還寂寂。空餘明月窺臺沼。百年一瞬何足筭。玉兎笑人鬚眉皓。年年望月月相似。歲歲看人人盡老。對月孤吟興飄飄。此月應經照蓬島。蓬島神仙近何如。恨不從君學道早。</text>
<title>春城江閣。有懷漢陽朋友。</title>,<text>官閣吏人退。風瀨入幽聽。漁釣各歸家。窈窕松林暝。昨夢踏華山。山深初罷磬。惆悵如有待。孤琴繞石徑。夢回江有月。撥衾露兩脛。所懷在漢陽。中心何瑩瑩。江畔多芳草。願言掇爲贈。</text>
<title>少歇樓有吟</title>,<text>滄洲過雨只半日。物色靑靑如復春。村童十二已把釣。江鳥一雙長近人。下邑棲遅聊爾耳。故園䰟夢自相因。沙邊父老莫傴僂。我本與渠俱散民。</text>
<title>乘月泛北壁</title>,<text>吏退渾無事。琴樽初下樓。山高七分月。沙皎五更舟。淮海猶奇氣。文章是拙謀。南陀堪永夜。伴宿有雙鷗。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。</title>,<text>四郡皆濱水。蒼然石色同。他年滿船載。瀟灑欝林風。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其二</title>,<text>鷺立多幽石。雲來有靜松。無心是佳境。漁子或知儂。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其三</title>,<text>眠鷗初刷翅。煙翠欲渾江。絶境須先見。披衣坐曉窓。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其四</title>,<text>江鳥小如栗。絶江飛亦奇。翛然山雨集。老子還一詩。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其五</title>,<text>牛羊下日夕。籬落澹餘暉。田翁占雨氣。鷗鳥盡高飛。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其六</title>,<text>漁子傍水去。釣來大鱖魚。何從得此物。偶値踈雨餘。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其七</title>,<text>十丈風埃裏。牛箱與馬芻。漁翁好鬚鬢。終老有江湖。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其八</title>,<text>山徑少高木。不禁巾幘低。幽鳥惜花落。飛迴向客啼。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其九</title>,<text>名山一看好。驟看應更佳。銅章似流水。去住不關懷。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其十</title>,<text>日出朝霏散。村籬面面開。遙山叢翠色。冉冉近船來。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其十一</title>,<text>久客得自放。魚鳥也相親。焚香爲道士。開印作官人。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其十二</title>,<text>先輩有歌曲。白雲勝靑雲。定知雲意思。靑白又何分。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其十三</title>,<text>江聲自高枕。山雨不移樽。忽得陰城札。終非煙火言。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其十四</title>,<text>我友風塵裏。應同此月看。何方換凡骨。吾不惜金丹。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其十五</title>,<text>少日能快飮。對酒氣如山。不見吳生久。蕭颯少歡顔。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其十六</title>,<text>對酒思黃叟。談詩訪素禪。輿徒都屛去。來往一樵船。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其十七</title>,<text>峭壁好橫笛。雲高笛更遙。古松好飮酒。風淸酒易消。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其十八</title>,<text>殘磬何山寺。欲尋山徑磽。登高試一望。孤絶似禽巢。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其十九</title>,<text>不知江水大。惟覺酒船高。白鳥事奇格。翻身入亂濤。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其二十</title>,<text>雲氣石如舞。江聲月共多。孤琴那抵得。按曲惱雙蛾。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其二十一</title>,<text>肅氣翻鷹隼。慈心長麥麻。秋來了公事。一醉野翁家。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其二十二</title>,<text>野人有所獻。九節色蒼蒼。吾自有藤杖。亭亭如爾長。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其二十三</title>,<text>南窟石無色。北壁沙有聲。勝境不多語。看吾幽意生。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其二十四</title>,<text>月生遠渚白。雲盡斷崖靑。漁歌有古意。淸絶與誰聽。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其二十五</title>,<text>曉色猶孤詠。靑娥倦剪燈。忽看汀月出。西閣又高凭。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其二十六</title>,<text>牛歸村徑熟。鷗戱江渚幽。共是得意處。吾還一輕舟。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其二十七</title>,<text>潮來荻蒲短。潮去沙坻深。蒼蒼宿鷺起。微月在江心。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其二十八</title>,<text>驅犢人歸岸。擔囊僧下菴。沙邊開小市。酒旗濕靑嵐。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其二十九</title>,<text>得意惟孤艇。消憂有亂籤。於焉吾事足。難使一物添。</text>
<title>少歇樓燕坐無公事。令兪生剪紙寫韻。自東至咸各二字。走筆成章。凡得三十篇。 其三十</title>,<text>遲日烏皮几。淸風白苧衫。商量無別事。樓外數風帆。</text>
<title>又絶句</title>,<text>踈雨落江水。白鷺身自聳。去去北壁色。孤舟上瀨重。</text>
<title>又絶句 其二</title>,<text>泉淸衆木影。嶽老孤雲控。山澤一卦義。久矣吾不講。</text>
<title>又絶句 其三</title>,<text>吾與鷺一雙。雪鬢照淸水。春陰落踈雨。鷺起吾亦起。</text>
<title>又絶句 其四</title>,<text>何日秋風至。水落鴈啣葦。靑藜植江岸。濯足踞船尾。</text>
<title>又絶句 其五</title>,<text>簑笠帖兩肩。月岸與雨渚。如狂實非狂。一笑吾知汝。</text>
<title>又絶句 其六</title>,<text>風塵四十年。常恐機心在。偶出江渚上。魚鳥顔不改。</text>
<title>又絶句 其七</title>,<text>江月故多色。江雲故多態。色態吾所憎。在雲月可愛。</text>
<title>又絶句 其八</title>,<text>兩峯對崒𡵉。樹草山燒盡。安得秋風起。高飛一蒼隼。</text>
<title>又絶句 其九</title>,<text>吏隱是強名。世豈有吏隱。一日不開印。始信斯名近。</text>
<title>戱贈邊叔建</title>,<text>秋江有明月。可望不可攀。蓬萊有神仙。可見不可親。邊子顧之笑。瀟灑出風塵。錦衾抱淸光。擧手接芝輪。南山以爲肴。北海以爲樽。酒酣舞渾脫。長袖拂秋旻。咳唾起風雷。百魔皆逡廵。歸謁南夫子。意氣何翩翩。夫子枯木形。據梧無一言。月色不可把。天下寧有仙。爾知眞中幻。寧知幻中眞。要知幻中眞。且去齋爾身。不茹葷一月。不飮酒三旬。又去爾態色。然後乃可聞。邊子莞爾笑。知我手中蓮。稽顙願歸依。白首不相捐。</text>
<title>八月六日家大人壽辰。用君子萬年介爾景福爲韻。賦得古詩八首。</title>,<text>秋中日之六。君子初度云。子孫來湛湛。賓朋亦誾誾。拜起迭獻醻。樽中酒氤氳。脾臄頗登俎。燔炙氣如焚。堂下進管絃。堂上羅紅裙。舞多鼓不勝。醉客起紛紛。江曠日氣深。是夕天無雲。况復居處崇。畫閣臨江濆。閭里爭來集。老稚各成群。桃源民俗淳。稼穡亦已勤。禾麻接里陌。鷄犬聲相聞。及玆農事歇。男女罷鋤耘。所以樂終夕。而無思慮分。不然雖有酒。何得樂欣欣。願言酌一樽。百拜獻吾君。</text>
<title>八月六日家大人壽辰。用君子萬年介爾景福爲韻。賦得古詩八首。 其二</title>,<text>中堂旣肆筵。酒醴多且旨。君子且宴息。童子授以几。有客鬚眉好。執爵座中起。顧言多酌我。我欲壽夫子。人生年七十。頗亦改髮齒。夫子獨何養。顔貌愈淸美。豈緣居養厚。盖足觀素履。夫子洛東廬。家貧闕蔬水。仕宦三十年。不以一芥累。芻豢不充口。芬華不留視。雖居府伯尊。介然一窮士。五觀松栢樹。獨立風霜裏。榮落不隨物。秀色方如始。物理固如此。宜爾壽且祉。衆賓皆起拜。客言良有理。善頌又善禱。可以助燕喜。</text>
<title>八月六日家大人壽辰。用君子萬年介爾景福爲韻。賦得古詩八首。 其三</title>,<text>君子乃卒爵。復酌爲客獻。小子爾爲辭。且爲客祝願。余乃揚觶言。願客壽千萬。黃耈以引翼。身體日強健。雖無甘脆供。庶幾加飡飯。雖微服食術。庶幾無疾困。雖無喜樂事。心內無憂懣。父老相嬉游。兒孫且謹愿。在邦稱善士。在鄕亦無怨。於是客卒爵。下席首一頓。君子啞然笑。爾祝眞達論。安分且知命。可使吾曹勸。</text>
<title>八月六日家大人壽辰。用君子萬年介爾景福爲韻。賦得古詩八首。 其四</title>,<text>夫子昔言孝。顯親爲大焉。古人不祿養。君子稱其賢。我少聞此言。撫躬恒悚然。老大不聞道。蕭颯送逝年。况復家世貧。養老缺粥饘。上堂拜父母。默默心自憐。中歲受一命。下邑聊蹁躚。君子宰桃源。江路相緜延。簿書旣淸暇。境界且靜偏。叨陪淹日月。兄弟共周旋。雖乏甘旨具。樂意中自全。於焉作歌詩。一一被管絃。中有訓誡辭。銘佩敢忘旃。戒我學不勤。憂我志不堅。吾衰志日退。瞿瞿恐忝先。沉歎不能寐。三復小宛篇。</text>
<title>八月六日家大人壽辰。用君子萬年介爾景福爲韻。賦得古詩八首。 其五</title>,<text>雲鳥何凌厲。江鳥何耿介。我歌洛生永。爾舞渾脫快。歌引羽觴遅。舞蹋華筵壞。衆賓皆已醉。靡靡風松拜。君子色愉悅。終宴不疲憊。吾生多不平。遇樂悲常届。今辰樂事全。沛然無滯芥。解脫諸煩惱。逍遙極樂界。維南有大星。永夜發光怪。流光入酒樽。湛湛如新畫。</text>
<title>八月六日家大人壽辰。用君子萬年介爾景福爲韻。賦得古詩八首。 其六</title>,<text>吾王御萬民。其理孝弟始。稱觴壽壽母。冕服以拜跪。推恩及人老。風厲邦之士。牛酒及黎庶。爲爾助甘瀡。三韓耆耈家。恩賜靡不被。拜舞向北闕。歌鐘被閭里。君仁乃如此。報答欲何似。卿士靖爾位。庶人勤耒耜。小臣誦魯詩。稽首祝繁祉。太平千萬年。眉壽無害爾。</text>
<title>八月六日家大人壽辰。用君子萬年介爾景福爲韻。賦得古詩八首。 其七</title>,<text>吾聞東海上。云有仙人井。水色湛以綠。其深不可綆。中有十丈蓮。華萼何炳炳。仙人伯陽生。餐之能駐景。千年不改顔。韶華若桃杏。世人那得見。雲山空引領。秋風落三島。東海寒波靜。願言駕一葉。浮游入仙境。擧手攀瓊蘂。採擷如藻荇。歸來獻爺孃。壽與天河永。</text>
<title>八月六日家大人壽辰。用君子萬年介爾景福爲韻。賦得古詩八首。 其八</title>,<text>白鶴將九子。寄巢在幽竹。有時鳴相和。淸響徹空谷。而我志孤悁。處世恒如獨。田園豈不樂。猶復懷微祿。乞暇省父母。桃源隔一宿。厭厭進壽觴。翻翻舞彩服。榮觀洽里閭。歡情遍婢僕。微霜落江渚。天氣何淸肅。携妓登彩舫。遙遙過雲木。天高酒筵敞。雲遠歌聲逐。君子戒太康。正襟色淸穆。甞讀洪範書。康寧居五福。小子樂無斁。重獻南山祝。</text>
<title>八月旣望。泛舟北壁。用農巖朴淵韻。</title>,<text>石色貴生活。活者蒼以黛。北壁三千仞。秀色不破碎。驟起立江干。覆以靑天大。峯峀遞高下。星宿得無礙。白雲終日游。不出範圍內。江鳥喜高飛。唐突透煙靄。到此每回翔。磔磔墮松檜。我見欲起拜。悄然整襟帶。中峯最奇拔。英氣壓湍瀨。何來華嶽隼。矯翼淸秋外。東巖太蹲蹋。恠狀不可槩。冉冉百羅漢。拱揖各異態。南硐砑以靑。獨與鬼神會。於焉嘯歌高。劃劃有應對。夜闌月已高。蓬底集虗籟。群仙倘可遇。一杯吾將酹。小舟屢回旋。瓌觀劇遞代。崩崖來偪側。鏗然戛吾珮。醉起剜碧苔。大筆記吾輩。</text>
<title>將以舟楫赴伯玉龜潭之期。正愁水淺。今曉峽水大至。小舟已流下江中矣。喜甚成詩。</title>,<text>多少上游雨。江水遂如此。天晴訝驟至。地豁駭遠被。小舟動不禁。中含萬里意。我興湧如山。賁育挽不止。白鷗莫輕薄。遅我與俱起。</text>
<title>示同遊用三淵韻</title>,<text>沙上人如鷺。舟中吾已見。莫是我友至。遙遙不識面。催棹稍相近。喜色眉間遍。江山得吾輩。雲物增爛絢。蒼然古壁色。不與浮世變。意氣不相負。亦足充吾眄。向夕更携燈。寥寥宿深院。秋天欲泬㵳。悲鳴鴻片片。憂愁凡幾端。一笑可相遣。焉得半輪月。皎皎峯頭現。神淸不成眠。夜闌猶輾轉。呼酒復一中。野盤松蕈薦。勝遊可無記。揮毫自不倦。</text>
<title>龜潭用甁泉韻</title>,<text>秋雲一何高。秋水一何潔。以吾參其間。瑩然肝脾澈。魚鳥亦知吾。飛躍俱可悅。龜屛太戍削。粘天無洞穴。十目皆屬汝。不數衆峯列。微霜落江渚。楓栝紛繡纈。懷哉山澤意。久矣鷗盟結。彷徨遂至今。蕭踈兩鬢雪。勇起無一戀。安得如爾决。顧笑月谷子。與子欲成說。江山一千年。英豪幾箇閱。沉吟發永嘅。遙夜燭不滅。</text>
<title>中仙巖用龍華韻</title>,<text>舍棹涉山徑。馬鳴楓樹外。懸林橡栗細。走澗鼪鼯大。霜高石愈潔。碧流互暎帶。三巖固多勝。幽窅中巖最。遊人紛起居。醉面落水背。杯酌迭往來。歷亂如新繪。水鶴太超忽。高飛透暝靄。我興與之俱。泠然脫埃壒。今宵岳北寺。携琴宿雲檜。樂處不久稽。此意當冥會。</text>
<title>上仙巖用寂滅寺韻</title>,<text>秋泉響易哀。霜露灑高林。我興在雲表。未道仙巖深。而我昔來此。芒鞋履崟嶔。流觴俯素湍。題詩剜翠岑。迢迢宿僧室。殘磬月未沉。今來鬚髮改。未改惟夙心。拄策眄霞標。處處憶登臨。長歌懷遠遊。秋氣何蕭森。巖徑肅將晦。幽澗集鳴禽。躕躇久未返。聊爲招隱吟。</text>
<title>舍人巖書堂。用宿村氓家韻。</title>,<text>曉色入澗戶。靑山響水杵。霜高樹輝輝。潭虗月處處。沉冥與神游。天籟雜笑語。溪山曠以淸。偃仰爰得所。荷篠逝已遠。客至誰爲黍。狂歌懷隱士。霜露肅天序。朝暉起猿鶴。騎馬吾當去。回首戀古壁。蒼峭吾與汝。男兒百年內。浪跡知何許。他年倘再訪。蘿徑幸無阻。</text>
<title>還至圻浦。乘舟泝上島潭。用月灘韻。</title>,<text>三島出白雲。去人只數尺。漁父瞳眉澹。安知非羽客。秋風在洲渚。渺渺蒹葭夕。孤舟倚霜崖。下見鴻鴈跡。風水渙成文。何往非吾易。君顔已蒼老。我髮數莖白。垂老益淸曠。不知浮世窄。胸懷得天放。萬化皆吾適。銅章亦何累。古有陶彭澤。</text>
<title>浮小舟入南窟。用翠軒觀音窟韻。</title>,<text>君子樂夷曠。亦不廢奧境。大木一千尋。匠者或取癭。南窟雖奇詭。意氣却峻整。重巖太肅森。白日不漏影。競起怒蛟闘。决驟渴馬騁。勇士發壯圖。懦夫爭縮頸。化翁劇簸弄。奇變生俄頃。潭水不知色。颯颯衣巾冷。列炬數百步。搖搖引舴艋。笑語出洪鐘。魑魅詎敢逞。回棹自銅標。稍見林暉耿。歷險得平途。相顧發深省。</text>
<title>出南窟徑至北壁。用知足庵韻。</title>,<text>出峒始遠眺。江山餘日勢。徑趍北壁舟。淸興浩無際。崖峀厲高秋。霜露滌氛曀。灝氣襲群鷗。翔鳴起浦澨。鷹峯太英妙。仰視欲墮䯻。玉笋君見否。與此可魯衛。安得千尋瀑。雪沫灑薜荔。倒射碧空外。直下無拘滯。又何得長松。百仞托根柢。枝條覆江水。舟中得蔭翳。吾友洛陽來。夙期在松桂。一笑贊吾言。知我興不制。雄詞爾莫停。千句如翻偈。吾雖不飮酒。亦足驚今世。濡筆寫大字。勿使蒼苔蔽。後來更何人。留與一凝睇。勝遊豈久戀。苦樂元相替。歸來對簿牘。不足充睥睨。</text>
<title>堤川途中。下馬憇楓林間。有懷伯玉。</title>,<text>自我騎馬出峽中。馬首日日看丹楓。川邊石上尤奇絶。千樹萬樹相暎紅。林中下馬爲盤桓。遙憶故人金剛山。金剛山中常早霜。紅樹處處應堪攀。故人此時意如何。欲往從之路漫漫。</text>
<title>和宜叔</title>,<text>耿介懷人意。蕭蕭落木秋。東齋初秉燭。北壁未同舟。湖海餘奇氣。風塵想倦遊。平生松桂約。爲爾且淹留。</text>
<title>和宜叔 其二</title>,<text>霜露滄洲逈。鴻聲颯已秋。白雲生拄杖。紅葉照行舟。乍罷江湖夢。聊爲城郭遊。行藏多少話。遙夜一燈留。</text>
<title>將入春峽。途中用農翁韻簡伯玉。</title>,<text>我昔浮靑翰。迢遞出江關。仙人丹丘子。相識碧雲間。遺我白玉笙。期我宿三山。豈無遺世心。霞扃逝同攀。故人在漢中。一日膓九還。躕躇未言歸。猿鶴笑我頑。天寒蛟龍蟄。願子莫垂綸。曷不從我逝。滄浪滌塵顔。臨風懷德音。明月照淸灣。</text>
<title>宿丹丘鳳棲亭。和李白紫極宮感秋詩。</title>,<text>鳳飛九千仞。欲棲琅玕竹。竹田何蕪穢。靑實不盈掬。徘徊久不下。歲暮悵幽獨。衆禽不可隣。悲鳴何處宿。覽物發永慨。吾生遂當卜。迷塗實未遠。攬轡猶可復。白雲在南山。隨風自翻覆。行矣勿復陳。商量吾已熟。</text>
<title>監司考永春曰民閑政淸。文酒亦好。笑而有詩。</title>,<text>醉欲同民樂。醒能述以文。滁州上上考。愧殺白鷗群。</text>
<title>憶文遠有寄。兼簡公弼。</title>,<text>子美故人高適老。嗣宗諸姪阮咸賢。山樓對酒空相憶。流水寒雲日渺然。</text>
<title>玉流堂次壁上韻 庚申</title>,<text>五月林坰尙有鸎。覆階槐柳綠陰成。平生自信心無累。半日溪山却復情。</text>
<title>回舟登江亭</title>,<text>十二朱欄出水虗。淸樽徙倚意悠如。絃歌敢擬武城後。罏鼎將尋句漏餘。太守醉時惟射奕。遊人歸盡自禽魚。數村桑柘沾新雨。野老生涯亦不踈。</text>
<title>曾王考文憲公宣謚筵。敬次席上韻。</title>,<text>昇平追奬肅王臣。節惠恩言降紫宸。考履端須論厥世。易名眞不愧前人。文摹兩制絲綸手。憲象三朝靖獻身。迎誥廟門絲管咽。華筵稽首感懷新。</text>
<title>白華亭登眺</title>,<text>片雲不去與人淸。南渚漁歸釣艇橫。吹笛秪應蒼壁好。置亭端爲小潭平。依林井落含初靄。接陌鋤耰喜晩晴。取醉不愁江路黑。月輪猶有七分明。</text>
<title>少歇樓贈酒泉金生 履凝</title>,<text>江山未信故園非。燕坐琴書意不違。沙鳥忘機聊共住。嶺雲滿目欲同歸。酒泉縣古波濤濶。百濟城深草樹微。解說三分興廢跡。悲君白髮一儒衣。</text>
<title>和詶宜叔，伯玉見寄之作。</title>,<text>水閣鉤簾夜色幽。停雲睡鷺得同休。桑麻意足村墟雨。蘆葦聲踈浦嶼秋。未判浮家聊入海。可無長笛更登樓。閒忙境界休分別。廊廟江湖一是憂。</text>
<title>和詶宜叔，伯玉見寄之作。 其二</title>,<text>烏帽何堪換角巾。江湖已卜白鷗隣。松寒不怕秋風早。蟬老應驚曉露新。水石嬰情非遯世。蒹葭滿目更懷人。遙憐洛社風流事。酒榼詩筒日見親。</text>
<title>和詶宜叔，伯玉見寄之作。 其三</title>,<text>江月娟娟漸滿天。松聲虗閣不成眠。煙村暝色初歸犢。汀樹新凉未罷蟬。堂額題成坐嘯字。山名抄入卧遊編。林僧報道秋光晩。桑下將謀一宿緣。</text>
<title>送弟兒輩遊南泉寺。獨坐無聊。仍以肩輿隨至。</title>,<text>暝色翛然起遠林。閒齋睡罷聽禪吟。少年相與入山去。老子何能閉戶深。雨氣村邊桑柘老。秋光谷口薜蘿陰。招提秪在孤雲外。酒興詩情更不禁。</text>
<title>菴子</title>,<text>蘭若千峯上。迢迢過雨宵。軒窓元自曠。星月未成遙。江色鳧鷗夢。秋聲蟋蟀謠。高風一磬子。塵事與人銷。</text>
<title>以雨聲孤寺秋。分韻得聲字寄伯玉。</title>,<text>久客逢秋意不平。那堪汀樹聽蟬鳴。遙沙警鴈知霜氣。永夜飛泉作雨聲。洛下故人前日夢。雲邊孤枕此宵情。渼湖水色今何似。且具輕舟待我行。</text>
<title>浮舟入京。次龜潭以孤鶴思太淸分韻。與弟兒輩同賦。余得鶴字。</title>,<text>五老峯前江水綠。五老峯上江雲白。江水綠江雲白。漢陽歸客吹玉笛。擧酒欲勸淸都客。淸都仙客曾相識。顔如桃李瞳眉碧。手持霞幢騎黃鶴。黃鶴高飛不可攀。風塵十載音塵隔。音塵隔。孤舟悵望三山色。三山色空悵望。秋風鴈唳蒹葭夕。</text>
<title>宿淸風凝淸閣。和舍弟淸字。</title>,<text>高枕何須計水程。且欣今夜宿凝淸。亭臺幾處添新構。楡柳前洲帶宿情。往事江山渾可識。流年鬢髮自堪驚。稽山琴老登仙去。獨有鳴灘寫舊聲。</text>
<title>次輔兒孤字</title>,<text>驪口波濤淡不麤。中流緩棹好風俱。洲前井落居人靜。沙際蒲蘆睡鴈孤。自有人情戀京國。敢言吾道在江湖。年年舟楫來還去。強使漁翁笑我愚。</text>
<title>新擢御試。榮覲桃衙。敬次家大人韻。與李伯尹 碩臣 同賦。</title>,<text>躬禋魯泮復神孫。曠世儀章太史言。幸逐儒衿觀國擧。誰知名姓徹君門。進身文字繇親訓。被體簪袍識聖恩。懶拙自非供世具。秪應謙畏寸心存。</text>
<title>學舍諸生以詩賀余及第。聊和一首。</title>,<text>曾陪玉座混仙眞。勑賜丹袍暖似春。九級吹噓皆帝力。半圍皮殼豈吾身。踈慵不合飛騰地。耕釣難忘寂寞濱。是處江山聊託意。一樽來醉菊花辰。</text>
<title>恠石植黃菊一叢。數夜被雪吐花絶好。</title>,<text>石仄危能附。宵寒弱更支。及秋先作意。戴雪益生奇。羇旅人相伴。淸高心共持。南山也在矚。觴詠不爲疲。</text>
<title>學中諸生。問業寖進。喜甚有贈。</title>,<text>選士雙齋闢。鳩糧一歲支。多渠互鄕進。了我子雲奇。正學須師敎。成材在自持。男兒百世業。強勉莫言疲。</text>
<title>兪御史大哉奉命試士嶺南。歸路迤訪官齋。遂與舟游北壁有賦。</title>,<text>野亭停馹騎。江檻置深杯。揀士憐淸鑑。劬民愧拙才。天晴宜放艇。秋晩惜登臺。京洛浮雲外。能無召命催。</text>
<title>偶登江亭。有懷伯玉感吟。</title>,<text>平生懶拙友朋稀。獨向吾人意莫違。寄跡風埃聊冕紱。棲心江海只簑衣。百年自信孤懷在。一慟誰憐萬事非。明月不知浮世事。夜深同載釣船歸。</text>
<title>少歇樓。與客賦詩。</title>,<text>滿目民憂安得歇。二年游宦不如歸。滄洲九曲聊乘興。月覆孤舟雪覆衣。</text>
<title>龜屛湜上人來訪縣齋。展其詩軸。得吳伯玉和余韻一律。不覺涕淚之沾紙。聊書其尾。</title>,<text>憶與東巖子。同尋支遁家。晨筇隨落月。宵酌撥流霞。浮世紛歌笑。空山自物華。他鄕轉幽獨。不復看梅花。</text>
<title>次韻孺文見寄</title>,<text>曠達莊生意。鷦鷯只一枝。巢居元避雨。飮啄自知時。從古知言少。如今見事遅。君詩大儆我。讀罷更貽誰。</text>
<title>次韻孺文見寄 其二</title>,<text>傲兀一皮几。淸雲東洛東。全生今世態。難化自家風。未害謀身拙。那堪與俗同。從前商畧事。獨及古人中。</text>
<title>次韻孺文見寄 其三</title>,<text>踈狂聊任性。聞達遂忘情。在野慙民秀。賓王匪國楨。難窮百年事。敢以一身榮。注目憑山閣。江河日夜淸。</text>
<title>次韻孺文見寄 其四</title>,<text>展也吳夫子。襟期與我親。蕭踈遠聲利。靜密見經綸。社稷平生志。江湖造次身。那堪死別恨。痛飮不成廵。</text>
<title>次韻孺文見寄 其五</title>,<text>對酒繁愁思。高歌望遠霄。霜淸飢走獸。氷壯滯歸橈。歲色已如此。春風應未遙。袁安一徑雪。可望不堪招。</text>
<title>次韻孺文見寄 其六</title>,<text>漫設江湖約。悠悠度幾秋。無將習池馬。不及剡溪舟。吾道慚朝隱。時憂獲野謀。何時一欵段。問我瀼南樓。</text>
<title>聞伯玉葬日已卜。而限以官守。不可臨穴一慟。哀悼之極。口呼二絶。簡寄文遠，孺文，廣文諸君子。</title>,<text>天喪好人如揀出。百年吾道果終窮。廣陵風雪須看葬。不廢先生愛士風。</text>
<title>聞伯玉葬日已卜。而限以官守。不可臨穴一慟。哀悼之極。口呼二絶。簡寄文遠，孺文，廣文諸君子。 其二</title>,<text>且令撫殯終何益。斷送九泉尤寂然。湖海風流誰得似。也須來吊白鷗前。</text>
<title>寄吳敬父</title>,<text>寒梅獨偃蹇。落落霜霰暮。馨香故未沫。胡不相伴駐。迢迢永春江。欝欝廣陵樹。君去不回顧。哀哀淚如雨。</text>
<title>移官將歸。學中諸生。送至越州。各獻酒與詩。次其一首爲別。</title>,<text>南飛一鶴過江天。赤壁舟中爾亦仙。籠去風塵何日返。白雲明月看依然。</text>
<title>同宜叔早春東山。登眺賦詩邀夢與。辛酉</title>,<text>對酒愛芳草。早春東嶽期。新萍纔覆水。好鳥自知時。第宅城陰逈。槐杉苑日遅。南村須折簡。幽事與人知。</text>
<title>山居寫事。時余入諫院。以縣道進文字。</title>,<text>積雨新收戶牖明。池園初見綠陰生。封章欲付州家去。却愧林鸎盡意鳴。</text>
<title>夏日獨卧大樹下取凉</title>,<text>樹根凈如掃。移日曲余肱。鶴恠頻來見。鸎呼漫不譍。山靑眼獨往。雲白睡相仍。隨分微凉得。何須玉井氷。</text>
<title>同宜叔宿鐘巖。抽韻各賦。</title>,<text>爲誰重欵北山扉。草閣蕭然帶晩暉。拂壁心驚漁釣畫。緣溪淚落薜蘿衣。風槐不廢留人意。啼鳥如知送客歸。一曲峩洋從此斷。世間眞覺賞音稀。</text>
<title>又次宜叔韻書懷</title>,<text>却悔重來此。休提疇昔遊。極知悲亦妄。猶自淚長流。萬事雲生嶂。孤懷月入樓。吾曹尙飄泊。進退孰同憂。</text>
<title>次尹富平 慶一 丈回甲壽席韻</title>,<text>瑤環猶昨夕。花甲且今年。壽母湛華酌。娛賓敞錦筵。騎牛獻畫日。飛鴿放生天。姸好兒童在。婆娑舞袖前。</text>
<title>秋夜同公弼，廣文有吟。</title>,<text>城郭秋風晩。微吟繞北林。殘經聊信道。浮世少知心。月檻留孤客。霜空聽遠禽。登高佳節近。那得閉門深。</text>
<title>黃翰林大卿。以史薦不焚香。禁推累日。貽書索蘇州集。余復書曰蘇州名利外人。不可使入囹圄中。徐竢相對。掃地焚香一讀之未爲晩也。戱成一詩。</title>,<text>韋老元非名利人。焚香掃地也天眞。殘編合置寬閒地。肯伴蘭臺縲絏身。</text>
<title>大卿問明日欲登高不。戱作一首答之。</title>,<text>圓扉風雨夜來寒。端悔從前做好官。落帽固知年少事。奈君頭上自無冠。</text>
<title>重陽日。廣文携酒來飮。酒盡。宗人坦甫 履重 傾囊繼之。醉吟長律屬諸君。</title>,<text>踈風冷雨駱山東。佳節登高習俗同。落帽未應豪士擧。揷萸聊爾古人風。秋生城闕悲遊子。木落江湖叫遠鴻。籬菊也知浮世態。一叢澹白間深紅。</text>
<title>次公弼憶月谷舊遊感懷長律</title>,<text>萬事眞成百世遙。廣陵秋草日蕭蕭。琴無識曲絃初斷。鶴爲思群氣不驕。遶席賓朋非昨日。滿城風雨負前宵。極知太上忘情在。叵耐重聞伐木謠。</text>
<title>夜坐呼韻</title>,<text>鳥雀歸巢罷。村墟斂薄煙。槐杉散淸月。霜露凈遙天。京闕銀河側。山城錦樹前。艱虞眠睡少。拄杖意茫然。</text>
<title>曉起</title>,<text>落月去城遙。淸霜下庭多。獨來黃菊畔。自數夜開花。</text>
<title>次舍弟韻。寄題族人芙谷翁 載重 田廬。</title>,<text>布褐荊釵蓽戶中。身兼汲婢與樵童。極知原子貧非病。耐到安時樂也同。</text>
<title>次舍弟韻。寄題族人芙谷翁 載重 田廬。 其二</title>,<text>芙谷於龍尙峽中。水饒靑草山不童。牛兒肥健柴荊整。煙翠一村生事同。</text>
<title>次舍弟韻。寄題族人芙谷翁 載重 田廬。 其三</title>,<text>晦老幽棲寄此中。廢園花石及吾童。如今免被耕畬否。護惜端須氊笏同。</text>
<title>次舍弟韻。寄題族人芙谷翁 載重 田廬。 其四</title>,<text>種麥山田賦下中。養樹園圃子童童。窮居活計如斯了。至味還應隣里同。</text>
<title>次舍弟韻。寄題族人芙谷翁 載重 田廬。 其五</title>,<text>夜織簑衣瓮牖中。手將棗栗賦兒童。時逢隣子携書至。爲借燈光四壁同。</text>
<title>次舍弟韻。寄題族人芙谷翁 載重 田廬。 其六</title>,<text>飮射曾叨鄕黨中。分曹揖讓及髫童。京洛十年風俗變。洞䂓猶喜舊時同。</text>
<title>禮部試院。偶誦朱先生試院雜詩。聊次一首。示尹令景孺 汲。</title>,<text>病却文園事。悠悠過一秋。正聲迷雅頌。奇字昧玄幽。簡藝無淸鑑。觀光有勝流。每當成壞處。朱管爲遅留。</text>
<title>十月二十三日。上章論事。蒙恩謫海南。夜出東江。馬上有吟。</title>,<text>朝封白簡拜明君。夜謫南荒雨雪紛。城闕天寒鐘鼓動。孤臣馬上最先聞。</text>
<title>十月二十三日。上章論事。蒙恩謫海南。夜出東江。馬上有吟。 其二</title>,<text>臣罪惟知萬死宜。南州放逐也恩私。歸田宿計慚孤負。莫遣西林睡鶴知。</text>
<title>過錦江</title>,<text>一曲滄浪可濯斯。孤臣行色敢遅遅。洲前白鷺閒如許。雨打菰蘆睡不知。</text>
<title>宿公州次杜</title>,<text>江濶公州古戍寒。山城日落角聲殘。歸鴻不罷高秋響。缺月猶懸故國看。才薄顧慚論事拙。時淸敢道盡言難。南荒亦自吾王地。飮啄應須在處安。</text>
<title>宿金溝。次兪使君子恭 肅基 韻。</title>,<text>狂言一發世驚疑。論議紛紛劇亂絲。欲塞弊源敦士節。敢牽私好廢官䂓。平生不識機關事。夷險從他造化爲。安得如君置臺閣。恢張公道擊淫詖。</text>
<title>過蘆嶺</title>,<text>蘆嶺自蕭瑟。更兼雲日凉。維天限南北。特地設關防。行旅各回首。山川空斷膓。安危向前去。吾道異王陽。</text>
<title>至朗州宿曹生命肇家。卽伯氏遷朗時居停處也。</title>,<text>窮途人事劇悲凉。歇馬朗州如故鄕。賢主逢迎渾舊面。一樽遙夜話行藏。</text>
<title>至朗州宿曹生命肇家。卽伯氏遷朗時居停處也。 其二</title>,<text>太華居停有舊窩。半庭松竹爲摩挲。兒童盡誦湘潭句。九井峯前掩涕過。</text>
<title>謫廬示曹兪二生</title>,<text>逐臣千里路。風雪海天寒。才薄難供世。年衰欲問丹。支離吾道拙。飄泊主恩寬。一樹冬靑色。眞須與子看。</text>
<title>又用杜韻</title>,<text>此地猶恩譴。孤臣敢憶歸。浮天兩鄕月。傍海一柴扉。䰟夢君親際。江山信使稀。平生忠孝事。慚愧素心違。</text>
<title>是行也。輔兒以鞍馬從。余始以弱年遠役爲憂。及其在途。乃能整頓行李。扶將跋涉。不惟不使余憂。反使余往往忘其去國之愁。殊非始慮所及也。喜拈老杜集中韻贈之。</title>,<text>不忠吾去國。無罪爾隨翁。嶺海心應折。憂歡色自同。相將顚沛際。要似燕超中。北望晨昏隔。看渠思不窮。</text>
<title>遊覽林石川故居</title>,<text>紛紛世事足悲歌。妻子同歸卧薜蘿。海上孤舟能早泊。不知風浪夜如何。</text>
<title>用杜韻示兪生</title>,<text>窮道相須有可人。卽看萬里似比隣。崎嶇海嶠扶將健。瑣尾行裝點檢親。常恠淸癯非俗狀。却於憂患見天眞。玉流一曲存長計。他日歸來兩幅巾。</text>
<title>輔兒有詩和之</title>,<text>重瀛絶嶠苦難平。客枕頻驚旅鴈鳴。雲氣晦明隨海氣。風聲浩蕩雜潮聲。心惟許國無他累。身爲思親敢自輕。一槖詩書聊點檢。小窓今夕得新晴。</text>
<title>又和贈輔兒</title>,<text>少年奇氣欲無前。歷覽名山又大川。獵子漁商何用別。錦囊努力好詩傳。</text>
<title>又和長律</title>,<text>歲暮天涯霰雪繁。孤臣留滯海南村。依風老馬歸心動。叫月寒鴻去翼翻。夜燭屢題風土記。晨衣半帶瘴煙痕。他鄕活計猶堪賦。江浦家家橘柚園。</text>
<title>又和</title>,<text>海雲如雪月如霜。鴻鴈聲聲過嶺長。此夜孤臣無夢寐。羇愁不獨憶家鄕。</text>
<title>臨津舊丞宣時慶。自漢師徒步千里。訪余謫居。爲傳老親平信。留數日告歸。感其意贈以詩。</title>,<text>徒步尋遷客。南荒路一千。衣裳晨犯露。飢渴夕投烟。古道窮時見。人情分外偏。自慚踈世態。何得被君憐。</text>
<title>送宣君付書弟姪寫懷</title>,<text>欲作家書意不平。吾家知在漢陽城。書中不道相思意。故作無情緩別情。</text>
<title>登眉巖 柳公希春故居</title>,<text>自我客南溟。不唾眉巖石。幽洞有微徑。如見古人跡。拄杖發商謳。山月照蘿薜。</text>
<title>玉泉曹季玉 錫琮 見訪乞詩。次其韻以贈。</title>,<text>釣竿滄海上。知子謝塵喧。潛德徵三世。淸襟了一言。天霜鴻自厲。籬雪鳥相存。爲問湘潭客。蕭然過蓽門。</text>
<title>書牖左謝賓客之欲談方術者</title>,<text>禍福惟應到日知。不容人力強推移。平生惠迪吉三字。豈以窮通敢墜斯。</text>
<title>次兪生述夢</title>,<text>兪子新題述夢詩。兼因羇旅歎吾衰。榮枯已了春婆語。勝敗無關鶴觀棋。雪徑寒香生橘戶。曉窓孤燭擁經帷。驅除萬念惟隨分。秪恐庭闈尺素遅。</text>
<title>次兪生述夢 其二</title>,<text>星斗闌干欲滿天。孤衾凄冷不成眠。鄕心易動寒梅後。客夢難圓曉鴈前。携笈西山吾竊比。挐舟南海子能然。平生自信詩書力。不怕蠻荒有瘴煙。</text>
<title>田家爲設豆腐</title>,<text>野岸泉流碧。田家豆子黃。軟泡將汁滓。細切雜椒薑。沾匕驚枯肺。加餐愧異鄕。粱膏寧不美。澹素竟難忘。</text>
<title>和公弼見懷</title>,<text>京華消息杳雲端。尙憶江干別意難。靜坐半生猶福力。敢辭千里動征鞍。</text>
<title>和公弼見懷 其二</title>,<text>橘林風雪板扉開。去國離家一病䨓。秪是淸狂舊習在。飛書南浦乞寒梅。</text>
<title>道岬拱上人飛錫百里。來訪逐客。劇談湖南山水。窮日夜無倦。於其歸贈以一詩。</title>,<text>九節枯筇一衲衣。靑山長共白雲飛。惠然來訪湘潭客。竹屋懸燈宿不歸。</text>
<title>畸居愁寂時。誦晦翁古詩。尤覺有味。恨未得全集讀之。松汀朴生乞諸其隣。爲致一帙。喜次集中齋居誦經韻贈之。</title>,<text>孤居靡所娛。我室豈無書。常思晦翁詩。眞澹與道俱。誰能致一帙。紙窓朝曦餘。愧子意良勤。令我心充如。</text>
<title>朝起冬靑葉上有雪。取食甚淸。用晦翁韻。</title>,<text>雪覆冬靑爛有光。湘濱孤客正堪甞。極知淸澹無餘味。爲洗從前染俗膓。</text>
<title>雪中懷少林遊客。用晦翁奉詶敬夫韻。</title>,<text>昨夕風日好。今晨天氣陰。有懷遠遊子。瘦馬山谿深。少林水石潔。况値霜雪初。達摩出天半。玉峯競奔徂。甞聞退叟詩。呼作小蓬山。想見登臨處。雲海何漫漫。神仙庶幾遇。游目窮瀛洲。還應憶老夫。旅窓孤淹留。羇禽未脫樊。寄思空綢繆。攀躋惜未偕。矯首發淸謳。</text>
<title>少林遊客歸詑入山諸作。就次一首。</title>,<text>開士談經地。由來與世遙。霜鐘雲外落。仙侶月中邀。滄海風潮濶。諸天夜色寥。吟君錦囊句。老興自飄颻。</text>
<title>次輔兒天字二十韻</title>,<text>九死孤臣在。南荒海拍天。風餐多日月。露宿幾山川。鼓角江城渺。星辰石棧懸。波聲鷗鳥濶。峽影鴈鴻連。玄草妨傳世。丹砂罷學仙。艱難二嶺馬。惆悵十洲船。初服羞蘭珮。流年撫雪顚。只緣逢聖代。未决返荒田。拙志都兪際。華班雨露邊。罹騷遑恤後。披腹敢陳前。唐突干時議。遅徊謝舊愆。明廷寬妄發。恩詔許長遷。飮啄從微分。流離愧昔賢。高穹歌主德。去日惜親年。鬢髮今何似。音塵太杳然。固窮安水土。懷道愼氷淵。行止漁父問。生涯地主憐。耳聾言自少。肺冷酒須煎。野肅鷹將擊。宵寒馬不眠。栢花紅悄悄。照我遠遊篇。</text>
<title>追和曹生冬至用杜韻</title>,<text>故鄕今日事多新。旅食江南愁殺人。異俗巫鬼絶堪恠。小儒詩書誰與親。眞將短髮照滄海。夢想鳴珂朝紫宸。秪緣朗中有妙句。開樽一笑爲佳辰。</text>
<title>又和途中見憶作</title>,<text>窮道無人問。羇愁與子調。正欣連客榻。何遽動歸謠。風雨鴒飛急。江山鴈影搖。艱難乃如許。此別恐成遙。</text>
<title>和睡翁崔公 禟 韻。謝曹生來訪。</title>,<text>雪擁柴門霜擁衾。天涯孤客多謳吟。紛紛薄俗隨凉熱。誰識曹生訪我心。</text>
<title>和睡翁崔公 禟 韻。謝曹生來訪。 其二</title>,<text>旅榻長敎一士同。盤飧雖缺未爲窮。漢陽不見湖南見。始信斯人耿介風。</text>
<title>又次睡翁韻</title>,<text>睡起朝暾一尺餘。竹爐梧几坐翛如。枯膓得酒春生谷。病耳嫌風樂出虗。懶抱藜筇還客拜。閒披貝葉答僧書。行藏自信前緣在。何處田園非我廬。</text>
<title>奉和槎川李丈見寄韻述懷</title>,<text>植杖靑天豁。鳴鷗沒遠波。道機無不在。客意竟如何。竹瘦風常淡。梅寒花更多。浮名以自喜。吾竊薄東坡。</text>
<title>敬次家大人下示生朝見懷韻</title>,<text>一觴遙向嶺雲飛。遠望誰言可當歸。初度嘉名須自述。楚騷心事不余違。</text>
<title>敬次家大人下示生朝見懷韻 其二</title>,<text>蕭蕭鴻鴈盡南飛。漢北游人尙憶歸。鼎裏金丹要九轉。功名莫歎與時違。</text>
<title>步月柴門。乘興至南川橋。登城樓眺望。久之得詩一首。壬戌</title>,<text>竹靜烟沉霽遠霄。水聲人影石欄橋。獨憐夜月孤筇響。且喜春風兩袂飄。望闕寒眸依北斗。歸田初計倚南譙。高懷更有何人會。寫得應須綠玉簫。</text>
<title>和贈白生泓源</title>,<text>二祖淸風起後人。長留水月見精神。萍逢嶺海論先契。西塞烟花幾度春。</text>
<title>次曹生用杜韻喜余蒙恩宥作</title>,<text>赦書千里走陽春。閭里驚聞寵命新。天敎放歸江北路。吾知免作海南人。殘葵遇日猶傾首。孤鶴辭籠始聳身。浪跡湖山無不可。君恩未報足沾巾。</text>
<title>用晦翁韻與諸君同賦</title>,<text>孤燭更深淚作堆。嘉賓未醉不敎回。浮萍偶爾成離合。旅鴈惟應伴去來。酒欲避賢豪性在。棋因設覇活機開。風埃衮衮仙鄕隔。倘把音書取次裁。</text>
<title>詩謝珍島太守餉橘</title>,<text>使君贈金橘。霜殼雪梢偕。滿篚光堪摘。開苞臭更佳。初停屈子頌。翻入陸郞懷。栽植殊風土。休敎素性乖。</text>
<title>次韻贈宋生信夫 允哲○信夫以懷德儒生。非罪謫海南。</title>,<text>莫唱離歌動遠愁。浮萍聚散本隨流。靑雲洛水吾將去。霜鬢湘潭子獨留。棠嶽茅茨春寂寂。錦江舟楫日悠悠。應知別後相思意。携杖頻來石澗頭。</text>
<title>上元夜。步月南橋。次兒輩韻。</title>,<text>醉嚲藜筇看月明。玉簫吹弄漢陽聲。百年浪跡優閒在。千里奇遊邂逅成。過嶺文章聊自適。誤人簪笏只須驚。浮生榮辱無時了。莫忘南橋此夜情。</text>
<title>崔老重予徒步數十里。以甲鮑甁醪爲餉。悵惘不能別。此老人意也。感而贈詩。</title>,<text>江花江草年年生。盡是江南別後情。揮手出門還執袂。悲君短髮雪盈盈。</text>
<title>金溝凝香閣。題贈兪使君子恭。</title>,<text>後閣通淸沼。欄干逈欲飛。湖山人自得。樽酒客忘歸。遅日烏皮几。春風鶴氅衣。悠悠求道意。惆悵對斜暉。</text>
<title>至公州訪安丈 宗海 不遇。次三淵詠梅二絶題梅閤。</title>,<text>南來不見主人迎。獨有寒梅正吐英。莫怪一看還起去。淡交元自似無情。</text>
<title>至公州訪安丈 宗海 不遇。次三淵詠梅二絶題梅閤。 其二</title>,<text>雪魄氷魂鍊得成。肯隨春物闘輕盈。一番榮辱渾忘了。卧對南枝照眼明。</text>
<title>借居柴北玉流堂。送兒輩先歸。拈韻戱贈。</title>,<text>春暉澹澹磵扉明。二月山寒花未生。幽趣不愁兒輩覺。林間一宿已歸情。</text>
<title>與舍弟步月得韻</title>,<text>春木行初露。園居對古城。輕雲終百變。片月自孤明。戱蝶憐花澹。浮蛆愛酒生。巖泉宵發脉。側耳聽新聲。</text>
<title>李應敎 度遠 輓</title>,<text>聲貌雍容道自凝。文章餘事亦云能。身嬰華組如枯木。足躡榮途見薄氷。淸士多窮時或爾。仁人無壽理難徵。桃源一面今千古。尙記題詩共剪燈。</text>
<title>尹侍讀 得敬 輓</title>,<text>妙年黃甲卽騫飛。氣貌淸醇獨布韋。憂國封章深獻納。對人襟抱屛權機。名家制筆長餘綵。短世朝袍不及緋。隻影朝端留阮叔。欲提存歿淚交揮。</text>
<title>和徐侍郞虞卿 命九 同舍弟遊楓溪述懷韻</title>,<text>始覺休官好。聞君避暑遊。山光時墮雨。蟬意欲驚秋。淚爲哀猿逬。琴傳別鶴愁。曠然忘此境。而後達人儔。</text>
<title>僑居泮水東村</title>,<text>蓬戶自無客。吾非與世踈。三旬幼安榻。百遍子思書。黃鳥風淸處。靑山雨散餘。高歌時一放。隣舍謂何如。</text>
<title>遊靑霞洞次主人洪希天 聖源 韻</title>,<text>居士幽棲綠磵隈。帝城東北霽風埃。穿林杖屨隣朋至。隔陌絃歌闕里開。秋洞細噓雲靄出。曉池淸瀉月星來。蒼苔不食曾朱字。須長寒松護古臺。</text>
<title>又用三淵集韻示主人</title>,<text>迎客蒼杉下。誅茅古澗西。林聲晨下鹿。雨氣夜聞溪。滿壁漁樵畫。分山鸛鶴棲。東巖屨不及。留待後來題。</text>
<title>余之僑居玉流也。雲水僧新築精舍數椽。邀余移住。余戀柴北泉石不果往。今夜偶憶山中。吟成小詩。</title>,<text>遙憶山中廬。山僧期一宿。秋聲入小庭。滿地黃槐落。</text>
<title>題寄宜叔直廬</title>,<text>何處江湖月滿船。鑾坡學士夜無眠。聖恩不借今宵暇。虗度秋風壬戌年。</text>
<title>小醉有賦。簡文遠約旣望一遊。</title>,<text>碧樹收餘雨。彤霞暎半天。馬歸春苑夕。鳥沒廣陵烟。小檻先携酒。淸江久繫船。故人茅島月。相望已泠然。</text>
<title>鷗湖舟中。以白露橫江水光接天分韻。余得天字。是夜天陰無月。諸君以爲歎。</title>,<text>我心有一月。炯炯恒在天。今宵雨亦可。我月自淸娟。蘇子不知道。見月赤壁船。</text>
<title>放船次接字</title>,<text>赤壁渺安在。吾亦駕一葉。飄然聽所之。蓬島行當涉。吾道豈不廣。浩浩天水接。</text>
<title>次光字</title>,<text>天水方浩渺。龍門落遙蒼。洩雲收急雨。洲嶼乍浮光。玆境余適遭。興至聊一觴。</text>
<title>次水字</title>,<text>一觴吾欲醉。復酌祭江水。我舟歲一至。風濤常不起。容與雙白鷗。期余宿芳沚。</text>
<title>次江字</title>,<text>芳沚有叫鴻。蕭蕭漢東江。我友紛已至。手提靑絲缸。歸馬江畔草。磬折入船窓。</text>
<title>次橫字</title>,<text>船窓有浩歌。廉折爲商聲。昔人逝莫攀。孤舟萬古橫。誰能嗣逸響。吳楚浮雲征。</text>
<title>次露字</title>,<text>浮雲不根蒂。吾曹亦奇遇。憶與月谷子。舟中蹋淸露。對酒發永慨。况余齒髮暮。</text>
<title>次白字</title>,<text>齒亦不厭落。髮亦不厭白。所貴君子心。貞介如金石。矢詩亮不多。聊以燕主客。</text>
<title>翼日夜又泛舟江中。月色如晝。喜用前韻。</title>,<text>篷底翻孤光。洲澨延遙白。輝輝動水禽。熒熒出雲石。始覺山月出。顚倒舟中客。</text>
<title>翼日夜又泛舟江中。月色如晝。喜用前韻。 其二</title>,<text>待月江上村。信宿乃一遇。圓魄故無缺。洗濯用繁露。玆宵興更顚。一醉也未暮。</text>
<title>翼日夜又泛舟江中。月色如晝。喜用前韻。 其三</title>,<text>前棹逼菰葦。水禽飛有聲。月氣欲漫空。微雲不復橫。我生無覊束。何事更宵征。</text>
<title>翼日夜又泛舟江中。月色如晝。喜用前韻。 其四</title>,<text>此月眞不分。昨夕雨渾江。醉客各言歸。棄我如空缸。還應惜今宵。沉歎卧孤窓。</text>
<title>翼日夜又泛舟江中。月色如晝。喜用前韻。 其五</title>,<text>明月不可把。和月飮江水。江水自平渙。月魄愈淸起。大道諒不窮。得之東江沚。</text>
<title>翼日夜又泛舟江中。月色如晝。喜用前韻。 其六</title>,<text>曉榜衝水含。鷄犬起蒼蒼。秋夜何渠央。星斗爛爭光。君子樂無淫。持以銘吾觴。</text>
<title>翼日夜又泛舟江中。月色如晝。喜用前韻。 其七</title>,<text>吾衰欲遠遊。行具太乙葉。凌厲挾飛仙。海嶽窮跋涉。禽尙千載人。英風倘可接。</text>
<title>翼日夜又泛舟江中。月色如晝。喜用前韻。 其八</title>,<text>豆浦水更濶。舫子如浮天。天際有孤雲。霽色靑以娟。其下卽蠶頭。翠翁所繫船。</text>
<title>輓人</title>,<text>樹屋茅江口。窮經意不群。有詩悲桂塚。無子與玄文。淚盡思親日。魂飛憶弟雲。歸舟非宿昔。相送涕紛紛。</text>
<title>簡寄李副學士受 鼎輔 水村僑居</title>,<text>病起秋風晩。聞君已拂衣。封章從縣道。謝客卧林扉。一壑誰爭所。孤雲與息機。惟應倚閭望。不許便忘歸。</text>
<title>紙窓</title>,<text>紙窓凈如紗。宴卧朝暾靜。安得數竿竹。玲瓏照瘦影。</text>
<title>簡文遠</title>,<text>乍隔非吾歎。勞生爲爾悲。道窮歸𤱶畒。身老戀茅茨。羸馬寧當步。生醪未救飢。猶欣筋骨健。飄瞥類童兒。</text>
<title>玄先達 光宇 內子輓</title>,<text>夫壻壯元人。姓名君王知。兒子秀以文。炯炯雙瞳眉。尋常閨闥願。萬言不外斯。如此不虗歸。孺人其瞑而。孺人大家出。詩禮夙所儀。爲婦用鷄鳴。不專麻絲治。螢囊照讀書。申以鹿車期。綢繆樹門戶。半巢風雨欹。人生歌哭事。恒在圓滿時。小亨非溢分。胡遽招禍爲。玆理亮難諶。永爲存者悲。</text>
<title>耳鳴如松風。往往以耳聽耳。欣然忘病。</title>,<text>世人鑿私智。言語以相蒙。如何靜癡子。閉戶聽松風。</text>
<title>送別洪校理壽爾 重一 燕都書狀之行</title>,<text>塞日荒荒起暮笳。行人立馬一爲歌。如今楚戶謳吟絶。從古胡天氣數多。劒筑英聲悲竹帛。金繒下策愧山河。征衣染盡煙塵色。欲拜灤祠意若何。</text>
<title>薇陰李處士君重 鼎燁 爲余彈琴。作古調二三弄。能使病者忘卧。其意良厚。不可無謝也。處士爲誦閔士元 遇洙 詩以求和。聊應之。</title>,<text>穎也傳聲遠。孤凰破衆喃。應驚俗子耳。似與古人談。萬古松風石。中宵月影潭。希音須自惜。能事怕生貪。</text>
<title>北伯沈兄伊天 聖希 臨行索詩。奉贈一絶。癸亥</title>,<text>東郭煙花對別愁。關雲迢遞送行輈。知君不廢滄洲興。江上新修拄笏樓。</text>
<title>僑居東園。觀燈有賦。</title>,<text>頗喜東園眺望賖。病夫非是矜豪華。年來朝野艱虞甚。試數燈光幾處家。</text>
<title>宜叔宅小集。次吳生文卿 載純 韻。吳生伯玉子也</title>,<text>遅日淸雲駱峀東。興來聊欲與人同。乍能騎馬前村過。已是流鸎四月中。坐久落花無醜地。酒闌芳草有微風。極知簡澹天機在。不必移樽𦱒芍叢。</text>
<title>吳生詩淸澹有典刑。用別韻以贈。</title>,<text>浮生無限是佳期。對酒如何更作悲。草宿廣陵人不哭。花開東社爾能詩。郗家正得羲之壻。山丈寧孤叔夜兒。交道百年應未了。此心惟許九原知。</text>
<title>次趙僉樞 蕃 壽爵賀筵韻</title>,<text>握棗投梨弄小孫。寒裘暑褐自丘園。忽驚鬢玉羞塵鏡。行取袍緋耀席門。半世鑿耕忘帝力。餘生齒髮識君恩。黃冠烏杖堪圖畫。幷着斒斕傍壽樽。</text>
<title>李金化 最彦 輓</title>,<text>閱世功名薄。歸田鬢髮皤。城塵無駐馬。江雨有披簑。偶抱漳濱疾。俄停里巷歌。詩書家業在。一子尙爲多。</text>
<title>次溫公集韻</title>,<text>何處春風好。小園花正新。須將一種色。驗得四方春。</text>
<title>次溫公集韻 其二</title>,<text>小園春雖好。難窮物物新。誰與登高去。縱觀天下春。</text>
<title>與兪吏部大哉，李侍講宜叔。遊靑霞洞得韻。</title>,<text>地僻多晴景。客來山鳥鳴。風欞開次第。雲檻卧縱橫。嫰葉纔分色。懸泉每有聲。猶堪容大隱。莫遣捷蹊成。</text>
<title>公弼病愈還宅。伏次家大人暮春韻書喜。</title>,<text>休提昨日事。憂患使心衰。草碧初開笑。槐黃似及期。眠多嗔喚早。食美畏來遅。試步軒楹外。園花自好枝。</text>
<title>鄭弟君範 鑄 誦寒泉先生病枕一絶。聊爾賡和。</title>,<text>吾道固窮矣。先生病若何。試看魚躍後。還是靜時波。</text>
<title>李主簿 廷彦 輓</title>,<text>東社逢迎卽酒筵。共倚雲檻賦鳴泉。一言了爾無機者。雙眼看吾更淡然。玉未獻君甘韞櫝。經能遺子代歸田。高人主簿知何害。無力吹噓可自憐。</text>
<title>次槎川韻。追述亡嫂徐恭人哀章。</title>,<text>我宗自文憲。單嗣延故門。及余始成行。怡怡稱弟昆。季也秀以文。不忝吾家孫。擇婦欲如汝。父母愛所存。不顯徐氏世。詩禮固有源。後出多俊哲。振振本支蕃。婉㜻彼季女。閨闥盛徽言。龜筮謂嘉耦。于歸果哲媛。痛祛簪珥陋。德義諒所尊。晨夕誦婦誡。聲貌頗淸溫。淵靜內自持。寔有威儀繁。雖被尊章憐。兢惕敢恃恩。深知夫子宜。益用古意敦。允也二美合。庶其爲福根。慟哭閹茂事。倉卒那復論。嚴霜折芳蕙。餘威悴堂萱。幽哉九原土。未晞惟淚痕。猶存墮世跡。九苞餘雛鵷。炯炯好瞳眉。典刑安可諼。努力護孤根。理此芝蘭園。君看江海大。濫觴自崑崙。</text>
<title>尹聖求 得敏 輓</title>,<text>歲暮偏深伯也思。頎然君是舊風姿。靑衿禮贊儲宮學。黃甲名登聖主知。喜爲得人曾不寐。慟緣憂世可言私。殘燈未了平生話。尙記壺山夜雨時。</text>
<title>李生希文 度臣 輓</title>,<text>孤桐生高岡。枝葉何欝欝。葉當蔭鳳凰。枝當伐琴瑟。朱絃與䟽越。大雅以爲節。何所盛此器。有嚴淸廟室。搏拊間鳴球。乃今希音發。玆事倘未偶。寧就廚下爇。誰能比衆木。繩削爲異質。迢迢廣陵山。歲暮饒霜雪。哀哀李氏子。祖軷今晨出。士也有桐心。立意頗皎潔。懷道闇以章。至死猶孤蓽。生材有不材。此理詎可詰。揮涕寫短篇。永言爲相紼。</text>
<title>送兪太僕大哉以書狀赴燕</title>,<text>老驥昔未遇。伏櫪困隷皁。一鳴空天廐。萬馬徒菽草。至尊屢回眄。憐爾骨毛好。行當駕五輅。周道騁高武。胡爲逐使車。却走幽燕道。幽燕十一月。氷霰白浩浩。大夫侍從良。雍容玉墀步。滿手有繪章。爲君將火藻。玆行亮非宜。能不惡懷抱。平生三百詩。聞道盖已早。顧惟主恩重。驅馳敢言老。余也有二友。請子伴行路。一名愼爾儀。一名廉爾操。知子本同趣。一聞卽顚倒。且去與周旋。天下孰余侮。</text>
<title>送副使柳侍郞陽輝 復明 入燕</title>,<text>單于出于畋。我人殷頫同。彤弓及高馬。錫賚驚大東。公又朝正去。冠盖太憧憧。維時崇禎後。癸亥歲將終。顧視遼薊間。虜氣尙洶洶。古語徒妄耳。未覺百年窮。往者顯宗初。吾祖使燕中。薊門逢一士。毳服頗蒙戎。指天慟興亡。浩歌淚橫縱。謂言荊楚交。往來多豪雄。謳吟散草澤。有似啼秋虫。臨別贈篇翰。讀者氣塡胸。至今八十年。天醉猶夢夢。遺黎飫酮酪。流澤斬祖宗。呴濡旣累世。習俗成磨礱。夷漢勢相懸。鞭撻如家僮。俛首忍愧耻。娶嫁聯㺚蒙。天下事可知。志士寧無聦。今行簡使价。朝議屬明公。象笏乃承命。寵以貳卿崇。拄腹三百詩。夙昔誦以通。觀風識興廢。聞樂卜汚隆。玆惟使者職。吳季將比蹤。腐儒無遠猶。所憂在藩墉。秦瘠亦何喜。漢病方大癰。人心狃昇平。邊計轉哀恫。齟齬關防畫。踈濶山谿封。虧丁誅鬼布。扶儲饒吏饔。糞駑雜戎牡。屠械充戰鋒。將帥日高宴。文簿工彌縫。主上獨憂勤。廊廟且雍容。誰能條弊事。一一徹九重。公惟識務才。見理不倥侗。乃者亞司寇。正色慴頑童。京師豪貴里。酗奪爲之空。去國忽遠邁。令我心忡忡。關河雪一丈。駱馬蹄相舂。王事實靡盬。國士當瘁躬。周爰原隰諏。努力莫怱怱。豈如鄭大夫。徒能歌國風。</text>
<title>次吳生文卿見寄韻。前夜宜叔携吳步月來集。</title>,<text>紙窓延月澹新晴。佳客臨門眼忽明。契活詩囊兼藥裹。襟期玉潤與氷淸。村墟遠色燈初散。庭院微寒雪欲行。強喜少年言語妙。詞垣重起卧鐘聲。</text>
<title>奉投兪太僕使軒</title>,<text>幾兩西郊送客車。寒梅脉脉獨愁余。朔方風雪無回鴈。須及龍灣數寄書。</text>
<title>禮部試院使崔殿中 鎭岳 呼韻。與李令 重協，南令 泰良 同賦。甲子</title>,<text>朱券堆筵日見親。漫從花絮自爲辰。誰歟執策非無馬。士也操竽或眩人。好借雨露霑瘠士。廣栽桃李賴芳隣。杏洲來日輕舟在。擬拂烏紗入宿塵。</text>
<title>壺丘新居偶占</title>,<text>小徑緣高草色萋。柴門遠市得幽棲。村煙接陌通人語。洞薜縈簷有鳥啼。曉壁撥書常見月。宵窓欹枕欲聞溪。翛然忽起山居興。漫說歸期誑老妻。</text>
<title>棋罷有吟</title>,<text>終日丁丁亦一癡。須知不着是高碁。偶摧弱敵寧爲武。使値強兵敢出奇。一刻可能忘活殺。百年端恐累心期。蛛絲蜩甲非高識。何似坡翁鶴觀詩。</text>
<title>閒居逢雙溪衲子。置瀑洞秋期有題。</title>,<text>欹枕眠黃鳥。休官得暫閒。柳晴烟不歇。花澹雨初還。白袷成新服。靑鞋憶舊山。偶逢蓮社老。留約翠微間。</text>
<title>次寄李平一 衡萬 謫廬</title>,<text>丈夫一發憤。跬步視萬里。爲臣病不忠。病不在瘴水。</text>
<title>次寄李平一 衡萬 謫廬 其二</title>,<text>豈無晨夕戀。庭闈渺千里。忠君乃親志。養志勝菽水。</text>
<title>次寄李平一 衡萬 謫廬 其三</title>,<text>莫謂吾事了。前途卽萬里。努力愼所蹈。溺人未必水。</text>
<title>十灘李丈輓</title>,<text>東山喬木早知秋。夫子琴書卧一樓。態色人中餘古貌。平陂局外有時憂。循良孰以龔黃例。名論吾從俊及求。衮衮兒曹登館閣。大家文采故難休。</text>
<title>十灘李丈輓 其二</title>,<text>悲歡中歲閱浮緣。晩節優游福力全。未必崇華憑上第。也能康健耐高年。宗門已託孫爲後。泉路何傷婦在前。乘化了無塵世念。翛然一枕宛如眠。</text>
<title>十灘李丈輓 其三</title>,<text>垂老長懷水竹居。灘翁自號亦蕭踈。白雲明月三生話。華屋荒原一慟餘。牽紼悲纏元禮御。披帷淚逬叔皮書。吾兄宿草東崦曲。欲託哀聲恐漠如。</text>
<title>七夕前日。秋氣頓凉。始飮煖酒。</title>,<text>庭樹生秋響。凄凄動客袍。虫吟引宵永。蜩翼厲風高。未遽踈淸簟。居然憶煖醪。炎凉能不變。於此見人豪。</text>
<title>家大人與同庚九老。會北營蓮亭。余從諸老家子弟陪侍終日。酒半小司徒權公 𥛚 出詩。用洛社耆英會韻。率爾賡和以志喜。</title>,<text>九賢同德更同年。月日差堪序後先。君子心期蘭在室。神仙顔貌雪垂肩。寒松作意參鳩杖。老宿揚輝敞酒筵。從古洛中傳勝事。玆遊誰與畫圖傳。</text>
<title>李判府 秉常 台丈求題其東園少歇亭。用槎川韻應命。</title>,<text>朝退每孤往。小亭依北林。優游聊晩景。憂樂尙初心。洞僻寒泉出。庭閒古木深。風埃無歇馬。料得少人尋。</text>
<title>諸君子游水洛。用寒流石上一株松。分韻賦詩。余爲和之。遺眞宰以發畫意。金允謙文谷庶孫。善畫。自號眞宰。</title>,<text>靡靡石磴逈。淅淅松楠寒。逢人問山寺。斜暉在馬鞍。</text>
<title>諸君子游水洛。用寒流石上一株松。分韻賦詩。余爲和之。遺眞宰以發畫意。金允謙文谷庶孫。善畫。自號眞宰。 其二</title>,<text>巖磎翠藤接。澗道赤葉流。盡日烟霏中。未窮禪家幽。</text>
<title>諸君子游水洛。用寒流石上一株松。分韻賦詩。余爲和之。遺眞宰以發畫意。金允謙文谷庶孫。善畫。自號眞宰。 其三</title>,<text>客至不上樓。去蹋澗中石。上房燈自懸。山木晦已夕。</text>
<title>諸君子游水洛。用寒流石上一株松。分韻賦詩。余爲和之。遺眞宰以發畫意。金允謙文谷庶孫。善畫。自號眞宰。 其四</title>,<text>寒獸伏林下。小僧汲泉上。開窓覽曙色。宿雲未出嶂。</text>
<title>諸君子游水洛。用寒流石上一株松。分韻賦詩。余爲和之。遺眞宰以發畫意。金允謙文谷庶孫。善畫。自號眞宰。 其五</title>,<text>谷虗水淸駛。霜繁石蕭瑟。坐久却忘瀑。但覺衆籟一。</text>
<title>諸君子游水洛。用寒流石上一株松。分韻賦詩。余爲和之。遺眞宰以發畫意。金允謙文谷庶孫。善畫。自號眞宰。 其六</title>,<text>還僧躑躅杖。荷童以酒壺。出谷更駐馬。晩楓明一株。</text>
<title>諸君子游水洛。用寒流石上一株松。分韻賦詩。余爲和之。遺眞宰以發畫意。金允謙文谷庶孫。善畫。自號眞宰。 其七</title>,<text>招隱有遺歌。我懷在東峯。不識茅屋處。惆悵倚深松。</text>
<title>桃源趙生 昱 乞詩。書贈四首。追記桃源舊遊。</title>,<text>一溪屢曲折。落花流水去。忽逢漁舟客。似是問津處。</text>
<title>桃源趙生 昱 乞詩。書贈四首。追記桃源舊遊。 其二</title>,<text>澗古蒼鼯走。舟虗白鳥上。醉卧倚風亭。盡日孤松響。</text>
<title>桃源趙生 昱 乞詩。書贈四首。追記桃源舊遊。 其三</title>,<text>靡靡澗道遠。簑衣山雨滴。牛子莫放步。山翁醉欲落。</text>
<title>桃源趙生 昱 乞詩。書贈四首。追記桃源舊遊。 其四</title>,<text>微月出未高。風露灑寒壁。夜凉掩篷卧。江聲來淅瀝。</text>
<title>東湖舟中</title>,<text>倦馬難爲紫陌遊。起來江海有漁舟。褰篷欲攬龍門色。莫遣浮雲隔兩眸。</text>
<title>敬次家大人韻贈桃源趙生</title>,<text>裋褐悲君行路難。曉來風雪一窓寒。鸎從幽谷遷于木。草在芳洲目以蘭。穎士多才奴亦愛。買臣落魄婦休嘆。仙鄕久置分山約。膏秣相從指歲闌。</text>
<title>送副使魚參判 有龍 之燕</title>,<text>驅馬幽州道。胡笳白草翻。百年非短運。三戶是空言。鶴影迷華表。狼煙漲塞門。傳聞河外戰。首事岳王孫。</text>
<title>金城宰李夢與有詩致歲餉。余新遭功戚。不可訓和。用其韻作書以謝。</title>,<text>意中詩札劇傾倒。可敵城裏一往還。少弟病殼當歲寒。尋常藥裏詩書間。欲罷不能物外想。一出一入金剛山。向來快讀遠遊篇。令我引領心不閒。還我銅章早歸來。栗里高風始可攀。</text>
<title>大殿延祥詩</title>,<text>黼座高臨瑞靄紅。千官拜舞珮聲同。祥光暘谷賓初日。和氣淸臺告協風。上下相交知泰運。洪纖幷育驗天功。吾王所寶非金玉。上瑞應看稻黍豐。</text>
<title>大殿延祥詩 其2</title>,<text>仗闢千官步。宮含萬物輝。欲知陽氣長。須擴道心微。風暖坏潛起。年豐壑瘠肥。共瞻恭己化。無恠諫書稀。</text>
<title>大殿延祥詩 其3</title>,<text>御柳新舒淑景遅。君王不折檻前枝。生成萬物無他術。驗取仁心始發時。</text>
<title>大殿延祥詩 其4</title>,<text>晝永龍樓靜。群臣侍講書。退朝多喜色。無逸一如初。</text>
<title>大殿春帖子</title>,<text>閶闔重重氣色新。一番春物發生均。淵心遇泰存深懼。美俗騰謠驗至仁。戱閣芬華唐典故。詔頒寬大漢經綸。天功聖化俱無跡。須問康衢擊壤人。</text>
<title>大殿春帖子 其2</title>,<text>陽德方開泰。王心軫體元。勞民停漢輦。親士却堯樽。君極春俱立。氓風日並敦。無才補聖世。歌詠答洪恩。</text>
<title>大殿春帖子 其3</title>,<text>廣庭冠珮護彤雲。親賀東朝喜語聞。早識文王能養老。首春和氣聳人群。</text>
<title>大殿春帖子 其4</title>,<text>春來仁字義。熟講廈氊間。解澤霑遐裔。諛辭絶近班。</text>
<title>元朝敬次家大人韻 乙丑</title>,<text>春入星河曉。天開雨露辰。人情猶惜故。物態競趍新。幡勝宣雙闕。屠蘇集四隣。椒花傳舊頌。吾以壽吾親。</text>
<title>敬和家大人下韻</title>,<text>雪屋生初暖。棲遅得晏如。微吟三秀句。屢整百源裾。踈懶妨求道。淸明在致虗。衰齡須自強。猶有未看書。</text>
<title>書梅閤</title>,<text>自惜芳菲着故稀。不緣佳客不開扉。亦知閤外春風好。只恐緇塵染素衣。</text>
<title>書梅閤 其二</title>,<text>從他開盡也先春。欝養爲花却少眞。高士美人休藻品。自家元是澹然身。</text>
<title>安邊守金稚明 時粲 寄書邀我一遊。以詩答之。</title>,<text>鶴浦晴波洗盞頻。使君衣馬出風塵。春來擬作尋源客。莫遣江山換主人。</text>
<title>夢人書吾衣裾曰爲明爲圓。覺而識之。</title>,<text>明溥圓通本一根。儒先佛子豈空言。夢回衾簟淸光轉。梅放寒梢月滿軒。</text>
<title>夢人書吾衣裾曰爲明爲圓。覺而識之。 其二</title>,<text>明似琉璃圓似珠。圓明原與此生俱。明無不照圓無滯。倒被惺惺喚起吾。</text>
<title>嶺南慧上人。余舊未識也。踵門乞詩。謂不得則不歸。強次卷中韻以贈。</title>,<text>禪家妙悟不干詩。甁水泥花自得師。誰似雪眉焚卷子。身邊惟遣鉢囊隨。</text>
<title>奉期小司徒權公弼雲臺看花。是日以館職違召。亦不敢赴私會也。權公有詩。謹和以述惆悵之懷。</title>,<text>山雨新晴花滿枝。游絲白日與遅遅。未成鞴馬趍晨召。敢逐游車踐昨期。樽酒亦知來日好。風光端恐過時衰。遙知五老登高處。霜鬢飄然帶晩吹。</text>
<title>春日登尹侍郞德輝江亭。次杜韻。</title>,<text>鷗鷺江淸有底哀。柳陰千畒自飛回。風埃倦色靑驢在。滄海歸心白舫來。返照相將尋遠嶼。春風不盡倚高臺。前期且指蒼屛下。藉草窪樽醉百杯。</text>
<title>汎舟至挹淸樓。戶部金貟外士彬 文行 載酒相邀。醉次岳陽樓韻。李宜叔，李平一，金士舒 陽澤 俱和。</title>,<text>棲遅聊薄宦。春酒卧高樓。浦日鷗鳴得。汀烟樹色浮。沙平欲馳馬。潮滿且維舟。忽忽登臨感。滄波萬古流。</text>
<title>次晉菴韻贈至禪上人</title>,<text>芸芸夫物各隨緣。鳥則雲飛魚泳川。若識動中含靜意。何妨行脚且參禪。</text>
<title>觀燈有吟</title>,<text>昇平物色起吾慵。九陌千街火樹濃。湧地層芒搖列宿。依山小點亂遙烽。未成照字窺宵幌。且與沾膏到曙鐘。但使揚輝遍林谷。肯敎魑魅得潛蹤。</text>
<title>喜雨。用湖陰集韻。</title>,<text>際曉雲垂屋。崇朝雨暎扉。但能滋糓種。可復惜花飛。濕雀窺簷近。浮烟逐樹依。曬書纔上壁。閑事得無違。</text>
<title>縣令李公 彦臣 輓</title>,<text>世好姻親自不輕。中年窮厄况同更。說兄說弟相看淚。憂病憂貧未了情。三賦低回身已老。一官潦倒意常平。只今漫憶追陪地。巷柳蕭條對古城。</text>
<title>夢浮海觀山左。人言是金剛。</title>,<text>碧海洶洶捲日迴。銀山千仞觸天開。安知夢境非眞境。他日來遊是再來。</text>
<title>尹侍郞景孺初自吏部。貶官一新。尋移楊州。以詩寄之。</title>,<text>本因行遣出。還異璽書徵。分外腰錢鶴。公然點玉蠅。新晴紫巖水。閑夜白蓮燈。傲吏多佳日。輕輿興可乘。</text>
<title>吳生文卿見示新篇二軸。次一首以歸之。</title>,<text>吾觀古人詩。盖以天機鳴。眞澹發性情。律呂自和淸。間作孤瘦語。諒以憂患更。吾子方妙齡。託懷何不平。相期古君子。豈論韻士情。</text>
<title>壽春太守寄當歸。種之堂前。</title>,<text>車馬如流水。垂楊拂大道。先生不出門。自種當歸草。</text>
<title>初夏讀書東林。地主惠山資二擔。用二詩爲謝。</title>,<text>黃茅綠竹野人居。白米紅醪地主書。可了牀頭十日易。山中活計却紆餘。</text>
<title>初夏讀書東林。地主惠山資二擔。用二詩爲謝。 其二</title>,<text>曳屨行吟古磵隈。紫巖晴日滿靑苔。隔溪楡柳空千樹。難繫吾州五馬來。</text>
<title>遊玉流洞內院。寄宿圓公丈室。</title>,<text>蒲團一宿近淸溪。拂曙爭先谷鳥啼。雲掩上房僧未起。翛然吾已古松西。</text>
<title>詩僧道淑自號鶴谷。有弟子致一亦好道辟穀。聞余來持箋乞詩。</title>,<text>鶴谷將高足。龍潭有故家。晨齋飯松葉。宵磬講蓮華。古砌靑苔滿。空山白雨斜。蒲團一爐火。憐爾澹生涯。</text>
<title>用月谷集韻。追述玉洞感懷。與吳敬父文卿同賦。</title>,<text>曳屨黃鳥下。皓衲翩其前。何所舒我歗。有爛釣石圓。歗也固有思。白雲在山顚。悽悽桂樹詩。巖首寫悲泉。矢心絶行遊。今來亦偶然。辨乎可言道。四大視浮烟。</text>
<title>用月谷集韻。追述玉洞感懷。與吳敬父文卿同賦。 其二</title>,<text>南牎靜如水。寂寞來山影。休營道妙見。萬動歸吾靜。偶來林下遊。冥懷忘外境。行藏悟夙心。未罷一聲磬。世道茫無涯。憂思如酩酊。欲往招我友。巖蹊翳榛梗。</text>
<title>用月谷集韻。追述玉洞感懷。與吳敬父文卿同賦。 其三</title>,<text>我麥欲盈疇。好風自南郊。夙懷善世心。未遽息朋交。倘及元凱儔。何必懷衡茅。禽鳥亦求友。好音相咬咬。蓬藋猶知樂。况乃巢深梢。我時胡未然。山扃與子敲。</text>
<title>偶誦濂溪先生贈費長官詩曰。尋山尋水侶尤難。愛利愛名心少閑。此地逢君吾甚樂。不辭高遠共躋攀。眞余意也。次韻送敬父入洛。</title>,<text>遊山眞覺友朋難。俗子使人心不閑。淸興未闌君欲去。石門叢桂共誰攀。</text>
<title>桂坊有石上桐甚奇。余曾留一詩。至今在壁間。昨持被春坊。過尹翊贊季章 鳳五 于隣齋。偶坐桐陰下。不意八年之中。老大至此。用前韻。</title>,<text>不蹋西垣今十載。桐枝渾欲拂簷低。風埃潦倒成何事。歌罷靈芝日又西。</text>
<title>桂坊南庭。有古槐甚蒼茂。方夏綠陰滿地。又用前韻。</title>,<text>庭梧埤竹俱淸韻。月葉烟枝故不低。爭似豫章千萬仞。連天住得落暉西。</text>
<title>禁直四日。未侍書筵。用周子濂溪書堂韻。書懷季章。</title>,<text>遠遊求我友。桂樹山之陰。道峯水石淸。如見古人心。裵徊覽餘躅。紆思何沉沉。被召入紫闥。職司實淸深。時雨洗煩炎。竹梧蒼以森。藏經有古閣。峩峩面靑岑。詩書燦盈矚。可以踈我襟。安得會心士。諧吟如瑟琴。銅闈靜且邃。何由聆英音。微誠欲自獻。未敢歸山林。每懷成周際。怵惕不安衾。先輔有明誨。惜日當寸金。眷言屛溪老。側耳懷良箴。</text>
<title>次尹太僕敬以 心宰 韻。賦沙苑牧馬。</title>,<text>散合原川每有倪。千群一意不相迷。追風絶地須良馭。顧影生驕且遠嘶。豐草滿蹄聊自壯。繁纓到首却成低。乘黃未必天閑盡。莫詑身邊錦障泥。</text>
<title>又次敬以韻。賦苑署古松。成謹甫先生手植也</title>,<text>園庭百畒被餘淸。出月還雲澹送迎。夜靜星河延遠色。秋晴雕鶚落寒聲。霜凋衆葉惟孤秀。風掣踈柯尙力爭。偶坐生憎紗帽客。托根端悔近王城。</text>
<title>承華淹直。金地部士彬以淸樓詩軸見示。疊和一篇却寄。</title>,<text>卧數殘更思轉哀。隔牎梧葉雨聲迴。滄波未逐白鷗侶。綠樹又聞黃鳥來。三日無詩題禁省。前宵有夢倚江臺。遙知傲吏婆娑處。高枕江山喚酒杯。</text>
<title>禮安宰金成仲 光遂 索別詩。書此贈之。金好古者也。</title>,<text>今古皆幻跡。是心無古今。常怪好古人。循跡不求心。金子眞好古。冲澹太初襟。賢愚與俱化。沛然如瑟琴。是道宜長民。今往吾其占。况玆先正鄕。善俗有磨漸。童孺服詩書。男女力耕蠶。斯民實易使。誘掖因所諳。君去但淸凈。嘯歌不動簾。公門靜如水。鳴吠達窮閻。每語稱先正。莫以異政參。几案屛奇僻。眞樸尊民瞻。古道不外是。一釋宋人慙。</text>
<title>託曺生寄簡李翰林顯道 顯重 海南謫居</title>,<text>逐客江南再授衣。聖恩何日賜環歸。藏身嶺海焉知福。逵道如今有穽機。</text>
<title>九月十五日夜。月色明甚。</title>,<text>轉月雍容玉宇寬。氷輪不受一塵干。聖人觀物元多術。應入君王永夜看。</text>
<title>金生 履興 輓</title>,<text>北山喬木好種子。野火過盡見萌芽。身翳榛蒿氣已上。昂然直榦扶淸柯。故老猶及喬木時。以女似之喜摩挲。梁棟薪槱未卜命。不知天意竟若何。不知天意竟若何。如今顚倒委泥沙。女合札折不爲材。今之材者脉理邪。造化蒼茫那渠詰。回首北山吾咨嗟。</text>
<title>次尹季章前見寄韻。賀及第。</title>,<text>聞公射策得龍頭。起坐燈前擁弊裘。人靜詩書團一枕。夜寒鐘漏在西樓。艱難甚我同朝喜。出處須君適野謀。未信全無當世意。手披科目失千愁。</text>
<title>贈原州柳生約。柳生善古篆。爲余作印章數枚。</title>,<text>蟲鳥存遺法。憐君筆意深。百年空好古。四海有知心。茅屋江山遠。荷衫霰雪侵。朱門脚不到。於我獨來尋。</text>
<title>夢與宜叔坐梅花下。宜叔談時事。忽隔屛有人曰今夕只可看梅花。余驚顧曰此伯玉聲也。覺而有詩。</title>,<text>一隔故人今六年。牙絃寂寞對山川。夢中一轉淸眞語。誰遣梅花續舊緣。</text>
<title>可嘆</title>,<text>嶷嶷李丞相。先王所遺老。忠信夙自厲。名節晩愈好。進退民具瞻。如木有合抱。耆舊旣淪喪。典章日顚倒。世道轉茫然。憂國髮爲皓。</text>
<title>可嘆 其二</title>,<text>昭昭寒泉翁。進退何其賢。見幾謝簪笏。懷道樂林泉。能言詎詖淫。名理實粲然。道雖不身行。尙可由口傳。先生今不言。弟子何述焉。</text>
<title>可嘆 其三</title>,<text>尙書珪璋資。豈弟將令名。雍容廊廟間。不改韋布情。時危如集木。年至卽辭榮。誰哉懷古道。爲王留其行。儲君正嚮學。未可棄老成。</text>
<title>題尤翁譔贈判院姜君孝元墓碑後</title>,<text>流芳遺臭共荒墳。泰嶽鴻毛底處分。試看草中三尺碣。幾人能得此翁文。</text>
<title>題尤翁譔贈判院姜君孝元墓碑後 其二</title>,<text>何限塵街平頂巾。當年看爾一般身。誰知一節成仁處。愧死巖廊肉食人。</text>
<title>題大東翰墨卷首</title>,<text>古人只數詩書學。鎭物風流未易論。陶寫天機餘事在。墨華留着太平痕。</text>
<title>元宵命韻 丙寅</title>,<text>四海共回首。氷輪來遠霄。河明應夜霽。風濶欲星飄。戶競歌鐘壯。人誇步屧遙。那能獨殊衆。扶策且南橋。</text>
<title>壺丘草堂成。伏次家大人下韻。</title>,<text>廿日違逋十二召。流邊補外豈深文。猶使安居數椽屋。此身何以答明君。</text>
<title>月夕聞鶴聲</title>,<text>梧桐枝畔月分明。淸意相牽鶴自鳴。未把孤誠能感激。一官覊絆愧吾生。</text>
<title>玉流石縫皆菖蒲。竪子斲取九根。壺丘堂前栽。當歸不歸。倒移汝就我乎。遂書之。</title>,<text>古人見月多歸思。自起開籠放白鷴。菖蒲故是山中草。何事移栽塵土間。</text>
<title>薇陰李處士又來乞詩</title>,<text>先德發揮因大老。小兒陶鑄屬徵君。歸來四壁孤琴在。欲奏希音人不聞。</text>
<title>縣監李君 宜炳 輓</title>,<text>骯髒衣冠不受貧。百年飄泊任淸眞。酒能倒馬方驚俗。書欲籠鵝動有神。乍喜撥窮纔縣紱。誰憐到死却儒巾。久知薄世難爲士。天意如何更禍仁。</text>
<title>玉堂直廬。使人呼韻。賦壁畫白鷺。</title>,<text>蓼花菱葉蘸淸漪。雪翮飄然弋者誰。遠憶故山垂釣處。支頤終日罷圍碁。</text>
<title>侍講夜退有述 講資治通鑑唐太宗紀。又下詢周禮若干條。于今可行與否。</title>,<text>夜靜龍樓蠟燭圍。時聞淸漏耳邊歸。精神若到今猶古。名實相蒙是也非。天語春噓前席暖。衮褒山出侍臣微。腐儒終愧詩書力。螢爝何堪補旭暉。</text>
<title>壺丘新齋醉吟</title>,<text>延英講罷有餘壺。徑就茅茨得自娛。晩節君臣微有契。初心稷卨豈全迂。靈芝歲晏猶三秀。俊鶻風高可一呼。終恐薄才難了得。秪應歸宿是江湖。</text>
<title>夏日。畫者朴龍雲來。余謂之曰吾甚思山家。盍爲我畫之。畫已遂賦之。</title>,<text>稚子沉竿釣碧波。老夫牽興亦婆娑。何村琴客騎驢至。此日山家樂事多。</text>
<title>徐原州 命五 輓</title>,<text>典刑淸者瘦。才閥吏之循。宦豈躋三薄。年纔遇六屯。點衾應死淚。依櫬倘歸䰟。萬事虞卿在。門闌僾若存。</text>
<title>李淸河 渻 輓</title>,<text>早接阿戎語。淸踈想典刑。顔經傳義訓。毛檄慰殘齡。閭望空斜日。庭趍是戴星。忍題存沒慟。行路涕俱零。</text>
<title>問樵老</title>,<text>負薪良亦苦。翁家住何處。靑山楓葉好。且坐吟詩去。</text>
<title>擬樵老答</title>,<text>楓樹一題詩。便是得意處。旣言得意來。還恐敗意去。</text>
<title>墻根有惡木直南牎。欲伐而爲其老。夜大雨。堆墻倒木。凭牎擧目。殊快豁可喜。</title>,<text>天雨摧墻響似䨓。墻根惡木一時頹。今秋采菊添佳興。露出南山半面來。</text>
<title>送別尹侍郞景孺使燕</title>,<text>故國人民改。名家翰墨餘。遼雲不宜子。薊樹正愁余。歸槖無燕錦。征鞍有魯書。風沙迷渤碣。擧目意何如。</text>
<title>敬次金忠憲公 構 謚宴御詩韻</title>,<text>轟筵金石秪榮今。爭及奎章愴昔深。孝思百年如執玉。聖君元識老臣心。</text>
<title>輔兒擧進士。榮掃母墳感吟。</title>,<text>靑衫傴僂可憐兒。倘有魂來把一巵。死日蒼黃言不盡。泉臺一去永無知。</text>
<title>輔兒擧進士。榮掃母墳感吟。 其二</title>,<text>謝妻常恠不敎兒。陶老悠然進酒巵。一笑眞成千古事。今來悲喜與誰知。</text>
<title>輔兒擧進士。榮掃母墳感吟。 其三</title>,<text>年來頭禿似童兒。病肺猶堪引酒巵。飮酒墓前非禮否。此心曾有漆園知。</text>
<title>徐生漢奎喪其室。乞哀章於余。謹和家大人韻贈之。</title>,<text>寒燈孤枕兩凄凄。活計商量及犬鷄。始識向來爲母苦。百方難住夜兒啼。</text>
<title>徐生漢奎喪其室。乞哀章於余。謹和家大人韻贈之。 其二</title>,<text>貧家生活仗山妻。樊圃年年飯有蔬。屋角鳩鳴踈雨過。不禁春草沒荒畦。</text>
<title>和洪川宰尹季章寄示韻 季章言事外補</title>,<text>披心願與聖君看。言語終知際會難。一黜何曾妨直道。未經九轉不成丹。</text>
<title>和洪川宰尹季章寄示韻 季章言事外補 其二</title>,<text>江上啼鵑試聽看。謫官懷抱此宵難。也應夢蹋田園遍。杏子初靑躑躅丹。</text>
<title>偶憇中書蓮堂有吟</title>,<text>魚躍淸池鳥啅花。一林烟翠滴烏紗。故園歸思那禁得。詩句隨成寫白沙。</text>
<title>書簡尾寄尹副使景孺</title>,<text>聞說星軺指日旋。向來離恨不須宣。塞翁失馬寧非福。葉令飛鳧會有緣。蠻觸戰爭如昨日。朋儕流落最今年。山公氷鑑差無愧。金馬新僚箇箇賢。</text>
<title>東圃金公 時敏 輓</title>,<text>識公眉宇自吾童。文采常令四座空。妙句刮磨長慶體。淸談潤色永和風。一官寂寂聊供世。雙鬢蕭蕭未送窮。收拾錦囊應不泯。百年玄晏有槎翁。</text>
<title>忠州蓮堂。用澤堂集韻。</title>,<text>十載鑾坡寵辱身。陳章乞郡爲雙親。堂名淸遠心初愜。野有耆頤養欲均。朱紱不成高士趣。靑山長似故園新。遙思赤壁風流跡。桃李河陽定幾春。</text>
<title>泛舟至八峯書院。諸儒出迎。</title>,<text>半日眞成漫浪身。坐間魚鳥自來親。灘聲繞纜淸如瀉。野色經鋤翠欲均。祠角稍生孤檜處。帆頭驟換兩峯新。眼看諸子衣冠好。那得絃歌似永春。</text>
<title>續得東北面報牒。有惡虎食人。亟發州砲能手二十。圍山焚穴。越三日斯得。喜甚成詩。</title>,<text>北山多木木如裹。虎豹雜人猶牛馬。食人寡婦又赤子。皆我生民不辜者。我無德政伏猛獸。殺不辜二亶由我。斬來虎馘吾乃食。不者胡以謝孤寡。進厥武士授方畧。去若快鶻橫霜野。大索山林得虎跡。十步百步見上下。虎亦驚人深入穴。人亦見虎不肎捨。阿奴火攻非下策。烘得一穴成鑪冶。虎乃大熱一聲叫。觸炎决圍走如瀉。百砲齊飛圍漸蹙。視虎所投左則左。左軍一發撞其喉。右軍一縱洞其髁。虎乃大躍欲嚙人。首觸巨崖石俱墮。石墜首碎宛其死。自古兇強天所禍。一飽惡足償一死。目光已閉腹猶果。武夫疑惑却不前。眞生假死投以瓦。載以牛車獻公門。其大蔽牛尾猶嚲。爰伐大鼓聲厥罪。喚取刀手恣剔剮。肉與死家快所讎。雖欲勿用鬼其舍。或言山中虎非一。向者安知是虎也。旣弗知是焉知非。要是黨與誅亦可。</text>
<title>發㺚川過林將軍廟</title>,<text>㺚川初日客停舟。書院深深古木秋。萬折滄波東入海。秪今回首白蘋洲。</text>
<title>吊國殤</title>,<text>江聲浩蕩欲翻舟。古壘蕭蕭荻葦秋。萬古楚騷歌曲在。國殤寃恨咽芳洲。</text>
<title>過彈琴臺</title>,<text>彈琴臺下更移舟。于勒仙歸閱幾秋。欲奏希音人不識。白鷗紅蓼滿汀洲。</text>
<title>過丈巖舊宅</title>,<text>草䟽三登渡海舟。斯人眞不負春秋。平生憂樂誰同志。牛渚丹巖亦近洲。</text>
<title>樓巖書院</title>,<text>古祠衰柳繫行舟。巖徑巃嵸草色秋。山裏絃歌如宿昔。始知吾道在滄洲。</text>
<title>宿興元民家</title>,<text>黃驪晩色帶歸舟。兩岸蟲聲颯已秋。半日簿書渾擺却。携衾聊復宿滄洲。</text>
<title>驪江遇雨。維舟不發。</title>,<text>急雨橫江浪拍舟。孤篷徙倚石崖秋。一樽空負登臨興。望裏淸樓隔小洲。</text>
<title>望二陵</title>,<text>過雨蕭蕭灑客舟。二陵松柏逼淸秋。江山欝欝浮佳氣。極目斜陽立遠洲。</text>
<title>龍門山出</title>,<text>笑拍琴樽客滿舟。龍門秀色望中秋。求田宿計何時了。日暮徘徊杜若洲。</text>
<title>過牛灣閔掌令故宅</title>,<text>柴荊暯色滿維舟。回首樊川草樹秋。憂世林宗時入郭。先生本意卧滄洲。</text>
<title>大灘</title>,<text>行人相戒大灘舟。怒石奔濤接素秋。過盡憂愁方一笑。輕篷安穩到前洲。</text>
<title>斗尾</title>,<text>斗尾頻逢賈客舟。西風颯颯萬帆秋。應知京郭無多遠。三角晴光落晩洲。</text>
<title>陪家大人舟上忠州。敬次下示韻。</title>,<text>齊牽百丈上遙灘。舵閣幽幽几簟安。露冷虫聲時動荻。風輕鴟尾不驚瀾。沙中釃酒勞群力。篷底題詩愧獨閑。最喜龍門非世態。風霜不變舊孱顔。</text>
<title>舟中和洪弟錫爾 啓億 韻</title>,<text>幾載銅章管上游。慣將琴鶴泛中流。漁翁篛笠如吾友。居士亭臺認某洲。壁色蕭踈楓葉曉。鴻聲淅瀝稻花秋。求田問舍平生計。到處征篷爲少留。</text>
<title>舟過驪州。示同舟諸君。用訥齋忠州南樓韻。</title>,<text>百里黃驪三日過。浮家趣事問如何。江山應接多文簿。鷗鷺親依當綺羅。愛士豈無文擧酒。戀君時和子瞻歌。板輿溫凊如吾室。行色眞堪向客誇。</text>
<title>又和洪弟韻</title>,<text>坐閱千峯色。紆回只一江。宿雲蒙遠渚。寒雨入踈牎。葦薄難藏鴈。村孤不吠狵。褰篷聊騁目。未覺倒深缸。</text>
<title>舟曉</title>,<text>烟霏初散已晨星。客子開篷睡欲醒。江氣微茫孤嶼白。松聲淅瀝二陵靑。汀鴻寒早多哀響。野鶴秋荒半瘦形。高枕舵樓堪一醉。誰知太守忌沉冥。</text>
<title>承召日偶成。次輔兒韻。</title>,<text>下邑承恩召。微才値聖明。彷徨違素計。遅暯困虗名。絶壁知松性。滄波見鳥情。終須句漏令。芝朮養殘生。</text>
<title>贈宗人子絳老</title>,<text>吾宗多好士。後出乃如汝。瞳眉如畫出。發口皆新語。携詩送我行。別意滿江渚。蕭蕭木葉墜。淅淅霜鴻去。我非李元禮。安得慈明御。</text>
<title>板橋店舍。遇平一學士寫贈。</title>,<text>憂虞恒在動。事業不離經。多少商量意。寒燈半壁靑。</text>
<title>白鶴</title>,<text>白鶴高飛去。江山秋色長。丈夫年五十。須是識行藏。</text>
<title>住茅江村舍。陳章待批。臨歸題壁謝主翁。</title>,<text>江村七日寄炊烟。來是蕭然去澹然。可笑忠州愚太守。囊中長乏買山錢。</text>
<title>入侍宣政殿罷退。次三宰權公感懷長律。</title>,<text>拓舊躋新禮並行。宮功纔訖幀摹成。龍章爛燁帷紗靚。日表昭回壁扆明。生國昔曾歌至化。見堯今自激微誠。從玆四聖同芬苾。盛烈追惟感涕橫。</text>
<title>書贈黃州趙生聖揆</title>,<text>雪笋氷魚偶二人。至誠元不必通神。耕田養老尋常事。安處方知孝子眞。</text>
<title>銀臺直中。同左副金令公士迪賦。</title>,<text>宮漏遅遅畫閣陰。海棠庭畔下幽禽。文書捲盡乘凉卧。依舊江湖自在心。</text>
<title>又和士迪</title>,<text>五雲高處宿三宵。啓事題封上紫霄。強喜黃鸝亦好語。盡情啼向禁林朝。</text>
<title>奉和聖製親祀眞宮感懷韻 御筆賜紙墨</title>,<text>八彩重瞻宣政後。天中圭幣辟王親。須知會聖千官頌。不及奎章一字新。</text>
<title>有人携酒來訪。共和杜韻。</title>,<text>市陌能携酒。風流自大家。雲晴深柳色。林晩落楡花。古道憐羊逕。幽期負鴈沙。憑君聊託意。努力惜年華。</text>
<title>初夏李弟光甫 垙 見過。拈韻同賦。</title>,<text>無容苔蹊只自斜。終南山北是吾家。庭前手種威靈草。直到三年未作花。</text>
<title>夏日與諸友同賦</title>,<text>風淸門柳見人稀。對酒林中霽晩暉。稚竹纔堪幽鳥把。新泉欲暎遠雲飛。經旬深巷休珂馬。垂老眞襟與褐衣。畫壁許生強解意。何年坐我白鷗磯。</text>
<title>又賦</title>,<text>羹葵飯麥憶山居。正是流鶯五月初。半世行藏心自了。一身康濟計何踈。家貧不畜朝天馬。親老時裁乞郡書。爲向同袍聊寫意。小齋終日接華裾。</text>
<title>疊前韻</title>,<text>六尺平牀自起居。語鶯游蝶午風初。貧除冗雜身無累。懶廢寒暄世亦踈。桐雨警心如古磬。竹風破睡當新書。苦炎正億雙溪水。安得飛湍濺素裾。</text>
<title>醉和李太僕止仲 瀞</title>,<text>烟翠千家自滿簾。前宵微雨也廉纖。知君自有追風馬。期我華亭醉碧帘。</text>
<title>寄題徐侍郞虞卿林亭。用主人韻。</title>,<text>老去田園寄意深。休官三月卧雲岑。驢兒不慣朝天路。鷰子應知過夏心。酒爲憂時聊細酌。詩緣留客且長吟。他年莫忘分山約。余亦風塵倦笏簪。</text>
<title>携舍弟北亭避暑。朱君 烱質，兪生從。得溪字。</title>,<text>秀木千章翠色齊。北營亭子禁城西。踈蹤不合窺靑瑣。衰鬢猶堪照碧溪。細草川原多牧馬。淡雲墟落欲鳴鷄。故人詩社空相望。酌後新篇懶更題。</text>
<title>又以洞陰風珮。分韻得風字。</title>,<text>輕衫晩拂薜蘿風。數客靑藜石逕同。却記去年題句處。半池微雨藕花紅。</text>
<title>次兪生洞字</title>,<text>欲歸一遠眺。夕景曖幽洞。黃鳥更數聲。馬首雙槐擁。但恨蒼苔逕。不見白衲送。</text>
<title>次朱君陰字</title>,<text>倚檻微凉進。高雲散客襟。淸泠御溝逼。䓗欝帝壇深。藕葉收殘雨。松花落遠陰。黃鸝正好語。吾屬且停吟。</text>
<title>次樂哉珮字</title>,<text>淸溪濯我足。幽洞鳴我珮。池荒亂綠交。林晩殘紅退。僮眠馬自放。原草細如靄。人生非禽獸。何必戀群隊。</text>
<title>承命攝祀穆陵</title>,<text>原廟恭王事。高穹列宿晴。燒香仙寢肅。展祝御緘明。雲木深同色。霜甎靜有聲。于何知陟降。誠意藹方生。</text>
<title>次金節卿 履廸 詠雲</title>,<text>吾閑爾倦偶奇游。不敢相期到白頭。湘水女蘿堪卧矣。蜀天衣狗亦知不。氛開衡嶽微誠徹。爛入虞歌古道悠。秪恐終成霖雨去。山人無力與遅留。</text>
<title>敬和家大人七夕漫題韻</title>,<text>桐飄金井斗旋杓。七夕凉霏灑木梢。婉㜻宮嬉餘綵線。荒唐仙會指銀橋。低頭乞巧憐吾老。曬腹無書任客嘲。誰遣瑤桃頒此日。人間駐得鬢華凋。</text>
<title>中元集隣里諸君。侍飮踈慵堂。敬次家大人下示韻。</title>,<text>乍逢踈雨散煩炎。蟬語槐凉興不堪。爭送酒錢存故俗。且携棋局續淸談。雲箋色色來高詠。風竹聲聲灑半酣。自信寸心忠敬在。從游鄕黨或無慚。</text>
<title>廣文家邀節卿飮酒</title>,<text>主人留客關柴門。星斗橫天露葉翻。不有楓溪那得醉。自無月谷欲忘言。百年短髮羞簪笏。萬事高歌拍酒樽。莫恠病夫能大酌。愛君被服典刑存。</text>
<title>余自象山乞暇走洛。道新溪縣。登淸心亭。縣盖高祖贊成公遺愛之鄕。而曾王考文憲公所述亭記至今揭在壁間。莊誦三復。不禁愴涕。謹次仙源韻以識之。</title>,<text>吾祖鳴琴地。孤亭宛水湄。溪雲生倚檻。山翠逼褰帷。遺愛殘氓在。重修古跡奇。傷心天啓字。沾涕睠城池。</text>
<title>贈學輪上人</title>,<text>萬壑松杉一院陰。竹爐蠅拂坐深深。象山羅綺君休詑。難擺高僧入定心。</text>
<title>拜先墓退而泣書 辛未</title>,<text>澹日斷雲低遠岑。孤兒血淚灑春林。歸依桑梓殘生計。再拜丘原矢此心。</text>
<title>鍾巖後園看花。文遠適至。</title>,<text>新晴白日動遙岑。細靄輕風欲滿林。借宅乍能成隱計。無田長自說歸心。經旬謝客身全懶。垂老看花意更深。知子也應高士態。醉騎黃犢遠來尋。</text>
<title>與拙翁携酒至岳麓寺拈韻 拙翁文遠自號</title>,<text>偶携名酒屬新晴。趣事相仍逐意成。可獨北崖看石色。却來西嶽聽松聲。巖淙滴滴雪初盡。澗葉菲菲春自生。最愛溪流長在耳。不隨車馬走東城。</text>
<title>庶從叔漢朝達甫來訪。對飮淸泠閣。呼韻同賦。</title>,<text>澗籟泠泠客上樓。林花初綻鳥聲幽。山家白日長如許。放馬南臯且少留。</text>
<title>達甫寄詩來。對使和送。追記昨別惆悵之懷。</title>,<text>豈少前期更十宵。山村乍別覺參寥。微曛花氣從風暖。高枕鷄聲與日遙。獨把殘醅凭石閣。遠看歸馬度溪橋。優游自作經旬計。有興重來莫待招。</text>
<title>同諸子登駱峯</title>,<text>據石憐苔綠。臨流愛日華。逶迤千澮柳。寂歷幾村花。鳳去詩翁宅。鴉啼公子家。平生歌曲在。隨意葛巾斜。</text>
<title>穎尾亭同諸子賦</title>,<text>洞裏春晴曖晩暉。林深幽鳥亦忘飛。詩慳落筆聊觀射。酒耻空甁且典衣。耳慣松風忘水遠。步緣鹿跡覺村稀。平生不負求田計。今日吾從穎尾歸。</text>
<title>吳文卿邀余小飮。與諸子同賦。</title>,<text>遙山含霽色。琴几受春暉。園靜松忘老。林暄鳥惜飛。孤吟頻遶檻。萬事一霑衣。尙憶東巖下。書燈暎紙幃。</text>
<title>安邊守來與飮酒。拈韻同賦。</title>,<text>踈襟癯骨各忘年。樽酒重逢白露天。舊步花甎雲未歇。幽期蓬島月常懸。籠寒病鶴知秋氣。路熟歸鴉帶暯烟。京洛朋遊元落落。不堪舒也又寧邊。</text>
<title>簡寄吳敬父北關謫行</title>,<text>昨日今日東門道。風雨蕭蕭送遠客。遠客各自南北去。羸馬獨歸山日夕。</text>
<title>成進士 範朝 輓</title>,<text>江岸柴扉白日前。黃花無酒也悠然。壁間字字淸眞語。君已銘君杜曲阡。</text>
<title>晨起觀梅。一花已開喜吟。</title>,<text>拭目驚孤艶。南枝着處尊。分香熏古易。通影瀉淸樽。耿介袁生雪。玄幽揚子言。將何助高潔。竹露爲澆根。</text>
<title>金剛伯 履健 携酒來餉。正欲邀稚明。而稚明自至。醉後同賦。</title>,<text>柴荊踈復整。夕景遙山來。雪落松姿老。天淸鶴路開。難孤惠好意。重擧舊停杯。可蹋新晴月。驢僮莫漫催。</text>
<title>金剛伯 履健 携酒來餉。正欲邀稚明。而稚明自至。醉後同賦。 其二</title>,<text>折簡欲相請。頎然君自來。心期百年是。天地一陽開。浩蕩入山興。支離憂國杯。忘言吾已醉。又被梅花催。</text>
<title>金剛伯 履健 携酒來餉。正欲邀稚明。而稚明自至。醉後同賦。 其三</title>,<text>稍覺屛圍暖。衰顔酒上來。月應中夜好。梅亦七分開。莞爾推孤枕。陶然又一杯。淸襟不受累。詩句君休催。</text>
<title>鄭都憲陽來 亨復 置酒相邀。季章亦至。醉後又次前韻。</title>,<text>柴荊谷口宅。下馬南山來。枯柳和烟立。幽蹊掃雪開。憂時一灑淚。愛客不停杯。自有孤寒性。何傷鬢髮催。</text>
<title>觀竹感吟</title>,<text>返景輝輝覆雪籬。數叢瀟灑尙風姿。孤根暖得桑楡力。泣把寒枝和舊詩。</text>
<title>尹使君敬以宅。同金君弼 相奭，季章，景平，稚明飮酒。疊前韻。</title>,<text>霽景宜淸眺。相邀南郭來。盆松連鶴老。床帙向山開。序齒初分席。忘形各盡杯。行藏元信道。休惜鬢華催。</text>
<title>稚明宅。與季章，李原明 宜哲 小集。金剛伯携美酒珍肴亦至。取醉至暯。席上留韻不賦。後用傳筒故事。</title>,<text>書籤藥裹小軒淸。歲晏朋期取次成。雪皎簷暉通霽色。風殘宮漏遞寒聲。深杯互把傳心酒。慢火新烹悅口羹。醉後不須留翰墨。文章終愧近浮名。</text>
<title>孝純嬪輓詞</title>,<text>玉粹金貞合自然。成虧一理孰司權。晨鞶戒珮施衿日。晝燭哀纏上䯻年。寤寐九泉爲樂地。攀依三殿作慈天。溫裀煨栗無方養。只得殫誠纊息前。</text>
<title>孝純嬪輓詞 其二</title>,<text>聖舅稱賢錫號初。女中曾閔播芳譽。傷心歲月怡怡在。過目芬華澹澹如。隻字何曾私梱外。一餐端爲敬君餘。揄揚內美須良史。彤筆他年夢不虗。</text>
<title>孝純嬪輓詞 其三</title>,<text>雙封玄室對崔嵬。素仗紛蕤逝不回。燕寢跡空晨夕覲。龍袍淚激戊申哀。謚標孝字攀春邸。誌用奎章賁夜臺。同月下從諧宿願。每年香祝隔辰來。</text>
<title>尹景孺宅。偕稚明，原明飮酒。得寒字同賦。</title>,<text>暯年微見讀書力。閱世滋多心更寬。吾道常於淡中見。願言相贈以歲寒。</text>
<title>尹景孺宅。偕稚明，原明飮酒。得寒字同賦。 其二</title>,<text>莫說崎嶇當世事。使人襟袍不能寬。平生廣廈千間意。卷向桑楡好避寒。</text>
<title>尹景孺宅。偕稚明，原明飮酒。得寒字同賦。 其三</title>,<text>吾黨李子不同席。醉中相憶意難寬。何由喚來令把筆。賦得松梢一鶴寒。</text>
<title>送稚明令公按節湖西 壬申</title>,<text>見說朝廷法度新。安危須仗翰屛臣。綢繆何止了三事。爬櫛不宜遺一民。攬轡淸風懷漢士。贈鞭奇策媿秦人。朋樽孤負前宵月。別意垂垂驛柳春。</text>
<title>景孺惠花牋十數幅。題其二幅爲謝。</title>,<text>故人饒我揮毫地。一束雲牋潔更寬。黃菊紅蕖紛照眼。不知簾外春風寒。</text>
<title>景孺惠花牋十數幅。題其二幅爲謝。 其二</title>,<text>畫裏老翁猶有友。相逢相揖褐衣寬。一携釣竹一琴帒。夾澗柴扉秋樹寒。</text>
<title>懿昭世孫輓詞</title>,<text>䟽派璇潢正。隆名玉冊煌。靑丘磐石國。朱芾室家王。接曜前星後。依光北極傍。麟雎相應瑞。鸞鳳自雕章。在抱知堯舜。含飴樂姒姜。未言能辨字。隨指不迷方。孝愛形時見。聦明嘿處藏。瞻聆均拭聳。謳頌溢陵岡。若有其來意。胡然適去忙。笑咷俄頃變。苗秀古今傷。匣寶悽新故。笥衣委短長。宿溫留御膝。餘弄僾慈牀。謚法應垂永。廞儀不用殤。悠悠辭玉闕。緲緲陟雲鄕。仙仗悲初路。宮僚宛舊行。群工今日望。觀理聖躬康。</text>
<title>兪子恭輓</title>,<text>豈少詩書學。而難君子儒。高明存道體。忠諒足身模。玩易元知命。銘堂亦砭愚。悵望三秀色。天地一長吁。</text>
<title>兪子恭輓 其二</title>,<text>昭曠傳師學。心靈炯獨殊。硏經窮妙訣。憂世欝奇謨。事到恢游刃。文成耻畫蘆。生材竟何意。黃馘揔頑夫。</text>
<title>兪子恭輓 其三</title>,<text>純荇觀家政。存亡一友于。蘋蘩贍嫠嫂。詩禮立冲孤。百口均榮悴。三家徹有無。今歸不愧色。泉下續怡愉。</text>
<title>兪子恭輓 其四</title>,<text>薄俗希知德。卑官局遠圖。諸曹幾折帽。下邑遞分符。綜櫛淸流瘼。呴濡起衆枯。生平經濟術。強使一邦蘇。</text>
<title>兪子恭輓 其五</title>,<text>垂老懷初服。誅茅選勝區。優游聊冕紱。歸宿是江湖。塵刦須臾幻。滄波日夕徂。分山空舊券。萬事泣黃壚。</text>
<title>兪子恭輓 其六</title>,<text>病枕曾相問。披衣坐不扶。善言悲啓手。眞樂誦風雩。攝氣淸明返。寧心造化俱。盈箱月朝句。多是眷朋徒。</text>
<title>兪子恭輓 其七</title>,<text>歎息朋情薄。膚毛且爾吾。簦車申夙契。鐘漏戒冥趨。我已秋風矣。公今逝水乎。啣哀托楚些。一字九嗚呼。</text>
<title>李上舍士晦 明煥 宅賞牧丹。用范蜀公韻。</title>,<text>絶艶傾城國。流芳冠古今。天工裁㨾巧。霞彩染粧深。湘茝羞登珮。燕姝不直金。凭欄凝睇久。多愧壯夫心。</text>
<title>贈林生芝秀北歸</title>,<text>泉翁嘉汝錫名親。芝在林中秀色新。喬木有鶯淹客槖。高岡無鳳動歸輪。王湛說易非癡叔。區冊聞詩亦可人。努力加餐兼績學。好凭南鴈寄聲頻。</text>
<title>東郊路上遇光甫。占韻同賦。</title>,<text>都門騎馬曉蒼蒼。宿露漙漙草樹凉。出郭劇知塵事遠。耳邊常帶水聲長。</text>
<title>洗劒亭會東村北洞諸友。燕飮終夕。用放翁集韻同賦。</title>,<text>高筵歌嘯敞雲扃。水籟泠泠舞谷靈。古事勒文應有石。時憂洗劒尙名亭。詩聲寥朗歸遙瀑。酒氣玲瓏聳翠屛。塵郭十旬難此席。且停歸馬看昏星。</text>
<title>中元日。與太學諸生。講易于明倫堂。講罷觴酒數行。口占四韻示席上。</title>,<text>辟沼秋晴開講帷。終朝揖讓樂無疲。絃歌不是優游事。經濟終須淡泊姿。已喜周旋多吉士。若要陶鑄待明師。龍鍾慚負承筐意。鳴鹿呦呦廢舊詩。</text>
<title>次尹景平韻。送全貟外 永壽 罷官北歸。</title>,<text>傷時憂道語還陳。斗酒狂歌意却眞。憐爾萍蹤宜落魄。慣尋窮巷閉門人。</text>
<title>和協翁主輓詞 癸酉</title>,<text>沁園花樹日芳菲。帝子雲中樂未歸。瑤鏡自懸鸞不舞。玉簫無響鳳休飛。宮娥忍淚收華珮。夫族迎魂哭素幃。耐說六龍臨第日。秪今行路亦沾衣。</text>
<title>尹判决事 潝 輓</title>,<text>榮辱難驚笑傲年。優游聊得惠夷天。衣冠偪側靑雲際。刀筆縱橫白髮前。樂土氓歌棠茇愛。窮途人泣麥舟憐。溟南尺素平生在。豪士眞襟字字傳。</text>
<title>追題趙學士益章 重晦 燕行別帖</title>,<text>衰懶年來罷苦吟。燕詩况復易傷心。河淸定是何年事。遅子西歸贈好音。</text>
<title>南漢將臺。奉和留守李公 箕鎭 韻。</title>,<text>風濶城笳發。山川馬首來。安危當一面。經理仗群才。疊棧星磨聳。華譙月抱迴。乾坤餘慷慨。落日照裵徊。</text>
<title>東湖舟中。與景平飮酒。</title>,<text>倚棹淸風裏。江醪屢上巵。放歌沙鳥起。岸幘渚花垂。簪笏吾眞懶。漁樵子不癡。優游聊永夕。城郭得歸遅。</text>
<title>東湖舟中。與景平飮酒。 東湖舟中和德哉韻[景平]</title>,<text>細草延風纜。輕雲度酒巵。林長花寂歷。烟重柳低垂。詩興隨年减。山情到死癡。相逢恐相別。直欲上灘遅。</text>
<title>南隣芳樹</title>,<text>芳樹知時節。春風自發花。朝暾明似雪。夕景曖成霞。拾翠珠簪落。穿紅錦韉斜。小車芳草外。閑眺意方遐。</text>
<title>扈駕北壇。祈雨也。途上有吟。</title>,<text>步輦逶迤出北城。風雲浩蕩引龍旌。應知歸路欣欣色。洗劒亭前聽雨聲。</text>
<title>楓溪太古亭。與東村北里諸友小集。</title>,<text>知是忠臣廟。千年水石淸。停車白嶽色。解帶碧松聲。鬢髮相看老。壺樽未了情。玆遊堪自詑。繞席半書生。</text>
<title>中元日鐘巖。同諸子小集。</title>,<text>風塵吾已倦。魚鳥欲同群。酒氣橫靑壁。詩聲出白雲。澗霏晴更滴。林籟暝相聞。穎尾蒼茫外。歸輿倚半曛。</text>
<title>敬口堂夜飮</title>,<text>騎驢有客問吾廬。還是鐘巖一笑餘。暮歲難忘惟酒友。半生未了尙儒書。行杯河影含星動。欹枕槐陰落雨踈。後會正須秋水退。好撑孤艇獵江魚。</text>
<title>將赴成都。拜掃先壠。次庶再從弟有曾韻。</title>,<text>孤生遇喜却生悲。桑梓秋淸露葉垂。丘壠歸依違宿計。年年空和柏堂詩。</text>
<title>宿雲水菴。次庶再從弟有衡韻。</title>,<text>始覺歸田好。今宵枕簟淸。秋風楡筴落。曉露菊花生。卧起三峯色。朝昏一水聲。平生鹿門計。與爾說分明。</text>
<title>書簡尾謝孺文惠綿紙彩管</title>,<text>綿楮開包若展紗。彤毫發甲欲生花。可堪裁剪添詩軸。何止摩挲侈硯家。</text>
<title>上元東湖蹋氷 甲戌</title>,<text>柴荊高下一蒼烟。倚杖江臯霽遠天。暝色人歸迎月後。春聲魚躍蹋氷前。枯碁未足陶閑夜。小酒猶堪醉儉年。未判休官長問舍。空言料理也淸緣。</text>
<title>鐘巖遇黃大卿。次月谷韻。</title>,<text>負策林坰晩。環池數柳靑。逃名餘白髮。懷古有玄亭。仙洞春長在。雲臺睡未醒。挽衣須痛飮。世事欲沉冥。</text>
<title>次公弼與東社諸君會飮東駱韻</title>,<text>病孤東嶽飮。佳句漫相聞。棕策穿溪遠。苔茵逐樹分。笙歌淸泮日。珂馬禁城雲。莫學襄陽子。迷花不事君。</text>
<title>謝諸友携酒來餉</title>,<text>透得名關或近仙。谷蘭幽馥襲高筵。新蕪馬齕松風地。芳藻魚搖穀雨天。久把局棋消永晝。且欣樽酒醉荒年。東村舊俗吾猶記。燈夕淸遊尙可圓。</text>
<title>送曹生遊妙香山</title>,<text>香山秀色夢中奇。正値南風送客時。雲白天靑簾閣外。支頤終日看吾詩。</text>
<title>東社諸友夜訪口占</title>,<text>笑語驚孤卧。初燈客上樓。烟柯連鳥暝。月檻帶蟬幽。鐘遠知淸夜。河高逼小秋。兒曺太喜事。云貰獵魚舟。</text>
<title>東里諸君。日夜爲摴蒱戱。頗缺詩課。戱吟一首。示節卿宋季振 宜孫。</title>,<text>村深事簡慣招邀。不厭衝泥况霽霄。眞率杯盤人自有。聯翩筇屧室非遙。蘧然蝶也方梧几。嘒彼蜩斯亦柳條。聞說詩塲兼牧戱。金三宋百入童謠。</text>
<title>戱次節卿</title>,<text>酒罷高樓耿一燈。起看庭樹露華凝。吟蛩只說林中樂。不識笙歌在上層。</text>
<title>醉次東社諸君韻</title>,<text>志士淸秋造次逢。一園松翠對癯容。閑中拈帙籤難整。醉後題詩墨未濃。有酒敢忘憂北闕。無錢空說買東峯。莫嘲學士肩輿重。老子平生有短筇。</text>
<title>節卿將還楓溪。對閈詩酒之樂。翻成別愁矣。聊和其韻。以抒悵懷。</title>,<text>賴爾淸襟散積炎。小軒相望日鉤簾。來非折簡惟招手。去爲爭棋或挽髯。酒態不巾仍不襪。歌聲能放又能纖。淸遊未竟歸心促。一樹殘蟬別意添。</text>
<title>與節卿夜飮次其韻 乙亥</title>,<text>急雨初回雀啄庭。岸巾林籟入幽聽。歌翻桂樹身將隱。琴度峩洋指屢停。黃卷自堪支晩計。金丹那得幻衰形。稍看東嶺生新月。秪怕微風酒易醒。</text>
<title>將北營避暑者過節卿。留飮至夕。呼韻各賦。</title>,<text>囊錢吾欲買村南。爲爾誅茅號醉菴。漸覺暮年難好友。莫敎佳事墮空談。棋圍古檻槐霏落。琴瀉新泉竹籟參。試看燭前踈鬢色。不禁霜氣十分酣。</text>
<title>梅盆爲壞墻仍破。而長枝宛然故在。更覺淸絶。次剛伯見寄韻解嘲。</title>,<text>涪翁心法爾能持。刦後容顔勝昔時。剗却附査還古格。芟來冗葉出長枝。巖墻不戒元踈性。薪火相傳秪澹姿。物理靜觀眞自得。寧敎俗客更何誰。</text>
<title>藕谷精舍。呼韻共賦。是日七月初吉。</title>,<text>淸雲留客卧高樓。霽色終南翠不收。酒似去年仍過夏。詩成今日爲悲秋。艱危漸覺朝衣倦。懶散惟知野屧幽。堪笑竹翁眞耐老。山游纔罷又江遊。</text>
<title>和節卿見寄。記昨宵遊事。</title>,<text>相看一笑已。小禮省將迎。村日衣裳懶。槐風几簟淸。露淘知客性。霜鬢愧人情。歸袂兼山月。寥寥也幾更。</text>
<title>醉贈竹老拙翁 節卿自號竹醉</title>,<text>秋風一夕酒生濤。短褐長歌老更豪。試看松梢孤鶴立。松高方得鶴身高。</text>
<title>余苦秋來少睡。縛籠養鷄。結搆拙朴。剛伯有詩戱之。用其韻解嘲。</title>,<text>弊籠曾不羡雕籠。棲息三雌九子同。編用宿茅深蔽雨。撑將枯竹嫋因風。鳩癡頗訝營巢智。猫黠虗䂓刦寨功。最愛書牎殘月曉。泠泠孤奏下晴空。</text>
<title>竹老見過</title>,<text>不覺微霜昨夜過。數枝黃菊着花多。極知萬事無圓滿。把酒其如巷不歌。</text>
<title>重陽同北洞諸友小飮</title>,<text>未用登高各整冠。秋風霜鬢好相看。園深翠柏應忘老。籬靜黃花不受寒。世味漸隨蜩翼薄。鄕心初劈蟹臍團。平生自有同車好。分占江湖十畒寬。</text>
<title>席罷孤坐。星月已滿牎矣。奉簡北洞諸友。</title>,<text>客散仍遙夜。孤懷誰與言。歸鞍元一巷。寒菊似空村。星月渾詩意。衣巾尙酒痕。心知有喜事。燈燭着花繁。</text>
<title>嶽下諸君子。忽寄長篇詩一大軸。皆用狂字爲韻。或稱吟狂或稱醉狂。無一言非狂。甚矣狂奴故態。老而不衰也。覽之絶倒。答以一絶。</title>,<text>有詩猶可號吟狂。無酒那能作醉狂。擧世諱狂狂自在。此翁狂態豈眞狂。</text>
<title>重陽日。公弼以公事在泮村。與齋儒辛上舍 錫奎 小酌有詩。追和其韻。</title>,<text>烏帽何須落。絃歌辟沼村。淸雲笏外峀。寒菊雨中樽。家計依三畒。時憂息萬言。老夫元少睡。晴月又深軒。</text>
<title>送尹季章歸湖中</title>,<text>竹葉旣無分。菊花空暎扉。那堪風雨夕。又送故人歸。</text>
<title>副使黃侍郞大卿別席得餘字</title>,<text>征衫墜露鴈聲餘。天濶三韓使者車。不是秋風挑別恨。隰苓遺曲自沾裾。</text>
<title>送人赴燕京</title>,<text>西灣一路舊朝天。堞壘蕭條二百年。萬古長懸華表月。夢隨遼鶴共翩翩。</text>
<title>感夢</title>,<text>常時千萬思。面目終不眞。偶然一枕夢。却是平生人。</text>
<title>兒孫</title>,<text>兒孫騎驢兒。昂然好風骨。肎學陶家子。但索梨與栗。</text>
<title>節卿有詩。對使和寄。</title>,<text>小園植杖渾無客。雪立寒松亦瘦形。屛却壺尊方省事。筭來朋侶尙關情。依林老鶴聞孤詠。照壁新梅笑獨醒。東社佳期應早晩。題詩先與竹翁評。</text>
<title>金副學士舒携酒來飮。至夜方散。翌曉寄二詩求和。</title>,<text>雪裏亭亭馬。燈前冉冉杯。知君有好意。蓬戶許相開。</text>
<title>金副學士舒携酒來飮。至夜方散。翌曉寄二詩求和。 其二</title>,<text>莫言來日事。且盡今年杯。唐突南山色。蒼然入酒來。</text>
<title>士舒疊前韻二首寄來。又和之。</title>,<text>吾衰欲省事。未害屛樽杯。簾閣翛然坐。南枝照眼開。</text>
<title>士舒疊前韻二首寄來。又和之。 其二</title>,<text>寒梅開未了。臈酒又餘杯。明日猶堪醉。須君卜夜來。</text>
<title>與拙翁夜飮拈韻</title>,<text>古篆香殘雪擁扉。夜寒林杪宿禽飛。多生緣業餘塵硯。垂老心期半布衣。世事熟看無一可。古人不作與誰歸。浮名自累君應笑。吾亦憐君識者稀。</text>
<title>踈慵堂閣夜得村字</title>,<text>上林延遠翠。喬木識吾村。鷄犬渾閒趣。詩書是雅言。春風來拈筆。歲色入傾樽。飮水應吾分。一瓢貧亦存。</text>
<title>見竹翁舊梅感吟 丙子</title>,<text>麴生一去竹翁隨。何處春風趁好期。惟有殘梅對舊客。十行淸淚灑寒枝。</text>
<title>魚正郞莘老 有任 輓</title>,<text>鄕黨咸推孝友純。溫溫聲氣亦堪親。秪應孤瘦妨長筭。天意何曾薄此人。</text>
<title>魚正郞莘老 有任 輓 其二</title>,<text>蓽扃瀟灑竈烟寒。滿目塵編是讀殘。誰道平生三禮賦。功名纔博一郞官。</text>
<title>魚正郞莘老 有任 輓 其三</title>,<text>夜寒誰撫伯康衣。夢裏癯容覺却非。老淚百行收不得。後來何忍便先歸。</text>
<title>魚正郞莘老 有任 輓 其四</title>,<text>自有雙珠也席珍。妙齡華藻已超倫。堪悲病枕諄諄誡。只語詩書不語貧。</text>
<title>魚正郞莘老 有任 輓 其五</title>,<text>生同一甲隱同壺。竹馬交情到老殊。萬事駸駸成曩昔。悲歡閱盡覺身孤。</text>
<title>竹翁輓歌</title>,<text>世人愛官君愛詩。世人愛錢君愛酒。百態色中獨心期。得不坎坷到白首。世不知君君自奇。知君獨有䨓淵叟。此叟解吟詩。不遇酒友不揮毫。此叟解飮酒。不遇詩朋不持螯。歲暮得君喜欲狂。詩學月谷酒更豪。東山北麓饒水石。提携數子亦同袍。行籌刻燭君爲政。氣酣咳唾驚兒曺。自喜天公容放達。誰知化兒妬風騷。月正元日酒星亡。君隨酒星去翩翩。君不來空相望。雲在靑山月在天。此叟從此不開門。山中天上獨娟娟。今年花發似去年。春風無力及重泉。寄言磵老莫過哀。樂盡悲來理則然。更向何處笑開口。逝者不知生可憐。</text>
<title>庭中有嘉樹</title>,<text>庭中有嘉樹。朱萼靚不繁。淸風披靑條。馨香聞我軒。簡澹可人心。似與高人言。佳境偶相遭。一過竟難諼。</text>
<title>騎省口占</title>,<text>秋聲苑色一蕭森。欄角烏紗倚晩陰。秪爲潘生非達士。二毛何得撼踈襟。</text>
<title>和陶靖節飮酒 二十首○丁丑</title>,<text>行也或使之。止也或尼之。使尼雖在人。行止惟我時。甞奉君子敎。寤言恒在玆。懷祿諒非情。見幾或餘疑。惟能不竢日。歸袂誰當持。</text>
<title>和陶靖節飮酒 二十首○丁丑 其二</title>,<text>少年頗放曠。投簪入名山。山中逢隱士。携手托好言。謬被浮名累。淹留及暮年。丹砂火幾轉。消息邈不傳。</text>
<title>和陶靖節飮酒 二十首○丁丑 其三</title>,<text>中歲謝交游。數士獨嬰情。所好在心期。豈復徇其名。同袍不同老。誰與樂此生。篋中七哀篇。欲題心自驚。顧影獨悲辛。頭白將何成。</text>
<title>和陶靖節飮酒 二十首○丁丑 其四</title>,<text>蒼鷹初脫鞲。意欲摩天飛。矯首俯平原。狐兎聲鳴悲。荊榛莽蒼蒼。窟宅相因依。徘徊不能擊。斂翅却還歸。鳳鳥不可見。大道一何衰。秋風空崢嶸。悵望心事違。</text>
<title>和陶靖節飮酒 二十首○丁丑 其五</title>,<text>世衰大道隱。衆口何啾喧。是非逐勢成。憎愛緣情偏。誣玉以爲石。指丘強名山。澆薄自成俗。淳風不復還。所以見幾士。緘舌欲無言。</text>
<title>和陶靖節飮酒 二十首○丁丑 其六</title>,<text>遼哉風議熄。求合不求是。態色苟相悅。信口生譽毁。正理在天下。嗟爾亦徒爾。麤葛經千杼。終不成文綺。</text>
<title>和陶靖節飮酒 二十首○丁丑 其七</title>,<text>憶昨至治世。明揚必儁英。天壤勢固懸。沕穆却通情。沛然會群精。發號萬耳傾。世卑斯道微。高岡鳳不鳴。垂老諒無爲。所期在後生。</text>
<title>和陶靖節飮酒 二十首○丁丑 其八</title>,<text>北山有嘉樹。挺直干雲姿。紫芝産其根。黃鵠巢其枝。巧匠斲爲器。雕鏤一何奇。諒爲人愛玩。將乃伐性爲。所以葆眞士。息影謝馽覊。</text>
<title>和陶靖節飮酒 二十首○丁丑 其九</title>,<text>維木始晦根。芳華俟時開。維士貴藏德。窮達不入懷。如何讀書人。而反與道乖。褰裳涉榛徑。迷行忘故棲。瞻望靑雲客。拊身嘆雲泥。不知彼亦憂。求足常寡諧。簞豆一動色。性靈詎弗迷。周道直如矢。弭節願言廻。</text>
<title>和陶靖節飮酒 二十首○丁丑 其十</title>,<text>秣馬成歡村。行丐滿道隅。年饑去鄕里。流離長在道。乞食行旅間。鞭箠時見驅。見此心惻怛。吾豈愛吾餘。一飯恐不周。反側未安居。</text>
<title>和陶靖節飮酒 二十首○丁丑 其十一</title>,<text>皤皤彼田叟。未必能達道。擁腫如枯木。深山自得老。無得不患失。忘榮寧怨槁。超然名利外。惟知稼穡好。耒耜倚墻壁。傳子以爲寶。未見眞達士。是亦吾師表。</text>
<title>和陶靖節飮酒 二十首○丁丑 其十二</title>,<text>先王有法度。損益乃隨時。誰將關石舊。紛更蔽單辭。金甌本無缺。削弱實自玆。剜肉以醫瘡。令出民始疑。游談取功名。嗟我彼誰欺。願得識務士。爲王一定之。</text>
<title>和陶靖節飮酒 二十首○丁丑 其十三</title>,<text>市人日中集。擾擾非一境。同游酒人群。誰復辨醉醒。供世愧不才。雲林空引領。明時常結戀。未敢卧淸潁。平生寡戚欣。於玆獨怲怲。</text>
<title>和陶靖節飮酒 二十首○丁丑 其十四</title>,<text>負策步平原。草木知春至。曼倩祿猶隱。次公狂非醉。周雅與楚騷。高詠無第次。莫歎知我希。始覺此身貴。酌泉用自潔。願言味無味。</text>
<title>和陶靖節飮酒 二十首○丁丑 其十五</title>,<text>我行峽口村。榛梗迷井宅。一老守環堵。積雪無行跡。傾家還公負。餘筭未滿百。持此及春耕。請俟烏頭白。盜賊獨非民。諒由死不惜。</text>
<title>和陶靖節飮酒 二十首○丁丑 其十六</title>,<text>腐儒不曉事。白首守殘經。圓枘而方鑿。百爲無一成。性質自生初。焉能逐時更。簪組雖嬰躬。豈曰揚明庭。風雨晦中宵。塒鷄不廢鳴。吾道豈非歟。感此欝衷情。</text>
<title>和陶靖節飮酒 二十首○丁丑 其十七</title>,<text>言語敎固淺。百里不同風。忠信行維遠。四海比室中。斯義孰不聞。識者乃能通。古來知言士。吾見陳仲弓。</text>
<title>和陶靖節飮酒 二十首○丁丑 其十八</title>,<text>明珠在海底。漁者無心得。希珍諒所韞。剖腹寧非惑。君子豈無求。道在求已塞。顔生樂陋巷。季氏富魯國。於玆昧取舍。已矣余當嘿。</text>
<title>和陶靖節飮酒 二十首○丁丑 其十九</title>,<text>君子有素位。憂道不憂仕。一進有三揖。所貴在遜己。世人誇疾足。知得不知耻。擧笏揖父兄。嘻笑傲鄕里。滔滔彼江漢。實維南國紀。流波不奪倫。到深時復止。致遠誠有道。崇高安足恃。</text>
<title>和陶靖節飮酒 二十首○丁丑 其二十</title>,<text>憶昔木食世。于于見天眞。簠簋誠亦美。所懼在離淳。物理不長盛。聲明毋已新。乘除寔天爲。周餘乃有秦。火書又土儒。禮樂無遺塵。漢祖木強人。用心良亦勤。休戈躬魯祠。大意見得親。洙泗復開流。由帝指其津。嗟哉百世下。濟濟多衿巾。如何翼道功。不及溺冠人。</text>
<title>曬書</title>,<text>䨓老堂中萬卷書。託情元自學言初。如今病眼休看字。借與東風一卷舒。</text>
<title>江上早春</title>,<text>氷退江烟合。春還野色姸。悠然萬里意。醉上瀼頭船。</text>
<title>拜閔掌令墓</title>,<text>公不亡時國不空。名言猶在布韋中。請看爻象今何似。始信山林救世功。</text>
<title>貞聖王后輓詞</title>,<text>中順承乾體。文明自震來。天王家法正。京室婦儀該。貞度均夷險。陰功與化裁。宸章鋪盛美。終事極榮哀。</text>
<title>貞聖王后輓詞 其二</title>,<text>幾載羹墻慕。眞宮展敬頻。孝仍長樂寢。誠寓毓祥禋。珩珮承歡日。菲蔬泣諱辰。椒闈七耋養。歌頌在風人。</text>
<title>貞聖王后輓詞 其三</title>,<text>慈哲今明德。靑宮孝愛湛。蠶功佳婦相。經訓令孫參。可卜於千世。何殊則百男。天休方衮衮。胡遽促鷖驂。</text>
<title>貞聖王后輓詞 其四</title>,<text>三紀昇平樂。千官壽兩宮。籌添如北斗。琴御有南風。儷日黃裳煥。承天玉牒崇。笑咷俄頃幻。玄理渺難窮。</text>
<title>貞聖王后輓詞 其五</title>,<text>鮒隅惟聖卜。端爲邇軒橋。寢閴鷄聲曉。天淸蜃衛朝。來芳徵謚法。餘慕入風謠。陟降應無遠。晨昏倘孝昭。</text>
<title>慈聖仁元王后輓詞</title>,<text>百世寧王慕。兩朝文母陪。慈心通陟降。陰敎利栽培。化實窮閭洽。恩猶近戚裁。揚徽須聖筆。玄隧日星廻。</text>
<title>慈聖仁元王后輓詞 其二</title>,<text>安危有母恃。帷闥燕謨存。義理公千古。宗祊正一言。履尊心轉小。運嘿化無痕。永究儀刑在。先王不可諼。</text>
<title>慈聖仁元王后輓詞 其三</title>,<text>長樂舒遅日。重宸喜懼年。導和連壽域。斂福返慈天。麟頌三章叶。鴻名十冊宣。千秋世室享。長與二妃肩。</text>
<title>慈聖仁元王后輓詞 其四</title>,<text>璇陛祈天淚。中宵露共零。臣民眞不祿。廟社豈無靈。寢設猶晨凊。籩羞是夕馨。雨暘忻惕日。那復玉音聆。</text>
<title>慈聖仁元王后輓詞 其五</title>,<text>中梱成菆後。東朝奉諱初。蓂階凡幾葉。萱背奄新廬。萬壽虗秋酌。群哀擁月車。民憂猶末命。窮谷亦沾裾。</text>
<title>慈聖仁元王后輓詞 其六</title>,<text>宸慕纏風樹。哀哀葬聖丘。三封聯象設。一閤僾眞遊。仙珮蒼梧暯。宮簪素柰秋。凄凉永慕殿。未忍更回頭。</text>
<title>觀朱御史 烱質 畫眞。戱題二詩。朱君盖將携歸故林。</title>,<text>來自霜臺府裏趨。巖松溪月對淸癯。黃冠烏帽相看笑。動靜雖殊一是吾。</text>
<title>觀朱御史 烱質 畫眞。戱題二詩。朱君盖將携歸故林。 其二</title>,<text>秀鬣淸瞳氣色殊。龍眠筆下十分模。携歸試向阿娘戱。烈女如何有二夫。</text>
<title>題張生鳳翼三世旌閭帖</title>,<text>知是張公宅。遺墟草木光。一忠基孝烈。三楔揭倫綱。名姓行人式。風聲志士傷。霽峯家傳在。終古傡流芳。</text>
<title>拙翁今年回甲。而齒髮不甚衰。喜贈。</title>,<text>葉盡枯柟秪舊容。不關好雨與饕風。燈前自顧龍鍾影。愧殺同稱六十翁。</text>
<title>初夏出遊中泠徐氏亭觀漁。文遠，剛伯，季振及洞中諸少年俱。次剛伯韻。戊寅</title>,<text>井落緣林正復斜。牎間高枕便吾家。強將素髮臨流水。不用淸樽對落花。懶拙百年如我少。心期一世向誰多。驢鳴偶激亡琴淚。欲望楓溪隔暯霞。</text>
<title>川上拈韻</title>,<text>溪戶相過不作期。車驢都屛一筇隨。松丫八瞑樵風遠。荇帶飄晴釣日遅。分却半山留破券。賭餘孤墅有零棋。年年說去渾忘去。已及歐公乞老時。</text>
<title>和剛伯有懷月谷韻</title>,<text>不蹋東林路。情知樂事微。秋泉廣陵塚。春草鼓巖扉。劒意懸風檟。琴聲掩夕暉。未愁頭白盡。終惜賞音希。</text>
<title>臨歸得林字。贈主人徐君 有隣。</title>,<text>崇阿叢桂已成陰。植杖山門睇遠林。細綠緣溪多牧馬。殘紅棲樹有啼禽。詩情未覺愁中减。交道常從淡處深。揔爲主人能愛客。秋來留約復相尋。</text>
<title>躑躅</title>,<text>躑躅在空谷。春風發紅萼。幽獨無人見。生香自相續。移來都市中。一夕萬人覿。澹泊只舊姿。顔色不加餙。覽玆悟物性。循階一歎息。懷道亮自珍。豈以人榮辱。</text>
<title>仲夏旣望。與剛伯，文遠，季振。同拜四忠祠。沈姪 公猷 及從子公佐，沈之姪念祖亦來。次剛伯韻。</title>,<text>何限亭臺漢水湄。風烟此地最堪悲。安危國賴三朝老。香火人瞻一體祠。遺貌幾經桑海幻。孤心元有鬼神知。吾曺但識昇平樂。好趁滄洲白鳥期。</text>
<title>迤登月波亭</title>,<text>縱橫畦圃帶沙汀。背野呑江有此亭。新麥繞蹊通曳杖。垂楊拂檻待揚舲。雲來六墓尋常白。山入雙祠只麽靑。四十年前浮世感。苔紋猶辨舊堦庭。</text>
<title>磵翁漁奴自杏洲負魚來餉。喜次磵翁韻。</title>,<text>漫爾秋風憶。寧知杏浦魚。山盤驚雪藕。野味愧香蔬。淡故難忘也。甘應易壞歟。終須理小艇。觀子截江漁。</text>
<title>歸路見月色皎然。尤悵江樓卜夜之失初計也。遂用臨散韻。是日欲卜夜賞月。旋以天陰罷歸。</title>,<text>商量幾日計。孤負一宵緣。不恠登樓雨。旋開入郭天。雲從鴉背盡。月在馬頭圓。萬事只如此。惟應聽自然。</text>
<title>和磵翁種松歌</title>,<text>君不見種松山人木嬰兒。直養不害易爲大。又不聞方丈仙翁子弟松。立侍階庭如執盖。我無仙術雪盈頭。種松作亭眞戱語。百歲流肪千歲苓。老我能得幾寒暑。出入且顧撫。聊以娛懷抱。寸莖已欲出蓬蒿。其材不材聽蒼昊。莊生不達道。徒懷樗櫟壽。明堂萬年須美材。未知天意肎許否。</text>
<title>和拙翁詠海棠感懷韻</title>,<text>故宅皆喬木。春風吹不榮。小年獨海棠。數枝照眼明。循堦一怊悵。舊客知我情。黃鸝近淸咏。共是十年聲。</text>
<title>踈慵堂受文衡硯感賦</title>,<text>文衡有舊硯。文憲有舊堂。舊堂舊硯還。離合幾星霜。擎來想手澤。磨處餘墨香。小孫忝祖訓。人器恐不當。矧玆文敎弊。斯道欝不張。難將一線彩。補得七襄章。旣言世掌美。重覺憂心長。</text>
<title>罷官出東郊僑居</title>,<text>隱几移簷日。郊墟已薄烟。村聲通夕圃。樹色度晴川。野濶懸車外。山如拄笏前。不須吾舍好。且寄一宵眠。</text>
<title>次公佐詠雨</title>,<text>溪鳴日色薄。驟雨度柴關。籬底生新水。牎東失舊山。童游紛小指。鷺浴太癯顔。珍重荷鋤老。衣沾不道還。</text>
<title>有人見訪僑亭。共拈一韻。</title>,<text>游人初歇馬。喬木欲鳴蜩。妙句兼秋逸。淸言坐日遙。江風舟改岸。山雨水平橋。歸路應餘興。孤吟混夕樵。</text>
<title>次韻贈鄭弟君範</title>,<text>憐君函丈早聞詩。不以途窮故轍移。泉上絳帷空悵望。壺中白笈幾追隨。人猶可愛烏何好。歌亦非狂鳳實衰。溪戶小燈懸遠夢。秋聲昨夜入蜩斯。</text>
<title>登樓偶占</title>,<text>初蟬啼處上高樓。霜鬢蕭踈又一秋。古渡沙連禽皎皎。長亭樹與客悠悠。對人機變停棊局。從我優游愛釣舟。百計商量歸日在。裁詩不用謝從鷗。</text>
<title>宣城縣齋。示舍侄太守。</title>,<text>聖主憐臣乞養情。故敎猶子得專城。寸甘可敢遺人老。衆瘠須將等我生。古院絃歌回美俗。乃家氷蘗保佳聲。治無大小䂓模在。范叔書中字字誠。</text>
<title>入陶山</title>,<text>南來不唾陶山石。爲是前脩絃誦邦。古俗里童知下馬。淳風村吏不驚狵。山深烟火纔三戶。路熟漁樵共一江。獨抱釣竿遵夕渚。白鷗無事與吾雙。</text>
<title>巖棲軒。退陶書堂也。藜杖書床在焉。用退溪韻。</title>,<text>藜筇梧几想平居。步有溪山坐有書。丘壑空拋經濟手。明時猶恨禮羅踈。</text>
<title>陶山一曲。明宗大王所畫看也。又用退溪韻。</title>,<text>眞樂須尋一箇安。簞瓢未足便求顔。丹靑莫狀寬閒意。只畫當年在磵槃。</text>
<title>登望美樓。是日重陽。</title>,<text>望美樓中獨倚欄。美人知在彩雲端。登高不是悲秋意。莫折黃花上客冠。</text>
<title>登望美樓。是日重陽。 其二</title>,<text>露穫霜砧井落間。深秋民事未全閒。老夫自作陶山夢。前夜孤舟泝月還。</text>
<title>遊鼻巖</title>,<text>一逕緣江轉。奇巖坐處停。觀魚䟽澗藻。繫馬惜山馨。沙遠雲羞白。苔深石幻靑。玆遊也妙理。無醉不愁醒。</text>
<title>賦眼中二物</title>,<text>馬吃靑蕪鴈踏沙。一般閒意問誰多。試從二嶺嶔崎處。回首烟江萬里波。</text>
<title>次拙翁登宣城韻</title>,<text>汀蕪十里露華零。旅鴈初飛郡北亭。前代興亡殘堞在。南州襟帶一江停。松陰轉日秋筵潔。菊意牽霜夕佩馨。歸路肩輿須緩步。畫來難得遠峯靑。</text>
<title>登宣城望見淸凉。群峯姸秀可攬。</title>,<text>嶺左千山淸凉奇。十二峯色巫峽如。多少遊筇七星下。五老不見空躊躇。少華仙翁宣城頭。日與五老同起居。借問峯底百年叟。君知五老定何許。亂石飛泉處處是。擧首但見雲來去。那知却出浮雲背。飛舞仙翁几席內。</text>
<title>憇宣城茅堂。偶誦退之詩一句。仍以起興。遂書其壁。示太守侄。</title>,<text>出宰山水縣。讀書松桂林。我昔誦此詩。悠然愜素襟。謬被虗名累。未遽辭華簪。宮師亦已叨。兩制諒匪任。宦成愧學退。報蔑懼恩深。宿昔丘壑志。淹留遂至今。有母就孫養。之官洛江潯。乞暇得趨省。二嶺涉岑崟。玆惟鄒魯邦。可理單父琴。地淸多靜樹。烏鳥亦好音。簿牘簡應酬。詩書恣討尋。少游眞先覺。癡叔安足欽。小堂蔭新茆。瀟灑可晴陰。於焉散巾裳。聊以發嘯吟。羇禽偶脫樊。豈無雲霄心。矯首睠京國。憂思浩難禁。</text>
<title>次淸道守金剛伯見寄韻</title>,<text>秋晩南樓送目長。高飛鴻鴈盡隨陽。江聲半入宣城郡。木葉全飄祭酒堂。久客頻驚衣袖薄。倦游贏得鬢絲光。故人詩札來相憶。未覺音容各異鄕。</text>
<title>謹次朱子感興 二十首</title>,<text>馬圖昔未出。天地徒崇廣。書契昔未創。古今自來往。目中物始覩。山立民具仰。化妙見裁成。文理臻昭朗。萬善皆備我。所憂在殆罔。其言載六經。平易如視掌。</text>
<title>謹次朱子感興 二十首 其二</title>,<text>生民原一理。均受天地中。愚人雖自絶。天命諒無終。厭然揜不善。方知厥初同。孟氏眞先覺。立言牗群聾。</text>
<title>謹次朱子感興 二十首 其三</title>,<text>大道日已晦。不昧獨天機。鱗羽得自然。川潛而雲飛。嬰兒無假聲。秦越聽不違。嗜深人不靈。垢深鑑不輝。塵垢一以蔽。淸明一以微。事物不事天。嗟哉欲何歸。</text>
<title>謹次朱子感興 二十首 其四</title>,<text>惟心有萬化。緣情各異出。君子爲道謀。小人爲物役。百爾厚生具。先王所以國。胡爲萃豪里。封殖無終畢。吾聞廵夜卒。四索穿窬跡。何如賞不竊。淸靜視民極。</text>
<title>謹次朱子感興 二十首 其五</title>,<text>一賢豈興邦。能使民風夷。一奸豈傾國。能令衆賢離。自昔兪咈際。憂虞恒在玆。燭下或遺照。漆室涕空洏。君子有眞樂。不以易組珪。志士勵素守。苟進窮不爲。遂令古道隱。足令識者悲。存誠在閑邪。所貴燭其幾。</text>
<title>謹次朱子感興 二十首 其六</title>,<text>爲邦固多術。賢哲乃其綱。巫師雖善禱。無棄藥石良。善游雖截河。無棄舟與梁。白日懸通衢。螢爝難爲光。雨露滋良苗。不限東南疆。山鷄假鳳鳴。鸑鷟不來翔。燕石被錦繡。奇珍止四方。良農無棄畒。禾莠不幷昌。大樂無異巧。文武得時張。物理固自然。而何令我傷。</text>
<title>謹次朱子感興 二十首 其七</title>,<text>固邦自有道。不以山谿封。大夫不言利。所以厚民風。直士敢犯顔。所以折姦凶。土堦雖近民。瞻卬北極崇。明威端自我。恭己格皇穹。世衰淳風逖。棄禮徒上功。穰穰爲利動。自絶天下公。肥健自相高。瞻視無德容。庠塾爲鞠塲。頑童制老翁。哀哉長此習。何以示昏蒙。</text>
<title>謹次朱子感興 二十首 其八</title>,<text>神蛟不妄游。潛鱗在九淵。赤鯉與爲友。雲䨓通百泉。自昔耆舊鄕。亹亹興儒先。蒲車玉帛路。山水自連緜。生材豈殊古。養材不古然。甞聞大易象。拔茅茹則牽。</text>
<title>謹次朱子感興 二十首 其九</title>,<text>幽蘭在谷口。春露滋其光。瑤華沐淸風。綠葉相低昂。玆惟王者香。衆草孰汝當。採掇紉我珮。我珮何煌煌。行逢繁華子。衒服馳道傍。爾珮異我好。翠羽來南方。</text>
<title>謹次朱子感興 二十首 其十</title>,<text>爲道匪爲人。善世須善己。潛居巖川幽。動爲邦國紀。欝彼南山木。衆鳥知所止。燕昭欲招賢。郭隗先見禮。趙鞅殺二士。宣尼歎河水。感激難具陳。古今同一軌。</text>
<title>謹次朱子感興 二十首 其十一</title>,<text>江河日夜流。洪波浸大坤。風霆鼓其氣。絞鱷爛其文。海中遇砥柱。雄峙拒橫奔。回瀾使東之。天功不自存。世途劇奔波。潰决非一門。誰哉正厥趍。一令王風敦。</text>
<title>謹次朱子感興 二十首 其十二</title>,<text>薄世苦難眞。言語以相訛。言過不言善。演少以就多。細人固自喜。君子當如何。知者所三緘。舒志用嘯歌。</text>
<title>謹次朱子感興 二十首 其十三</title>,<text>至道貴內守。君子胡不省。不知我衣褐。而思錦其絅。不知我馬駑。揚策圖遠騁。空言不傳經。何得挈要領。雜繪不本素。何所見蔚炳。哀哉以沒齒。誰窺昭曠境。</text>
<title>謹次朱子感興 二十首 其十四</title>,<text>芳華俟秋歇。草木方晦根。顯晦不離經。天人道所存。异哉草玄翁。用舍何其昏。惟聖能達權。餘子罪不原。</text>
<title>謹次朱子感興 二十首 其十五</title>,<text>吾聞好道士。訪眞山澤間。擧手狀二物。長嘯墜雲關。一作鍊藥翁。髮白不成丹。一爲江海鳥。翔鳴振羽翰。持此入都市。茫然知者難。欲訪杳何尋。反側心不安。</text>
<title>謹次朱子感興 二十首 其十六</title>,<text>成敎不出子。豈復擇賢愚。言行愼厥視。相顧諒無虗。律躬以律子。責有不責無。儀刑在不令。見善自知趍。德驥雖爲駒。擧足不詭塗。所希在後生。努力事詩書。</text>
<title>謹次朱子感興 二十首 其十七</title>,<text>敎道本仁義。天下無棄材。草木固多品。水土寧異培。自有功名學。遂令利道開。斯秦豈不材。型範一已乖。壞人且自戕。終古爲誅魁。後人胡不省。其原信微哉。</text>
<title>謹次朱子感興 二十首 其十八</title>,<text>君子貴知微。知微固有方。黽勉具絲毳。在熱知有凉。徒養不爲防。犬畜窺室堂。變夷爲山澤。多變損康莊。附物乃爲陰。多附恐消陽。甞讀六官編。此理看獨詳。三代一何長。後世一何忙。希言孰令聽。歧路空徊翔。</text>
<title>謹次朱子感興 二十首 其十九</title>,<text>葛藟附長松。落落高百尋。芳蘭隣蘿蔦。靡靡日見侵。縈絡竟同窠。孰知懷芳心。剛立乃成物。柔善難自任。覽玆悟物性。三歎撫素襟。願言離此結。施彼松栢林。</text>
<title>謹次朱子感興 二十首 其二十</title>,<text>吾聞東蒙子。不解世俗言。端居謝朋儔。舊聞得自溫。避世鶡冠子。兩耳無一喧。寒泉用自潔。不受塵垢昏。枯木被簪纓。而無態色繁。好觀天人學。頗亦洞道原。</text>
<title>暎湖樓。謹次曾王考文憲公板上韻。</title>,<text>良宰治成好事多。新樓顔色十分加。欄干逈出三洲柳。烟火斜通九陌家。暮歲寒盟慚白鳥。異鄕佳節惜黃花。秋陰落盡江聲動。怳訝身登八月槎。</text>
<title>林忠愍廟次拙翁韻</title>,<text>霜雪開生面。山川繞短碑。知心惟獨步。薄海一雄姿。死亦崇禎鬼。生誰羯狗爲。寒天數掬淚。端不作秋悲。</text>
<title>入郭二三從人獻詩。仍和之。</title>,<text>不爲客遊久。鬢毛元自踈。雲寒鳥嶺外。水落鴈沙餘。城郭終須入。林泉事又虗。童孫也會意。拂壁出塵書。</text>
<title>和磵翁疊前韻見寄。謝惠空冊二十卷。</title>,<text>束束藤編寄意長。著書眞媿古山陽。端敎象玉粧成匣。只怕兒童攤滿堂。皎白應悲新墨染。朱黃終借老毫光。晴牎閱罷還高枕。更好相偎到睡鄕。</text>
<title>外補蔚州。途中次李尙書士受贈別韻。</title>,<text>北風和雪馬前飛。數點文星不放輝。莫笑浮名憂患始。詞垣猶有未傳衣。</text>
<title>次太守韻志懷</title>,<text>燕喜慈闈偶此辰。乍回霜雪作陽春。此身此地非吾力。造化從來太好新。</text>
<title>蔚州客舘。次拙翁寄示韻。</title>,<text>行窮滄海始言休。踏盡江南數十州。孤舘鷄鳴殘夢罷。日華浮上枕邊樓。</text>
<title>登太和樓。用宋人韻。</title>,<text>異鄕多白髮。平世困虗名。荒戍常依海。屯雲欲作城。歲華天外盡。宦跡斗南淸。惟有波中鳥。遙含不語情。</text>
<title>淸道守金剛伯跋涉三宿。見枉郡齋。千里命駕之風。不意於今乃見。和其首尾吟一首以謝之。</title>,<text>人生何處不相逢。自古雲龍以類從。常恨重關遮遠目。誰敎絶海滯踈蹤。情同萍帶終須合。喜入燈花自在濃。南嶽奇遊存宿計。人生何處不相逢。</text>
<title>一鶴樓。以萍緣二字分韻。得萍字。</title>,<text>無心吾愛水中萍。聚散隨緣各忘形。不向急流相句引。幽期多在白蘋汀。</text>
<title>次剛伯緣字</title>,<text>笙鸞何處問群仙。九點煙光抱膝前。翠浪天涵神馬窟。紫氛星繞老人躔。三踰重嶺終奇遇。一笑他鄕也宿緣。浩蕩笁菴賓出日。詩牋滿載使君船。</text>
<title>和磵翁夢伯玉感吟長篇</title>,<text>一自月谷棄我去。隻影四海行無偶。拍臂嘻笑附耳語。人謂知己我則否。歲寒心期向何許。獨有鰲山老太守。身雖潦倒氣尙豪。一吟百篇眞舊習。憐我淸時海上謫。憐我衰齡周一甲。山川跋涉遙相訪。官齋促席披心肝。久知榮辱有前定。嶺海何異吾廬安。垂老難忘是舊遊。語到月谷悄無歡。朝來見君述夢詩。廿載音容想七分。海水洋洋山峩峩。幾抱牙琴歎離群。平生憂我太踈迂。勸我休官歸故鄕。叮嚀此意託夢傳。開緘一讀心悲傷。我欲憑君語月谷。去勿怱怱來勿懶。從今夜夜入君夢。席邊容我一樗散。</text>
<title>宿花山舘。太守送妓。睡深不省也。覺而贈詩。</title>,<text>霜重孤衾睡不知。一燈明暗對蛾眉。芳緣未托巫山夢。錦帶空留學士詩。</text>
<title>次剛伯寄別韻 己卯</title>,<text>窮通百年事。不卜也心知。雨裏園紅老。霜邊澗翠遅。相忘魚自樂。高擧鴈如期。珍重鰲山守。黃柑帶別詩。</text>
<title>留宣城數日無聊。有衡輒爲余誦大學章句盡一編。賴以忘懷喜贈。</title>,<text>短褐風霜裏。殘經旅泊餘。朱門衣貉者。能誦幾編書。</text>
<title>懷石馬。次朱先生遊石馬韻。</title>,<text>不才久妨賢。我馬行當休。外補亦恩私。薄言海上遊。虗曠愜素賞。高枕俯長流。選日弄小舠。沿洄逐群鷗。及玆返京國。棲息非吾丘。村閭連市井。薄俗難與儔。側身懷故里。歸計何當酬。園木茁幾行。得免樵斤不。晨檐梳短髮。春風散百憂。古詩詠還賡。千載如相求。</text>
<title>余之遷鐵原也。尹都憲景孺謫北關。東門外分道。尹季章亦來。班荊小話。輒用紫陽故事。各次沈隱侯贈范安成詩以爲別。</title>,<text>歧路久彷徨。孤負田園期。不才當見棄。豈曰無淸時。世道雖百變。寸心貴自持。芳澤搴幽蘭。願言贈所思。</text>
<title>七哀 伯氏贈修撰太華公</title>,<text>伯也玉如人。溫溫聲氣樂。滿肚貯希音。時則韶頀作。忽奮獄中筆。淸秋擊一鶚。壯圖局小年。魯野踣一角。松聲老太華。夜月叫孤鶴。</text>
<title>七哀 大學士月谷吳公伯玉</title>,<text>伯玉不常有。曠世期一遇。賢愚與俱化。徹皮見冲素。數出憂國淚。秋懷寫酒賦。空遺沙中跡。誰測冥冥羽。生平一古劒。蕭瑟廣陵樹。</text>
<title>七哀 處士贈持平逸軒兪公守甫</title>,<text>兪子古澤癯。猶然笑顧及。隱約布韋中。卓爾見所立。百年有心策。榮枯了不入。耕圃樂而公。急流輕一楫。斷藁頗見志。如聞臯魚泣。</text>
<title>七哀 金城縣令東溪李公夢與</title>,<text>李侯豪士流。骨相太磊砢。高談撼老屋。期期多不可。在寒汝爲氷。百魔其如我。符竹且寄傲。簾閣棋聲墮。沉詠頫一世。幾箇陳驚坐。</text>
<title>七哀 國子祭酒貞菴閔公士元</title>,<text>徵士人中鳳。一鳴當瑞世。斂翮知所止。彩章何容裔。喬木日已悴。深涉不可揭。宮師忝同列。莫縶谷駒逝。淸標俾也忘。驪水月常霽。</text>
<title>七哀 禮部侍郞臨齋尹公景平</title>,<text>臨齋天下士。幽貞獲所履。由由鄕黨中。鍾駟不奪志。義命見得眞。萬事何慍喜。知我昭文琴。一言了成毁。我歌孰令聽。薄世無此耳。</text>
<title>七哀 副提學潔齋李公子彛 德重</title>,<text>副學玉堂英。雍容席上珍。橫經發顧問。簪筆賁絲綸。嘐嘐惜名論。進退知有身。豈少金馬僚。惠好在淸淳。時憂猶病枕。灑灑見精神。</text>
<title>謫廬得韻</title>,<text>世外靑牛遠。途中白髮生。北裝無暖席。南食未懲羹。午枕連春氣。晨書對雨聲。隨緣聊飮啄。簪笏本非情。</text>
<title>登北寬亭</title>,<text>北寬亭上望悠然。未信長安在日邊。老木何關風雨事。寒松不記雪霜年。詩書拄腹堪終歲。行止由心莫問天。揔爲逐臣難浪跡。蓬壺咫尺隔雲煙。</text>
<title>槐下井</title>,<text>巖泉自淸冽。况以槐露零。我來困炎瘴。飮之悅性靈。好物忌多取。一日止兩甁。淡交不要名。吾不續茶經。</text>
<title>籬外有一樹桃花。多風易衰。</title>,<text>蜂蝶經營處。初看一樹紅。乍能滋夜雨。終亦困春風。旅食驚時改。幽居悟色空。儂家有道友。東坡指松爲道友。 端不負衰翁。</text>
<title>和拙翁解嘲</title>,<text>垂老應將木石群。人間言語信難分。耳中別有匀天樂。惟我能聞子不聞。</text>
<title>從里中父老問府內名勝可遊者喜吟</title>,<text>多少東州勝。聊憑里老探。黃公精舍北。金子廢村南。谷遠川宜濯。松高石可談。聞言興自湧。脚踏更何堪。</text>
<title>燈花</title>,<text>今夕是何夕。火樹東西家。誰似書帷裏。自發燈中花。</text>
<title>燈花 其二</title>,<text>拙翁占燈花。公家有喜事。伯玉六十化。無慍又何喜。</text>
<title>燈花 其三</title>,<text>明月脫浮雲。澹澹潭中舟。大道無險夷。君子得自由。</text>
<title>燈花 其四</title>,<text>枝頭百舌去。花意更藹然。喧靜皆妙境。君子見其全。</text>
<title>野老</title>,<text>野老柴荊揷不齊。甕罌欹側散童鷄。持門健婦知憂樂。繞膝嬌兒任笑啼。菜圃經鋤多色種。土房隨墁有高低。官塲看罷無餘事。鼾睡颼颼到日西。</text>
<title>得舍弟書却寄</title>,<text>乳子初扶戶。孤孫不廢書。垣無經雨壞。花有向陽舒。缺食今何怪。爲生昔已踈。但敎平問續。東峽亦吾廬。</text>
<title>食辛甘菜</title>,<text>一包凡九束。短短復長長。共愛空盤色。虗誇壓酒香。當歸好名號。遠志一心膓。莫以孤高節。低頭讓首陽。</text>
<title>兒孫寄詩至。頗見詞致。喜用其韻。</title>,<text>自我遷謫去東城。崦村孤坐歷陰晴。階下綠竹初出孫。山鳥引子亦好聲。眼中安得致汝曹。愛而不見傷我情。努力詩書待爺歸。莫將難字困先生。</text>
<title>義足</title>,<text>我夢得書名氣方。一葉二字凡九葉。言是留侯養氣法。氣謂養氣方是法。吾聞留侯帝者師。晩節學道稱辟糓。赤松從遊亦寓言。豈甞眞有書可讀。書中文字奧以奇。在初寤時記皆得。轉頭便空不可拾。存者二字曰義足。或疑義足義未足。恐是字逸句不屬。我言至道言不費。所以昧昧而覺覺。氣不徒養在善性。行無不慊義乃集。義足於內氣不害。乃知浩然非外襲。全體妙用二言咸。多一字衍少一闕。甞聞雨師化六氣。炎帝欲末僊不出。豈有遺言在留侯。秘藏百刦於吾發。吾老益厭人間事。矢將乞骸還蓬蓽。敬受神告屬玆時。稽首不足銘之骨。導和難老非二事。熊經虎顧徒末術。</text>
<title>次贈金上舍仁謙</title>,<text>鞍馬亭亭澗日西。蓽扃牢落半春泥。看人君自傳心遠。肅客吾能擧手低。萬事難窮此鬢髮。孤懷惟有某山溪。纍臣得去田園去。莫說分携說共携。</text>
<title>肩輿</title>,<text>大夫退在野。肩輿用代車。我貧闕車徒。城裏亦肩輿。及玆遷謫來。借馬煩里閭。突兀騎兩擔。藉以衣與書。東州盛名勝。水石多村墟。客窓坐如拘。欲出無牛驢。地主老更健。恠我太索居。肩輿用二夫。邀我七灣漁。我雖簪履舊。於今編戶如。退士以自爲。在禮不僭歟。平生一老藤。扶我立前渠。初晴日華鮮。澹澹影冠裾。素石披翠帶。泳躍亦多魚。濠濮不在遠。何往非樂且。</text>
<title>李承旨平一牘尾。附詩和之。</title>,<text>虗舟亦何意。風波信所經。稍能離海口。相望故山靑。</text>
<title>李承旨平一牘尾。附詩和之。 其二</title>,<text>可能無一事。拂槖出殘經。澹泊有何味。客燈終夜靑。</text>
<title>和拙翁過靑松子朴叔士興故宅感吟韻</title>,<text>高士幽棲地。寒松表短扃。出關牛是白。登嶺鶴曾靑。薄試鳴琴政。終悲獻玉刑。莫敎花石廢。瀟灑子攸寧。</text>
<title>贈朴弟敏源敎源</title>,<text>賢父家風令子知。長飢不廢舊塤箎。壁中收拾千籤在。只爲淵翁借一鴟。</text>
<title>得宣城舍姪書。喜疊寄弟韻寫牘尾。</title>,<text>燈前千里客。嶺外一封書。離抱何能盡。愁眉秪暫舒。南雲飛更遠。北鴈去應踈。早晩歸田計。須君理草廬。</text>
<title>旅舍十詠效擊壤體</title>,<text>謂汝爲君子。隨人作顰笑。將謂汝小人。在物無私照。</text>
<title>旅舍十詠效擊壤體 其二</title>,<text>寒亦不可褻。熱亦不可捨。愼莫輕提挈。深中有伏火。</text>
<title>旅舍十詠效擊壤體 其三</title>,<text>簡朴人所賤。溫厚吾所愛。爲是貧時交。白首相藉在。</text>
<title>旅舍十詠效擊壤體 其四</title>,<text>爾名爲扶老。努力愼所趍。見險則便止。莫待顚時扶。</text>
<title>旅舍十詠效擊壤體 其五</title>,<text>睡罷小屛裏。何許脩眉翁。每曉輒先在。恐是黃石公。</text>
<title>旅舍十詠效擊壤體 其六</title>,<text>大硯宜館閣。小硯宜山居。用捨各隨時。任渠相乘除。</text>
<title>旅舍十詠效擊壤體 其七</title>,<text>病眼閣文字。饒汝幾日閒。據或念丹經。隱爲看靑山。</text>
<title>旅舍十詠效擊壤體 其八</title>,<text>久客須藥物。囊底雜新陳。平生康濟術。纔及自家身。</text>
<title>旅舍十詠效擊壤體 其九</title>,<text>始爲無事飮。遂作大生理。可笑行丐人。握粟走茶市。</text>
<title>旅舍十詠效擊壤體 其十</title>,<text>喜君能卜夜。來照百源襟。斂處若含章。逢時却盡心。</text>
<title>猿</title>,<text>乍能言語不離獸。假與衣冠難似人。頗恠化翁多事在。却於無用用機神。</text>
<title>期拙老朴弟遯溪獵魚。雨不果。</title>,<text>雲圍纔合雨聲隨。稍覺簷零浸小籬。軟綠緣畦蔬甲拆。輕黃浮野麥頭垂。田家實慰三春望。漁戶終孤一日期。琴裏殺心消得盡。前溪無數上魚兒。</text>
<title>乍晴赴遯溪期。贈主人朴弟景先 文源。</title>,<text>空霏初斷劣成朝。一步出門意已遙。知我魚梁應此水。問君鸎語定何條。籃輿踏日忘深寺。竹幘隨雲岸遠霄。始信小山眞曉事。只堪偕隱不須招。</text>
<title>迤叩靈泉菴。次景先見屬韻。</title>,<text>推擠不去况投車。雪鬢相飄意更加。山外固應無尺牘。佛前何獨有楞迦。霜蹄已老初辭廐。風竹雖疲不倚葭。聞說黃亭饒勝矚。可能乘興一驢耶。</text>
<title>題主人草堂</title>,<text>纍蹤未害遯溪濱。况復仙鄕遠世塵。耕處隴雲難贈客。釣餘汀月慣隨人。圖書不改藏修舊。藩落多須補葺新。知有別蹊通凈社。夕陽淸磬出林頻。</text>
<title>晝眠</title>,<text>百短一長在。平生無晝眠。可知衰甚矣。胡乃倦居然。不曰丈夫事。難窮天地前。惺惺須自起。莫畫白紛顚。</text>
<title>鷰至鸎不來</title>,<text>歌者不來舞者來。穿花拂柳一徘徊。春城何處無歌舞。獨爾能尋故巷迴。</text>
<title>待家信不至寄家弟</title>,<text>今日又無使。羇愁連二旬。樹翻欺獨卧。厖吠慣非眞。徑靜飄花盡。簷虗度燕頻。那將滿頭雪。還憶少年人。</text>
<title>次朴弟景先見寄韻</title>,<text>晨鸎騎馬夕禽來。久客愁眉與子開。餘興尙牽垂釣處。夢隨江月自徘徊。</text>
<title>漫吟示拙翁</title>,<text>峽俗重端陽。招呼矜此夕。歌鼓樵牧室。鞦韆楊柳陌。窓間欹枕人。惆悵意何適。維楊桑榟丘。二載香火隔。宣城望更遠。三月阻書尺。吾道非木鐸。胡爲長作客。異鄕値名節。客心轉愁寂。相携有老友。知心亮在昔。勸我早歸來。歌詩屢感激。喜子志高潔。憐子頭空白。聊爲適野謀。連襟坐釣石。</text>
<title>山中有居士</title>,<text>山中有居士。隱處晝常雲。一杖身同瘦。古琴人不聞。磯空孤鶴守。園熟老鼯分。相見了無語。乃知荷篠群。</text>
<title>彈琴</title>,<text>吾不學新聲。動指皆古調。獨彈以自娛。不恨知音少。巖底幽泉滴。松間月孤照。妙處與誰言。曲罷復一嘯。</text>
<title>送人入洛中</title>,<text>繞徑川沙白。連簷木葉蒼。歸人一馬瘦。居士古琴長。麥野驚晨霧。漁磯愛夕陽。往來渾物理。聊且信他鄕。</text>
<title>平康太守惠雪華牋</title>,<text>溫如截玉潔勝紗。輕薄誰曾比雪華。合與翰林滋大筆。如何來賁逐臣家。</text>
<title>有客言將遊金剛。余謂山中脚目易窮。不如讀晦翁文之爲坐遊。遂戱吟。</title>,<text>客從蛙井㤼窮攀。僧倦驢磨諱奧觀。三月齎糧渾漫興。百篇含槖秪空還。土亭思竭峩洋際。淵老神疲杖屨間。何似此翁茅屋下。不航以海不梯山。</text>
<title>園中見曲木。憐而賦之。</title>,<text>一曲不復直。天心何不平。可憐花與葉。還自曲中生。</text>
<title>園中見曲木。憐而賦之。 其二</title>,<text>惟天生曲木。惟聖作欹器。怵惕心中傷。方知造化意。</text>
<title>題古畫漁樵</title>,<text>腰鎌老子暮歸村。邂逅漁翁寄一言。問爾小舟容我否。願乘春水入桃源。</text>
<title>漢中朋友有書。答以一詩。</title>,<text>一字度江北。舊遊應未闌。但愁髭髮變。莫問路歧難。風水色無定。霽雲飛更寬。可能留面目。他日好相看。</text>
<title>鷰壘成</title>,<text>短智能分寸。輕身易去來。啣將泥似核。粧得屋如盃。鳶實離橫刦。蛇宜愼小災。逋氓無十室。見此益堪哀。</text>
<title>豎子有樊雉者。放之林中。</title>,<text>雉雊于樊鵲噪林。可憐哀樂不同音。盆中亦足觀生理。琴裏何曾有殺心。在處網羅須避遠。歸來藪澤好藏深。因思絶徼窮瀛外。幾箇羇臣動越吟。</text>
<title>新晴陟舍北高丘。聞田父語。</title>,<text>宿雨新晴雲葉擧。崇臯騁目窮洲渚。村長水入垂柳前。草遠日照連天處。野田土柔牛力寬。牛蹄撥土如投杵。人功天時欣相及。植藜壠首看不去。耕夫髮半皓。息耒草中向余語。吾聞大夫是官人。異鄕何事久羇旅。見我耕田色若喜。我喜大夫能如此。我昔少年時。出家作僧住山裏。秋潦捲時山水肥。愛游溪上戱淸泚。大魚小魚亦出來。銀唇朱鬣鱨與鯉。或躍擲我衣。或泳在芳沚。自我爲農去山門。時抱釣竹來江濆。群魚見我影。騈首擺尾駭且犇。攢蒲掣荇不知處。水底湜湜石可捫。昔也謂我忘機故。今也謂我心機存。大夫顔色吾敢窺。如我拄錫觀魚時。不識車馬趍朝日。此日此心還不遺。吾觀民牧牧民術。頗亦類我釣魚時。但言釣得飽一飯。未覺釣多令魚散。城南鉅川環一州。皆我村氓故疆畔。往年大浸十亡九。秪今但見橫波漫。頹沙亂荻官所視。逐戶誅稅猶舊貫。困獸徒知决網逃。惟殘破楝寄彼岸。去來冠盖亦歎咨。纔入公府忘此歎。幸公閒出開此抱。不然有抱那得間。爾言未竟我心惻。有涕滲滲欲透眼。我今放逐何能爲。且代風謠記之簡。</text>
<title>有友用后山韻</title>,<text>有友求道仍得貧。枯枝颯颯無秋春。白首相看不愧色。已斷此生作佳人。有走心精手更速。繕詩校文華我屋。往往佳句起衰慵。嚶其鳴矣出幽谷。有奴應客嫺語言。有婢在饔調凉溫。夫我何事但遊遨。亦有一藤扶出門。</text>
<title>市閧</title>,<text>日中市一閧。洸洸聲氣橫。甲咎乙欺心。乙嘖甲喪性。乙詬甲不直。甲詈乙不正。要勝不要下。往復無究竟。君子貴知言。於玆足深省。心性理之原。正直行之至。彼哉挈其要。十分講學事。惜乎能責人。而不反諸己。所以遠於學。終以闘狠止。</text>
<title>登安養寺</title>,<text>雲裏似無路。肩輿來處來。風霜千丈栢。猿鶴一園苔。琴意幽泉發。詩聲古磬催。望京依北斗。遙夜立前臺。</text>
<title>携琴遊寺南小磵</title>,<text>負策涉山徑。水木澹新霽。幽禽無定棲。厲翼選所憇。孤琴易爲響。度曲松風細。豈無京國戀。澤蘭搴滿袂。還爲招隱詠。崇阿有叢桂。</text>
<title>上方經僧乞詩。爲賦一首。不必題贈。</title>,<text>上方幽敻隔人煙。鐘磬悠揚是別天。洞靄陰晴諸色幻。筧泉朝暮一聲連。蓮花偈裏僧年住。栢樹庭前佛日懸。不願碧紗籠妙句。詩成吟罷子䂓邊。</text>
<title>北寬亭登望</title>,<text>亭子得地平如案。穹松百樹爲風幔。上砌心開北寬字。古人名物眞不誕。川迴野盤去未已。直通咸關六百里。浮雲欲奪鐵嶺白。返照微送金剛紫。未覺滄海今桑田。汗漫如坐萬斛船。極目天邊無去鴈。惟有一氣橫如煙。去年二嶺困羊膓。今日隱几得康莊。世間平陂蓋如此。一隅可以窮圓方。登臨奚止心眸快。城池防禦仍可戒。松江歌曲大風情。弓裔興亡安足欸。</text>
<title>與拙翁遊金鶴寺。歸路遇朴弟戱贈。</title>,<text>山僧呼我謫來仙。爭挽籃輿下佛天。呼我爲仙亦不僭。老聃在後葛洪前。</text>
<title>與拙翁遊金鶴寺。歸路遇朴弟戱贈。 其二</title>,<text>輕輿超忽似飛仙。倦犢崎嶇難上天。且與此翁饒一步。去來都在少年前。</text>
<title>聞鄭老元伯 敾 登仙。畫家亦絶矣。爲賦長句。</title>,<text>鄭老丹靑妙天東。三山七澤羅胸中。萬種生姿媚空素。彩毫落紙驚化翁。看君筆意在象外。直假峩洋聲絲桐。世間哀樂不到眉。秋星爍爍淸雙瞳。得我新詩信手作。數紙杳冥空翠色。牛背醉翁不知路。一谿流水松花落。是誰披蓑五老頂。去入丹丘蹋白石。靑松兩樹𥒜崖古。崖首飛泉飮一鹿。更誰携琴香爐北。來坐金流第二曲。自言九十無所求。得君一語萬事足。已覺苦心向千古。更惜老手難重得。噓之恐飛握恐滅。坐卧顧眄當拱璧。朝暉稍發雲處白。暝禽欲擲煙中碧。乃知造化在墨妙。復歎知者惟我獨。且待新修山水記。與我爲三老茆屋。只今飄泊去長安。南窺溟海東出關。幾處題詩仍憶君。丹霞明月夢中看。客裏逢人一揮涕。言翁厭世作靑山。嗚呼鄭老今安有。千歲一遇良亦難。君不聞渭川脩竹賤如蓬。不及篔簹碧一竿。色相興滅誰復數。惟有此竹留人間。</text>
<title>嘲拙翁苦吟</title>,<text>皺疊雙眉有底愁。撚空半頰又誰尤。事到強求無佳處。佳處還應在不求。</text>
<title>登滄浪亭</title>,<text>風塵遠處盡仙扉。得地終應似此稀。檻外路縈楓嶽去。籬前水引玉屛歸。空洲日轉陰晴樹。古壁雲沉薜荔衣。見說曲潭添一架。定敎漁釣不爭磯。</text>
<title>剛伯自淸道陞資。以紅帶寄贈。</title>,<text>一帶十年還自珍。白頭人贈白頭人。莫嫌故㨾非新㨾。交義方從故處新。</text>
<title>戱書花山女詩卷</title>,<text>芳愁黯黯曉衾知。鳥道連天月一眉。鸚鵡籠寒無夢寐。聲聲念得主人詩。</text>
<title>李判書士受寄示梅花軸。時余有北關之行。聊和一首。仍以爲別。庚辰</title>,<text>過臘梅花不到詩。誦君佳句覺吾衰。氷霜歷盡餘香在。須折瓊枝寄所思。</text>
<title>安邊東軒。次壁上淸陰韻。</title>,<text>置散元知乃分宜。衰慵不合近龍墀。故林猿鶴休相恠。爲見名山住少時。</text>
<title>遊南川松亭</title>,<text>澗木翛翛遠籟鳴。野亭渾似卧風楹。詩書未了安邊策。章紱猶存補外名。骨瘦漸知金帶重。心衰贏得鏡毛明。聖恩尙借求仙便。不惜分符再鶴城。</text>
<title>駕鶴樓。次壁上圃隱韻。</title>,<text>文書捲盡悄高樓。自有孤琴伴客留。落照無邊諸嶺皎。平林不斷一江流。籃輿小出猶爭日。楓嶽奇遊肯待秋。華髮銅章非少計。滁州歸路便言休。</text>
<title>四月己亥入金剛。至南山驛秣馬。謹次先集韻。</title>,<text>鵬圖不逐鴈南賓。擊水摶風會有辰。秪爲心期存海嶽。誰將景物較秋春。投還州紱身無累。料理山資事却新。蓬島群仙遙見待。小霏何得更留人。</text>
<title>宿高山村。次拙翁言志韻。</title>,<text>謀身謀世太踈踈。垂老兼無一技餘。千里海山窮跋涉。百年榮辱閱乘除。深慚永叔終歸潁。頗恠康侯不入廬。惟有此翁知此意。客窓孤燭兩襟虗。</text>
<title>曉過鐵嶺。用東岳韻。</title>,<text>虎未出林龍在潭。峒天靈氣積風嵐。踈踈星斗三京北。歷歷川原六鎭南。平處逢陂元至理。高方思懼儘名談。從玆一路連楓嶽。定宿花川第幾庵。</text>
<title>花川途中。用澤堂韻簡淮陽守兪繼之 彦述。</title>,<text>馬僕崎嶇入峽時。出林山日欲西移。禽聲下上如相迓。雲彩東南稍見奇。三宿有緣差可了。九還無術莫言遅。早知山簡風流甚。肯惜蒲團一會期。</text>
<title>長安寺初見金剛數峯。用農巖韻。</title>,<text>馬頭靑嶂卽禪扉。雲檻岧嶢霽晩暉。驚世高名聞已慣。入山初景見應稀。千潭水暖龍方起。古壁松深鶴未歸。借得僧筇成緩步。木蓮花下露沾衣。</text>
<title>坐明鏡臺。窺玉鏡潭拈韻。</title>,<text>壁老諸天近。潭虗萬嶂來。輝輝先受日。颯颯欲聞䨓。漢帝金莖直。秦娥玉鏡開。振衣兼濯足。何所得纖埃。</text>
<title>鳴淵</title>,<text>鳴淵水急吼如䨓。多少游魚去却迴。試看禪翁飛劒處。黑雲長鎭伏魔臺。</text>
<title>宿表訓寺。贈載森長老。用簡易韻。</title>,<text>早識金剛冠我鮮。半生塵壁歎匏懸。餘閒偶借鳴琴後。勝賞終酬隱几前。雲出中峯常帶雨。僧將老栢不知年。懶殘相命無多法。勇退人中便有仙。</text>
<title>登天逸臺。觀衆香，毗盧諸峯有作。</title>,<text>臺前萬二千奇峯。臺上六十三老翁。少小知名老大逢。丹霞明月似夢中。耳邊初聞正陽鐘。自嗟顔鬢非春風。坐須隱几行扶筇。安得奮身追飛鴻。靑天蹋盡金芙蓉。採擷瑤草招秦童。衆香仙府氣重重。三淸幢節遙相通。獨立毗盧衆嶽宗。暮朝雲彩常玲瓏。老夫於此不敢慵。騁目頗驚眞宰功。潦倒幾年大家傭。今日乃得御李公。世人愛桃不愛松。至人守白不守紅。蒼癯秀峭是眞容。繪色何用着丹楓。乃知玄默道所從。讙呼叫奇情易窮。海上仙石去無蹤。誰將一曲聲枯桐。</text>
<title>正陽寺拈遙字</title>,<text>肩輿不道上方遙。坐處群峯霽絳霄。村遠魚鰕寧怕釣。山深麋鹿不驚樵。日邊雲靄光無定。磬裏星河影共搖。來徑回看雲樹遍。怳疑身在武陵橋。</text>
<title>登歇惺樓。用三淵韻。又簡繼之。</title>,<text>樓頭一揖俗心空。今日親熏石丈風。眞格我惟觀素質。色塵人自戀丹楓。孤雲不歇毗盧北。衆水皆從隱寂東。下界寥寥煙火隔。此時此意與誰同。</text>
<title>還宿表訓。憇白華菴。三淵讀書處也。</title>,<text>古寺門常閉。空階長碧蘿。江山片月在。今古幾人過。身計茶兼藥。時憂嘯也歌。白華攀不得。秋思爲誰多。</text>
<title>入萬瀑洞觀九潭。以行到水窮處坐看雲起時爲韻。賦長句一首。</title>,<text>山鳥未起澗魚行。客子入林肩輿鳴。小僧粲然九潭到。蓬萊石上松風掃。水形因石石戴水。卑高渟瀉如或使。異形奇文出不窮。仰視白日行蒼穹。龍拏鶴巢俱有處。峭壁如聞天上語。松根試作佛子坐。萬境歸寂還忘我。歇惺前峯入平看。始信遊筇出雲端。普德危磴高壓雲。浮甍飛柱離人群。趣事須從昭曠起。險中殊非君子履。海上輕舠當及時。擊磬嗔我歸來遅。</text>
<title>摩訶衍溪上。遇桂樹有吟。</title>,<text>塵中有居士。山裏有桂樹。洛陽幾時空相憶。蓬壺千里忽相遇。前者山人招我隱。書中嗔我來何暮。且言夫子同心期。白首可以相伴住。今日相逢奈樂何。還嗟鬚鬢已成素。攀枝悵望未言歸。春露漙漙盈衣屨。</text>
<title>竗吉祥。觀懶翁畫如來石眞。</title>,<text>自愛靑山坐結跏。不知霜露入袈裟。蒼苔古道無人跡。開落栴檀一樹花。</text>
<title>楡岾石上題</title>,<text>千佛東徂樂未迴。楡林方丈漢時開。金杯道是天家出。繡障施從地主來。見在未來言亦妄。非今自古事堪哀。淸泉白石元同趣。到處停藜興不裁。</text>
<title>曉登佛頂臺</title>,<text>人言佛頂奇觀多。我登佛頂愁奈何。天地失圓方。白日不光華。但見雲霧中盪磨。龍盤鯨噴相騰拏。地維騷動如風舸。浮靑流白生濤波。海上奇峯隱不出。木魅水魑潛相過。前境茫茫來徑迷。自疑身泛銀漢槎。安得雄劒抉氛陰。快覩萬物無一遮。</text>
<title>下佛頂。行苦霧中。探風穴鶴巢五松。其險如蜀道。至松林始得蹊徑。喜述。</title>,<text>可說三臺險。松林似野中。高僧名竗坦。幽徑入圓通。石瘦藏神井。松貞立懶翁。船潭題字處。却在暮雲東。</text>
<title>百川橋馬僕見待。送肩輿僧還松林。</title>,<text>馬僕依依立路歧。海山斜日滿襜帷。停鞭更向歸僧語。楓葉丹時是後期。</text>
<title>至九龍淵洞口。同行欲占易以决行止。余曰不疑何卜。君子居易以俟命。小人行險以徼幸。遂不果入。</title>,<text>君不見九龍淵中九龍迴。抉石吐雲靑天䨓。又不見九龍洞中虎豹過。白日颯颯風飛沙。驚湍怒沫走霹靂。𥒜崖落石三千尺。猿鳥無聲魍魎啼。畏道懸空不可梯。往往夸夫浪子重目輕性命。鐵索相牽扶服窮絶境。上有愁雲伏雨之長天。下有衝波倒壑之奔川。心寒魄慄不敢窺。以手拊膺空嗟咨。君不聞韓公痛哭華山㟽。又不聞王陽回車太行道。前者何怯後何夸。君子履之當如何。好勇不必捋虎鬚。好奇不必摘龍珠。我車旣安我馬馴。擧足四隅無荊榛。我行平生無別歧。嗟吾舍此將何之。寄語遊人早歸歟。莫使後人以汝爲前車。</text>
<title>始泛舟三日浦。用老杜白沙渡韻。</title>,<text>僕夫自知津。休馬靑松岸。出峽始登舟。意欲衝河漢。鳴鷗拂客衣。分帶夕陽半。白衲解搖櫓。何用黃帽喚。四仙空有亭。丹書亦已漫。嬋娟六六峯。隨舟屢合散。洞簫倚淸歌。步虗以爲亂。惆悵竟何有。臨風發長歎。</text>
<title>高城東巖觀日出。起而拜之。仍書其石曰拜日巖。次李白懷仙歌。</title>,<text>啓明飛天日去海。群陰辟易光在在。天下文明物始覩。邇者就之遠者待。堯舜之事信可驚。李白酒徒徒自輕。湯盤九言君不聞。請看白日昇天行。</text>
<title>誦李白白雲歌仍和之</title>,<text>日邊長安見五雲。五雲多處拜明君。拜明君。君在紫宮裏。願言乘舟渡漢水。靑琅玕雜珮衣。未獻君王吾未歸。</text>
<title>海山亭</title>,<text>盛名能不負。吾見海山亭。偪側如池沼。周遭當戶欞。乘桴秋鬢白。拄笏暮雲靑。惟有峩洋曲。自彈還自聽。</text>
<title>和前述夢作</title>,<text>輕舟百轉逐峯迴。玉笋千尋鏡面開。白髮重遊吾未信。夢中能復幾回來。</text>
<title>叢石</title>,<text>異態奇文鬼亦𢥠。浪頭高峙不相降。羲爻取象稜皆六。翁仲傳神立每雙。載向玉樓須賜帶。揀歸銀漢合成矼。風霜萬古無凋歇。定激人間志士腔。</text>
<title>鶴浦元帥臺登眺</title>,<text>臺隍連朔氣。元帥舊橫戈。射虎餘疑石。沉龍有靜波。烟生塩戶小。日照賈帆多。晩興須無賴。時敎紅拂歌。</text>
<title>沙峯</title>,<text>積素疑新雪。微陰借遠松。隨風忽飛去。着處又成峯。</text>
<title>大瀛臺觀海。用范希文觀潮十韻。</title>,<text>坤三坎中變。天一水先生。善畜才能濶。平施器不盈。沖瀜浮地勢。吐納驗潮聲。鼓浪神鵬化。占風巨鷁行。天垂將恐浸。河動不成橫。蛟鱷通生活。烏蟾遞送迎。求仙計亦妄。瘳疾語堪驚。敢逐宣桴遠。長懷禹跡平。固邦功孰競。興寶利難幷。觀止寧無記。鐫崖錫雋名。</text>
<title>雪峯寺。送拙翁入洛。</title>,<text>遠雲踈客抱。秋寺屬新晴。一澗穿松翠。千林落磬聲。鬢添關外白。歌引郢中淸。長道須加飰。音書數寄情。</text>
<title>戱次金副學稚明贈妓韻 府妓錦梅者。卽稚明所愛也。</title>,<text>飄花浪蝶任浮沉。共是風前不住心。蘆嶺以南鐵嶺北。夢魂能有幾回尋。</text>
<title>金孺文與其弟禮仲 和澤。自象山來會。仍携舍弟登樓。而余獨畏風閉戶。悄然有吟。甲申</title>,<text>前江綠漲前宵雨。幾處褰篷幾首詩。莫笑病翁深閉戶。小車行止自知時。</text>
<title>疊前韻</title>,<text>可笑此翁衰甚矣。三登仙閣不吟詩。今朝試拂塵埃硯。正是高朋命駕時。</text>
<title>疊前韻。奉寄仙樓二詞伯求和。</title>,<text>遠客耽遊不卜日。老夫敗興獨題詩。風聲波湧登舟處。雨色雲霾落火時。</text>
<title>登降仙樓拈唐人韻</title>,<text>樓閣自今古。神仙髮已華。群峯連楚望。一水轉巴涯。橋影呑蛟窟。村圍入鴈沙。輕舟欲遠放。何許葛洪家。</text>
<title>新晴登樓</title>,<text>連旬積雨斷人烟。樓榭新晴隱几前。天放光華還日月。地分濃秀與山川。鄕愁楓檻聞初鴈。歸思蘋洲閣小船。獨有琴姬能解意。却翻招隱入朱絃。</text>
<title>儒武試藝日。設宴于降仙樓。吟奉席上諸君要和。</title>,<text>巫峯神秀自天開。産得英豪幾箇來。但恐栽培無古法。莫言遐土乏良材。</text>
<title>夜坐和申生成玉 珹 韻</title>,<text>樹影離離月上樓。燈前華髮盡吾儔。題詩共說他鄕恨。遇境空懷少日遊。竹石交情眞澹泊。鳧鷗身計本沉浮。一官三黜焉知福。明發從君理釣舟。</text>
<title>登黃州竹樓</title>,<text>萍蹤七載信浮緣。敢道行藏似昔賢。試上名樓聊騁目。烟雲竹樹更依然。</text>
<title>金知事 鎭東 輓 乙酉</title>,<text>一德冲謙五福全。久知詩禮是家傳。熊幡幾就專城養。鶴髮相輝重巹筵。耆爵自來耕鑿地。淳風如坐皥煕年。翛然一枕聊觀化。雲盡遙空月印川。</text>
<title>次郭貟外子施 聖濟 見寄韻</title>,<text>海外或傳坡老死。人間吾見桂泉詩。朝咷暮笑浮生事。莫遣西湖白鳥知。</text>
<title>次金都正剛伯壽席韻 剛伯時在安山庄舍設宴</title>,<text>玉音頻叩野翁年。令子承綸下九天。公讌初擎萬壽爵。君羹已遍一重筵。時平樵牧靑山裏。歲暮笙歌白髮前。擊壤未應知帝力。溪堂須揭福榮篇。</text>
<title>上元日獨吟 丙戌</title>,<text>瘦策亭亭一鶴前。風欹白㲲雪渾顚。遊人踏盡橋頭月。月在欄干更皎然。</text>
<title>贈金生河壽</title>,<text>孝到神明格。方爲能事親。冬苽與笋鯉。千載只三人。</text>
<title>權處士 揆 輓</title>,<text>崇阿叢桂老雲烟。玄草寥寥七十年。可耐寒旌書處士。門生挽送白鷗前。</text>
<title>次有衡詠鶴</title>,<text>野雀山鷄競後前。西風吹熟稻粱天。憐渠獨作滄洲夢。松籟颼颼月滿川。</text>
<title>李侍郞原明以詩求鶴。以一鶴撤贈。和其韻並寄。</title>,<text>居士好觀鶴。有似王猷竹。偃蹇庭園內。雙雙不數隻。有客嶽下來。一顧已動色。君是守玄翁。胡乃知吾白。鵝以黃庭換。鷴用白璧易。古人亦聊爾。乃心在空廓。矧玆瓊玖贈。淸眞故無敵。籠寄崑崙去。歲暮意幽獨。</text>
<title>余以鶴贈原明。來使步鶴至白岳十里。少縱則鞭其脛。幾至中斃。原明怒撻其人。又有詩報信。聊爾和寄。</title>,<text>喜君嶽下居。繞戶惟松竹。爲人自無雙。養鶴亦一隻。人或愛能舞。對影呈態色。君應愛獨立。霜毛暎月白。蒼癯脛三尺。矢不瑴玉易。狂奴撻亦可。爲爾謝寥廓。所悲雲霄物。人間結怨敵。奇事可激俗。肯使淳于獨。</text>
<title>戱題次兒輩韻</title>,<text>小窓朝雨霽黃梅。老子癯顔帶笑開。團飯本爲招鶴計。白鵝蒼狗一時來。</text>
<title>用金生河壽軸中韻。送其省親之行。</title>,<text>容易書齋別。知君有老親。前期踏靑夕。炊黍待歸人。</text>
<title>和金同樞剛伯寄示韻</title>,<text>方丈珍羞落箸空。羡君兒齒似吾童。菜根咬得頗辛苦。始覺眞成七十翁。</text>
<title>和金同樞剛伯寄示韻 其二</title>,<text>散髮西風放嘯歌。枯齦兀兀見新牙。丁寧養取華池水。莫遣嬌娥枉擲梭。</text>
<title>次人寄詩賀致政 丁亥</title>,<text>衰慵分作退休臣。敢道行藏似古人。除紙免敎題姓字。賜詩留取詑朋賓。空門有友初開社。野艇無人更問津。今日始知春意動。澗魚林鳥自相親。</text>
<title>金士舒相國詩賀致仕奉酬</title>,<text>公朝獻笏及殘齡。郭外新謀一草亭。門客緘箋投藝苑。隣生問字到苔庭。瑤琴三弄餘高調。鐵硯千磨只舊形。吾識相君其有思。西湖漁唱入幽聽。</text>
<title>次兪四宰良甫 㝡基 賀致仕韻</title>,<text>風埃渾變鏡中毛。漏盡天衢睡未牢。七十引經宜賤分。九重頒誥愧恩褒。散樗應以非材老。拙局惟知不着高。自古金門容大隱。江湖何必羡吾曹。</text>
<title>初夏乙未。同尹知樞季章，兪四宰良甫，尹吏部景孺。集鄭判敦寧陽來宅。季章具酒饌。主人翁繼之。竟夕極歡而罷。五老皆耆社中人。而適符睢陽故事。季章用杜祁公當日韻屬諸公和之。</title>,<text>時平耆德得優閒。自喜殘年已掛冠。天放奎精還几席。雲開峯色與盤桓。劇知鬢髮非春事。秪爲心期在歲寒。未必睢陽專勝會。新詩留遣後人看。</text>
<title>有懷鑑湖香山。吟成一詩。</title>,<text>太子賀賓客。刑部白尙書。宦成知所止。淸風邁二䟽。今我謝事去。官名偶相如。緬懷高隱處。悵望千載餘。鏡湖可樂飢。黃冠混釣漁。香山眞福地。九老聯簪裾。人境得相遭。歸事亮不虗。得歸無歸處。前修應笑余。意適萬事足。何所非樂且。懷哉蜀肆隱。何必巖林居。自嘲還自解。甚矣迂且踈。</text>
<title>奉詶鄭尙書陽來賀致政韻</title>,<text>江海何曾少隻鳧。披肝一奏玉音兪。行藏弗惑寧須卜。進退皆憂未始殊。野服商量閒制作。園居料理小䂓模。朝中僚友繽相賀。詩句眞供晩境娛。</text>
<title>榮老堂八景。次兒輩韻。</title>,<text>雲出吾猶卧。吾應懶於雲。莫放出山去。山外是塵氛。</text>
<title>榮老堂八景。次兒輩韻。 其二</title>,<text>北山高入斗。向暮先被雪。夜久萬影息。明河通皎潔。</text>
<title>榮老堂八景。次兒輩韻。 其三</title>,<text>淸風起處起。颼颼西掖松。隱几聽未足。悠然拄一筇。</text>
<title>榮老堂八景。次兒輩韻。 其四</title>,<text>新露灑幽圃。粲粲開寒菊。采之欲誰贈。知音應我獨。</text>
<title>榮老堂八景。次兒輩韻。 其五</title>,<text>古壇自天籟。知是梧桐雨。誰能瀉琴操。蕭踈秋鬢暮。</text>
<title>榮老堂八景。次兒輩韻。 其六</title>,<text>小窓忽橫枝。欄角來新月。淸和一夜氣。養得幾花發。</text>
<title>榮老堂八景。次兒輩韻。 其七</title>,<text>小池觀生理。有荷復有魚。添水不投釣。主人恩不踈。</text>
<title>榮老堂八景。次兒輩韻。 其八</title>,<text>居士欲歸山。金龜買二鶴。呼來竹間舞。雪羽檻前落。</text>
<title>金副學稚明輓</title>,<text>時憂難了盖棺前。白髮渾頭未自憐。風雨曉鷄鳴獨苦。洞庭寒葉落誰邊。淸名半是長沙日。愧事眞無康節年。抱得瑤琴人不見。三淸流水月孤懸。</text>
<title>朴知事 致和 輓</title>,<text>一節三朝雪滿顚。寸心惟有聖君憐。貞標不改千磨後。古貌如看百刦前。崇秩自來相忘地。遐籌恰過不期年。明時耆德今餘幾。題送虞章更悵然。</text>
<title>次鄭副學大受 存謙 賀致仕韻</title>,<text>黃槐落盡雪飄扃。獨也寒松不已靑。退驥應無殘豆戀。倦禽何擇茂林停。衰軀尙備鄕三老。拙業猶存子一經。拱北此心兼喜懼。偸閒未敢問郊亭。</text>
<title>公佐獻詩賀致仕。和其一首。</title>,<text>塵累追商出處間。前脩遐躅詎敢攀。進慚毫補空成老。退涉身謀只愛閒。席尹無功圖洛社。歐公好事賦廬山。雲蘿不礙朝天夢。時逐鐘聲到曉班。</text>
<title>哭蒼麓金老</title>,<text>月露生涯老更奇。市塵曾不着鬚眉。可憐到死猶詩癖。自乞䨓翁相紼詞。</text>
<title>生朝感吟</title>,<text>孤露生朝只作悲。老嬃相勸輒傾巵。分甘絶少今無地。齎餉靈幃知不知。</text>
<title>次李伯訥 敏輔 志喜詩</title>,<text>章甫初程上舍尊。雪樓旗鼓動詞垣。崇禎餘歲三回戊。太極玄孫又擧元。詩廢騷興衰世歎。槐評杏揖古風存。小成詎了君家事。須把遺經葆故門。</text>
<title>題李判書士謙 益輔 史記卷尾</title>,<text>題罷欲詒誰。寂寞投筵几。遼哉老夫心。歸問延陵季。</text>
<title>和李尙州伯訥賀致政韻</title>,<text>自笑踈迂遠世情。謝官非是要虗名。天機慣向閒中見。身計多從澹處成。日興只消無事飮。秋懷聊寫不平鳴。古今相照心期在。漫繞東籬嗅晩英。</text>
<title>和洪承旨養之賦玉斝 玉斝。文憲公舊盃也。重陽諸友來飮。仍賦之。</title>,<text>玉斝傳家二百年。幾回先輩菊花天。秪今斟酌悲歡事。一點終南對醉眠。</text>
<title>和洪養之賀致政韻</title>,<text>古者事君三十年。行休筭定出身前。逢時神鳳其來否。去日冥鴻遂杳然。明哲眞如朝暮遇。賢愚終覺古今懸。龍鍾自比商丘木。好得生成雨露天。</text>
<title>次松京留守元子靜 仁孫 賀致政韻 己丑</title>,<text>寒裘渴飮樂吾天。百擔擠人一懶仙。自昔崇華元不分。到衰休退豈爲賢。詩情晼晩桑楡日。酒力調停藥餌年。頗喜舊游時枉駕。却回蒲薦作文筵。</text>
<title>和李弟汝翼 輔天 用靖節遊斜川詩見寄之韻</title>,<text>獻笏旣三載。我馬當歸休。天顔非宿昔。未敢懷遠遊。昨也陪公讌。九爵擎黃流。暮歸有餘醺。浩蕩夢江鷗。睠言栗里子。幽棲同某丘。稧事追前修。選日命朋儔。濁醪示眞率。淸詩恣獻酬。飛翰入城裏。頗憶此翁不。一詠一惆悵。重我離居憂。開歲倘玆遊。膏秣願相求。</text>
<title>用五老書濂洛五詩韻。簡諸公求和。</title>,<text>燕處安閒白日遅。松姿雪鬢畫中稀。秪應憂國心難了。時見秋天一鶚飛。</text>
<title>用五老書濂洛五詩韻。簡諸公求和。 其二</title>,<text>桑柘陰陰覆綠溪。山罇酒熟到門時。歸裝貯得天書在。蓬戶祥光野老知。</text>
<title>用五老書濂洛五詩韻。簡諸公求和。 其三</title>,<text>賜鴈登門巹宴開。兒孫彩舞屢徘徊。三星圖裏行香去。五老峯前放杖來。</text>
<title>用五老書濂洛五詩韻。簡諸公求和。 其四</title>,<text>韶顔皓髮尙精神。康濟何曾止一身。垂老江湖頻悵望。早知夫子志君民。</text>
<title>用五老書濂洛五詩韻。簡諸公求和。 其五</title>,<text>試向江村借釣蓑。免敎鷗鷺更誰何。靑雲踏罷歸來晩。自笑襟前白髮多。</text>
<title>沽得村醪數杯。以替耆筵微醺有吟。</title>,<text>靑雲歧路遊初倦。白髮光陰得更多。稚子也應知帝力。自斟春酒勸翁歌。</text>
<title>李侍郞深遠 惟秀 池榭。同趙尙書光瑞 暾，李知州伯訥，宋侍讀子中 載經 小集。主人有詩奉酬。</title>,<text>鳴鹿呦呦亦好音。故人呼我駱山陰。全家鷄犬丹砂氣。半壁詩書白日臨。飮酒孰非憂樂地。看雲須識卷舒心。直愁爛漫易衰歇。笑指崖楓留一斟。</text>
<title>伯訥用二律記遊事。老倦吟詠。奉和其首韻一首。</title>,<text>谷鳥下幽徑。肩輿來處高。池淸寫素髮。霽色散靑臯。酒事吾眞老。詩情子自豪。東南賓主席。未害顧生遭。</text>
<title>題李侍郞深遠東山詩軸</title>,<text>長安道上何沾巾。古時道行今時人。不知早暮車馬喧。雨作泥兮風爲塵。居士小車長倚壁。門前一道草如茵。今辰手把東山書。興在李卿池園中。園有靑松下白鹿。斐然吾黨亦斯容。行雨頓晴消酒天。高霞欲滴題詩石。不爲君子美無度。皓首誰與一嘉客。</text>
<title>孺文草堂小飮。金禮仲元博 茂澤，李最之季良亦至。孺文追和杜樊川韻見寄。奉酬。</title>,<text>賓鴻片片負霜飛。退士柴荊世事微。白髮相看多後進。靑山幾處送先歸。菊寒似欲爭秋氣。葵老猶知愛晩暉。自昔南村可晨夕。向來吾已解朝衣。</text>
<title>九月十三日聖節。入侍德游堂。應製十韻排律。</title>,<text>百茀穰穰湊大東。三宮佳氣屬流虹。老人已見秋分後。瑞莢方抽九月中。黼扆如山雲彩動。衣冠就日珮聲同。王心自有明神格。化道元從壽域通。天放秀毫添八彩。人歌至德待三嵩。叨陪日月光華地。默識宗祊啓佑功。周辟祈年聞棫樸。軒皇問道笑崆峒。瞻旄昨日欣無疾。受稼今朝樂有豐。苑菊亦知華聖節。鑪香翻欲送熏風。微蹤幸廁耆臣列。恭和璇題激寸衷。</text>
<title>深遠池亭賞楓。同尹三宰景孺，李承旨仲固 得培，趙尙書光瑞，宋校理子中，金應敎伯愚 尙默，尹副學伯常 蓍東 燕飮至夜。旣罷有吟示深遠。</title>,<text>客倚霜楓鹿踏苔。晴暉灩灩送行盃。顧生未必知秋興。收拾瓊函八首來。</text>
<title>送別燕京副使洪養之</title>,<text>踈踈霜鬢澹澹巵。衰暮俱非遠別時。漢日舊懸箕子國。胡山今繞伯夷祠。秋聲淅瀝猶堪喜。天意蒼茫未敢窺。莫恠離筵太惆悵。老夫端不女兒悲。</text>
<title>枕梅發花甚善。邀仲固，光瑞，深遠飮酒。屬深遠。</title>,<text>漢祖得陳平。先賞魏無知。花底一杯酒。勸君君莫辭。</text>
<title>聞趙尙書光瑞江上詩。喜而和之。</title>,<text>巨艦倚江岸。不愁風浪多。可笑鷦鷯計。所安惟一柯。</text>
<title>龍門樵夫來獻一詩曰今日始觀海。十年空在山。明朝上峽意。且輸孤鳥還。頗有思致。遂次其韻。又令和之。</title>,<text>落葉有微徑。樵夫時下山。偶過䨓淵室。懸燈宿不還。</text>
<title>龍門樵夫來獻一詩曰今日始觀海。十年空在山。明朝上峽意。且輸孤鳥還。頗有思致。遂次其韻。又令和之。 其二</title>,<text>能詩又能酒。何以老空山。挽衣上酒席。回首孤雲還。</text>
<title>龍門樵夫來獻一詩曰今日始觀海。十年空在山。明朝上峽意。且輸孤鳥還。頗有思致。遂次其韻。又令和之。 其三</title>,<text>月溪一樵艇。龍門落木山。誰憐滿蓑雪。平野望煙還。</text>
<title>龍門樵夫來獻一詩曰今日始觀海。十年空在山。明朝上峽意。且輸孤鳥還。頗有思致。遂次其韻。又令和之。 其四</title>,<text>酒席樵歌動。儂家本在山。何時茅屋雪。見汝伐木還。</text>
<title>龍門樵夫來獻一詩曰今日始觀海。十年空在山。明朝上峽意。且輸孤鳥還。頗有思致。遂次其韻。又令和之。 其五</title>,<text>我自愛樵夫。樵夫知好山。何山可結社。歲暮吾當還。</text>
<title>龍門樵夫來獻一詩曰今日始觀海。十年空在山。明朝上峽意。且輸孤鳥還。頗有思致。遂次其韻。又令和之。 其六</title>,<text>侍郞飛淸翰。言汝在東山。是日梅花動。如待詩人還。</text>
<title>龍門樵夫來獻一詩曰今日始觀海。十年空在山。明朝上峽意。且輸孤鳥還。頗有思致。遂次其韻。又令和之。 其七</title>,<text>老夫休官去。東林買碧山。有能南北陌。不用一錢還。</text>
<title>龍門樵夫來獻一詩曰今日始觀海。十年空在山。明朝上峽意。且輸孤鳥還。頗有思致。遂次其韻。又令和之。 其八</title>,<text>歎息褐衣子。胡爲浪出山。世不談王道。惟應一笑還。</text>
<title>鄭侍郞大受來過。用紫陽韻見屬。和之。庚寅</title>,<text>乍喜緋袍暎綠蓑。莫言京洛事如何。今朝植杖南臯下。芳草未長花欲多。</text>
<title>移居南村。次兪上舍汝成 漢炅 見屬韻。</title>,<text>有酒相晨夕。南村古事存。忘形誰主客。樂志是田園。白雪難爲曲。玄心不在言。從君丐餘照。輝得半窓昏。</text>
<title>磵翁自蓮城見過。言將遊四郡。共次三淵韻爲別。</title>,<text>垂老離群各損神。風花歲歲自爲辰。誰知南郭提壺客。却是前宵入夢人。瘦骨相憐仍把臂。童顚可笑更俄巾。憑君問訊龜峯石。淵月心期萬古新。</text>
<title>兪君携酒來飮。金生 履中 亦至。拈三淵韻。</title>,<text>僑居亦峙書三架。病肺猶堪酒一廵。何事南村多日月。白頭難得素心人。</text>
<title>磵翁乞題其畫像。余爲寫十四字。復書曰公之平生在此。添一字則蛇足矣。</title>,<text>可之穹眉故能詩。穀也豐下宜有子。</text>
<title>磵翁嫌其已簡。又書請益。戱添十四字。</title>,<text>畫蛇添足亦一癡。相馬遺毛乃千里。</text>
<title>兪君汝成晤言永夕。明日又以二詩見贈。喜而和之。</title>,<text>小酒何能挽客歸。幽人元自愛淸暉。雲羞鶴白睡相引。柳隱鸝黃啼不稀。三步故應知絶影。一枝那復有雄飛。踈襟莫以浮名隔。今日吾還老褐衣。</text>
<title>兪君汝成晤言永夕。明日又以二詩見贈。喜而和之。 其二</title>,<text>有客騎驢過綠野。山衣灩灩落靑霞。何堪禮數如前輩。頗喜文儒出故家。髮白可能玄入草。夢闌無復筆生花。文章不在多言語。咫尺經帷是絳紗。</text>
<title>金孺文，兪汝成見枉拈韻。</title>,<text>山翠濛濛竹語纖。柴門客至自鉤簾。群童風雨惟欹枕。浮世陰晴秪散籤。稚鶴已能高步武。癯松更覺好鬚髯。殘經每有優游地。何獨相携醉碧帘。</text>
<title>與孺文汝成，李晦之 奎亮，公佐小飮拈韻。</title>,<text>柴荊有繫馬。垂柳日亭亭。古色苔生劒。幽襟蘭在經。人間吾未雨。天上客爲星。多少行藏話。秋風動夕扃。</text>
<title>諸賢不枉中秋之期。老夫適有採薪之憂。月不同賞。酒不對飮。客猶悵然。主人可知。明朝各出一詩。伏枕和之以遣懷。</title>,<text>深屛垂素髮。老矣不勝秋。好客逌然集。良辰尙可酬。影分瞻月砌。聲近詠詩樓。笑指東籬下。前期爲我留。</text>
<title>兪上舍汝成見貺一大寶。文曰身如芭蕉。心似蓮華。百節䟽通。萬竅玲瓏。盖憐我耄昏。將以是覺之也。且其篆法奇古。有足珍者。用二詩拜嘉。</title>,<text>蓮暈蕉榮透石膓。斐然文思入雕章。明珠終是無心得。試看蓬廬夜放光。</text>
<title>兪上舍汝成見貺一大寶。文曰身如芭蕉。心似蓮華。百節䟽通。萬竅玲瓏。盖憐我耄昏。將以是覺之也。且其篆法奇古。有足珍者。用二詩拜嘉。 其二</title>,<text>玄機䓗郁湊文膓。虹貫星離爛作章。料得井花含覺意。老毫那復有圓光。</text>
<title>初度日。汝成諸君皆有詩。和之。</title>,<text>人皆嗟老我知閒。夢想箕山潁水間。杞菊秪堪支晩景。丹砂那得住頹顔。流年又値桑弧夕。老淚重沾木假山。偶有小罇能醉客。揮毫燭畔未言還。</text>
<title>上元之夜。金孺文，李晦之，吳文卿，兪汝成步屧來訪。命酒占韻。聞鷄而散。公佐，麟耈，有衡亦在。辛卯</title>,<text>名辰游侶盛招邀。蹋到山南第五橋。鶴氅冲風分暝色。烏紗隨月岸晴霄。雪邊松桂成陰遍。琴裏峩洋與世遙。不有嘉賓誰永夕。銀河落盡一鴻飄。</text>
<title>金光仲 熤 以二詩。追賀余致政。和其一爲謝。</title>,<text>數莖霜髮可爭秋。蟬語槐凉滿古樓。放鶴山南聊遠世。待人江岸且維舟。多忘幸不先朝賀。無補虗爲在野憂。陋室尙須榮老記。知君筆意自淸遒。</text>
<title>次樂僉李仲玉 珪輔 見寄韻</title>,<text>雪鬢相飄古意存。東山喬木是吾村。誰言薄宦難高士。人道鳴巖有好孫。日赴梨衙調雅樂。時過蓬戶醉芳樽。瓊投瓜報君休笑。老子年來已忘言。</text>
<title>秋日訪鄭弟君範園居。次其韻。</title>,<text>澗道霜淸鴻鴈初。小車穿到數村踈。靑山似我墻頭見。黃葉無人谷口居。樂志眞成垂老計。忘言何用絶交書。看君自有漁樵氣。始覺前宵夢不虗。</text>
<title>詩賀趙尙書光瑞致政</title>,<text>寂歷秋華㶑灧杯。逢人江岸一徘徊。常憂急浪難回棹。却被天風吹送來。</text>
<title>詩賀趙尙書光瑞致政 其二</title>,<text>中兵給事廟堂姿。人道三良盡白眉。正値秋風粱稻熟。冥飛一鴈又何奇。</text>
<title>詩賀趙尙書光瑞致政 其三</title>,<text>未老得閒方是歸。登山臨水意無違。堪笑此翁遅見事。白頭來卧故山扉。</text>
<title>和寒泉李公韻。寄題詠歸亭。</title>,<text>絃誦隣書院。重修有此樓。薄遊曾幾日。遺愛自千秋。蔽芾成陰木。淸泠不廢流。應知詠歸興。如侍冠童遊。</text>
<title>感吟</title>,<text>魁顔雪鬢好心期。八十光陰萬首詩。我有瓊枝欲誰贈。水花歌曲秪今悲。</text>
<title>送李生彙杉歸鏡城</title>,<text>先軌人瞻貞玉劖。孝符天賚壽星銜。歸裝貯得陽春氣。不怕風氷透薄衫。</text>
<title>送李生彙杉歸鏡城 其二</title>,<text>馬僕蕭蕭雪嶠巉。計程何日到松巖。城南老子長回首。別處亭亭一翠杉。</text>
<title>觀城李生德符。以其詩軸求余屬和。盖趙悔軒 觀彬，金退漁 鎭商 唱之。而金伯春 元行，宋晦可 明欽，李子三諸君子續題者又數十篇。余亦走毫以塞請。李甞問學於寒泉松巖之門</title>,<text>憐君早志學。因不失其親。來日寒泉墓。幾番芳草春。</text>
<title>觀城李生德符。以其詩軸求余屬和。盖趙悔軒 觀彬，金退漁 鎭商 唱之。而金伯春 元行，宋晦可 明欽，李子三諸君子續題者又數十篇。余亦走毫以塞請。李甞問學於寒泉松巖之門 其二</title>,<text>白頭心尙在。夢裏拜松巖。大雪北關去。飄然一布衫。</text>
<title>麟孫爲我辰具小酌。與金濟大 用謙，趙光瑞，李仲固，金光仲，元子靜，李晦之，兪汝成。晤言至夜。酒罷有衡獻詩。與弟侄輩和之。</title>,<text>紫閣峯南一草堂。閉關非爲養微陽。山寒不放閒飛走。園凈渾含雜色香。天與我辰爰得靜。心游太古故能長。惠然吾黨光初度。笑傍梅花進百觴。</text>
<title>和李仲固用金光仲韻賀余致政</title>,<text>老夫無興賦悲秋。梅凳經函共一樓。天籟獨聞南郭几。風濤不及五湖舟。籠雲已了行藏事。園鶴惟知飮啄憂。但有賞音如數子。肯愁霜鬢歲華遒。</text>
<title>元宵步月前橋次有衡韻 壬辰</title>,<text>宿靄渾收踏月天。靑藜扶我一燈前。半壺春酒不成醉。橋上相逢皆少年。</text>
<title>又用去年元宵韻</title>,<text>老人無伴倦招邀。明月相隨到此橋。已覺淸寧爲福地。稍看氛翳霽寒霄。風前珂珮游龍過。空外笙歌翽鳳遙。可是儂居非九陌。免敎梅蘂曲中飄。</text>
<title>燈夕和諸少年詠彩燈</title>,<text>剪綵窮機巧。千金賁一燈。火圍紛射獵。雲袂宛飛昇。光逼星辰動。影分河漢澄。鰲山留諫草。今日果誰能。</text>
<title>蒼谷僑居。飮汝成酒。仍和其詩。</title>,<text>病肺雖妨酒。敢孤鄕黨杯。豈無靑嶂色。難得紫芝來。道在忘年處。筵非選日開。五湖多白髮。相望意遼哉。</text>
<title>謝李仲固携酒枉僑止</title>,<text>使有高朋壓酒筵。老夫何處不悠然。南山霧豹自知日。東野雲龍渾忘年。香社藏名吾豈隱。毬塲駐足子方賢。樽前也是寬閒地。遮莫風光近暮天。</text>
<title>悶旱次兒輩韻</title>,<text>蒸仁熏義自通天。雨脉應存未禱前。川嶽日聞牲幣擧。農夫依舊枕鋤眠。</text>
<title>喜雨用前韻</title>,<text>至誠寧有未孚天。向夕淋浪到曉前。喜色定知添八彩。老臣今夜亦安眠。</text>
<title>厖兒與有衡步月吟詩。和之。</title>,<text>一道靑冥送遠鴻。故山松桂又秋風。瑤琴不是無心語。霜鬢輝輝月正中。</text>
<title>追和健菴金領府回甲壽筵韻 健菴金相士舒號</title>,<text>赤舃安安花甲春。白頭惟有獻君身。家聲輝爀提衡日。廟筭雍容待漏晨。在御瑟琴元靜好。專城牢斝揔芳新。歲寒松栢猶堪畫。何獨鴟夷散髮人。</text>
<title>龜山李使君正模携酒來別。醉後有贈。</title>,<text>老人長憶少時游。送盡靑山餘白頭。此別可能無一醉。龍門秀色夢中悠。</text>
<title>李倅問治郡之道。又書以贈。</title>,<text>牧民寧有別般奇。二祖淸䂓爾自持。世俗不知淸靜法。都將公事入營爲。</text>
<title>南至後一日。厖兒始加元服。喜次兪汝成賀詩。</title>,<text>稚子扶吾未覺衰。賓筵把酒過三巵。瞳眉只愛淸如許。巾服誰期儼若斯。善養微陽方長氣。眞成老栢後凋姿。男兒生有無窮事。大學元從舞勺時。</text>
<title>追次隱巖李尙書 光廸 回榜宴韻</title>,<text>康壽繁榮世敢希。德星輝處福星歸。頒花錫爵猶前事。弁卷奎章始覺稀。</text>
<title>應製耆社自述詩 幷序○癸巳</title>,<text>古聖營壽域。版築非土木。積仁爲基址。集義爲城郭。其俗貴淸靜。其政去殺伐。風雨不能毁。災沴不能襲。臣亦化國中一民。叨陪聖主登玆域。日月光華四門闢。北斗齊擎萬壽爵。宸心遇泰戒太康。其何思乎色惕若。飢者思哺寒者衣。病者思醫勞者息。樽有仙漿盤有桃。盍歸來兮同予樂。乃知是心格皇穹。導揚和氣錫民福。臣雖告老舊太史。歌詠聖德乃其職。但願世世修此域。萬年不騫如一日。</text>
<title>厖兒迎相之日。次有衡韻寫喜。</title>,<text>盤幣芬芬肆一堂。好風披拂畫帷長。心如捧玉知佳婦。氣欲摧山笑快郞。老我幾時樽有酒。嘉賓終日席留香。請看園綠春陰轉。返照能生薄暮光。</text>
<title>敬次文憲公龜山選勝亭板上韻寄李使君</title>,<text>山水不自勝。人勝名隨之。斯亭得主人。選勝名亦宜。山靜性自近。水淸政可儀。人地旣相遭。歐除名共垂。勝處在會心。何用一尺碑。</text>
<title>用兒輩韻。送祥原南生星老還故林。</title>,<text>游學身方健。飄蓬信所之。千支同一本。初面似前知。食淡寧彈鋏。囊空獨貯詩。鶯啼愁別日。蟬到識歸時。</text>
<title>安士定 杓 輓</title>,<text>硏經供白日。隱几送靑雲。雅操多因學。餘華不數文。枳林甘側翅。棧豆耻成群。惻惻窮途泣。寥寥我識君。</text>
<title>安士定 杓 輓 其二</title>,<text>諫議聲標峻。艱虞鬢髮皤。虗舟何意思。浮世自風波。偶抱漳濱病。俄停里巷歌。祖筵違伏枕。老淚不禁多。</text>
<title>絶筆 易簀前二日</title>,<text>早知有今日。日至心不平。非仕亦非隱。半生無定名。</text>
<title>絶筆 易簀前二日 其二</title>,<text>有生孰無還。君子乃不愧。請將一箇安。了我今日事。</text>
<title>絶筆 易簀前二日 其三</title>,<text>日至吾當去。事了心更閒。丹霞與明月。寂寞寄人間。</text>
<title>秋月何皎皎 以下二十一首屬樂府○乙未</title>,<text>秋月何皎皎。影入秋江裏。歡心有如月。着人如着水。</text>
<title>秋月何皎皎 以下二十一首屬樂府○乙未 其二</title>,<text>秋月何皎皎。影入秋江濶。儂心有如水。受人如受月。</text>
<title>秋月何皎皎 以下二十一首屬樂府○乙未 其三</title>,<text>秋月何皎皎。影入秋江幽。歡心有如水。不與月俱流。</text>
<title>秋月何皎皎 以下二十一首屬樂府○乙未 其四</title>,<text>秋月何皎皎。影入秋江湄。儂心有如月。水流月不移。</text>
<title>宮怨</title>,<text>昭陽夜如海。公讌殊未央。徘徊翳長袖。零淚濕䲶鴦。簫鼓耳邊歸。妾心徒悲傷。新種桃李樹。决明無輝光。宮中飛燕入。妾寵那得長。</text>
<title>宮怨 其二</title>,<text>君王宴長樂。豔我芙蓉粧。詔賜蜀錦段。製我舞衣裳。裙袂不及垢。卷之在篋箱。君王終見棄。及汝委山岡。日月若回照。以汝入昭陽。</text>
<title>相逢行</title>,<text>少年射獵恒在山。手搏猛獸皮作冠。不肯俛首事公侯。三十四十不得官。朝過俠客飮美酒。夜宿胡姬走馬還。道逢虬髯微服遊。立馬相看狹斜間。天生虎頭豈長困。深知不言劒光寒。暗將一技買人笑。仰面雙鴈落金丸。黑雲北來日色黃。起身西望見樓蘭。征西幕府初選將。橫鞭長揖入長安。九重春寒賜錦袍。禿袖短後鵰鶻盤。錦袍身煖知君恩。不辭關河行路難。</text>
<title>烏夜啼</title>,<text>烏飛不向樂處棲。每向孤妾愁中啼。銷金帳底回新夢。繡窓夜和鸚鵡語。手排深屛下玉階。半庭梨花濕紅雨。</text>
<title>北風行</title>,<text>塞地恒多風。塞天晴日少。寒聲盡渤碣。朔氣橫燕趙。遼河以北飛塵黑。長城一邊遺孤照。怒飊轟如代馬突。回颵蹙若胡兒嘯。關西老將聞起立。號令諸軍戒夜哨。</text>
<title>白馬篇</title>,<text>郞騎高馬來。馬高七尺強。黃金餙馬鞍。靑絲織馬繮。繫馬樓柱與馬芻。然後執鞭入中堂。借問郞何愛此馬。答言西北賊壘長。與我一心獨此馬。誓將破賊酬君王。</text>
<title>戰城南</title>,<text>戰城南死郭西。黑雲壓城梟夜啼。雌狐和鳴梟入宮。啄人腦呑人肝。帳下男子。與君同命。竹林幽幽血斑斑。魂飛上朝帝悲傷。老將罵狗狗速殺。我生有死臣有君。且不從汝爲狗。魂飛上朝帝悲傷。天上有三星。光芒如月。魑魅魍魎莫逃形。走野死。烏鳶來食不盡啣。飛罥木杪。謂我謂烏且食盡。血染草木。草木且爲妖。</text>
<title>發白馬</title>,<text>平明發白馬。薄暮度龍庭。輕生貴深入。何用列堠亭。藏兵象勾陳。發矢如飛星。功成振旅還。不勒燕然銘。</text>
<title>折楊柳</title>,<text>柳絮何飄飄。柳枝何依依。君身似柳絮。妾身如柳枝。柳絮隨風去不返。柳枝長向紗窓垂。春風吹南陌。楊柳碧如絲。慇懃折一枝。遠寄黃河湄。胡虜尙未平。良人未可歸。</text>
<title>臨江節士歌</title>,<text>亭臯木葉下。節士悲淸秋。擧目江楓暗。低頭江水流。江中有巨鰲。其大蔽千牛。斬之當用劒。射之當用弩。巨鰲未斬身已老。哀哀淚如雨。</text>
<title>雉朝飛</title>,<text>雉朝飛。光陸離。川原上。草萋萋。雙飛又和鳴。一雄將一雌。古有牧犢子。五十未娶妻。感此自作歌。歌聲一何悽。</text>
<title>巫山高</title>,<text>巫山高。何崔崔。淮水深。何湯湯。我欲從君東歸。山無梯川無梁。我有瓊瑤一雙。願以遺君竚立望君。泣下沾裳。巫山高。使我心傷。</text>
<title>君馬黃</title>,<text>君馬黃。臣馬蒼。啣金覊。嚲玉鞭。朝發扶桑。夕秣玄圃。乃知臣馬良。臣馬良。願以獻君駕星輅載雲旂。驅馳八荒。和洽諸夏天下康。</text>
<title>從軍行</title>,<text>朝廷重開邊。幕府簡驍雄。身隷征西營。手劒腰兩弓。懷奇伺一便。轉戰祈連東。遙識戎王旗。射殺萬軍中。胡馬退如潮。朔漠居然空。屯師黃花營。飛凱明光宮。主將儒家子。頗有郤穀風。記籍上軍府。皆言麾下功。從戎三百人。一朝拜爵同。南軍聞之泣。恨殺樓船公。</text>
<title>求仙謠</title>,<text>靑霄赤縧飛雄劒。三洲出日神光豔。姑射深屛雙黛斂。羲文軒軌尙不知。海外秦人空汎汎。喬山盖有金鳧藏。廣成不救軒轅亡。古有堯舜壽百年。未必求仙獲命長。求仙千古令人傷。</text>
<title>寄衣曲</title>,<text>深屛寥寥撲流螢。卧看牽牛織女星。落葉翻風似人來。兩階蟋蟀不堪聽。翠袖寒入鴛鴦澁。遠憶良人戍龍庭。去歲良人寄書到。爲說邊城寒氣早。南方霜降北方雪。良人身上無重襖。官家亦自寄衣去。不如妾手裁縫好。禿袖密針鳳凰絲。中有寄書誰得知。上章勖君平胡虜。下章道妾長相思。良人有君亦如妾有夫。願君勿念閨中私。</text>
<title>宮中行樂詞</title>,<text>春暉灩灩生春物。上陽花枝日中出。玉輦縱橫過太液。中書百官聞淸蹕。幢盖靡靡襲彤雲。流蘇百寶龍光溢。迴廊窈窕越羅香。三十六宮笙歌發。蕉尾流霞紫駝羞。雕紅繡頰圍淸瑟。墮䯻鵝黃爲君掃。雲母深屛貼新月。外庭冠珮且坐睡。內房曲讌殊未歇。鴛鴦枕暖鸚鵡語。寧知嬌愛生褒妲。若敎行樂萬方同。願將百年爲一日。</text>
<title>同伯氏會伯玉亭。賦梅花小令。以下十八首屬詞令○丁未</title>,<text>梅已發。簾卷翠梢斜。萬里春風惟此樹。一天氷雪看孤花。樽酒坐君家。花下飮。花落使人嗟。春後豈無花似霧。興來還有酒如茶。獨惜此芳華。</text>
<title>酒闌又出小令同賦</title>,<text>野橋深雪散驢蹄。水亭西。是君棲。漠漠煙村處處養豚鷄。見客敷腴顔色好。冠白㲲杖靑藜。西樓宴坐俯長堤。宿雲低。暝禽啼。我有新詞秉燭爲君題。春日相期何處好。池水綠草萋萋。</text>
<title>用白雪樓分韻余得樓字</title>,<text>飮子流霞酌。唱我水調謳。昔余來此。菡萏花發倚高樓。尙憶淸泠石上濯足。踈風暖雨。圓葉轉新秋。今日蒼髯客。惆悵碧欄頭。曲將竟。天籟靜。嶺月流。餘音忽厲。棲鵲驚飛撲簾鉤。何處風塵儇子。鼾睡九街夜色。栩栩夢王侯。吾道苟如此。林壑且優游。</text>
<title>十灘丈小屛。畫淵明歸去來辭。鄭元伯所作也。以浣溪沙調。爲賦其二疊。</title>,<text>宿霧蒼蒼草樹平。溪南細路未分明。何村老子亦孤征。欲往柴桑何處是。橋邊立馬問前程。回頭遙指峽雲生。</text>
<title>十灘丈小屛。畫淵明歸去來辭。鄭元伯所作也。以浣溪沙調。爲賦其二疊。 其二</title>,<text>水鳥驚飛笑語喧。僕夫迎我到山樊。更看幼子候衡門。容裔扁舟春水濶。依依桑柘繞山村。風塵十載返田園。</text>
<title>觀鄭元伯畫山水五疊。各題小詞。辛未</title>,<text>誰謂畫無聲。百谷飛泉一林淸磬。試看缺月峯頂。</text>
<title>觀鄭元伯畫山水五疊。各題小詞。辛未 其2</title>,<text>踈木斷岸。細雨長洲。篛笠一老。暝踏孤舟。爾家何在。不如且歸。于以曬網。于彼竹籬。</text>
<title>觀鄭元伯畫山水五疊。各題小詞。辛未 其3</title>,<text>蒼壁下白石好。古松畔流水好。一茅亭無亦可。一棋局有亦可。</text>
<title>觀鄭元伯畫山水五疊。各題小詞。辛未 其4</title>,<text>大男南陀釣魚去。小男西崦采藥去。薄暮歸來。古渡寒煙。遙村澹樹。老子窓間睡罷。攬衣獨眄。興在白鷗沙紅蓼岸。</text>
<title>觀鄭元伯畫山水五疊。各題小詞。辛未 其5</title>,<text>誰勸汝彈琴。汝莫彈琴。孤舟蘆葦前。獨夜徘徊。鍾子期竟不來。鴻鴈歸盡後。江天泬㵳時。小絃廉折。大絃寥朗。却恐興極生悲。汝莫彈琴。天地是汝形骸。水月是汝肺腑。汝抱汝膝。冥兮窈兮。又安知何者爲商何者爲羽。汝莫彈琴。</text>
<title>夢作</title>,<text>黃鸝遊後院。莫回顧。回顧黃鸝亂。</text>
<title>題古畫</title>,<text>欲知江上秋。鴈落蘆葦散。欲知江上夜。月小江流緩。欲知江翁濯足時。江天泬㵳漁歌斷。</text>
<title>鄭謙齋元伯。爲人畫其湖南莊居。請余題之。余爲小河圖格以應之。壬申</title>,<text>山何幽水何澹。幽幽者村澹澹。煙初斂洲渚淸。鳥不飛。楊柳陰陰覆柴扉。主人何事。閉戶春睡。抑前峯采藥後溪觀魚。或云是處士去後東都廬。</text>
<title>夜聞鄰歌。倚其聲戱爲新詞三闋。</title>,<text>淸凉山六六峯。惟有白鷗知我家。白鷗淸愼豈負吾。輕薄難信是桃花。桃花桃花更莫出洞去。恐引外客來經過。</text>
<title>夜聞鄰歌。倚其聲戱爲新詞三闋。 其2</title>,<text>漁父驚風波。賣舟買騏驥。誰知羊膓險。甚於瞿塘水。從今棄舟又棄馬。願從老農學耕稼。</text>
<title>夜聞鄰歌。倚其聲戱爲新詞三闋。 其3</title>,<text>三冬一布褐。巖穴受風雪。雲間一寸暉。不曾晞我褐。忽聞西山白日頹。自然淚落心中哀。</text>
<title>題薇陰李處士卷首</title>,<text>君重妙解乞詩法。初不露乞詩意。但取古琴彈一曲。西齋月曉人未起。忽聞一泓飛泉瀉寒竹。琴已竟了無言。發槖出詩卷。手自披展令我讀。次又出元伯畫。嘉陵山水。老石孤桐。蘆岸漁舟。使我心神超越。如赴水之鴈趍林之鹿。誰能廣平石膓。於此不吟詩。嗒然如枯木。嗚呼。君重妙解乞詩法。何不移此術。向人學干祿。布褐靑鞋老空谷。嗚呼君重之心我知之。所以一見如宿昔。</text>
<title>舟中見磵翁夢瀛記有述 庚辰</title>,<text>海上蟠桃紅萬顆。君山美酒如泉。三生結習太狂顚。偸來鰲山下。仙吏正高眠。仙吏夢中能飮酒。霜毛何處癯仙。擧觴壽我一千年。三盃猶可。又追我大瀛船。</text>
<title>戱占玉連環體。書文遠東湖草堂。以下四首屬雜體○甲戌</title>,<text>魚跳鳥啅迓遊車。十里靑郊問索居。古篋留題渾漫稿。高軒散帙半新書。日華漾水春生島。山氣和煙柳拂墟。丘壑幽期聊獨往。生涯吾欲訪耕漁。</text>
<title>踈慵堂小集。又爲玉連環體。贈諸君要和。</title>,<text>高軒歌歗盡吾曹。日永山樽有濁醪。三世井舂連孔陌。百年襟抱寄莊濠。豪鷹不受雕籠養。良馬應羞弊策操。木道滄洲歸計濶。古來賢達半蓬蒿。</text>
<title>隱體。貽剛伯文遠。</title>,<text>夙欽謝傅名。願居子産里。參三體圓方。首八諧宮徵。道坦幽人貞。天行君子以。合德須用柔。吹塤和仲氏。</text>
<title>隱體。貽剛伯文遠。 其二</title>,<text>睨柱璧不碎。撫琴畫有響。發蹤稱蕭功。齊名居杜上。潤身見睟盎。任重要寬廣。郁乎吾從周。遼哉長相望。</text>
<title>宜叔見過。同伯氏聯句。用谿谷韻。以下六首屬聯句○丙午</title>,<text>黃鳥吾猶卧。靑驢君已來。雲晴高葉動。樹老晩花開。懶拙元因性。文章媿不才。江湖堪一醉。請更具深杯。</text>
<title>白沙書院。同伯氏，文遠，宗之聯句。</title>,<text>落花閉古院。春草有殘碑。苦節危時見。英姿畫裏知。歸雲鐵嶺曲。斜日穆陵詩。千載流傳遠。幽吟不勝悲。</text>
<title>同伯氏，文遠，友堂聯句。用刻燭故令。</title>,<text>高燭暈夜長。芳樽知歲晩。古甃雪覆深。老蓽煙生遠。梅寒照耿介。鶴癯參偃蹇。天機懶賦詩。世事笑噴飯。鼎垢丹不化。珷登玉羞混。樂志魚脫淵。稅跡葉歸本。懷哉理草廬。樂此滋蘭畹。念衣桑可樹。計食田當墾。簞空亦樂顔。途窮寧哭阮。操琴遣誰賞。馴鹿待婦挽。孔訓貴無慍。羲繇嘉肥遯。有斐素心人。携手當早返。</text>
<title>太廟直廬。與孺文，公弼。賦得荷花聯句。甲寅</title>,<text>水花充淹留。愛玆晩色凈。我來五月初。圓錢浮已盛。亭亭吐藕高。蔓蔓引蒂永。方沼隣淸廟。托體在幽境。匪嫌處泥滓。所貴保淸靜。交加意相因。長短勢不整。芳葳尙斂滋。小萼已含耿。將敷驚洩馥。旣綻嗟孤靚。島風亞薄姸。藻日疊新暎。房暄妥蝶翅。蔭密深魚泳。受雨曖晩悴。裛露儼朝炳。池閣坐永晝。虗凉稍無竟。怡然愜素襟。賞玆淸通性。已被君子憐。寧辭君子病。姿慚竹君勁。色遜鞠衣正。薄耀春芍艶。易謝朝菌命。化功固無全。永慨發沉詠。蒼松立其側。使我屢引領。</text>
<title>同宜叔，伯玉，大卿。鐘巖宵集。出杜子詠懷北征詩讀之。仍黜其複韻而步之爲聯句。八百五十言。丁巳</title>,<text>偉哉乾坤內。吾道一何拙。讀書四十年。雅志在夔契。良驥鑾和淸。周道步趍濶。心究理亂細。眼窮帝覇豁。行藏各所値。裘褐隨凉熱。韞櫝玉不沽。在鑪金自烈。奇想厭埃壒。遐標競雲月。逝將掇靈芝。丹丘搜寶訣。神僊竟虗無。志業兩虧缺。身計轉濩落。世故多爭奪。逃俗自高賢。葆光托巖穴。巢許卧箕潁。幼安泛遼渤。通逵繞甲第。曲徑走交謁。顔忸野鴟嚇。志遠波鷗沒。荷製獨初衣。商謳屢擊節。希聲匪寡和。識曲亮無絶。男兒重交義。意氣金石裂。賢豪得合幷。襟韻迭鼓發。文章溯灝噩。理竗柝膠結。六經窺泓博。百子駕截嵲。求源要中深。斂華戒外滑。典刑周彛古。律呂虞球戛。星斗紛芒角。震霆或轟轕。繪無施黼黻。璞有裹裋褐。懸壁琴自響。埋泉劒不出。優游豈無所。睠顧戀京闕。嶽瀆王畿輳。融峙眞宰活。野策弄烟華。湖舫攬雲物。遙海送目濶。懸磴置脚慄。貰酒叩山市。携衾宿僧室。豗瀑盪煩抱。攢峯竦懦質。雨集楓淅瀝。霜繁石蕭瑟。忘形混禽魚。耽句雜楂橘。崇墉抗雲標。矗石剗秋骨。綢繆百濟故。興廢前史述。疊磴劣通鳥。窄徑難容轍。戈鋋電掣明。埤堄月抱兀。秋旻劇搖落。川陸露曲折。樽斝逐幽奇。驢鳴捨牽窣。已經淸潭遊。復從紫溪越。孤亭靜雲日。激湍嗽霜雪。控巖白蝙癯。走澗蒼鼯渴。樓壓戱鯨浪。潮奔騈馬卒。西眺直登萊。中原事悲咽。北控無朝廷。東顧憶征伐。哀歌寫感激。烈風來蕭屑。孤懷隰苓霣。幽事崖菊掇。開雲天爲霽。餘閏辰又吉。歸墟俯咫尺。浩蕩觀落日。揚明閱萬國。駐輝覆孤蓽。蛟鰐驩爭迓。霞霓護恐失。陰陽遞晦明。機鐍窺密勿。羲和逝將攀。葵藿傾更切。月宿嗣璀璨。魑魍敢怳惚。駟隙如斯迅。鷗盟幾時畢。境近猶會心。詩多豈嘔血。古鐘驗灰刦。遺塔感興滅。衣留坐禪龕。瓢泛酌泉窟。穹林契寬閒。苦海謝洄潏。郊園滌煩紆。文酒續怡悅。架峙鄴侯書。園拾杜陵栗。觀遊飫禽嶽。燕息慕莊漆。霰氷冽天序。松篠森庭實。幽抱易成嘅。昨事毋已末。遅回惜壯心。晼晩撫衰髮。好學聞炳燭。就道思結襪。騷悲屈原醒。歗餘梁甫膝。經世願已違。垂後辭空列。外境捨覊絆。浮念期洗櫛。天人賾精微。章句辭塗抹。嘐嘐古賢期。齪齪纖兒喝。道源洙泗邈。利爭蠻觸聒。眞僞楚猴冠。是非齊人說。鳴梧絶威鳳。淸藪憶俊鶻。杞癡抱憂焦。芹獻怯唐突。歸依有廣居。磋切資良匹。卓立企嶽峙。勇進服泉决。遷義譬獲玉。砭過當愈疾。安時蠖用屈。造道龍不拔。勵操大冬栢。障慾中流碣。觀世用舒卷。屛機忘活殺。苹鹿鳴相和。室蘭臭自別。屋漏臨此心。籤簡儼昔哲。且排曹劉墻。共造周程闥。聖路無窮極。慥慥勉日達。</text>
<title>借居鐘巖。公弼寄詩來。與拙翁聯句答之。辛未</title>,<text>東山十載罷春遊。今日騎牛意自悠。繞徑松篁迷舊躅。滿林花鳥起新愁。樵人歷歷過蒼檜。酒媼蕭蕭餘白頭。醉後聞君歌伐木。三章未竟涕先流。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午</title>,<text>逢逢白雲。一北一南。昔我學書。韋帶靑衿。中年學劒。韎韋兜鈐。今我來止。芝山之陰。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其二</title>,<text>逢逢白雲。一西一東。昔我東征。汎彼扶桑。鯨波擊楫。日出其中。今我來止。芝山之陽。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其三</title>,<text>逢逢白雲。在彼幽谷。今我老矣。云胡不樂。折劒爲犂。賣馬買犢。載耕載耘。芝山之曲。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其四</title>,<text>先民有言。民生在勤。工賈流易。求利于人。農食其食。曰惟天民。今我老矣。莫如歸田。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其五</title>,<text>我田孔良。南東其疇。勤力其中。靡他其求。維此少華。載陳農謳。俾歌于畒。勸我農夫。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其六</title>,<text>升風解水。降風解土。有魚陟氷。有蟄震戶。我人及此。爰起我處。理我鎡基。將服于畒。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其七</title>,<text>天䨓發聲。淑氣時舒。及我農夫。出我蓬廬。載糞載燒。迺菑迺畬。維牟及秔。備我孔無。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其八</title>,<text>鳴鳩拂羽。戴勝在桑。我稼畢藝。我圃俱興。襲我春服。將翺將翔。農師有言。今年其豐。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其九</title>,<text>菀彼桑條。維葉離離。女子是采。毋使蠶飢。我蠶在箔。黃白其絲。女子是績。以作我衣。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其十</title>,<text>仲呂蕤賓。風雨時和。爾田若何。我苗孔嘉。飯我僕婢。載笠載蓑。載鋤其莠。立我幼禾。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其十一</title>,<text>旣炊我麥。亦羹我葵。群饁于野。其甘如飴。我麥幾何。三釜有餘。秋穫弗遠。庶其繼之。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其十二</title>,<text>菀彼嘉木。其實童童。我兒剝之。我承以筐。我筐旣盈。納我懷中。我實孔多。我稼其同。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其十三</title>,<text>女兮秉鎌。男兮滌塲。偕適于野。我禾穰穰。旣穫旣束。載剝載揚。甕盎受之。塞戶乃藏。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其十四</title>,<text>我有餘粟。可以爲酒。我有旨酒。與汝樂胥。農夫醉飽。起爲我壽。汝年九十。汝家寔富。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其十五</title>,<text>我田旣收。稈稁多有。載編載綯。葺我室堵。雖有陰雨。我室靡漏。凡我契活。畢自南畒。</text>
<title>芝山老人。閒居耕圃。犂然有樂乎心。俾余形以詩。賦歸田之什六篇以遺之。以下二十四首屬四言○丙午 其十六</title>,<text>彼隰有薪。山有朽柮。載掇載暴。煖我土堗。捉衾熟睡。舒我之膝。有風自北。滂滂下雪。</text>
<title>金生允謙扇畫題</title>,<text>我驢旣升。曰女揚櫓。揚櫓悠悠。此山之陽。有松有石。君子夷猶。</text>
<title>樵人獲子鹿以獻。放之南林。用蘇州虞獲子鹿韻。癸丑</title>,<text>歸女于䴢。窈彼南陬。或寢在阿。或飮淸流。爾友孔祁。和鳴呦呦。樂爾深居。愼爾出游。</text>
<title>泉水歌 壬戌</title>,<text>泉水有源。其流不匱。邦人來飮。思古孝子。孝子皇皇。事亡如生。克明于祀。如聞匕聲。海濆沮洳。井渾不渫。登豆攸盛。曷用芳潔。鷄鳴必興。率彼中野。有川在野。有甁在荷。甁之盈矣。望閭而歸。衰裳拂拂。雨雪祁祁。昊天曰咨。孝哉此人。何以寵之。錫以淸泉。䨓發其伏。地决其脉。湜湜滃滃。其出如射。環其倚廬。如鑿而成。匏之酌之。若取諸罌。烹之湘之。飮食芬馨。漑之濯之。鉶爵淸明。邦人來觀。相告嗟訝。爾曹何知。理有然者。旻天在上。孝子在廬。至誠相感。如噏如噓。感斯應之。居然出泉。天人甚邇。有孚皆然。是孚而大。鳳鳥攸儀。孚之一邦。維麥兩歧。孚于一家。雪笋氷鯉。有不吾信。視此泉水。孰飮此泉。而不勸孝。凡厥有親。孝子是傚。泉水萬年。湛湛如始。孝子萬年。令聞不已。毋淆其流。毋漓其源。泉雖在地。其來自天。</text>
<title>書濟州新牧韓大叔 億增 扇爲別 乙丑</title>,<text>莫以濟遠。孰非王臣。孰謂濟陋。莫非王民。淸嚴肅下。忠恕衛身。蠻貊亦行。矧玆濟人。</text>
<title>親享永禧殿訖。賜群臣宴于景賢堂。降聖製四言詩。恭和以進。戊辰</title>,<text>御容新摹兮。親享殿中。穆穆南面兮。聖子在東。孝思錫類兮。願與民同。</text>
<title>次退之剝啄行 己卯</title>,<text>剝剝啄啄。有客至門。我應不疾。聾耳何嗔。客且安坐。毋我慍然。雖我無聦。口也能言。其發由心。如流有源。維質以溫。如藉有莞。孰爲其鉤。投人以間。孰爲其棘。毁人于完。心機一動。邪氣來干。我覺其然。語嘿皆難。所以君子。好訒惡煩。謀生有涯。孰敢求全。事君有道。豈皆高官。我心如水。毋作波瀾。我行如砥。毋事機關。一室空處。有嚴天神。密相我爲。降休與艱。客嘻而謝。諒哉子云。携手同歸。以卒我年。</text>
<title>恭和聖製耆老宴賜詩</title>,<text>公堂稱爵。燕及國老。何以寵之。有爛奎藻。維醑芳旨。維筐纖縞。耆臣百拜。歌以天保。各獻爾年。於萬壽考。臣敢曰老。大恩未報。</text>
<title>恭和聖製養老禮詩 癸巳</title>,<text>王受康爵兮。先武是述。黃髮引翼兮。其旅亦百。詒謨孔燕兮。祈命維億。</text>
<title>假桂不如眞竹六首示兪生 以下十三首屬六言○戊午</title>,<text>假桂不如眞竹。汝休分別如許。畢竟分別得到。欲寘化翁何處。</text>
<title>假桂不如眞竹六首示兪生 以下十三首屬六言○戊午 其二</title>,<text>假桂不如眞竹。汝休分別如此。畢竟分別得過。汝將汝身安置。</text>
<title>假桂不如眞竹六首示兪生 以下十三首屬六言○戊午 其三</title>,<text>吾觀物物皆眞。纔到分別皆假。至人辨之多口。聖人依他做過。</text>
<title>假桂不如眞竹六首示兪生 以下十三首屬六言○戊午 其四</title>,<text>至人帝之黠奴。聖人帝之克子。黠奴善移主權。克子善述人事。</text>
<title>假桂不如眞竹六首示兪生 以下十三首屬六言○戊午 其五</title>,<text>聖人劇知毋乃。只得綱紀一元。一元竟時休論。論之厥罪不原。</text>
<title>假桂不如眞竹六首示兪生 以下十三首屬六言○戊午 其六</title>,<text>一眞一假二辨。更容分別三辨。不分別又一辨。何如閉口無辨。</text>
<title>笑嶺望海示曹生 辛酉</title>,<text>未饒一點山色。只見天水相含。不知海外何物。聖恩猶許海南。</text>
<title>圍碁戱吟</title>,<text>一局君且饒我。可使陽弱陰強。若言成敗在天。我也畢竟爲陽。</text>
<title>戱竹一首贈宜叔</title>,<text>竹性本自淸靜。風至乃一婆娑。一婆娑尙不可。無風自簸如何。</text>
<title>叢玉川水石淸奇。不下亭淵。特邑人未之奇耳。始名七灣叢玉。余所命也。己卯</title>,<text>山下百曲淸川。波中萬顆奇石。千年一遇䨓翁。兒童亦知叢玉。</text>
<title>簡寄鏡城謫尉金光仲 庚寅</title>,<text>逐臣送盡南鴻。床頭惟有古易。請看數枝靑松。好作一山眉目。</text>
<title>金應敎光仲寄示北關詩一軸。兼和夢得六言以來。吟賞之餘。又書二首于軸尾。</title>,<text>澹泊可以明志。斯言聖人不易。何處嶺海巖廊。常留此時面目。</text>
<title>金應敎光仲寄示北關詩一軸。兼和夢得六言以來。吟賞之餘。又書二首于軸尾。 其二</title>,<text>逐臣頭上穹蒼。一句可與言易。乃知坦坦幽人。不媿昭昭神目。</text>
