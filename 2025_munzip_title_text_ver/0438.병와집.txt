<title>有感</title>,<text>苦或爲甘熱或寒。此生於世貴無干。莫將虛譽騰人口。休息江湖恐不安。</text>
<title>伯氏新經壬戌之變。捲還昭陽江。</title>,<text>別區新景晩。浮世此生悲。往事嗟何及。塵緣悔亦遲。江山容物累。天日照吾私。最愛經霜葉。丹心益不衰。</text>
<title>睦判書 來善 夫人輓</title>,<text>名家毓德配高門。四乳仍生十五孫。天上光陰周六甲。人間誥命備三尊。奩藏舊鏡儀容隔。衣帶遺縫手澤存。梱則幸從修撰悉。欲敎良史記嘉言。</text>
<title>李參判 元祿 輓</title>,<text>波乾龍爛日。那忍說庚申。地下煩冤積。人間寵渥新。官名嗟有限。世跡欲無塵。險阻吾嘗備。不堪哭藎臣。</text>
<title>送宋德普赴關西幕</title>,<text>城頭滾滾大江橫。浮碧晴光壓樹涼。留我昔年樓上興。送君今日鏡中行。永明寺僻塵心少。箕子田夷古跡荒。試到綺羅叢裡問。幾人能免別離情。</text>
<title>沈判樞 梓 輓</title>,<text>今世無前輩。情親獨有公。門闌三子貴。齒德一時隆。耆閣留形像。哀綸惜藎忠。新阡已殘臈。寒草自春風。</text>
<title>金僉樞 益昌 輓</title>,<text>東坡詩癖廣文貧。少小曾聞世有人。舊閱玄經該衆學。新添丹術養餘眞。當從古史中求見。肯向名塗上獲伸。怊悵一生知己淚。且孤漬絮倍沾巾。</text>
<title>偶得孝廟朝內粧金剛山簇子。是槩金鳴國所畫也。尹進士斗緖作古風一篇請見。信筆和送。</title>,<text>昔我先王萬機閒。命工貌出皆骨山。皆骨山峯萬二千。大抵意匠經營難。金師手法最傳神。一揮雲霧生其間。層層王削嵐翠滴。處處寺觀風月寬。內廂珍藏落塵寰。我今得之如登攀。君詩擬取洞庭乞。我心寧作河東慳。傳聞聲譽冠天下。一幅可能怡我顏。</text>
<title>金校理 時傑 大夫人輓</title>,<text>䦱戶承顏地。深知梱範純。華門稱配德。風什咏宜人。俗變崩城日。恩劬斷織辰。蘋蘩誠自盡。蓮桂慶方新。恰佇春暉永。俄驚婺曜淪。林烏啼有血。庭鶴弔爲賓。孤姪偏傾淚。慈闈最愴神。共堂情愛密。分饋記存頻。湖海猶傷別。幽明遽隔塵。縻官違執紼。題輓倍酸辛。</text>
<title>東海觀日出</title>,<text>大壑之隅國以東。日輪昇處海門通。波因遠勢來登石。雲擁晴光去作峯。火色騰紅休夜月。水陰浮白撼朝風。憑空莫問西傾速。羲馭年年定不窮。</text>
<title>次金 至善 韻</title>,<text>治之艱者最文治。王道難言亦不知。隨處精神宜簡約。從來表率在威儀。民彝自有良心秉。風習寧爲薄俗移。堯舜吾君平素志。可憐華髮遽如斯。</text>
<title>次蘇齋韻。贈玉山齋儒。</title>,<text>黌堂明薦憶前秋。是在鷄林始按州。賢躅至今爲矜式。士風從古係藏修。中心惠好君須識。大道陵夷我獨憂。耿耿今朝相勉意。肯敎諸子利名謀。</text>
<title>鷄林忠烈祠</title>,<text>生如苟也死猶榮。況復臣綱最五常。天下孰無男子膽。世間難有丈夫名。尊之義烈開新宇。祀以精忠食舊鄕。薇不首陽蹈不海。是祠吾欲奠虛觥。</text>
<title>次孫持平玄叟 德升 韻 二首</title>,<text>相思憶不病病。近自貽伊阻。袁謝風流尙不忘。棹舠何得泛牛渚。況有不安節。一疾何其奇。淸詩此日落吾手。厚意分明心獨知。相思憶在江滸。五月之別三年久。惟冀勿藥惠好速。解榻當待孫玄叟。</text>
<title>次孫持平玄叟 德升 韻 二首 其二</title>,<text>長相思不相見。道路脩且阻。君得脚病臥床褥。我垂淸粒投江渚。此江自古稱。烟波分外奇。九曲灣上六友醉。這裡閒情君亦知。長相思夜不寐。兩處相送魂夢久。安得百年長不離。後世人稱吾二叟。</text>
<title>城皐雜咏 次晦菴雲谷武夷雜咏十六絶。</title>,<text>石城臨水圍。盤屈自成谷。朝市衆皆爭。巖居惟我獨。</text>
<title>城皐雜咏 次晦菴雲谷武夷雜咏十六絶。 其二</title>,<text>十里周南坪。耕飧又鑿飮。却疑元聖時。王化奠民枕。</text>
<title>城皐雜咏 次晦菴雲谷武夷雜咏十六絶。 其三</title>,<text>矗屛如帶縈。危磴出還入。寄語往來人。端行須莫急。</text>
<title>城皐雜咏 次晦菴雲谷武夷雜咏十六絶。 其四</title>,<text>落落蒸霞矗。影沈貝闕寒。幽人居絶頂。杉徑互迤盤。</text>
<title>城皐雜咏 次晦菴雲谷武夷雜咏十六絶。 其五</title>,<text>下有蒸霞矗。頭開綠野堂。危磎高十丈。步步曳寒光。</text>
<title>城皐雜咏 次晦菴雲谷武夷雜咏十六絶。 其六</title>,<text>萬竿森瘦影。百尺棟危峨。松檜成林翳。寒濤夜半多。</text>
<title>城皐雜咏 次晦菴雲谷武夷雜咏十六絶。 其七</title>,<text>砌開紅綿爛。臺枕玉流深。射以觀容德。絶勝短長吟。</text>
<title>城皐雜咏 次晦菴雲谷武夷雜咏十六絶。 其八</title>,<text>苔封盤石青。雨洗澄江碧。我與魚相親。不猜亦不識。</text>
<title>城皐雜咏 次晦菴雲谷武夷雜咏十六絶。 其九</title>,<text>水繞蒼屛窄。巖盤小路開。盡日迎行旅。去去又來來。</text>
<title>城皐雜咏 次晦菴雲谷武夷雜咏十六絶。 其十</title>,<text>門擁山根矗。雲開竹扃深。晝關長不闢。影落碧波心。</text>
<title>城皐雜咏 次晦菴雲谷武夷雜咏十六絶。 其十一</title>,<text>勢高城作坡。望豁岸疑谷。兩檜臨溪立。色齊山水綠。</text>
<title>城皐雜咏 次晦菴雲谷武夷雜咏十六絶。 其十二</title>,<text>列壑旁廻處。殷勤色似迎。泉流淸又冽。時送步虛聲。</text>
<title>城皐雜咏 次晦菴雲谷武夷雜咏十六絶。 其十三</title>,<text>敞襟自有壇。何獨斷金友。要得晴波日。頻携柏葉酒。</text>
<title>城皐雜咏 次晦菴雲谷武夷雜咏十六絶。 其十四</title>,<text>鑿石爲蓮池。葉開波自碧。田田若彩亭。寒露團團滴。</text>
<title>城皐雜咏 次晦菴雲谷武夷雜咏十六絶。 其十五</title>,<text>瓊簪玉立處。口味自生液。持此獻君王。衷赤由中出。</text>
<title>城皐雜咏 次晦菴雲谷武夷雜咏十六絶。 其十六</title>,<text>人從溱洧渡。矼漱川流響。廣濟行行人。磴飆何颯爽。</text>
<title>城皐九曲 十絶。次晦菴武夷九曲。</title>,<text>千古幽盤屬地靈。至今山色滿溪淸。晦菴有咏陶山和。我亦城皐作棹聲。</text>
<title>城皐九曲 十絶。次晦菴武夷九曲。 其二</title>,<text>一曲深潭泛月船。棹歌時復過前川。無端一坐將軍閣。朝暮空含萬井烟。</text>
<title>城皐九曲 十絶。次晦菴武夷九曲。 其三</title>,<text>二曲奇巖自作峯。棲雲深處謝塵容。禪心已厭承明直。此脚何緣到九重。</text>
<title>城皐九曲 十絶。次晦菴武夷九曲。 其四</title>,<text>三曲徐牽下瀨船。龜巖爲席酒爲年。林泉自足烟霞趣。何事公門謾乞憐。</text>
<title>城皐九曲 十絶。次晦菴武夷九曲。 其五</title>,<text>四曲層層聳斗巖。一株癯木翠毿毿。明沙浩渺灘聲轉。歧處吾稱晩洗潭。</text>
<title>城皐九曲 十絶。次晦菴武夷九曲。 其六</title>,<text>五曲灣洄洞復深。是丘人曰惹烟林。君看畢竟朝宗海。然後方知萬里心。</text>
<title>城皐九曲 十絶。次晦菴武夷九曲。 其七</title>,<text>六曲灘從九折灣。更邀晴月夜臨關。青山不語波光寂。靜處非閒動處閒。</text>
<title>城皐九曲 十絶。次晦菴武夷九曲。 其八</title>,<text>七曲竿垂第七灘。鼎扶風致好誰看。羊裘一解苔磯上。潭影如今帶月寒。</text>
<title>城皐九曲 十絶。次晦菴武夷九曲。 其九</title>,<text>八曲淸光面面開。亂峯如揖水沿洄。臨流默識推遷義。不遇沙搏定不來。</text>
<title>城皐九曲 十絶。次晦菴武夷九曲。 其十</title>,<text>九曲烟塵地勢然。後川形勝勝前川。淸通驛裡爲爲事。半是人間馬上天。</text>
<title>城皐七灘 次晦菴雲谷雜咏</title>,<text>柳拂沙堤遠。灘從石徑尋。朝陽斜日下。簷影半成陰。</text>
<title>城皐七灘 次晦菴雲谷雜咏 其二</title>,<text>月孤雲棧曲。花浣石灘頭。莫道山春秘。紅桃點點流。</text>
<title>城皐七灘 次晦菴雲谷雜咏 其三</title>,<text>皓皓水流白。青青山積翠。惟其仁智一。所以影相麗。</text>
<title>城皐七灘 次晦菴雲谷雜咏 其四</title>,<text>萬派合千山。朝宗于海道。請看勇赴情。何異結心草。</text>
<title>城皐七灘 次晦菴雲谷雜咏 其五</title>,<text>川分西北走。酷似武夷澗。相激疾如飛。莫云春水慢。</text>
<title>城皐七灘 次晦菴雲谷雜咏 其六</title>,<text>水急仍成灘。林深自作樾。濯纓謝俗襟。擧爵邀江月。</text>
<title>城皐七灘 次晦菴雲谷雜咏 其七</title>,<text>灣回釣月灘。灑落淸虛府。我憶鼎扶人。心如醉飮醑。</text>
<title>雲巖雜咏 六首。次晦菴武夷雲谷雜咏。</title>,<text>寧作鼓刀人。不爲珠履客。身閒志亦泰。何獨關泉石。</text>
<title>雲巖雜咏 六首。次晦菴武夷雲谷雜咏。 其二</title>,<text>動爲物裡火。靜作心中水。苟識澄淸方。何妨在邑里。</text>
<title>雲巖雜咏 六首。次晦菴武夷雲谷雜咏。 其三</title>,<text>昔夢青牛翁。殷勤不屑敎。君看甁字號。欲令吾曹效。</text>
<title>雲巖雜咏 六首。次晦菴武夷雲谷雜咏。 其四</title>,<text>欲訪古人心。何曾知影響。夾藏萬卷書。雅意漸看長。</text>
<title>雲巖雜咏 六首。次晦菴武夷雲谷雜咏。 其五</title>,<text>遠來不亦樂。我獨慚塵席。相發又相資。何關稽古力。</text>
<title>雲巖雜咏 六首。次晦菴武夷雲谷雜咏。 其六</title>,<text>飮啄眞吾分。淪茶樂未央。淸風樓下起。裊裊細聞香。</text>
<title>浩然亭 八幅○出者四處者四</title>,<text>夢未賚良象未肖。半生虛老濟川姿。須知版鍤當年役。先築商王不拔基。</text>
<title>浩然亭 八幅○出者四處者四 其二</title>,<text>三千六百日垂綸。誰識文王夢已眞。莫道此翁惟取適。釣周基業大於鱗。</text>
<title>浩然亭 八幅○出者四處者四 其三</title>,<text>心韓迹漢畏人知。功利先從拾履時。乍墜旋尋都是術。固陵捭闔祖於師。</text>
<title>浩然亭 八幅○出者四處者四 其四</title>,<text>綸巾鶴氅洞幽冥。抱膝先籌鼎足形。出處堂堂名義正。至今遺恨在街亭。</text>
<title>浩然亭 八幅○出者四處者四 其五</title>,<text>耳何爲洗瓢何掛。無事山中事更多。外物若能移我性。世間安有飮牛河。</text>
<title>浩然亭 八幅○出者四處者四 其六</title>,<text>物於浮世貴無聲。爲是爲非所不爭。壟上一通由也問。至今人道耦耕名。</text>
<title>浩然亭 八幅○出者四處者四 其七</title>,<text>堪笑商山跡太勞。疴痒何必隔靴搔。杜陵佳句人皆誦。萬事如碁不着高。</text>
<title>浩然亭 八幅○出者四處者四 其八</title>,<text>何以歌爲須察音。如其狂也豈言深。從來大小皆天分。燕雀安知鴻鵠心。</text>
<title>九曲灣八磯</title>,<text>白雲在青山。山在雲中閒。幽人採藥去。蒼翠滿袖還。所以朝暮看。爲吾透心關。</text>
<title>九曲灣八磯 其二</title>,<text>長天淡雲掃。明月滿江亭。岸白不分沙。波恬難爲汀。昏明似我志。看取風雷霆。</text>
<title>九曲灣八磯 其三</title>,<text>江風日夕起。撩亂平沙灘。急者垂成瀑。激或揚爲瀾。人情亦如此。善惡皆吾看。</text>
<title>九曲灣八磯 其四</title>,<text>霢霢黃梅雨。蕭蕭紫竹溪。錦波時飜覆。鏡面或高低。靜思毫芒裡。何由似木鷄。</text>
<title>九曲灣八磯 其五</title>,<text>一道攢瓊簪。玉龍臥長川。照月光愈白。當風腹益堅。灑落懷氷雪。我欲治情田。</text>
<title>九曲灣八磯 其六</title>,<text>玉埋乾坤闊。白雪滿高峯。草木盡襄變。桃李難爲容。欲知氷雪操。青青有澗松。</text>
<title>九曲灣八磯 其七</title>,<text>土黃金作地。波白玉爲沙。手摶還自散。爪爬却不華。夫人亦有之。意馬終紛挐。</text>
<title>九曲灣八磯 其八</title>,<text>石磴回山脊。是非終南徑。曲曲無纖埃。步步皆雲矴。仙凡已易慮。何戀珠玉脛。</text>
<title>六友壇六德 六首</title>,<text>有友有友蒼髥叟。世間何人識此松。漱風夜作不海濤。戴雪冬爲難屈容。非無楚楚材可憐。絳霄貞心朝暮衝。</text>
<title>六友壇六德 六首 其二</title>,<text>淇澳餘波渭川裔。有弟有弟名曰竹。牕前蕭瑟風生濤。階上婆娑月有迹。最是翛然凌雪處。直節凜凜誰可學。</text>
<title>六友壇六德 六首 其三</title>,<text>我有梅兄傲骨多。淸格由來稱月梅。灞橋曾看聳肩訪。壽陽謾惹宮粧猜。雪中疏影斜更好。醉顏何時不渠開。</text>
<title>六友壇六德 六首 其四</title>,<text>重九風物最霜林。中有隱士其名菊。謾自羅含宅裡香。更透陶令籬邊色。夕飧佳處在始發。可笑歐陽曾不學。</text>
<title>六友壇六德 六首 其五</title>,<text>花中君子女中姬。團葉何如解語蓮。不獨青粧却褪紅。淤泥能出朱華姸。吾看卉叢盡爭春。淨土秋香尤可憐。</text>
<title>六友壇六德 六首 其六</title>,<text>塵寰誰是伴仙友。從古皆稱月中桂。結子天香雲外飄。逐朔時序人間諦。欲識箇中奇絶處。殺節勁陰亦不替。</text>
<title>甁窩八詠</title>,<text>庖魚尙不嗜。況復取漁磐。最愛釣周石。今爲扶漢竿。</text>
<title>甁窩八詠 其二</title>,<text>方圓互體用。霽色最高亭。所以團團月。先晴四曲庭。</text>
<title>甁窩八詠 其三</title>,<text>苟有芬華戀。寧須數曲層。箇中青紫意。看取六心朋。</text>
<title>甁窩八詠 其四</title>,<text>怪底巖邊樹。喜陰不喜陽。如何趍勢客。反欲換炎涼。</text>
<title>甁窩八詠 其五</title>,<text>耳爲聽者府。淸在濁之先。借問松風韻。何如斷續蟬。</text>
<title>甁窩八詠 其六</title>,<text>萬壑爭流處。高山獨不刊。從來砥柱石。磊落最吾觀。</text>
<title>甁窩八詠 其七</title>,<text>道學淵源地。精忠泰岳高。忱誠無遠近。跪膝每臨皐。</text>
<title>甁窩八詠 其八</title>,<text>寺在九龍腹。山深萬玉層。我時投響屐。閒坐水雲僧。</text>
<title>閒中雜吟 十二首</title>,<text>脉脉思君情。相離今幾月。夢魂猶不懈。每走五更闕。</text>
<title>閒中雜吟 十二首 其二</title>,<text>八朔相離處。堪憐彼此情。戀懷如可斗。何以半吾兄。</text>
<title>閒中雜吟 十二首 其三</title>,<text>人心爲主處。夜氣未生初。不物先邀事。堪羞我燕居。</text>
<title>閒中雜吟 十二首 其四</title>,<text>事物當然理。路如故謂道。躬行心得處。方覺講磨好。</text>
<title>閒中雜吟 十二首 其五</title>,<text>富貴必人爭。功名非我志。欲求心所之。無愧亦無事。</text>
<title>閒中雜吟 十二首 其六</title>,<text>道學功程在。文章事業奇。爾心如自篤。人稱我有兒。</text>
<title>閒中雜吟 十二首 其七</title>,<text>四海皆兄弟。文章況可友。從來磨戛處。道德爲淵藪。</text>
<title>閒中雜吟 十二首 其八</title>,<text>新知與舊知。來往誰非客。泛愛而親仁。何須有厚薄。</text>
<title>閒中雜吟 十二首 其九</title>,<text>鳧鶴無長短。春蛄有遠近。毋論足不足。我自安吾分。</text>
<title>閒中雜吟 十二首 其十</title>,<text>必先正此心。而後可彈琴。縱欠游魚聽。何曾有俗音。</text>
<title>閒中雜吟 十二首 其十一</title>,<text>有書斯有問。酬答所無限。最愛心中客。時投性理簡。</text>
<title>閒中雜吟 十二首 其十二</title>,<text>里仁雖美矣。善惡恒相因。我苟無心過。何由不睦隣。</text>
<title>偶興 十絶次退溪溪堂韻</title>,<text>峽束千門擁。江盤萬象羅。從來仁智樂。難與俗人誇。</text>
<title>偶興 十絶次退溪溪堂韻 其二</title>,<text>亭引長川吸。牕臨大野開。溪雲如有意。當檻故低徊。</text>
<title>偶興 十絶次退溪溪堂韻 其三</title>,<text>玉蓮秋映壁。江月夜臨門。雨洗雲光襞。青山繞細縕。</text>
<title>偶興 十絶次退溪溪堂韻 其四</title>,<text>民汲蘋洲闊。客投竹逕幽。渚烟秋傍壑。寒籟爽飆悠。</text>
<title>偶興 十絶次退溪溪堂韻 其五</title>,<text>鷺沾千嶂雨。鸎喚一簾春。絶勝山居興。何憂虎攫入。</text>
<title>偶興 十絶次退溪溪堂韻 其六</title>,<text>藉石稀囊枕。看書獨掩窓。神交付六友。相長不相降。</text>
<title>偶興 十絶次退溪溪堂韻 其七</title>,<text>山雀巢人屋。沙禽解客愁。如何仙裏鶴。隨我在城頭。</text>
<title>偶興 十絶次退溪溪堂韻 其八</title>,<text>雲疊花叢白。杯傾竹葉青。堪嗟名利客。狗苟又蠅營。</text>
<title>偶興 十絶次退溪溪堂韻 其九</title>,<text>氣槩登山聳。生涯傍水居。雖然心不局。觀物勝觀書。</text>
<title>偶興 十絶次退溪溪堂韻 其十</title>,<text>洗心頻看易。牽興强題詩。莫怪遊觀小。風情臥亦知。</text>
<title>陽春曲次申以泰</title>,<text>陽春曲兮詠伐木。面阻心不阻。始訝蠹氷春亦雪。更疑江月夜臨渚。安詳且舒閒。天然禮法奇。毛詩樂記各有趣。一針頂門宜自知。陽春曲兮歌有思。然後交情方耐久。鵠不日浴烏不黔。達論吾聞漆園叟。</text>
<title>酬蔡學士仲耆 彭胤</title>,<text>昔我承君詩。文慣意未慣。今我步公韻。跡慢心不慢。劉墻子有目。禹跡吾無間。雖然盥薔薇。蓋自韓柳辦。異香蓮芬襲。淸芳寶萼綻。洛鬼驚破膽。阿瞞讀痊患。豈妨評事哂。絶勝步兵宦。念子賜暇日。弱冠亦已晏。倏騰溟海鵬。俄木莊生鴈。饞鼎謾需索。孰知齊魯贗。經籤揷牙紅。襦袴凍脛骭。技富家愈窘。氣壯心猶丱。冬虀縱茹寒。秋瓜寧識瓣。燕馬厭於穀。聖道悅如豢。傳聞樂天詠。流入類詩諫。或恐語言訛。反遭情外訕。嗟吾厭塵喧。飄零獨在澗。竊仰垂天翼。何異斥中鷃。養精心怡靜。脫巾衣懶擐。尺朽棄宜工。寸斑窺未虥。始覺邯鄲生。寵辱皆夢幻。鼠飮已滿腹。飣餖焉辭莧。劈粒時投竿。綱流夜不汕。宿翎猶鳴弋。飛翮何冥纂。顧此朝陽曲。水滑巖如鏟。磴飆捲床書。梯雲點衣襻。況如分華約。我踐君實謾。始書如噉蔗。卽事遂散薍。從此益無賴。柴關掩石棧。殷勤謝厚意。何日是揩盼。</text>
<title>偶閱韓集。有與張籍，張轍，孟郊聯句三十四韻。喜其會合。爲題次韻。却寄蔡學士。</title>,<text>我遊伯仲間。情志昔已重。仍聞季方賢。敢於文章勇。俄然點龍額。星斗聲名聳。沖襟玉壺凈。繡肝淸水涌。皆言抱大有。正塗無底甕。我時適邊戍。欲見何由踵。心旌曉星懸。意馬秋濤壟。豹直始揩青。目皮相失恐。瑚璉副所望。果得玻瓈種。經籤子畜富。蝨官吾慙冗。談屑劇霏霏。所發皆汲塚。胄筵少海唱。湖暇天樂寵。草詔波堪軒。杙室橑還拱。聽悚古亦然。張籍所意恟。乃知蠔山粘。不列蛩蚷奉。逮余海之棲。擁君莊樗腫。從此隔參商。落拓誰篲擁。萎蘭病鶴嘆。嚬心西施捧。香藑等薰腐。迫迮秋憐蛬。除命及苫塊。我足行且尰。驅車到京洛。情膠遂合鞏。城隅雨駕頻。坦懷忘𠿕𤾖。益聞所不聞。聞博神又悚。秀格妬葩蘗。芬芳襲菲茸。別語來半道。燁燁皆粲珙。吟今北山移。鶴書焉赴隴。旅泊城皐曲。巖幽水溶溶。爽塏禽超籠。夷居囚脫拲。借問魯連鷂。何如周宰冢。譬猶吐絲蟲。繅繭化爲蛹。瀟碧時聆韻。湖嵌夜覘踊。所嗟東野癖。凍翮又無氄。誰能捐滴水。蘇此華甬甬。臨風獨怊悵。搏沙夢又洶。</text>
<title>鄭公難 幷序</title>,<text>人生世爲丈夫難。丈夫而爲有識難。有識而爲孝也難。孝而至於死尤難。死全忠者難之難。全而無愧難又難。無愧於人天亦難。天亦難違無子難。無子而死有子難。陸鷴於世難莫難。知難者難行益難。難不難爲鄭公難。</text>
<title>濟州鄕射堂。次沈牧使 演 韻。</title>,<text>兵馬水軍使。耽羅節制營。一官前後倅。三邑古今氓。大宰曾云謫。孤臣此亦榮。人皆欣我至。吏或笑相迎。勒石看遺愛。華扁記短行。逢新惟問俗。話舊却飛觥。六十年風在。八千戶役平。空將當日蹟。留感后生情。蔽芾甘棠詠。依俙皓月淸。功曹廳上䪨。攀和涕交橫。</text>
<title>次吳尙書 始復 韻</title>,<text>蘋末高風送夕涼。不堪佳節已重陽。可憐窮海相望地。何忍將花獨泛觴。</text>
<title>橋村驅馬觀獵</title>,<text>將軍行獵四官偕。傍海登山棨戟迷。天際淡玄垂障簇。斗南層翠落提携。驚駒潰陣千兵合。走獸投林萬馬齊。柑橘滿筐冬柏好。打圍從古最吾儕。</text>
<title>生擒瑞鹿</title>,<text>天下奇男子。人間絶勝區。相逢應有數。玄鹿故爭趍。</text>
<title>酬蔡學士</title>,<text>一蹴眞仙界。心空色不空。川肥前夜雨。帆飽夕陽風。魯叟桴無外。秦童海有中。最憐東蹈地。今古幾英雄。</text>
<title>酬沈承旨直夫 季良</title>,<text>海中天氣苦凄愔。半是寒風半是陰。江外寓居君似舊。嶺中歸思我催今。惟應白雪偏知意。自保紅塵不係心。莫道此行無所得。鍊丹吾欲上雲岑。</text>
<title>酬蔡學士</title>,<text>一棹滄溟外。誰憐去國賖。岳風春亦雪。波月夜能花。橘柚經霜熟。松筠得雨斜。鵬搏看在此。羊角憶南華。</text>
<title>旌義縣次板上韻</title>,<text>邑在要衝地。關防勢鎭東。星分房尾異。海接杭蘇同。文物隨時變。民風閱世空。最憐今古恨。收拾付詩中。</text>
<title>鄭叔向 葵陽 書求鶴氅玄琴。述懷却寄。</title>,<text>東瀛洲號海神山。中有檀香可奏絃。鶴氅寄來三尺並。此琴鳴處此心傳。</text>
<title>次李大憲鳴瑞 鳳徵○二首</title>,<text>邇來消息未全疏。詩札相傳覺起余。罷守行裝今拂袖。諫臣風采昔牽裾。重尋約誓還初服。却把乘除問太虛。莫道弊籠無所有。浩然歸興在琴書。</text>
<title>次李大憲鳴瑞 鳳徵○二首 其二</title>,<text>瀛州館外雪峯斜。雲可攀援漢可挐。漁稅聽顰龍戶色。酒肴看劈橘仙家。驅牛以嘯田皆踏。相杵有歌諺並加。皮服四時磨飯苦。寢床晴日走長蛇。</text>
<title>檀琴 以漢挐自枮檀香爲琴。</title>,<text>山是三神一。檀爲太白餘。吾將千古意。晨夕六絃於。</text>
<title>飛揚島放馴鹿</title>,<text>我還江閤汝還山。物理人情各自安。從此參商俱落落。八公山外海漫漫。</text>
<title>大靜。留別吳尙書。</title>,<text>千里南溟外。單驂北去時。不悲今夜別。惟恐後期遲。夢裡恩書到。眉間喜色知。從來天道好。何必涕漣洏。</text>
<title>雲峯路上</title>,<text>蓬萊地主復瀛洲。若木扶桑次第遊。方丈卽今看又過。始知仙分此生優。</text>
<title>還寓 癸未自濟州遞歸○二首</title>,<text>瀛洲一役却神疲。投紱歸來意更癡。魚鳥不猜知舊狎。菊梅相雜覺新移。秋崖掃石雲生袖。夜檻呼樽月滿巵。多少溪翁迎我笑。浩然琴鶴問何遲。</text>
<title>還寓 癸未自濟州遞歸○二首 其2</title>,<text>一塵不到處。萬慮未生時。太空恒寂寂。我亦欲無爲。</text>
<title>次全命吾 賦天 見寄韻</title>,<text>海客重尋舊約回。有情鷗鷺好顏開。行裝可笑琴三尺。箋註堪誇紙萬枚。山色遠拖庭樹去。水光淸徹檻雲來。從今世累非吾分。擬把文章落上台。</text>
<title>烏竹杖。與沈承旨。</title>,<text>戴一爲形號奉天。聖門賢路可周旋。君看畢竟扶持力。不有狂心定不顚。</text>
<title>友于亭</title>,<text>亭以凝川舊毀樓。至今山色滿江流。友于仍屬三郞後。孝者元爲百行頭。聞說鄕祠存大議。却知家訓式千秋。鶺鴒歌曲猶敦薄。朝暮漁磯我欲遊。</text>
<title>太古窩八詠 鄭叔向窩號</title>,<text>文隨體用變。理或玩爲虛。所以昕宵讀。躬探在古書。</text>
<title>太古窩八詠 鄭叔向窩號 其二</title>,<text>畫形不畫心。動靜何由象。天亦無聲臭。殷勤示我像。</text>
<title>太古窩八詠 鄭叔向窩號 其三</title>,<text>寧從任海釣。不向渭川漁。氣以時潛躍。忘機我亦魚。</text>
<title>太古窩八詠 鄭叔向窩號 其四</title>,<text>滌垢吾慚少。澡身爾覺多。湯盤看在此。何羡右軍鵝。</text>
<title>太古窩八詠 鄭叔向窩號 其五</title>,<text>獨坐幽臺上。悠然萬古心。還將松竹韻。細細入彈琴。</text>
<title>太古窩八詠 鄭叔向窩號 其六</title>,<text>小溪流傍壑。晴月滿長洲。浪擊空明筏。猶勝泛玉舟。</text>
<title>太古窩八詠 鄭叔向窩號 其七</title>,<text>澤霧携筇懶。耕雲荷耜頻。焚田而後㸑。松盡桂爲薪。</text>
<title>太古窩八詠 鄭叔向窩號 其八</title>,<text>雨洗青山羞。雲沈六里骨。笑他籬下菊。採却首陽蕨。</text>
<title>酬鄭叔向</title>,<text>見識平生我獨遲。聖門賢路兩無知。經邦事業行猶澁。格物工夫背欲馳。酬酢豈期千慮得。操存難保一心治。煩君且莫嘲疏略。定力如今異昔時。</text>
<title>次趙汝輔 彥臣</title>,<text>日上高樓送遠望。半窓疏箔漸微涼。吟魂夜托蛬聲鬧。醉興朝攀鶴勢張。風掣砌紅鳴枕外。月窺瀟碧映舟傍。呼兒更把漁竿出。誰識此間世味長。</text>
<title>鷗狎艇 幷序</title>,<text>非江非海一漁翁。風不張帆雨不篷。要得酒醒魚躍日。謾將眞趣入絲桐。</text>
<title>鷗狎艇 幷序 其二</title>,<text>蘋洲苔滑竹陰垂。流下前灘也不維。獨睡平生無限意。世間惟有白鷗知。</text>
<title>鷗狎艇 幷序 其三</title>,<text>灘頭盡日玉虹肥。菰荻叢中載月歸。長笛一聲山更遠。白雲深處是吾磯。</text>
<title>次吳喜昌</title>,<text>竹牕乘曉闢。霞落不分沙。試向魚磯望。灘聲得雨多。</text>
<title>城皐謠 幷序</title>,<text>耕雲飧霞。亦曰公田。非官非民。樂吾之天。</text>
<title>次將歸篇 幷序</title>,<text>自余離家後。家事卽散亡。欲留心不安。欲歸路更長。登高送遠望。何處是吾鄕。烟霧凄以隔。雲月空茫茫。欲起還自仆。處處迷關梁。一蹴卽可返。道里誠非艱。胡爲此淹留。雀躍恣鯢桓。不悲來迷復。却恐去遲還。歲月忽已晏。痀瘻亦累丸。來日便不可。白首又安期。朝晝浩氣發。卽此爲良時。奈何然不然。反爲客中客。我歸自當歸。不必勞費力。朋知望我至。瓊枝糜我糧。身區日鞭辟。意馬時騰驤。玆行倘可果。渾室同此樂。聞有濟人矼。我欲爲世設。</text>
<title>夢覺</title>,<text>一夢丁寧夜犯顏。獸爐餘氣覺猶攀。鷄喈曉色聲非惡。蛬喞秋音意更閒。銘骨不堪新寵渥。擧頭空憶舊趍班。傍人莫說中宵短。千里長程去又還。</text>
<title>酬李河陽 復仁</title>,<text>我愛賢姪義。襟期不草草。暫試武城絃。槩爲資養老。謂我心不鄙。待我情愈好。來往不憚煩。互相開夙抱。適遭官長訕。脫然歸志浩。天胡不福善。掌珠遂失寶。後事疑無身。前程尙泣道。題詩寄我來。歷歷悲哀討。孰爲承緖業。孰爲傳蘋藻。雖然泰期回。愼莫怨穹昊。</text>
<title>蔡進士 耇徵 輓</title>,<text>吾聞四海弟兄情。二百人中況並榮。隣寓卽今仍忽隔。塔題何日更相迎。高名種世窮猶達。至行傳鄕死亦生。冥府半成丁巳錄。愴懷惟與老田評。</text>
<title>李持平 柱天 輓</title>,<text>偃室招邀地。文章已識奇。翰垣名姓早。烏府步趍遲。壽堇知非促。休應奕世滋。晴虹消未得。乘夜却朝箕。</text>
<title>次默師軸中韻 幷序</title>,<text>吾聞竺法孝還輕。怪爾能知母子情。天下旣無非理物。世間安有不根生。名編異類心應惕。跡涉窮羈夢亦驚。怊悵滅身仍永絶。擬將懺悔勖新盟。</text>
<title>雨後卽事</title>,<text>積雨初收壑。山巾疊似梯。澗依殘郭去。天入小堂低。竹色當窻密。梅香蹀席携。蜩蟬憐我獨。簷外盡情啼。</text>
<title>次趙明仲 命臣○三首</title>,<text>聖言千古卽爲經。傳註分明次第成。欲識箇中無限意。國治先自致知行。</text>
<title>次趙明仲 命臣○三首 其二</title>,<text>天理昭昭賦物公。寂然無動感而通。靈明應接均乎得。虛字丁寧不是空。</text>
<title>次趙明仲 命臣○三首 其三</title>,<text>鑑明監醜又監姸。物蔽形交日復年。君看克治還自復。一心安得不瑩然。</text>
<title>寄梅湖 孫玄叟別墅</title>,<text>江閣荒涼近水寒。故人眠食緬逾艱。湖南我昔休官去。漠北君今謝病還。樽酒暫寬前夜恨。鬢霜俱惜少時顏。艶陽消息梅梢至。可耐晴牕獨月攀。</text>
<title>鄭可行 碩達 次送鎔韻。更和以送。</title>,<text>一區形勝自天鎔。矗石層軒夜影銅。梅塢臭情來鸛鶴。竹牕消息註魚蟲。浩然有氣亭看額。仕也無心道邇躬。蹄踵日疏塵慮少。晩年交分半樵童。</text>
<title>次贈李仲舒 萬敷</title>,<text>漏耳傾君熟。落膝在考亭。忽今迎倒屐。志氣亦精英。但有相長義。美器終怕名。是以希夷說。恐破沖節淸。況非終南逕。所期惟晩晴。看君造詣深。大抵藝嗽經。門路非不正。事物或先迎。窺高宜無獲。助長寧不傾。幾微倏忽變。應接難爲情。醉脚左右扶。孰辨詩禮盟。慾火始一星。撲滅燄愈橫。記昔濂溪老。一般看草庭。灑落無箇事。然後是天氓。亦粤曾思傳。的當無與京。此若迷關梁。春風草又生。我將三字符。臨別勖奉盈。</text>
<title>金大諫 聲久 輓</title>,<text>淵明昔自輓。早終非命促。看君近七壽。爵又非彭澤。蘭陔慶方新。嬴博禍旋酷。悲歡縱如此。大抵皆風燭。憶曾壬癸年。公牧驪江曲。我時仗左戎。扈駕同馳逐。謔語仍探酌。篇什輸悃愊。及今客寓後。乃反阻寒燠。豈無剡棹興。槩蟄窮途伏。況此死別苦。欲寫懷尤獨。厚夜不再晨。永閉千年宅。所冀遺慶在。繞室芬華郁。物理終歸盡。久暫何須惜。但恨形永閟。笑語空懷昔。且孤漬綿訣。雲月傷心碧。</text>
<title>無土</title>,<text>八路無土客。辛苦起閒田。種牟四十頃。皆曰大有年。我謂分素定。其然豈其然。士農旣殊業。耕作非世傳。況今三春旱。沃土皆成烟。如何理不順。乃反惠吾天。果然長霖早。平陸倏成川。聞說泥沙覆。獨此沈水偏。文通已漂麥。銅鉢空賦篇。不愁農食乏。惟恐糴期愆。雖然好雨時。秧苗猶自全。此足田畒賀。貨財亦堪遷。足足常自足。不必勞矜憐。呼兒示王制。工肆又商廛。我是學孔者。舍耒而經專。</text>
<title>次康節安分韻。與權修撰天章。斗經</title>,<text>苟無青紫戀。城市亦山房。習氣江湖熱。風情黼黻涼。口談當世懶。心逐暮雲長。物與相終始。平生已自量。</text>
<title>接客 二首</title>,<text>危檻朝開拜揖隨。笑談仍向竹亭移。辛勤莫問何爲者。我是漁翁第一癡。</text>
<title>接客 二首 其二</title>,<text>二客遲回向我辭。淺斟臨別問前期。俄然一陣淸風至。徙倚高欄倒接罹。</text>
<title>送金校理天若 世欽 謫興陽</title>,<text>我知天若有此行。諫札丁寧不世情。雷礮豈應終日怒。電幡猶照寸心明。維鳩驛裡龍眠活。徙鱷城邊馬步輕。大丈夫身非寂寞。一時評叱亦殊榮。</text>
<title>次寄韓太叟 宗老</title>,<text>江閣春開不俗襟。郢中風味卽知音。憐君少日凌雲志。愧我平生測海心。行路可堪多少力。別懷空費短長吟。歸逢故舊如相問。爲報漁翁在碧潯。</text>
<title>次寄韓太叟</title>,<text>嶺外春光早。淸涼景物宜。子行雖戒日。吾病奈延時。莫道舂糧夙。誰憐約黍期。終當携手去。筇屐不嫌遲。</text>
<title>李進士 命尹 輓</title>,<text>物理終歸盡。生死如夢覺。不須彭祖壽。不須殤子促。窮達亦外物。所勉惟悃愊。然後名益久。不愧吾魂魄。念君質且淳。大抵遠恥辱。旣無機關念。寧爲鄕論激。是非必有據。儀噴皆衷曲。我故懿其人。仍之交莫逆。前春我喪婦。公來執我哭。切切憂形色。謂言悲無益。如何不自壽。乃反使我慽。況今形影閟。永閉千年宅。厚夜不再晨。欲見何由覿。所慰餘慶在。箇箇皆珠玉。但恨違執紼。欲寫懷尤惡。臨風獨怊悵。寒月傷心碧。</text>
<title>次李參判 鳳徵二首</title>,<text>高揖人間世。來從水石居。俗緣猶未盡。辛苦事琴書。</text>
<title>次李參判 鳳徵二首 其二</title>,<text>戒勖當年語。分明畫索居。我今時已晩。知負故人書。</text>
<title>己丑仲秋。兪使君 命弘 携酒來訪。乘夕泛月。夜闌乃罷。</title>,<text>晴沙菰荻動微涼。舟下前灘興愈長。況是一年明月夜。且兼千載浣花坊。雲扃樹鬱波聲碧。繡陌禾肥野色黃。勝會殊方仍白髮。不妨盃酌互傾腸。</text>
<title>搏沙歎。贐嶺伯洪宗之 萬朝 還朝。</title>,<text>古人言理晢。蝴蝶幻莊周。括發弦宜失。杯傾水不收。況當朱紱役。誰逐白雲留。是以行愈疾。仍之路更悠。世情堪皺面。人事劇搔頭。話及搏沙義。爭如觸石舟。手探還自散。爪破却非柔。乃若香山說。眞同遠客愁。念君仁且藝。饒我義堪儔。世分聯翩久。交情結托幽。蝨官吾苦晩。蛬響子先啾。別利多盤錯。求全鮮悔尤。六藩曾按節。雙鉞又經秋。是槩方輿闊。皆稱事物繆。利源窮愈塞。疑案過猶搜。坌秀霑河潤。鄕論闢海漚。彥星時激浪。涇渭極分流。趙筩奸宜拔。歐絲辨若抽。雪霜摧舞鱔。談笑息爭蚪。吏習籬眠狗。民風劒買牛。札函頻枉簡。原濕或經丘。邂逅留商袂。辛勤問楚囚。逗陰憐吾僻。華什賴君投。志以窮羈密。詩從臭味求。我方飄在澗。雲更懶耕疇。岳氣霞先汲。波聲竹並飀。犢鞭寧受策。鷗唱不嫌㗀。佩印輕蘇陌。悲歌阨柳州。不關遺饋密。惟荷吉凶勠。左海頻殊眷。南烹記遠陬。觀今來別語。指日動歸輶。爵煥知名帖。氈乘閉目兜。跡疏驚駟髮。窠窄怯蜂侯。局束憐東野。蹉跎憶少游。廟謨寧須責。邦患恐難瘳。矧有朋誣習。疇陳獨煥猷。入廷皆倒戟。同室互藏矛。至樂窮猶達。浮榮老卽休。俗偸宜聖歎。史闕及吾猶。好會魔仍做。聯句愧遠遊。</text>
<title>冬至問答 排律用古詩體</title>,<text>我問一陽說。爾來何故遲。答云陰剝盡。是以今還之。所謂朋誰送。經營又幾時。化權皆有主。七日乃其期。運若如斯復。循環果孰爲。幾應隨氣發。靜極動生宜。造物將焉托。形容亦甚知。地雷當夜復。雊雉可相推。理固頻休吉。天心底處窺。草芽萌且茁。仁道始於慈。出入無窮已。消長信不疑。請看冬至卦。先覺在包犧。</text>
<title>調氣元 連山儒生尹廷彥。篤於治心。刻苦用工。轉成滯病來請藥。謾筆書贈。</title>,<text>吾聞買櫝戒珠還。道在尋常日用間。如使本心能宰物。豈憂元氣不循環。窺高鮮入治平域。助長難抽善惡關。活潑於今天理發。莫探幽寂更圖閒。</text>
<title>慶進士 千會 子旅櫬輓 二首</title>,<text>月弔崩城黑。山霑灑淚紅。旅魂消未得。晴夜一條虹。</text>
<title>慶進士 千會 子旅櫬輓 二首 其二</title>,<text>假使延陵在。殘骸定不歸。斂衾須莫啓。猶着舊時衣。</text>
<title>次黃 命鳳</title>,<text>巖居靜寂伴孤松。落拓誰憐贅世翁。浮白尙能豪阮籍。草玄空自老楊雄。心如戒釋寒沈月。迹似癯仙冷御風。最是杜陵先我獲。一間矮屋在橋東。</text>
<title>送兪季懿 命弘 赴嶺南營 幷序</title>,<text>棠陰新自郡齋移。我欲言公不話私。民俗至今留樸樕。士風從古說檀箕。秦求未已韓王奮。宋市將分粤國疑。長子且城君莫厚。保障惟有晉陽知。</text>
<title>次孫玄叟</title>,<text>年來定力不如初。赤縣榛荒兔雉墟。明鏡已昏寧遂照。漏巵無當却頻虛。涵三義截人情促。主一工疏客氣噓。怊悵舊關迷夢覺。踐形何處可安居。</text>
<title>臨發。題浩然亭。六言。庚寅八月。移寓尙州。</title>,<text>嘗聞毀譽由吾。是以自修當急。有若浮雲過空。嗟乎非爾所及。</text>
<title>氣問 幷序</title>,<text>來何心也去何心。心是形君跡是心。</text>
<title>跡答</title>,<text>聞所聞來見見去。來時適止去時去。</text>
<title>心釋</title>,<text>浩然爲氣浩然迹。來去分明亦浩然。莫道浩然亭不去。此生安處此心然。</text>
<title>李觀察啓商 玄祚 輓</title>,<text>牧丹松竹菊相方。四友平生我夢詳。伯起已虛風受久。啓商胡浥露秋忙。榮華早謝孤芳促。秀格單開緖業涼。惟有直夫今遠隔。世間誰識李衡祥。</text>
<title>以子病馳到浩然亭。臨歸題壁。二絶</title>,<text>舊岳披雲待。新川得雨滋。白鷗欣我至。晨夕故相隨。</text>
<title>以子病馳到浩然亭。臨歸題壁。二絶 其二</title>,<text>地固因人勝。亭宜謝我堅。明朝歸去後。風月屬誰邊。</text>
<title>洛江勝遊</title>,<text>三日滄江上。輕舠任去留。草煨禽語煖。風撼寺鍾流。</text>
<title>洛江勝遊 其二</title>,<text>缺月篷頭掛。翔雲脚下浮。杯盤隨處足。詩興更誰酬。</text>
<title>三灘</title>,<text>細雨滄江裡。風流最我船。箇中無限意。恐洩白鷗傳。</text>
<title>次弇州夏日村居韻 四首</title>,<text>習靜吾已久。客煩懷不獨。所謂客子誰。大抵皆私淑。私淑又如何。簡冊床頭束。是以心常悅。亦不嫌百六。況有方外交。松菊與梅竹。松竹標勁節。菊梅輸剩馥。間邀紅友接。每自陶巾漉。狂歌或人酬。拙吟還自讀。維時夏之半。草映山水綠。冠童舍瑟作。泛出滄江沐。子知食破硯。妻能畫棋局。孱僮貿麥還。玉炊相間熟。南烹割我膳。口腹常自足。然後玉匣抽。亦自彈一曲。是欲好襟期。蓋不憎面目。步將塵世隔。倦輒苔磯宿。傳聞紫陌上。大風掀大陸。淳源日以澆。染緇將誰浴。男兒抱負大。不必榮華屋。父母望子切。豈欲使我俗。聖狂隨其學。熊魚在所欲。若果勤且讀。何妨饘與粥。矧有君綱大。臣責復焉屬。早知經綸業。不刖荊山玉。傍有荷鋤翁。大笑而捧腹。子亦勞形役。未免相馳逐。胡爲不自量。乃敢譏朱轂。余始蹶然覺。昔煩今亦促。第非傷弓鳥。飛不驚曲木。</text>
<title>次弇州夏日村居韻 四首 其二</title>,<text>鋤翁向我說。子果傷於獨。人生天地間。質皆分慝淑。高必淪空寂。卑輒爲局束。亦或淫於書。但知經有六。不然皆放曠。辛苦事花竹。是蓋逐臭蠅。孰知蘭有馥。君今自謂閒。亦類陂池漉。幼何學干祿。壯何費吟讀。及今雖自倦。所癖皆紅綠。玩喪也如此。身心將何沐。余聞此言感。膝促轅駒局。性情非狂甚。行藏已揣熟。止止覺有止。足足無不足。形何昔供役。木何今驚曲。官旣乏人譽。財不饒世目。亞聖太多心。出晝焉三宿。樵夫適來過。盛稱鴻漸陸。黑烏無時染。白鷗不日浴。政若推民澤。封可比堯屋。奈何人各私。而以淆我俗。我云宦味大。況是人人欲。青山豈安身。陶令焉甘粥。榮枯逐時變。仕止隨遇屬。設吾懷有璧。不過宋鼠玉。設吾祿千鍾。亦且資口腹。管仲曾未達。三仕三見逐。我已知我拙。何地可推轂。土沃見林菲。絃急知柱促。物理自古然。請看蟲蝕木。</text>
<title>次弇州夏日村居韻 四首 其三</title>,<text>醉飮醒又睡。釣者憐余獨。惠然叩吾柴。狀貌淸且淑。謂言我生孤。所業魚一束。浮沈餌鉤竿。並與絲綸六。漁色非吾網。釣名非吾竹。無實孰知名。不香焉有馥。呂望昔釣周。蓋從糟糠漉。陵亦一絲扶。天子名姓讀。借問馬上業。何如鴨頭綠。沙晴解纜溯。境幽弛檣沐。時或叩枻歌。天地小如局。斫雪隨手霏。炰霜任他熟。船家海爲場。生涯此亦足。閒棹夜灘去。月鎖雲岡曲。浪擊空明闊。焉往非悅目。不有輕肥戀。何妨風露宿。牧童見我揖。考盤誇在陸。草深畜我牧。波淸身我浴。何水不爲井。何林不爲屋。睡來牛背穩。着處段裳俗。爵祿不入心。肥瘠恣所欲。我聞二者說。所貴在粥粥。若果身無用。工拙復何屬。不自言如桃。魚目便類玉。飮啄隨所得。亦足充吾腹。聽傳名利輩。常踵皆逐逐。幸今門羅雀。寧有長者轂。旣無身羈紲。果不心迫促。亞聖垂深戒。可鑑牛山木。</text>
<title>次弇州夏日村居韻 四首 其四</title>,<text>儒有勤民者。所志恤煢獨。知我困於衆。朅來發問淑。農偏處而果。樵勉出以束。釣虛牧太曠。皆非吾德六。凡人處此世。譬猶南山竹。未出先有節。無花亦播馥。事至心先應。物過滲不漉。汲古冀流出。亦不事誦讀。子已喬木久。官又邁紺綠。分義倫常重。恩渥髮膚沐。胡爲賤其形。乃反相拳局。吾於四者說。酬酢固已熟。或淸或不淸。互有足不足。今又得君箴。庶豁吾心曲。顧於去就熟。仕止靡不目。君臣猶父子。不遑飧與宿。身旣托死生。跡豈辭水陸。佐邦竭其力。澤使斯民浴。雖然此道難。蓋如搆廬屋。杗桷各殊任。寬猛宜隨俗。而我魯莽甚。亦無所大欲。謀身身未周。況可具飦粥。當官輒僨事。㨾不諧僚屬。引分還自廢。諒非要衒玉。謳歌太平春。誓不負此腹。葵忱尙自切。日邊魂常逐。長安望裡遙。天門日蹄轂。不悲筋力衰。但覺日月促。歲萬始一實。我聞瀛洲木。</text>
<title>齒髮吟 次弇州</title>,<text>齒搖應先豁。髮白然後落。落宜當時見。豁若不自覺。搖而豁復落。譬猶無算爵。詩從豁裡出。出必響空廓。虛自白中生。生亦皆沖漠。此事至難識。不悲當更樂。無乃憐余僻。天工故裁度。不然皆怳惚。非愚卽近鑿。我聞落復生。但無不死藥。嚼廢軟還美。韓子是有作。肝石拭髮黔。漢皇果誤着。人人自當知。愼勿疑我錯。</text>
<title>辛卯生日。次弇州韻。</title>,<text>六十虧一算。我已高年至。懸弧日又逢。所陳非蔬食。妻子勸我嘗。未啖先下淚。此爲劬勞夕。我心寧不揣。空餘有限身。斷送無盡歲。褥蟻誠未達。況復飮食計。童年獲庭訓。謂我賢聖詣。不然皆摘埴。方正或倒植。是以恒惕若。欲進先思退。吾觀始終理。已覺生如寄。如何不自量。乃反危途試。負重肩常陷。啗堅齒或碎。小卽墜身名。大亦覆宗祀。苟欲此患除。要在方寸地。天下雖已安。賈生獨爲未。此蓋端本說。必辨蕕與薜。若稽董子策。上窺天人際。下此益蕭條。詞賦亦鼓吹。國風降爲藻。綠情鬪紅意。繡虎惱曹劉。亂蟬噪晉魏。線針縱自巧。摠爲雕蟲技。而我癖於此。剩嚼餹蜜嗜。酢盃傾楠瘤。屠龍刻杉贅。是皆抉性具。諒非君子藝。奮欲修安宅。氣輒爲志帥。寇敵四面至。荊棘又誰制。顧此好資質。父母曾我賜。城堅仲弓壁。旗懸勿字旆。良心如不失。美色焉足視。顯親在修業。高門況納駟。動止若藏器。安危惟我置。亦有先儒說。太遠迷歸騎。念及產育日。欲說還更喟。辛勤鞠且警。豈望刀筆吏。追惟勸勉意。曲曲皆恩惠。嗟我聽瑩過。不省爲何事。及今始咋指。所恨非一二。觸事皆生疣。焉往非我罪。汩性甘忝厥。冥行昧德施。未返虞淵照。空薪楚國桂。衣冠笑我愚。僕隷恣我詈。嘗聞御馬說。駑鞭駻又轡。銜勒果有術。孰知人中驥。惟我獨早孤。零丁失學媚。內無程課督。外乏師友忌。以此益魯莽。甘爲聖世棄。雖然大綱在。去難就不易。久速皆有時。所期惟不愧。矧今天門隔。可否安所替。設有簪履收。筋力亦難致。寧爲夷炭隘。不作劉綿悖。卽當放生節。孰解籠禽繫。子瞻昔娛賓。笛聲穿雲細。陳公展畫圖。納節當日冀。已知營生瘁。亦覺順天是。人皆賀六旬。我獨有三畏。志衰趍向歇。力衰學業墜。氣衰守不固。魂安得長逝。吁嗟命矣夫。斷非長生器。陶潛嘗有言。我性不狎世。</text>
<title>觀物 九言</title>,<text>觀物有術要當觀物理。理亦苦苦探賾便不是。芽甲根核已識其所然。況於事務上亦足推類。彼所謂山川風月花鳥。並與禮樂文學如此止。一或戀着終犯玩喪戒。我聞明鏡物過無遺累。</text>
<title>三五七言。次弇州。四首</title>,<text>掛蒲席。倚蘭槳。春水極淸漪。春風方浩蕩。終晝窮探夜不移。臥看山月緣波上。</text>
<title>三五七言。次弇州。四首 其二</title>,<text>一江秋。萬竅愁。露漙紅錦岸。風掣綠蘋洲。蒸霞夜吐檣頭月。鴈底湘霜帶帆收。</text>
<title>三五七言。次弇州。四首 其三</title>,<text>春風盡。夏月明。暑炎隨影滅。心跡帶華淸。依俙織得鸎梭擲。却在江邊柳外行。</text>
<title>三五七言。次弇州。四首 其四</title>,<text>地先凍。風以鳴。氣凝寒颯爽。行疾逈崢嶸。如刀未折天公怒。謾向人間訴不平。</text>
<title>憂道作中庸。次李仲舒。</title>,<text>吾聞理氣活潑潑。萬古不死充旻昊。心生爲性履爲道。繼繼統承如綴繰。堯公禹功湯武權。轍環堪唏夫子禱。曾門衛道別有人。詩禮家庭仁義飽。三旬九食食不憂。至化惟欲輓豐鎬。時當道喪百家起。大抵楊墨皆宗老。流波已漫植根固。後死何人能奮懊。工傳精一厥中執。至矣三言於傳考。惟其蘊奧或放失。所以愚蒙昧斫腦。中和極功亦循常。篤恭然後黎民保。從來祖訓父師質。命意丁寧寧愛寶。紹明倘無此篇帙。本要誰識平常好。狂愚賢智過不及。半途行怪任顚倒。鳶魚飛躍摠有理。大道元自夫婦造。誠明費隱一言蔽。九經三重從心討。齊莊敬肅各有要。溥博淵泉均不燥。憂深泯沒說之詳。繹互如今書更草。淵源下啓若合符。氣到鄒賢方是浩。吁嗟亡漢不亡秦。獨有程朱傳此道。</text>
<title>寄李仲舒 三首</title>,<text>非牧非樵亦不漁。此翁身世戒僧如。當庭皓月看無盡。滿室淸風樂有餘。情勝尙能穿屐出。興衰惟欲閉門居。家人若問謀生計。笑向床頭更展書。</text>
<title>寄李仲舒 三首 其二</title>,<text>好客相隨笑我迂。謂非愚妄卽知誣。形情自是人皆有。嗜欲如何子獨無。荒圃日遐寒靡白。灌堆風暖漲均朱。丈夫氣局終難蟄。不必江東更憶鱸。</text>
<title>寄李仲舒 三首 其三</title>,<text>嗟吾已度半生艱。宇宙千年始得閒。自少忱情歸物外。未多魂夢到人間。耕牛飫豆頻逢策。翥鶴攀雲不受彎。此義如今心揣熟。更將何力負蚊山。</text>
<title>與李仲舒</title>,<text>先賢訓戒最難明。理學如今況不精。却把依俙籠罩見。敢爲唐突管窺聲。仁惟遏欲全天德。禮復修文盡己誠。夫子當年端本說。勗君賡和曉吾情。</text>
<title>閒中八詠 巫山一段雲</title>,<text>山月漸將頹。世人猶未寢。獨我疲神仍卽枕。不覺炊將飪。友至無歡迎。酒釃莫解飮。夢見周公何所稟。學博問宜審。</text>
<title>閒中八詠 巫山一段雲 其二</title>,<text>氣乏朝猶臥。神淸夜亦興。活潑源頭心自澄。浻澈玉壺氷。事業乾坤窄。生涯水石憑。試看古人皆戰兢。深淺果誰勝。</text>
<title>閒中八詠 巫山一段雲 其三</title>,<text>理趣恒知樂。機關自不萌。可笑塵寰轍跡橫。何事獨經營。咽咽川還渴。搖搖木必傾。況有乘除更迭生。我且愛吾精。</text>
<title>閒中八詠 巫山一段雲 其四</title>,<text>大綱心欲存。零節理宜簡。假令邊幅亦無限。但知有瑟僴。未應黃兪眉。寧鮮白阮眼。紛紛俗禮空懷赧。艱關似蜀棧。</text>
<title>閒中八詠 巫山一段雲 其五</title>,<text>案牘皆塵編。巾箱摠偉蹟。繙閱年來眞又積。方覺我心窄。不有今書言。何登古聖席。倏忽遒陰當寸惜。是欲修安宅。</text>
<title>閒中八詠 巫山一段雲 其六</title>,<text>老佛曾知闢。工商已絶蹤。況且無田仍息農。迎送只朋從。挺節看風竹。繁絃聽月松。惟有燕鶯勤不慵。蘿幕輒開封。</text>
<title>閒中八詠 巫山一段雲 其七</title>,<text>嶺外甘爲客。寰中不厭貧。至樂如今新又新。何暇計艱辛。趣味窮書籍。歡娛極夜晨。窶視愷崇泥視銀。人謂葛天民。</text>
<title>閒中八詠 巫山一段雲 其八</title>,<text>世路官方趍。人寰我獨貴。磊落平生多浩氣。朱紱有斯未。走卒宜探華。公卿不識味。快活猶知君子毅。宵晝戒三畏。</text>
<title>次孫慶州 萬雄 絶命詞 幷序</title>,<text>風流寂寞鎖空村。落木寒沈月下門。堂撤素帷沿道哭。仗拖丹旐徹宵奔。殘花已結新阡子。破竹猶生舊砌孫。鵑血午啼山似咽。草間蟲響可誰煩。</text>
<title>次陽村自毀䪨</title>,<text>嶺外流離久。生涯困亦亨。就眠安擬達。當食飽爲榮。氣蟄千層矗。光沈百鍊精。策扶園日涉。堪笑僞淵明。</text>
<title>仕止判</title>,<text>君臣大義最彝倫。嫁女歸夫豈爲身。當事取便皆負國。在閒媒進亦違親。夷禽異操誰能識。甯武非愚我欲循。筋力已衰年又迫。夢中惟憶灌園人。</text>
<title>卦爻辨</title>,<text>易象初非强物然。只緣賢聖話心傳。文承鳥跡新成後。數在鴻荒未判前。之卦覺從相反說。變爻知自互生硏。拘儒不識羲皇意。却把繇林較太玄。</text>
<title>次題保晩堂 幷序○安鍊石堂號</title>,<text>晩保非難靜養難。此身修處此名完。觀今扁額題三字。勝昔貪榮損五官。心似累碁搖輒散。勢如欹器正宜安。平門素進君先覺。却把松杉待雪看。</text>
<title>玄叟話別甚明。且憂我之窮。書問農形。詑富以寄。二首</title>,<text>秋滿乾坤月滿墀。挺松疏竹摠吾私。青山不語能挑興。白酒如鉤却釣詩。有口未諧阿世說。矯情何乞買薪資。平生喫着無機閱。莫向僧居更問飢。</text>
<title>玄叟話別甚明。且憂我之窮。書問農形。詑富以寄。二首 其二</title>,<text>此物身窮道不窮。自然家事富猗崇。雲山出入盃床下。宇宙流連筆橐中。黃卷有需皆聖業。碧空無累獨仁風。青氈菽粟惟淸白。留與來仍樂歲豐。</text>
<title>處窮</title>,<text>摶飯嚃羹飽卽休。此心常足更何謀。經綸在室規宜大。坐臥隨時養亦優。無事可當王謝貴。有書寧羡泰恒遊。玆歡倘使朱門覺。夢裡浮榮恐不求。</text>
<title>次謫仙笑歌行</title>,<text>笑矣乎笑矣乎。君不見芒爲鉤。神解亦足輕陽侯。君不見鵾爲絃。神解亦足彈雲邊。太白豈知長虹作釣絲。麻姑豈知東海變桑田。笑矣乎笑矣乎。君不見秦封大夫根不曲。聳壑昂霄常自足。非無楚楚材可憐。且樹風聲資我讀。笑矣乎笑矣乎。靈均當日恨不平。所得只是淸高名。關張馳逐已無迹。李杜啁啾寧有成。始知千載名。不如一盃酒。酒宜心自樂。名豈我所有。人生行樂不多時。浩氣惟應天地知。文章功業亦畫餠。何用區區事毛錐。笑矣乎笑矣乎。柱石材廊廟臣。曲堗忱誠空徙薪。寄語塵間奔走客。此生寧爲形役人。</text>
<title>次謫仙悲歌行</title>,<text>悲來乎悲來乎。新豐酒熟我方斟。擊壺要爲長短吟。吟時無樂亦無憂。但覺聲吾氷炭心。露漙無麵酒。松奏不絃琴。松森露浥各賭勝。爍盡胷中方寸金。悲來乎悲來乎。山川亦不長久。世間何物能自守。吾生會做百年役。一死應當知一有。暫借之屋將歸賓。莫如且傾生前酒。悲來乎悲來乎。或圖凌閣展壯圖。或探詞苑明燭奴。韓白已沒班馬遠。後世誰稱大丈夫。悲來乎悲來乎。不必窮廬謾自悔。萬事如今皆度外。淵明一語最無機。我且欲眠卿且退。塵緣也如此。何關身後名。言語無味面目憎。所醫惟在千函經。吾聞化窮數卽終。此中誰作可憐生。</text>
<title>梅庄 二首</title>,<text>學士含香煖擁貂。閉門誰解太玄嘲。逢人笑共巡簷杜。謝客藏同入幕超。綿䌟未彈紅女績。錦衾長覆素娥嬌。羅浮夜月依俙是。不必吟肩聳灞橋。</text>
<title>梅庄 二首 其二</title>,<text>堂分繡幕掩新粧。爲是春光漏洩忙。姑射雪膚寧欲露。壽陽花額不嫌藏。含情未吐無言意。隔面猶探有氣香。莫怪氷魂常閉跡。自然聲譽待吾芳。</text>
<title>梅閣</title>,<text>滿面宮粧點雪橫。一年春色爾先迎。晶英瘦似詩無肉。玉骨溫如笑有情。開處月窺疏影仄。闔時風送暗香輕。功曹遣興還多事。再赴楊州我不營。</text>
<title>雅樂</title>,<text>雅樂丁寧自伏羲。藹然聲氣導民宜。鏗鏘器度淳源出。灝噩詞章德性知。編磬怳聞虞夏盛。啞鍾誰識漢唐虧。蹌蹌獸舞非虛應。拭目明時佇命夔。</text>
<title>樂府</title>,<text>開府當年已覺崩。鐃歌房樂亦奔騰。周秦瑣語傾朝拾。鄭衛遺風歷代承。王朴旣無全賦性。子瞻宜有不如稱。方音在齒人情薄。莫怪吾東效未曾。</text>
<title>俗樂</title>,<text>循俗爲調不覺荒。亦知絲竹漸悲涼。風流未蹈醇儒席。意氣偏豪節俠場。齊國好淫聲愈佚。魏侯忘倦志堪傷。繁華處處啁啾久。莫遣餘音謾遶梁。</text>
<title>舞儀</title>,<text>通倫導節表心容。不是婆娑倩笑供。蹈厲發揚文武異。翟旄干戚管簫從。霓裳已覺明皇誕。鷺帗堪除社鬼凶。翻目撼頭肩背掣。若今胡舞世誰宗。</text>
<title>樂器</title>,<text>金聲鏗坼石聲沈。土木能全欲和心。絃管合趍猶各譜。革匏殊艶便同音。調來儀翮葳蕤近。感處跳鱗聽解深。白雪陽春今古絶。我憑斯器且幽探。</text>
<title>送韓太叟之任高城</title>,<text>天爲夫公活畫廚。板輿歸路指蓬壺。雲扶玉筍山皆骨。雪壓瓊坊海亦湖。秦藥却從簾外得。漢槎如自枕邊呼。吟鞭欲發蹤還蟄。萬瀑淸樽可待吾。</text>
<title>回甲詠 幷序</title>,<text>庚甲重逢癸巳年。一方爭道闔家仙。升沈有分皆隨命。久暫無常各任天。初計豈圖稀壽域。異鄕還結晩生緣。劬勞倍切今宵恨。謾把悲哀誦昔賢。</text>
<title>次杜甫八哀詩 幷序</title>,<text>玉壺氷霜澈。豪氣壓靑兗。腸錦喝雲烟。肺喊收墳典。輕芬濯似縑。繪藻凋縈巘。營壘逼唐高。往往神臉泫。驚鴻夜嘶碧。霽月秋映蘚。雕鏤物色暄。巨細隨分願。沿溯曩跡驗。淺深從慝善。彤墀應製頻。玉簫遲鳳輦。名高吏部佐。藝絶瀛洲選。籌司屬望尊。講席弘猷闡。筍班壓卿月。所歷皆華踐。畿關按節高。四牡原隰趼。江山入啾叱。倦輒幨帷卷。庚甲再投荒。喟呻隨理遣。鵑血午啼頻。積抱傾盃展。葵忱倍自切。日夕隨陽轉。吾觀遷客愁。必先忠邪辨。莊斥不鳴鴈。柳誇隨嗾犬。若推此道說。嶺海亦壇墠。嘗聞少陵咏。卷帙猶禁臠。亦有嘲詩曠。情到卽不淺。堪憐匣霜繡。孰許陸犀剸。風期日漸晏。悵望空懷緬。金環忽赦宥。粉旌旋道搴。天道也如此。斷沮來世勉。源明昔遭擯。議者謂投贙。顧我類井蛙。譬若談天衍。齒短竹林會。慨切滎陽罥。深情許金石。謬眷收駑蹇。空將百年義。冥寞悵餘喘。時時誦遺什。不覺淸涕沔。荒阡草已宿。愧負蕉荔餞。</text>
<title>次杜甫八哀詩 幷序 其2</title>,<text>良金躍在爐。瑞色騰邃礦。魁星匝日曜。鵠立鵷行整。淸藻奮益健。剩馥播還永。少陵誄九齡。致君焉暇潁。長街展雄步。踐歷皆華省。霜臺駁逐鸇。賢關誨息䵷。輿望屬昇平。廟議推楠梗。湖南按節偏。偉績騰隣境。分陝保釐重。利竅關愈幸。傾陷自古然。竭澤先甘井。時運況絲棼。秉軸迷本領。雄圖惜山潛。逸翮投林靜。天門一書呈。冷談炎海屛。南遷又西謫。榮辱心先省。深悶古籍荒。山海期銘鼎。顧我雖存息。猶是矇矓境。矧有魯莽質。敢與良史並。暉無綺麗擁。昉豈牋誄騁。才分不敢當。謬托還知警。玆推俗緣說。乃謝摸心影。齒忘禰孔年。交刎廉藺頸。存沒最關情。一哭仍阻嶺。希文不赴寢。衛玠無時請。漬綿我將携。何處是歸艇。</text>
<title>次杜甫八哀詩 幷序 其3</title>,<text>文章關氣數。却隨時運替。簡奧衰周失。雄博先秦繼。下此益頹圮。柯葉迷根柢。新奇體勢變。詭怪冠裳製。幽從鏡裡幻。渴唱毫端銳。浮躁摋難平。大抵空無際。惟公獨循環。世襲芬華裔。淳源浩不窮。濃淡非一例。風味質愈礭。稟姿仁且惠。淵永拾菲薰。雅潔衷身衛。傳神自有法。曷嘗啁啾計。層濤觸勢轉。亦不調格泥。咳唾輒驚人。性情寧阿世。噓雲錦爲腸。織布毛成罽。文會闢南漢。槩從丁卯歲。連年唱酬勤。益覺辛甘濟。箴規日夕切。壅輒薙剗穢。蠓蜹喟瓮天。慌惚驚鶴唳。逮吾星之去。始分公我袂。徽音簡如握。別魂情常嬖。棠陰倏相迓。認卓盤遠勢。公忽執余言。仄景乘雨霽。施措若不整。局勢反琉綴。吾聞此言感。快若蘇疾癘。一言果自廢。夜月愁望帝。文酒各自娛。窄境掉鞅稅。蹉咤歲期晏。折節誰擁篲。自古宦波險。澤畔多勍斃。播芬困愈馨。史海遺骾嚌。時運況値艱。所分惟左契。我時入海久。雨墮危芳砌。篇什數題寄。的的皆歎逝。最愛百無詩。句傑華愈麗。深怪桔槔霖。頓却琉璃脆。南嶺我又遠。兩地柴關閉。傳聞紫陌上。蔽氛多陰翳。霜老馥不衰。辣性猶薑桂。公議亦難泯。卿月還超遞。璇界帝樓成。玉樹風塵瘞。追思曩遊跡。彷彿言色厲。全歸子無憾。落魄吾尙滯。晴虹貫斗樞。怨憤衝燕薊。時展子美篋。六篇開蒙蔽。</text>
<title>次杜甫八哀詩 幷序 其4</title>,<text>舜卿天賦粹。世皆稱善人。形和氣愈淳。滿腔都是春。庚同里又同。竹馬招邀頻。龍門倏騰早。礭然非具臣。芝蘭漸飮馥。瓜葛更連親。聯翩絶猜嫌。共樂桃李晨。沖襟自有執。雅度寧受塵。柔姿肅且儼。怳若班馬駪。冠豸戒勿欺。國耳皆忘身。雙旌敞油幕。七佩垂玉麟。蹭蹬世道荒。隙光如飛輪。翻覆況靡常。局面傾且新。翔殘蟄不颺。鬢毛斑似銀。休蹤謝參尋。契闊常厄陳。時或黽勉出。守勁懷尤仁。憂治獸入阱。泰窮魚縱鱗。詞藻噴情逸。世事傾盃勤。乾坤廓不碍。綽綽將歸賓。鸎歌柳擲梭。蝶舞花爲茵。朝拋渭川竹。暮岸柴桑巾。時我落南顚。隔嶺猶通神。淸哦互贈幅。千里亦比隣。前年忽相失。惻愴誰與倫。回瞻一身孤。譬若河無津。樑月怳起余。鬱陶懷未伸。揮涕寫新篇。千載堪悲辛。</text>
<title>次杜甫八哀詩 幷序 其5</title>,<text>獻吉抱才雄。與我同庚甲。忱誠友道密。料辦輿望愜。操勁度又曠。態不諂肩脅。門闌席弘猷。豈但腐儒業。銀臺玉堂遍。惠文冠豸壓。吏績推圻輔。家政看僕妾。綜理觸心解。事功隨目獵。交遊且有道。所歷非徑捷。是由執守堅。亦不威武怯。頃年黨禍作。坐席寧自帖。北堂譴郵急。全家寄一葉。層波驗世情。顯榮看蚊睫。光弼昔死讒。謂掃長城堞。況晞薤露促。永秘龍泉匣。相公宵寐切。慌惚精神接。世路紛愈險。台躔灾又疊。湯網縱解面。謗書未洗篋。我獨我枕濕。中流怳失楫。倀倀無與偶。欲渡何由涉。冤憤尙不泯。請看貞女峽。</text>
<title>次杜甫八哀詩 幷序 其6</title>,<text>啓商佳士也。秋水湛寒晶。燁然懷尤耿。早騰赫赫名。心無有爲跡。介潔神愈淸。談勁戒勿機。切切涼風生。旣蔑芬華戀。又焉寵辱驚。時當蠻觸場。聲利蠅頭爭。一言或涉嫌。動必訾議橫。是以人無操。冷煖隨卿卿。惟公不世役。口舌皆自鳴。湖堂昔承恩。偏師獨攻城。銓部握管頻。不招非弓旌。持論棘棘抗。寧薄不關情。一節風稜裁。五邑施措平。毋烝崇節儉。徵稅樂寬征。餘事操觚翰。誦讀惟二京。盲史以著潔。腐令趣藻明。疏林冷蘂逼。雪灑光愈榮。咳唾貴市紙。談笑鬪墨兵。夜鴻隨征鶴。嘹唳足聽聲。淸要衆轂推。燀爀無留行。中坐百六險。扶搖翼不成。功名本無營。始覺浮雲輕。自此各參商。湖嶺阻班荊。䇺城昔暫出。倒屐禪雲迎。談屑劇霏霏。迭唱如竽笙。夢說又起余。歷歷肝肺傾。秋露浥霜英。乃與松竹幷。我雖謝不敢。緬輒坎蛙盈。品題覺不凡。況可計雲程。伯起忽先逝。晉豎又君嬰。一身已半割。斷金誰共貞。鷄黍阻范式。風流寂禰衡。青山果有力。隙地多新塋。臨風却怊悵。揮筆倍霑纓。</text>
<title>次杜甫八哀詩 幷序 其7</title>,<text>吾聞積善家。厚福天必饗。根株亦自別。不獨濡露養。公門奕世久。萬口皆稱賞。鉛槧襲箕裘。氣槩多俊爽。鵬摶九萬賖。箇箇扶搖上。科名過十煥。二爲百僚長。經綸辦在手。拾宦如指掌。威望自有歸。況又多技癢。獨公淸而雅。遠近延譽廣。勁操棘不阿。坦抱期錯枉。英斷照輒該。判不遺銖兩。完名屬三難。世亦無標榜。期待自不偶。跡轍多來往。銓部昔佐衡。造謁休煖響。輿情棟樑期。赫名詞藻仰。門運際時阨。禍患彌穹壤。朋徒各潛疚。怳失扶危杖。筵奏奄隔塵。藝苑遂搴幌。長流各東西。事功委草莽。剛柔迭推遷。卦爻相摩盪。風藻倏已晩。乃折中流槳。蘇隣不許望。鄭貶猶拾橡。參商轉落落。惱雲看幾丈。南荒惜膳蛙。北塞嗟禦魎。離魂足傷今。友情愈懷曩。翻將石火芒。樸滅仍灰朗。方深楚澤憐。孰掉騷壇鞅。顧我絃已絶。寂坐心自想。肝膽漠無寄。謬眷焉被奬。將寢夢先讖。欲哭聲尤放。存沒自古然。又安咎世網。江謫若相訪。我亦述飄蕩。</text>
<title>次杜甫八哀詩 幷序 其8</title>,<text>伯起恬靜士。早刷摶風翮。桂籍攀花再。跡不亨衢隔。始按湖嶺節。終躡溝婁磧。言從簡易省。意出芬華斥。惟其性雅淡。所以貞罕敵。邪逕念頭絶。執守惟三尺。時當朋誣際。衽席皆鋒鏑。毛吹鮮掩瘢。阱落多投石。獨公溫且勁。動輒堅營壁。是以世無怨。人亦不我擊。蓮榜幸同升。氣味知相癖。簸揚粃又前。恰然襟懷適。一面卽心傾。臭同非貴易。無時不共逐。有物輒先格。況兼啓商在。互資長短益。三人一體分。世亦知莫逆。中因宦遊隔。又値喪禍迫。消息阻脩嶺。不盡蛩蚷責。追惟夢感說。亦足光簡冊。風竹品公操。四贊隨器釋。援比各不偶。定非熏熱陌。風標歲期晏。辨論孤懷闢。頃年一麾南。左吭雄鎭搤。居近接好音。念篤分餘瀝。坌秀霑河潤。里謠騰歧麥。槩觀平生跡。心不形氣役。斯人不復見。始覺行身窄。捲却鍾王手。永閉長夜穸。嘻嘻宇宙局。寄賓歸亦客。芳芽茁漸長。素紈飄愈白。可笑人情隘。蟻垤空催績。請看蘭陔植。大勝金門戟。</text>
<title>孫斗一 漢樞 輓</title>,<text>渴飮蘭馨細濕脾。亦知松柏歲寒宜。生孤未訖淳儒績。世寂空銜識者悲。桑社昨年君夢促。蘗經何日我心披。揮毫欲副幽宮托。叵耐嗚呼季子碑。</text>
<title>次東坡賦梅䪨 幷序</title>,<text>商山城外鳳龍村。有廢藏春能返魂。晶英不逐北風衰。玉骨何嫌西日昏。嘈童舞傳趙客觴。謝娘鹽撒梁王園。氷綃生澁亦不寒。問渠那得春風溫。粧團紅蠟晝疑幻。浻徹丹府宵猶暾。晞顏奇氣卽彼憑。興欲來時應掃門。含情自有格調感。訪蹊寧要桃李言。瘦影到處月如窺。我且酩酊空此樽。</text>
<title>公山定僧惟默。遠寄丁公藤。詩以謝意。</title>,<text>山人遺我一枝藤。云是丁公最上乘。莫向紅塵憂失足。聖門蹊逕已心登。</text>
<title>徐成叔 鳳來 輓</title>,<text>家事荒涼有若無。可堪存沒再嗚呼。平生習氣超塵軌。半世經功誤壯圖。緗帙向來恒作席。綠陰何處更提壺。冤氛夜逐晴虹發。未雨餘光貫斗樞。</text>
<title>欲慾辨 幷序</title>,<text>目色耳聲卽善幾。凍衣飢食亦良知。端苗自具流形際。志願常生接物時。循理不妨爲聖學。溺私方覺害人彝。從來氣化推遷易。莫把心情更涉危。</text>
<title>欲慾辨 幷序 其二</title>,<text>情勝雖易亦先幾。嗜好多端觸感知。驚浪漸高風擾後。濕烟偏鬱火炎時。公私失路遵谿壑。富貴熏心覬鼎彝。棖也不剛夷惠逖。世間何物可安危。</text>
<title>咏璣衡。謝李仲舒。</title>,<text>山人遺我玉衡儀。聖制分明座上移。窮格自從天品覺。測窺寧待日官知。星躔內挈三辰合。刻度高懸兩軸持。拱極如今環侍密。擬將羲績勖明時。</text>
<title>乙未元月念一。還永。</title>,<text>可笑商山皓。還從潁水潛。沖襟隨處足。來去却無嫌。</text>
<title>湖西過客李 道一 投一絶。盛稱江居之勝。且提淵明，季鷹咏我。走筆次韻。</title>,<text>夜月江簷外。春光社雨餘。白鷗方睡熟。誰識病相如。</text>
<title>晴川</title>,<text>雨後晴光鏡面深。滿山青翠落岑岑。風來有激看天理。物過無留驗我心。淸藻逐波皆出沒。白鷗如世亦浮沈。臨流却憶層湍勢。潑潑源頭半是陰。</text>
<title>書丙申曆</title>,<text>人於動處必誠身。獨我工夫有未新。若計今年三百日。不知何事可依仁。</text>
<title>洪監司 重夏 輓</title>,<text>交古窮途重。才今利器難。況如膠漆義。當取藏蘭看。縷織疏猶結。潢流旱易乾。念君仁且愨。饒我嗇相寬。俗眼翻懷白。囊砂轉映丹。噓唏吾輩晩。跌宕世蹤寒。興谷懷常悅。貞墟鼻自酸。若夫南漢會。尤覺夜臺曼。汗馬乾坤窄。雕蟲歲月殘。紛紛皆土蝕。落落復沙摶。縶宦通如塞。驚弓怕更彈。身將山外隔。心許夢中殫。前歲招邀切。斜陽笑語懽。袁安猶臥雪。方朔豈貪官。炳義惟緗帙。檀風不素餐。二藩曾按節。雙鉞又鳴鑾。別語逾三錫。凶音惱百端。聖情人鑑失。良史子名完。已識無絃咽。其誰瀉我肝。所期蘭又茁。蟾影不嫌單。</text>
<title>贈詩僧克倫</title>,<text>世蹤喧愈寂。禪骨瘦如詩。我欲無中有。心灰爾亦欺。</text>
<title>丁酉孟夏十二夜。夢得二句。所謂志槩雄豪氣不麤。自期精鍊在工夫者。雖似誇大。亦不甚遠。遂徵其實而足之。</title>,<text>志槩雄豪氣不麤。自期精鍊在工夫。如今漸入衰頹地。始覺吾形亦甚拘。</text>
<title>圃隱孝子碑閣</title>,<text>淵源道學一村墟。碑閣分明孝子居。冤氣千秋消不盡。滿山蒼翠至今噓。</text>
<title>玉山雜詠</title>,<text>白鹿宏規揭額新。廟名何事獨提仁。全心合德天應賦。喚愛成端性又純。是以孔門常說妙。更從羲卦却有神。形容至此方無愧。一字能模萬古眞。</text>
<title>玉山雜詠 其2</title>,<text>豐碑本爲墓墟成。四絶移來倍有情。聞說孔林樵牧遠。自然恩義感羣生。</text>
<title>玉山雜詠 其3</title>,<text>浩蕩晴氛不的名。隙篩光影觸眸生。請看暇日憑闌興。八九胷襟獨太淸。</text>
<title>玉山雜詠 其4</title>,<text>銀瀑垂紳玉洞深。更邀山月夜臺臨。槐陰密密林霏漲。却把晶英較我心。</text>
<title>玉山雜詠 其5</title>,<text>文元當日傍雲棲。一脉千秋尙有溪。後學如今星斗仰。水中君子木中犀。</text>
<title>玉山雜詠 其6</title>,<text>獨樂堂最高。溪山分外奇。況有手澤在。先生昔居斯。後學藏修遍。新安古宅悲。淵源從古得。謨訓覺今垂。臨風愁獨立。霜月與人隨。</text>
<title>玉山雜詠 其7</title>,<text>物理隨贏積。恢恢地有餘。觀今淸景溢。認昔大人居。至味酣如獨。浮榮觸漸疏。往懷來亦悅。眞樂問何如。</text>
<title>玉山雜詠 其8</title>,<text>窮吾獨也達吾行。始識滄浪有濁淸。我亦名場淪沒久。滌塵尤覺愧簪纓。</text>
<title>玉山雜詠 其9</title>,<text>獅似晴虹影臥潭。鏤雕形色可幽探。餘波噴薄牛鳴地。中有先生講道菴。</text>
<title>沈承旨 季良 輓</title>,<text>知公殊馥殿春香。向夢如今亦渺茫。秋菊已霜風竹雪。世間誰識我存亡。</text>
<title>次回甲詠壽成季輝 瑍</title>,<text>方瞳自古說高年。脚底奔趍六甲仙。鷄試未牛皆識命。鹿符沖鶴所能天。乘除却算回回曆。滌濯知消萬萬緣。遺老卽今香社最。狄盧堪比菊潭賢。</text>
<title>次回甲詠壽成季輝 瑍 其二</title>,<text>大抵跳丸倏電過。一生憂樂較誰多。馮唐已老潛郞恨。李廣方窮醉尉訶。當日好懷知淡泊。向來淸藻怳陰何。春光獨活靑坡曲。渾室常調昔昔歌。</text>
<title>次成季輝</title>,<text>十載離懷一夜分。滿山層矗摠愁雲。男兒聚散元無限。笑折黃花欲贈君。</text>
<title>次圓溪聯句</title>,<text>山內招邀第一流。滿堂衰髮不禁秋。仙凡合席詩三疊。老少傳心酌幾籌。是日霪霖天外注。此生軀殼鏡中浮。遙淙赴壑晶阿沒。濕籟粧林玉洞幽。梅塢物開今夜色。竹簷人豁去年眸。枝頭更迓蟬聲咽。定向吾儕說勝遊。</text>
<title>夫人宋氏遷葬輓</title>,<text>母子相隨指北行。此身如獨若爲情。先山自有應歸地。莫向南天更問程。</text>
<title>亡子如綱遷葬輓</title>,<text>掘送他鄕母子魂。獨留江閣倍聲呑。晴虹帶雨丹旌濕。却灑荒原更血痕。</text>
<title>次曹仲吉 善廸</title>,<text>老脚携筇傍籜龍。白雲深處聳奇峯。懸知浪迹甘龜蟄。若說工夫在蟻封。隨處襟期團似月。貺來藻律快生風。床前未話心中事。欲寫離懷意不窮。</text>
<title>午夢次希夷</title>,<text>我耽睡我耽睡。木爲枕天爲被。尋常掃石。方寸拓地。蜩退殼存有一吾。先爲心甜後眼睡。俄登泰華。倏泛彭蠡。有事輒行。無物不備。凡天下動息。孰非夜朝氣。異矣。吾方混沌形外。華胥域裡。此眞返魂。非假剝皮。忽然醒看黍熟。芻狗無托。蝴蝶自墜。</text>
<title>全歸辨。次趙觀察䪨。幷序</title>,<text>烈炎安似寢。拳局覺心彰。國有除官命。人稱孝子鄕。此時知性盡。何可較身亡。我作全歸辨。聊褒一字揚。</text>
<title>次明谷韵。寄申使君。義集○幷序</title>,<text>着有形疑露。崇無迹似粗。際涵雖體靜。當動輒分殊。獨木生多葉。千渠注一湖。太虛玄愈默。消息在河圖。</text>
<title>次明谷韵。寄申使君。義集○幷序 其2</title>,<text>粲然如欲活。非寂亦非粗。極至名難定。太無義自殊。影模看馬畫。論辨想鵝湖。可笑梭山輩。寧知有此圖。</text>
<title>次明谷韵。寄申使君。義集○幷序 其3</title>,<text>至理昭昭特不名。就深稱極義隨明。初從太字形容見。更說無而首尾成。動靜肇端皆著象。陰陽隨氣各分情。生生化化機緘妙。獨有圖書可賾精。</text>
<title>次明谷韵。寄申使君。義集○幷序 其4</title>,<text>奇耦相形在畫先。昊文觀兆各坤乾。爻辭始自周公演。卦象旋從孔聖傳。桑柘異規房納甲。揲蓍推算管窺天。太玄且襲莊周脉。獨有程朱義豁然。</text>
<title>次明谷韵。寄申使君。義集○幷序 其5</title>,<text>周官以上獨龜鑽。說卦由來始理看。黃帝首坤湯亦襲。烈山先艮禹猶刊。京房路脉田焦費。郭璞麾幢霸賀寬。康節已遐占法晦。火珠行世自欺謾。</text>
<title>次明谷韵。寄申使君。義集○幷序 其6</title>,<text>從古傳來歲月巍。卅篇能免火秦威。皇三世史遐宜略。精一心工着似微。誓誥可觀從衆意。典謨愈覺襲天機。雖然範數橫馳久。小序堪爲識者唏。</text>
<title>次明谷韵。寄申使君。義集○幷序 其7</title>,<text>紅女口傳複壁藏。古今文說有無詳。聃經與奪何書引。汲塚欺誣作者荒。周策啓縢多妄着。武成漂杵半虛張。三謨二典稱艱澁。禹貢吾知最井疆。</text>
<title>次明谷韵。寄申使君。義集○幷序 其8</title>,<text>筆則編存削則删。逸詩笙籥不相關。雅風頌識沈潛後。賦比興看趣味間。淸廟缺商由洛息。閟宮收魯自豳還。無邪未或懲人性。鄭衛如今半做閒。</text>
<title>次明谷韵。寄申使君。義集○幷序 其9</title>,<text>商周遺什亦收秦。三百篇中聖筆神。譏刺互兼風雅變。泮駉雖濫頌歌均。桑間濮上淫哇古。艶後趍前協韵新。朱訓又稱毋不敬。却將餘蘊更搜眞。</text>
<title>次明谷韵。寄申使君。義集○幷序 其10</title>,<text>述聖諸賢迭記言。漢人能復合三論。規模緬昔淵參得。閫奧開今註疏存。推究未形難盡意。體行方識是眞源。先儒集說朱門最。誦讀由來不覺煩。</text>
<title>次明谷韵。寄申使君。義集○幷序 其11</title>,<text>曾經肉菜此中探。譬彼醇醨色色斟。堂廡設鋪推席坐。道途開坦給車尋。昕宵謦欬疑承誨。咫尺騫淵怳露心。當事做成應自識。不須微妙更言深。</text>
<title>次明谷韵。寄申使君。義集○幷序 其12</title>,<text>仁義先提始到梁。五書精力易尤長。分知養氣皆希聖。不是違經獨勸王。功業已排當路說。蹶趨愈覺浩然章。仙禪未著聃書隱。闢墨須看更黜楊。</text>
<title>次明谷韵。寄申使君。義集○幷序 其13</title>,<text>巖巖氣像泰山尊。却把根源發縱言。開口每將仁義勖。話心先擧性情論。飢傖曲示加餐厭。寒者方知挾纊溫。可笑世人譏好辯。此時楊墨類蜂喧。</text>
<title>次明谷韵。寄申使君。義集○幷序 其14</title>,<text>嫡統相承率性經。一篇修敬在存誠。中無倚着心宜正。庸取平常理易明。親密不徒夫婦察。顯微奚但鬼神行。吾知擇善方爲軌。位育端由謹獨精。</text>
<title>次明谷韵。寄申使君。義集○幷序 其15</title>,<text>非遠非奇亦不偏。父師承統祖孫傳。危微却說重瞳後。費隱堪推太極先。休訝篤恭寧宇宙。亦知飛躍在魚鳶。憂深廢墜工還約。聖學淵源獨此編。</text>
<title>次明谷韵。寄申使君。義集○幷序 其16</title>,<text>三在丁寧已說詳。未應煩複更提綱。如愚莫問能追緖。曰唯安知必識方。是以聖言推順逆。亦將吾道付存亡。遺篇戴記淪沈久。不有河南孰表章。</text>
<title>次明谷韵。寄申使君。義集○幷序 其17</title>,<text>入德初門立學基。大人功業儘無遺。三綱已隷成功說。八目相資復性推。聽訟失收論議雜。致知無缺簡編疑。賢關啓鑰今猶塞。更把行程勖後期。</text>
<title>南居昌 老明 輓</title>,<text>前雖有兩情。世故擾極。蓬扶未資相直。後雖有數面。行旆輒忙。沙摶倍覺相傷。公雖欲訪我。無筋力可掉剡舟。信息頻投。我雖欲省公。無意況可客馮館。過從自罕。窮不失操出於性。官不稱器緣於命。八十光陰催駟隙。蘭陔所遺豈籯金。欲寫邊簫樑月怳。可憐空和四雖吟。</text>
<title>觀獵有感。辛營將致寬。亦與之偕。</title>,<text>老將挽弓向月彎。夕陽山路臂鷹還。可憐狐兔皆藏窟。却借狗功更發姦。</text>
<title>聞有北伯擬望吟。寄蘆塘良谷。</title>,<text>嶺外來音俗。沙禽恐背吾。姓名寧碍世。春色滿江湖。</text>
<title>舟中次鄭汝大 碩臨</title>,<text>水閣臨溪玉色浮。更邀騷客夜登舟。殊光不碍青蘿月。佳節又當赤壁秋。多少杯盤蓮桂籍。兩三絲管萩蘆洲。慇懃欲寫題名錄。獨我芳盟最白鷗。</text>
<title>閒纜濟川舟</title>,<text>天旣爲人濟不通。洛波何事獨愁風。龍驤萬斛軒轅制。象屋三椽廣雅蓬。援溺未酬加額望。渡危焉有澤民功。堪嗟世路長如此。槳楫徒閒避世翁。</text>
<title>甲辰立春 三首</title>,<text>稀年加二志先盈。理義如今視不盲。情願己無財色宦。學工惟欲順和貞。鳴騶絶響晴窓靜。意馬休踪坦道成。毋愧覺從幽獨始。更將誠敬勖平生。</text>
<title>甲辰立春 三首 其二</title>,<text>有義理悅我。無事物迷我。典籍益親我。聖賢亦私我。</text>
<title>甲辰立春 三首 其三</title>,<text>我人人人我。不人不人我。人我固在我。不人亦在我。</text>
<title>次素窩除夕韻 素窩孫玄叟堂號</title>,<text>五夜鷄聲唱我籌。一杯能滌古今愁。驚心逝旭人皆惜。溢面韶光子獨留。卞豕經功憐子夏。押鷗船興惱陽周。飜嫌世界幾成黑。更把霜毫種白頭。</text>
<title>漫興</title>,<text>自從南下日。皆號舌耕人。格外三紅秀。生涯四皓貧。古稀吾歲過。時尙物情循。但念君恩重。不堪作幸民。</text>
<title>寄孫玄叟</title>,<text>依俙顏髮隔秋冬。此去良村問幾重。山阻西湖傳客鶴。海騰東野幻身龍。浮雲不碍相思夢。明月應隨互往蹤。玄叟亦能知別恨。盍簪何日更吟筇。</text>
<title>樹陰壇</title>,<text>嵬然特立際騷壇。庇物容人氣像安。端葉已從根蔕密。附枝將比棟樑看。飄搖夜月承天照。漏泄春光拓地寬。冠蓋却嫌槐市鬧。廕庥何處不蒲團。</text>
<title>慕聖吟 幷序</title>,<text>今世無函丈。贄心獨聖賢。至情如父愛。奇疾怳醫痊。眼覺儀容接。言疑氣魄傳。夢中時拜手。何日可承鞭。</text>
<title>甲辰生日</title>,<text>重逢七十二回庚。膩管瘦絃豈我情。探籍縱無深灌澤。慕賢猶有獨私誠。天生此物初非偶。日趂殊功晩不成。想得劬勞胎育意。可憐孤負世傳聲。</text>
<title>春秋 幷序</title>,<text>吾觀筆削亦天經。大抵寒溫逐節生。非是物形褒貶寓。自然人理品題明。諸儒未揣言猶澁。四傳遺綱義亦輕。惟有紫陽文不釋。至今餘意覺留精。</text>
<title>雜詠 四首</title>,<text>大道環三面。高低地勢然。苟無煩躁意。紆屈亦平阡。</text>
<title>雜詠 四首 其二</title>,<text>月照庭心午。鵝嘹入塞聲。太平恒在酒。斟酌到三更。</text>
<title>雜詠 四首 其三</title>,<text>遠寺晨鍾發。聲聲輒省心。滿襟猶夜氣。床上更調音。</text>
<title>雜詠 四首 其四</title>,<text>忽聞山色裂。聲在小橋東。五羖今無一。堪羞犢背童。</text>
<title>黃白二菊。至冬始發。</title>,<text>節物重陽最。當冬趣益奇。着深培已久。開晩落應遲。陶姓嘉名錫。貞姿軟色持。雪霜猶不挫。生意歲寒知。</text>
<title>墨硯覆席。自成妙畫。</title>,<text>落墨摹形逼。天公亦喜梅。經營誰運筆。慘惔怳埋苔。雪萼憐鴻漸。瓊枝憶麝煤。神工奇又妙。單葉尙毰毸。</text>
<title>十月梅</title>,<text>玉骨輕盈得氣先。梅偸春意假花傳。孤高不減繁華色。靜默猶持造化權。淸影較心知有膜。碧香隨鼻覺無緣。瓊姿未必皆吾勝。却把精神更欲肩。</text>
<title>題乙巳恩賜曆</title>,<text>天眷辛勤憶老臣。瑞蓂偏及漳江濱。燕分始自中圭望。夏正終非大統旬。當日寵頒知在朔。向來恩點覺生春。況今至後陽隨發。字字銘心倍拱辰。</text>
<title>乙巳立春</title>,<text>羣經雖晦覺心通。槩爲生平格致工。惟有易爻窮不盡。假年吾亦祝天公。</text>
<title>入門詠。贐安就三。</title>,<text>凡人勉勵貴相資。大抵吾心不可欺。天理合時當識性。世情牽處易歸私。曾經切切誠爲藥。思傳勤勤敬作規。嗟汝一身方是獨。遠來家業莫忘追。</text>
<title>名聲駁</title>,<text>物於浮世貴無聲。爲毀爲譽所不營。鼓子有花非實響。鈴兒雖草亦虛名。含光未厭金珠蘊。混色何妨土芥輕。最是陰陽皆默運。藹然生意自然行。</text>
<title>孫玄叟輓</title>,<text>歎息人間蔑友情。獨君馳逐又先亡。三朝未試經綸業。少日空留侍御名。期會悵今嗟永失。唱酬違昔恨尤長。青山有力邊簫苦。樑月荷亭倍濕纓。</text>
<title>全歸檄</title>,<text>宗聖當年已自量。一毫羞怍便摧傷。平生接應吾知悔。却賀良心戒牿亡。</text>
<title>謾吟</title>,<text>無思無慮亦無賓。朗月淸風接似陳。筇屐不妨今夜雪。腎腸猶保舊時春。床頭細嚼心尤樂。筆下長波味愈眞。唯有卦爻看未徹。此生何日可通神。</text>
<title>聽蟬</title>,<text>飛遊來往必高枝。一念何曾口腹縻。翎縷薄紗虞繡色。項綏斑彩漢官儀。生平自擬無心物。退後方知蛻骨師。最是俗緣消不得。每將聲律乞吾詩。</text>
<title>感通闋 幷序</title>,<text>人所不知處。鬼神亦使通。夢中時自覺。天理信無窮。</text>
<title>次康節詩 幷序</title>,<text>天爲吾生若別遺。四端皆順七情施。行身已欲無欺發。作事何嘗有意爲。經濟在家非狎世。喜憂由物各隨時。昕宵所勉惟精一。自謂人心亦不危。</text>
<title>次邵子醉後詩</title>,<text>天開物理各陶冶。我率吾家獨彌綸。功業不推房室外。却將誠僞更規身。</text>
<title>次邵子答鄕人詩</title>,<text>陰陽炭上氣如火。物物咸開我亦人。生質不拘皆中節。本心無剝是長春。方知疾病緣明主。肯把芬芳作具臣。顏巷諒非憂惱地。飽飢都付太倉陳。</text>
<title>次希夷韻</title>,<text>心竅本虛豈染塵。感時惟恐暗滋頻。羞容帶紱知非貴。浩氣盈襟覺不貧。千慮却嫌三窟兔。一言能作十分人。風無破物霜無剝。始識吾生別有春。</text>
<title>春意</title>,<text>春入燒痕活畫成。遠山層矚近猶盈。輕芬暖着芳芽茁。瞑靄晴浮嫩蘂明。溪月鶴猜今夜色。谷風鸎送去年聲。天公不必形容止。却把韶光更賾精。</text>
<title>與成邦彥 夏耇</title>,<text>無思無慮亦毋欺。天日丁寧照我私。不識人間飢飽事。一心惟欲靜中怡。</text>
<title>樑月怨。悼洪判書。萬朝○幷序</title>,<text>三朝恩渥九旬縈。七路仁聲八座傾。華不喜逢霜不剝。運無開泰志無營。周詳雅度人皆仰。取舍微權子獨明。半百曾玄盈膝繞。向來蓮桂亦殊榮。</text>
<title>樑月怨。悼洪判書。萬朝○幷序 其2</title>,<text>終南宅近輒相迎。先子交遊記得明。蘭麝襲薰知我晩。蓼莪餘痛待君評。川亭揭額方留面。海寺傳心尙惱情。朋輩卽今零落盡。此生何日更班荊。</text>
<title>曹仁伯 善長 輓</title>,<text>韜眞幽躅絶蹄輪。大抵經籤子獨親。華扁未酬勤囑意。翠屛空負倦遊身。當庭喜氣三星曜。繞屋芬芳百卉新。最是鶴沙筇影寂。白雲何處可搜陳。</text>
<title>新塗南窓。淸爽可愛 二首</title>,<text>物理開時有。風埃闔處無。拭眸常自活。天地亦方壺。</text>
<title>新塗南窓。淸爽可愛 二首 其二</title>,<text>浩氣乘秋溢。丹扃向日明。短筇時出入。魚鳥亦歡迎。</text>
<title>更次前韻</title>,<text>人非虛妄世非艱。浩氣生時性自閒。天理覺從玄默裡。聖經知出白藏間。良庖刃解千牛奏。妙射弓穿一虱彎。胷次若呑雲夢八。臥遊何處不名山。</text>
<title>神聖贊 幷序</title>,<text>陰陽必待五行傳。運化分明有後先。心學聖承將發際。世情神創未然前。方知卦畫三才出。亦覺星文兩曜延。述作於人終始別。却將無極更觀天。</text>
<title>人理箴 幷序</title>,<text>天下只有一箇是字。外此則便是別人。陽村之自嘲自毀。何也。遂反而大之。</text>
<title>自重</title>,<text>軀殼初非偶爾成。亦知呼吸氣先平。生前魄壯乾坤窄。死後魂升宇宙明。人理或差天必殛。聖經皆是物無爭。凡今動靜如斯足。何必區區妄自輕。</text>
<title>自勖</title>,<text>人工須待廣胖探。不必他求不必深。行世若知無愧義。處身方覺勿欺心。窺高蔑有循常得。助長終歸越分尋。是以聖孫根本說。篤恭功業視調琴。</text>
<title>毋欺銘</title>,<text>凡人心地貴毋欺。一或萌私影輒知。夫婦有恩情易狎。子孫無忌志難持。閒居已覺潛形著。姑息終看末勢移。是以可危惟暗室。莫將膚髮愧神祗。</text>
<title>動靜愼</title>,<text>天下搖搖事。皆從動處生。此心如不攪。天理自然明。</text>
<title>不肖之違離家廟。已至二十九年。每當讎日。設奠望哭。自數年拜跪漸艱。今年則無可成禮。不得已停廢。記昔朱子曰。昨歲廑廑參祀。使人代拜。今則立亦不得。此先生六十九年時也。況此殘喘。又過六年。其何能用力。感泣而書。</title>,<text>此去先祠隔幾程。每當讎日輒傷情。如今已覺衰無力。是後應知哭不聲。豺獺尙能循物理。豆籩何獨阻吾誠。朱文七十猶懷感。況六加年倍濕纓。</text>
<title>大君先祖祠宇重修後。次宗會韻。</title>,<text>吾宗先業憶柴桑。落拓仍成立祠鄕。天下豈無雲貴地。世間難有露芬光。延陵昔篆嗚呼石。楚俗今粧賽爇香。昭穆更班重建後。薦紳歌詠聳殊方。</text>
<title>鄭正 行五 輓</title>,<text>皮裡陽春面外尋。一天明月兩開心。經綸在室人皆惜。進退無營我獨欽。行必古希非意强。志羞今合見幾深。分知活氣終難盡。不雨雙虹夜蝕岑。</text>
<title>被逮到龍仁。騎牛曉行。戊申四月三日</title>,<text>曾聞佳處在牛背。卽到行時穩我眠。靜寂如今心不動。始知天理本來全。</text>
<title>生日。憶程訓。五月二十三日</title>,<text>前年今日作孤斟。渾室歡呼我未禁。三木在身猶不愧。可憐程訓倍沾襟。</text>
<title>慘惔軸 伯氏以女婿尹斗緖所畫。粧以爲簇。故以是命之。</title>,<text>筆由無迹活。詩以有聲神。三絶長留卷。空悲後死人。</text>
<title>論詩。次李相國奎報韻。</title>,<text>吾聞作詩難。全完始爲美。工巧旣云鑿。淸虛亦不粹。骨格專在氣。語脉都模意。三偸文偸意偸句偸非本色。五淫是剽耳。色相談由目。音韻聲形思。不有超塵想。何望出天旨。冗俚腐卽俗。理勝詞蟄義。趣味流峙得。習俗餹蜜嗜。玲瓏皆性發。神彩非力致。漢魏風猶淳。唐宋草如靡。竄塗鬼簿點。鈍澁奎精匱。倘到幾微際。可知貶褒地。一字或差爽。便是幻藏僞。設有窺班占。寧免功虧簣。是以啁啾客。剩賭衲被刺。我今步公韻。諒亦魘中戱。</text>
<title>寒食思先墓。次子美七歌。幷序</title>,<text>有父有父生質美。誨意丁寧猶在耳。辛亥始葬先壟左。壬申更移楊山裡。幼無所矩老無依。褥蟻誠深胡不死。嗚呼一歌兮歌正哀。靈魂何處可招來。</text>
<title>寒食思先墓。次子美七歌。幷序 其2</title>,<text>有母有母久家柄。子女相依互爲命。近八所修尤昭儉。食不肥甘裳掩脛。三年塚旁無一見。大抵神道自幽靜。嗚呼二歌兮歌自放。至痛在心空懷悵。</text>
<title>寒食思先墓。次子美七歌。幷序 其3</title>,<text>有兄有兄性剛方。回甲加五猶稱强。如何二豎忽成癤。痛惜空令遐邇長。平生友于自孝推。欲使癡吾常在旁。嗚呼三歌兮歌益發。遺戒昭昭自鍼骨。</text>
<title>寒食思先墓。次子美七歌。幷序 其4</title>,<text>有姊有姊常不離。至情偏愛饒我癡。少姊淪亡長姊繼。甲午丙申先後時。同氣盡無我獨遺。九泉歸心如掛旗。嗚呼四歌兮歌又奏。孤露深痛靡間宵晝。</text>
<title>寒食思先墓。次子美七歌。幷序 其5</title>,<text>有妻有妻性不急。箕箒隨方無燥濕。箴我夙抱惡榮達。訓子深規期樹立。柔嘉愼淑最慈良。福慶吾家宜日集。嗚呼五歌兮歌彌長。至今稱道在吾鄕。</text>
<title>寒食思先墓。次子美七歌。幷序 其6</title>,<text>有子有子淸滿湫。二女幽閒根不樛。五龍趍庭長先沒。鴈班安得雙雙遊。三蓮先折一桂唱。斗覺遐棋猶不休。嗚呼六歌兮歌愈遲。所慰何關但容姿。</text>
<title>寒食思先墓。次子美七歌。幷序 其7</title>,<text>有孫有孫天性知奉老。箇箇明珠皆學道。八孫又產曾孫八。後生如今時尙早。其間豈無夭札恨。合計內外難盡抱。嗚呼七歌兮歌竟曲。老我希期愈欲速。</text>
<title>一方三然</title>,<text>孔顏所樂問何事。不改丁寧異在中。心地泰然方有悅。浩然然後可知工。</text>
<title>齒落 幷序</title>,<text>吾聞渭釣只一齒。是後能加五十年。單嚼如今筋力異。不知餘曆幾何延。</text>
<title>冬至</title>,<text>冬至陽回剝盡時。藹然生意地雷知。天心已見羣陰解。始覺璣衡一線移。</text>
<title>讀書最樂</title>,<text>三旬九食懶縫針。百結先生亦惱心。至樂如今猶不改。始知吾癖在書淫。</text>
<title>庚戌春祝 二首</title>,<text>形無拘我性無私。動息何人有意爲。所冀平生心不愧。百年行事鬼神知。</text>
<title>庚戌春祝 二首 其二</title>,<text>當春奇氣却疎愚。百念俱灰一事無。惟有滿腔祈祝在。此身行處此心扶。</text>
<title>心學</title>,<text>顧我心爲萬化原。譬猶羣動統乾元。禮稱聚訟爭毫末。理欲窮尋溯根源。是以亂筇皆失道。却知昭鑑自無痕。堪憐此學多歸路。莫把靈臺更誤門。</text>
<title>庚戌冬至 二首</title>,<text>冬至陽生物各蘇。一團和氣萬山爐。春風已到吾廬最。滿目昭光溢海隅。</text>
<title>庚戌冬至 二首 其二</title>,<text>何來陽氣自心回。性發情隨理亦該。怪底潛雷偏感我。不知誰闔更誰開。</text>
<title>天下同一海</title>,<text>陽濕流通一局枰。各分溝洫間浮萍。初從蟻蛭開人域。更逐蜂窠刱國名。潮汐有期升降驗。載持無跡範圍明。吾知力量殊凡聖。泰小當年矚不盈。</text>
<title>三聖授受</title>,<text>人心易殆道心微。當日相傳已發時。欲識降衷初賦性。譬猶明鏡始生輝。淵泉潑潑東西決。歧路紛紛首末疑。是以執中惟在敬。却將精一戒知幾。</text>
<title>靈臺</title>,<text>赤縣高開氣海傍。未敷蓮蕚滿方塘。仁山左挹蒼龍勢。智水中分白虎坊。間閣不多排陣密。幕寮雖少執權剛。惺翁禦寇今猶古。壁守何妨悍馬場。</text>
<title>六藝</title>,<text>六藝於人最作成。孔門諸弟亦專精。心身不可斯須去。射御亦宜觸類行。意象注聲權子母。乘除奇偶視縱橫。吾儒大業無踰此。却把規模抵死營。</text>
<title>無極</title>,<text>陰陽變化合辭成。最太爲高極至名。當有說無言似倒。執虛觀實義尤精。初從羲畫形容的。更把周圖註釋明。堪笑象山知不及。却將來歷並陳評。</text>
<title>五經</title>,<text>彖象春秋聖筆成。典墳亡後此猶行。詩書採古言皆的。禮樂沿今理益明。初取二經資闕漏。更將三傳釋權衡。羣盲已目心情活。欲寇何能較墨兵。</text>
<title>春秋</title>,<text>傳心要法五經通。體本深嚴用亦中。榮悴在天天曷故。貶褒由物物皆蒙。隨幾順發知無我。據實平書覺是公。可笑諸儒恣臆度。却將操縱謂磨礱。</text>
<title>自恨</title>,<text>近八光陰一瞥忙。較量平夙悔尤長。精神夜月盈宜仄。氣魄秋霜暮益强。持守比前差有得。飮餤猶舊似無傷。所嗟工業多間斷。至訓何堪答聖經。</text>
<title>邵城四皓詠 幷序</title>,<text>笥巖來脉自蘇迎。水嶺花村際海縈。泉石孕精君輩蔚。祖先遺澤我生榮。顏光不讓商山皓。簪佩能追洛社英。星彩卽今盃似凸。却將晴暈祝神京。</text>
<title>辛亥至月十二日入島</title>,<text>聖世流離客。回回更島留。心身隨處足。飢渴亦無憂。</text>
<title>元曉</title>,<text>淑光依舊在。亨運自今通。我固無先後。誰稱八十翁。</text>
<title>記夢 壬子</title>,<text>八旬休百慮。四行亦無緣。獨有臣綱在。忱誠寤寐專。</text>
<title>記夢 壬子 其2</title>,<text>性情皆無關。心撓出尤易。若果全吾天。純誠本不累。</text>
<title>知舊每以未面爲恨。書以指師。二首</title>,<text>晩覺尊師地。皇天愛我偏。未萌先察志。何況敢求便。</text>
<title>知舊每以未面爲恨。書以指師。二首 其二</title>,<text>疾疢無非敎。風霜亦係慈。不知飢渴事。惟欲順天爲。</text>
<title>自駁</title>,<text>八十猶探理。其前滅裂宜。酢酬皆失道。雖歎亦何爲。</text>
<title>深衣 壬午年始製</title>,<text>羲皇遺制至今依。賈疏先差後益非。五十年來今始覺。不知明日更誰譏。</text>
<title>仁字靸</title>,<text>動足專依屐屧行。一身平否分毫爭。蹈仁秉義心常切。咫尺雲泥豈苟營。</text>
<title>順天</title>,<text>福善禍淫自古然。順時行樂始終全。栽培傾覆皆由理。大抵營爲是逆天。</text>
<title>晩眺</title>,<text>矮屋茨茅類繭窩。絡空層鬱夕陽多。山含欲滴還晴雨。海送纔潮更汐波。溪畔散光看蝶舞。樹間匀樂聽鸎歌。停盃欲寫河淸曲。詩思榛荒奈老何。</text>
<title>記老</title>,<text>耳爲聽者府。目作視之鑑。二用皆殊昔。分明氣所減。</text>
<title>鬧熱</title>,<text>深入專要靜。芬華已滿前。嘿山晴待屐。喧瀑白浮船。未發心宜寂。當通物輒牽。始知儒釋性。相反在情遷。</text>
<title>逗雲</title>,<text>奇禽異獸迭相推。岳麓開花片刻移。龍以氣升魂盛的。虎隨風烈魄强宜。仙官柱笏疑拖綠。戒釋垂珠更服緇。物態如今晨夕變。獨吾行止樂天知。</text>
<title>酬鄭大而 昌聞</title>,<text>細風疑釋抹。淸什愧盧前。老興豪堪爵。虛心泛若船。見端知貝呪。探寂認珠牽。動靜隨時感。江山亦變遷。</text>
<title>宣懿王后祥日</title>,<text>翟衛昇天久。喪期倏及祥。賤臣衰且病。窮島獨悲傷。</text>
<title>卽景</title>,<text>閱月禪房宿。塵心際寂消。海篩岡翠溢。山櫛渚紅飄。雨霽蟲聲濕。風高鳥翼驕。草螢奇畫一。知得卦爻昭。</text>
<title>酬鄭大而</title>,<text>可憐楓樹葉。先染已紅消。浩氣剛風活。羈踪散雪飄。不憂知體逸。毋愧覺心驕。否泰隨時至。盈虛亦孔昭。</text>
<title>還寓</title>,<text>石逕粧楓早。三紅已滿磯。谷神勤護物。應待主人歸。</text>
<title>自悔</title>,<text>顧我平生眼界寬。性情疎處暖猶寒。簞瓢任分安貧易。鑑水隨痕樂道難。晴海已知無碍石。雨峯終覺有濡翰。如今點撿多尤悔。却向靈臺更索瘢。</text>
<title>夫人祠堂入來</title>,<text>憶曾五十三年前。夫婦來居此海邊。祠版如今隨我至。一堂生死倍悽然。</text>
<title>夜夢朝天</title>,<text>賤臣乘夢入昭陽。天色垂溫八彩揚。初議相材援古切。繼陳民瘼話今詳。薰蕕已雜求鉏急。鑑水難持執拂剛。情志未諧辭退遽。着身冠服尙留香。</text>
<title>演易</title>,<text>先天始有畫。三易各殊途。象自岐豐發。理從闕里鋪。程書嫌邵合。朱義覺羲符。我亦文周衍。知非數學拘。</text>
<title>商山駁</title>,<text>入海翁今四皓年。紫芝何處可歌傳。經綸在室簞瓢足。絶勝當時玩世權。</text>
<title>上寺</title>,<text>隔歲重來地。居僧太半空。溪山依舊在。芳草尙春風。</text>
<title>癸丑五月一日</title>,<text>六十三年至慟深。每當讎日獨傷心。嚴顏尙記昕宵目。懿範如承訓戒音。頑命自能存視息。寸誠何敢望居歆。況今隔海村多染。闕祀悲忱益不禁。</text>
<title>我東世代</title>,<text>鴨綠之東鼻白南。海山開局土肥甘。檀箕定域三韓繼。關嶺分壃百濟參。松岳霸圖麗祚促。漢京王氣聖朝涵。文明禮樂今時最。趙宋儒風亦不慙。</text>
<title>偶感</title>,<text>客居京外久。人事晩來多。鞱晦吾何敢。浮誇世反訶。不文猶嗜籍。非蜜亦探窠。噬嗑雖無象。惟堪叩角歌。</text>
<title>嶺南詞 幷序</title>,<text>落此嶺南兮流離。有樹雙兮北向。樹欲靜兮風吹。川流滾滾兮泓深。幽巖樹鬱兮岑岑。天高地逈兮。思我父母疚心。日復日兮空遠望。父母沒兮吾將安仰。</text>
<title>次吳喜昌牧牛詞</title>,<text>朝出放上平田。烟濕長堤草色微。暮出收下平田。秋晩荒郊豆殼肥。貪羣小犢行且後。牡牛雷吼牝牛號。前年裂破項頭索。適會人空毀屋牢。今年又踏西家粟。甌窶寧餘半畒青。年年不馴長如此。我不寬假爾不寧。如何不自知。反欲鞦絲牽黃昏。到家更向棧頭喝。明日猛穿須莫憐。</text>
<title>次農謳 幷序○十四首</title>,<text>自吾王御極。曰雨曰暘大抵皆時若。億兆願戴。亦惟曰不痒穡。天命又從而赫。譬猶光明燭。彼壤父不識又不知。但覺饒耕鑿。</text>
<title>次農謳 幷序○十四首 其二</title>,<text>上平下平朝暮歸。吾何暇待露晞。露濕禾稼潤。何惜霑裳與霑衣。</text>
<title>次農謳 幷序○十四首 其三</title>,<text>曉旭梯雲上。各從分曹相唾掌。朝陽夕露昨今殊。秧苗漸看長。</text>
<title>次農謳 幷序○十四首 其四</title>,<text>提鋤提鋤復提鍾。鍾有餘飮鋤有功。鋤功醉人又飽人。我故勖不慵。</text>
<title>次農謳 幷序○十四首 其五</title>,<text>稗與禾將無同。一時要祛田反翁。雖然害正不可容。翦除期盡空。</text>
<title>次農謳 幷序○十四首 其六</title>,<text>任便何須惜。不輟在寸隙。辛勤腁胝日復日。喫着常自足。夜不休。翁姑互相促。</text>
<title>次農謳 幷序○十四首 其七</title>,<text>爾畒竟我畒荒。唇焦口燥汲寒漿。我畒比之爾畒强。鋤不及心自忙。爾畒竟試看我之畒。我畒必倍爾畒强。爾畒竟我畒荒。</text>
<title>次農謳 幷序○十四首 其八</title>,<text>昨取青牟急。半夜舂杵猶留碧。濕薪遲火汲又遠。老姑況眯目。時自晏。忍飢須自力。</text>
<title>次農謳 幷序○十四首 其九</title>,<text>蔥湯麥飯滿莒。蔬餈豆醬堪匕。各自飽隨量止。南烹割亦甘美。鼓我腹臥樹裡。睡而覺無量喜。</text>
<title>次農謳 幷序○十四首 其十</title>,<text>水鷄鳴侑我巵。朝來獵村醪。至晩猶忘飢午頓幾夕。家釀不可遲。水鷄鳴侑我巵。</text>
<title>次農謳 幷序○十四首 其十一</title>,<text>落日欲銜半邊山。衆手齊奮又更端。暝藹沈沈籠樹間。不妨蓑笠曳牛還。</text>
<title>次農謳 幷序○十四首 其十二</title>,<text>濯足何必勞盡濯。不多時卽聽鷄喔。聽鷄喔耟又握。牛衣中亦足伸縮脚。此不過暫時刻。濯足何必勞盡濯。</text>
<title>次農謳 幷序○十四首 其十三</title>,<text>築我場詑農祥。溝有穰風無傷。日漸黃萬斯箱。社賽羊樂壺觴。</text>
<title>次農謳 幷序○十四首 其十四</title>,<text>犢鼻當壚過。頭戴飛蓬眼生花。市童齊拍手。何物弄春華。荷鋤却向廛頭喝。爾曺焉能奢我誇。我若不敎金帛遷。爾亦無家。</text>
<title>次益齋雜詠。錄奉韓太叟。仍示花山，龍州，豐城三使君要和。客曰。樂府非人人可能。況東方自古無雅樂。子之爲樂府。不亦濫乎。余曰。凡所謂樂府。必得中氣然後可也。東坡生長於蜀。所偏只腭。音欲諧而未諧者。氣類然也。吾東聲音已偏於齒。何能普也。只依方音之平調，羽調，界面調。要不失五音。則何不可之有。客曰諾。</title>,<text>此生胡爲落南。身世日飮無何。顧平日性情。小黠大癡。一江烟月。長篇短蓑。良圖未展。好光漸逝。世事如今隨綠波。惟其占湖山一曲。且棟危峩。山僧譬猶結夏。況典籍餘論漸覺多。或釣舫漁磯。睡輒忘返。觸境噴情。寫照費哦。是謂物中人人中物。傴僂寧嫌郭橐駞。莫謂處士自負。客子靑衫破荷。</text>
<title>次益齋雜詠。錄奉韓太叟。仍示花山，龍州，豐城三使君要和。客曰。樂府非人人可能。況東方自古無雅樂。子之爲樂府。不亦濫乎。余曰。凡所謂樂府。必得中氣然後可也。東坡生長於蜀。所偏只腭。音欲諧而未諧者。氣類然也。吾東聲音已偏於齒。何能普也。只依方音之平調，羽調，界面調。要不失五音。則何不可之有。客曰諾。 其2</title>,<text>九曲斗絶有心哉。爲吾青氈舊物。邂逅道人於此駐。不羨坡翁赤壁。萬翠朝岡。雙碧聳檜。子猷時棹雪。六友在目。亦覺霜下有傑。當知浩然亭上。認理且說氣。亦足以發。前子有言。後鏃中前筈。萬想雖滅。顧我方寸電奔雷厲。青山危一髮。豈若如來證。此心千江月。</text>
<title>次益齋雜詠。錄奉韓太叟。仍示花山，龍州，豐城三使君要和。客曰。樂府非人人可能。況東方自古無雅樂。子之爲樂府。不亦濫乎。余曰。凡所謂樂府。必得中氣然後可也。東坡生長於蜀。所偏只腭。音欲諧而未諧者。氣類然也。吾東聲音已偏於齒。何能普也。只依方音之平調，羽調，界面調。要不失五音。則何不可之有。客曰諾。 其3</title>,<text>採藥山當戶。雄渾說永州。雲霞出谷高低。宜春復宜秋。上接紫霄丹闕。旁臨白石淸沙。戴覺六鰲頭。髻擢惱神工。何年截髮留。我日望費吟。哦筆不休。鷗鷺拖到烟嵐。蒼蒼入高樓。朝暮相看不厭。且將一道飛泉。滌此萬斛愁。夜邀江月落。冠巾翠欲流。</text>
<title>次益齋雜詠。錄奉韓太叟。仍示花山，龍州，豐城三使君要和。客曰。樂府非人人可能。況東方自古無雅樂。子之爲樂府。不亦濫乎。余曰。凡所謂樂府。必得中氣然後可也。東坡生長於蜀。所偏只腭。音欲諧而未諧者。氣類然也。吾東聲音已偏於齒。何能普也。只依方音之平調，羽調，界面調。要不失五音。則何不可之有。客曰諾。 其4</title>,<text>戊子上元日。多少樓臺處處拜月。玉盤珠毬出沒。寒江似溢。我有美酒新熟。況吾閣坐地陡絶。憑晩眺覺爽。無異九秋時節。停盃爲問纖阿何年月。創此瓊宮金闕。水精銀晃。更雜流霞凄咽。請看潞州玉笛。亦廣漢宮裡一物。露華白。是以皓我壯髮。</text>
<title>次益齋雜詠。錄奉韓太叟。仍示花山，龍州，豐城三使君要和。客曰。樂府非人人可能。況東方自古無雅樂。子之爲樂府。不亦濫乎。余曰。凡所謂樂府。必得中氣然後可也。東坡生長於蜀。所偏只腭。音欲諧而未諧者。氣類然也。吾東聲音已偏於齒。何能普也。只依方音之平調，羽調，界面調。要不失五音。則何不可之有。客曰諾。 其5</title>,<text>月移殘郭舟移樹。飛花落盡淸江暮。隨處卽爲家。何曾一物譁。持魚且換酒。萬慮無崇有。睡熟仍蘆洲。華胥說夢遊。</text>
<title>次益齋雜詠。錄奉韓太叟。仍示花山，龍州，豐城三使君要和。客曰。樂府非人人可能。況東方自古無雅樂。子之爲樂府。不亦濫乎。余曰。凡所謂樂府。必得中氣然後可也。東坡生長於蜀。所偏只腭。音欲諧而未諧者。氣類然也。吾東聲音已偏於齒。何能普也。只依方音之平調，羽調，界面調。要不失五音。則何不可之有。客曰諾。 其6</title>,<text>寄語潮陽波上仙。物無累我有緣。歸路暫憩。解裝卽盤筵。況有名山多古跡。乘吾興幾屐穿。倦輒瞑休醉或眠。雲滿前落誰邊。婆娑詠月。性情皆紙傳。波仙日日洗塵惡。亭下積萬斛泉。</text>
<title>次益齋雜詠。錄奉韓太叟。仍示花山，龍州，豐城三使君要和。客曰。樂府非人人可能。況東方自古無雅樂。子之爲樂府。不亦濫乎。余曰。凡所謂樂府。必得中氣然後可也。東坡生長於蜀。所偏只腭。音欲諧而未諧者。氣類然也。吾東聲音已偏於齒。何能普也。只依方音之平調，羽調，界面調。要不失五音。則何不可之有。客曰諾。 其7</title>,<text>頎然坐我北窓風。何處浮香一脉通。吹蟻不嫌籌夜飮。喚醒方覺藹春空。酌無算興不窮。況又晴釭躡短虹。豪氣從來騷響逸。老夫贏得詑詩工。</text>
<title>和東都玉笛引</title>,<text>羅代玉笛詠於昔。蓋自東海神龍作。片片餘燼至今日。絶勝神文波息竹。人謂諺傳詑殊俗。我知燒燬非良玉。塊然一物又埋澤。閱盡濟麗千萬落。飛雲劈處響裂石。膩脂携來光照屋。從知神器不容滅。地靈千年勤護物。柯亭遺質尙餘直。七竅何妨形暫缺。金花棲節雪飜曲。解事良工勞日拙。悲來乎。繁華舊物此淪沒。我且爲君歌一發。</text>
<title>巫山一段雲。次華陰處士。四首</title>,<text>工夫從下算。世事若前期。鷦巢不必深林窺。南飛却有枝。已堅移築計。誰斥買薪資。商山自古稱多芝。昔聞今見之。</text>
<title>巫山一段雲。次華陰處士。四首 其二</title>,<text>來時先繞郭。隨處卽爲家。求田欲學東陵瓜。棲遲計莫差。奉龍誠自別。乘鶴諒非誇。淸風明月不容賖。心安興轉佳。</text>
<title>巫山一段雲。次華陰處士。四首 其三</title>,<text>欲投如失脚。將策却無蓍。謝安離別當年詞。桑楡更愴羲。把杯傾釀懶。臨紙落毫遲。蓬窓盡日獨支頤。風情暗自持。</text>
<title>巫山一段雲。次華陰處士。四首 其四</title>,<text>志乖長抱膝。書到足忘憂。長篇況說林泉娛。蝸廬困丈夫。華陰僧迹熱。龍谷客燈孤。相將趣味勖盤盂。毫藤也作需。</text>
<title>六有詩。效益齋雜詠。</title>,<text>詩囊從古付奚奴。獨吾貧甚任樵蘇。淡粥崇朝餐。輕擔薄暮還。高低下石逕。忙迫洗塵甑。勤苦長如此。何暇織草履。</text>
<title>六有詩。效益齋雜詠。 其二</title>,<text>合計吾家數十婢。午炊晨飯無停晷。箕揚溪汲摠依爾。最是飢寒貧不庀。主心安得暫時弛。雖然效款亦堪喜。</text>
<title>六有詩。效益齋雜詠。 其三</title>,<text>祈寒煖堗莫如火。分付家童愼勿惰。況有幼穉仍薄衾。譬猶蠶繭自纏裹。寢無氈臥不妥。早爇薪撨烘熱可。是固天公所養具。淵明昔拜我將果。</text>
<title>六有詩。效益齋雜詠。 其四</title>,<text>寒天誰已鑿斯氷。謾得官分解鬱蒸。樂土我思登彼域。擬將仙藥洗塵凝。晶英貯盌霜威重。一室淸涼怳玉層。石膸頤神風色活。九秋時節勝金陵。</text>
<title>六有詩。效益齋雜詠。 其五</title>,<text>楣間高掛一輪燈。彷彿月宮昇。金蓮吐出寒氷。玉毬來自廣陵。晶光明滅。恰如桂殿聚却霜凝。試看漢帝九明之觀。仙亦無徵。</text>
<title>六有詩。效益齋雜詠。 其六</title>,<text>我有武侯白羽扇。淸風颯爽時時來撲面。誰將逸翮付長線。魯縞齊紈空眼眩。涼飆隨手電光遍。五月不熱如在承明殿。秋來莫歎班姬倦。用舍行藏君不見。</text>
<title>八無咏。效益齋雜詠。</title>,<text>本無定居。又安事一室。却憶當年離家日。初計豈遠出。展轉流落至此留。人稱四皓之一。僦屋傍蔚嵂。且管城東城北。處處多芋栗。雖然此屋終非我所有。不免患得患失。古語曰隨處卽爲家。抑何妨左右琴書以卒。</text>
<title>八無咏。效益齋雜詠。 其二</title>,<text>盤無一味魚。飣餖自然疏。當餐擧匙不猛。所珍惟野蔬。公儀謾拔園葵。庾郞持籠採葷。所志諒誰如。此我分中物。何曾彈鋏居。聞諸葛必種不獨佃漁。咬得菜根。當事方做得且。況是薹莖如臂。却恐膸腦生筋生角不堪葅。若使朱門覺。味應不及余。</text>
<title>八無咏。效益齋雜詠。 其三</title>,<text>我有檀琴本不絃。古調疏響暗中傳。秋風嶧陽。夜雨瀟湘。寒吹宛聽飛鶴音。晩濤猶憶蟄龍吟。覺爽籟自發。何須曲裡尋。性邪正惟汝知。聲淸濁皆我心。況岑岑靜寂。古意愈深。却恐喧譁彈一闋。未應蕭瑟動千林。聽者稀。惟有嶺頭松到來禽。</text>
<title>八無咏。效益齋雜詠。 其四</title>,<text>我鉤無曲。不是任公投犗恣所欲。萬事無心一釣輕。何必盈車始足。滄波渡上烟䉴去來。綸細不任束。無人知此。山雨溪風相屬。當知鷗鷺坊中。乘興且忘機。可堪更僕。三公不換。百年無已時。處處芳矚。惜世路紛紛形役勞。夢斷山水綠。豈若吾身直釣且自樂。</text>
<title>八無咏。效益齋雜詠。 其五</title>,<text>至人本無夢。蓋緣心地自不幻弄。安閒靜寂。外物何曾觸動。又有工夫自撿。洞洞然斷無迎送。是所謂心全。比猶潭影自空。嗚呼我生已耄。顧何力拘束且磨礱。第有所勵。平生亦不算瓮。請看塵世上物。皆馬駻蠅凍。聊自寬。是以人或規諷。</text>
<title>八無咏。效益齋雜詠。 其六</title>,<text>嘗聞宰我晝眠。夫子戒其氣偏。信朽木不雕。糞墻不朽。況其怠惰。亦足堪憐。聖道至重。學工且切。矻矻孜孜日復年。惟其所樂者天。亦不任便。吾何敢自安逸。使心地益昏觀物遷。苟暫時放倒。輒入鬼關。走弄變幻。無處不牽。片刻之息。雖若零碎。推之行事。八倒七顚。此所以日夕厲。尤欲念警辟鞭。</text>
<title>八無咏。效益齋雜詠。 其七</title>,<text>書法固不易。且排字難楷。彼秋蚓冬蠅。已有其譏。所式惟鍇。印泥鏤板不古覺。銀鉤鐵畫左右擺。翔鸞倏騰方高。怒獅橫放必駭。弩張劒發勢盤紆。風雲各理解。噫吾筆至拙。尋常簡牘亦不堪灑。至若變化。術非直不能。人亦知其騃。家鷄野鶩相雜。可憐澁脚如蟹。</text>
<title>八無咏。效益齋雜詠。 其八</title>,<text>嗟嗟詩律貴調格。亦知虛室生白。觸物噴情。但覺塵無跡。孤峯壁立瓊杯煖。風月左右供役。然後天機始發。喝來山色自碧。我獨無藻傳神。神反窄。洗惡廬山猶未凈。雕腸琢腎何益。</text>
<title>次李仲舒八詠</title>,<text>怪爾飄揚反出山。何事更知還。況其態色。有時或變。不櫛而鬟。答云我生本無心。機巧亦不關。所以朝昏觸發者存。當於風覵。</text>
<title>次李仲舒八詠 其二</title>,<text>澗水本來無汩。人性誰敢比湍。衝山激石去來間。寂感如人自活。源泉不撓方息。嗚呼冷瀑易寒。是以波恬難莫難。靜淵遇撼始潑。</text>
<title>次李仲舒八詠 其三</title>,<text>爽氣颼颼擘柳來。北窓風味向誰裁。步出林皐頗灑灑。懷自開。弱線繚人纖又織。葛巾欹側不堪擡。羲皇亦識此佳否。信奇哉。</text>
<title>次李仲舒八詠 其四</title>,<text>梧月上。坐我碧層空。珠穗碎扶疏影矗。玉光淸澈淡陰籠。添却主人翁。登高望。皓蔚覺窿窿。桂子飄香天外落。廣漢何處是蟾宮。吾欲問青童。</text>
<title>次李仲舒八詠 其五</title>,<text>照眼開影點苔。裊婀錦衾覆砌密。斗覺露相催。酌淸瑰酒有媒。莫把浮香簪髻坐。恐被吸蜂猜。</text>
<title>次李仲舒八詠 其六</title>,<text>月上篩金。風來戛玉。淡影瘦陰此亦足。況當殺節羣芳摧。結露何曾凋此綠。無挫自肥。不俗何肉。惟有籜龍能自牧。宜熱宜寒剩伴我。拔除堪笑都門爆。</text>
<title>次李仲舒八詠 其七</title>,<text>茨豈茅拙。廣廈不過容一膝。簷月漏金。屈伸偃仰將誰禁。心不迫促。柯亭誓莫吹椽竹。天地已寬。何須長夜詠漫漫。</text>
<title>次李仲舒八詠 其八</title>,<text>居士不是畸人。破屋數間瀼水濱。邇來閒致倍百。亦知足則常足。何問要津。聲譽過耳如蠅。沒世不嫌名不稱。平生所學有願。亦不離道。自遠大戒小懲。</text>
<title>鳳谷操</title>,<text>顏有憂中樂。尹兼樂處憂。皆緣心地定靜。何待物來酬。嘗觀北山行榜。且聞東江歸興。眞假片言收。最愛陶靖節。閒閒泛玉舟。陶靖節惟心安。豈身謀。興到亦或噴情。落紙爛銀鉤。在窮不失其泰。處嘿愈見其曠。形役盡繆悠。若非然命客。定是戱瀛洲。</text>
<title>鳳谷操 其2</title>,<text>芝嶺產芝。鳳谷歌鳳。風色彷彿中華。蒸沙晴嵐。粉堞翠屛。白雲深處有家。巷寂仍無譁。朋疎亦不厭。樵牧生涯。採蘭爲椐。拾麝成履。眼看奢。荀龍謝樹盈室。覺掌上弄珠。筆頭生花。晨夕講大學書。好談明德。如對名娃。將休勸客歸。睡罷更探爵。滿酌流霞。所賴心本不頗。堪作性情誇。</text>
<title>鳳谷操 其3</title>,<text>昔我投簪始入山。飢不爲飢寒不寒。今我形衰氣又殘。緩步庭除筇影單。有手莫攀文錦石。有耳莫聞武昌笛。磨丹日賦白頭吟。岸巾時出滄江曲。漁磯風物亦自硏。但覺星光虛動天。傳聞紫陌氣象好。塞草成林烽息烟。青衿爲胄筆爲槊。往往街衢絃誦落。能令王化嶺外曁。萬卷詩書蝸一角。豪歌欲放兮樂不怨。誓將瓊液千歲嚥。</text>
<title>鳳谷操 其4</title>,<text>破屋不盈尺。未堪花木栽。方庭似筐。皓蔚層層看作堆。竹弟松叟對輒忘倦。間雜淸風明月好懷開。雪窓寒影逼。那箇是眞梅。腸錦喝雲拾上紙來。詩來亦復釣。酒傾得兩三杯。山市互無延緣。平生且不狎世。心適却遲徊。餘外我無戀。又安有觝排。</text>
<title>鳳谷操 其5</title>,<text>人壽問幾許。我讀三谿詩。詞雖婉孌。作句亦足使人增慷慨。況惟我日漸暮。顧何戀沾泥禪絮。厥或流芳滿人口。或遺臭萬年空掩土。凡今人亦難據。天造茫茫何處訴。更點檢榮辱較事。此生良苦。已識男子不屈意。何必役心。要嫵將歸賓。暫借世屋。一閉山扃更不曉。覺此理昭昭也。如此無愧。庶不虛住。</text>
<title>壽孫玄叟 巫山一段雲</title>,<text>洛英先丙午。湘纍後庚寅。方瞳綠髮更精神。回回算覺新。室饒籠鴿客。緣結撫銅人。探仙自古却修眞。不妨作幸民。</text>
<title>浩皤謳</title>,<text>忠臣滿朝廷。孝子家家在。聖主垂衣裳。萬物皆眞宰。我輩安耕鑿。太平翹足待。</text>
<title>浩皤謳 其二</title>,<text>昂莊石逕松。自謂超塵寰。何不更踰山。立於深谷間。喧囂邈不到。只許幽人攀。</text>
<title>浩皤謳 其三</title>,<text>功名若弊屣。弊屣將焉往。吾今脫而還。入此深谷放。山靈向余言。此眞佳客況。</text>
<title>浩皤謳 其四</title>,<text>十年經營久。草屋一間設。半間淸風在。又半間明月。江山無置處。屛簇左右列。</text>
<title>浩皤謳 其五</title>,<text>神龍得雲升。雕虎待霧隱。若無外物激。彼且烏乎奮。烟霞自入室。分明是吾分。</text>
<title>浩皤謳 其六</title>,<text>借問爾何居。朅來江居且。又問爾何業。無事魚漁且。心精不外役。吾亦爾偕且。</text>
<title>浩皤謳 其七</title>,<text>老翁持斧出。所怨燧人氏。木實亦命延。無欲最可喜。如何敎人食。使我未晨起。</text>
<title>浩皤謳 其八</title>,<text>童子採藥去。竹亭當午空。散落彼碁局。孰收松桂叢。巢鶴待丹成。來報川石東。</text>
<title>浩皤謳 其九</title>,<text>晴沙紅蓼邊。窺魚彼白鷺。口腹如是急。不憚折腰步。一身若不閒。雖飽亦何補。</text>
<title>浩皤謳 其十</title>,<text>漢法雖寬假。殺人者必死。秋霜待時降。護花慢堪忌。白髮將殺我。不鑷更何俟。</text>
<title>浩皤謳 其十一</title>,<text>假使白還黑。雪色猶可悲。況聞不復黔。何遽先我髭。亦稟金氣剛。無令我更衰。</text>
<title>浩皤謳 其十二</title>,<text>講畢忘書帙。睡了失釣竹。老我昏耗象。兒曹勿深督。少年雄豪氣。吾亦緬如昨。</text>
<title>浩皤謳 其十三</title>,<text>東方欲曙未。鶬庚已先鳴。可憎牧豎輩。尙耽短長更。上平田畒長。恐未趂日耕。</text>
<title>浩皤謳 其十四</title>,<text>鵲山樵子輩。刈薪恐傷竹。待其茁壯長。將以爲釣木。我曹亦知此。只欲取樸樕。</text>
<title>浩皤謳 其十五</title>,<text>長風颯然吹。陰翳自擁箒。華表千年後。月色明如晝。借問丁令威。爾亦知此否。</text>
<title>浩皤謳 其十六</title>,<text>此身雖一死。餘氣想不蟄。蓬萊第一峯。願作長松立。風雪滿乾坤。獨也青以直。</text>
