<title>秋夜辭</title>,<text>秋夜長兮猶未央。戶牖明兮素月光。夢忽罷兮起彷徨。中庭無人兮露如霜。草蟲哀鳴兮鴈南翔。仰觀太虛兮廓無方。太一煌煌兮居有常。吾心亦然兮思自强。</text>
<title>上葛庵李先生 戊寅</title>,<text>高山落落。菉竹猗猗。不見君子。我心如飢。旣見君子。我心則飽。非食則飽。飽我以道。</text>
<title>上葛庵李先生 戊寅 其二</title>,<text>落落高山。猗猗菉竹。昨我來斯。天朗氣淑。今我滯斯。風雨霏霏。滯何傷哉。虛往將實歸。</text>
<title>滿月臺 癸酉</title>,<text>滿月臺空月滿臺。水光山色摠堪哀。繁華寂寞無人見。麋鹿朝朝暮暮來。</text>
<title>七長寺</title>,<text>七長知名寺。茫然開創時。棟樑畿內壯。林壑域中奇。故事聞藏史。荒言記斷碑。倦遊仍作客。幽賞豈前期。</text>
<title>蟠松</title>,<text>曲折虬龍勢。重陰十畞蟠。托根金地淨。留影石牀寒。歲月蒼髯老。風霜赤甲頑。欲知奇造化。宏遠畫應難。</text>
<title>書養靜二字。貼之齋壁。因題詩其下。甲戌</title>,<text>齋名何以揭。要不負齋名。梁鷰嫌多語。樊蠅惡太營。暗明須視鏡。輕重更看衡。此日希顔業。要將一敬成。</text>
<title>三錫堂席上韻</title>,<text>春物葱蘢雨後城。宴開高閣聚羣英。旌旗掩日花前影。鼓角迎風柳外聲。玉指彈琴流水滑。絳脣吹篴落梅輕。誰知座上懷歸客。孤負沙禽去歲盟。</text>
<title>統軍樓送人</title>,<text>送君何用遠臨溪。佩酒登樓手共攜。二水雪消添郭外。萬山雲盡露橋西。離筵曉日騰鼇背。征路春風入馬蹄。此去韶光供彩筆。錦囊贏得短長題。</text>
<title>駕鶴樓</title>,<text>鶴樓羊壁訪仙靈。落日蹇驢行復停。今夜月明何處宿。白雲亭畔衆山靑。</text>
<title>旅夜</title>,<text>秋夜長仍冷。柴門掩未開。月移山影去。風送澗聲來。旅夢蛩能亂。鄕心鴈亦催。幽愁人不識。歲暮自難裁。</text>
<title>憶三兄</title>,<text>一別三冬盡。相思感鶺鴒。華山第幾寺。伴鶴讀黃庭。</text>
<title>菊</title>,<text>爲愛庭前菊。貞姿獨傲霜。花間宜釀酒。明日是重陽。</text>
<title>春晩</title>,<text>幾日爲遊子。行行路轉賖。病深仍作友。客久便疑家。醉後看山熟。吟餘掬水多。江城春又晩。愁殺落來花。</text>
<title>從兄郊居</title>,<text>抹抹村煙斜又斜。語風蘆荻一江沙。樵歌數曲問何處。飛雨山前片片過。</text>
<title>送伯氏之任慶源 乙亥</title>,<text>昔日三軍帥。今朝五馬行。柳攀征袂綠。花襯別筵明。鎖鑰秦關壯。山河蜀棧縈。不須愁遠道。南北摠恩榮。</text>
<title>蝟谷秋夜聞杜鵑分韻。得夜字。</title>,<text>年年杜宇聲。慣聽春山下。恠底客牕邊。啼終秋月夜。</text>
<title>圓寂洞</title>,<text>洞天幽且寬。春盡百花殘。峭壁摩空凜。飛泉噴雪寒。唳知林有鶴。香認谷生蘭。寄語眞仙侶。相隨學鍊丹。</text>
<title>次靑巖亭韻</title>,<text>己未聞來幾感衷。倦遊愁向舊亭空。危言敢盡雷霆下。苦節誰憐鬼魅中。身後是非分白日。廟前松柏自淸風。靑巖紫玉遙相望。一㨾山高水不竆。</text>
<title>次靑巖亭韻 其二</title>,<text>考槃曾是碩人寬。亭壓回塘碧玉環。澗響疑將琴筑聽。山光合作畫圖看。耕漁此地誰爭所。名利當時獨透關。懷舊倚欄愁不寐。嶺頭新月大於盤。</text>
<title>石泉亭</title>,<text>石泉形勝畫難成。倦客登臨眼忽明。莫把靑巖論品格。一般佳絶兩關情。</text>
<title>甘泉驛</title>,<text>策馬郵亭破曉嵐。一林微雨濕征衫。甘泉未必甘人口。渴口含來盡道甘。</text>
<title>幽洞驛</title>,<text>幽洞幽深擁四山。驛亭斜日掩柴關。客來可識民風古。燠突蒲團菜滿盤。</text>
<title>到知保驛。去時病馬已死。</title>,<text>去時病馬來時死。買骨誰輕五百金。明日萬山尋舊路。可憐遺跡草中深。</text>
<title>海棠</title>,<text>相攜一醉野人家。無柰春光瞥地過。蝴蝶莫愁桃李盡。滿庭還有海棠花。</text>
<title>遊大興寺</title>,<text>白雲多處舊䕺林。松柏蒼蒼水石深。孤枕幾年遊客夢。一燈今夜古人心。牕前雪月千峯靜。洞裏煙霞萬樹陰。自笑樊籠猶未脫。出山明日更塵襟。</text>
<title>涷雨</title>,<text>涷雨霏霏霽色遲。一林寒氣宿禽知。三更淅瀝牕間響。正是愁人不寐時。</text>
<title>竹洞書堂</title>,<text>萬里雪新淨。乾坤春鼎來。嫰枝初岸柳。香蘂已江梅。促膝風侵席。開樽酒滿杯。不須愁日暮。共擬月中回。</text>
<title>山堂卽事</title>,<text>病來無意管韶華。野客相尋說落花。雨過碧山春晝永。一林薇蕨長新芽。</text>
<title>山堂卽事 其二</title>,<text>數家籬落柳陰西。日暖茅簷響午雞。饁婦攜筐歸去晩。一林春鳥伴人啼。</text>
<title>扶桑驛途中 丁丑</title>,<text>若木朝發軔。扶桑聞午雞。試看日出入。疑換地東西。石激泉流響。煙凝驛樹迷。欲成鞍上睡。征馬莫頻嘶。</text>
<title>龜城</title>,<text>龜城山水鄕。佳麗愜幽賞。盡日沿溪行。冷冷琴筑響。左右夾蒼崖。松風助淸爽。樓臺爭占勝。十里一相望。行行境漸佳。啖蔗興相倣。安得數頃田。雲棲絶塵想。</text>
<title>熊陽里感舊</title>,<text>路入熊陽里。艱難記我先。干戈昔滿地。盜賊勢滔天。竈泣風餐日。衣愁露宿年。山光與水色。回首一潸然。</text>
<title>居昌</title>,<text>驛路斜陽盡。娥林畫角囂。鴉聲歸古堞。人影過長橋。路自仁同遠。山連智異遙。先人有遺愛。垂白笑相邀。</text>
<title>咸陽途中。望智異山。</title>,<text>海外三山一。高標河漢間。峯頭長有雪。天下更無山。只許眞仙住。爭敎俗子攀。遙憐靑鶴洞。雲鎖幾重關。</text>
<title>八良峴</title>,<text>石路崎嶇不易攀。曉天行色雪中山。新羅古壘悲風急。萬骨當年朽此間。</text>
<title>雲峯遇雪</title>,<text>隨風飄轉急。盡日客停行。著水還無跡。投簾細有聲。地開銀界闊。山幻玉林明。卻喜明朝發。塵埃逐路淸。</text>
<title>南原</title>,<text>帶方形勝最稱䧺。都會東南百貨通。千古城池爭戰後。萬家煙樹畫圖中。龍山日落看歸鳥。鴨水天長送斷鴻。入夜笙歌何處響。廣寒樓閣倚層空。</text>
<title>廣寒樓戱題</title>,<text>天上淸虛白玉樓。鵲橋南畔放蘭舟。河邊一片支機石。倘記當年博望侯。</text>
<title>雪山</title>,<text>雪山峙南國。縹緲與世絶。爽氣留四時。山中無六月。我行望孱顔。政値飛瓊屑。森森列玉樹。蕩蕩開銀闕。願挾縞衣仙。凌寒歌白雪。</text>
<title>玉果途中</title>,<text>蹤跡年來類轉蓬。遠遊今復弟兄同。殘裝只有劍三尺。逸興都輸詩一筒。千里山川風雪裏。萬家籬落竹林中。逢人且莫問前路。行盡黃茅地亦竆。</text>
<title>無等山</title>,<text>無等如其名。高大莫與角。况是圭峯秀。天公之所琢。我聞登其巓。一眼竆海岳。可望不可攀。塵胷何由濯。</text>
<title>登嶺。望月出山。</title>,<text>嶺頭線路傍雲長。百濟山河已夕陽。借問朗州何處是。樵翁遙指小金剛。</text>
<title>湖中</title>,<text>嶺客萍蹤遠。湖中日已多。封疆因百濟。煙火近耽羅。土俗頻驚異。方言各笑訛。訪山臨海興。隨處費吟哦。</text>
<title>鳩林</title>,<text>朗州佳麗地。是處更繁華。海近魚蝦富。林明橘柚多。怒潮奔白馬。遙峀點靑螺。最是前湖夜。漁燈亂暎波。</text>
<title>從舅氏宅</title>,<text>小橋西畔日初低。楊柳絲絲欲滿溪。倦客倚牕春睡穩。竹林深處海禽啼。</text>
<title>孟津</title>,<text>海天渺無際。日暮多歸船。潮落孟津口。漁村生白煙。</text>
<title>贈梁擇夫 得中</title>,<text>海內聞名久。相逢若舊歡。𪚥資慚瓦礫。餘馥襲芝蘭。雉彩應難伏。鷗盟肻蹔寒。臨分何所贈。努力且加餐。</text>
<title>別姨兄三昆季</title>,<text>楊柳如煙碧滿津。板橋分手暗傷神。遙知別後羈牕夜。穎水箕山入夢頻。</text>
<title>道岬寺。次韻。</title>,<text>偶到曹溪寺。頹然臥石床。雨痕纔北嶺。雲影已西牆。境擘蓮花淨。經藏貝葉香。明朝山外路。長憶遠公房。</text>
<title>道岬寺。留別諸戚。</title>,<text>客子初回千里程。寺門芳草夕陽明。慇懃席上三杯酒。唱盡陽關無限情。</text>
<title>同福人家。梅花盛開。</title>,<text>一年春信爾先知。冰玉精神雪月姿。遙想故園花事晩。水邊應有待人枝。</text>
<title>降仙臺</title>,<text>臺邊層壁錦屛開。白鶴何年去不回。我欲臨風橫一篴。怕敎人道降仙來。</text>
<title>雲峯途中</title>,<text>短鞭行色夕陽天。宿鳥孤歸畫角邊。山到暮春渾積雪。野經前歲半荒田。千峯道路言猶厭。十室生涯問可憐。遙望故園何處是。八良東下杳雲煙。</text>
<title>荒山碑殿。謹次徐四佳雲峯東軒韻。</title>,<text>當年一箭虜氛空。聖祖神功天地通。勒石豐詞金殿裏。竪旗遺跡石窠中。山留瑞色春長雪。野帶威聲晝自風。更聞壬辰先有兆。至今巖上血痕紅。</text>
<title>冬暖</title>,<text>江水無冰隴麥新。深冬日暖暖於春。路傍牛喘君休問。猶救人間凍死民。</text>
<title>春日郊行</title>,<text>野人種春麥。已與秋田齊。何時兩苗熟。于以救黔黎。</text>
<title>紫檀香</title>,<text>鬱鬱香檀樹。團團覆小堂。玉爲奇骨骼。霞剪紫衣裳。取産從蠻域。移根自帝鄕。月來堪見影。風靜亦聞香。黃白知同譜。溫辛驗入嘗。剖心棊禍酷。全氣紙功良。得壽非樗櫟。充材卽棟樑。栽培須著力。桃李莫同場。</text>
<title>次徐進士 萬祉 韻</title>,<text>一膝難容一草廬。架頭猶揷五車書。江山太白啁啾後。天地堯夫玩侮餘。酒有聖賢愁自遠。藥儲君佐病堪除。男兒快活無竆事。卻怕平生志業虛。</text>
<title>忠州途中</title>,<text>雨歇長郊信馬行。中原山水畫圖明。西歸卻羨江中颿。一夜秋風到漢城。</text>
<title>利川途中</title>,<text>日暮西風急。天長鴈影愁。可憐籬下菊。猶似故園秋。</text>
<title>振威途中</title>,<text>曉發淸淮過振威。北風吹透數重衣。橋橫野水人爭渡。遠樹矇矓星斗稀。</text>
<title>高臥</title>,<text>望洋滄海勢滔天。精衛區區木石塡。隻手世間無著處。不如高臥好林泉。</text>
<title>欲浪</title>,<text>滔天欲浪蕩無垠。昬墊誰能濟下民。一片靈臺乾淨處。光風霽月四時春。</text>
<title>遊雙溪</title>,<text>雪翎砂頂九皋禽。千尺巖巢萬里心。想得夜深松露冷。片時三島夢中尋。</text>
<title>遊雙溪 其二</title>,<text>日暮雲深萬水喧。亂流何處覓眞源。桃花已落山無語。肻遣漁郞入洞門。</text>
<title>遊雙溪 其三</title>,<text>古壁晴林錦帳新。一泓澄碧鏡無塵。崔仙但愛紅流勝。絶境還將讓舍人。</text>
<title>遊雙溪 其四</title>,<text>坐久石床溫。吟高瑤室響。雲山幾萬重。斗覺塵襟爽。</text>
<title>贈頭流山人慧俊</title>,<text>相逢自說舊遊蹤。歷數金剛一萬峯。聽罷耳邊生沆瀣。何年我亦振枯筇。</text>
<title>送三兄之平海</title>,<text>關東八景一。平海月松亭。長松百萬樹。森森蔭遠汀。明月出滄海。隱暎於其間。密葉篩淸影。簾櫳生夜寒。四仙之所賞。千載留異跡。今日送兄遊。離別何足惜。揮鞭拂翠條。擧杯啣淸光。歸來要起余。收拾滿錦囊。</text>
<title>矗石樓</title>,<text>暎湖涵碧摠區區。南國䧺觀獨此樓。簾外水聲奔渤海。檻前山勢接頭流。天晴草樹臨城動。日暮煙霞繞岸浮。更愛月明人散後。白鷗飛點蓼花洲。</text>
<title>矗石樓 其二</title>,<text>人間何處是仙區。三伏凉風矗石樓。靈蜃巧糚間架出。彩虹高拂棟樑流。鸎穿曲檻雙雙度。鷺戱晴波兩兩浮。乘興有時開夜宴。月明簫鼓動汀洲。</text>
<title>彰烈祠</title>,<text>大盜雲屯日。孤城月暈時。蚍蜉援已絶。雀鼠勢難支。守死心猶壯。偸生義不爲。古來廵遠匹。二十八男兒。</text>
<title>靖遠樓</title>,<text>江上高樓壓翠微。登臨氣槩俯城池。碧梧暮鎖朝陽館。紅樹秋深彰烈祠。流水聲中聞鼓角。靑山影裏見旌旗。憑欄忽起故園思。悵望長吟王粲詞。</text>
<title>北醮樓觀燈</title>,<text>觀燈士女溢江濆。此夕繁華舊上元。萬樹綴星欺白日。千家有月破黃昬。光侵錦帳風還靜。焰透金樽酒自溫。猶喜太平遺俗在。不妨遊賞到朝暾。</text>
<title>蟾津 己卯</title>,<text>晉陽西下海山深。多少人家擁竹林。百濟舊疆何處是。一江南北語殊音。</text>
<title>蟾津 己卯 其二</title>,<text>岳陽西望接花開。山自重重水自迴。春盡仙源知幾日。落紅時逐釣船來。</text>
<title>山中僑居卽事 庚辰</title>,<text>病臥春山幾月餘。眼中書卷亦相疎。前村昨夜經新雨。已見家家競把鋤。</text>
<title>山中僑居卽事 庚辰 其二</title>,<text>病來無客訪山家。日永茅簷鳥語多。門掩一春長寂寞。不知林外已梅花。</text>
<title>病寓竆村。書懷。</title>,<text>避病竆年類涸鱗。嵩山山下又經春。花殘葉密𪚥三夏。犬吠雞鳴自四隣。須信有天宜聽命。莫言無地可容身。願歌解慍薰風曲。蹈舞還爲壽域民。</text>
<title>次伽倻山憶崔孤雲韻</title>,<text>羅季眞人住碧峯。朝元千載杳無蹤。石臺書泐苔紋合。雲閣碁漫葛線封。蟬蛻但聞留赤舃。鶴歸猶得辨靑松。武陵橋上紅流洞。邂逅前宵夢裏逢。</text>
<title>三老董公</title>,<text>仁義何須勇力爲。良平無乃不曾思。誰知四百劉家業。辦得三軍縞素時。</text>
<title>吳山</title>,<text>呼船渡洛水。杖策臨斷岡。上有砥柱碑。下有忠孝堂。貞松蔭古廟。苦竹排嚴霜。高人之所藏。封植存綱常。淸風立懦夫。媺典欽時王。宜爾靑衿士。籩豆永虔將。洛水知無極。百世同流芳。</text>
<title>次庶舅韻</title>,<text>茅簷日午夢初醒。千里書來眼忽靑。遙憶開牕對月嶽。亂峯蒼翠玉亭亭。</text>
<title>二雞雛</title>,<text>二雞雛失母何依依。相隨不暫離。日暮不上塒。棲身依棘籬。終然羽毛短。霑濕無休時。中夜起振露。四顧鳴聲悲。願言托鳳凰。飮啄隨所爲。</text>
<title>秋日</title>,<text>荏苒歲將晏。端居誰與娛。井梧寒自落。庭草踏還蕪。入夜愁仍在。逢秋病未蘓。猶餘懷舊夢。隨日到西湖。</text>
<title>暮秋</title>,<text>令節重陽後。空齋洛浦西。野田秋見鴈。庭院午聞雞。病葉先霜墜。寒花未雨低。何妨一樽酒。獨酌醉如泥。</text>
<title>田家卽事</title>,<text>七月八月多滛雨。田中水冷禾未熟。朝朝摘取不盈筐。歸來喜氣猶滿屋。粒粒辛苦釜中蒸。一日難得秋陽曝。折藩作薪猶帶濕。炊飯不成還成粥。分將小椀各救飢。妻莫悲啼兒莫哭。君不見南隣三日無煙氣。今夜亦應空心宿。</text>
<title>織婦歎</title>,<text>秋日苦短秋夜遲。熠燿亂向東家飛。東家少婦爇松明。更深織布無休時。去歲親戚多負逋。里正向我索秋租。昨日夫婿入官府。訴寃反遭鞭箠歸。不怨他人但怨有此身。靑天白日無光輝。縱令織布成十匹。一尺難作身上衣。我家今歲亦流顚。不知辛苦移誰邊。停梭太息淚如雨。還對殘燈機上眠。</text>
<title>秋日詠懷</title>,<text>志士驚秋風。繁霜委野草。光陰日以催。荏苒身將老。朝來攬明鏡。壯心忽摧倒。昔爲囊中錐。今爲櫝裏寶。欲往四方遊。榛荊滿衢道。聖謨何洋洋。於我有大造。外慕皆非眞。樂此忘憂惱。</text>
<title>聞伯氏拜平山府使</title>,<text>繼世簪纓盛。當朝寵渥優。纔持嶠右節。旋佩海西符。路逐雙旌遠。身將一劍孤。桐鄕兼舊貫。惠化要還珠。</text>
<title>涵碧樓</title>,<text>巖下長江巖上樓。白雲芳草古今愁。沙禽也識忘機事。故故飛鳴近客舟。</text>
<title>入德川洞</title>,<text>玉篴先飛破暮雲。閒隨石逕入眞源。風飄落葉紅千片。雨洗平蕪綠一痕。連澗水聲巫峽路。隔林籬落武陵村。仙山此去知無遠。望裏羣峯勢欲騫。</text>
<title>謁曹先生廟</title>,<text>再拜先生廟。仙區眼忽醒。鳶魚皆得意。草樹亦含馨。止水觀心法。高山想典刑。坐來塵事少。松月洗心亭。</text>
<title>三藏寺</title>,<text>寂寞招提境。禪房事事閒。丹靑新棟宇。基址舊溪山。㙮影長松外。鍾聲亂水間。逢僧話智異。倦客自怡顔。</text>
<title>溪堂夜話。呼韻賦五絶。</title>,<text>隱暎寒牕燭影紅。小齋寥落澗聲中。逢迎盡是詩書伴。話到三更月滿空。</text>
<title>溪堂夜話。呼韻賦五絶。 其二</title>,<text>午夜燒殘獸炭紅。百年心事笑談中。推牕卻望江郊外。水月蒼蒼燿遠空。</text>
<title>溪堂夜話。呼韻賦五絶。 其三</title>,<text>塵土東華暗軟紅。紛紛榮辱是非中。男兒幾箇身名誤。畢竟南柯一夢空。</text>
<title>溪堂夜話。呼韻賦五絶。 其四</title>,<text>滿庭霜葉墜殷紅。摵摵寒聲曉雨中。睡罷擁衾成獨坐。此間消息戒禪空。</text>
<title>溪堂夜話。呼韻賦五絶。 其五</title>,<text>尤悔平生面發紅。晩來身世簡篇中。竆源會得淸眞境。萬事浮雲一點空。</text>
<title>夜飮。示諸生。</title>,<text>郊墟夜靜散林霏。淡月疎星遶太微。欲把深杯共君飮。小園霜重菊花稀。</text>
<title>夜飮。示諸生。 其二</title>,<text>如愚回也不曾愚。實若虛而有若無。須信有爲皆若是。從今四勿日省吾。</text>
<title>遠遊 辛巳</title>,<text>凉秋九月初。行子賦遠遊。遠遊何所之。悠悠西海州。出門別親友。已覺非我鄕。嚴霜一夜墜。野草不復芳。念彼歲月徂。感此遲暮情。世路百險艱。欲發未肻征。但酬桑弧志。勞役非有營。</text>
<title>松都</title>,<text>襟帶山河氣像䧺。故都雲物未全空。樓臺月色千門迥。砧杵秋聲萬井同。豪俗欲超詩禮外。貴遊猶在綺羅中。憑君莫話前朝事。江漢如今盡向東。</text>
<title>運籌軒</title>,<text>輝煌傑構壯關防。畫棟飛甍截女牆。歷亂旌旗交列樹。參差鼓角出重廂。尋常閱武豼貅整。造次開筵翠黛忙。借問運籌帷幄裏。臨危誰是舊張良。</text>
<title>舞鶴山</title>,<text>拔地雲根聳。連峯黛色靑。削成千仞壁。圍作萬家屛。稍異蟠龍勢。眞同舞鶴形。何當凌絶頂。萬里俯滄溟。</text>
<title>宗廟</title>,<text>松檜森嚴禁苑傍。廟門淸肅粉爲牆。明宮制度模三代。列聖文治冠百王。千古豆籩應秩秩。八方歌頌政洋洋。微臣亦被菁莪化。望拜今辰感淚長。</text>
<title>京都</title>,<text>壯遊前歲閱三京。作客今年又禁城。草綠龍池春後色。鍾鳴御苑雨中聲。山河萬古繁華壯。際會千年日月明。怊悵九重深似海。野人空有獻芹情。</text>
<title>無題</title>,<text>愁雲漠漠雨霏霏。江上行人薄暮歸。鴻鴈欲來霜欲下。一村砧杵搗寒衣。</text>
<title>老樹</title>,<text>老樹愛多陰。時來成獨坐。輕風四面至。竽籟聲相和。我髮爲颼颼。我體亦已躶。炎蒸一時消。五內滌貯火。得句聊自吟。披書久還惰。依枕結幽夢。流鸎來喚我。怳然形神開。白日忽西墮。</text>
<title>涵玉亭 甲申</title>,<text>聞道新亭好。危欄俯碧流。牕虛先得月。地迥早逢秋。暮雨湘江竹。淸風赤壁舟。登臨正何日。詩思杳滄洲。</text>
<title>宗會</title>,<text>親戚歡娛共一筵。夜深歌舞更留連。良辰乍過重陽節。勝事還追癸未年。野菊圍樽香欲染。山楓暎座色疑燃。應知此會同花樹。肻遣韋家美獨專。</text>
<title>賣羊裘</title>,<text>輕暖端宜護病身。百錢相易豈緣貧。他時把釣滄浪上。恐有風塵物色人。</text>
<title>春日卽事</title>,<text>杜門高臥是間身。轉眼光陰已暮春。乳燕啣泥低几席。飛花入戶點衣巾。一般意思庭前草。千古神交卷裏人。好向靜中觀物態。更聞憂道不憂貧。</text>
<title>葛庵先生輓 乙酉</title>,<text>絶學曾千古。多賢彼一時。實天扶正𧖴。維嶽降英姿。孝友元家訓。端莊自幼儀。四科先德行。九卦主謙撝。寂寞竆經地。恢張作聖基。焚膏恒兀兀。忘食益孶孶。物以寬仁接。心將敬義持。文章餘事好。經濟早年期。不器無方用。長材大廈支。豈煩師友力。惟得弟兄資。陋巷追顔子。淸風慕伯夷。在家猶必達。於世亦堪施。得喪初無累。行違自有宜。羽毛祥是鳳。畋獵卜非羆。際會風雲感。恩光雨露滋。超遷同賈傅。德望邁韓琦。懇懇輸忠意。諄諄納誨辭。睿聽臨講席。崇秩逼台司。業贊勳華美。功羞管晏卑。野朝方想望。身世柰參差。積讒成銷骨。駭機入皺眉。命應天地在。心許鬼神知。折辱從梁獄。流顚任楚纍。更無宣室召。徒有汝州移。放釋三春晩。歸來七載遲。覆盆回大照。危網脫橫罹。親戚新靑眼。江湖舊白髭。卜居遷勝境。營屋剪荒菑。蘭蕙修初服。田園乏素貲。放懷聊自適。知命復奚疑。活計經千卷。浮榮黍一炊。盟成竪赤幟。敎設闢緇帷。後學螟蛉化。羣儒鳥雀隨。著書明禹範。論學祖朱師。一代推山斗。千秋按鼎彝。蒼生猶有望。皓首已無思。疾病時雖劇。精神老不衰。奠楹驚告夢。題壁忍看詩。慘憺樑摧痛。凄凉國悴悲。訃誰天闕聞。喪自士林治。位號因時變。情文盡禮爲。竆通眞莫測。禍福乃如斯。筮就佳城近。神呈列峀奇。攀車數郡客。帶絰幾功緦。怨慕纏風樹。咨嗟滿路歧。典形留簡牘。基業屬弓箕。餘慶應難艾。遺風永不隳。愚生嗟已矣。此日悵何之。道義偏曾慕。門牆得晩窺。和容春有脚。曠度海無涯。奬餙慙非分。提撕荷不疲。稽疑醒大寐。薰德醉醇醨。不啻千言誨。都將一理推。事同雕朽木。恩過錫朋龜。統緖誰能接。高堅我莫追。每歎違久侍。深痛告長辭。已遂帷堂奠。還題薤露詞。臨風一掬淚。霑灑爲公私。</text>
<title>勸學吟</title>,<text>仁者善之長。孝爲百行原。學則敬爲要。從玆入聖賢。</text>
<title>遊金烏山圓寂洞。次朱先生遊密庵韻。丙戌</title>,<text>催裝趁勝日。命侶尋名山。披林愛葱蒨。循澗喜潺湲。翠屛忽入眼。古色苔蘚頑。谽谺巨靈劈。斬截高鳥攀。中開瀉飛瀑。下曲成小灣。我欲置小亭。晩對宜此間。人境諒非遙。幽絶天所慳。哦詩償奇玩。對酒偸蹔間。亹亹向前遲。依依有送還。志健凌絶頂。不辭巖路艱。</text>
<title>宿鎭南寺。上前樓。看辛未秋同遊題名向普峯。</title>,<text>登高一望思悠悠。景物森羅浩不收。萬里雲山浮大野。千峯紫翠擁危樓。池邊得句輸新賞。寺裏題名感舊遊。選勝卻嫌籬落近。更從城外覓淸幽。</text>
<title>普峯玩月</title>,<text>步向危巓望八埏。玉簫吹入泬寥天。山橫落照蒼茫外。月上浮雲晻靄邊。甕裏醯雞悲世界。空中笙鶴喚神仙。歸來更愛禪房靜。宴坐燒香卻悄然。</text>
<title>登南峯觀船巖</title>,<text>南峯一片老雲根。樸質凝成記渾元。東海不曾留禹跡。至今人說繫舟痕。</text>
<title>東陽庵</title>,<text>疊嶂層崖鎖翠嵐。奇觀彷彿普峯庵。居僧况復知文字。話到無生亦勝談。</text>
<title>宿玉林寺</title>,<text>玉林今一宿。金地昔三遷。稍與世人接。猶無塵慮牽。臨溪樓可坐。仰壁石疑懸。遊歷名山盡。玆心誰爲傳。</text>
<title>山行</title>,<text>山行覓樵路。林深不可去。借問普峯庵。背指雲生處。</text>
<title>登玉林寺前嶺</title>,<text>驅馬度阡陌。杖策臨崔巍。烏嶽如相待。踊躍向我來。危哉東北峯。勢欲當中摧。蒼崖絶人境。鷹隼磨天迴。仰看普峯庵。隱約雲間開。俯視玉林寺。蕭灑無塵埃。心目恣寥朗。何必登天台。</text>
<title>金烏山</title>,<text>故人遺我書。約我遊烏山。烏山何崒嵂。高處難躋攀。我昔登其巓。不辭巖路艱。巖奇積萬鐵。峯秀排千鬟。三韓如在掌。大陸開中間。洛水走東海。茫茫去不還。眞仙若可期。俯視悲人寰。人寰諒擾擾。坐令鬢髮斑。淸遊固所願。况是身得閒。滛霖竟作祟。好事天所慳。躊躇日已夕。悵望空孱顔。慇懃謝吾友。此懷應一般。</text>
<title>送別地主</title>,<text>絃歌初罷子游城。繡服翩翩御史行。蜀地靑衿霑雨化。鬱林片石見冰淸。江濆把酒他年夢。路左攀轅此日情。佇待峩冠簪白筆。九霄雕鶚肅風聲。</text>
<title>送別地主 其二</title>,<text>紫泥初下五雲端。太守新擎獬豸冠。鐵面風聲今趙抃。蒲鞭治化舊劉寬。離筵樽酒魚軒靜。去路炎天鳥嶺難。遺愛攀轅留不得。一時回首涕汍瀾。</text>
<title>次李來卿 復煥 韻 戊子</title>,<text>斷麓臨江奇且幽。蒼苔白石迷芳洲。依依籬落隔林樾。漠漠汀沙多鷺鷗。如此江山不易得。自餘名利何須求。吾將卜築老於是。養疾讀書忘世憂。</text>
<title>贈來卿 幷序</title>,<text>尺素頻繁討一源。相逢卻喜慰離魂。精微不合麤心識。細瑣何須苦口論。敎育英才非我任。追蹤絶學感君言。過情推借還堪媿。惟願深功各自敦。</text>
<title>贈來卿 幷序 其2</title>,<text>欲知人物性無殊。看取濂翁太極圖。圖中十箇團團圈。曾有偏全大小無。</text>
<title>次來卿讀陶山徽音有感詩韻 幷序</title>,<text>平明坐幽室。眇爾牛山萌。圖書滿我壁。旭日窺牕明。兩賢有徽音。朗詠發深情。豈但天台賦。擲地金石鏗。贅語固知僭。此事非偶成。世人異所好。抱卷輸孤誠。</text>
<title>次來卿病中書懷韻</title>,<text>之子已瘳病。吾心方解憂。竆村經一夏。古寺近三秋。鬱悒與誰語。參尋難自由。人生須涉難。灩澦視安流。</text>
<title>來卿聞余營構江舍。寄示一絶。因次其韻。</title>,<text>江山性癖厭村墟。居室纔成更卜居。只恐家貧難自辦。喟然終日且看書。</text>
<title>春日偶吟。寄來卿。己丑</title>,<text>坐竆今古一堂閒。掩斷柴門少往還。花向晩風開灼灼。鳥知春日語關關。庭前草長連深巷。野外林低出遠山。忽覺靜中生動意。獨來溪畔聽潺湲。</text>
<title>甘文途中</title>,<text>十里溪山處處詩。倦驅羸馬故遲遲。萬行桃李千行柳。總是春風得意時。</text>
<title>次甘文使君鑑湖詩韻</title>,<text>匹馬湖山較早來。湖中菡萏未花開。水仙何日擎紅蓋。會待秋風一上臺。</text>
<title>望郊臺六詠</title>,<text>畏景土山焦。脩林如大廈。願攜病暍人。盡入淸陰下。</text>
<title>望郊臺六詠 其二</title>,<text>晴流漾白沙。千頃鑑湖水。勑賜四明狂。君今無乃是。</text>
<title>望郊臺六詠 其三</title>,<text>九里潤玉川。公田不待雨。正當廵野時。皁蓋何辭苦。</text>
<title>望郊臺六詠 其四</title>,<text>縹緲玉孱顔。浮嵐無定態。不須作畫圖。眞面宜相對。</text>
<title>望郊臺六詠 其五</title>,<text>淸池傍鑑湖。菡萏浮秋水。晩雨自蕭騷。生香聞十里。</text>
<title>望郊臺六詠 其六</title>,<text>䕺篁繞小軒。自有淸風至。太守何嘗饞。籜龍生逬地。</text>
<title>大旱</title>,<text>大旱稱庚午。凶瘥說戊寅。連年兼此患。仰屋歎吾辰。赤地橫千里。蒼天殺萬民。都門誰鄭俠。繪畫獻楓宸。</text>
<title>次密庵李丈 栽 所次老杜發同谷縣詩韻</title>,<text>我昔求大方。趨隅函丈席。初登岳陽門。復遊錦里宅。充然若有得。歸來慰竆僻。所恨心事違。莫供門下役。山樑一夕壞。吁嗟我安適。篋裏有書札。字字眞藥石。寶之若拱璧。披來淚頻滴。君子坦蕩蕩。小人長慽慽。願言服遺訓。流俗免同迹。肻學籠中禽。有意貼雙翮。</text>
<title>次密庵李丈 栽 所次老杜發同谷縣詩韻 其二</title>,<text>懷人不能寐。中宵屢移席。近聞辭錦里。新卜梧臺宅。非關生理饒。所愛林境僻。我欲從之遊。柰此縻事役。應無塵世憂。永有雲霞適。久知素位行。處患腸鐵石。心亦不須哀。淚亦不須滴。天其玉汝成。貧賤而憂慽。勉子究大業。繼述光前迹。願爲雙飛鴻。共奮冲霄翮。</text>
<title>次密庵李丈 栽 所次老杜發同谷縣詩韻 其三</title>,<text>我聞君子道。所畏在衽席。如何世上人。滔滔曠安宅。幾微昧謹獨。持身恣詖僻。誰能汩末流。甘受衆形役。聖道雖云遠。發軔斯可適。固知力不足。玆心比金石。感此歲月徂。園林寒露滴。萬事髮已華。攬鏡心凄慽。軒冕非所慕。林泉思遯迹。白鳥待深盟。東川泛雪翮。</text>
<title>輓李丈 梴○辛卯</title>,<text>昔蒙夫子敎。兼受丈人知。錦里春殘後。蟾江夜寂時。德容看起敬。溫語聽忘疲。孝友傳家學。眞純絶俗姿。更難今世有。應與古人期。分爲婚姻重。心將簡牘披。山川愁間闊。日月費瞻思。積禍驚纔定。哀音信卻疑。竆通何足道。抱負竟無施。慕義人皆惜。多情我最悲。芻綿違設奠。薤露忍題詞。磋切同賢子。斯言誓不隳。</text>
<title>大興寺聽鍾</title>,<text>發省樓邊睡起時。曉鍾殘月冷相宜。千秋感慨同安意。一片心期只自知。</text>
<title>明月寮夜宿</title>,<text>蕭寺重來激舊思。石泉猶自繞牕悲。逢僧半夜懸燈話。宛是童年負笈時。</text>
<title>古方寺。贈姜萬瞻 暹。</title>,<text>蒼蒼白馬山。天寒松桂老。禪房穩一宿。已覺滌塵惱。感彼守更僧。佛域亦難造。寄語讀書子。努力須及早。</text>
<title>寒松亭</title>,<text>蕭灑寒松亭。行者卻忘去。溪流泛花來。桃源在何處。</text>
<title>惜花</title>,<text>山外躑躅開。山中杜鵑發。暄凉雖異候。芳馨未云歇。對此惜餘春。含杯醉兀兀。</text>
<title>登鳳谷寺後嶺</title>,<text>複嶺入雲際。登登脚力殫。地連三道險。天襯萬峯寒。但得心胷豁。何愁道路難。前臨知有寺。淸磬出林端。</text>
<title>雙溪寺</title>,<text>乍到雙溪寺。先登萬歲樓。題楣多勝蹟。住錫不凡流。壑雪供新賞。巖花記舊遊。憑欄無限意。欲去重遲留。</text>
<title>雙溪寺洞口</title>,<text>白石雙溪路。雲山處處詩。忘機吾已久。猿鶴莫相疑。</text>
<title>官橋</title>,<text>官橋立馬望江南。藹藹吳山起夕嵐。行盡長郊臨渡口。忠臣碑下水如藍。</text>
<title>登龍興寺後峯</title>,<text>欲訪招提境。還愁馬力竆。路危行木末。峯迥出雲中。拄杖看新月。開襟納遠風。隔林淸磬響。卻喜近琳宮。</text>
<title>檜原書院</title>,<text>曾向遺編會一源。前賢德業未能諼。今來此地無竆慕。移日凝思望海門。</text>
<title>昌原途中</title>,<text>檜山南畔望蓬瀛。小海成池鏡面平。人去古臺留月影。馬經春浦㥘潮聲。荒墟草暖征東省。壞堞花明節度營。啼鳥不知千古事。隔林空喚客愁生。</text>
<title>七點山</title>,<text>渡頭停馬喚蒿工。江女操舟不畏風。漁浦帆檣蘆葉外。酒村籬落杏花中。山排七點星形列。水作三叉字畫同。卻望蓬萊知不遠。鷲梁東畔海連空。</text>
<title>永嘉臺</title>,<text>高臺直壓海中天。萬里扶桑咫尺前。花覆戍樓聞畫角。柳藏漁浦見晴煙。鯨濤遠濺蠻人館。雉堞平臨賈客船。聖代百年邊警息。好將遊跡遍山川。</text>
<title>海雲臺</title>,<text>蘭舟截海海漫漫。更上仙臺興未闌。已把金樽消世憂。還聞玉笛起愁端。鼇頭白日三山近。鶴背靑天萬里寒。欲訪孤雲問眞訣。自憐塵骨病蹣跚。</text>
<title>沒雲臺</title>,<text>笙簫路繞彩雲臺。脚底蓬瀛萬里開。蠻雨乍收銀界闊。颶風長捲雪山來。安期赤舃留何在。徐市樓船去不迴。一酌流霞醉千日。俯看塵世正堪哀。</text>
<title>懷遠館</title>,<text>天設關防特地奇。東南要害莫如斯。山爲擺陣千尋壁。海作藏船萬頃池。偏師制敵那無策。上將移營合有時。借問金城圖上後。也誰前席贊籌諮。</text>
<title>多大浦</title>,<text>欲訪金龜子。仍呼白鹿仙。逐花初覓路。看局忽忘年。地勝名宜換。遊奇跡可傳。卻愁歸去後。笙鶴夢依然。</text>
<title>多大浦 其二</title>,<text>蜒雨蠻風病不宜。倦遊懷抱有誰知。枕邊乍罷歸鄕夢。樓上還題望海詩。春盡落花隨逝水。日斜芳樹弄遊絲。愁來白髮添雙鬢。强向傍人把酒巵。</text>
<title>東都</title>,<text>故國山河在。千年朝市空。那堪聞牧笛。落日五陵東。</text>
<title>進學吟</title>,<text>立志志於道。庶不惑他歧。仁智皆須勇。且莫更遲疑。</text>
<title>進學吟 其二</title>,<text>居敬本方立。本立道乃生。向晩補小學。明德從此明。</text>
<title>進學吟 其三</title>,<text>致知在竆理。竆理莫如書。吾家有至善。不用慕玄虛。</text>
<title>進學吟 其四</title>,<text>力行踐所知。足目無相違。克己以復禮。聖賢可同歸。</text>
<title>進學吟 其五</title>,<text>勖君以四事。大意君自明。曾聞棄擧業。莫使兩無成。</text>
<title>進學吟 其六</title>,<text>自警警疎狂。一念猶未替。遲暮更多憂。相期補不逮。</text>
<title>遜洞書齋</title>,<text>杜門塵事涴靈臺。步上靑山眼忽開。南澗晩香梅外動。北池春色柳邊來。僧歸竹院和雲睡。客散松林帶雨迴。乘興不妨因獨酌。世間存歿轉生哀。</text>
<title>輓金載彦 履厚</title>,<text>歎息金君歿。哀音李丈傳。持家留驥子。厭世促雞年。瑚璉師門重。芝蘭友道全。慇懃念疇昔。永訣負芻綿。</text>
<title>憶沒雲臺舊遊</title>,<text>我昔挾天風。遊戲蓬萊島。瓊臺九千仞。浮空接鮮顥。俯瞰大瀛海。擧手捫黃道。曠然萬里懷。寫盡人間惱。東邀白鹿仙。西揖旵始老。金龜亦邂逅。共說玆遊好。酒傾流霞觴。肴以無核棗。更期安期生。盡日停羽葆。臨分各有贈。贈我金光草。笙鶴何依依。相思玄髮縞。</text>
<title>謝贈左氏輯選</title>,<text>祥麟踣魯郊。反袂泣尼父。春秋繼詩亡。筆削詔千古。大義在尊周。舊史因傳魯。學絶不可權。誰哉闡門戶。程胡推義理。公穀泥訓詁。左氏稱浮夸。也是文章祖。所恨簡編多。學子頗辛苦。吾觀古今人。選家以十數。終然善者少。偶於君家覩。四冊名輯選。蓋以辭爲主。庶幾便讀誦。後輩之所取。多謝故人意。爲我贈一部。</text>
<title>輓權正字 斗綋</title>,<text>只道君家福。那知禍卻凶。齊飛兄亦鳳。列侍子皆龍。保養中身短。賢勞下士終。論交羞面背。往事涕塡胷。</text>
<title>扶桑驛夜吟 丁酉</title>,<text>歲晏有行邁。卻愁行路難。山高西日暮。木落北風寒。虎豹飢仍吼。龍蛇蟄可安。美人忘不得。遙望五雲端。</text>
<title>曉發扶桑驛</title>,<text>峽路傍溪水。霜寒野草腓。曉行人不見。鞭外宿禽飛。</text>
<title>曉發秋風驛</title>,<text>山霧曉如雨。霏霏濕客衣。隔溪知有店。人語出荊扉。</text>
<title>輓趙丈 彦光○戊戌</title>,<text>去歲風塵跡。歸途問獨醒。靑山謝眺宅。白首揚䧺經。出處聞深警。存亡感委形。傷心是永訣。薤露寄冥冥。</text>
<title>贈趙甥 懋經 石硯 幷序</title>,<text>甥館相傳日域珍。幾年泓海漫留塵。須將翰墨專功業。靜壽名言亦警人。</text>
<title>題理氣性情通看圖 庚子</title>,<text>濂翁圖象日星開。錯說紛紛亦可哀。若識無中該萬法。許君親見古人來。</text>
<title>題理氣性情通看圖 庚子 其二</title>,<text>理氣君看對待時。兩頭相幷不參差。竆源已識公私別。莫道流行始有歧。</text>
<title>輓詞[李栽]</title>,<text>蚤挺醇儒質。爭稱瑞世姿。沉潛聊自得。博達豈師資。識透談名理。功深闢遁辭。疾書編尙在。千載子雲知。</text>
<title>輓詞[李栽] 其二</title>,<text>譽望鴻將漸。功名鷁退飛。空樓羅道器。虛室了危微。撫古襟方遠。修文事忽非。今年底運氣。殄瘁淚頻揮。</text>
<title>輓詞[李栽] 其三</title>,<text>先人賦鵩日。君訪玉龍陬。一見心相許。斯文約共修。參差終爛熳。往復幾綢繆。銜索悲無賴。因循媿白頭。</text>
<title>輓詞[李栽] 其四</title>,<text>陋質仍衰朽。惟君每欲朽。騰牋幾見警。憂道要訂誣。美疢旋驚祟。秋風未獲穌。迷津日欲暮。哀此是竆途。</text>
<title>輓詞[權斗經]</title>,<text>葛老門庭見夏游。斯文一𧖴在南州。明能轉轍追珍駕。健自橕蒿溯急流。半世編韋玩蓬蓽。向來束帛賁園丘。瑤琴寶匣絃今絶。林下何人繼進修。</text>
<title>輓詞[李復煥]</title>,<text>東南文敎屬休明。君子鄕生瑞世英。山斗高名傾一代。天人邃學埽羣鳴。毫分奧義抽前祕。領絜深源牖後生。造物何心還奪速。儒林處處哭呑聲。</text>
<title>輓詞[李復煥] 其二</title>,<text>異學多歧眩是非。思將隻手距淫詖。公私已判原頭處。四七還分對待時。吾祖門庭曾就正。濂翁圖象更硏思。千秋公案藏遺篋。斯道將來賴不隳。</text>
<title>輓詞[李復煥] 其三</title>,<text>來往龍門二十春。平生心事我知眞。言非道義羞開口。念絶趨營好養神。附驥幾多鞭蹇步。盍簪常幸指迷津。秖今天地誰知己。獨立悲歌淚滿巾。</text>
<title>輓詞[姜楷]</title>,<text>曾將道器劈精微。公案分明判是非。嶺土百年重有士。陶山一𧖴倍增輝。林丘靜處朋來樂。疏水生涯戰勝肥。人世不須傷夭壽。此翁眞得順而歸。</text>
<title>輓詞[姜楷] 其二</title>,<text>僑居近接洛江隈。短棹淸波幾往迴。旅老鄕中吾道在。葛翁門下是公來。弓旌未屈山林志。耒耜終拋廈屋材。叵耐北隣孤寓客。老年身世轉凄哀。</text>
<title>輓詞[權萬]</title>,<text>中天喬嶽聳。南國有儒宗。錦洛源流正。雲陶韻響通。雄心循尺度。聖世想笙鏞。尙謂升廊廟。風猷繼葛翁。</text>
<title>輓詞[權萬] 其二</title>,<text>前年遊洛表。半日侍龐牀。握手仍眉斂。無言獨意長。羣龍猶寤寐。二豎已膏肓。委匣瑤琴在。含聲遂不張。</text>
<title>輓詞[權萬] 其三</title>,<text>先生竟云歿。士類更誰依。海域收眞氣。江天晦少微。聖朝方束帛。吾意且摳衣。當世斯文責。於今兩失歸。</text>
<title>輓詞[權薛]</title>,<text>記我窃附後。且垂三十稔。顧此至無似。相知亦云審。從師謝世技。好學得天稟。專心味芻豢。餘力富囷廩。澄波千頃瀾。穹樹數畮廕。交深易狎狃。敬自常憚懍。朝廷議不次。士林期大任。駿步日方進。鬼物已相闖。一疾轉沉痼。三年遂痿噤。尙謂當勿藥。誰知竟大寢。公私慟幷切。存歿憾逾甚。憂冗苦纏繞。問診違牀枕。凄凉若木村。凋落常棣蔭。念昔攜妻孥。於玆資啄飮。至樂在箎塤。餘庥且飽䭃。人事茫難全。悲懷詎可禁。竟負素車餞。悵望佳城窨。空憑室家行。遠寄雙涕瀋。</text>
<title>輓詞[姜再恒]</title>,<text>斯文久淪喪。興衰竟何人。夫子起南服。志氣迥出倫。早脫名利場。獨泝靈源津。任重思轉宏。闊達無障陻。四端竆厥美。七情究所因。衆論咸剖析。羣言亦相詢。二儀自動靜。五氣俱布陳。陳言所共商。棄議何足嗔。勉勉勤厥修。進進期日新。原來陶水波。南流淸洛濱。淵源有正𧖴。庶幾足目臻。逸駕方未騁。寶瑟遽生塵。寂寞吾黨士。此道屬耳屯。百身當誰贖。皇天命不純。嗟哉復何道。沉吟涕潾潾。</text>
<title>輓詞[姜再恒] 其二</title>,<text>昔我志狂簡。妄意竆太極。太極無形象。何處復著力。公言道有要。成之惟在學。集義外斯方。居敬內自直。敬義苟夾持。上達是天德。胡爲自怳惚。然疑復前卻。此言誠有味。勉力任驅策。首尾十年間。兩心俱莫逆。我往公復來。相與慰幽獨。話言旣滿耳。書疏復盈束。何理不相商。何言不相析。所期在他日。二鏡光相爍。嗟哉今已矣。古道不復作。江南舟楫阻。無路弔冥寞。觀驥有微言。三復空歎息。</text>
<title>輓詞[李喜益]</title>,<text>粤昔强圉單閼秋。我客嶺嶠遊仁州。仁州寔君桑梓鄕。家在若木村西頭。薄暮行尋始叩門。蘭玉儼侍春萱傍。謂我與之有婣誼。寒暄才畢催升堂。四難偶坐足良晤。君其季矣時未冠。氣宇沉靜已自成。鄕井不以凡童看。我眼雖非荀朗陵。亦知子國人有顔。涵養山林數十年。南州高士名仍聞。果驗天姿自幼異。况復鄒魯遺風存。潛心聖經賢傳奧。扣業先生長者門。兀兀林居恒自守。士林慕之稱師表。聖朝雖有繡衣辟。遐蹤肻就公車召。若使良玉琢磨盡。斯文成就其何量。忽訝其仁嗇其壽。光陰半百石火忙。越中人物惜元龍。天畔何山葬要離。顧余三從分非疎。直以居遠相睽違。豈但居常歎吝萌。前後多慚負幽明。白眉歸櫬旣未攀。仲氏三霜亦稽唁。况君哀音到耳晩。飛書替慰嗟無便。一紙先來索我歌。我歌欲唱顔猶靦。哭望南雲搔白首。綿酒炙雞無由奠。歎彼衡門碩人去。圖書蕭瑟塵頹案。棣華猶餘商皓一。芳蘭蔚有荀龍半。積德家聲雖袞袞。吾儕運否宏儒亡。嗚呼吾儕運否宏儒亡。霽月何處瞻餘光。</text>
<title>輓詞[金命錫]</title>,<text>君侯豪氣斗南聞。黃卷中間志業尊。白璧未興丘壑士。靑山不繫巿朝門。親從錦里承眞訣。力爲陶山衛緖言。同學少年今白首。抱經他日向誰論。</text>
<title>輓詞[金聖鐸]</title>,<text>師門當日距詖功。協贊推明有我公。卓立頹波扶道敎。竆探理窟振儒風。藩禽乍駴天池翼。河伯將觀海若宮。惆悵十年違此計。謾憑哀誄寫余衷。</text>
<title>輓詞[李行遠] 以下戊子改葬時</title>,<text>迢遆神遊太極天。衣巾白日又新阡。一般春色庭餘草。千古徽音匣有絃。未必斯文終晦世。秖應喬岳篤生賢。誰令夫子還丘壑。虛遣華銜賁九泉。</text>
<title>輓詞[李行遠] 以下戊子改葬時 其二</title>,<text>風流湖海暎醇姿。吾祖門前屬望奇。當日微言同爛熳。至今名論苦參差。固知義理公天下。無柰儒趨判路歧。四七篇成神鬼質。百年應是後賢期。</text>
<title>輓詞[李鳳煥]</title>,<text>鳳祕丹霄閱歲緜。依俙影子只遺編。奮興不待文王後。勇往當推孟舍先。理氣灼知根本異。分開非欲渾淪鐫。今人最怕那邊說。且竢堯夫五百年。</text>
<title>輓詞[崔興遠]</title>,<text>曾看四七辨。恨未拜先生。苟不得於己。安能見到精。斯文猶統緖。吾道屬休明。其柰岐山土。重封千古塋。</text>
<title>輓詞[李猷遠]</title>,<text>晩從編簡挹餘論。於道分明見本原。理氣成圖竆造化。雲陶排錄揭徽言。高歌綠竹蟾江雨。大闢緇帷洛水園。每惜山林今寂寞。忽聞移窆暗傷魂。</text>
<title>輓詞[李仁壎]</title>,<text>陶山遺響遠。幻語梯接空。遂令至寶物。沉沒砂鑛中。能言距詖淫。末路又見公。眞積力已久。就正南岳翁。參差卒爛熳。勇遷䨓遇風。通看晩有圖。純雜如分桐。重譯雖云遠。指南制造工。如何歧路人。僕僕迷西東。生晩不及門。那得窺牆宮。風流布簡策。有時拔吝蒙。忽聞改窀穸。禮儀備初終。來觀四方日。媿余違致躳。聊賡殄瘁編。爲矢平生衷。</text>
<title>輓詞[李世澤]</title>,<text>正學淵源在。純工敬義俱。發揮理氣辨。妙契性情圖。聖世名仍重。晩生衣未摳。前和今見出。拜輓媿迷途。</text>
<title>輓詞[金江漢]</title>,<text>惟上之四十四年戊子九月日。故克齋先生申公之孫光績氏。奉先生之衣履。移窆於洛江之上。嶺之士大夫奔走相紼役。又爲之操文秉誄而哭前和者。將不可勝數矣。如江漢之無似。雖無言可也。第惟江漢。自幼少時。得聞先生之風。而心竊慕之。不知年世之爲遠也。近又得密庵李公所撰行狀而讀之。又得性理圖補註及四七文字而讀之。益知先生之學沉潛縝密。深得陶山之微旨。而有非近世儒者所得以彷彿也。如又得先生之全集而讀之。則其廣大浩博。必有加於此者矣。嗚呼。孰能發揮得此箇文字而傳之於世。使之家說而戶誦之也。如是則其於世敎。豈少補也耶。雖然。先生之傳於文字之間者。特先生之糟粕耳。其充然之氣。淵然之光。光明俊偉之心與事。又孰得以摸傳之也。江漢於是乎竊有不能親炙之恨。而爲之辭曰。繄小子生苦晩。而未及先生之門也。但得因言而溯心。敢曰後世之子雲也。岐山蒼蒼兮。洛水沄沄。願從先生兮。拾遺芬也。</text>
<title>輓詞[李宇錥]</title>,<text>久矣東南淑氣收。人間巾舃又重遊。誰尋正的陶山路。獨溯孤舟錦水流。心印一團圖上在。德言千古卷中留。茫茫斯世斯文事。欲起先生九地幽。</text>
<title>輓詞[金宗德]</title>,<text>辨從發處克從偏。明理求仁得兩全。爲是微言難曉俗。初非强說務多前。橫渠學問無間隙。子路胷襟少繞纏。回首錦江師友地。尙留寒月照秋天。</text>
<title>輓詞[李應延]</title>,<text>斗巒秋色曉蒼蒼。閃儵靈旗攄耿光。金盌百年重灑淚。玉山多士更焚香。筵開洛社霜侵帳。魂返岐陽風繞牀。箕騎紅雲朝上帝。衰麻白首哭諸郞。挺生軒老琢磨地。穎脫松翁弓馬場。莫道門闌由武將。何須豪傑待文王。淵源妙契追先進。理氣高論識大方。昨過木城桑梓里。至今弦誦猶洋洋。</text>
<title>輓詞[張杰]</title>,<text>烏岳殫精氣。挺生瑞世資。揭齋期克復。遵訓篤謙卑。北闕恩雖眷。東岡志豈移。幾年違丈席。忍送白書旗。</text>
<title>輓詞[張杰] 其2</title>,<text>曾躡家兄後。親承敎誨勤。新阡違執紼。揮淚仰遺𪚥。</text>
