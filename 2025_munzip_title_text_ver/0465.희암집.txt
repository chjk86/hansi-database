<title>御題 靜後見萬物皆春意賦 辛未四月廿一日。湖堂應製。賜虎皮。說書時。</title>,<text>渾元蕩蕩。紛坱圠兮。冲氣絪縕。沕戛戛兮。帝出乎震。百彙乃發。有勾斯出。有萌斯達。和風穆穆以條暢。景雲䓗䓗其相鮮。悠揚兮禽鳥嚶鳴。旑旎兮卉木發姸。於是養和道人。淵默靜居于春㙜之上。嘉勾芒之御辰。聊暇日以四望。山川氛氳。原野芬芳。動植兪兪。春意俱融。大哉太和之妙蘊兮。鼓萬物以周流。煕煕兮若放勛之遊康衢。雍雍兮萬邦之協。于于兮擊壤之謳。浩浩兮若重華之御南薰。九韶成兮百獸率舞。五絃奏兮羣生咸忻。譬文王之在上。榛楛濟濟於旱麓。淡靈㙜與靈沼。眇鳶飛而魚躍。譬仲尼之閑居。囿和氣於杏壇。愔愔點瑟與由琴。齊揖讓而折旋。春陽藹然。氣象可掬。道人乃覽生生之玄理。感品物之自樂。悠然而思。惕然而悟。惟吾人之一心。具陰陽之二氣。外物誘而來蔽。內守搰而遂遷。神忽忽而遠騖。倐若亡而若存。是何異天地之閉塞兮。草木蕶悴而蕭索。聞夫至人之存心兮。廓無朕以冲漠。寂然不動。感而遂通。湛乎虛靈知覺之本體。燁然呈露於濩蠖之中。玆豈非一陽之初復。萬類欣欣以發育。諒物我之同胞。與天地以爲一。子諒之生兮。春噓物茁。歌曰春之爲氣。和而淑兮。靜以觀物。咸自得兮。河南有言。先我獲兮。</text>
<title>病駒賦</title>,<text>趙簡子獵於涇陽之林。有物濩略而起者。命左右緤而致之。乃駃騠也。觀其夾鏡之瞳熒以方也。流星之尾梢以長也。頭若削成。骨類峯生。夭夭矯矯。眄影長鳴。簡子異之。使駕先輅。左右笑曰之馬也。生乎寥廓之墟。逸乎莽唐之藪。而君得之。卒施羈馽。是雖𡷾崒其相。絢練其步。顧焉知八鑾之節與中黃之度哉。郵無正進曰不然。是天下之良駒也。臣之相馬多矣。未其有若此者也。君其試之。於是絡以金組。雕以翠綠。寶鉸盤陁。流藻繁縟。鳴龢鈴而不驚。齧玉勒而順志。前驅動檜。趫夫縱轡。巾輶軒而蚪聳。應華鼓而龍趥。超常山之脩坂。騁長子之通馗。飈奔電邁。若滅若沒。影不追形。塵不及轍。秋秋蹌蹌。至于東城。簡子怡然而稱曰沛艾乎。斯可與遺風並騖。逸景齊聲。飛兔騈衡。紫燕方駕。乃薦之皁棧之上。置之華屋之下。被以繢繡之衣。飼以太官之粟。攔以金埒。藉以文席。鞭策不加。緧鞍不服。不頓高深。不蒙霜露。居三月。圉人復曰涇陽之馬病。簡子驚曰何哉。對曰臣觀其始來也。雄姿逸發。猛氣憑怒。一食粟一石而猶飢。一飮水一斛而猶渴。顧天閑而自得。抗羣龍而超絶。自數月以來。毛若蕭條。形若消削。火熱內攻。瘰痒外作。隘橫圈以俯仰。掣鞿鑣以拳跼。聞北風以驤首。望飛鴻而踠足。簡子咨嗟良久。召郵無正具以告。且問已病之術。無正聞之。辟席再拜曰。宜其病也。今夫浚其滮池。甃以瑤碧。而使江河之魚處之。則必撥刺而不適矣。扃以綺籠。餙以雕欄。而使崑閬之鶴居之。則必奮迅而不安矣。固亦物之性也。夫君誠念是馬者。何不以時馳于四達。亍于逈塲。牧于嘔夷之陂。放于武遂之陽。凌西極越河朔。洗黃河刷碣石。踰天垠跨地絡。窮汗漫之遊跡。躡華胥之神躅。周流矞皇。騰翥萬里。然後歸之內廐。屬之上駟。弭霜蹄而畜銳。振雲鬣而待御。而廼束其敻絶之志。欝其凌厲之氣。一入君門。載遷節序。怒焉未渫。蹙乎靡試。匪惟戀華山之豐草。想涇水之淸沚。是亦欲效長短之寸力。酬剪拂之洪賜。豈徒費紅粟之秩。枯立於濯龍之中而已耶。殆必以是病也。君欲已之。斯於何有。於是簡子嘿然若有所思。無正逡廵降階而辭焉。</text>
<title>聽笛賦</title>,<text>歲晏山扉。日隱城阿。寒風振響。庭木槎枒。爰有一翁。華髮皤皤。麻鞋無底。卉衣露肘。弊槖垂肩。短筇提手。貿然來思。止門而噫。忽焉吹笛。其聲甚悲。始㖤㗅而不通。終咽絶而如縷。余聞驚怪。起而開戶。其人於是。逡廵罷笛。整冠傴僂。慘然色沮。汪然淚下。余曰嗟嗟。子何人也。豈前富而今貧。抑先榮而後枯。不然其不食黔敖之食。而欲充仲子之操者耶。聽言收泣。且揖且前曰。余火維之人。冠冕奕于累葉。朱輪或耀於高門。束帛薦賁於丘園。洎余身而眇眇。乃遂焉而沉淪。咨世業之可懷。就余師乎南州。師曰孺子可敎兮。授孔氏之春秋。廓潛心而靚處。究筆削之遺旨。聞聖朝之掄材兮。設科目以聚士。俶余裝以西邁。觀國光於京師。般紛紛捏合而點綴者。類童兒之遊戱。夫何用舍之參差兮。叛回穴其相詭。余初不識兮。謂天時之適爾。唉吾生之坎軻。十三擧以不利。繄一愧而一恠。問之于先生長老。嗚呼嘻嘻。余不可道。彼於何愛此之何憎。視交遊之踈密。隨勢力之重輕。余乃知世道之日卑兮。雖萬鍾吾不求。裂儒巾兮焚詩書。退吾學稼乎西疇。吟碩人之舊什。和田父之農謳。固帝力之何有。佇卒歲以無憂。官人又奪我農時兮。使旣病而任重。悍吏日隳突于門庭兮。巧增賦於常貢。持童僕以易粟。割畎畒以貿絲。十年以來。困不能支。四壁立兮妻孥啼。桑柘盡兮無所依。矧今歲之大侵。亘一方兮赤地。南土之民。十室九轉于溝壑兮。余焉得奠環堵。扶老幼而出門。哭墳墓而彷徨。抱春秋而行乞。遵長途以遑遑。衆皆咥笑而不之聞兮。孰云察余之中情。惟音樂之悅人兮。廼奔趍而交驩。吾不如伶人之謀身兮。恒一曲而一錢。束麟經於韋帒。伐脩篁之𤡄猭。被儀郞之遺譜。鳴余懷之不平。於是望門投跡。瀏亮發聲。繁音悽悽。苦調嗚嗚。宮商律呂不復論兮。聊以協夫桑濮之啁啾。四隣繽其來集。齊攬涕而太息。或酒漿以淹留。亦斗升之賙給。簞食瓢羹之尙可得兮。則孰哀此一寒之范叔。堅氷結髭。北風砭骨。氣莫嗅兮何嗢何噦。指不拈兮曷笢曷笏。昨宿邸舍。主人有云。聖主憂勤。玉食靡安。申舊章下恩言。蠲井稅省徭役。命有司移倉粟。我民生死以肉骨兮。流惠澤之罔極。玆余就食於吾州兮。路脩阻以逶迤。天寒手脚之凍皴兮。衣單囊空兮難自致。肆橫笛而通意。忍羞恥而至此。感君惻怛相問之義。攄我零丁慷慨之思。言未卒。余乃爲之下堂以拜之。掃陳榻披董帷。煖酒沃寒。炊黍餉飢。餽以孔方。投之短衣。且謂曰傷夫窮經將以致用。而子學修以命薄。力田所以代祿。而又斂繁以歲惡。悲凉長笛。行路流離。鍾子云邈。知音者希。雖然子之髮未盡白。三冬之史已足。吾不忍宏博之才。竟消聲於草澤。國家養士。厥有四學。子且少留。吾當爲子謀。乃詢其姓名及其鄕里。良久嘿然歔欷不已。旣而大笑。俯仰數三。袖手聳肩。矯首長吟。歌曰。用之曺溪之石。捨之南山之雉。歸兮歸兮江有鯉。歌訖降階而趍。不可復止。使人追之。至于墨寺。發篋讀書。終夜不寐。明日將曙。不知所去。嗚呼可惜哉。其瓌瑋不羈之士也。耦耕之徒。荷篠之類。藏名秘蹤。以潔其志。託物興感。以歌其事。高深微眇。未詳厥志。緬山林之幽繚。白駒皎皎於空谷。譚經籍以怡神。採芝朮以充腹。懷瑾握瑜而不見知於當世者。豈獨斯人而已哉。苟求之誠。何苦避匿爲。世無秦鏡。海有遺珠。若余者空踈蔑裂。而忝竊不世之私。獨不媿歟。願採白石之歌。附陳流民之圖。</text>
<title>擬招哀睦尙書</title>,<text>惟寧塞之絶垠兮。荒緜緜而仄僻。遠王都不知其幾千里兮。匪窮纍其疇宅。嗟苦夫子兮。越離尤而踡跼。蕪絶異域兮。靈迋迋其焉極。彷徨富林兮。歲月聿其三易。茫洋四方兮。靈其近而其逷。逝將永寧之于臨湍兮。吾恐靈之恍惚而不復也。余乃假巫陽而招之兮。又恐辭之羨溢而不可抑也。余固不敢引物而連類兮。俾世之人不能得以掎摭焉。乃招曰。靈兮無東。大海奫淪漭戫戫而。終始萬里不可鞠而。魚鰲蛟龍騰䠙踔而。顚柁摧檣砉頹踣而。邪界溟州增嶺積而。茶仙綰魚昔所歷而。厥迹芒芒靈安薄而。靈兮無南。泗水之鄕窵以逴而。瘴曀滛滛盈南陸而。毒熱爞爞流金石而。溫屯者水藏癘虐而。凝川遙遙濟彼洛而。君馬維五奔電擊而。此異桐鄕靈安托而。靈兮無北。穹山造天日車仄而。離延往復節莫莫而。崇林被之虎豹擲而。無冬無春氷雪白而。是爲寒門冥凌赫而。石翁持節於焉適而。流徽悠悠允塵邈而。窮裔無從靈安泊而。靈兮無西。西走十日極于朔而。山川阻隮欝摎錯而。風霜凄凄莽搖落而。魑魅嘷嘯羣竄伏而。薄暮陰陰集爰鵩而。留夷揭車萷萎約而。霧露中人多害賊而。餠餌嗌硩且毒而。白日迢迢莫之燭而。北辰何所文昌拆而。春草萋萋稊歸哭而。四顧羈離靈安卽而。東西南北無所蹠而。靈兮歸來反故國而。漢水滔滔三山矗而。佳氣布濩班其郁而。雙闕連雲爛五色而。瑤墀玉砌兩螭攫而。君裾所曳足所躩而。其明戀主幽何釋而。靈兮歸來覲篾席而。華盖嶕嶢溢汗竹而。西掖耽耽鏘鳴玉而。有嚴喉司承華覺而。惟院有薇㙜有栢而。東曺南宮曁太學而。大司馬府門列戟而。如熊如貔霧雨霍而。泥鴻斯翰存斯迹而。靈兮歸來眷言昔而。孔訏坡村負南郭而。室屋其踐君宗族而。世卜于居森喬木而。翠軒其中君所息而。左圖右書密靚閴而。欝攸騰焮巋然獨而。人情懷土終古篤而。狐亦首丘遼反鶴而。靈兮歸來洵美樂而。金陵之山龍虎躍而。利于後人襲貞卜而。靈兮歸來宜營魄而。湍流趣海若臣僕而。衮衮通波于漢屬而。靈兮歸來乘潮汐而。欝彼梧楸靡西格而。咸陽近止可以矚而。靈兮歸來無遐役而。繹曰。賈沒長沙屈沉汩。自古皆然夫焉惕。弦發矢逬固勢激。風振葉搖至隕蘀。大車且載說其輹。章亥奔走中道局。芳流典午掩前躅。虎旅鐫骨永思服。豈殹人悅擧誅縮。驛書告凶羣口唶。宿衛投劍三軍愕。河淚乑柩代匍匐。我懷伊人心焉衋。片言之珍賤拱璧。光顧蓬蓽不陋射。趍揖郞署肝膽瀝。寬我鞅掌戒勿責。敦掖渥勸逾灌沃。德美沉酣往無斁。奏別南郊以永夕。東流不留人代速。城西坡陀草亦宿。紫氣欝欝貫寥廓。靈車改路左漢曲。菉蘋羅生漸臯澤。蕭條飛㫌行道惻。名聲震耀身則阨。皇天在上鬼神側。忠信可質委榮辱。靈兮歸來嬗禍福。</text>
<title>破水滴賦</title>,<text>南衢中央。東壁夾右。仲蔚之蓬。元亮之柳。深簷呀而俯仰。積雨淋淋其未已。追聖門之贈言。抉顚旭之餘秘。少焉疾雷擊座。騰雹殷地。芒乎若夢。矘乎如醉。雲奔霧霍。倐陰㫚陽。詩書狼藉。翰墨遁亡。神迷目眩。若有所覿。翩兮珊珊。歷堦匍匐。玉貌慘瘁。珠淚橫集。滿目泥塗。收魂震薄。煩寃抑塞。披腹而陳曰。余河濱之遺民也。形賦大包。質凝渾璞。造化假四大之合。混沌遭二日之鑿。鑽之彌堅。白而不緇。虛心應物。勿拒勿追。希靜壽於智者。學吐納於仙家。盖甞獲升堂而入室。先生尙知僕耶。其始也。發軔廣陵。附尾花山。呼吸習坎之精。周旋四友之間。居門下者無長幼卑尊。莫不提挈而相隨。憧憧往來。左之右之。瀝肝膽而靡惜。弄股掌而不辭。先生之庭。無三尺之可役。病墨池之常罄。雖九里之非河。實一人之生井。小資簡牘。夭潤文藻。凡吾二三子。約雜言而中律。具衆體而窺奧者。余亦與有助焉。炎凉不顧。燥濕不避。斥軒檐而忘慍。登壇坫而無喜。藉花月而不暇。冒雨雪而獨賢。䠓我無傷。唾我自乾。道虛無之爲用。心物我之俱捐。覬情志之流通。庶金石之罔隳。感拂拭之深恩。指窮達而爲期。彼玉堂與金馬。謂一日之可居。奈何怒劍逐蠅。烈焰殃魚。桑釁吳楚。酒圍邯鄲。白玉碎於鵲飛。良弓藏於鳥殫。上宮之屨不得。伯仁之死誰致。赤子冥而入井。師律否而輿尸。顧一死而糜身。酬百年之知己。豈薄軀之憚殃。恐先生之有以來人之議也。余於是俯而慙仰而喟曰。嗚呼噫嘻。我之過矣。惠而不卒。功未見德。傷棄驥於半道。哭遺簪於中澤。無南僚之弄丸。蔑東郭之消意。微而之言。吾已反袂而涕泗。向使而取友焉端。卜里而智。避言色其若凂。去危亂而不入。如葵衛足。如鳥擇木。則其泥中之辱。胡得以及焉。且而處人相與之際。罹患害於漏洩。相滄浪之有歌。諒自取夫淸濁。旣迷轍於先幾。迺引繩於後棄。而烏獨非罪云爾。雖然過孰能無。改斯爲貴。徵無忘於藏罟。日申儆於佩韋。騷有羹虀之戒。易著損益之義。俾自今協修而不又之則而之賜也亦多矣。請以諗夫二三子。</text>
<title>留別子羽邦瑞，永伯子和。</title>,<text>余取樂於君子。得英才於高門。紛旣有此畯資。又重之以淵源。䟽余畹於右闠。美蘭茝之託根。膏雨靄以萃之。羌日遂以時繁。朝騰駕於咸池。云晝秣於昆侖。鬐爲毛之不日。倒洪波之汹渾。始垂髫而相得。迨有室而彌敦。從席上而蓄珍。卽門內而等恩。薄韓子之沾沾。角汗藉而追奔。多歐九之遜軾。有長者之一言。何枯竹之迫人。屬湖海之右藩。輟翰墨而芒洋。廵壇坫而攀援。屯雲欝而蒸霄。甚雨滛以飜盆。媵余行於江城。駭銀屋之襄原。蹇將去而復還。聊以緩夫銷魂。非鹿豕之長羣。無戚戚於離罇。雖山川之境邈。固詩書之道存。願努力於本地。竟素業於明昏。日黭黭而下郛。楊肺肺而垂樊。鏤中心而藏之。亘年歲而不可諼。</text>
<title>次歸去來辭</title>,<text>歸去來兮。田園有無吾自歸。夫旣坦懷於得失。復何喜而何悲。浮雲遊而始返。逝川度而莫追。覽河山其猶是。哀人代之獨非。遵來路余遅遅。淚淋浪而沾衣。從父老而僦屋。指東屯之翠微。岡巒周匝。龍虎騰奔。白月在甍。烏棲對門。井落蕭條。十有一存。廚夷筧坼。狼藉甖樽。披轇葛而徙倚。跂盤陁而破顔。雙碓軋以俯仰。無一息之或安。遡幽篁之淸風。欣洞府之不關。循飛湍而上下。窅巖居而川觀。雖吾土其吾寓。孰爲旅而爲還。苟其中之自得。鵬擊齊於鯢桓。歸去來兮。又胡可以遠遊。始黽勉而一行。豈溫飽之是求。依庭闈而問舍。分簞瓢而不憂。陋哉仲長之樂志。須美宅與良疇。彼按其劍。我虛吾舟。聽造化於虫臂。恥詭遇於獸丘。登千仞之靑壁。俯萬里之滄流。攬余佩之繁餙。芳菲菲其未休。已矣乎。一行一止自有時。前聖尙云其遑遑。無可奈何兮亦安之。野叟要同社。林僧有好期。離人境之垢氛。課學圃之耕耔。感半夜之前席。悲一夢之舊詩。屛龜策而長嘯。自斷升沈不復疑。</text>
<title>太平樓次登樓賦</title>,<text>瀕浡溟而東徂兮。提漢符而分憂。駕尻輪而上下兮。求古人以作仇。州城廻而面陽兮。挾萬里之滄洲。遡峴首之登眺兮。追習池之風流。雲霞連延。玄圃丹丘。竹環巖臼。龍耕沙疇。斯衆眞之所來往兮。飊馭忽以不留。賓樓峩而特起兮。緬成毁之古今。顧賢達之湮滅兮。絫余欷之曷任。臨風雨而上征兮。壯表裏之帶襟。雪山立於天半兮。分五㙜之北岑。漢水縈以南經兮。負鹿門之幽深。東端豁而海色兮。思褰裳其難禁。奏鼓角之隆隆兮。轟地中之雷音。招安詳而遙集兮。鸞鳳翔而交吟。當朱炎之歊赩兮。畏景鑠於庭心。扳欞檻而屛箑兮。神飄飄其何極。唉暮齡之棲棲兮。撫盛年之陳力。羌內省而忸怩兮。余不免乎謀食。憫誅求之苛慘兮。搜租賦之藏匿。冀裨補於塵露兮。詎幾微於辭色。置蓬萊於脚下兮。疑兩腋之揷翼。超氛濁以自䟽兮。笑扶搖之中息。惟中夜之屢興兮。念先朝而潛惻。望梧野而抆血兮。託蕪詞而訴臆。情絪縕而徙倚兮。不知日車之側。</text>
<title>春可樂辭</title>,<text>春可樂兮。樂西湖之芳洲。漲桃花之晴浪。移木蘭之輕舟。燕差池而落水。山䓗蒨而浮嵐。澤蘭被徑。堤柳隱帆。春可樂兮。樂恒陽之幽棲。驅健犢而下。震土膏於西疇。戴勝翬以降桑。布穀鼓以鳴晨。蔭芳樹而成幄。靡豐草而爲茵。筥龍門之新蕨。網月灘之錦鱗。負日暄而自樂。將以獻夫美人。</text>
<title>出上東門馬上吟呈仲氏</title>,<text>白菊離披黃葉飄。秋雲拖雨滿城臯。長風吹送雙飛鴈。東入蓬萊羽翼高。</text>
<title>過辭禿音先壠有感吟呈</title>,<text>古樹荒山晩。空江小雨秋。東來無限感。下馬拜松楸。</text>
<title>踰平丘峴</title>,<text>層巖峭壁驛亭南。江漢秋濤白練涵。賈舶避風依斷岸。仙衫拂曙入晴嵐。淸風片石踈松冷。都尉荒㙜萬葉酣。回首河梁橋上月。棣華相望思難堪。</text>
<title>午到龍津。吟呈仲氏。</title>,<text>宿雨沈山霧氣濃。空江風落浪頭舂。料知嶺海寒應重。雪下㙜山第幾峯。</text>
<title>朝。仲氏得一絶索和。敬次。</title>,<text>江漢東廻急峽重。使君携酒此從容。龍門一夜高風起。白雪朝來㝡上峯。</text>
<title>題菩薩蠻一章</title>,<text>重巒矗矗秋霄黑。雲端石逕千尋仄。樹杪落風湍。葉聲相應寒。出林聞畫角。列炬飛來急。驅馬到郵亭。山川如夢醒。</text>
<title>丁未。入丹丘舘。吟呈仲氏。</title>,<text>迢遞丹丘舘。崢嶸羽化堂。鼎留千歲藥。甁瀉九霞漿。冷葉聲敲檻。秋山影颭牀。洪厓元不俗。今日到仙鄕。</text>
<title>逾松峙</title>,<text>日出巖前紅葉雨。鶴城秋色暮蕭蕭。烟霞水石三山近。朝市風塵萬里遙。</text>
<title>逾松峙 其二</title>,<text>峽路登登皆白石。人家點點傍淸溪。斜陽驢背入雲去。紅樹秋山踈雨低。</text>
<title>溟州篇古風一章</title>,<text>山回流水長。秋樹粲霞綺。沛然乘雲去。東訪四仙子。層巖顚倒出。急峽參差起。牡丹寒雨餘。別坡微雪裏。翩翩翰林郞。軒盖照山水。厓仙洗心者。功名非所喜。隨風出寥廓。萬里謝塵滓。去去三山下。千年鍊石髓。</text>
<title>午次魯城村。登環翠樓。</title>,<text>陰陰古栢千年在。决决鳴泉幾曲流。風塵大笑出門去。飛入溟州環翠樓。</text>
<title>玄都峽古詩</title>,<text>玄都峽前衝虎過。東來衮衮湖水多。橋邊列炬光照耀。驛舍迢遙隔林杪。行人馬上不勝寒。雪下瀛洲石山皓。</text>
<title>神異窟 五言排律</title>,<text>恠恠復奇奇。自然天作之。中虗深似谷。外缺大於錡。雨雪何曾到。蟲蛇不敢窺。方春無草蔓。正午隔陽曦。空洞通輿入。陰沈列炬宜。幽泉空外出。畫角地中吹。颯颯泠風瀉。淙淙暗溜垂。鑿成有鬼神。雕琢豈工倕。數畒田誰闢。千年事可疑。得非棲道士。無乃着阿彌。旣與囂塵遠。胡令俗客知。逡廵不自得。擊節且吟詩。</text>
<title>金剛淵</title>,<text>琴筑琤琤日夜聲。曉來霜浴十分淸。昇平一曲秋山響。鶴背天風滿袖生。</text>
<title>江陵府伯聞余將遊五㙜。命送吹笛者。奉謝。</title>,<text>秋林葉盡冷蕭蕭。白雪寒山興寂寥。瀛海使君能起我。一聲淸笛月輪高。</text>
<title>夕。李上舍百源自京將覲江陵府。聞仲氏與余在月精。歷路來訪。</title>,<text>夜色凉如水。詩聲擲似金。一樽蕭寺會。千里故鄕心。笛奏龍驚夢。松高鶴借陰。連床仍不寐。明月在西林。</text>
<title>過菩提崖</title>,<text>禪心菩提樹。羽駕象王山。秋林數聲笛。落葉下澄灣。</text>
<title>鶴巢淵</title>,<text>秋山古木合。日出霜未晞。石泉千丈落。飛雪灑人衣。</text>
<title>乙卯。余尙留月精。踈雨未霽。因歸僧奉書仲氏。</title>,<text>寒山九月雨。我在月精堂。夢去故鄕遠。客來秋夜長。踈鍾過石塔。逬水落金剛。獨取蓮華看。虛窓一炷香。</text>
<title>乙卯。余尙留月精。踈雨未霽。因歸僧奉書仲氏。 其二</title>,<text>聞道蓬萊舘。天寒白雪來。千年仙跡遠。一夜客愁催。玉牒看應懶。金樽誰與開。相思不可見。䟽雨獨登㙜。</text>
<title>淸上人聞余將向江陵。以牋求別語。乃題古詩一章。</title>,<text>我從長安來。東上金剛㙜。㙜邊有寺名月精。長廊廣殿何崔嵬。中見黃金寶塔高百尺。云是羅王在時作。羅王太子名淨神。其弟孝明亦異人。太和元年來入山。中㙜之南北㙜間。結廬初占碧蓮花。煎茶曉汲于筒水。至今猶有金像在。天龍扶擁獅子跪。又言五聖所遊處。瑤草瓊樹寒不死。淸上人如其名。孤鶴出林江月明。平明携我肩輿出。地爐山頭送遠目。攢巖峭壁重復重。鳳翥龍騰如往復。隱隱珠樓上元寺。層層石棧金夢菴。洞簫一曲仙壇月。歸來夢在甘露潭。明鏡堂中八日留。翛翛風雨寒山秋。上人知我思鄕苦。勸我蒲萄慰我愁。聞我明朝瀛海去。步下南㙜長夜語。自恨塵緣猶未脫。忍與名山千里別。麒麟白雪長嶺雲。向者仙遊今怳惚。上人上人重相見。我愛象王深且遠。劍立巖巒環四面。已擬結茅巢雲松。請君候我歡喜峯。</text>
<title>曉飯發向江陵</title>,<text>策馬前後顧。行人心膽寒。深林隱朝日。虎跡大如盤。</text>
<title>橫溪驛</title>,<text>繫馬橫溪樹。朝烟生竹扉。西風一行鴈。瀛海遂分飛。</text>
<title>賦登高丘而望遠海一篇。次李太白韻。</title>,<text>碧漫漫天入海。重溟氣陰陰。欝陵何處在。落日蕩餘輝。銀闕成五彩。洪厓道人今始來。瀛洲仙侶應相待。衆峯忽滿眼。奇巖皆可憑。君不見玉堂金馬天上高。諸公衮衮聯步登。道人似鴻鵠。高翔乃其能。永郞南石俱已遠。鏡湖蘭舟誰與乘。</text>
<title>夕還到舅氏宅。以鏡湖辭一章。書寄百源。</title>,<text>紅粧巖鏡浦㙜。地坼滄溟出。天空明月來。西風獨倚木蘭去。玉簫一曲秋雲開。</text>
<title>夜往見百源於梅竹堂</title>,<text>風聲萬里雜驚濤。南客鄕心不自聊。瀛舘主人眠正熟。旅窓無酒度寒宵。</text>
<title>偕仲氏入梅竹堂。命妓秉燭。出彩牋呼韻同賦。</title>,<text>仙鶴參差下五㙜。羽衣寒帶白雲來。錦筵紅燭瀛洲夜。更就梅堂勸一盃。</text>
<title>喚仙亭</title>,<text>蓬萊仙侶下方壺。笑拍洪厓看碧湖。羽駕東來瀛海闊。萬松如語甑山孤。</text>
<title>自寒松亭至白沙亭</title>,<text>紫鸞馭天風。飛出蘂珠宮。東浮滄海水。萬里入寒松。</text>
<title>自寒松亭至白沙亭 其二</title>,<text>平沙浩無際。海山盤靑靄。跳波十丈起。白雪高破碎。</text>
<title>自寒松亭至白沙亭 其三</title>,<text>入海煑仙藥。藥成人不歸。千年石臼泠。靈雨潤苔衣。</text>
<title>寒松亭呼韻同賦</title>,<text>空濛烟霧海中山。一篴蘭舟盡日閑。沙禽相見渾相識。前度厓仙今又還。</text>
<title>自鏡浦㙜回泊鏡湖堂</title>,<text>採藥歸來晩。泠風馭鶴飛。蘭舟艤鏡浦。香霧下霏微。</text>
<title>自鏡浦㙜回泊鏡湖堂 其二</title>,<text>碧海東南闊。蘭橈載月歸。中酒倚船坐。天風吹羽衣。</text>
<title>歸路作</title>,<text>醉下鏡湖艇。倒載驢背歸。江路微月出。夜寒生客衣。</text>
<title>登大嶺回望瀛舘。勝遊已如夢矣。惘惘有恨別之心。以一小絶寄重，會兩從氏。</title>,<text>西登大關嶺。下見瀛洲路。山回海無際。何處東門樹。</text>
<title>自恒陽郡。舍陸就水。船中得十韻聯句。</title>,<text>暮宿恒陽郡。朝登月峽舟。乘槎仍上漢。挂席且中流。浪蹙風頭湧。雲含雪意稠。今來一尊興。昨夢五㙜秋。談笑危灘過。趺跏短障周。㥘寒深拱手。支醉側扶頭。客味六旬飽。遊程千里脩。卷帷瞻白岳。倚棹問丹丘。候卒迎津渡。孤烟出驛樓。移船繫釣石。暝色入長洲。</text>
<title>御題 勒兵單于㙜 十韵。○前直長賜暇湖堂。庚午正月十七日。初度應製。是日賜金蓮燭。</title>,<text>帝刷平城恥。提封萬里開。銘山燕䘲息。渡海越琛來。雜種磨牙久。雄心按劍恢。連營開鳥翼。秉節下龍堆。列缺三軍勢。單于百尺㙜。亭隍窮睥睨。鹵簿倚崔嵬。列戟排霜雪。高㫌㨖斗魁。威凌蒲海靜。氣壓塞垣摧。虜騎嬰城蹙。天書植楯裁。瑯琊誰騁望。千古事堪咍。</text>
<title>氷合滹沱河 十韵○庚午正月十七日</title>,<text>薊門追騎及滹沱。天步蒼黃欲渡河。嚴駕不時衝曉雪。漲澌無數汹寒波。試看躡背驚塵急。無奈關心積水何。天意效靈元有在。河神解事豈能魔。茫洋一帶飜成凍。頃刻層氷卽可過。舟楫不須勞出沒。琉璃正自結嵯峨。將軍還白眞非詭。候吏先言反是訛。終使神龍雲翼奮。徒然猛虎鉅牙磨。山河肯許妖氛汚。天地重瞻喜氣多。點檢殺靑評異事。中興非獨藉人和。</text>
<title>御題 南薰弄五絃 二十韵。○庚午十月二十四日。應製賓廳。賜帽掩。</title>,<text>垂衣至治取諸乾。密運靈機化八埏。金石感人齊揖讓。簫韶儀鳳迭蹁躚。恩推薄海昭羣品。和溢南薰撫五絃。盛德夙彰陶器日。重華仍著賜衣年。兩階干戚三苗格。一理璣衡七政懸。夏谷調音諧十二。黃鍾應禮叶三千。璧圭徧處神人泰。律度同來制作傳。至道無爲光濬哲。玄功不宰運陶甄。寰區盡入春㙜地。民物咸歸壽域天。靉靉卿雲簾陛上。遅遅化日殿門前。寶徽親向薰風奏。和氣還隨雅韵宣。絃倣陰陽從次第。體模天地自方圓。優游嘽緩聲相保。廣厚高明禮不偏。寫藹正知財可阜。禁邪行遣慍皆蠲。曲中日月增光耀。攏裏星辰順軌躔。景貺潛周覃率土。黎元相和唱耕田。希音豈在咸池後。妙製應居廣樂先。千載淳風思邃古。三王遺德在朝鮮。已調玉燭恢開濟。更佇虹㫌拔俊賢。何幸小臣逢聖代。願聞薰殿舊詩篇。</text>
<title>御題 萬壑千峯獨閉門 庚午十二月初十日。湖堂應製居首。賞賜馬粧。</title>,<text>萬壑一茅屋。春深花擁門。無人來見叩。盡日不聞喧。靜契流鶯語。幽情細草繁。安危衆賢在。高卧夢羲軒。</text>
<title>玉簫淸轉鶴徘徊 庚午十二月初十日</title>,<text>何處吹簫子。蹁躚駕鶴來。淸音轉縹緲。玉羽忽徘徊。朗月中天靜。輕雲萬里開。曲終孤影遠。花落掩仙㙜。</text>
<title>靑山明月夢中看 庚午十二月初十日</title>,<text>憶與故人別。吳江秋欲闌。靑山兩岸逈。明月一天寒。黯黯當時事。依依昨夢看。相逢勿復問。有酒盡君歡。</text>
<title>夕陽長送釣船歸 庚午十二月初十日</title>,<text>釣艇相來往。晴江綠染衣。打開春浪闊。斜曳夕陽歸。落帆飜鴉閃。鳴橈宿𪆽飛。風波宜早愼。莫道永忘機。</text>
<title>菜傳纖手送靑絲 庚午十二月初十日</title>,<text>茵蔯生脆綠縈匙。正是紅梅欲放時。傳從少婦纖纖手。擎出行盤細細絲。雪後嫰芽初可掇。春來佳味正堪宜。兩京勝事今如夢。愁對寒江有所思。</text>
<title>雷聲忽送千峯雨 庚午十二月初十日</title>,<text>輕陰漠漠日光濃。簾外羣山積翠重。何處雷聲蟠絶壁。遙空雨脚罨層峯。薰香滿地繁花濕。寵色騰郊細草茸。燕怨鶯愁渾不管。時行陽氣爲春農。</text>
<title>醉把茱萸仔細看 庚午十二月初十日</title>,<text>黃花佳節玉山隅。白首高歌對酒壺。滿酌不容辭竹葉。半酣聊復看茱萸。明年點檢知誰健。今日風流且莫孤。落帽飜衣宜盡醉。世間行樂捴須臾。</text>
<title>山意衝寒欲放梅 庚午十二月初十日</title>,<text>春心先托楚山梅。玉蘂瓊枝正欲開。暖氣徑從根底發。冷魂衝着雪中廻。寧敎北陸層陰逼。已被東風一夜催。時物漸新鄕國遠。白頭愁絶强含杯。</text>
<title>御題 出餞龍江 二十韵。○辛未𪚥月初四日應製。賜虎皮。說書時。</title>,<text>銅柱茫茫殺氣橫。元戎萬甲出神京。彈丸正作囊中物。鹵簿催嚴閫外行。帝念交南勞將士。天臨江上慰徂征。夙膺寶命登璿極。重整寰區穆玉衡。海徼東隅來楛矢。塞天西北滅攙搶。已看版籍山河奠。政屬乾坤日月明。五服普沾周敎訖。九眞俄報楚氛驚。江山不返乘槎使。淮海猶掀跋浪鯨。翡翠明珠稽職貢。螗蜋弱臂抗天兵。君王按劍思推轂。壯士衝冠遂請纓。豈是皇威容小醜。長驅驍騎振先聲。遠追唐帝臨通化。却覩文皇幸柳營。日射郊壇明虎鉞。仗移江渚耀龍㫌。紅雲寶座連牙帳。白羽將軍醉兕觥。此去蜂屯談笑定。終敎虎穴指揮平。令嚴授律三門肅。恩重專征一死輕。坡壘關南兵氣匝。東津渡口瘴雲淸。千秋盛事臨江餞。一擧豊功指日成。翁仲墟空通舊路。伏波征遠復新城。小臣亦有伊吾志。欲向燕山試刻名。</text>
<title>御題 賦詩栢梁㙜 十韵○辛未十一月十三日湖堂應製。賜虎皮。說書時。</title>,<text>薄海提封五服恢。維持漢鼎泰山嵬。銀繩岱畎封泥檢。版籍甌吳解結魋。已貯翹英金馬闢。暫移仙仗栢梁開。虞庭賡載洋洋處。周士思皇濟濟來。詔下千官皆拭目。詩成七字始登㙜。星辰北極摛宸藻。駟馬東來聘逸才。御史解吟刀筆吏。將軍還賦羽林材。一時盛事爭先覩。三代遺風挽欲回。但恨羣公無戒勑。惟將職事漫勞裁。小臣授簡焉能賦。願竭丹忱日贊哉。</text>
<title>御題 雪冒㙜逵似連璐 辛未十一月十三日</title>,<text>天寒凍雀暝投簷。屛翳驅雲勢轉嚴。一色樓㙜連上下。連逵瓊璐沒稜廉。有時重疊匀如剪。隨處縱橫巧自粘。謝女當時才思淺。徒將柳絮較鋪鹽。</text>
<title>御題 雪冒㙜逵似連璐 辛未十一月十三日 其二</title>,<text>蒼茫色界幻三千。萬斛瑤塵糝九天。大道平鋪初散漫。高㙜亂集忽聯翩。鴻門玉斗紛誰碎。玄圃瓊林莽自連。可但尋梅供謾賞。喜看盈尺占豊年。</text>
<title>御題 春和議振窮 二十韵。○壬申三月初五日。湖堂應製。賜虎皮。說書時。</title>,<text>命社禋郊捴爲民。君王丙夜坐中宸。乾坤正屬生成遍。動植方忻發育均。可使玄功偏及物。仍推惠澤許周貧。千年啓聖橫庚叶。三讓膺圖景命新。陶鑄馨香登邃古。挽回風俗返眞淳。璣齊七政勤資相。眉察羣生勵訪詢。已奉天時追聖軌。卽看陽律届芳辰。和風坱軋噓春物。淑氣氤氳藹禁闉。四海含生皆自得。一元爲德本吾仁。念玆煕皥春㙜地。哀彼呴濡涸轍鱗。寰宇政多黎首困。天門幾許彩眉嚬。向來周政先惸獨。那惜齊棠發腐陳。曠蕩恩波覃白屋。丁寧德意溢丹綸。陽和應節宜敷惠。王化參天可及人。忍遣一夫憂失所。終敎八域樂同春。田閭幾處將塡壑。玉食何心獨御珍。飽德懽聲齊獻祝。兼春睿澤遂無垠。康衢鼓腹忻重覩。戴禮賙窮見克遵。皇矣大包均覆燾。嵬乎玄理叶人神。卽今聖德隆三代。漢治區區不足倫。</text>
<title>御題 萃試映花堂 二十韵。○壬申八月。湖堂應製。賜虎皮。翰林時。</title>,<text>穆然垂拱舜衣裳。煕運厖鴻寶曆昌。雨露無私均萬物。溟波不動靜三方。顯揚大烈戎兵詰。賁餙人文黼黻光。洛水先謨陳韎韐。漢庭遺制策賢良。郊壇已鞠張皇旅。禁苑仍開萃試塲。舊拓仙臯隣璧沼。新成華閣瞰春塘。經營豈爲便觀眺。臨閱由來軫弛張。五夜報籌金闕闢。千官扈蹕玉鑾鏘。畫欄瑞旭籠天仗。太液秋荷襲御香。決拾千羣分作隊。襴衫一面儼成行。紛紜蓄銳爭先覩。夭矯呈才較孰長。乍擧虎旗高整整。遙看蟻陣肅堂堂。星飜馬背毬塲遠。月滿弓腰矢道忙。桂殿攀香修月斧。文江破浪競風檣。搜來俊傑歸羅網。揀取翹材擬棟樑。可是安危踈武備。從敎彬蔚盛文章。冕旒浮動聞天笑。仙樂啁嘈侑法觴。惠氣八區騰藹藹。頌聲三代軼洋洋。淵氷詎可忘兢業。佚豫要須戒怠荒。耿耿微忱憂治世。愧無詞翰敢揄揚。</text>
<title>御題 出郊回天心 十韵○癸酉。賜帽掩。</title>,<text>西土方多難。東山阻德音。鴟鳴毁王室。狼跋動天心。日月迷氛晦。風雷示警深。蒼茫偃嘉穗。顚倒拔喬林。睿念終回悟。高穹實棐忱。要令迎衮繡。遂遣發縢金。寶輅遵郊出。和風作雨淋。祥回轉灾沴。歲熟慰黎黔。聖德天宜格。親迎禮固欽。君看感應速。上帝自監臨。</text>
<title>次杜工部茅屋檢校收稻 癸酉</title>,<text>莽蒼秋郊闊。黃雲一望間。田家新滌圃。峽畒半依山。擔重頳奴膊。攟多解婦顔。生涯元爛醉。酒債肯須慳。</text>
<title>長安夜</title>,<text>長安寒月照城闕。大道隆隆更鼓發。狐裘少年眼如電。手握寶刀光似雪。路傍高門盡扃鐍。周垣繚繞不可越。騰身飛入人不覺。瞥若雲端落健鶻。堂中金帛隨手攫。翳幔竄階出復沒。夜半金吾不經過。走向通衢誰禁呵。狸偸鼠竊紛未已。戶牖缺裂墻壁毁。君不見魚峙之下瓦峴口。日暮行人不敢度。搶攘筐篚恣睢盱。脫去衣裳不知數。又不聞湖南之衝嶺南脊。飢民往往齊嘯聚。鳴弓奮挺依林樾。白日流血注峽路。國家御戎有長策。內建兩局外討捕。况今太平日無事。禮樂洋洋數千里。奈何一年秋不登。姦宄之徒已如此。嗚呼潢池弄兵皆赤子。素心豈無仁與義。或因賦役抱怨咨。也有飢寒沒廉恥。止盜縱是荒政先。罔民亦非仁者事。緩之綿綿且成蔓。急之紛紛不可治。不見渤海虞太守。安得冀州張刺史。憂時展轉不成寐。一盞金粟墮書几。</text>
<title>湖堂與李學士啓商 玄祚 呼韻同賦 庚午</title>,<text>高樓南面納靑山。垂柳前頭出碧灣。無限江湖眞自樂。不容名利更相關。亭㙜隱見輕烟際。松石依俙細雨間。曾是蹇驢門外客。三年今復此中還。</text>
<title>舟中醉次權道一 重經 韻。贈別諸學士。</title>,<text>擎出黃封步下㙜。蘭舟邀得白鷗來。羣仙盡上雲霄去。獨放中流醉未迴。</text>
<title>端午日內賜節箑。感恩有述。</title>,<text>流汗山庭晝倚松。一雙仙箑墮懷中。開函香帶金爐焰。入袖凉分玉殿風。簸去若爲驅旱魃。揮來無術召雷公。空踈未贊桑林禱。終愧君恩分外隆。</text>
<title>寄贈族弟崔才子慶堂。勉其業。</title>,<text>南陽才子解能詩。傑句三年兩見之。張大䂓模須勉讀。脫祛塵腐在精思。鵬圖莫遣中途縮。驥步行當萬里期。且卷波瀾先擧業。堂前鶴髮已垂垂。</text>
<title>自江行至靑坡。自嘲戱成。</title>,<text>悠悠淡淡又蕭然。閑夢初回下釣船。羸馬牽來惟有耳。破鞍提出更無韉。冠塵不掃經年積。衣縫從留舊日穿。緩緩垂鞭何處去。靑坡楊柳滿橋烟。</text>
<title>李生宅戱賦鸚鵡以調主人。和其韻。</title>,<text>千金買取許知心。一去悠悠不可尋。烏鳥南來看欲盡。碧雲愁思暮江深。</text>
<title>李生宅戱賦鸚鵡以調主人。和其韻。 其二</title>,<text>一瓣眞檀便作媒。偶然飛去尙遅廻。從今或有重來日。深閉金籠莫浪開。</text>
<title>李生宅戱賦鸚鵡以調主人。和其韻。 其三</title>,<text>聡明言語使人迷。變幻東西不定棲。倚他冉冉雙飛翼。笑我憧憧一點犀。</text>
<title>李生宅戱賦鸚鵡以調主人。和其韻。 其四</title>,<text>與君終始寄深盟。鸚鵡靈禽亦有情。心知早晩歸期在。暫對空籠尙不平。</text>
<title>奉寄海西伯李令公 湜</title>,<text>金門出入掌絲綸。控海雄藩斧鉞新。旱歲一方偏惠雨。病餘羣物始陽春。觴揮水閣芙蓉泛。吏退階庭鳥雀馴。可獨西氓霑德化。徵書朝暮下中宸。</text>
<title>奉寄海西伯李令公 湜 其二</title>,<text>長年養拙卧江壖。憶上河橋送別筵。聞道歸舟來日發。憑將遠札及時傳。龍湖秋水生明月。鷺岸凉沙寫暮煙。玉帳夜閑官酒罷。可能回夢舊漁船。</text>
<title>江樓客夜述懷</title>,<text>門對平江正落潮。漢臯秋葉暝蕭蕭。馬含殘豆何時飽。魚避寒廚不可招。蟋蟀吟生庭草暮。舟船去盡渚烟消。茅茨未就山南結。闇闇思量久寂寥。</text>
<title>仲氏有前江泛舟之約。以雨不果。來走筆仰呈。</title>,<text>江天凉雨晩霏微。秋水東來欲滿磯。正好沙汀馳駿馬。如何書札落荊扉。報晴語鵲空聞喜。載酒漁船獨送歸。縱使明朝猶未霽。不妨沾濕綠簑衣。</text>
<title>明日仲氏與張友子精來臨。</title>,<text>澄波新浴一江秋。過雨凉陰乍隱洲。馹騎飛來臨曲浦。仙舟搖蕩下中流。回巖響落梅花弄。隔座香傳竹葉浮。已向湖邊還往熟。蘭橈幽軋不驚鷗。</text>
<title>子精明將南歸。呼韻索別語。醉吟以贈。名鏶旅軒從孫</title>,<text>渡口回船故故遅。前村沽酒又中之。離心蕩漾難聞篴。醉興淋漓易賦詩。浴鷺盤渦晴拂水。棲鴉垂柳暮爭枝。明朝匹馬南歸路。倘記舟中枕藉時。</text>
<title>都門客夜。奉送仲氏嶺南亞使兼掌試敬差官。</title>,<text>風落三山萬木驚。深秋馹騎嶠南征。向來藝苑編摩手。猶得行㙜揀選名。檢察畦塍分水旱。網羅縫掖拾豪英。未論內外皆臣職。只把丹心報聖明。</text>
<title>江樓月夜。次唐人韻。</title>,<text>萬象淨如水。月上天入浦。風砧響落木。疑有前江雨。</text>
<title>江樓月夜。次唐人韻。 其二</title>,<text>倚杖步秋月。前動萬頃浦。中天滅浮雲。夜來河漢雨。</text>
<title>長歌。謝湖南伯李令公 玄紀 惠靑紅兩牋。</title>,<text>湖人種楮如種桑。紙工伐之動萬束。長者往往出高竹。大者尋常恰一掬。石泉浮出亂珠爭。山砧搗盡霜鏡滑。白日靑天古雪吹。寒江明月秋練抹。半濕天台嵐烟碧。乍帶武陵桃花色。輕黃淡白隨手出。瑩淨玲瓏爛相射。湖南按察於我厚。閱此萬番有所憶。憶余多病事鉛槧。家貧縑緗苦不足。遂將剡溪一封雲。遠寄氷湖千里樓。使者入門童子譍。雙手抱來立案頭。再三喚我午夢覺。驚起欲嗔忽復喜。深靑黯黯淺紅姸姸。輝暎筆床與書几。晴苔出墻露華滋。秋葉縈欄霜暈醉。前舒後卷鳴策策。拂拭飜飜彩虹起。正値詩家拾墜葉。得充一年常空篋。笑剪一幅光陸離。濃染大筆字淋漓。繩樞草舍亦動色。不必五鳳之樓方可爲。公庭簿牒高於山。朱墨紛紜無時閑。感公風流能不淺。令我三友轉旋飛動如得意。海內詞伯今無數。何獨龍鍾落拓江湖士。不到朱門到滄浪。知公心事本如此。昨夜風雨秋滿城。樓前菊破樓上明。罷琴惆悵望東南。歸鴈嘹唳天崢嶸。遙遙玉帳不可親。三讀手札思未平。書公贈牋還寄公。江水衮衮無盡情。</text>
<title>走筆奉柬韓永叔病中寓榻</title>,<text>籬花欲盡葉全稀。一卧滄江秋又歸。無奈故人多病久。木蘭閑繫釣魚磯。</text>
<title>策蹇還江。戱述所懷。五絶句</title>,<text>羸馬牽來不肯前。逡廵一步九回鞭。蕭條倦客江湖路。唯有樵童解見憐。</text>
<title>策蹇還江。戱述所懷。五絶句 其二</title>,<text>瘦馬如舂弊笠傾。路人喧笑苦相輕。癡僮不用分明道。欲向江湖隱姓名。</text>
<title>策蹇還江。戱述所懷。五絶句 其三</title>,<text>江漢歸來日月閑。數椽書閤在松間。紅雲萬里天門遠。憶昨追隨內禁班。</text>
<title>策蹇還江。戱述所懷。五絶句 其四</title>,<text>喚作公卿本强名。區區身世寄銓衡。君看修鍊成仙者。自號眞人更孰爭。</text>
<title>策蹇還江。戱述所懷。五絶句 其五</title>,<text>白馬鳴弓是阿誰。前時聞道掃潢池。功成笑取黃金印。猶勝書生困下帷。</text>
<title>奉送伯氏携季弟南歸</title>,<text>投紱辭仙閣。西來舞彩衣。閙嫌城市住。寒憶石門歸。曉日聯鴻遠。高雲獨鶴饑。前江帆影度。愁坐聽風扉。</text>
<title>贈送舍弟宏胤隨伯氏還鄕</title>,<text>西湖與南嶠。兄弟各分離。別眼何時暖。行裝隔歲歸。烟霜十月晩。鞍馬萬山馳。執手俱無語。怊悵臨路歧。</text>
<title>贈送舍姪陪伯氏季弟同歸</title>,<text>弟兄方惜別。阿姪又聯騑。聚集無多日。分張在一時。風霜嶺幕遠。書札洛陽稀。勉制離親恨。歸歟且下帷。</text>
<title>十月應製。內賜鼠皮帽掩。感恩有述。</title>,<text>長時多病卧江村。暫借朝衣入禁門。聖主爲憐烏帽冷。尙方分與鼠皮溫。歸來暮雪霏霏濕。拂拭香烟冉冉飜。今戴角巾無所用。壁間高挂挹天恩。</text>
<title>奉寄靑松府伯姜令公 世龜</title>,<text>秋月精神海鶴姿。慣從床下拜芝眉。廵㫌南出甘棠靜。使節東廻弊槖垂。山水一麾還自得。圖書數軸好相隨。征鴻不到江湖雪。長對刀圭有所思。</text>
<title>江上墜馬。戱作長歌。</title>,<text>瀛洲學士出無馬。市南主人許我借。昂藏短僕曳轡走。崇禮門外牛嶺下。僕孱馬悍不能制。往往顚僵墜失靶。山壇崎嶇路如絲。里峴狹窄僅容駕。牽之却立箠之躍。奮迅跳蕩不受罵。自控金勒令僕後。左右橫行亦難跨。是時仲冬氷雪盛。短景墜嶺風振野。鐵鞭白馬從西來。長弓短衣是何者。相逢峽口不肯避。馬猜爭先吼可怕。僕夫蒼黃前執鞚。勸我抱鞍無暫捨。强驅出峽馬益怒。蹙踏坡坨走電乍。我方汗流僕亦倦。路人對面喧笑嚇。行渡沙川始緩轡。垂鞭嚲袂聊閑暇。滄江飜飜動我前。眼中了了見寓舍。自喜無事到平地。不虞轉眄生機擭。霜蹄突起十丈高。兩㘅掣斷征鞍亞。人生快意辱所媒。頃刻失勢禍亦嫁。幸落陽坡無損傷。何惜衣冠泥土赭。驚定杖藜步入門。僮僕傳言走相迓。博山暖酒買一醉。曲房熾炭度寒夜。一人苦樂斯須異。萬事紛綸聽造化。洛陽道上多駿馬。紅羈金絡映羅帕。呵擁前後轡如組。穩譬重席坐大廈。北叟倚伏頗自知。東郊委棄君莫訝。不墜千仞亦已多。且復高歌一陶寫。</text>
<title>題柳公權書帖。贈李中丞伯起 震休。</title>,<text>森嚴正直健於杠。骨立巉巉刮眼𢥠。董令項强那肯拜。相如頭碎竟難降。峰孤萬仞崢嶸起。鼎重千匀屭贔扛。夜夜似聞魑魅泣。虹光不斷貫軒窓。</text>
<title>題柳公權書帖。贈李中丞伯起 震休。 其二</title>,<text>正正方方心上畫。凜然開卷整襟看。古人托筆猶能諫。慙愧今時獬豸冠。</text>
<title>臘月十一日賜樂湖堂。途中口號。</title>,<text>東門大道馬蹄輕。日出寒山萬景明。天樂下雲仙醴灧。聖恩珍重許登瀛。</text>
<title>臘月十一日賜樂湖堂。途中口號。 其二</title>,<text>千尺層氷兩眼明。曉天飛騎上崢嶸。長松夾道笙篁奏。護送瀛洲學士行。</text>
<title>臘月十一日賜樂湖堂。途中口號。 其三</title>,<text>洋洋仙樂下天扉。童歲龍鍾荷盛私。平生不識君王面。一夢尋常繞玉𪚥。</text>
<title>奉謝成川使君見訊。仍求玉書鎭玉硯滴。</title>,<text>鳧舃西飛天政寒。關雲驛路夢漫漫。病來閉戶惟高卧。別後看書可自寬。楚峽樓㙜春雪裏。漢陽梅柳暮江干。花時欲試香山屐。馬首行過十二巒。</text>
<title>奉謝成川使君見訊。仍求玉書鎭玉硯滴。 其二</title>,<text>黮雲收盡墨池枯。風榻攤經苦卷舒。聞道成州似玄圃。早時璆璞積儲胥。壺形圓琢宜渟水。尺㨾長裁好鎭書。已許使君殊不俗。可能將寄野人居。</text>
<title>辛未元月。寄謝飛仙督郵見和前詩。幷序</title>,<text>珍重雙魚達漢陽。夢回書榻發緘忙。才憐歷落棲郵舘。詩愛淸高合総章。春到梅香寒冉冉。雪晴山色晩蒼蒼。相思耿耿川途闊。那得神翁縮地方。</text>
<title>辛未元月。寄謝飛仙督郵見和前詩。幷序 其二</title>,<text>秦川楊柳又新年。楚客閑居思悄然。嶺外故人春夢裏。雪中飛騎暮江堧。重逢酒戶驚全減。舊送郵筒恨不傳。覺後援琴奏流水。碧雲離鶴下僊僊。</text>
<title>元月十六日。訪游齋李令公。</title>,<text>雪岸春還欲放梅。九衢晴日滿樓㙜。蕭條南郭同知宅。歷落西湖校尉來。軒冕過雲元自泛。文章造物解相猜。久聞塵匣牙絃秘。請爲鍾期試一開。</text>
<title>元月十六日。訪游齋李令公。 其二</title>,<text>江漢層氷卧舳艫。酒家漁店對幽居。莊生舊著逍遙論。賈誼新成痛哭書。垂柳鳴禽春意早。閉門飛雪曉寒餘。高軒不到匡床靜。是處雲編可卷舒。</text>
<title>湖堂送從氏洪學士 墪 咸從使君</title>,<text>春輟承明直。雙旂導板輿。西關新奉檄。北闕舊封書。市入長安貨。廚登浿水魚。君王敦孝理。聽與一年居。</text>
<title>湖堂送從氏洪學士 墪 咸從使君 其二</title>,<text>君才何所似。快馬駕輕輿。粉署初簪筆。瀛洲許讀書。情深反哺鳥。恩借左符魚。滿眼鮫人淚。無心賦卜居。</text>
<title>將隨從氏咸從使君遊關西。旋陪仲氏襄陽使君爲洛山之行。有述。</title>,<text>騎驢日晩度江濆。二月顚風動地聞。西走欲沾巫峽雨。東行先帶洛山雲。氷開別浦連帆起。雪盡靈㙜萬壑分。已判散材無所用。石門松桂訪徵君。</text>
<title>將赴洛山。病又未果。有吟。</title>,<text>春帆影動綠楊灣。卜築三年日日閑。西走東征皆物役。不如高卧對江山。</text>
<title>仲氏襄陽使君餞筵。次李學士伯起韻。</title>,<text>是非榮辱兩區區。鶴背仙緣吏隱俱。馹騎南征登太白。魚符東出得方壺。鏡湖舊債行應償。楓岳新遊却可圖。許與六年殊不惡。肯思𩣭馬玉珂無。</text>
<title>又次權學士道一韻奉呈</title>,<text>永郞笙鶴有遺蹤。洛寺飛樓瞰碧空。此去仙遊知甲乙。年來別袂苦西東。雲標紫闕迷天上。柳送彤襜出雨中。心欲隨公身未遂。相思憑與鯉魚通。</text>
<title>李尙書 元禎 遷葬挽 六韻</title>,<text>陰虹屓贔翳乾坤。欲訴忠貞阻九閽。楊震名高媒大禍。李膺血濺負深寃。忍焚白玉寧天意。昭雪丹書卽聖恩。萬古是非明竹策。十行哀痛下金門。㫌標贈秩看新字。草宿荒墳啓舊原。學士有靈應瞑目。重泉何處奉晨昏。</text>
<title>別咸從從兄追至弘濟院。執馬惘然。口號。二絶</title>,<text>靑山西走欲斜陽。立馬橋頭別意長。莫問離程今遠近。卽過沙嶺便茫茫。</text>
<title>別咸從從兄追至弘濟院。執馬惘然。口號。二絶 其二</title>,<text>迢遆雙㫌背洛陽。亂山晴日驛亭長。馬嘶登道已相失。醉後獨歸情蒼茫。</text>
<title>無花無酒過淸明短歌</title>,<text>無酒猶可謀。無花將奈何。悄然獨登小樓去。昨夜江頭風雨過。樓東細草樓西柳。白鷗浩蕩春水多。無酒無花且放歌。</text>
<title>無花無酒過淸明短歌 其二</title>,<text>無花猶可尋。無酒將奈何。典衣一醉君莫辭。春晩江湖寒食過。聞道狎鷗亭子下。暖風吹水楊柳多。載酒問花行復謌。</text>
<title>重寄仲氏襄陽東閣</title>,<text>城南楊柳雨中新。棣萼相望已暮春。送後池塘多夢寐。邇來江漢少音塵。使君正是蓬壺隱。廨宇常將水府隣。秋至泛槎東入海。洛山樓上醉芳茵。</text>
<title>奉寄季兄時在襄陽府 季兄諱貞胤進士</title>,<text>裂却儒冠頂道巾。大堤花柳馬前新。雲鵬欲上天風歇。海鶴孤飛洛寺春。眼外靑山出蓬島。枕邊紅浪浴金輪。世間得失俱凡楚。好去丹丘訪羽人。</text>
<title>暮春爲候家君行旆。舟下銅津。仍携樂府絲竹。與俱醉後。次杜詩泛舟韻。</title>,<text>橫笛靑溪晩。春深載酒船。樓分行柳外。江闊掛帆前。細雨芳筵濕。輕風醉帽偏。功名勿復道。萬事任皇天。</text>
<title>舟中絶句</title>,<text>鳴琴廣陵曲。小雨木蘭檣。桃花三月浪。江上候春堂。</text>
<title>行旆不至。廻舟有吟。</title>,<text>兩行垂柳隱高樓。絃管泠泠起白鷗。陟岵望寒春日暝。滿江烟雨獨廻舟。</text>
<title>烏山古琴謌</title>,<text>寧爲海上槎。莫作烏山桐。烏山之桐生石上。觸浪停雪困嚴風。使君一見三歎息。良材如此不易得。斲作寶琴三尺長。徽以黃金五音足。幽蘭積雪越裳操。雙鳳離鸞鹿鳴曲。雍雍愔愔宮與商。采采粲粲抑復揚。奈何不遇鍾子期。中藏山水世莫知。南薰殿高五雲端。闕里堂空洙水寒。流落桑間奏新聲。古人不聽今人聽。君不見北海鵷雛南海飛。稻粱滿前終日饑。正始之音已寂寞。縱得錦衣玉匣復何益。</text>
<title>暮春次酬從兄咸從使君見寄</title>,<text>傳筒驛使到柴門。來自西關太守軒。政帶浿江春後思。不忘沙嶺別時言。壽觴瀲瀲城花暖。畫角咿咿塞柳昏。爲想遠遊多著述。一尊那得對床論。</text>
<title>暮春次酬從兄咸從使君見寄 其二</title>,<text>長日無人爲叩門。小樓欹枕夢羲軒。歌成白雪爭傳笑。坐對靑山兩忘言。健犢耕烟千畒綠。遠䭵拖雨半江昏。西城太守平安否。離思春深不可論。</text>
<title>四月二十一日。强赴湖堂之製。曉起戱吟。</title>,<text>綠樹陰陰曉月高。漢陽江色動亭臯。烟波新貰魚郞艇。酒舍曾留學士袍。長夏幽居眞自得。少年詩態尙能豪。時時催赴湖堂製。破帽羸蹄笑太勞。</text>
<title>奉謝咸從使君兄寄惠靑唐鞋</title>,<text>蟢子朝飛得素書。一雙仙屨墮西湖。衡縫半染池塘草。妙製全摸葉縣鳧。正稱逍遙尋蕙圃。不宜奔走踏塵衢。深情已許俱忘足。別後那堪步武孤。</text>
<title>奉和咸從使君兄戀闕韻</title>,<text>一麾關外阻朝儀。淸禁迢迢夢到遅。東折每憐江水注。西來贏得鬢絲垂。風輕寶箑天香在。花吐官燈賜燭疑。亦有氷湖洲上客。芳華采采坐移時。</text>
<title>仲夏漫吟</title>,<text>人間溽暑問如何。盡日江樓枕碧波。莫恠城中流汗雨。九衢前後熱門多。</text>
<title>奉贈江原監司安 如石 令公</title>,<text>駕海樓頭舊夢刀。十年㫌節又蓬臯。帳前金闕東溟出。天上銀㙜北極高。內外何曾判輕重。神仙乍可挾遊遨。秋齋獨抱文園病。丹竈能分太乙膏。</text>
<title>觀漲</title>,<text>積雨滛滛未放休。洪波一夜動江樓。巖顚吹出魚龍沫。樹杪平齊舴艋頭。棊子有痕分島嶼。練光無際失汀洲。坐來何處長風起。吾欲乘之萬里遊。</text>
<title>贈送書狀官李學士伯起</title>,<text>曉捧天書拜建章。殿前親賜紫霞漿。玉河秋舘思君日。金鴨餘香在水蒼。</text>
<title>贈送書狀官李學士伯起 其二</title>,<text>氊裘四海妖氛塞。皮幣年年事可悲。中州舊老應垂涕。使者衣冠有漢儀。</text>
<title>贈送書狀官李學士伯起 其三</title>,<text>仙珮丁當出禁垣。衆中遙揖黯消魂。鴨江秋水平如席。穩送靈槎入薊門。</text>
<title>贈送北評事趙學士持正 湜</title>,<text>未論鑾掖與靑油。弧矢初心故壯遊。磨雲北枕滄溟起。橫篴秋高何處樓。</text>
<title>贈送北評事趙學士持正 湜 其二</title>,<text>關楡葉下隴雲愁。戍壘吟笳萬里秋。正是迢迢西省夢。夜寒低月望京樓。</text>
<title>奉寄聞韶黃使君 應一</title>,<text>一照靈犀兩不疑。西洲來往白鷗知。江雲暝送傳盃月。門柳秋低繫馬枝。卧病參差淸洛餞。相思點檢樂天詩。珠簾玉篴聞韶逈。南鴈無情北到遅。</text>
<title>秋夜江樓雨中</title>,<text>樓閣濛濛暗櫓鳴。落霞踈雨過江城。空簷竟夜蕭蕭語。半是庭柯葉下聲。</text>
<title>直中投示李學士君則 東標 問經書</title>,<text>一炷眞檀展道書。淡然相對問知魚。憑君直欲磨礲盡。圓得心頭四角車。</text>
<title>直中投示李學士君則 東標 問經書 其二</title>,<text>已知吾道寄詩書。偏愧空筌未得魚。歧路茫茫問無處。煩君欲借指南車。</text>
<title>疊前韻戱答君則學士</title>,<text>紛紜百氏有遺書。欲學任公釣大魚。若向虛明徒用力。恐他終作一輪車。</text>
<title>疊前韻戱答君則學士 其二</title>,<text>士安多病只滛書。終日辛勤理蠧魚。十載已從山逕塞。一杯那得救薪車。</text>
<title>疊前韻戱答君則學士 其三</title>,<text>曉起澄神閱古書。沖瀜一理想鳶魚。莫怕孤舟尋斷港。如今已御李君車。</text>
<title>君則學士恩暇歸覲。臨行五疊前韻留別。復以四絶贈送。</title>,<text>曉天鳴佩下中書。歸及親廚薦鯉魚。講幄正須眞學士。潯陽莫漫詑巾車。</text>
<title>君則學士恩暇歸覲。臨行五疊前韻留別。復以四絶贈送。 其二</title>,<text>獨向簷暄曬腹書。紫潭深處笑看魚。仙郞賸有琳琅筆。自愧柴胡載郗車。</text>
<title>君則學士恩暇歸覲。臨行五疊前韻留別。復以四絶贈送。 其三</title>,<text>閑却床頭種樹書。江湖秋興負鱸魚。遅廻不去君恩重。一任塵埃滿鹿車。</text>
<title>君則學士恩暇歸覲。臨行五疊前韻留別。復以四絶贈送。 其四</title>,<text>華省深秋病說書。北堂消息待雙魚。遙羨孤山老學士。彩衣南徼動行車。</text>
<title>九月初四日。蒙恩暇歸覲定山縣果州。途中漫興有述。</title>,<text>欅柳蕭踈官路晴。過庭南客鴈俱征。銅江秋水與天白。木覓夕陽踰嶺明。去佩萸囊同棣萼。回瞻蓮燭隔蓬瀛。金丹盈把鮫珠落。鶴掖恩深念馬卿。</text>
<title>過竹店</title>,<text>溝水悠悠蘆葦齊。行人駐馬傍沙堤。秋花汎灧隋城酒。團扇慇懃學士題。晩木多情霜暈靚。寒郊無際鴈飛低。三年却踏還鄕路。竹舍梅灘看不迷。</text>
<title>曉發振威</title>,<text>城門擊柝曉逢逢。人語前村有吠狵。老吏催裝遺筆槖。癡僮偸睡觸燈缸。秋澄星漢芒垂地。霜重楓槐葉墜窓。仍憶銅龍問安日。五更簪佩儼成雙。</text>
<title>朝渡通復浦</title>,<text>葛院西南浦漵廻。荒村一逕半蒿萊。橋崩卧櫟通人過。潮落漁船入岸隤。秋風動地賓鴻去。朝日離山宿霧開。野老滌塲收晩稻。瓦盆盛酒洗沙盃。</text>
<title>暮過溫泉</title>,<text>舊客溫昌道。新霜雪嶺秋。歸裝宮使怪。醉袖菊花留。古殿沈沈樹。廻垣脉脉流。相逢京洛友。遙夜話羈愁。</text>
<title>於險峴</title>,<text>入夜陰雲盡。寒山宿雨晴。天開見明月。似有故人情。</text>
<title>於險峴 其二</title>,<text>夜行三十里。明月照湖水。驅馬人村呼。主人眠不起。</text>
<title>曉發洪陽</title>,<text>近海山皆禿。隤沙岸不平。雲鴻七字抹。嶺路百盤橫。曉冷厲溪響。秋晴增日明。聯翩恣遊眺。休暇際時亨。</text>
<title>華山方丈。走筆次酬舍弟仲賁贈別之什。</title>,<text>深秋定陽池閣凉。北風吹鴈天雨霜。行人欲發門早開。角聲吚吚官路長。軒盖逶迤映簪紱。華山塔影連雲直。相隨迢迢到石門。棧道縈廻共登陟。階錢踏破履舃聯。山鏡晴開秋葉姸。欲歌謫仙桃園作。先得惠連埛林篇。壺觴汎汎山椒菊。鍾磬冷冷方丈烟。石生馬蹄驅人最。張翰歸帆負鱸鱠。流水東去雲北走。一年之別十日會。別多會少愁轉饒。且挽離袖留回鑣。留鑣不得相送還。遙遙北上洛水橋。洛水橋頭南山陽。曉聞仙漏朝天忙。悄悄直省腸九回。坐對銀燭高花開。士龍笑語如眼前。梁公白雲思茫然。羨君留着斑斒衣。日夕聯翩荊樹邊。</text>
<title>丘峴與兄弟分路</title>,<text>畫角聲中動別巵。迢迢欲出寺門遅。寒溪落木東西路。怊悵山前立馬時。</text>
<title>溫昌曉發値雪</title>,<text>風嘷枯木凍雲驕。九月溫昌曉雪飄。驛舍門前時漠漠。行人衣上故蕭蕭。空中轉旋迷寒景。渡口霏微覆斷橋。稍喜隣州好看客。玉甁煖酒來相邀。</text>
<title>途中次仲兄韻</title>,<text>定陽南望白雲寒。弊盡斑衣道路間。馬上曉醒郵舘酒。北風吹雪暗秋山。</text>
<title>竹店走筆謝水原李使君伯春 萬元 令酒饌之惠</title>,<text>歲暮郊原鴻鴈飢。天寒店舍縮如龜。曉霜欲斷行人帶。春色飜回太守巵。睨坐兒童還拭目。偃扉僮僕始揚眉。慇懃寄餉風流義。不減龍門積雪時。</text>
<title>感恩歌</title>,<text>君不見霄漢崢嶸九萬里。六合一萬八十州。崒然不摧八柱之峯。汪然不竭四溟之流。聖恩與之無極已。余家何在。新安之縣東山東。余年何許。生來始見二十三甲子。五歲爇薪照簡編。九齡弄翰學雕鐫。虫食左頤猶不死。墜下高樓亦復全。頭癰脚癤及唇瘡。眼翳腦脂且十年。縱然不作蹣跚勃窣行倀倀。一月往往一沈綿。强病撚髭時自遣。忍飢讀書或不倦。十九丁卯成進士。越二年己巳五月甲科選。家君謂余童騃無所識。歸歟且學未見書。辭官不拜走關東。明月秋風航鏡湖。還向氷江賃屋居。閉門淸溪冠岳臨前除。其冬十一月月上弦。聞道湖堂揀宿儒。適會年少且虛名。遂與五六詞伯俱登瀛。自驚瓦礫混珠玉。那堪欵段隨駰駱。屛身鄕廬未敢出。有似氃氋畏人鶴。君不聞齊門竽。彼哉弊履先生胡爲乎。君不見負嵎虎。折臂之人又下車。玉㙜擊鉢催仙筆。梁園授簡賦白雪。金蓮寶燭吐長爓。夜半擎出天門何閃閃。眉山死後今千載。此事豈意屬吾輩。蓬萊臘月錦幕開。遙見江臯內使來。丁東銀漏測影㙜。瀲灧玉酒九霞杯。雲韶齊奏天花落。鳳凰迭舞淵魚出。高歌爛醉相喧呼。不省諫議封章奏天闔。斑斒內府虎豹文。亦有華掩出寶篋。紅纓紫韁照雲日。滿城觀者皆歎息。殊榮一代有如此。退死丘畒分已足。但恨宗簿舊冗官。蹤跡不到香案側。暫權堂后入銀㙜。又値金華撤經幄。一爲校尉三見社。時時應製來闕下。咫尺宸扉不得進。只有感恩鮫淚落如瀉。江樓獨送朝宗水。采采芳杜有所思。平生不識君王面。一夢尋常繞玉墀。此乃翹舘唱酬之所作。正是去年之冬賜樂時。向來葵心傾白日。不覺狂吟醉中發。詩成大書字如箕。仙僚拍肩爲一嗤。不知當日漢殿上。誰誦相如子虛詞。閑宵玉樓講筵高。坐聞右掖詞臣鏘環珮。寥寥直省悄無睡。點勘丹黃金粟晦。雲間紫衣傳呼急。有命講院說書催入對。說書入對無是理。驚起欲進還復疑。起居郞引至文石陛。趍上丹梯怕少遅。紅雲一朶捧御床。仙燭熒煌列成行。倉卒不覺玉堂班西有虛席。入門逡廵良久立。右史回指始能前。是時初近淸光㝡怵惕。怵惕未定不得語。敬聞玉音起傴僂。國家儲養非偶然。勉哉爾可努力文辭酬遭遇。重爲敎曰玉一句今記無。耿耿思君之忱溢言表。聞爾持被直崇賢。所以今夜特宣召。夜對例同家人禮。君臣父子元一體。爾無屬屬爾。爾無局局爾。爾醉爾飽安爾意。敦勸羽觴那敢辭。異渥融融浹髓肌。臣惟一介螻蟻微。偶得高第非所希。半世多病卧漳水。一經不能辨亥豕。啁啾小技奚足取。盛之絲綸閣中斯已謬。何况湖樓酒所詠。音節卑卑詞旨陋。其官不必問。其詩不必論。捴爲一片戀闕丹衷感至尊。幾年矯首望辰極。一夜非常賜顔色。直疑驂駕鸞鶴凌靑冥。上朝三十六玉皇。欲陳短箋寫悃愊。仰瞻深嚴更踧踖。中山壺飡尙感人。野夫食馬亦盡節。華衮之褒已銘骨。涓埃之報須隕結。黼黻王猷雖未能。王有休命臣敢忽。擷堯之醲採舜醺。惟日孜孜期白髮。期白髮。臣身死則已。臣心炳如日。惟願元首明兮股肱良。陰陽和兮溟海淸。聖主千千歲。垂拱無爲兮人自寧。</text>
<title>暫出江樓</title>,<text>羸馬衝過九陌塵。重尋舊隱到湖濱。靑山相見笑逋客。垂柳來迎如故人。落日閃開千帆背。微風吹起半江鱗。樓㙜酒熟新秋好。忘却浮名絆此身。</text>
<title>春坊夜直。用顔延年直東宮韻。贈李博泉 沃 台丈。</title>,<text>玉燭撫嘉運。璣衡煕百工。軒裳集兩闈。鴻翼厲順風。矯矯博泉公。射隼登高墉。華藻掞天庭。全牛無眼中。譬彼長河流。浩浩碣石宮。輕車駕駟馬。萬里焉所竆。跂余攀高論。耿耿勞寸衷。願以蔦與蘿。依此百尺松。顧乏扛鼎力。唯堪覆瓿充。鍾期旣云遘。試奏龍門桐。</text>
<title>至月與權道一伴直春坊。明日有湖堂應製之役。戱拈霽峯詩稿先試之。口號。</title>,<text>至後天寒陰復晴。長安歲暮雪花輕。重逢翰墨開新壘。一笑峩洋認舊聲。桂舘華燈欹枕近。金盤霽月拓窓迎。明朝共授梁園簡。携手瑤京入五城。</text>
<title>至月與權道一伴直春坊。明日有湖堂應製之役。戱拈霽峯詩稿先試之。口號。 其二</title>,<text>百川奔走浪頹初。大雅寥寥萬變餘。向者王前吾已愧。于今客右子宜居。三年纏縛風塵苦。一病侵尋翰墨踈。聞道尙方當給筆。欲將詞賦准相如。</text>
<title>賦鶴</title>,<text>翩躚六翮養初齊。久別丹山路欲迷。半夜歸心驚月色。數聲啼送碧雲低。</text>
<title>次李學士 日井 十九年重入春坊感懷見寄韻</title>,<text>天開离日襯書帷。廿載重來事又奇。宿學正須膺簡妙。深衷不自逐年衰。銅龍鍾漏今宵慣。龜鶴形容老吏知。弱冠後塵仍得御。多情解賦戴君詩。</text>
<title>崇賢門候月蝕</title>,<text>鍾鼓崇賢夜。瞳瞳小雪天。蟾淪千里影。桂失一輪圓。萬象埋氛盡。羣星得勢懸。陰陽理窈窈。愁坐占西躔。</text>
<title>崇賢門候月蝕 其二</title>,<text>慘慘頑雲起。斯須掩窑輝。乾坤還混沌。樓閣稍依微。兔杵藏難見。鸞娥褎不歸。㫌旗失舊色。暗雪墮人衣。</text>
<title>崇賢門候月蝕 其三</title>,<text>候缺臨盂水。覘躔驗曆書。蒼茫獅子像。眯翳望舒車。娥破菱華半。仙留爪甲餘。平生倚天劍。直欲斫蟾蜍。</text>
<title>復圓</title>,<text>漸動重簾影。忻瞻舊桂枝。成王啓縢日。太甲返桐時。圓魄終能復。驕陰敢久欺。山河更精彩。魍魎夜深移。</text>
<title>復圓 其二</title>,<text>宿羽時聞起。游氛乍覺收。微明爭水鏡。半吐上簾鉤。滿地寒芒動。中天舊影流。燒香候不寐。風雪下銅樓。</text>
<title>寄贈李侍郞游齋閑居</title>,<text>南山相對也悠然。醉睡鄕寬隱几邊。門外雀羅無舊客。枕中鴻寶有新箋。天寒野雪藏三徑。春至梅花送一年。多病邇來違問字。直廬閑夜思綿綿。</text>
<title>用東州韻。同伯起，子維二學士口號。</title>,<text>積雪宮城淨。寒雲苑樹低。交期無老少。閑夜且提携。湖舫春來夢。詩塵病後棲。淸談頗衮衮。賓主較東西。</text>
<title>次晦谷韻。寄題山陰村重修永慕樓。</title>,<text>映發山川集小樓。石門松竹翳林丘。晴花春靜圍棊墅。暮雪寒催訪剡舟。曲檻飛檐新結構。閑雲流水舊分留。郞君高卧淸塵想。月在氷壺一片秋。</text>
<title>壬申孟春。贈別安東府伯金令公 元爕。</title>,<text>見說風標冠盛朝。當秋一鶚厲雲霄。星槎北去辭金馬。繡服南廻珥漢貂。文筆山前春雪在。永嘉樓下大江遙。仙鳧及此官梅動。絶勝銀㙜鎖直宵。</text>
<title>直廬走筆述懷。次杜律遣悶韻。寄洪修撰權中丞。十二韻</title>,<text>弱齡探秘訣。中歲戱文房。未貰恒陽墅。仍淹漢渚檣。三年成濩落。一宦改炎凉。逼迫身如絆。驚疑背若芒。歸家嫌日短。直省認宵長。綾厭新裁被。荷憐舊製裳。吏頑時喝哄。僚傲或嗔狂。旅病長抛卷。春慵獨隱囊。有誠思獻炙。無術可醫瘡。迢遞庭闈夢。依遅翰墨塲。更深鍾隱隱。雨罷月蒼蒼。徙倚瞻瓊樹。悠悠不可忘。</text>
<title>直廬走筆述懷。次杜律遣悶韻。寄洪修撰權中丞。十二韻 其二</title>,<text>睡壓低霞帔。愁繁錯蜜房。身惟嬰世網。才豈競風檣。剩欲分涇渭。何曾覬熱凉。陳編拾糟粕。俗物視毫芒。羽服緇塵化。巖栖玉樹長。徒然淹漢署。未有補虞裳。原憲貧非病。次公醒亦狂。平生困縹秩。出處檢靑囊。慷慨憂時淚。踈迂觸事瘡。揶揄慙笑鬼。踧踖怕名塲。湖水春凝碧。鄕山暮欝蒼。吾師七里叟。榮辱兩相忘。</text>
<title>兩學士見和。復用前韻演成七言。奉希斤正。</title>,<text>二年桂邸靑綾直。長憶楊山白石房。峽坼滄江浴日月。天晴垂柳隱帆檣。坐憐草色侵衣暖。醉覺荷風拂面凉。舍下幽篁攢逬笋。籬根稚蕨怒新芒。塵埃欝欝浮名繫。江漢悠悠遠夢長。已媿微班容索米。還無長策贊垂裳。文園淹卧相如渴。鏡水歸思賀老狂。好是不貪還子璧。終須無咎括吾囊。乍憑酒力看詩態。那得仙方掃唾瘡。大小俗兒堪撫掌。風流學士獨專塲。慣從蘭室傾心素。見報瓊篇服古蒼。聞道蓬萊春景媚。仙舟一會可能忘。</text>
<title>兩學士見和。復用前韻演成七言。奉希斤正。 其二</title>,<text>良驥曾聞空冀野。靈芝今得薦齋房。夜歸鑾掖分華燭。春泛瀛洲倚彩檣。明月照來璚樹淨。淸氷置在玉壺凉。直追西漢搜奇古。旁討南華破芴芒。步闊雲衢皆許遠。文成光焰孰爭長。鏗如帝子鳴瑤瑟。爛似天孫織錦裳。夙昔見君憐俊逸。平生笑我任淸狂。書堂廁跡初扳袂。詞苑聯篇屢滿囊。湖海歸心偏壹欝。風塵何事不疣瘡。呦呦鳴鹿仍苹野。皎皎來駒尙藿塲。道味共看虛室白。交期各指老顔蒼。崇賢獨鎖經旬直。宛彼伊人何日忘。</text>
<title>寄別平安都事柳君休 以復</title>,<text>蕙葉萋萋楊柳新。南來西去別君頻。袖中收拾烏㙜草。關外驅馳馹騎塵。香雨軒櫳巫峽暮。畫船簫鼓浿江春。門前有鬼揶揄笑。何事承華但送人。</text>
<title>戱贈丁員外聖功 思愼</title>,<text>員外華牋幾尺長。來求草聖兩三行。但聞懶士臨池妙。不識厓仙脫帽狂。</text>
<title>戱贈丁員外聖功 思愼 其二</title>,<text>耆也癡狂絶俗牽。衆人喧笑達人憐。曾輕尙設千金障。那顧仙郞數幅牋。</text>
<title>東掖直廬。寄西掖洪侍讀從氏，李檢討伯起。</title>,<text>一年離夢浿江迷。萬事歸來却不齊。城郭寓居還內外。省闈淹直又東西。春深垂柳方塘暖。苑暝栖鴉禁樹低。莫恠相望不相見。玉堂天上隔丹梯。</text>
<title>復疊前韻。與伯起同賦。錄示洪兄。</title>,<text>病餘書架素塵迷。詞氣年來尙帶齊。綵服歸心湖海畔。漁舟春夢漢江西。開門啼鳥間關近。滿樹游絲隱映低。恩似丘山猶未報。謾隨仙珮躡彤梯。</text>
<title>調許璩措大</title>,<text>淅瀝松濤殷石扉。小窓無睡旅燈微。生憎一片浮雲色。解障三更明月輝。</text>
<title>調許璩措大 其二</title>,<text>盈盈曉露浥晴花。簾外墻頭脉脉斜。無賴春風不解意。夜來吹落阿誰家。</text>
<title>冬至正使李尙書 宇鼎 輓</title>,<text>薊烟遼雪病侵尋。死淚潸然魏闕心。部曲攀號㫌彩異。使華歸奏履聲沈。蒼茫關路迷芳草。寂寞江流遶故林。惟有亭前千丈壁。至今精爽見森森。</text>
<title>書湖堂粉牌。示洪從氏玉堂直廬。</title>,<text>草長江浦綠陰新。一鎖銀㙜又送春。晴窓獨拄看山笏。爽氣朝來欲襲人。</text>
<title>走次權應敎玉堂直廬八日見示</title>,<text>年光如水走堂堂。芳草濃陰藹一望。直省香雲華盖逼。晴窓積翠曉山當。遙憐湖柳藏茅屋。數夢林花墮石床。欲破閑愁訪君去。層城火樹夜蒼蒼。</text>
<title>中書月夜</title>,<text>重重宮殿月參差。午夜微風度玉墀。綠陰滿院緗簾靜。正是中書不寐時。</text>
<title>中書月夜 其二</title>,<text>仙曹無事醉宮醪。香霧霏微透錦袍。半夜院門明似晝。樹陰缺處月輪高。</text>
<title>權應敎見和兩詩。復疊求敎。</title>,<text>銅烏唱轉掖垣深。鳳沼新荷半展心。杜曲音書常縹緲。文園疾病日侵尋。高槐蔭砌生輕籟。小雨連城作晩陰。無奈銀㙜趍走劇。未容相就暫聯襟。</text>
<title>道一承旨見和。復疊求敎。</title>,<text>交簷密樹鳥聲深。坐送歸雲萬里心。病後未容寬禮數。詩來多荷勸招尋。晴熏御柳偏增色。漏轉層㙜乍改陰。靜案勘丹頻擊節。與誰探討豁𦙞襟。</text>
<title>仲氏龍岡之行。鎖直不得追別於白門。謹賦三律呈上行軒。以泄悽惋之思云爾。時仲氏經仲嫂氏喪。故專城之行。甚無懽悰。詩語如此。</title>,<text>都城南北困移棲。萬事驚心苦未齊。半樹梧桐風雨後。雙旗道路浿江西。湖中書達庭闈遠。日下天連華岳低。欲問去年東郡樂。稚兒嗚咽不成啼。</text>
<title>仲氏龍岡之行。鎖直不得追別於白門。謹賦三律呈上行軒。以泄悽惋之思云爾。時仲氏經仲嫂氏喪。故專城之行。甚無懽悰。詩語如此。 其二</title>,<text>强騎𩣭馬騁天衢。公退蕭然類給孤。零落塵埃虗鴈柱。蒼茫關塞寄魚符。于今耐可南華達。伊昔何曾北叟迂。珍重加餐須勉勵。暑雲千里杳征途。</text>
<title>仲氏龍岡之行。鎖直不得追別於白門。謹賦三律呈上行軒。以泄悽惋之思云爾。時仲氏經仲嫂氏喪。故專城之行。甚無懽悰。詩語如此。 其三</title>,<text>白門垂柳雨絲絲。五馬遅遅發洛師。蓬閣未饒終夕話。關雲動是隔秋期。同行幸有鴒原樂。遠信堪憑驛使馳。獨被禁中淹直苦。棣華歌罷坐如癡。</text>
<title>以喉病不能作言語。書懷示道一承旨。</title>,<text>閑愁旅病兩昏昏。似醉如癡坐靜軒。自癈吟哦閑彩筆。因尋藥餌謝芳樽。金人已著緘三訣。摩詰眞成不二門。莫恠括囊耽寂嘿。恐妨人世是非喧。</text>
<title>寄李吏部君則孤山歸軒</title>,<text>蒼茫風雨滿江鄕。馬首迢遙鳥道長。未定新巢違禁樹。却廻驚棹出瞿塘。淸齋去挹西山爽。仙袂携殘右掖香。全勝蓬廬淹久直。夜闌蓮燭夢漁航。</text>
<title>道一承旨被嚴旨遆職。詩以慰之。</title>,<text>誤讀黃庭第幾行。緋衣顚倒出明光。坐香尙染中書席。唾寶猶留翰苑箱。秋到上林多好月。雨歸南麓奏新凉。風塵大笑閑忙異。耿耿遙懷不可忘。</text>
<title>寄別富寧府伯金舜卿 一夔</title>,<text>靑冥病鶚羽毛傷。又逐秋鵰下北荒。聽慣邊聲堪制淚。行諳道堠似還鄕。關雲杳杳低寒戍。京闕迢迢背夕陽。動是經年成遠別。况逢搖落易悲凉。</text>
<title>徐斯文宗愈將覲臨瀛府。以書徵別語甚勤。僕烟波舊徒也。聞其行。不任黯然。赶投二長律。以替河橋之別云。</title>,<text>臨瀛仙舘白雲高。才子趍庭彩服遙。閣裏經書收曉槖。江干船舫卧秋濤。新霜落木橫溪店。明月吹笙駕海寮。莫恠送君飛動甚。少年爲客到蓬臯。</text>
<title>徐斯文宗愈將覲臨瀛府。以書徵別語甚勤。僕烟波舊徒也。聞其行。不任黯然。赶投二長律。以替河橋之別云。 其二</title>,<text>郭南樓榭枕江潯。驢背過從暮雪深。已道交親無早晩。未論蹤跡有昇沈。溟州悵別征行遠。禁掖淹棲旅病侵。欲把一封憑寄去。渭陽家在鏡湖陰。</text>
<title>八月二十七日。夜對煕政堂。應製。</title>,<text>冲瀜復灝灝。壹氣湛虛明。止水塵愈淨。靈㙜鑑始淸。外物何曾累。天機乃自呈。凝旒深殿夜。穆穆仰宸情。</text>
<title>敬次壽春府伯李台 玄錫 金剛錄韻</title>,<text>岹嶢直省切楓宸。凡骨蹉跎未換眞。海鶴入籠飛不得。仙鳧能自出風塵。</text>
<title>敬次壽春府伯李台 玄錫 金剛錄韻 其二</title>,<text>欲投簪笏下重宸。携手東歸得采眞。方朔尙爲金馬隱。謫仙先掃藥爐塵。</text>
<title>西街感興</title>,<text>日出西街雨未乾。小樓棊局子聲寒。世間得失何如此。試向簾前駐馬看。</text>
<title>西街感興 其二</title>,<text>街樹東頭掛紙鳶。垂絲十丈引翩翩。兒童不解攀援苦。欲借高風送上天。</text>
<title>夏陽柳</title>,<text>夏陽江頭楊柳樹。龜城城外桃李花。春風搖蕩從東來。一枝兩枝相交加。吹花弄蕊易爲力。高高飛入蓬萊閣。蓬萊閣在何處。閣中仙侶仰天笑。臨風搔首春無語。</text>
<title>三召不進。竢譴司敗。特蒙恩罷。感而有述。</title>,<text>微官三召最恩私。回望重宸感淚滋。夜半金吾門外路。一生心事獨天知。</text>
<title>至月十六日。將發定陽覲行。次洪兄見示韻。</title>,<text>歲星遊戱隱金門。榮辱悠悠醉夢飜。海上歸人矜彩服。城隅狂客問梧村。朝廻螭陛携香在。珥罷猩毫漬墨存。吾輩此行俱拂袖。且登瀛館盡餘尊。</text>
<title>至月十六日。將發定陽覲行。次洪兄見示韻。 其二</title>,<text>羽衣居處本雲蘿。金閣瑤池奈我何。試問靑山饒樂土。回看太液足恩波。塵中簪笏開懷少。湖上盃尊送別多。去意浩然方自得。肯將羸馬換鳴珂。</text>
<title>馬上吟示洪兄</title>,<text>郭外相逢各一嗤。聯翩東去指江湄。虗疑廣受歸田日。不似機雲赴洛時。馬首寒烟湖海逈。山腰積雪道途危。離尊欲向蓬壺醉。却怕人間惹是非。</text>
<title>道一令聞吾輩出江。相別許赴不果來。以書致訊。悵然同賦。用唐韻。</title>,<text>聞君送我到江頭。千里征鞍爲暫休。珂馬不來山雪盛。暮雲孤嘯倚南樓。</text>
<title>戱吟奉示洪兄</title>,<text>西湖歸路訪東湖。携手狂歌酒百壺。軒盖風塵魂夢遠。別離江海歲年徂。閑雲好向天邊去。孤鶴時聞雪裏呼。强就華堂謀一醉。故人霄漢也胡盧。</text>
<title>夕。士會，啓商兩令至。琴笛隨其後。遂乘月登南樓。戱次洪兄韻。</title>,<text>爐頭酒煖漲春波。雪後登樓月色多。醉對金蓮撫瑤瑟。江湖滿地且誰何。</text>
<title>同洪兄次柳州韻口號</title>,<text>王風日以遠。大雅不復覩。頹浪堙學海。蔓草荒詩圃。臨川一奮起。揮筆如風雨。巴哇避郢調。楚妙駭韶舞。三尋渥洼步。五色朝陽羽。同聲荷吹奬。乘興謀合聚。采蘭芟平榛。探珠漉合浦。俗談豈許出。古氣相間吐。春風且携手。吟嘯戱仙府。</text>
<title>登蓬萊嶺。回望湖堂。悵然口占。</title>,<text>寒雲凍雪覆長洲。急管飛觴動遠愁。却上蓬萊山頂望。玉人遙在畫欄頭。</text>
<title>沙川途中</title>,<text>孤雲獨鳥共悠然。道是天墀謫降仙。驢背未醒瀛舘酒。袖中猶濕御爐烟。喬林隱約分山店。殘雪高低糝渚田。莫恠貪程催曉發。北堂三日倚門前。</text>
<title>野鶴</title>,<text>玄圃滄洲任往還。飢來飮啄到人間。野田處處虞羅在。盡日驚疑不暫閑。</text>
<title>大梁川見異鳥</title>,<text>參差嶢角逬雙莖。毛羽斑斑織不成。飛來馬首多時住。解入先生博物評。</text>
<title>臘月六日。還向京第。行次維鳩驛。寄和舍弟仲賁。</title>,<text>驪駒日日未休鞍。北去南來季月闌。蹔別情懷猶作惡。久痾行役倍知難。迷烟驛樹歸鴉暝。啄雪溝塍立鶴寒。强欲和君持贈句。羈愁撩亂費吟安。</text>
<title>鼎林途中</title>,<text>槎崩石缺巧廻縈。峽仄氷懸未可行。珍重壺漿村俗厚。闌珊鞍馬浦翁輕。孤城雪下全埋堞。倒堠苔塡不辨程。回憶鈴齋兄弟樂。舞衣無恙壽尊盈。</text>
<title>夕次莫移村</title>,<text>氷雪峨峨道路微。荒郊日暮問柴扉。遠行不怕寒侵骨。慈母新縫與授衣。</text>
<title>果州途中。聞以待敎有召旨。漫述。</title>,<text>史局休憂曠。春秋有別兼。才微甘自屛。官剩未須添。湖海征行倦。風塵進退嫌。君恩便已足。暮飯見魚鹽。</text>
<title>烏臼樹歌</title>,<text>君不見烏臼之樹生道阿。留雲住雪千萬柯。向林一枝橫且高。羣鴉爭飛墮相號。一飛一墮爭不息。忽復同棲又同食。深山處處喬木多。任爾作巢誰禁訶。我恐一朝顚風來。烏臼樹折爾奈何。</text>
<title>走筆奉酬梧隱洪學士見寄。仍謝送騎。</title>,<text>高視乾坤笑絶纓。向來慙愧地分淸。塵棲玉勒聊收跡。寒避香貂尙戴榮。暫住城闉嫌鬧擾。欲和篇什畏嘲評。勞君遣騎招邀急。爲把牙絃相對鳴。</text>
<title>癸酉人日閑居。恩賜人勝。感述奉示梧隱從兄。</title>,<text>金花彩勝報年春。傳道朝來下紫宸。古事秪令分近待。今時何得到閑人。夢懸北極星辰遠。名在東湖雨露新。耿耿思君明主許。長敎感淚滿衣巾。</text>
<title>洪兄見和。復疊求敎。</title>,<text>酴醾正醱獸樽春。倦跡收廻限玉宸。出世未能招隱士。感恩時復泣鮫人。微風曲几茶烟煖。晴日幽簷鳥語新。漸覺閑居便野態。閉門高卧不冠巾。</text>
<title>三疊奉詶</title>,<text>珂馬交馳九陌春。曉衙初放下重宸。心閑久作通衢隱。身病多親藥圃人。簾櫳雪後山容出。園巷烟中柳意新。徑欲往尋彭澤飮。酒痕應在漉餘巾。</text>
<title>復疊前韻奉詶</title>,<text>强將啁哳和陽春。慚似村居對帝宸。鴻擧遠懷秦逸客。鳳歌相許楚狂人。䓗籠萬戶晴烟合。明媚三山淑景新。好作聖朝無事物。小齋幽處岸烏巾。</text>
<title>復疊前韻奉詶 其二</title>,<text>芝蘭雜佩弄姸春。幽夢何曾到九宸。靜看和風潛起物。閑知暖氣稍宜人。詩家結習三生舊。世路交情一笑新。已比貞娥羞倚市。且從深閤掩羅巾。</text>
<title>六疊奉詶</title>,<text>祝華謳成滿洛春。堪憑木鐸進天宸。編排汗簡非忘世。箕踞吟床似傲人。風定閑禽翔集穩。暖回羣物發生新。柴門晝掩多幽事。茶臼聲中一幅巾。</text>
<title>洪參議夫人輓</title>,<text>淑德中閨茂。殊恩內誥班。機休孟母織。桂壓老萊斑。薦幸靈桃熟。灾驚故劍還。升堂竟牢落。相紼重汍潸。</text>
<title>角弓歌。奉謝仲氏烏山使君。</title>,<text>君不見子雲寂寞草玄時。秋室閉關鬢如絲。君不見班生慷慨投筆起。萬里之功自此始。人生弧矢四方志。安肯低頭守書史。西湖布衣誰比數。魚鼈蛙黽與爲伍。不能一言抵掌取卿相。坐令呵噓起雲霧。又不能長金積玉結豪貴。滿堂管絃日歌舞。焚香讀易無所成。伏火鍊丹空復苦。遂從簡編理虫魚。十年著述可盈車。曾成栢梁七字詩。頗窺承華千卷書。虛名欺人人亦疑。時俗紛紛饒毁譽。蹭蹬斥逐乃其宜。有媿叨蒙國士知。自古大隱在城市。蕭史樓西結茅茨。眞成憂患是文字。用爲黼黻非我事。毁其筆硯不復親。閑對南山日高睡。阿兄得聞之。笑我今如此。遺我以角弓。申之以雙鯉。承弣復開書。便可識遠意。儒生本齷齪。行路多屈曲。不如脫我縫掖與章甫。左執烏號右白羽。嶧陽赴鄕射。徒洲逐狐兎。况復春之初。長安微雪餘。太乙峯前松樹根。東風淡淡晴日暾。徑招梧山無事徒。酒酣决拾爲歡娛。且須適意消暇日。何論穿楊與貫虱。文章瑣瑣不足學。榮辱更是爲何物。吾聞望宸之樓正軒敝。其下射塲百步廣。安得送我致樓頭。從以旗鼓恣跌宕。早晩得射高墉隼。相期掛向天山上。</text>
<title>贈別朴參判 慶後 按湖南</title>,<text>去歲全湖旱。方春轉壑哀。君王紆睿念。按察仗通才。暖煦褰帷逼。和風擁節廻。無嗟折柳別。會取詠棠來。</text>
<title>聞有恩叙之命。將歸定陽。行次銅湖。寄示梧村。</title>,<text>萊衣判不換宮袍。江漢春風倚小舠。魚避餌香鬐鬣掉。鶴驚羅密翅翎高。浮花蕩漾爭迎棹。晴草參差欲滿臯。寄向終南山色道。別來詩態憶仙曺。</text>
<title>奉家君。同伯兄督郵公，仲兄烏山使君，季兄進士。遊白馬江記事。</title>,<text>扶蘓山色晩依微。皁盖臨江彩服隨。馹騎兼携烏舘酒。蓮華交映翰林枝。花濃古寺春嵐重。船抱層嵓夕照移。認取沙頭喚渡處。十年窮達夢中疑。</text>
<title>拱北樓。留別湖西伯朴令公 紳。</title>,<text>歸朝一路轉城隈。春盡江臯積雨開。左掖慣瞻東壁座。西湖却醉北樓杯。荷浮小葉隨魚動。樹拂餘花送燕來。欲問棠陰念民意。邇年雙鬢雪皚皚。</text>
<title>牙山縣齋。次板上韻贈趙大哉使君。</title>,<text>亂山環碧一蹊廻。深舘鶯聲送客催。小檻遷床槐影合。孤城吹角海氛開。歸心渺渺瞻霄漢。時事紛紛問酒盃。珍重使君偏惜別。月明携手勸登㙜。</text>
<title>奉寄梧村問藥爐修稧之計</title>,<text>種木三年長幾尋。因依玉樹托瑤林。停雲香葉鸞凰宿。揷月喬柯雨露深。廈屋扶持誰借力。靑黃雕鏤已無心。唯堪道侶來行藥。繞取重重數畒陰。</text>
<title>李善甫哀歌</title>,<text>摧蘭有餘香。逝鴻留遺跡。爲君作驢鳴。奏我斷絃曲。廣文三絶不重見。洋州絶筆尤可惜。手撫新屛淚痕濕。昔君在時所掃却。淋漓篁竹綠如簀。有斐之人宛在目。思君踈朗照人之淸姿。曉露洗出娟娟色。憶君瀟洒出塵之雅韻。冷風吹振翛翛葉。劍立脩竿遒復勁。勢敵臨池舊心畫。經霜一枝淸且瘦。想像東陽帶圍闊。古岸昨夜寒蕭條。巢荒鳳去千尺折。凄凄雨暗湘川曲。更傍殘叢問斑血。可憐嶢嶢籜龍兒。脫綳已有凌雲骨。我疑竹之夢兮化爲君。偶然寄世三十六。不知君之夢兮復爲竹。傳神留與千百刦。人生有情相感觸。造物莫是蓄機栝。當時尙設無餘事。戱放禿筆乘興發。笑指此君凌歲寒。托君交期向君說。屛成在傍君不住。使我三周氣塡臆。嗚呼思君憶君無時無此竹。不滅悲不極。</text>
<title>聞有恩叙之命。出向高陽村舍。途中寄梧村。</title>,<text>郭南烟雨曉沈沈。古岸驅驢入綠陰。習靜未堪城市擾。藏身欲就海村深。聯拳鷗鷺依閑渚。翔集鷦鷯繞茂林。野老相逢拚一笑。五年奔走遂何心。</text>
<title>水村書懷。奉寄仲氏烏山使君。</title>,<text>海鄕脩阻未能還。漂寄高陽傳舍間。身倦塵泥偏少健。夢窺雲水始多閑。墟烟失却連橋柳。浦帆高於隔岸山。已負西樓陪一醉。病中回首浿江關。</text>
<title>水村端陽雨中。效柳州體。</title>,<text>市門不可隱。簪組非所任。振衣出闉闍。驅馬踰城岑。郊平溝壠互。草密村徑深。斷崖翳小屋。孤檜墮微陰。蕩滌捐機事。逍遙散幽沉。久翁有遺墟。殘篁埋茂林。高風邈終古。緖言存至今。撫跡興永嘆。懷賢結遐心。鋤䥳信云樂。塵坱詎見侵。植杖看牧牛。援葛窺棲禽。野蔬行自掇。村謠坐獨吟。離離江帆色。坎坎浦鼓音。氓俗重佳節。酒漿事追尋。艾人已堪弄。蒲香初可簪。蒸雲屯闇闇。驟雨逬淋淋。川谷倐澒洞。叢薄遆颯森。懸簷亂酥乳。轉堦奔球琳。憂漂捃柴薪。畏漏遷衣衾。旅情易感物。離念紛盈襟。彩服限脩途。音信當萬金。驛樹極眺矚。關樓闕登臨。歡會殊杳杳。馳景且駸駸。欝紆類羈縶。低徊成滯滛。聊從田父飮。慰我病涔涔。</text>
<title>水村對雨述懷</title>,<text>長簷撲地短籬踈。園草萋萋雜野蔬。夢起蒲團衣乍重。夜來苔色亂侵裾。</text>
<title>水村對雨述懷 其二</title>,<text>隄岸冥冥苦霧屯。雨聲奔放渡江喧。山田昃罅無留水。亂溜橫來觸席門。</text>
<title>水村對雨述懷 其三</title>,<text>江風昨夜打庭柯。屋漏淋淋起簟波。崩簷半壓繰床濕。新繭蒸成滿箔蛾。</text>
<title>水村對雨述懷 其四</title>,<text>秧針簇土麥波搖。滿目郊原雨水調。老農曉出廵溝壠。負鍤歸來自放謠。</text>
<title>水村對雨述懷 其五</title>,<text>倦睡騰騰半未醒。卧看江浦午潮平。莫嫌兩部喧蛙亂。城市何曾聽此聲。</text>
<title>水村對雨述懷 其六</title>,<text>曾趍太廟奉宸旒。雨墮彤毫墨盡流。探開握牘渾成黑。欲被傳宣不自由。</text>
<title>水村對雨述懷 其七</title>,<text>霧勢低昂日暈舂。晩來炎赫似爐中。不知煕政開筵地。也有微凉殿閣風。</text>
<title>水村對雨述懷 其八</title>,<text>進退崎嶇兩轉艱。馬前重疊太行山。江洲浪羨歸帆逸。亦趁漕期不得閑。</text>
<title>郊居。誦柳州閑依農圃隣。偶似山林客之句。分韻作十絶。</title>,<text>結廬在江浦。夜雨漲前灣。跳波濺鷗夢。驚起不能閑。</text>
<title>郊居。誦柳州閑依農圃隣。偶似山林客之句。分韻作十絶。 其二</title>,<text>盤陁屋西石。脩竹相因依。多情護嘉實。恐此孤鳳饑。</text>
<title>郊居。誦柳州閑依農圃隣。偶似山林客之句。分韻作十絶。 其三</title>,<text>百畒逢時雨。村村語笑濃。豊年若可必。吾亦去爲農。</text>
<title>郊居。誦柳州閑依農圃隣。偶似山林客之句。分韻作十絶。 其四</title>,<text>亂水入溝渠。晨起繞前圃。圃决不足惜。蘭根初未固。</text>
<title>郊居。誦柳州閑依農圃隣。偶似山林客之句。分韻作十絶。 其五</title>,<text>村氓無世態。風俗任眞淳。有酒不獨醉。殷勤及一隣。</text>
<title>郊居。誦柳州閑依農圃隣。偶似山林客之句。分韻作十絶。 其六</title>,<text>爽氣滿西山。朝來在我袖。君看峀上雲。卷舒皆自偶。</text>
<title>郊居。誦柳州閑依農圃隣。偶似山林客之句。分韻作十絶。 其七</title>,<text>長江風雨鳴。十里雪山似。漾漾萬斛船。不能上急水。</text>
<title>郊居。誦柳州閑依農圃隣。偶似山林客之句。分韻作十絶。 其八</title>,<text>振鷺不可攀。高鴻獨去閑。關心多少事。隱几看前山。</text>
<title>郊居。誦柳州閑依農圃隣。偶似山林客之句。分韻作十絶。 其九</title>,<text>追凉眠石榻。行藥到篁林。江海浮桴穩。悠悠萬里心。</text>
<title>郊居。誦柳州閑依農圃隣。偶似山林客之句。分韻作十絶。 其十</title>,<text>昨得長安書。金輿動紫極。那堪病太史。留作周南客。</text>
<title>三疊前韻。奉詶梧村。自水村移氷江</title>,<text>新潮過雨半汀沈。烟氣空濛正晝陰。小苑臨江登攬闊。虛樓隔樹燕居深。行謀短艇投漁浦。懶珥彤毫入翰林。獨有平生謝康樂。十年山水與同心。</text>
<title>齒峴</title>,<text>拍岸深泥處處多。崎嶇幽徑幾廻斜。送還馹騎聊驂蹇。抛却猩袍故着簑。積雨過江驅大熱。重雲吐月放淸華。柴車菜馬甘相混。一任交前莫禁呵。</text>
<title>梧村邀我湖堂。先以詩見示。走筆奉和。</title>,<text>靑雲軒盖懶回頭。晩擁漁簑醉夢悠。天路迢迢風力少。江湖聊作大鵬遊。</text>
<title>漢口與梧分路</title>,<text>嫋嫋樓前柳。搖搖江上船。佳期且未遠。欲別已依然。</text>
<title>次梧韻</title>,<text>暮帆倚前浦。棲鳥迷烟樹。却上水西岑。君行已何處。</text>
<title>與梧村理艇江口。梧以詩督。余笑和以謝。</title>,<text>落帆下江口。輕風生浪遅。閑情便已適。不必强言詩。</text>
<title>舟中吟示梧村</title>,<text>積水高帆穩。微凉小嶼晴。機心當路在。浪跡與君幷。鳥過搖杯色。巖回撼篴聲。樓㙜莫問主。管領任誰爭。</text>
<title>回舟</title>,<text>搖蕩長江水。低昂兩岸山。蘭舟爭落日。半入柳陰間。</text>
<title>回舟 其二</title>,<text>惜別津愁近。催歸日畏沈。鳴榔與長篴。去住兩關心。</text>
<title>次韻謝梧村幽期更待晴之意</title>,<text>客夢凉侵覺。虛樓竹響淸。感君尋戴約。憐我卧羲情。落景回潮泛。高帆遠樹平。能來有簑笠。不必問新晴。</text>
<title>種竹</title>,<text>未可居無竹。當窓種數莖。江風留不去。先作滿樓淸。</text>
<title>六月六日。入城陳䟽不赴召對吏。八日被嚴旨削職出城。歸湖上舊居。仍憶前冬三召後特罷時感恩之作。遂用其韻以賦。</title>,<text>放跡江湖亦盛私。歸來門徑綠苔滋。滄洲皎皎生明月。進退思君君得知。</text>
<title>岳君聞余乘月出城。贈詩相慰。敬次。</title>,<text>一徑連松竹。重江足水雲。本無經濟力。非是負明君。</text>
<title>梧村見和名字韻見示。復疊奉詶。</title>,<text>謬信微才早策名。何曾美價掩連城。有書未必窮愁著。爲士無傷理世輕。雨散竹凉留燕坐。月高樓影倒空明。深恩感觸江湖夢。不到華胥到墄平。</text>
<title>梧村亡矣。余不忍復吟詩。然其悲思欝悒無所泄。遂呑聲以題。</title>,<text>池塘靑草爲誰吟。滿目江湖淚不禁。可憐烟水同舟約。折盡斜陽獨去心。</text>
<title>梧村亡矣。余不忍復吟詩。然其悲思欝悒無所泄。遂呑聲以題。 其二</title>,<text>無人聽我流波引。有夢尋君落月梁。黯黯江山孤鳥遠。茫茫天地片雲長。</text>
<title>七夕。寄呈李諫議啓商。</title>,<text>十年人事盡消沉。垂淚秋齋坐夜深。可但池塘無結夢。未堪山水絶知音。蒼蒼落月連江下。切切悲虫近戶吟。回首靈筵阻一哭。孤舟南北又何心。</text>
<title>七夕。寄呈李諫議啓商。 其二</title>,<text>瀛湖東去絶還波。生別呑聲死別何。斷夢忩忩悲落月。靈期渺渺望傾河。蕭條菽水親廚冷。寂寞塵埃賜卷多。千首文章向誰託。玉山殘桂已無柯。</text>
<title>病中謝申上舍見示所著索和者</title>,<text>東家病婦罷鉛脂。不向春風理畫眉。細馬明珠香夢冷。一顰無意效西施。</text>
<title>奉次聘君見寄江上漫興之什</title>,<text>江城烟雨晝陰陰。山色當樓水鳥吟。坐覺壺中天地別。棹歌閑送太平音。</text>
<title>李諫議啓商見和余悼洪兄二詩。復惠二篇。謹疊前韻。</title>,<text>金蓮燭下漏聲沉。憶昔聯裾禁掖深。千里樓船摧健帆。百年瑤瑟閟希音。畫圖省識傳神在。篇什空殘逬淚吟。聞道山陽長笛怨。故人同我此時心。</text>
<title>李諫議啓商見和余悼洪兄二詩。復惠二篇。謹疊前韻。 其二</title>,<text>獨上高樓對碧波。長雲闇闇思如何。浮生正信難求劍。積恨眞知易塞河。彩服床頭苔繡合。宮貂篋裏網絲多。那堪歲月無情極。梧葉蕭蕭又振柯。</text>
<title>李諫議啓商見和余悼洪兄二詩。復惠二篇。謹疊前韻。 其三</title>,<text>瀛舘蒼茫湖水波。仙輧不住奈吾何。猶殘客夢迷靑草。忍見秋容寫絳河。奕世芳聲身後盡。平生遺跡眼前多。可憐手種南樓柳。風雨年來有幾柯。</text>
<title>洛水三章。爲李正言 漢宗 薤露之曲。</title>,<text>滔滔洛水。有斒其服。載啼載舞。在棠陰之側。何斯違斯。吉往凶歸。萋萋者草。烝在南塗。漼彼旒㫌。于漢之隅。</text>
<title>洛水三章。爲李正言 漢宗 薤露之曲。 其二</title>,<text>惟漢之隅。實維子鄕。有畹畇畇。有蘭其芳。薄言采之。言薦之齋房。言念之子。豈且厭厭。方茂爾華。謂之朝陰。如彼行邁中道休。是用孔痗于心。</text>
<title>洛水三章。爲李正言 漢宗 薤露之曲。 其三</title>,<text>我心孔痗。有懷于舊。爾驥載途。卬隨爾後。婉兮其淸揚。云何其忘。秋日凄凄。零雨陰陰。靈車至止。漢水沈沈。乃視其家。有呱二兒。亦發其篋。諫草維遺。我涕其沱。父母如之何。</text>
<title>分津葬梧村。將歸感懷。</title>,<text>草草魂輧下壠遅。海山秋氣晩凄悲。同來舊吏皆垂淚。不似東湖赴製時。</text>
<title>分津葬梧村。將歸感懷。 其二</title>,<text>並騎論詩事已非。葛巾迎笑乍依俙。吟魂不散當何在。定上峯頭送我歸。</text>
<title>同李侍讀士亮感懷 爲梧村也</title>,<text>秋陰漠漠晦郊原。羸馬蕭蕭背郭門。於今莫問江湖趣。零落朱絃祗淚痕。</text>
<title>茂朱李使君伯起翩然南下過。江路不顧。誠恨之。今爲秋思所苦。謹奉詩一章以申起居。</title>,<text>赤城霞色上宮袍。東閣迢迢北斗高。逐客尙愁妨祖道。使君何自少漁舠。雨殘菊圃寒香醉。霜重江臯晩木鏖。怊悵深居交舊絶。極南秋夢獨爲勞。</text>
<title>十月晦。歸覲定陽。初渡桑湖。聞恩赦。</title>,<text>挽下東湖舊酒船。歸心南繫白雲邊。驚鴻浪怕虞羅近。落羽彯翔過渚田。</text>
<title>在定陽日。伯兄察訪公卜居扶餘之龍田。將棄官歸。就問起居。馬上口號。</title>,<text>東行一道轉羣巒。霜霰離離曉色寒。供奉放廻猶浪跡。淵明歸去欲休官。村墟賃宅民風古。雲水求田境界寬。桂樹賦成幽思發。雪舟搖漾在江干。</text>
<title>至月晦。返洛宿維鳩驛。風雪滿山。離親心事不能自聊。遂有述懷之作。</title>,<text>不遇道途苦。寧知離別難。人烟孤驛暮。雲雪亂峯寒。墜策多凝竚。廵纓却注看。誰能無物役。日日彩衣懽。</text>
<title>溫陽雪中。訪西峯姜丈 世龜 幽居。</title>,<text>窸窣灞橋驢。迢遙剡溪雪。聞道渭川翁。來卧西峯月。入谷問樵夫。縈廻踏松樾。枉途且肯惜。煩襟貴一豁。未論門前刺。直辦床下謁。白屋散圖書。靑山靜巾拂。道竗各無語。遐心獨抱膝。怊悵歲暮客。重此難爲別。</text>
<title>沈判府事 梓 輓 八韻</title>,<text>八命門闌大。三朝齒德嵬。薰人噓谷黍。搆廈負嵓材。月逈樞司席。星低洛社杯。盛恩唯老敬。多福實仁培。入對瓊枝擁。朝歸艾綬堆。巷翹沙路築。閭望傳車廻。履響蒼茫遠。綸言賵賻哀。永違床下拜。流淚寄江隈。</text>
<title>洪川丁使君聖功貽書告別。就訪不利。以詩留贈。</title>,<text>放還京國故人踈。傳道銀魚換檄書。偶取並騑交暫語。尙容烹鯉問幽居。梅中消息城春逼。關外征行嶺雪餘。遠別竟孤摻袂送。曉寒扶病獨廻驢。</text>
<title>疊前韻奉詶睦太僕見和</title>,<text>荊籬傾側葦簷踈。微雪蕭蕭鳥啄除。豈有才名齊李杜。頓無詩力薄巫廬。閑愁解攬騷人珮。好意多回長者車。冷落芬華君莫問。漆園高論等鴟蛆。</text>
<title>二疊詶太僕見和</title>,<text>幽徑無塵糝雪踈。閉關蹤跡限彤除。放狂阮籍唯耽酒。歸去淵明故愛廬。才命見藏秋篋扇。世情看轉市門車。案頭日夕南山氣。閑抱遺經註蝍蛆。</text>
<title>三疊</title>,<text>大隱城南與世踈。浮雲歸鳥任乘除。遐心也解吟梁甫。淸夢常能到漢廬。一逕暗香梅映水。交衢脩帶雪飜車。肯辭跋馬相隨去。臘甕新開灧玉蛆。</text>
<title>贈別忠淸都事金天與 甲戌</title>,<text>忩忩珠履下靑蒲。烟雨依微滿祖途。千里爲官皆馹騎。六年相見又驪駒。高蘭彩閣明春雪。濯錦浮亭弄晩湖。此去庭闈秪一日。送君回首重踟躕。</text>
<title>奉次游齋，博泉兩台丈韻求敎。</title>,<text>並墮寰東蹙甕天。曺劉遐響接千年。高標秀出遺羣濁。竗籥冥搜入又玄。舍去何傷成吏隱。謫來猶許作詩仙。卧治宿衛俱閑地。應著窮愁第幾篇。</text>
<title>奉次游齋，博泉兩台丈韻求敎。 其二</title>,<text>文章天下得何偏。麟鳳人間快覩先。挾雷寒光開武庫。采蘭幽響觸哀絃。梅香倂帶詩筒至。春色兼隨麴米傳。與報高陽新酒侶。莫輕金馬舊游仙。</text>
<title>奉次游齋，博泉兩台丈韻求敎。 其三</title>,<text>行藏無定聽高天。江漢棲遅恰數年。肯受塵埃欺皓皓。長開玉笈理玄玄。襟期解傍通衢隱。姓字羞參翰苑仙。此物亦知殊不俗。一吟能和二公篇。</text>
<title>奉次游齋，博泉兩台丈韻求敎。 其四</title>,<text>吳楚雄呑魯鄶偏。犛牛逸驥敢爭先。公然語大凌河漢。未有詞高稱管絃。滿眼洋流眞自失。在懷燕石不堪傳。天梯倘與泠風便。願執鞭綏御老仙。</text>
<title>奉次博泉台見詶前詩。復用詶游台韻寄示之作。</title>,<text>杖舃經年阻。離心日日新。竟孤山雪夜。空憶閣梅春。驥尾攀遙跡。龍門媿上賓。開緘數珠玉。頓失子雲貧。</text>
<title>奉次博泉台見詶前詩。復用詶游台韻寄示之作。 其二</title>,<text>廢逐爲人棄。閑居歲月新。無勞問太卜。猶自抱陽春。詩社依盟主。塵塗困實賓。平生好學志。不媿一簞貧。</text>
<title>二月旬。叙拜奉敎。宣召入院。口占寄道一。</title>,<text>蓬山雪後月華新。舊客歸來院樹春。笑憶孤舟雲水外。二年垂釣是何人。</text>
<title>直廬走次玉堂睦，丁兩學士見贈韻。</title>,<text>武陵樵客伴春歸。佳氣三山紫翠圍。御漏偏搖仙夢起。香烟還傍彩毫飛。凍開太液新波灧。寒逗重城宿雪微。賴有玉堂詩老在。爲將淸什洗塵機。</text>
<title>李諫議勉叔 允修 輓</title>,<text>已推豪俊遺詞藻。先向藩維試廟謨。人物正知關氣數。死生榮落盡堪吁。</text>
<title>李諫議勉叔 允修 輓 其二</title>,<text>百尺樓空湖海長。天衢掣電過乘黃。吾家伯氏知君久。千里書來濕淚行。</text>
<title>李諫議勉叔 允修 輓 其三</title>,<text>婦喪男病動淹時。强半流年始遠期。風雨南闍無舊客。靈車草草使人悲。</text>
<title>李諫議勉叔 允修 輓 其四</title>,<text>豈曾年少間心期。高論開襟爽氣吹。江漢蹇驢風雪曉。故堂邀許讀山碑。</text>
<title>李諫議勉叔 允修 輓 其五</title>,<text>城南十月送余行。卽是人間永訣情。縱有鴟夷詩匣在。只今山水與誰盟。</text>
<title>甲戌端陽賜扇歌</title>,<text>靑蒲諫臣罷官久。茅屋蕭條市南口。柴門竟月有雀羅。金勒常時掛蛛牖。蓬蒿滿逕慵不鋤。藜莧充膓苦易吼。瀛洲法尊無消息。夜夜樓頭望北斗。長安五月炎熱盛。脫巾蒲團坐露肘。欹軒近廚烟氣蒸。破簷撲砌日色炙。蒙茸弊扇搖無力。節訊阻絶二南守。生涯酷遭比隣笑。蹤跡甘爲世俗醜。紫衣忽來問幽居。僮僕不意駭欲走。言有端陽賜物至。此是書堂翰林否。顚倒束帶奔下堂。仰瞻九闕先稽首。故事有無初未諳。良久逡廵不敢受。探看姓名驚始定。發緘天香紛滿手。乍見舒月漸團團。倐覺䟽風生瀏瀏。濃者瑩如浴秋水。白者膩若凝酥酒。森梢列箭集曲頸。錯落斑文映金紐。排星鏤粟微有凸。觸指鳴環自相扣。已捐釵釧謀一餐。持此足以驕病婦。輕凉駛發不可收。秋意颯颯來左右。披襟獵纓恣搜濯。大地蘊隆更何有。蠅屯掃盡蚊巢空。簾外散落不成部。肌蘇骨淸欲輕擧。如醉而醒豁其蔀。全家相顧改容色。衆手交傳爭受授。多病誰望玉井氷。蔭暍不啻酆鎬柳。東湖舊籍雖未除。已分收身就農𤱈。近臣例居宣賜中。幾人能得置散後。遺簪墜履亦無數。聖恩念之乃獨厚。憶在蓬山當盛暑。便殿珥筆近旒黈。袖中小扇未敢搖。汗漬烏紗半成垢。至今耿耿思舊事。時遺一二記八九。夢寐戀君固其所。當時天語亦見取。微凉卽是殿閣餘。寸心感激抵老朽。况有香椒復盈囊。瀉下玉盤堆紛糅。鮫泣空憐淚珠逬。蚊背轉憂恩山負。早晩婆娑林藪下。誇向田翁與釣叟。作詩無由充朔啓。惟罄微誠祝聖壽。</text>
<title>仲氏正言公擯居洪州之魚村。作見一軒。爲之賦八景。奉助六偉之頌。</title>,<text>連峯樹影嚙文龜。一鏡飛騰宿靄披。正是鶴天他夜見。却來林下許相隨。</text>
<title>仲氏正言公擯居洪州之魚村。作見一軒。爲之賦八景。奉助六偉之頌。 其二</title>,<text>山雲罷雨掠簷歸。彩翠空濛放夕暉。點點棲烏相趁去。不知還在畫中飛。</text>
<title>仲氏正言公擯居洪州之魚村。作見一軒。爲之賦八景。奉助六偉之頌。 其三</title>,<text>醉荷簑衣雨半身。斷巖西北水粼粼。玉璜何與忘機者。眞釣銀鱗佐露蓴。</text>
<title>仲氏正言公擯居洪州之魚村。作見一軒。爲之賦八景。奉助六偉之頌。 其四</title>,<text>君平與世兩如何。去作耕夫也自多。深槐隔雨留筇穩。興入頭盧四面歌。</text>
<title>仲氏正言公擯居洪州之魚村。作見一軒。爲之賦八景。奉助六偉之頌。 其五</title>,<text>着雨蒸霞萬萬枝。春風滿地自無私。遙看糝白明斜徑。忽似前村雪壓時。</text>
<title>仲氏正言公擯居洪州之魚村。作見一軒。爲之賦八景。奉助六偉之頌。 其六</title>,<text>百畒層陰獨立豪。世人徒識歲寒高。㝡憐大地流金日。氷雪吹生萬壑濤。</text>
<title>仲氏正言公擯居洪州之魚村。作見一軒。爲之賦八景。奉助六偉之頌。 其七</title>,<text>淨掃文秋玉字寒。大槐成幄晝陰團。客來夢起搘頤坐。蟻穴功名局上看。</text>
<title>仲氏正言公擯居洪州之魚村。作見一軒。爲之賦八景。奉助六偉之頌。 其八</title>,<text>村邊處處柿陰凉。村裏家家秫甕香。笑剝八稜沽一醉。城中無此好風光。</text>
<title>楊子渡。送李元方令南遷之行。舟中吟示李夏瑞台丈。</title>,<text>新潮欲上濕雲流。古渡風生帆影秋。南北邇來多送別。馬啼穿盡又登舟。</text>
<title>金司諫聖起來會江樓。醉用石淙韻同賦。</title>,<text>郭外幽棲少往還。客來童子始開關。新晴樓閣凉生樹。落日帆檣浪浸山。天地放歌俱遠跡。江湖把臂復懽顔。莫辭盡醉留今夕。明月層闌更可攀。</text>
<title>將之蓮城鷺湖途中作</title>,<text>驢背鴟夷日兩竿。亂蟬秋樹下江干。潯陽松菊歸田晩。吳會烟波落帆寒。客路南隨滄海去。天門西隔彩雲看。寧嫌計拙爲人笑。欲借漁村占易安。</text>
<title>鷺湖舟中</title>,<text>秫香蘋葉間亭臯。江上西風倚小舠。世人豈識秋帆興。不爲鱸魚也自豪。</text>
<title>蓮城村舍俳諧體</title>,<text>一壑縈廻盡。孤村點綴微。峯低風易亂。海近氣常霏。廢堰淤泥滿。荒郊樹木稀。投錢敎設鱠。十里望漁磯。</text>
<title>蓮城村舍俳諧體 其二</title>,<text>霧濕蚊雷合。潮歸蟹穴羅。地形聊復爾。村俗正如何。海味家家少。山名曲曲多。泥粘轆轤索。隔浦探泉過。</text>
<title>蓮村曉起</title>,<text>平田百頃稻花齊。鹽井烟生曉氣凄。幽窓忽動霏微色。門外潮頭欲上隄。</text>
<title>聞新林可居。將往觀鷺湖。舟上奉次聘君韻。</title>,<text>君民堯舜付臯。江漢三登載酒舠。西風笑揭孤蓬看。鳥過雲飛盡是豪。</text>
<title>過衿陽三賢書院</title>,<text>野色平開亂峽奔。稻花千頃帶孤村。移家欲向前山住。先渡淸溪禮院門。</text>
<title>新林記事。用蓮村俳諧韻。</title>,<text>出壑飛流響。穿崖一徑微。人居分岳翠。馬跡破林霏。栗葉萋萋暗。松陰落落稀。門前有貼石。知是釣魚磯。</text>
<title>新林記事。用蓮村俳諧韻。 其二</title>,<text>萬木參差出。羣峯次第羅。林泉皆我有。風月復誰何。露稻傳香滿。烟鱗上釣多。淸秋蹇驢背。扶醉畫中過。</text>
<title>兪參奉 命宣 輓</title>,<text>少小隣鄕邑。公來馬首迎。遺椷常口誦。拂𪚥動心傾。薄宦凋霜鬢。孤㫌返海程。傷哉同被地。一歲兩新塋。</text>
<title>水村奉酬博泉丈前惠古風。用其韻。</title>,<text>瑤池棲鳳翩翩飛。江浦鷗鷺來相依。託身東窓珠樹枝。終日鳴舞下巢稀。聞道仙鳧亦高擧。還向靑田弄羽衣。秋來湖海雲水闊。安得彯颻與同歸。</text>
<title>水村奉酬博泉丈前惠古風。用其韻。 其二</title>,<text>華岳之南漢水西。有麓嵯峨余所躋。郊原一面稻花暗。門巷幾家楊柳低。奴樵未廻驢晝飢。滿箕斫蒭手自携。東隣稧散歌呼晩。老翁醉扶稚子提。</text>
<title>水村奉酬博泉丈前惠古風。用其韻。 其三</title>,<text>秫林馨香桑葉飛。隱居且與農圃依。時時見人稱居士。里中知我姓名稀。園有藜兮陂有蓑。藜可杖兮蓑可衣。振衣拄杖每獨往。二仲不見誰與歸。</text>
<title>水村奉酬博泉丈前惠古風。用其韻。 其四</title>,<text>刈稻歸來村景西。東園問竹行復躋。江光霍霍山下動。帆影離離天際低。蕙佩荷衣眞自喜。耕夫漁父與相携。田家別味秋更好。左持蟹螯右壺提。</text>
<title>水村奉酬博泉丈前惠古風。用其韻。 其五</title>,<text>秋風嫋嫋江鴈飛。荻花楓葉相因依。晴窓發篋見君作。光焰奪目世所稀。我有蜀錦不知裁。願借刀尺爲裳衣。莽蒼相望不得親。何况明朝又南歸。</text>
<title>寄懷道一令</title>,<text>並海山川瘴雨寒。南來消息路漫漫。帶霜黃髮能無恙。隨地斑衣也自寬。斗極星廻天宇闊。桑楡景下歲年闌。知君心緖多如此。遙把朱絃一爲彈。</text>
<title>寄懷道一令 其二</title>,<text>湖上離居獨掩扉。綵舟蓮燭與人違。當秋木葉紛紛散。向曉天星落落稀。嶺海蒼茫誰暖眼。氷霜淅瀝又寒衣。相思欲問加餐飯。看盡江南候鴈歸。</text>
<title>游齋李台丈夏瑞出宰淸風。奉贈四十六韻爲別。</title>,<text>今日淸風守。當時亞月卿。遺經元相業。宿學是家聲。白玉藍田出。明珠大海生。茂倫何歷落。玄度故才情。映徹氷壺月。縱橫武庫兵。江河開浩蕩。鍾律發鏘鏗。漢並班楊駕。荊連屈宋衡。中閨倐通籍。左海盡知名。竹曬蘭㙜汗。藜吹粉署明。金貂辭北斗。銅虎下南城。舃底幨帷換。車前戟纛迎。春官還舊列。憲府復新榮。命爲文章薄。心非寵辱驚。囊中收諫草。郭外任躬耕。吏隱春州去。仙期洞府行。烟雲楓岳暖。花雨竹樓晴。石古中流柱。松寒隔水笙。沙痕留藥鼎。寺暈上銅鉦。畫檝凌長浦。危亭瞰大瀛。詩憑淮守和。跡與海翁幷。譽毁浮雲過。乘除弊屣輕。幽居馴鳥雀。散地懶簪纓。自是機心息。誰能外物嬰。安排看塞馬。旋轉閱棋枰。漳水違霄漢。湘江散弟兄。靈光仍自在。榮子也無營。鍊信精逾見。車唯謗可盈。歸來須一壑。出守又雙㫌。聞道神仙窟。兼分水石盟。潭開畫裏出。樓壓鏡中橫。印匣經旬澁。琴絃盡日鳴。那關爲米屈。直欲著書成。元禮車曾御。陳登座幾傾。雕虫垂濫奬。理蠧謁高評。北海涇流細。東山㟝嶁平。倦遊瞻杖屨。多病卧柴荊。牛馬從他指。江山許孰爭。奇懷烈士詠。孤夢戀君誠。已就歸田賦。方耽履道貞。告行煩枉顧。遵路慰徂征。野樹沈寒霧。城雲糝暮霙。行裝隨萬卷。御漏限三淸。隱計山饒笑。離言僕屢更。閣香梅遶筆。湖淨月臨觥。諷詠休公務。緘封有驛伻。春來鹿門興。早晩問湖程。</text>
<title>奉次季兄上舍見示三十韻。兼示弟侄索和。</title>,<text>閱世方知命。隨緣懶卜居。長鳴珠勒馬。久斷席門車。宿業穿燈壁。生涯卧雪廬。藏身憐隱豹。抗跡傲司驢。滄海無澄濁。閑雲有卷舒。尙玄嘲謾解。生白室惟虛。獨負崢嶸氣。休爲痛哭書。奇懷傾鳳鳥。大釣擬鯨魚。白璧甘逢怒。靑冥畏送噓。是今眞自覺。褢舊好誰攄。坐卧年來散。朋從日向踈。何傷士師黜。不屑宋榮譽。臈味山家甕。春期海岸畬。緬思趍定邑。仍憶過扶餘。龍墅陪懽日。魚村問舍初。合堂成衮衮。餘事付蘧蘧。談道探洙泗。論詩倒阮徐。鶴邊尋洞壑。驢背俯郊墟。夜集常忘寢。朝呼不暇梳。風襟縈走葉。雨屧濺輕淤。座密薰於釀。蹊平踏勝鉏。骰聲聽不厭。碁法看何如。飯軟炊霜栗。肴香掇野蔬。姜衾眠共枕。萊服舞聯裾。好會飜星散。離情又歲除。悠悠隱城市。渺渺隔鄕閭。忽見銀鉤落。全如珙璧儲。仰鴻慙燕雀。攀驥笑蟾蜍。新物還如此。良辰可忽諸。北堂花樹會。更欲致伊余。</text>
<title>仲氏正言公覽余所次季兄三十韻。步韻述懷見示。輒復再疊。兼替見一軒梁詞云。</title>,<text>海鄕有樂土。逐客且幽居。爛爛南山石。遅遅下澤車。於今檢玄草。伊昔直彤廬。鸞鳳先飛鳥。騏驎絶蹇驢。九門春漏轉。雙闕曉赮舒。聖主恩方渥。羣公已捴虛。波生簪上筆。霜入袖中書。過嶺聊乘傳。臨關又佩魚。和風移諍訟。惠澤暢欨噓。出入身饒瘁。棲遑志未攄。乍聞官是諫。歘覺世相踈。一指齊榮辱。無心任毁譽。雲端瞻北極。湖外理南畬。洞占金翁舊。村分李老餘。茅庵束選勝。芰服退修初。曠達憐嵇阮。眞淳挹几籧。人間甘擺落。林下不虛徐。逕隱烟霞窟。庭開蔓草墟。霜淸看柿染。風細聽松梳。護岸工排石。通溝故滌淤。子陵時把釣。元亮自提鉏。戱卽斑衣似。懽兼頍弁如。兒喧爭縷馬。客至共盤蔬。有弟仍彈鋏。經年獨判裾。羈棲苦未定。豪氣欲全除。遙夜思同被。新春想倚閭。低佪妨市隱。倚薄乏山儲。心豈忘夔卨。身猶恥志蜍。乘桴擬溟渤。閉戶送居諸。再讀瓊琚作。沈吟更惱余。</text>
<title>前次季兄三十韻。盖兼索阿弟阿侄之和者。人來無一字見示。又走筆三疊督之。</title>,<text>弟侄相思未。無詩問客居。山川閱幾堠。日月轉雙車。謂住曇無舍。聞還見一廬。坐知常密席。行想輒齊驢。漂麥追高鳳。垂帷學仲舒。毋令身隋慢。切戒腹空虛。刮目元須學。澆𦙞莫過書。山深棲虎豹。海大化鯤魚。槖籥歸陶冶。烟雲起吸噓。雄詞爭奮發。豪氣兩超攄。縱是時程急。難於作者踈。男兒存大志。君子恥虛譽。聳壑資培土。盈車在治畬。已勤漂蕩際。應長別離餘。而我孤舟客。維時二月初。簡披千軸竹。廬補數椽籧。晩飯行堪穩。朝慵起每徐。將尋樊氏稼。欲買戴符墟。淸漢氷開鏡。䟽簷月掛梳。晴看苔徑潤。暖覺藥田淤。少婢纔能汲。癡僮稍解鉏。騫翔他自得。放達我無如。圃蕙聊充佩。山芝本當蔬。幽棲淹伏枕。勝集憶拚裾。擬荷風流作。憑敎壹欝除。胡然倦鉛槧。惜此賁郊閭。木李非論價。囷倉爲竭儲。開軒罷蝴蝶。拂硯瀉蟾蜍。春緖何紛若。歸期未卜諸。緘辭遙寄汝。有便共酬余。</text>
<title>洪校理 萬遂 輓 公再中科。官校理。旣而兩目失明不得用。</title>,<text>一路搏搖直鳳池。騷壇餘勇再搴旗。靑銅出匣游塵妬。明月離山苦霧欺。廩繼任城恩豈間。詩窮大祝世同悲。奇材不盡良工用。天意留看玉樹枝。</text>
<title>洪校理 萬遂 輓 公再中科。官校理。旣而兩目失明不得用。 其二</title>,<text>慣聞天祿照燃藜。病後龍門晩始躋。総爲說詩容附驥。未論知面已通犀。懷中錦繡開猶爛。手底笙簧按不迷。一字便成千古寶。百金吾欲換遺題。</text>
<title>韓上舍永叔蒙放於大霈。詩以奉賀。</title>,<text>嶺外江南盡逐臣。鷄書先放布衣人。華風送雨滋枯草。滄海開流聳涸鱗。雜佩誰紉芳杜晩。歸裝好及故園春。候門幼女將朱粉。日計行程問老親。</text>
<title>韓上舍永叔蒙放於大霈。詩以奉賀。 其二</title>,<text>淑氣冲瀜萬物敷。忽聞殷后網羅除。夢廻久訝山川近。書去飜虞日月徐。花柳漁磯敎理楫。草茅幽徑課移鉏。江南春色雖云好。莫後佳期惱殺余。</text>
<title>李奉朝賀 觀徵 輓 二十韻</title>,<text>汩汩隨鍾漏。紛紛問澤瀧。俊賢元不數。名器獨全雙。降信資維嶽。生知爲我邦。虛襟涵潔白。雅韻契敦厖。已負圓丘璧。終推大水艭。星辰臨畫炬。嶺海入油幢。掌讞閑槐棘。量材落枿樁。宸情方似渴。野味便如䭚。久切留黃髮。眞難奪素腔。惜歸紆御翰。優老繼春缸。事類懸車薜。身期采藥龐。川流幾消息。風雨自掀撞。卷跡奚傷擯。忘機不用𢥠。望深調鼎鼐。危謝步竿橦。冀野偏多駿。荀門総是龍。澣帬趍戚里。捧檄起廬江。倚伏觀逾大。行藏德日矼。木氷關氣運。泥綍洗嘲哤。竟不遺元老。于何放後憃。微生曾咡辟。一御已心降。花樹滋新淚。軒屛斂舊跫。箕還天杳杳。劍合水淙淙。筍席虛膠序。銀鉤在壁窓。欲添䟽傅傳。慙媿筆非杠。</text>
<title>李僉知 寅賓 輓 公之二子。余所丈事者也。雪玉樓所居也。十年玉堂。官不進。晩乃與余同直春坊。篇內並及之。</title>,<text>銀魚蹭蹬積薪欺。雪玉樓高世不知。散秩裁優侍臣父。宮班曾對故人兒。歸來碧海驚三轉。榮辱黃粱寄一炊。老宿茫茫雷雨晩。暮閭蕭瑟借環悲。</text>
<title>七夕放歌</title>,<text>金風嫋嫋生庭樹。草虫切切燈下語。仰看天色陰復開。牛女之星在何許。我聞蓬萊亦淸淺。銀漢豈必須橋渡。從此東西無所限。仙駕容易過河渚。不須理會初別離。怨淚滂沱作秋雨。秋雨滂沱河更闊。烏鵲翅短不能越。直恐中河天已皓。一夜佳期那得保。物不知足憂患隨。皇天詎肯於君私。</text>
<title>七夕放歌 其2</title>,<text>天分四序相廻斡。生殺各自爲成物。雨露霜雪會有期。蕭索幾時花滿枝。自從織女被天譴。萬刦茫茫不可知。貪歡懶織非大過。何事年年阻寬赦。也知天意要有在。一洗舊瑕寧所愛。假令更似初嫁時。未必機絲易鬢眉。一誤猶許河橋會。再誤恐投天之外。作事當須究始終。誰能眼前一樂終身悔。况復流光走不住。一年正是朝暮遇。天司賞罰未應差。但待靈期莫怨嗟。</text>
<title>七夕放歌 其3</title>,<text>長安兒女持針縷。爭向銀河拜且語。乞巧得巧何所益。天孫亦遭造物妬。烏鵲橋頭河漢雨。年年離合何太苦。織成錦裳雲五色。舊愁不斷新愁續。不如百結破布裙。長年相隨無相分。我恨皇天恩亦薄。黼黻之功徒爾勤。才如天孫有如此。注目秋河不成睡。</text>
<title>述近日招尋之樂呈韓上舍</title>,<text>折簡招呼倒屣迎。南山如笑出門橫。相逢淡淡俱無語。欲別忩忩不盡情。松下殘棋秋石淨。澗頭歸騎夕烽明。往來正得幽居力。那數塵埃碌碌行。</text>
<title>從姪膺祖孝彦冠贈此 君之始懸弧也。從嫂氏置君膝。伯父命余爲賀序。十年前後。人事有足悲者。篇末致意。</title>,<text>吾家汝卽宗孫重。天節今當八月佳。上服三加冠帶具。中堂列坐父兄皆名期。繼祖先須念。責有成人愼勿乖。欲檢懸弧舊賀序。十年回首不勝懷。</text>
<title>八月二十五日。偕仲氏歸覲。次漢江有述。</title>,<text>庭闈迢遆在洪州。城市囂囂不可留。漢口白波秋解艇。函關紫氣曉隨牛。將斑木葉新霜淺。未斂沙痕宿雨收。客路好拚兄弟並。同來南鴈慰羈愁。</text>
<title>板橋夜行</title>,<text>亂峽隱秋景。遙岑生夕烽。烟林猶叱馬。露草已吟蛩。漠漠行人少。漫漫走道重。常時耐憔悴。今日最愁儂。</text>
<title>板橋早發感懷。用州字韻。</title>,<text>數曲林巒帶廣州。斷崖西北驛亭留。秋晴隴畒迷禾黍。日出溪橋散馬牛。處處幽居皆可問。遑遑晩跡徑須收。買山計拙無人助。金錯囊空只謾愁。</text>
<title>九月同仲氏之保寧鄕庄。過卄嶺作。</title>,<text>卄嶺千回轉。三年一度來。眼明鄕社樹。心醉故人盃。鴈背秋山瘦。雞聲宿霧開。翩翩好兄弟。湖海且沿洄。</text>
<title>過東川舊居</title>,<text>瘦松踈櫟遶堤寒。籬落依依駐馬看。欲問舊來春浴處。小溪淸淺半成灘。</text>
<title>魚村洞口望見一軒作</title>,<text>洞府尋眞正幾廻。柴門東面夕陽開。松間峽路三分去。馬首山童一尺來。雲水半空秋斂急。氷霜不散歲寒催。小堂棊局應相待。入眼幽居淨點埃。</text>
<title>奉次仲氏見示。時奉親移住金井驛村。</title>,<text>排簷瘦骨露芙蓉。搖落風霜際孟冬。歲儉親廚憂冷淡。夜長經業笑踈慵。溪流勝鏡鬚全鑑。村屋如舟膝可容。惟有龜峯限南北。未饒連日攝衣從。</text>
<title>離庭下還向南山弊廬。途中不勝黯結。口占八長律。次素橋錄呈三兄。兼示舍弟仲賁猶子膺萬。</title>,<text>肅肅湖山帶晩陰。西來羸馬北風侵。家貧苦拙棲鄕計。歲暮偏難作客心。驛路分崖當古堠。村扉隔水出寒砧。庭闈漸遠勞回首。行邁遅遅獨放吟。</text>
<title>離庭下還向南山弊廬。途中不勝黯結。口占八長律。次素橋錄呈三兄。兼示舍弟仲賁猶子膺萬。 其二</title>,<text>回看驛峀翳層陰。離思搖搖已見侵。麟乘暫窺猶在眼。鳳雛多病㝡關心。孤村小徑穿踈木。斷岸危橋卧廢砧。遙想老萊堂上戱。定憐莊舃客中吟。</text>
<title>離庭下還向南山弊廬。途中不勝黯結。口占八長律。次素橋錄呈三兄。兼示舍弟仲賁猶子膺萬。 其三</title>,<text>孟冬風日歘晴陰。寒色凄凄馬上侵。來共弟兄眞得意。去隣僮僕若爲心。淸燈梵閣高秋雨。落木魚村半夜砧。勝事轉敎游子惱。行行自和短長吟。</text>
<title>離庭下還向南山弊廬。途中不勝黯結。口占八長律。次素橋錄呈三兄。兼示舍弟仲賁猶子膺萬。 其四</title>,<text>未便忘機學漢陰。生涯瑣碎苦相侵。不知列國紛紛跡。何似離人脉脉心。寒眺已迷金井樹。歸裝又犯禮山砧。那能日奉連枝會。穩聽峯癯葉闘吟。</text>
<title>離庭下還向南山弊廬。途中不勝黯結。口占八長律。次素橋錄呈三兄。兼示舍弟仲賁猶子膺萬。 其五</title>,<text>百轉山陽與水陰。喬林出沒暝雲侵。羨君能作携家計。憐我猶孤問舍心。世事紛紜繁似緖。離憂撩亂搗如砧。阿兒學晩尤宜念。早授唐詩課誦吟。</text>
<title>離庭下還向南山弊廬。途中不勝黯結。口占八長律。次素橋錄呈三兄。兼示舍弟仲賁猶子膺萬。 其六</title>,<text>北歸鞍馬度重陰。墟落蕭蕭暮色侵。驛亭去住纔如夢。魚舍團欒尙在心。倦游敢忘黃香枕。羈思遙生白帝砧。爾家弟妹俱堪弄。倂觸愁人起苦吟。</text>
<title>離庭下還向南山弊廬。途中不勝黯結。口占八長律。次素橋錄呈三兄。兼示舍弟仲賁猶子膺萬。 其七</title>,<text>憶隨修稧過山陰。古寺霏嵐滿袖侵。出谷秋鷹看在臂。勸人春蟻助論心。千年寶像塵埋榻。一夜寒聲水散砧。今日忽爲江海客。勝遊搔首一長吟。</text>
<title>離庭下還向南山弊廬。途中不勝黯結。口占八長律。次素橋錄呈三兄。兼示舍弟仲賁猶子膺萬。 其八</title>,<text>非將詩力闘何陰。强破征途旅悶侵。行裝只在癡僮背。遠意眞同老鶴心。長虹十月生遙壑。片雨孤城灑暮砧。過鴈歸雲望不極。忽聞樵篴數聲吟。</text>
<title>謝赤城使君李伯起惠蜜</title>,<text>急瀉河甁細縷盤。赤城靈液正堪餐。鄕情欲散廻膓苦。世味翻消滿齒酸。入椀香生荒歲粥。當爐丸轉駐年丹。使君已致民家有。那數高高山頂難。</text>
<title>夜坐次老杜有感韻</title>,<text>遯世故無悶。攤書時有疑。端居當歲暮。不寐數更遅。貫斗瞻雄劍。凌雲檢舊詞。長安萬錢米。流涕見瘡痍。</text>
<title>端居遣悶。次老杜。十韻</title>,<text>洞霧開還暗。街泥凍亦融。寒颸留木末。返景在簾東。落託違魚水。歸來飽鷁風。市憐嚴子隱。途哭步兵窮。往日金門入。恩波太液洪。不曾量鑿枘。何敢恥蒿蓬。方朔三冬足。相如四壁空。理生眞自拙。揮翰尙能雄。歲事看全儉。鄕愁解獨豊。遂爲東武詠。遙憶綺園翁。</text>
<title>十一月病夜遣懷</title>,<text>北風中夜喧。雨聲絶復起。主人病阿睹。燈火不可邇。重簾下深室。暗長更鼓耳。俄頃歘偃仰。一枕八九徙。庭闈旣綿邈。百慮浩如水。誰能悟贅疣。除此浮世累。</text>
<title>十一月病夜遣懷 其二</title>,<text>縛柴代破垣。夜風來相觸。苦向病枕喧。我睡那得熟。昨日見鄕書。兄弟膝下樂。胡爲舍之來。寒齋飽幽寂。遠遊雖有方。歲暮離懷惡。起坐數雞鳴。東窓不肯白。</text>
<title>十一月病夜遣懷 其三</title>,<text>弱冠射天策。出入承明裏。紅纓照玉勒。颯踏馳金市。赤管翰苑春。仙舫瀛湖水。一朝卧窮巷。君門隔千里。沮溺辟世非。公幹沉綿是。平生愛君心。耿耿何時已。</text>
<title>十一月病夜遣懷 其四</title>,<text>荷簣笑擊磬。謂言硜硜乎。孟子困齊梁。儀衍爲丈夫。聖賢且如此。昧者何其愚。所以吾道樂。蔬食亦有餘。白日東西行。浮雲南北徂。宵中發浩歌。擊案當玉壺。</text>
<title>仲季兩兄和素橋八律。季兄復疊五首。輒步呈。</title>,<text>太行山逈白雲陰。南望庭闈百感侵。積雪欲凌多病骨。疾風能攪遠遊心。虫懸客榻常時網。犬吠隣家薄暮砧。別後詩來凡幾首。一回思發一開吟。</text>
<title>仲季兩兄和素橋八律。季兄復疊五首。輒步呈。 其二</title>,<text>毋傷市井笑淮陰。賢哲棲棲俗物侵。敢有乘桴浮海志。非無殺馬入山心。閑拈砌雪耽呵硯。倦向簷暄看搗砧。點檢平生還一咜。時時雄劍作龍吟。</text>
<title>仲季兩兄和素橋八律。季兄復疊五首。輒步呈。 其三</title>,<text>經簷寒日改餘陰。病起虛齋思暗侵。爲客長懸鄕社夢。寄詩眞見弟兄心。新賖竹箔低風檻。自頮緗牋掃雪砧。幽興易闌生遠望。高空杳杳一鴻吟。</text>
<title>仲季兩兄和素橋八律。季兄復疊五首。輒步呈。 其四</title>,<text>龍蛇成蟄鶴鳴陰。物理人情萬緖侵。喜慍詎隨當世口。行藏一繫愛君心。塵生學士黃金勒。雪擁山妻素練砧。荷篠耦耕皆太潔。不除豪氣更高吟。</text>
<title>仲季兩兄和素橋八律。季兄復疊五首。輒步呈。 其五</title>,<text>翔空鸛鶴嘯玄陰。微霰徘徊入座侵。藥裹偏饒少陵病。斑衣遙切老萊心。雹收魚舍閑中局。風撼郵亭夢裏砧。渺渺離居兼歲暮。直須陶冶賴歌吟。</text>
<title>江日如春卽事口占</title>,<text>晴波鷗鷺破龍鱗。杳靄江山水墨均。簾外雪消松影動。晩來高閣坐如春。</text>
<title>恩窩病起</title>,<text>吾道眞知不受磨。幽居歲暮日謠歌。獰寒逼骨開窓少。遠想關心掩卷多。遶屋嘯鳶徵雪下。近床飢鼠畏人過。欲馳駿馬凌風去。恣意江湖散久痾。</text>
<title>乙亥歲除。奉次仲氏見懷。</title>,<text>離緖紛紛不自裁。况逢春信此中回。斑衣欲綻逡廵攬。遠札初傳惝怳開。病久蛟龍環劍動。卧寒風雪滿廬來。那能却趁椒盤會。共笑幽簷賞早梅。</text>
<title>乙亥歲除。奉次仲氏見懷。 其二</title>,<text>橫舟無恙海無津。中夜尋思不寐頻。冬熱湖山多宿霧。歲荒閭井半流人。已判此計求田舊。莫恠相知按劍新。大笑看天出門去。明朝萬物共陽春。</text>
<title>丙子元月。寄謝安東李使君啓商。</title>,<text>旅病棲遅困。荒年契活抛。高情存陋巷。異貺及寒庖。糝藿添羹味。登盤佐酒肴。欣然驗食指。三嗅謝心交。</text>
<title>丙子元月。寄謝安東李使君啓商。 其二</title>,<text>磨琢初珍重。風埃遠見欺。馮生彈鋏日。陳孺刺船時。敢望丹靑地。猶堪著述資。三歎垂拂拭。光價動書帷。</text>
<title>丙子元月。寄謝安東李使君啓商。 其三</title>,<text>霜雪差差吐。寒鋒瑩鸊鵜。緘封先已脫。柄用獨何稽。白日崆峒晩。靑天牛斗低。頻看待長價。莫遣暗苔棲。</text>
<title>丙子元月。寄謝安東李使君啓商。 其四</title>,<text>疇昔瀛湖侶。于今參與商。吾猶旅東洛。君又去南塘。歲月分離苦。風塵出處妨。仙舟殊渺渺。卧病復春光。</text>
<title>丙子元月。寄謝安東李使君啓商。 其五</title>,<text>濩落何如此。貧居混市門。題詩多背牘。遇客但空尊。鴻鵠雲霄逈。茅茨雨雪繁。從公乞彩硯。點勘古經翻。</text>
<title>權上相 大運 自海南蒙放歸田。謹上五言排律六十韻。邀致起居。公始蒙放。㙜章爭之。旣停復發。至今春果復停云。時公年八十三。</title>,<text>五嶺炎天外。孤城瘴海濱。風霜鳩杖倦。雷雨鳳書新。往者求賢弼。恭惟仗老臣。齊簪重記憶。魯殿獨嶙峋。踐鼎陞前列。操舟涉舊津。三篇勤命說。一德自耕莘。儒術知餘事。卿材實致身。在山爲潤玉。滿座得陽春。衆物歸輸委。淸䂓照等倫。敭聲先俊傑。正色冠臣隣。浸地開滄海。承天斡大匀。精看經烈焰。瑩覺脫遊塵。衛武猶聞警。公儀不改貧。三尊隆眷顧。萬變閱紛繽。危悃憧憧切。忠言惓惓陳。震凌梁棟屹。幽賾蔡蓍神。豊席都兪日。离筵輔翼辰。素心逾引禮。黃髮動資詢。靈壽隨烏几。宮壼遆禁珍。豈曾忘止足。眞荷惜忱恂。上殿詞頭掖。封泥御手親。詩傳賡喜起。功有叶經綸。碧海桑田改。淸湘蕙珮紉。嚴程仍父子。老淚爲君民。已信齊榮辱。由來任屈伸。相隨惟老宿。不怨有蒼旻。南國風烟異。東山歲月頻。虫蛇常共席。魑魅巧投人。盡日鯨濤吼。終年蜑霧屯。神明應借力。壽考本徵仁。上自憐台背。誰爭急涸鱗。梭翻互淹泊。萍泛溢艱辛。謗議終歸息。寬音始報眞。江流元赴海。隴水復還秦。氣轉靑陽律。光回白日輪。驛亭生細草。江浦吐香蘋。眼失南鳶帖。身兼北鴈臻。斗墟餘紫氣。田舍理荒榛。恩比除羅網。情如返角巾。波頹留砥柱。寒罷自松筠。憶卷東湖樂。初登半夜茵。從容承負劍。欵曲滿書紳。鳳穴攀奇羽。龍門忝下賓。精神瞻盎盎。德宇仰申申。抱剡趍黃閣。隨塵謁紫宸。微才易顚躓。遠跡苦逡廵。落落奔星散。忩忩大路遵。索居甘寂寞。多病跼吟呻。迢遆違喬岳。棲遅傍積薪。人言那沮勸。吾道不緇磷。回首風雲晩。無心鳥雀馴。計疎家四壁。年儉米千緍。倒甕乾蛆玉。殘經點蠧銀。世無今借馬。衣有故懸鶉。柳惠從幽佚。君平托隱淪。飄然放江漢。轉作寄城闉。飽德懷何極。緘書達未因。卽今歸老鶴。重竚覩祥麟。消息兒童喜。耆齡祖史均。獨憐陽武客。羈縶阻昏晨。</text>
<title>江上謁聘君移居。用皇華韻奉呈。</title>,<text>鳴鳩乳鵲送春聲。遠樹行舟滿眼呈。繚繞柴荊深巷靜。從容杖屨小軒淸。餘寒未放平郊綠。落日遙翻萬頃明。塵世是非休聒耳。江山無恙席邊橫。</text>
<title>郭外</title>,<text>交衢十步一飢民。繞郭行行駐馬頻。野日放晴牛背暖。耕夫能管太平春。</text>
<title>對雨</title>,<text>杏花枝瞑鵲飛還。深巷柴門盡日閑。街上喚油僮僕定。排簾獨向雨中山。</text>
<title>對雨 其二</title>,<text>蕭史樓前花盡飛。微風不動雨霏霏。踈簾曲閤圖書靜。自剪緗牋作硯衣。</text>
<title>李翰林 壽仁 輓 君未及修史而逝。朝家例以余曾忝上番。故屬余代修。</title>,<text>拊手羊膓轍跡幷。更堪遺草屬同聲。生辰信有三星直。歲月多兼二竪爭。鵬路乍開閶闔閉。燕簷纔架玉樓成。兩家鶴髮號兒慟。應共中丞泣九京。</text>
<title>霖雨中放筆。用老杜赤雲西三首韻。</title>,<text>結廬総章西。狹窄無隙地。滛霖挾兩月。奔溜四面至。廚沉炭爲舟。爨婢交下淚。恨無操鍤夫。一决注溝遂。隣人苦相輕。一笑復一欷。中堂幸免漏。亦足安寢寐。</text>
<title>霖雨中放筆。用老杜赤雲西三首韻。 其二</title>,<text>凍雨曉傾盆。損我幽居趣。旣集兩廚沉。復决短垣去。一奴赴公役。藩籬無人樹。二婢卧漏屋。呻吟更可慮。蹣跚一汲婢。水擁衣裳注。生理固如此。放歌且蚤暮。</text>
<title>霖雨中放筆。用老杜赤雲西三首韻。 其三</title>,<text>壞墻捍奔溝。呑吐若相爭。菜圃反爲匯。蕪沒交榛荊。窓壁潤生蘚。蚤蟻縱橫行。急䟽衆潦濁。毋汙三徑淸。謀生諒計拙。有書聊舌耕。寸土苦無乾。頑雲復交征。奴孱婢又懦。沉歎嬰我情。拓戶但舒嘯。更報崩簷橫。</text>
<title>霖雨書懷寄權道一令 三十六韻</title>,<text>倚着生涯倦。棲遅歲月淹。津迷欲誰問。巷陋不曾嫌。流俗排張摯。淸時棄蜀嚴。無心待輪鞅。倦跡隱閭閻。脫粟憂荒歲。深軒畏赫炎。瓦稀無立堵。茅缺未成簷。病渴三年苦。滛霖十日添。庭沉泥沒屐。架濕繡生籤。决溜常操鍤。增籬自帶鎌。笑將鳩共拙。媿與蚓同廉。韭圃榛蕪織。藜床蚤蜹砭。息交甘屛蟄。知命樂幽潛。鄕信西湖隔。君恩北極瞻。凌雲詞賦在。趁漏夢魂兼。已任朝衣典。猶慚賜扇霑。葵忱元耿耿。鮫淚故漸漸。遙裔辭縧鏇。飛揚脫馽箝。誠知樗櫟散。敢道莫邪銛。淸曠憐夷逸。安排謝鄭詹。頗能親版築。亦欲遯魚鹽。譽毁寧容累。優游足養恬。展懷開縹帙。攬舊閱霜縑。畫閣橫雲幕。晴江豁鏡奩。宮壼春灧灧。蓮燭夜厭厭。樂動天風逈。舟移浦月纖。虹霓生轉眄。宇宙八掀髯。合沓磨詩壘。聯翩問酒帘。肯論珠按劍。眞荷玉依蒹。生死餘膠漆。羈離間鷢鶼。何須討玄白。各自混黎黔。地有重城限。天仍一水粘。世情誰借馬。幽思獨褰簾。直作晨星闊。虗憑早鵲占。向來書屢枉。幾日筆雙拈。流水閑金鴈。明窓伴玉蟾。悠然發孤嘯。南嶽眼中尖。</text>
<title>古意和南崖</title>,<text>種葵在半庭。花艷世無匹。解釋主人心。朝朝能向日。</text>
<title>古意和南崖 其二</title>,<text>草與菊爭地。縱橫何太荒。風霜不相貸。畢竟是誰香。</text>
<title>古意和南崖 其三</title>,<text>莫撼舍南樹。上有雙棲鵲。物意不可負。將雛向人託。</text>
<title>古意和南崖 其四</title>,<text>毿毿益母花。朝摘夕還發。此物本宜男。當門勿復拔。</text>
<title>南齋座上。用宗方城韻同賦。</title>,<text>蹇驢來往兩風流。晩計依遅自一丘。楓陛星辰天北遠。玉壺樓閣市南幽。烟浮萬井纔分暝。雨散深松解報秋。多病向時唯著述。虞卿未始爲窮愁。</text>
<title>歸覲洪陽之杻村。果州途中。吟示李泰爾。</title>,<text>峽田高下稻花新。並馬南歸有故人。多情滿袖秋山雨。洗盡年來九陌塵。</text>
<title>素沙曉發</title>,<text>弊裘羸馬曉霜中。寒色蕭蕭乍有風。西月未沉東嶺曙。白毫紅暈兩玲瓏。</text>
<title>見一軒會話</title>,<text>緣崖一徑石崚嶒。步屧相隨自杜陵。小砌菊催秋峽雨。孤村松替夜舂燈。聯衾至樂宜兄弟。賭墅高情共友朋。回首世間何擾擾。不知林下幾人能。</text>
<title>十月四日。返于洛任存道中次仲氏示韻。時仲氏並轡</title>,<text>滿目天無際。郊原何渺綿。馬寒霜似雪。日出水浮烟。旅舍初扶病。長途强着鞭。回看白雲起。離緖已紛然。</text>
<title>葛院述所見。奉次仲氏韻。</title>,<text>編茅夾道一般低。蝸殼門開膝與齊。亂秸薦茵防地濕。弊箕添堗障烟迷。醎泉獨漉那堪飮。雄劍棲遑且自携。笑策羸驂爭落日。振威前嶺又攀躋。</text>
<title>鍾懸店舍。奉次仲氏韻。</title>,<text>淡日暉暉半似秋。斑雲點點未全收。霜前墟落千林脫。雹後溝塍萬粒浮。隨分敢言鞍馬倦。同行不覺道途脩。最憐歲暮離親念。夢裏茅山映錦洲。</text>
<title>別仲氏後感懷寄上</title>,<text>暗數遊程日杳茫。羈愁脉脉又斜陽。旋分洛杜相隨袂。還觸庭闈遠別膓。欲雨癡雲寒更重。經秋苦菊晩猶香。頃來不下圍棋手。半壁蛛絲繞局長。</text>
<title>留西湖六十日。歸得南陽李使君書於塵壁間。盖有兩種秋味之惠。而過時不見在。戱述一律寄謝。</title>,<text>壁間驚探素書披。還對山妻一解頤。時物正難淹日久。客行何太及家遅。朝來食指欺他動。病後饞涎浪自垂。籬菊有心冬始發。獨應留許白衣知。</text>
<title>晩晦堂八景。爲申承旨道源 㶅 丈作。</title>,<text>迢遙漢津舸。半是北歸篷。孤心在魏闕。願托一帆風。</text>
<title>晩晦堂八景。爲申承旨道源 㶅 丈作。 其二</title>,<text>一點是齊餘。義氣所蘊蓄。化爲滄海雲。夜夜島中宿。</text>
<title>晩晦堂八景。爲申承旨道源 㶅 丈作。 其三</title>,<text>藍田白日暖。玉蘊人不知。采之欲有獻。恐見荊山疑。</text>
<title>晩晦堂八景。爲申承旨道源 㶅 丈作。 其四</title>,<text>放逐君恩大。滄洲好卜居。九街塵土裏。能得武昌魚。</text>
<title>晩晦堂八景。爲申承旨道源 㶅 丈作。 其五</title>,<text>鹽井切層巖。遠烟生羃歷。借問調羹勞。何如遯世適。</text>
<title>晩晦堂八景。爲申承旨道源 㶅 丈作。 其六</title>,<text>郊以牛爲名。草深牛可牧。靜聽吹葉聲。盡是太平曲。</text>
<title>晩晦堂八景。爲申承旨道源 㶅 丈作。 其七</title>,<text>柴門對湘岸。倚杖步深竹。爽籟挾橫吹。煩襟淨如濯。</text>
<title>晩晦堂八景。爲申承旨道源 㶅 丈作。 其八</title>,<text>舊潮去如馬。新潮來若山。向時榮辱事。一笑看潮還。</text>
<title>寄候柳尙書黑山謫居</title>,<text>南極迢迢結夢魂。獨醒消息問湘沅。荒山入海靑天盡。濁瘴吹雲白日昏。不轉寸心長貯血。相隨十口亦知恩。慇懃莫恠頻書札。幾世通家更敢諼。</text>
<title>寄候柳尙書黑山謫居 其二</title>,<text>慘慘窮陰又歲寒。逐臣愁病鬢應斑。風波日夜聞滄海。雷雨尋常過黑山。感興八愚今可補。在人三黜我何關。參商落落遙回首。暗想年來憔悴顔。</text>
<title>鷺湖阻風。宿韓宅汝江亭。卽事留贈。以塞前日題壁之請。</title>,<text>漠漠風沙人不行。滄江十月怒濤驚。崩雷撼屋羣書動。蹙雪衝堤萬舶爭。巧與幽居爲物色。肯饒歸客有鄕情。尋常滿壁雲烟語。別借銀山助墨兵。</text>
<title>翼日風浪不止。用前韻。</title>,<text>虛舟繫纜不宜行。渡口崢嶸雪浪驚。萬里山來風力闘。中流人立日光爭。連朝客子看天色。終古江神慣世情。賴得幽軒容信宿。破愁兼許酒爲兵。</text>
<title>向晩登舟。風浪有餘怒。吟示同舟者。</title>,<text>十年驚棹畏風波。今日中流更若何。但使此心常戒懼。終須利涉到平坡。</text>
<title>仲氏之留弊廬也。手談奉戱。今承來詩。有棋兼八箇之語。謹次韻以申見抑之枉。兼寓瞻慕之誠云。</title>,<text>客堂棊散奈愁何。憶昨搘頤並簟波。隨興敢論兼與敵。有時相雜笑還歌。風花簾幕自高下。鳧鴈江湖無少多。別後局塵抛不掃。南雲極目雪峨峨。</text>
<title>沈正字 得天 輓 正字未離槐院。年三十一。以沈痾不起。盖余司馬同年也。其尊公參判方持喪。故篇內並及之。</title>,<text>丁卯東庠始並肩。知君風格必騰騫。迷津匏葉無新賦。滿院槐陰有乍眠。沈約淸羸多病久。顔回短折一年先。莫將幼女號爺哭。更徹高堂泣血邊。</text>
<title>端居對雪。放筆遣悶。用老杜韻。寄懷道一令。</title>,<text>柴門無車馬。城市亦避俗。沛若遊方外。偃仰絶拘束。數椽容膝餘。一瓢餬口足。懶從唐擧相。羞作步兵哭。古書三百卷。長夜共燈燭。九遷非爲榮。三黜未是辱。盛夏棄狐貉。豐年賤菽粟。維南有熱海。維北有寒谷。物理固如此。且進盃中綠。積雪皓山川。靑靑松栢獨。毁譽不與我。焉用掛心曲。浩然謝外物。幽潛以自牧。</text>
<title>端居對雪。放筆遣悶。用老杜韻。寄懷道一令。 其二</title>,<text>杖策步三逕。暮雪深半膝。廓然天地明。棲雀失所入。萬木相排綴。聯聯巧無匹。版垣忽增高。瓦壠亦已實。永懷剡溪人。徑欲强愁疾。嗟我出無驢。悄然獨捫虱。憶昔齊授簡。瀛洲對呻畢。醉興隘天幕。細論窮書漆。自古嘆失馬。於今欲焚筆。故人鴈書稀。閑門雀羅密。濩落問魏瓠。安排笑齊瑟。江漢在我望。奮飛焉得術。</text>
<title>李夏瑞台丈見示寒碧錄。書此奉還。詩多遊戱。頗涉長慶。故幷論之。</title>,<text>病起乾坤眼始揩。一官一集見雄才。香山也自元嫌僻。方朔何傷或類俳。衮衮百川滄海納。鱗鱗萬斛太倉開。晴窓夜坐添燈燭。明月淸風滿我懷。</text>
<title>鄭麻田 善弘 輓 江漢亭鄭玄谷之子也。亭廢公重修。且以少失怙恃。遺命託葬先丘云。</title>,<text>憶曾床下醉餘盃。江漢秋停上峽桅。堂搆有亭雲水在。壑舟無跡歲星廻。松楸葬爲終身慕。枳棘棲非百里才。永失從容陪杖屨。春風寄淚舊池㙜。</text>
<title>安佐郞輓 以蔭仕登第。堇爲春部郞。五十病渴不起云。</title>,<text>耿介孤標挺。差池晩第榮。一麾寧展驥。三禮見遷鸎。伯玉非初覺。長卿病已嬰。墻醪無復過。隣篴爲誰橫。</text>
<title>金修撰 汝鍵 輓 君與余俱丁卯進士。其年君仍登第。于後與君兼官春秋。並直禁中。故具云。</title>,<text>晨星落落月凝梁。竹嶺歸雲入淚長。二百並時輸一步。九重分直許同行。還鄕乍帶江籬雨。愛日先欺玉樹霜。欲數席珍中夜惜。向來人意爲君强。</text>
<title>閏月晦日</title>,<text>花期九十自虛盈。分外今年幾日贏。半夜惜春猶未卧。世間難足是人情。</text>
<title>鶴折其左脚。嗟惋有述。</title>,<text>靑冥失脚海茫茫。靈物如何亦被傷。回首魯郊同病在。古來吾道一沾裳。</text>
<title>丁丑端陽賜扇歌</title>,<text>平明陟南崖。日暮方始廻。病婦迎門語。今日中使來。云是紫泥封。下自南薰殿。上題東湖學士字。中有端陽雙賜扇。臣拜稽首臨當開。不覺感淚下沾腮。邇來愁病心久灰。靑玉之轡生塵埃。積薪墮簪那可論。典衣乞米朝復昏。不省何夕是佳辰。安知此物猶宮恩。南薰殿前解慍風。一揮颯颯來懷中。懷中毒熱斯須濯。蠅蜹蒼黃失所託。御香滿手凝不散。憶曾身在金華席。當時並趨文石者。半是炎荒與丘壑。年年拜賜能幾人。坐覺窮巷生顔色。我聞至尊歌雲漢。白茅躬秉南郊璧。鳳盖鸞輿却不御。衮冕露立當赫暑。臣雖廢棄不執籩。終夜廵除未敢眠。摩挲寶箑中自悸。獨何心哉受凉吹。願言持此麾旱魃。早回時雨蘇羣物。</text>
<title>端陽書事</title>,<text>水稻全枯壠麥凋。荒年佳節太蕭條。秋千夾路無人送。盡日槐陰風自搖。</text>
<title>微雨中用茶山韻。在南麓聞明日將行桑林之禱云。</title>,<text>卜宅南崖深復深。誰知城市有山林。簷榴吐火星星曉。庭木含風泛泛陰。老鶴不離三島夢。甘霖先識九重心。向來得失關情懶。卧數參差屋上岑。</text>
<title>越一日復用前韻 時纔過桑林之禱。而雲霓之望邈然。故述此以酬韓上舍桑林之句。</title>,<text>霑泥雨力未全深。聞道南郊露羽林。環海此時同感祝。密雲終夕歘暉陰。民飢不解佳辰樂。天老能知乙夜心。葵藿有誠偏向日。攢眉望望對遙岑。</text>
<title>睦上舍見投五百四十言。謹拾其餘韻酬焉。</title>,<text>末路遭三黜。中街寄一廛。已能輕紱冕。何恠屛筳篿。湖月迷仙舫。郞星隔舊躔。至今憐木散。終古感膏煎。寂寞成都卜。蒼茫渭水畋。客遊何太倦。機事向來捐。匏有多年繫。藜無半夜燃。生涯甘淡泊。行路任迍邅。止酒懷元亮。飜經想服虔。草靑池舘夢。雲白太行巓。遠信憑來札。流光競逝川。窮愁唯翰墨。節物又鞦韆。近幔瓜絲裊。通笆芋葉鮮。移葵同向日。拾蕙敢忘荃。北闕猶分扇。南郊限執籩。徒然蒙雨露。曾不答埃涓。輾轉江湖戀。咨嗟稼穡瘨。縷花羞倚市。結網病臨淵。自哂蘇裘弊。誰知賈涕漣。風塵全懶慢。歲月半沈綿。多口何妨士。無心且學禪。思朋元聖易。尙友大賢編。才子敦情素。幽居問草玄。談淸霏似屑。思逸湧如泉。俊造冠裁弱。包羅卷可千。班香耽採擷。韓海恣洄沿。淬勵看霜刃。騰驤待玉鞭。奇珍空蘊櫝。雜佩尙垂瓀。跡類風枝鵲。魂驚灧預舷。屈伸機衮衮。危厲日乾乾。舊築閑坡上。新裝自海壖。棲遑愁疾劇。來往嘯吟騈。落羽弦堪怕。寬恩髓已鐫。屠龍成晼晩。鎩鶴共蹁躚。角看爭蠻觸。緇知少鮪鱣。肯因休白戰。暫廢勘丹鉛。醉哭眞追阮。悲歌或帶燕。破藩除間閼。下榻許招延。一日毋論長。千憂並得湔。柴荊勤啄啄。鍾鼓坐鼘鼘。醇酎能令醉。乾餱詎有愆。通犀難掩翳。轉海易潺湲。曲檻交盤膝。枯棋闘老拳。入蘭渾忘臭。噉蔗不勝涎。唾寶煩相贈。頭風覺忽痊。纖毫謝斧鑿。森列若戈鋋。紙價尋常踊。珠光五百圓。濃於含雨蘂。艷勝濯波蓮。去去辭逾細。飄飄意欲騫。短長寧失律。輕重卽齊銓。譬水終期海。爲材會是楩。顧慙同尺蠖。無那絶夔蚿。疲病聊休矣。高才益勉旃。强酬靑玉案。碌碌擲珉碝。</text>
<title>龍湖。同李台丈文若 沃，權台丈仲章 瑍。送權台丈皆玉 瑎。次皆台丈卷中韻贈別。時皆台新受恩環。自嶺南過龍湖。留數日還向嶺南云。</title>,<text>雜佩離湘澤。歸裝次近坰。均爲南嶺別。勝在上江亭。戒路仍舟楫。留詩擬障屛。明朝各千里。莫遣此盃停。</text>
<title>又次文若台丈韻。贈別皆玉台丈。</title>,<text>詩老來相送。招邀及少年。門留千里楫。月到半江天。客路難分袂。詞塲許執鞭。窮愁多少在。檢取篋中篇。</text>
<title>又用別韻奉贈皆台丈</title>,<text>芳草萋萋生遠愁。孤村並轡爲相求。新收楚澤三年淚。暫泊江關五月舟。深夜淹留山似夢。窮途離別雪盈頭。南鄕信美非吾土。歸及黃花早晩秋。</text>
<title>又次文若台丈韻</title>,<text>痛飮難成十日留。離心搖漾水東舟。席邊低月能相送。江上浮雲也不收。却和高歌回白雪。暫呼從事到靑州。極知衰暮難爲別。年少臨歧亦自愁。</text>
<title>龍湖送別後。錄唱酬諸作。奉呈博泉台丈。</title>,<text>一江歧路有東西。垂柳依依向客低。鷺岸曉雲柔櫓背。龍沙晴草蹇驢蹄。各成天末參商望。孤負舟中李郭携。驪頷明珠猶在袖。淸輝分與寄幽棲。</text>
<title>古意</title>,<text>呼馬與呼牛。莊生皆唯唯。却觀天下篇。惟許周柱史。</text>
<title>古意 其二</title>,<text>瑣瑣夷吾器。丈夫寧爾曺。恠來孔明志。不及曾西高。</text>
<title>古意 其三</title>,<text>世賤張長公。長公豈自賤。先師解襪生。怊悵今不見。</text>
<title>古意 其四</title>,<text>退之自爲雲。龍看老東野。由來同氣求。豈恥相師者。</text>
<title>朱絃琴</title>,<text>朱絃琴伯牙心。一彈峩峩太山高。再彈洋洋淥水深。山高水深人不知。四海惟有鍾子期。鍾子期。我心應手入君耳。沙丘駿骨驪黃外。濠上魚樂從容裏。君不見柴桑處士琴無絃。非爲無絃無鍾子。</text>
<title>睦監司 林儒 輓</title>,<text>英簜東臨鏡水明。李膺舟上若平生。十年風味書紳字。幾度班行望履情。蠟鳳正堪娛晩節。金鷄唯借入嚴城。謝家車騎先冥漠。黃髮應添澤畔莖。</text>
<title>壽聘君周甲生日 三十韻○聘君初度丁丑七月望。家君初度丙子八月晦。</title>,<text>春㙜甲子又周星。公與吾翁校一齡。分占金飈排壽席。來攀玉樹當趍庭。靑牛曉看函關氣。白鶴秋開碧海翎。泰華精神元灑灑。雲霞標格故亭亭。林宗自合當時表。荀令人知坐處馨。藍葉涵虛霜鏡淨。氷花徹底玉壺熒。少年朱墨供遊戱。遅暮江湖養性靈。周朴古來欺趙璧。渭流終不染秦涇。眼前傾奪悲田竇。形外沈酣嫉籍伶。蘋藻雝雝敦禮敬。閨門肅肅仰儀刑。黃金㙜晩閒騏驥。常棣華濃樂鶺鴒。龜筴無心煩太卜。鶚書多事達明廷。非關蟠木無因至。欲奏流波孰解聽。老去耽詩爭造化。興來搖筆動風霆。昂藏健語輕扛鼎。料峭森鋒若發硎。氣槩遙呑歌雪客。風流直壓博鵝經。鶴邊松蔭藏書檻。鷗背波迎載酒舲。漢省星辰看弊屣。商山日月自幽扃。年同懶對平津策。道在思浮魯叟溟。葭動一千隨節琯。葉抽三五報秋蓂。初筵秩秩分賓主。綵舞僛僛進醁𨤍。宿雨過城收火傘。微陰生樹透風欞。向人西景還留紫。擁座南山爲獻靑。已驗高年宜愷悌。偏知好德許康寧。靈桃入袖香雲濕。瑤草承筐玉露零。長共後凋松栢節。恰成難老澤山形。鷹揚勳業猶非晩。牛口遭逢會自丁。十載門闌仍德飽。片言金玉捴心銘。情兼喜懼夫何間。身屬帣韝不擬醒。願見兩翁齊萬壽。年年秋色侍軒屛。</text>
<title>秋雨中寄竹西使君李君則令丈 前惠詩中有與洪天叙同和之語。故落句云。</title>,<text>飛雨蕭蕭秋思多。小軒開硯强沈痾。別時梅柳初爭色。書到梧桐半振柯。天上有巢雲縹緲。竹西廻夢夜如何。若逢南巷洪貟外。更爲君酬白雪歌。</text>
<title>自魚村還杜陵。秋寒卽事。時歸覲洪陽</title>,<text>白雪靑山肅氣增。高風吹作裌衣氷。遙看一徑東南轉。數里深松是杜陵。</text>
<title>九月初六日。之貞海高川。馬上口占。</title>,<text>不到高川已五年。踈松斷麓半依然。繁陰極海秋無際。歸思迢迢落鴈邊。</text>
<title>九日在杜陵夜。仲兄自魚村送騎見招。</title>,<text>閒門終日嗅黃花。酒熟高齋爲命車。不辭風露三更冷。難負溪山片月華。</text>
<title>九日在杜陵夜。仲兄自魚村送騎見招。 其二</title>,<text>亭皋秋色淨烟霜。閑夜相招興甚長。報與寒花花莫笑。風流猶勝兩重陽。</text>
<title>九日在杜陵夜。仲兄自魚村送騎見招。 其三</title>,<text>河漢蒼蒼爽氣鮮。水聲山色蹇驢前。知他見一軒中月。拂拭文秋眠不眠。</text>
<title>九日在杜陵夜。仲兄自魚村送騎見招。 其四</title>,<text>秋興催人到菊籬。柴門下馬夜何其。古來多少茱萸會。明月登高能有誰。</text>
<title>九日在杜陵夜。仲兄自魚村送騎見招。 其五</title>,<text>秦聲坎坎雜齊謳。月轉松陰入酒甌。歲荒閭井多蕭瑟。今夜魚村獨有秋。</text>
<title>丁丑除夜</title>,<text>蓬萊回首五雲邊。玉漏聲中送一年。莫恠背燈先醉睡。欲將歸夢趁朝天。</text>
<title>丁丑除夜 其二</title>,<text>年年今夜在秦川。起望南天老宿躔。願寄歸心與春色。五更先到北堂前。</text>
<title>丁丑除夜 其三</title>,<text>歷落行藏老白眉。城中城外暫相隨。今宵爲筭南歸路。知在素湖湖水涯。</text>
<title>丁丑除夜 其四</title>,<text>遙憐兄弟弄斑衣。爭上高堂奉壽巵。湖海茫茫那可到。夜闌燈燭獨題詩。</text>
<title>上元日朴僉樞丈壽席。次其胤參判 慶後 台丈韻奉賀。</title>,<text>貂冠鸞誥兩重榮。不讓西京萬石盈。銅狄摩挲他日事。帣韝拜起幾人情。靈桃入袖三千熟。華月當筵第一明。看取斑衣齊上壽。金緋輝映紫霞觥。</text>
<title>正月晦日。次博泉丈見寄韻。以謝不能赴邀狀。博泉到游台所。欲邀與戰詩云。</title>,<text>詞壇高會出風塵。背郭靑山又一春。櫪馬聽琴初踊躍。井蛙聞海却逡廵。於今可數英雄在。吾黨終須大雅陳。二老中原應並駕。不知誰是執鞭人。</text>
<title>正月晦日。次博泉丈見寄韻。以謝不能赴邀狀。博泉到游台所。欲邀與戰詩云。 其二</title>,<text>伏枕南厓望後塵。先將下里答陽春。寒輕竹檻移時立。香老梅簷盡日廵。終古同舟唯李郭。只今懸榻限徐陳。明朝得借東家蹇。不負吹㙜座裏人。</text>
<title>敬次從祖湖洲先生江西赦還時寄李觀海鐵城謫居詩韻。奉投博泉，游齋二台丈求和。</title>,<text>俗物茫茫一任紛。詩來南麓欲西曛。緫敎王儉思休遠。况有侯芭說子雲。歲月並廻關外節。日星雙映卷中文。詞壇淸債猶回首。白雪遺聲可更聞。</text>
<title>敬次從祖湖洲先生江西赦還時寄李觀海鐵城謫居詩韻。奉投博泉，游齋二台丈求和。 其二</title>,<text>聚散關心萬事紛。三山春色一簾曛。堯蓂又厭新正葉。秦樹猶含舊雨雲。曾到北溟知海若。卽從東壁看天文。遼陽千歲空中語。留許人間遍耳聞。</text>
<title>敬次從祖湖洲先生江西赦還時寄李觀海鐵城謫居詩韻。奉投博泉，游齋二台丈求和。 其三</title>,<text>閉關深巷謝囂紛。經卷相將度旭曛。江漢自分南北路。塞門應有古今雲。平生謝眺詩中語。感慨蘭亭醉後文。湖海風流搔首問。莫言山水少人聞。</text>
<title>敬次從祖湖洲先生江西赦還時寄李觀海鐵城謫居詩韻。奉投博泉，游齋二台丈求和。 其四</title>,<text>梅梢殘雪落簷紛。起傍孤松翳翳曛。宇宙一時同惜日。風塵萬事失披雲。仙舟縹緲瞻元禮。春酌參差憶廣文。瓊樹盈盈那可見。曲欄愁絶雨聲聞。</text>
<title>敬次從祖湖洲先生江西赦還時寄李觀海鐵城謫居詩韻。奉投博泉，游齋二台丈求和。 其五</title>,<text>身外悠悠譽毁紛。南園杖策不知曛。十年寶匣吹霜刃。五色蓬萊入夢雲。世上無名齊李杜。床頭有易想羲文。海風萬里爰居逬。鍾皷當時豈解聞。</text>
<title>敬次從祖湖洲先生江西赦還時寄李觀海鐵城謫居詩韻。奉投博泉，游齋二台丈求和。 其六</title>,<text>離愁春思靜中紛。目送棲鴉禁樹曛。今日也能甘陋巷。少年端不讓凌雲。峨眉卜築還初服。京兆乘除任惠文。試對南山歌白石。夷吾一去許誰聞。</text>
<title>正月送宗兄加平使君 呈夏</title>,<text>吾宗詞伯棲棲者。五十初專右輔城。百里古來非得路。大家今去始知榮。花山雪盡羣峯出。梅閣春生幾樹明。聞道飛鳧容易入。可能時許過柴荊。</text>
<title>三月之初。奉送仲兄高山督郵公于松山。席上吟呈。</title>,<text>佳辰相送出東關。驛路春風細草斑。回首世間知己少。曲中誰爲奏高山。</text>
<title>三月之初。奉送仲兄高山督郵公于松山。席上吟呈。 其二</title>,<text>榮辱悠悠世事新。烟花悵望洛陽春。行看驛舍題名記。半是蓬萊院裏人。</text>
<title>三月之初。奉送仲兄高山督郵公于松山。席上吟呈。 其三</title>,<text>日出松山斂宿雲。門前嘶馬不堪聞。來時已悟歸時惱。猶惜河橋一夜分。</text>
<title>送別仲氏後歸路感懷</title>,<text>卷却離筵下驛樓。驀山飛騎杳回頭。正當有味無能日。又抱同來獨去愁。城郭晴熏花態活。郊原燒過草芽抽。東風處處尋芳意。遠別關情不自由。</text>
<title>過道峯書院有感</title>,<text>松檜蒼蒼文正祠。百年吾道一長噫。誰知花下巖邊路。客子徘徊但詠詩。</text>
<title>過道峯書院有感 其二</title>,<text>一道泉聲萬壑酣。嫰花殘雪濕晴嵐。我來不必尋遺院。頭上攢巖想靜庵。</text>
<title>過道峯書院有感 其三</title>,<text>洞門搔首閉烟霞。谿口留連至日斜。沂上春遊猶不負。袖中携得道峯花。</text>
<title>奉寄高山仲氏行軒</title>,<text>孤負西疇事。棲棲又倦遊。如何香案吏。却作置書郵。驛樹松山別。關雲鐵嶺愁。烟花坐晼晩。日夕耐回頭。</text>
<title>次韻奉送博泉老台丈商山之行</title>,<text>十口相携共一船。春風歸纜暮江牽。前期會合知何地。卽事行藏任彼天。京闕心懸雲色五。河橋愁掛柳絲千。東南紙價增多少。豪健今添嶺外篇。</text>
<title>次韻奉送博泉老台丈商山之行 其二</title>,<text>桃花晴漲木蘭船。離緖茫茫一水牽。夢裏春濃連鴈峽。帆前雲闊徙鵬天。靑錢買地無三百。紫氣臨關著五千。留滯風塵知己少。將因此別廢詩篇。</text>
<title>次韻奉送博泉老台丈商山之行 其三</title>,<text>淸樽相送溯流船。沙鳥留人渚柳牽。漢口落花初錦地。商顔靈草自壺天。西京客出憐噫五。下里歌成愧和千。行到中原逢令弟。解囊先檢看雲篇。</text>
<title>寄李驪州伯起令道湖幽居 聞起解綬歸田。且有東山之妓。故及之。</title>,<text>思君今在道湖涯。南畒歸來去國賖。三逕晩尋彭澤柳。一簾春鎖茂陵花。微風戱蝶隨移杖。小雨嬌鶯勸煮茶。愁殺碧雲吟望客。幾回虛過巷西家。</text>
<title>次韻寄題隱翁李台丈圯橋山亭</title>,<text>平臨鳥背跨虹腰。枕下羣山盡北朝。軒敞直收城邑壯。磴懸中隔市門囂。雲端聳檜泠飈集。花外來鍾曉月搖。聞說蒼生須暫起。一園高卧未應饒。</text>
<title>崔獻納 恒齊 輓 公以備局郞。曉赴衙禁中。與諸僚談話未了。昏窒不起云。其子登第見拔。故末句云。</title>,<text>郞潛白首强衣冠。石火風燈閃閃殘。漏報早衙猶淺刻。馬廻春陌但空鞍。手中蓍較流年盡。篋裏霜含諫草寒。莫恨桂香欺玉樹。鳳毛池上會爭看。</text>
<title>戊寅端陽。蒙賜扇志感。</title>,<text>法尊宮燭事茫茫。夢裏吟詩到栢梁。唯有年年端午日。尙方珍箑下湖堂。</text>
<title>謝安邊任使君士擧 舜元 見訊</title>,<text>鐵關直北一千里。雲樹中間四五年。白髮定長齋馬後。素書猶及食鮭邊。春明舊侶晨星闊。虗閣離愁夜雨懸。若問高山絃上意。棣華消息可能傳。</text>
<title>積雨初晴。謁聘君江上。呼韻同賦。</title>,<text>曲檻初生碧樹陰。晩晴山色散江心。我來欲問垂綸處。浪入前洲十丈深。</text>
<title>贈別萬頃鄭使君 宇柱</title>,<text>一點郞星下日邊。江南新守舊飛仙。河橋試望君行處。積雨湖呑萬頃天。</text>
<title>奉謝淸道韓使君 宗建 丈惠四十牋</title>,<text>秋熱長安雨未開。道州書札此時回。却看二十雙牋落。不啻尋常六扇來。黃壓曉霜匀靘菊。綠含晴露洗濃苔。詩家便試英雄手。笑倚多多益辦才。</text>
<title>贈別龍灣尹任士章 胤元</title>,<text>繡斧賢勞久。魚書拔擢光。餘香留漢署。熟路界遼陽。疫癘全關瘁。金珠太府瘡。分憂二千石。何以答吾王。</text>
<title>金司諫 文夏 輓 五十韻</title>,<text>衮衮東湖逝。蒼蒼落月疑。高梧纔九脫。長笛已三悲。村老遺詩禮。家聲照等夷。毛生鳳穴好。材挺匠園奇。孑孑初依嫂。翹翹不待師。嘉傳太傅學。甫繼審言詩。朗潤涵高韻。淸眞映秀眉。望知纖翳盡。坐覺異香隨。月濯秋潭水。風迎玉樹枝。詞林殊鶚眺。天路倐鴻儀。筆許明庭掃。才逢外物欺。丹丘方羽化。翹舘遂恩私。益部春星動。梁園暮雪篩。御香貂珥暖。霜力豸冠危。騰沓須千里。棲遑乍一麾。米鹽寧潦倒。帷幄急論思。藻鏡東銓在。芙蓉北幕移。驚波紛合沓。落羽漸差池。笑裭分憂竹。嫌持協律旗。興闌松桂冷。情惹水雲期。十畒春將罷。孤帆去不遅。鴻冥江日杳。鷁遠海風吹。釣瀨生新水。荒園長舊榿。如何製芝日。却是夢桑時。誥手終虛擲。氷衘詎免卑。才難惜不盡。事往慟何追。較齒推窮者。低頭擬退之。謬因仙籍並。饒就大巫窺。亹亹開天際。紛紛小大兒。餘波洗綺麗。細律入毫釐。縹緲空雲物。氤氳欝蕙芝。飛霜鍾自應。滴露鶴先知。採掇尋常富。窮愁一半資。憶聯春水句。同泛晩湖漪。錦幕陰陰柳。黃封灧灧巵。傳神猶似昨。爲樂盛於斯。萬事俄榮辱。頻年足仳離。豈曾踈翰札。時荷顧茅茨。共賈偏知仲。偸顰强笑施。每憐玄晏病。不忘沈郞羸。語重加飡飯。心驚改鬢絲。歸裝慚未挽。生別忍長辭。流水琴㙜咽。虛堂駱麓欹。稽船爲誰掉。曇淚不勝滋。雨壞題詩壁。樵傷種菊籬。把尊思北海。秉燭想南皮。舊義臨餐吐。遺文散帙披。江雲凝黯慘。川路阻逶迤。不展緘辭慟。空孤設奠規。凉燈數秋漏。虫語助悽其。</text>
<title>贈別商山李使君 湜 丈。兼柬博泉台丈 十韻</title>,<text>商顔帶淸洛。風俗自詩書。山水臨川滯。絃歌小阮餘。却隨南度鴈。交取左符魚。聖主收遺履。秋風伴下車。掖鸞仙夢遠。湖鷺晩緣踈。病樹春猶在。驚飈羽未舒。閑亭一罷酒。明月六成梳。蓬轉瞻重嶺。苔繁卧弊廬。詞林日寥闊。零雨又躊躇。憑寄刀頭去。西州白露初。</text>
<title>楊子江期權上舍不至</title>,<text>楊柳蕭蕭楊子洲。一竿初日滿中流。秋潮獨解朝來信。邀取扁舟上渡頭。</text>
<title>八月二十五日。陪仲氏高山督郵公歸覲杜陵。途中作。</title>,<text>南登一道眼中開。歲歲交隨伯仲廻。湖樹歸鴻秋陣並。野雲飛騎塞聲催。稻香正熟迎嘉節。蓂葉無多逼壽杯。漸近吾鄕顔自破。烏山點點向人來。</text>
<title>冠峴値雨記所見</title>,<text>秋雲白日走轟霆。急雨飜盆暗一坰。靑武縣城先靄靄。列巖山色忽冥冥。蒼黃峽路穿林馬。漂蕩田家曬豆庭。慚愧前宵迷候月。卽無簑笠備銀鈴。</text>
<title>重陽後六日。乘月奉慈闈。自杜陵往魚村仲兄家有述。</title>,<text>選地東南對卜居。雲林猶是主恩餘。霜催晩菊迎萊服。月滿晴輪護板輿。伯仲往來交並榻。兒孫嬉笑亂牽裾。兩重陽酒魚村熟。閑夜佳期信蹇驢。</text>
<title>越二日作後重陽。復乘月奉慈闈還杜陵。</title>,<text>少長登高後。潘輿帶月廻。徑連苔洞轉。山到杜陵開。秋晩村村果。年豊處處杯。三兄况無事。報自洛中來。</text>
<title>龍鳳寺 寺在小雪山。己巳年余隨伯仲氏過此寺。題名庵壁。今於五年後更尋。則庵易新壁。唯老僧能識之矣。</title>,<text>落葉鳴秋石棧懸。舊遊㙜殿夕陽邊。山僧不敢分明語。暗數鴒原到寺年。</text>
<title>龍鳳寺 寺在小雪山。己巳年余隨伯仲氏過此寺。題名庵壁。今於五年後更尋。則庵易新壁。唯老僧能識之矣。 其二</title>,<text>雪山林壑勢盤紆。寺古庵新事事殊。莫怪舊題名處幻。菩提明鏡本俱無。</text>
<title>回途記行</title>,<text>洪海德中間。東西南往還。三秋殘四日。一道轉千山。野闊秔雲盡。霜深柿錦斑。蕭蕭欵段馬。兄弟共追攀。</text>
<title>將還洛棲。前一夕。同舍弟乘月赴魚村餞席。</title>,<text>朋知惜別集魚村。白雪朱絲更綠樽。山徑直西明月在。夜深連騎到柴門。</text>
<title>十月初十日。陪仲氏還洛。途中奉示仲氏。仲氏將還高山郵</title>,<text>北去南來共棣華。暮雲回首杜陵賖。一般今夜離親意。休問還家與別家。</text>
<title>十四日。乃余初度日也。旅次龍仁村。</title>,<text>氷霜半道滯歸裝。南隔庭闈北漢陽。三十廻明今夜月。旅窓無酒對淸光。</text>
<title>感興奉上仲氏高山郵軒 末章致意金醫。金時隨仲氏往高山。</title>,<text>玄雲覆茅屋。北風吹飛雪。咳唾結爲氷。窓壁凜如鐵。起坐攬我衣。呵手不能熱。况彼關山役。何以度嵽嵲。鐵嶺當寒門。長氷脫行轍。道路漫浩浩。音信復斷絶。聖席亦不暖。棲遅焉得說。所思千餘里。歲暮有離別。</text>
<title>感興奉上仲氏高山郵軒 末章致意金醫。金時隨仲氏往高山。 其2</title>,<text>屛居九軌外。畏人三徑內。嘿然坐終日。愁思來相代。鴻鴈南北飛。氷雪被關塞。欝欝去與住。行路一何礙。冠帶滿京洛。車馬照通闠。何爲故倦遊。杳杳別親愛。歲華坐晼晩。中夜攬繁佩。</text>
<title>感興奉上仲氏高山郵軒 末章致意金醫。金時隨仲氏往高山。 其3</title>,<text>金生別我去。北上高山途。我門遂無客。我思日以紆。愛生異流俗。高門睨不趍。匪直愛其謹。有訣窺兪盧。匪直愛其才。於物視泥塗。嗟我愛莫擧。奔走爲飢驅。天寒遠相送。欲贈無襜褕。端居多離憂。風雪徒踟躕。</text>
<title>終南雪中卽事</title>,<text>城雲篩雪遍巖皋。簾外寒威逼凍醪。坐久不知山色暝。老槐層白掛簷高。</text>
<title>嘉平前一夜感懷</title>,<text>層城九軌雪峩峩。寒力中人入夜多。南夢片時超漢水。北書經月阻關河。映缸金粟偏供喜。滿硯氷澌不可磨。文史未窮冬且盡。下帷心事又蹉跎。</text>
<title>嘉平前一夜感懷 其二</title>,<text>茅堂岑寂坐更闌。一一牙籤四壁攤。歲律欲窮猶癘氣。鄕書暫隔已憂端。漫庭積雪眠鵝起。過巷干掫吠狗寒。暗想百川皆凍合。世間何地尙波瀾。</text>
<title>嘉平前一夜感懷 其三</title>,<text>生理蕭然只一簞。至今遊跡倦長安。去年歲儉朝衣盡。來日天寒臘甕乾。譽毁儘敎無喜慍。路歧如此轉艱難。聖人憂患遺經在。更把文言仔細看。</text>
<title>嘉平前一夜感懷 其四</title>,<text>常笑塵埃鄭驛勞。幽居散慢寡朋曺。貧辭廩食非能潔。役有湖儓豈不遭。五夜漏聲來枕轉。三山雪色入簾高。寄聲問爾東林鶴。多少年來長羽毛。</text>
<title>覽古 己卯</title>,<text>麟鳳來游日月華。三王至德在謳歌。春㙜四海無昏扎。捴爲心和氣亦和。</text>
<title>覽古 己卯 其二</title>,<text>元凱相將衮衮來。九韶聲裏四門開。當時拜命爭知讓。荒野何由有棄才。</text>
<title>覽古 己卯 其三</title>,<text>湯恩恰恰布陽春。不罪蒼生罪一人。三面網開天地闊。羽毛隨意亦知仁。</text>
<title>覽古 己卯 其四</title>,<text>書成一德阿衡歸。冕服初還御萬幾。無乃王心猶未悟。不留元老佐垂衣。</text>
<title>覽古 己卯 其五</title>,<text>蠖屈巖棲道在躬。朝爲胥靡暮三公。縱今不入商王夢。終自囂囂板築中。</text>
<title>覽古 己卯 其六</title>,<text>誰遣仁賢避地賖。莫言黃鉞啓周家。桑陰未改收元輔。八百鴻基在後車。</text>
<title>覽古 己卯 其七</title>,<text>商郊朝霽集檀車。尙父嘉謨也有餘。何事聖人刪述日。一篇曾不載周書。</text>
<title>覽古 己卯 其八</title>,<text>勝敗兵家捴一時。晉人容易笑男兒。中河木道隨烟盡。今日君看拜賜師。</text>
<title>覽古 己卯 其九</title>,<text>龍虎徂歸自有期。從臣何力要恩私。阿誰解笑貪天輩。又入綿山怨賞遅。</text>
<title>覽古 己卯 其十</title>,<text>北賮斑斑虎豹文。謀臣一語勝三軍。和戎可但爲長策。更有虞箴解格君。</text>
<title>覽古 己卯 其十一</title>,<text>進退悠悠一任天。士師三黜道猶全。誰家節梲明山藻。但寶靈龜不寶賢。</text>
<title>覽古 己卯 其十二</title>,<text>雲屯楚甲武城邊。東望汾河不許前。知道晉卿能讓善。范韓年少佐戎權。</text>
<title>覽古 己卯 其十三</title>,<text>愛惡區區兩不眞。世間誰喜又誰嗔。可憐一掬臧孫淚。失却平生藥石人。</text>
<title>覽古 己卯 其十四</title>,<text>囂塵門館不煩民。爭奈君恩結搆新。强爲隣翁還里室。向來那恠噢咻人。</text>
<title>覽古 己卯 其十五</title>,<text>宴罷虎祈伯業衰。揚家遺直最先知。魏楡片石猶能語。何不匡君未築時。</text>
<title>覽古 己卯 其十六</title>,<text>玉佩珍裘老楚囚。橘香三熟郢門秋。誰知漢水舟中誓。便報當年伍子讐。</text>
<title>覽古 己卯 其十七</title>,<text>傾奪紛紛恐後時。古來賢路苦𡼲巇。公孫乍撤平丘幄。知己恩深哭子皮。</text>
<title>覽古 己卯 其十八</title>,<text>乾溪雨雪濕㫌旂。杖外天寒避羽衣。祈父一篇君莫問。白公先已杜門歸。</text>
<title>覽古 己卯 其十九</title>,<text>戰餘孤竹暗歸蹊。萬乘全隨老馬蹄。何處驌驦稱健步。三年鄕國夢中迷。</text>
<title>覽古 己卯 其二十</title>,<text>北門旗鼓萬人看。全楚存亡免冑間。暫把一身兼二事。葉城歸去舊河山。</text>
<title>覽古 己卯 其二十一</title>,<text>湘水文章日月高。眼前榮辱是秋毫。當時辭令皆磨滅。千古猶傳放後騷。</text>
<title>覽古 己卯 其二十二</title>,<text>木鐸東西莫我知。歸來且述下泉詩。公山佛肹猶堪往。大道何遑陋九夷。</text>
<title>覽古 己卯 其二十三</title>,<text>列國騰氛日月陰。生靈何處不謳吟。謾勞鄒聖唐虞說。無奈齊王貨色心。</text>
<title>覽古 己卯 其二十四</title>,<text>宮墻數仞望巍巍。一洗侵凌戰勝肥。始識一瓢顔巷樂。親逢將聖得依歸。</text>
<title>龍巖</title>,<text>欲向龍巖淚滿裳。嶺雲溪樹又斜陽。今來不及春歸鴈。依舊東風自一行。</text>
<title>淸明拜王父墓志感 保寧榛坪</title>,<text>淸明香火又寥寥。癘氣連春尙未消。三遶石床生百感。七年松栢半蕭條。</text>
<title>火後至龍巖</title>,<text>門巷全空烈火餘。吏胥經過亦躊躇。廻飛舊燕移誰屋。不語春山滿古墟。花柳知時還自染。草茅侵跡已堪鋤。灰中泣撥殘燈片。憶照吾兄夜榻書。</text>
<title>重有感</title>,<text>龍巖側畔水空流。春草萋萋綠滿洲。荒逕毁垣渾不辨。斷椽殘壁爲誰留。新晴花自連枝動。暖日魚猶並隊遊。回首十年同被地。物華人事兩悠悠。</text>
<title>四月初十日。自洪陽親庭將歸洛舍。弟仲賁適赴科期。遂並轡過哭第三兄新阡於中山。感慟有述。</title>,<text>羅隱平生恨未磨。一抔新壠對前坡。人間又報科期近。獨伴寅君逬淚過。</text>
<title>四月初十日。自洪陽親庭將歸洛舍。弟仲賁適赴科期。遂並轡過哭第三兄新阡於中山。感慟有述。 其二</title>,<text>憶昨西歸混布衣。弟兄同趁省闈期。當時我馬當中去。今日前頭不忍騎。</text>
<title>嘉山道中</title>,<text>喪敗經時月。雙親雪滿頭。未能無物役。强作有方遊。花柳春餘在。嵐烟霽後浮。遅遅惜驅馬。不忍去吾州。</text>
<title>丁谷志感</title>,<text>山下柴扉返景飜。綠陰深覆傍溪村。三年一把龍鍾袖。共是鴒原涕淚痕。</text>
<title>寄上伯仲二兄</title>,<text>常時有離合。不作兒女色。及此死喪餘。去留殊掩抑。西景廹崦嵫。我愛焉所極。欲謀數間屋。長住北堂側。家貧而計拙。遠遊何時歇。遅廻道途間。壯年生白髮。</text>
<title>過葛川</title>,<text>葛川北來何溶溶。彎廻繞出平郊中。靑莎被涯長齊膝。時有欅楊相蒙籠。我行三月方言歸。南岸人家西岸移。徘徊欲認買酒處。舊時主人今是非。</text>
<title>曙靄</title>,<text>曙靄蒼蒼乍辨郊。來牛去馬已相交。春風過樹初齊葉。癘氣沈村未換茅。散漫不爲三月吊。低徊且覔一枝巢。弊窩經籍能無恙。任遣塵床萬卷抛。</text>
<title>板橋</title>,<text>踏盡平林石逕長。傍崖籬落巧低昂。馬嘶人語爭門急。流水東頭上夕陽。</text>
<title>己卯端陽賜扇志感</title>,<text>鳳眼銅鐶出尙方。紫泥封下姓名香。幽居不怕人間熱。分得年年殿閣凉。</text>
<title>己卯端陽賜扇志感 其二</title>,<text>門掩蓬蒿一徑深。懶從鄰樹借餘陰。二南新箑無消息。惟有君恩記舊簪。</text>
<title>己卯端陽賜扇志感 其三</title>,<text>榮落悲歡未十年。碧江空注畫樓前。端陽拜賜無人共。南郭東城涕淚邊。</text>
<title>洪正字 克濟 輓</title>,<text>蟲網新埋子敬絃。忽聞公逝倍潸然。親如骨肉寧論義。說與心肝不計年。垂老一名仙籍在。托孤殘墨故人傳。南齋草沒空垣毁。鶴瘦梅寒尙眼前。</text>
<title>贈別咸悅使君韓太叟丈 丈西平相公之孫也。丈之先及其從皆經咸守。而先碣尙在云。</title>,<text>城雲如水栗花繁。明發橋南開別尊。郡邑棲遅梁國後。風濤蹭蹬納言孫。官池草結尋詩夢。先碣苔深墮淚痕。知道湖氓爭拭目。雙鳧多入曲江園。</text>
<title>朴應敎 萬鼎 大夫人輓</title>,<text>頻送潘輿喜。深知孟母賢。從三觀懿則。望八撫遐年。劍合津流闊。閭空暮景懸。瀧阡新碣立。血字照窮泉。</text>
<title>謝商山李使君 湜 惠柳河東集</title>,<text>自漢之東文道汙。唐興始得昌黎儒。河東先生與之俱。鞭弭中原並高驅。少年擧足蹋天衢。氣厭二韓凌劉徒。尙書牋奏日委輸。筆若大壑羣流趍。萬夫旁觀怒睢盱。前有坑穽後罝罦。一竄零陵伴猩鼯。再竄龍城纍郡符。蠻荒瘴癘多崎嶇。楚越萬山何縈紆。父老拱揖誇病駒。溪神垂涕憐其愚。屈原沈處猿鳥呼。投文吊古魂有無。潯江擘箭灕水徂。橘柚玲瓏葭葦枯。孤囚萬里隔帝都。搜索雲霞了晨晡。或操短棹隨鷖鳧。時破雕籠放鷓鴣。窮愁欝欝雜喑嗚。文墨之中自戱娛。表出貞符洗滛誣。追還二雅芟榛蕪。永州七賦泣罪辜。京兆兩書悲窮途。雕鎪林麓抉江湖。橫被樓㙜照龜趺。窈然奧者出盤盂。巉然高者薄廬巫。經星燦燦耀璇樞。瑞錦燁燁驚賈胡。直攀左馬爭錙銖。鞭撻寔邕如僕奴。兼工比興風格殊。戛擊鳴球間笙竽。十猶八九寫悲吁。令人骨寒衣自濡。百代流傳東海隅。家家寶之踰珊瑚。嗟我嗜此如嗜腴。十年一癡徒區區。已慙多病懶截蒲。更無金帛可以沽。嶺南新本不易圖。延陵縞帶寧顧吾。獨有鰲山老大夫。心膽烱烱透氷壺。不惜官紙玉雪膚。編得芸黃寄南闍。晴窓永晝倚槁梧。開卷一一點鉛朱。我初語公頗囁嚅。薄俗容易遺泥塗。豈知高義輕襜褕。怳疑灌頂得醍醐。縱橫滿案魚鱗鋪。拂拭塵埃遠蜘蛛。但念天地萬物皆不孤。玉佩山斗亦相須。靑天六月曠搏扶。墨綬金節空揶揄。作詩謝公一胡盧。向來隴蜀何其迂。</text>
<title>江漲口號用杜詩韻</title>,<text>半岸忽無草。前村先沒橋。勢堪摧石壁。光已際雲霄。梗泛何時定。舟危未可招。高樓臨浩渺。望眼漸能遙。</text>
<title>江漲口號用杜詩韻 其二</title>,<text>汩汩爭奔放。茫茫混濁淸。堤沈新託鼈。柳沒舊藏鶯。亘巷妨尋徑。通廚罷作羹。怱怱西下舶。逐勢不留行。</text>
<title>送咸平使君權子定 以鎭</title>,<text>西湖與京口。其間幾山川。二毛次第逼。升沈相望懸。丈夫肝膽無千里。一日交遊是百年。憶曾羸馬過圻城。官渡喧喧聞角聲。路傍望見不相識。傳道南來御史行。向非申侯爲地主。那得與子傾盖語。乍通姓字兩傾倒。徑取氷壺照懷抱。歸來卧病南市中。閉門不出長秋草。少陵少尹意有餘。左拍君手右我呼。如君文采豈易得。燕許不足與爲徒。忽然脫却惠文冠。仰天長嘯行路難。誰能局促如轅駒。坐令索米久長安。江南篁竹連雲陰。海色樓㙜烟雨深。公田十九淵明秫。鈴閣尋常子賤琴。所以莊助生。爲郡厭承明。試看墨綬銅魚樂。何用玉堂金馬榮。門前笑殺揶揄鬼。不解故人相送情。</text>
<title>長安道</title>,<text>跨馬不可屐。着屐不可馬。長安道上三日雨。着屐跨馬何爲者。一市見之爭指點。譁笑往往雜嘲罵。公卿朱門未可傍。去入桃源山人舍。下馬曳屐到前除。深泥滑滑不復怕。莫言我行不諧俗。蹤跡自與風塵謝。不操皇華操白雪。世人掩耳和者寡。高車駟馬付當路。擁簑行吟任陶寫。人生萬事貴自適。何必要長靴大舃方可跨。</text>
<title>新院訪李松坡 瑞雨 台丈呼韻同賦</title>,<text>秋宿溪翁宅。高譚間好詩。連山斷續雨。半夜淺深巵。恨有知公晩。心無與世移。毋論漢水廣。更結鹿門期。</text>
<title>復用前韻。留別松坡丈。是夜行酒。令有曰天下空言易。人間好句難。私逕今時易。公心天下難。</title>,<text>劇談非傲世。留滯爲言詩。却摻歸時袂。重傳令後巵。林秋凉籟集。山曉宿雲移。譏議人間有。能忘皓首期。</text>
<title>奉次柳判府事 命天 台丈恩退堂韻 台丈自謫放還。卜築于槐安。送詩索和云。</title>,<text>廻舟灧澦鬢雙蓬。三徑新開二仲同。林靜暝看棲鳥返。峽深春怕落花通。村依壠畒耕桑好。身入烟霞寵辱空。萬事主恩隨地有。千金不羨兩䟽翁。</text>
<title>次韻酬隱屛李丈 弘益 見寄</title>,<text>通衢廈屋盡渠渠。獨結茅茨任屛居。芎葉卷多秋意早。藍花開遍雨聲餘。紅塵我自壺中隱。白髮公將渭上漁。未辦相從長夜語。一床空讀十年書。</text>
<title>次韻酬隱屛李丈 弘益 見寄 其二</title>,<text>身外浮名不管渠。市門南北共幽居。已憐明月投昏暮。眞笑黃楊値閏餘。屐齒晴期溪岳訪。槎頭秋憶漢江漁。似從窮後詩功進。燕坐無心咄咄書。</text>
<title>次韻酬隱屛李丈 弘益 見寄 其三</title>,<text>淸秋潦盡凈溝渠。門巷寥寥正索居。千卷不容機事擾。數椽猶是國恩餘。甞知大隱留城市。晩有幽期在築漁。沈病長鬚三日卧。相思無處達音書。</text>
<title>次韻酬隱屛李丈 弘益 見寄 其四</title>,<text>龍門鷁路一軒渠。惟愛南山對卜居。病起秋風詩瘦在。別來虛閣坐香餘。何能把釣逢王獵。只欲歸農畏吏漁。多少窮愁消懶睡。不須辛苦著虞書。</text>
<title>次韻酬隱屛李丈 弘益 見寄 其五</title>,<text>凉露團團浥芋渠。秋陰晴散巷南居。門前雀啅張羅後。籠裏鵝歸弄筆餘。終古世情輕落拓。秪今吾道好畊漁。年來也自安心久。不待看他貝葉書。</text>
<title>次韻酬隱屛李丈 弘益 見寄 其六</title>,<text>高枕仙風送遏渠。樂司西畔接吾居。朝班掃跡聊隨分。晩飯充飢不願餘。紫電暗飜龍劍吼。玄雲時護石潭漁。天街咫尺佳期阻。來往關心一紙書。</text>
<title>次韻酬隱屛李丈 弘益 見寄 其七</title>,<text>功名不用擁犀渠。萬軸牙籤耐可居。浪跡久辭金馬隱。放言聊借漆園餘。棠棃南舘扶秋醉。萑葦西洲夢夜漁。甞恠老韓聞道早。若爲光範上三書。</text>
<title>次韻酬隱屛李丈 弘益 見寄 其八</title>,<text>詩來氣勢倒奔渠。魚鼈蛟龍失宅居。深媿蒹葭倚玉日。强尋鱗甲探珠餘。澠池可但提秦缶。河上從敎罷趙漁。笑偃鼓旗堅壁壘。徑開壇坫草盟書。</text>
<title>次韻酬隱屛李丈 弘益 見寄 其九</title>,<text>五雲宮闕枕龍渠。憶忝梁園客右居。半夜燭花歸院後。六年秋色閉門餘。夢回槐國看羣蟻。琴罷緇林愧老漁。用舍有時何足道。不如簾下檢吾書。</text>
<title>次韻酬隱屛李丈 弘益 見寄 其十</title>,<text>淸詩滿十意勤渠。念我幽沈陋巷居。氣岸不低知傲睨。篇章狎至見紆餘。眉山逸駕爭軒輊。天笁微言恣獵漁。每到開緘生悵望。別來秋葉已堪書。</text>
<title>李舍人 濟民 輓</title>,<text>金華前殿獸爐香。曾見論思奉御床。花外投壺隣直省。竹西飛札到仙堂。湘龍一卧雲雷淺。遼鶴纔歸歲月忙。鄕路每從心野過。可堪秋院望遺莊。</text>
<title>仲兄季弟及猶子膺萬膺一。時趍覲。余獨以事留。不勝缺悒。是夜風雨攪人。感懷有述。錄上仲兄行軒。阿弟阿侄可共和之。</title>,<text>兄弟歸庭我獨留。小堂凉雨下簾鉤。蕭條書架牙籤靜。寥落棋床玉子收。徑葉偏深無客處。籬花故作向人秋。騷家謾說登臨恨。何况眞成離別愁。</text>
<title>仲兄季弟及猶子膺萬膺一。時趍覲。余獨以事留。不勝缺悒。是夜風雨攪人。感懷有述。錄上仲兄行軒。阿弟阿侄可共和之。 其二</title>,<text>茅山南去路漫漫。鴻鴈分飛秋政闌。一自死喪無限感。益知離別此時難。城雲黯黯歸鴉暝。渠柳蕭蕭急雨寒。明日北堂拚舊會。彩衣行少若爲懽。</text>
<title>仲兄季弟及猶子膺萬膺一。時趍覲。余獨以事留。不勝缺悒。是夜風雨攪人。感懷有述。錄上仲兄行軒。阿弟阿侄可共和之。 其三</title>,<text>慙愧何功補二君。但令辛苦與攻文。踈簷逬雨羣書濕。小牖無風一室熏。長夏團圓殊衮衮。明時得失謾紛紛。絶憐淸灞橋邊淚。南陌兼爲落葉分。</text>
<title>仲兄季弟及猶子膺萬膺一。時趍覲。余獨以事留。不勝缺悒。是夜風雨攪人。感懷有述。錄上仲兄行軒。阿弟阿侄可共和之。 其四</title>,<text>歸鴈西風漏點凉。每年秋味憶吾鄕。霜林樹樹頳虬卵。菊盞家家綠蟻香。萬事絆人身未奮。三更欹枕夢何長。羈愁又送臨川去。獨掛踈燈掩小堂。</text>
<title>寄東京尹李仲玉 衡祥 令公 中篇述離合。下篇自叙。</title>,<text>傳聞百里仰神明。乍下朱轓已頌聲。隨處春陽知有脚。幾家秋稅罷無名。靑山舊繞三源水。黃葉初飛半月城。問舍求田吾欲去。一廛能許與爲氓。</text>
<title>寄東京尹李仲玉 衡祥 令公 中篇述離合。下篇自叙。 其二</title>,<text>城隅命駕雨中期。六載悲歡鬢有絲。虞史著成堪自見。仲貧知慣不相疑。盈囊藥餌憐多病。半道音書覔贈詩。風露一簷凉葉響。別來秋夢到南陲。</text>
<title>寄東京尹李仲玉 衡祥 令公 中篇述離合。下篇自叙。 其三</title>,<text>病鶴吟秋竦羽翰。西風庭院露華團。空尊暗惜重陽近。弊褐先知一夜寒。藥竈書床依陋巷。高車駟馬滿長安。相思試托朱絃語。半是人間行路難。</text>
<title>禹生 鼎來 輓 生居綺里。學於鄭東溟。自稱四美堂主人云。</title>,<text>東溟門下士。秀者綺里翁。綺翁談東溟。如見東溟公。好詩自天性。况聞先生風。作堂種四美。嘯詠於其中。生老死太平。樂天忘人窮。憶昨翁西來。訪我三逕蓬。披襟誦新作。盈耳聆商宮。別來四五年。音問難屢通。馳波瀉傾壑。人代歘忩忩。綺里一茅宇。搖落秋山空。傳聲慰四美。芝蘭餘舊叢。</text>
<title>十月初六日歸覲杜陵。次露梁。用老杜一年居梓州韻。</title>,<text>我行亭午發。歸路首洪州。數語別交友。六年爲薄遊。枝喧爭聚雀。江沒未馴鷗。凍雨森森下。催帆過碧流。</text>
<title>舟中用吳門興杳然韻</title>,<text>江流浩無際。暮色復蒼然。過翼生烟外。歸檣落雨前。病愁詩社會。寒憶酒家眠。誰念棲棲者。金門舊隱仙。</text>
<title>中村記所見。用閬州山行韻。</title>,<text>憶過中村宿。今來已五年。全踈是店舍。不改獨山川。翳景看將入。空庭立悄然。無人禮遠客。駐馬井闌邊。</text>
<title>中村記所見。用閬州山行韻。 其二</title>,<text>衰楊覆村逕。曲折到來迷。橫扉當客閉。飢馬見人嘶。秋盡空寒野。風回響遠溪。何如蘓季困。不下在機妻。</text>
<title>中村記所見。用閬州山行韻。 其三</title>,<text>童子出門語。室中人更無。官家索租急。悍吏入村呼。政猛殊如乕。林逃盡似鼯。餘波及行旅。躑躅困中途。</text>
<title>在道三日。不遇京國人。不審玉候近復何如。憂慮之誠。窃不自抑。謹用憶昨逍遙供奉班韻。</title>,<text>南遊阻絶起居班。旅枕中宵夢聖顔。翌日已應前殿御。長途莫是北人還。心懸斗極星環處。目送天端鶻沒間。鞍馬悠悠蹤跡遠。吟詩更上有榛山。</text>
<title>素沙院樓。用沙邊待至今韻。</title>,<text>片石立猶舊。徒杠成又今。十年頻客路。萬事一孤吟。寒水經秋落。遙岑隱霧深。斜陽院樓上。百里在平臨。</text>
<title>鵂洞用卷幔逐回灘韻</title>,<text>仄徑穿重峽。崩橋壓淺灘。沈沈林景暮。脉脉野烟寒。鄕樹鴻邊指。囊書馬上看。飄零苦形役。况復歲華闌。</text>
<title>山日用北風天正寒韻</title>,<text>山日隱未吐。蕭蕭風景寒。回身違石角。驅馬出林端。旅思偏知苦。歸期漸向闌。北宸消息阻。何處望長安。</text>
<title>宮坪訪姜參判台丈</title>,<text>茅堂枕斷崖。溪水流其左。中有鶴髮翁。投簪事高卧。金貂視浮埃。林壑守窮餓。譬如氷壺月。皎潔不受涴。亭亭歲寒松。獨立自老大。登龍三十年。屢得陪香坐。道途豈不枉。雲霧快一破。拔我山徑茅。意欲納無過。所遇雖萬殊。勖之無或挫。每來得雅論。書紳警昏惰。</text>
<title>華山訪權霞溪丈</title>,<text>華山道上日已昏。白烟冉冉山下村。槐踈籬短見屋檐。下馬直至尙書門。足音跫然尙書喜。蹤履出迎顔色溫。金粟熏爐分小榻。枯魚絳實代淸樽。浮遊來往何時已。貧病流離難具論。著述十年千首滿。文章一代幾人存。故人洪李亦在席。相與欵曲肝膽言。西方消息今安否。中夜起望辰極尊。天明遅留不能去。北風驅雨如傾盆。</text>
<title>自魚村還杜陵</title>,<text>棊罷晴軒夕照移。馬前無卒獨歸遅。寒溪未渡吟鞭墜。笑倩行人更折枝。</text>
<title>自魚村還杜陵 其二</title>,<text>雪後深松黛色寒。暯烟橫在棘籬端。圓通一半斜陽轉。駐馬溪頭聽石灘。</text>
<title>立巖哭季兄墓 時伯氏先過。仲氏偕行。</title>,<text>數尺空山墓。荒林曉雪堆。重泉呼可徹。欲報弟兄來。</text>
<title>東㙜</title>,<text>九峯雲色結層陰。寒雨森森欲滿林。興來不待樵奴返。自控羸驂下碧潯。</text>
<title>至月初四日。離庭還洛。用老杜恨別韻。</title>,<text>驛亭高樹初昇日。京國歸人欲暮年。白髮暗生離別處。斑衣盡弊往來邊。長憐梅墅廵簷笑。幾度棊窓對榻眠。回望家山行漸遠。不堪征路聽歌燕。</text>
<title>立石苦寒</title>,<text>疾風利如刀。吼怒西北來。百鳥晝休飛。孤村門不開。我行何所迫。中途獨徘徊。寒色橫四野。氷雪入胷懷。僮僕頻失綏。指直不能挼。念我畸於人。十事九不諧。匪不撰日行。又遭玄冥猜。聊爲苦寒奏。誰知此曲哀。</text>
<title>新陽院市沽酒</title>,<text>野渡生氷風振枯。峽天寒力逼氍毹。黃封春色無消息。午市携錢問酒罏。</text>
<title>華山重訪權丈</title>,<text>薄俗堪悲咜。高名不可居。山齋一夜話。勸讀紫陽書。</text>
<title>宮坪重訪姜丈</title>,<text>但得重逢足。毋嫌半日忙。縱然成信宿。難盡此情長。</text>
<title>素沙遇李郞萬夏奉親歸田之行</title>,<text>一笑相逢大道傍。沙橋朝日駐歸裝。六年南北經行地。羨爾將親歸故鄕。</text>
<title>極寒過四日。三寒四溫之理安在。聊賦。</title>,<text>陽氣無時息。頑陰獨任難。如何三日後。不殺十分寒。</text>
<title>板橋遇洪姪康侯落魄南歸。語及時事戱贈。</title>,<text>高才落魄又南征。立馬橋頭話別情。試看刻木凌仙桂。玉在懷中泣亦榮。</text>
<title>奉別三陟使君沈台丈 檀</title>,<text>衮衮淸朝盛俊才。銅魚還到廟堂材。吏民自此須相得。山水於人也不猜。漢代九卿河內出。蓬壺三島海中開。朱轓更帶春消息。先放西樓竹外梅。</text>
<title>權領相 大運 輓 公七十八賜几杖。八十三謫南四年。放歸衿川三年卒。上下敎褒淸白。</title>,<text>肩輿台府最高年。几杖歸田濕瘴烟。萬變風波留砥柱。幾回塵刦儼神仙。淸名上徹絲綸痛。邪議中消德業全。箕尾精靈知有伴。老梧祠屋在寒泉。</text>
<title>權領相 大運 輓 公七十八賜几杖。八十三謫南四年。放歸衿川三年卒。上下敎褒淸白。 其二</title>,<text>白髮君恩進退優。艱危通袖老臣憂。天門只隔崇朝路。江漢虗橫盡日舟。旋馬廳空山雪在。飛鴻渚冷野雲留。淸䂓茂德歸金管。長爲蒼生涕泗流。</text>
<title>權領相 大運 輓 公七十八賜几杖。八十三謫南四年。放歸衿川三年卒。上下敎褒淸白。 其三</title>,<text>風下傾心洗鄙頑。祥麟仙鶴在人間。瀛湖宴罷趍開閤。嶺海詩傳賀賜環。得盡大觀常自快。斂歸元氣尙誰扳。追思劍佩彤庭會。玉立班頭重若山。</text>
<title>將開卷索燈無油戱吟</title>,<text>深屋渾如墨。枯釭黯不燃。雪花寒畏逼。隣壁遠難穿。耳好聞更漏。才踈辦直錢。滛書十年癖。今夜若爲眠。</text>
<title>次韻奉詶隱台古意</title>,<text>百金買山鷄。千金買魚目。世人異好惡。奇珍棄巖谷。入海有磬襄。踰垣有干木。洴澼自其分。何用謀聚族。仰天一大笑。愚哉途窮哭。</text>
<title>庚辰元月第二日夜大雪。隱台丈見寄。次韻呈上。</title>,<text>簷前翠壁亂雲交。飛雪縱橫遍四郊。氣力不勝春琯動。晶光欲逼曙鍾敲。連城屋瓦平千壠。拂檻巖松重幾梢。知我二毛年已到。時時粘髮故相嘲。</text>
<title>晩晴再疊奉詶</title>,<text>春廻雪勢雨相交。一半成泥漲近郊。亂灑苔庭那暇掃。深埋茶臼不堪敲。平朝旋化通衢水。高嶺猶封老檜梢。童子掬來枯硯潤。染毫聊解尙玄嘲。</text>
<title>復用前韻演爲六韻。奉隱台。</title>,<text>分爲三黜惠。羞說丈夫儀。吾道憐非病。天時近賣癡。甘從書老死。懶與世推移。雨徑泥新漲。暄簷景欲遅。功名身外付。鄕路夢中疑。更有龍門思。端居不自持。</text>
<title>復用前韻演爲六韻。奉隱台。 其二</title>,<text>把酒看孤劍。將丸弄二儀。平生羞刺促。擧世議狂癡。容接元知忝。心期逝不移。追風公驥逸。上水我船遅。語縱庸何害。知深肯復疑。蒿蓬倚松栢。終始仰扶持。</text>
<title>次韻奉和隱台紙鳶</title>,<text>着處飛鳶供冶遊。天晴紙薄易爲浮。絲輪拂手翩翩上。旗尾飜空拍拍流。映日乍搖春樹頂。隨風忽過畫欄頭。羣兒仰面爭高下。摠有差池失勢憂。</text>
<title>再疊奉詶</title>,<text>分曹送上作遨遊。似翼如盤鳥外浮。占破霞痕千尺擧。斜牽日脚半空流。一時可但拚隨興。諸厄要將掃到頭。爭道晩來風便好。高高凌厲不須憂。</text>
<title>紙鳶三疊奉詶隱台。用變律。</title>,<text>飛和百丈暖絲遊。何處低沈何處浮。林梢欲罥巧能避。風力方殘容易流。的的高禽時接翼。紛紛冶客捴回頭。須臾斷送碧空去。消盡一年多少憂。</text>
<title>上元夜韓永叔見訪。拈韵同賦。是夜月蝕</title>,<text>春霖乍卷濕雲垂。小閣簾掀客到時。蓂信盡開當砌葉。桂華全掩繞輪枝。隆隆禁鼓傳聲急。黭黭淸躔吐耀遅。未試斫蟾三尺劍。詩成詶與玉川知。</text>
<title>奉寄西伯洪台丈 萬朝。○台上章請解任。廟堂不可。上遂不許。</title>,<text>熊幡西住浿江壖。春雨如酥攬轡前。一路已應無汙吏。萬家都忘有饑年。抽簪計晩天恩重。掌鑰才難廟議堅。可笑窮居閑事業。尖奴禿盡點丹鉛。</text>
<title>兪判書 夏益 輓</title>,<text>玉潔蘭薰表。霜眉鶴貌仙。身超機穽外。班壓斗杓前。寶琬留殘墨。耆司少一年。相隨二老去。大廈日危顚。</text>
<title>兪判書 夏益 輓 其二</title>,<text>雅論參前輩。光輝借後蒙。夤緣三世好。欵曲寸膓融。使槖披靑簡。詩屛拂畫虫。紳書不堪讀。門舘自春風。</text>
<title>次老杜醉時歌</title>,<text>七年不窺金華省。南市貧居土銼冷。生非燕頷能食肉。分有鷦棲一枝足。龍光欝欝猶干星。鷁羽迢迢倐過宋。不恨道直長遭黜。何言材大難爲用。羸馬弊裘行路嗤。賜鞍在壁生蛛絲。五窮不去但穪謝。千駟倘來那可期。援琴寡知音。投璧輒見疑。未能謀數畒。徒爾滯京師。瓦甌香茶自煎酌。城雲黯黯雨橫落。婦子亦知羞祭餘。畫工還擬着丘壑。披簑種藥遍連墻。折簡借書高束閣。垂楊巷口春又來。草芒如針穿綠苔。一沈一浮何悠哉。滄海幾時飛黃埃。直須破除人間事。與爾同擧忘憂盃。</text>
<title>許奉事 顗 輓 服竹瀝病不起</title>,<text>雅韻堪消俗。微官不救貧。與人無外貌。沈病到中身。淚入殘樽瀝。花如去歲春。鴒原傷乕慟。何以慰天倫。</text>
<title>奉別仲氏順興使君</title>,<text>北傳西廻又向南。十年前後剖符三。極知炎嶠難離別。要爲親廚繼旨甘。雲洞院深嚴俎豆。竹溪花暖濕烟嵐。秋時欲趁隨陽鴈。二白中間議置菴。</text>
<title>奉別仲氏順興使君 其二</title>,<text>弊舍連旬洽洽留。那堪獨送過江舟。風塵得失紛如此。骨肉分張苦未休。城日半簷棋子靜。野花千里雨聲收。公行轉取庭闈路。憑寄歸心五馬頭。</text>
<title>追別仲氏楊子江上</title>,<text>春陰桃李晝冥冥。芳草橋頭又踏靑。楊子烟波吹短艇。棣華離別到長亭。浮雲北望迷鵷閣。官路南廻過鯉庭。恰似往年關外役。獨歸愁思滿郊坰。</text>
<title>春思用東坡韻</title>,<text>華山罷雨有歸雲。城闕晴光罨畫匀。燕子聖知三日候。棃花欲殿五分春。宿慵近晝眠猶穩。幽事逢辰味漸新。已向風塵收晩跡。門前不恠少來人。</text>
<title>西郭尋黃處士</title>,<text>柴門半隱綠楊開。白下飛花處處堆。小雨君平簾欲暮。馬鞍懸取一壺來。</text>
<title>有懷</title>,<text>山海重重路險巇。面時誰識背時欺。水邊鵠去空籠在。圯上鷄鳴候履遅。雲雨易迷飜覆戱。鬼神難破有無疑。春陰漠漠踈簾晩。不向傍人話所思。</text>
<title>有懷 其二</title>,<text>三山玉笈秘雲箱。靑鳥徘徊弱水長。暮雨白門花巷靜。春風紅露竹溪香。毫毛利世空聞語。沙礫埋金但有光。石髓漸堅甞不得。幾塵猶隔采眞鄕。</text>
<title>牛耳郊</title>,<text>小東門外路橫斜。過水穿山戀物華。平綠不窮牛耳野。落紅爭送馬頭花。柳陰樵子歌相答。松下歸僧手暫叉。蕭寺洞天深不見。層崖一半漲餘霞。</text>
<title>廻至東大門登城樓</title>,<text>驢背隨春興。城頭倚夕陽。新松山色嫰。落蘂雨聲香。淸趣寧嫌獨。歸程未要忙。坐看車馬客。汩汩利名塲。</text>
<title>愼壯元 爾益 輓 去年三月權窆今年三月改葬</title>,<text>郞宿沈沈宿草新。故山廻櫬又殘春。丈夫不是虛生死。三十葱㙜第一人。</text>
<title>愼壯元 爾益 輓 去年三月權窆今年三月改葬 其二</title>,<text>千里驊騮道路除。向來誰料困鹽車。金華玉署何如者。終使詩人但佩魚。</text>
<title>奉寄仲兄順興府</title>,<text>天南棧道與天橫。幾日彤幨到順城。山水已諳臨絶境。簿書能不擁虛名。封緘渺渺頻驚鵲。芳草萋萋欲老鸎。倘憶田居租吏辱。先寬征賦慰疲甿。</text>
<title>藥名體寄別江原監司柳君休</title>,<text>名聲百倍壓黃龔。絶景天東又畫熊。㫌節遠辭文石陛。鬢毛殊未白頭翁。道山靑黛浮三島。靈雨香參長幾叢。笑我不才甘草莽。秪當歸卧五湖篷。</text>
<title>藥名體寄別江原監司柳君休 其二</title>,<text>駟車前指海山東。石骨高撑萬二峯。健翮九霄羊角穩。全關八勝馬蹄窮。香雲護壁蜂留蜜。豊草連厓鹿養茸。早晩續隨牙旆去。仙人杖底蹴泠風。</text>
<title>藥名體寄別江原監司柳君休 其三</title>,<text>阿膠投漆是交期。君似長松我兔絲。雞舌天墀兩阻絶。羊腸世路獨差池。同心舊解憐桅子。惜別頻經擥柳枝。未遂丹砂勾漏志。靑雲實愧土牛遲。</text>
<title>藥名體寄別江原監司柳君休 其四</title>,<text>階前草合少將迎。半夏沈痾掩竹扃。塵世誤身羞遠志。雲林無計斲黃精。空靑壁色瞻鰲峀。續斷松濤夢海亭。別後乕牙書一紙。倘容千里及南城。</text>
<title>庚辰端陽賜扇椒志感</title>,<text>一物東湖舊。幽居歲月長。使星臨際曉。今日又端陽。寶箑含輕籟。宮椒透異香。天恩深到骨。蓬蓽爛生光。</text>
<title>庚辰端陽賜扇椒志感 其二</title>,<text>伏枕違丹陛。閑庭長綠苔。人無朝籍在。物帶御香來。賜暇名猶借。含恩淚已催。傳聞諐玉候。那得問安廻。</text>
<title>韓成叔再朞江樓志感</title>,<text>凉蟬咽咽向凄風。三引秋聲到井桐。紫氣西沈遺卷在。滄江南注暮樓空。寒灰欲盡傾丹竈。小苑全荒沒菊叢。怊悵十年談笑迹。靑山獨入捲簾中。</text>
<title>江樓暮歸</title>,<text>潮落秋江生夕風。長洲注目有歸篷。凉蟬暗送依依語。隔在高樓暝樹中。</text>
<title>次東州韻。贈楓岳長安寺歸玉上人。時長安寺火後重刱。佛像亦再造云。</title>,<text>三山浮積水。其一乃在此。鑿广置寶坊。㙜殿櫛相比。事首羅代王。文傳韓山子。刦火一彈指。金碧再遺阯。標霞蘊靈異。蓬勃無時已。空界泯有無。法身任成毁。亭亭萬二峯。玉立自太始。願言升其巓。山海極游眦。世網一以隘。長往竟誰是。俛仰城市間。我言亦徒爾。</text>
<title>李慶州仲玉在臨皋寄書問我。惠我昌黎集一帙。輒用昌黎詶崔少府游湘西寺二韻走筆謝之。</title>,<text>識公踰一紀。往來已能慣。憐我玄晏病。饒我長卿慢。鏟平畦畛區。庨豁山海間。公惟有利器。盤錯立可辦。譬如搆宮室。完美無罅綻。皆言負天翰。永絶夭閼患。升梯縱高步。拾芥取美宦。風濤莽難平。歲月忽易晏。回首夸毗曹。但食西州鴈。腐臭化神奇。誰知眞與贗。楊還石墮淚。沁棲衣至骭。起家東都尹。竹馬坌童丱。疲羸得慈母。生欲薦香瓣。古禮有遺緖。嗜若悅口豢。擧境掃滛祠。奮然揖更諫。謂被外庭笑。果遭官長訕。旅泊臨皋下。靑山帶幽磵。其磯有遊鰷。其巖有藏鷃。烟皋藜或植。雨畦蓑亦擐。是非何擾擾。奚異隙窺虥。情慕彭澤高。夢知槐安幻。余非食肉相。寒廚日茹莧。南思杜陵垈。西欲楓湖汕。驥困古如此。鴻冥今何簒。閉關謝參尋。磨丹事編剗。匣霜澁已繡。蹊蔓長可襻。彼美華之半。成言匪面謾。凉飊卷床簟。秋色凈萑薍。行且移家去。扶携越雲棧。玆願倘可果。更近靑眼盼。</text>
<title>李慶州仲玉在臨皋寄書問我。惠我昌黎集一帙。輒用昌黎詶崔少府游湘西寺二韻走筆謝之。 其2</title>,<text>王風何遼闊。文道遂巇險。刓極復反樸。子昂乃其漸。傑然昌黎子。天球與琬琰。八代介鱗淆。一擧冠裳儼。儼若樹華闕。窅若抗雲广。穹岑揷天起。氛霧千里斂。奇搜岣嶁劖。秘發岱宗檢。疾痛得船藕。汗卧遇蘄簟。鏗音奏韶匀。異實劈萍芡。列雅旣無欿。立學詎庸忝。啾虫與噪蟬。盡爲孤鳳掩。其功闢佛老。所學紹回點。鯨䠙大波軒。乕躍烈飈颭。下顧籍湜輩。僵走皆喘魘。衡神破秋陰。瀧吏笑南貶。余愛李令公。中藏匪外諂。商山有往事。高義泫我臉。至今秋濤文。隨手塵莫玷。我正苦望蜀。公適出主陜。知我癖於此。欲辦囊則儉。惠然寄新帙。虹月光剡剡。右柳而左韓。宿願今乃歉。雲嶺眇緜緜。秋序行苒苒。安得並公榻。丹鉛雙擩染。守護鬼神在。魑魅不敢睒。</text>
<title>庚辰八月十二日歸覲杜陵。出城作。</title>,<text>遊子戀庭闈。年年八月歸。伴鴻離北地。敎鶴守南扉。野樹騷騷響。江帆兀兀飛。移家嶺海計。此去莫令違。</text>
<title>露梁渡</title>,<text>露梁何漫漫。秋來水更白。日出滿舟航。西風利掛席。追送有湖吏。櫂夫禮行客。客行如浮雲。舒卷信空碧。飄飄塵垢外。南北惟所適。</text>
<title>衿陽過權上相舊寓有感</title>,<text>衿陽縣口水縈廻。古樹蕭蕭又獨來。父老能談去年事。客星秋夜近元台。</text>
<title>自耕村</title>,<text>午投自耕村。老嫗誶行者。川流夾官道。傍有逆旅舍。胡爲取枉路。止我茅屋下。秋薪貴如桂。一錢當一把。老夫晨適市。少婦出在野。一男又病卧。力不任掃灑。嫗老廢樵汲。誰使當鼎灺。况我居路傍。閱人無冬夏。乘軒稱相公。所過紛盞斝。今子從何來。弊衣驅羸馬。擧手仍揶揄。僮僕面如赭。呼嫗遜其辭。榮辱本皆假。昨日坐官府。今朝伏里社。人情例應接。風俗貴淳雅。行居必相資。農夫豈厲冶。丈夫有困窮。浩歌一陶寫。</text>
<title>明皋</title>,<text>荒坡不斷小橋隤。扇外西風漲晩埃。高樹墜鈴山栗坼。平田糝雪木綿開。長年鞍馬游程倦。滿地江湖浪跡廻。溝水向南知有市。酒香時覺逼人來。</text>
<title>素沙</title>,<text>爲客貪前路。衝泥帶晩鴉。堤隨橋板陷。雨傍院樓斜。大野三分秫。橫河一半沙。龜頭字漫滅。行旅墨飜花。</text>
<title>要路院</title>,<text>秋雲黭黭谿谷埋。飛雨颯颯西北來。於項古峴泥一尺。要路荒院漏四壁。我從京國覲湖堧。鞍馬遅留道路邊。家山坐隔舂糧地。佳節愁無買酒錢。逆旅主人好看客。能將壺榼慰行役。笑謂童子須取醉。勿言漂轉負今夕。</text>
<title>經李忠武公墓</title>,<text>中興勳業萬方聞。雨滴秋山馬鬣墳。鯨海至今波浪伏。小兒皆誦李將軍。</text>
<title>新店</title>,<text>秋澗漫波柳欲稀。故園佳節思依依。遙聞語笑山頭落。雨歇人家上塚歸。</text>
<title>馬上得夢</title>,<text>際海蒼山雨氣催。鴈聲低拂曉雲來。偶然馬上還家夢。八月梅花傍枕開。</text>
<title>杜陵</title>,<text>隔斷官途繚洞門。松杉左右替籬藩。簷前秀出烏巒色。樹外斜懸廣石村。入夜秋聲砧拂拂。連山凉意雨飜飜。幽居不問風塵事。任爾凡亡與楚存。</text>
<title>杜陵 其二</title>,<text>淙流冉冉傍除寒。杞子秋花覆石闌。山雨乍過紅葉滑。洞門相抱碧天團。嫰香䆉稏初登壠。靈液玻瓈屢滿盤。兄弟又從南北至。佳辰奉此壽尊歡。</text>
<title>將返洛之東川。別伯兄。時仲兄已還竹溪</title>,<text>趍庭樂事月三弦。北去南歸每隔年。連鴈散飛那可住。蹇驢來別倍依然。已淸野色斜陽薄。正落溪流亂葉塡。稚子亦知難解袂。喃喃相送語門前。</text>
<title>還過立巖哭季兄墓</title>,<text>斷鴈哀鳴過。秋林寂歷曛。那堪來去路。馬首出孤墳。</text>
<title>草謝主倅李正叟惠行資</title>,<text>不作波臣訴。眞諳地主情。官廚分俊味。遠槖落香秔。劍撥馮驩鋏。書休白帝城。誰能辭餽贐。明發首行程。</text>
<title>金大司諫 夢陽 輓</title>,<text>材俊翩翩器宇閎。少年騰躍動天廷。領軍身許司徒業。望蔡名高太傅庭。暫長靑蒲離左掖。飜隨赤舃過南溟。雲衢未半風燈盡。牢落窮途倍涕零。</text>
<title>金大司諫 夢陽 輓 其二</title>,<text>山蹊跋馬倒裳衣。語笑依然事絶悲。棲鳥已稀猶倂案。荒鷄纔動忽憑尸。秋堂黃髮蕭蕭在。斜漢淸罇歷歷疑。回首可憐雲水計。寒溪啼送北歸輀。</text>
<title>九月二十四日發杜陵</title>,<text>茅山秋日淡。驛樹落葉乾。驅馬出門去。西北望長安。父母老白首。歲暯離別難。回林翳洞口。総轡爲盤桓。靑蘿旣莽蒼。白雲復渺漫。蕭蕭分飛鴈。北風霜露寒。何當行役休。彩衣日相歡。</text>
<title>午次注乙懷圓通舊遊</title>,<text>崢嶸圓通寺。是在九峯頂。佛殿久銷歇。蕭蕭茅宇冷。往者隨家君。兄弟與之並。欣然高靈翁。拂衣亦首肎。望月正盈輪。灑灑天地炯。聯翩涉野湟。秋旱凈泥濘。旁磨巖麓仄。上援藤蘿逈。林禽相驚起。嚶叫若人謦。險窮得夷奧。階戺頗侹侹。入室展蒲團。籠燈纈如褧。山果侑官酒。序飮取酩酊。廚人夜殺鷄。浮浮炰大鼎。平朝薦新泡。高與盤杆等。沙彌畢絭韝。遞傳交肱脛。斯須各厭飫。投筯催漱茗。興來杖策往。峻巘千尋挺。西南洞褰開。可見歸海艇。百里在一眄。曠然心骨醒。雲屯中野黃。日翻彎溪泂。躋攀不知疲。此樂當萬鋌。人生溺外累。汩乎何由拯。契闊河山間。前期殊未訂。長途倦行邁。短詩遺肯綮。</text>
<title>自華山至溫泉作</title>,<text>北過院溪水。夜投華山洞。節晦蟾兔遲。天晴星宿衆。路歧紛紆直。林麓互霏霿。信馬走前却。重巒杳如夢。小溝泛橫彴。高槐籠飛棟。尙書下懸榻。衮衮間箴諷。朋故多淪亡。相對爲一慟。二戴請發鍵。三傳要折衷。道窮愼尺枉。親老憂屢空。拂曙吊王祥。告別何倥偬。慇勤竹里丞。星馳南來鞚。邀我討前期。淸漢迨未凍。吏部有幽棲。溪山相引控。逢迎欵舊僚。契闊思乃仲。語次聽其詩。大勝絲竹弄。野僧導余去。缺厓呀如甕。徑謁渭川翁。披襟豁昏瞢。塵中立仙鶴。天際翔孤鳳。緬懷買山符。沈吟方人贛。院宇記未就。山仰誠曷貢。道腴味宜細。葩藻掃須痛。以此寸心銘。誡彼童角虹。出門復入門。依依不能送。馳景忽已下。薄寒凄以中。溫泉望宮樹。生靄團㝱㝱。增城大道傍。行旅爭門哄。默感田竇軋。回哂蠻觸閧。寒簷檢游程。燈火向人烘。</text>
<title>發五龍洞</title>,<text>鷄鳴起徒侶。秣馬裝已戒。出門視天宇。曙月纖纖掛。重雲來蔽之。微雨颯以灑。陵谷相澒洞。不復辨疆界。主人將酒勸。要以留行邁。久客殊貪歸。于役不知憊。十里及淸淮。銀竹森盈眦。衣濡絮乃剛。冠裛漆欲壞。偶逢故鄕親。相勞兩難拜。急推店門入。笑發道途話。暮色稍迷鴉。雲靄不肯快。西趍葛川去。新水長溪派。昔別松坡老。秪今留詩債。欲赴鷄黍期。恐遭風雨敗。抱鞍占陰晴。袖中有羲卦。</text>
<title>訪松坡</title>,<text>逶迤下坡陀。參錯走畦𤳽。陰洞缺爲門。列巒張如拱。詩翁此焉宅。松櫟交層栱。幽蹊車馬稀。四壁圖書擁。年高貌猶韶。身黜名益重。而我刺久漫。遠來門卽踵。新詩暫一吐。高論忻更奉。飛雨從西來。氛霧川谷湧。行人不可留。雲際三山聳。</text>
<title>漢水 三章</title>,<text>昔我往矣。八月萑葦。今我來思。九月授衣。漢水湯湯。北風其厲。心之憂矣。念父母兄弟。</text>
<title>漢水 三章 其二</title>,<text>昔我往矣。卉木未衰。今我來思。雨雪霏霏。漢水滔滔。一葦杭之。心之憂矣。念父母弟兄。</text>
<title>漢水 三章 其三</title>,<text>昔我往矣。禾黍旆旆。今我來思。野有遺穧。漢水在左。三山在右。心之憂矣。念兄弟父母。</text>
<title>送別申士普 君有疾末句勉之</title>,<text>貧別家無酒。摻祛苦容貌。况當窮途際。親知去稍稍。君誠加耶秀。友于根惟孝。踈宕掩流輩。誰復數佼佼。羣經拄其腹。甘嗜若豢豹。快語落健筆。轟音兼飛礟。翩翩多逸氣。駭眼不暇鈔。一戰可以覇。何哉屢敗橈。念昔東山日。詩書同所樂。父兄世爲好。子弟相學斅。情豈骨肉殊。交不勢利較。沿厓摘芳艷。並川觀釣罩。漢陽又連巷。庭竹幾回爆。招邀不用騎。履屐衝街淖。鄕信遞憑探。暑眠數喚覺。下榻城月高。鬪棋簷雨閙。詼謿兩不嫌。嚬笑亦强效。我生慕北叟。勳業負南窌。浮游庭闈遠。曠絶蓬萊儤。舍君無來人。柴門雀可䍜。君今盡室去。江雪搖短棹。歸歟拜家慶。和樂一何恔。茫然我之思。巧歷不能校。勿憂有疢疾。鄒聖垂明敎。</text>
<title>次老杜縛鷄行</title>,<text>東隣失鷄西隣索。夜半飜窠言語爭。借問鷄索欲何用。明日置酒仍割烹。尸鄕主人生理薄。不忍魚網鴻則縛。令人媿殺直不疑。滿階明月坐虛閣。</text>
<title>次老杜莫相疑行</title>,<text>長安歲暮天寒飛雪白。丈夫棄捐誰復惜。街頭日日車馬過。纍印嚲綬何赫赫。自揷藩籬補弊墻。更憂風雨破茅堂。惟君知我勝自知。相與劇談若無傍。得詩往復能多少。醜女頗效西施笑。平生目下楊孔兒。謗議紛紛何足疑。</text>
<title>李同知 恒 輓</title>,<text>閱遍悲歡老宿尊。白頭恩重大夫軒。東南七郡隨琴鶴。伯仲三家共子孫。廊廟見多詩社侶。水雲歸占杜陵園。向來床下秋期地。九日黃花濺淚痕。</text>
<title>呂持平 聖擧 輓</title>,<text>金天開墓草新宿。公與孤山相繼亡。歸鴈北書秋曠絶。白雲南嶠日凄凉。時來乍見乘𩣭馬。郡罷猶聞糶太倉。欲奠漬綿那可得。加耶峯逈雪茫茫。</text>
<title>庚辰十月二十一日庚辰。大雷雨雪雹終日。乙未夜大雷。去今十六日。</title>,<text>十月乾坤黑。奔雷雨雪乘。前宵洩未盡。竟日怒相仍。已恠陰陽錯。時憂山岳崩。傳聞百歲叟。亦道見何曾。</text>
<title>庚辰十月二十一日庚辰。大雷雨雪雹終日。乙未夜大雷。去今十六日。 其二</title>,<text>隱隱東南起。陰晴忽不分。顚狂投地雹。奔走盖城雲。正夏無終日。方冬直抵曛。天人元一理。側省望吾君。</text>
<title>寄謝慶州尹韓君爕 命相。因柬仲玉令公。</title>,<text>黃葉辰羅界。蒼生召杜歌。窮途能遠訊。惠愛見餘波。嶺嶠風烟闊。天時雨雪多。傳聲舊令尹。消息近如何。</text>
<title>寄韓宗煥秀才</title>,<text>才子久爲別。相思千里書。已應詩筆健。能不簡編踈。積雪催徂歲。寒城對弊廬。佳期南麓下。門柳恐先舒。</text>
<title>奉別宗兄夏山使君 呈夏</title>,<text>別離今古難。同姓春秋重。公收三年血。顚髮已種種。余抱斷行悲。草宿中山塚。相逢相慘沮。人事蛾變蛹。况玆漢竹分。異昔毛檄捧。風樹旣不待。何心雙旗擁。惟我任眞公。奪筆何義勇。卓然所樹立。貞松秀高隴。至今聞姓名。懦夫爲之竦。堂堂先大夫。㙜閣承天寵。東窓北地作。慷慨節彌聳。世德有如此。詩禮公其踵。溫溫如玉姿。冲雅洗蕪冗。少年筆鋒勁。思若泉之涌。其音合管絃。可使魚龍踊。良驥斥不御。豈曰高駕覂。棲棲五十載。被褐懷珪珙。薄宦晩爲貧。俊沈尊闒䢇。飄搖寄百里。杳渺辭禁甬。嶺危風雪饕。天寒鳥獸氄。是邦士冀北。絃誦家連栱。仁賢之所於。儒化宜爲俑。惠鮮罷羸驩。披摘姦蠧恐。平生氷蘖心。執之金石鞏。愚弟久伏匿。中夜看星拱。虞窮有著書。賈哭憂病腫。深扉暫啓關。征袂俄解奉。行矣繼音信。毋以山川壅。</text>
<title>南厓對雪。次聘君韻。</title>,<text>層城面面凍雲深。折竹聲聲在暮林。瓦隴不分皆已滿。池澌欲合半成沈。侵尊氣勢欺浮蟻。泛地晶光誤宿禽。高卧便生淸灞興。枕邊春洩玉梅心。</text>
<title>寄韓宅汝 宗揆 獻陵齋所</title>,<text>舊卧梁江客。今潛漢寢郞。風塵歲旣晏。城郭日相望。雪處山淹景。氷中野逗航。蒼頭過南麓。尺字寫離腸。</text>
<title>謝宅汝惠鎌 頗鈍故第五云</title>,<text>犯雪平頭返。開門暮色餘。斜明新月影。飛趁獻陵書。砥礪行須借。蓬蒿立可除。來年南畒熟。隨手辦盈車。</text>
<title>夜寒吟示南厓</title>,<text>隙竅皆風四壁氷。長安薪價十分騰。嚴威夜助埋庭雪。薄暈寒欺壓硯燈。咫尺望人那得出。平生㥘酒稍爲能。病身曲卧難成睡。衣被摩挲處處稜。</text>
<title>兪翰林 世重 輓</title>,<text>公爲右史左爲儂。夜雪蓬山戱墨濃。閶闔天高齊退鷁。尙書門靜幾登龍。眼中交契飜三世。杖後哀音又一冬。太歲在辰人物盡。玉堂金馬有誰供。</text>
<title>鄭伯起輓</title>,<text>淸時鳴珮立瑤墀。逸氣翩翩掃等夷。蓮幕乍趍風樹迫。蘭芽晩茁曉霜欺。猶殘工部關心藥。不盡高柴泣血悲。寂寞可憐身後事。故人相吊爲交頤。</text>
<title>鄭伯起輓 其二</title>,<text>烟花仙閣始從容。一味交情久更濃。東海家聲知漢傅。荊州人物見元龍。脩鱗蹭蹬尋常水。馳景蒼茫四十冬。南谷已平車馬跡。門前愁色雪中峯。</text>
<title>次韻寄題江漢亭 辛巳</title>,<text>玄谷名亭臨絶阿。踈松四面碧山多。春來草染西南野。月出帆搖上下波。堂搆相傳留棟宇。文章不廢有江河。風流十五年前事。烟雨吹簫倚醉歌。</text>
<title>秋灘八景。爲金國子命衡賦。卽席走筆贈之。</title>,<text>太山太守流觴㙜。三月三日脩稧來。勸君更擧蘭亭事。依舊巖前春水回。</text>
<title>秋灘八景。爲金國子命衡賦。卽席走筆贈之。 其二</title>,<text>竹屋柴門一半藏。麯塵垂地不勝長。春風濯出眞顔色。雨歇烟開又夕陽。</text>
<title>秋灘八景。爲金國子命衡賦。卽席走筆贈之。 其三</title>,<text>潤氣霏霏生曙簷。杜山微辨霧中尖。長風忽送西來雨。飛度平林入卷簾。</text>
<title>秋灘八景。爲金國子命衡賦。卽席走筆贈之。 其四</title>,<text>折竹聲中暮色遅。凍雲千里下如絲。試看屋上層層玉。天半斜峯分外奇。</text>
<title>秋灘八景。爲金國子命衡賦。卽席走筆贈之。 其五</title>,<text>舍後陽崖花雨新。鵑紅朶朶壓枝匀。行廚傍水香烟起。擷取山中一片春。</text>
<title>秋灘八景。爲金國子命衡賦。卽席走筆贈之。 其六</title>,<text>淸灘鳴玦一竿孤。兩岸秋生雪色蘆。冒雨歸來簑盡濕。玉鱗多少佐親廚。</text>
<title>秋灘八景。爲金國子命衡賦。卽席走筆贈之。 其七</title>,<text>陳荄生葉綠萋萋。三月郊原雨露齊。落景半林橫笛遠。烏牛將子渡前溪。</text>
<title>秋灘八景。爲金國子命衡賦。卽席走筆贈之。 其八</title>,<text>傳聞靑女過詩山。萬樹朝來一樣斑。不必停車登石徑。層巖只在卷簾間。</text>
<title>訪曹溪</title>,<text>西廻北折入芙蓉。步步當前露積峯。谿口餘寒留凈雪。馬頭初日漏深松。飛橋跨壑晴虹偃。仙瀑凝厓碧玉封。繞遍朱欄吟不去。半天遙聽上方鍾。</text>
<title>送湖西觀察使李伯起</title>,<text>靑冥斧鉞右湖春。時月之間寵辱身。文彩盡知雙宋玉。語言猶坐一齊人。雲山北赴飛樓聳。雪水南來濯錦新。聞道海陽爲近界。欲憑書札達吾親。</text>
<title>詠恩窩八景</title>,<text>開簾沁園出。草細花如烟。幸無面前礙。春色目中全。</text>
<title>詠恩窩八景 其二</title>,<text>霏嵐晩成罨。北望華山晴。下與宮雲接。䓗䓗五色明。</text>
<title>詠恩窩八景 其三</title>,<text>東風過樂署。隱隱得雲㲈。慣是憑軒聽。能諳徵角調。</text>
<title>詠恩窩八景 其四</title>,<text>玉漏丁東下。樓㙜遍月明。無瑞五更夢。相趁入三淸。</text>
<title>詠恩窩八景 其五</title>,<text>物與人相似。前除草自敷。何能化書帶。一笑對文無。</text>
<title>詠恩窩八景 其六</title>,<text>城市心丘壑。柴門春色幽。偶然移五柳。那敢擬前修。</text>
<title>詠恩窩八景 其七</title>,<text>濃綠浮天際。高槐暝色遙。每看烽候至。閑作太平謠。</text>
<title>詠恩窩八景 其八</title>,<text>矮簷臨萬戶。東北曙烟均。一半冥濛上。層層泛碧鱗。</text>
<title>辛巳二月十一日。讀東坡集有感。</title>,<text>天地蒼蠅溢謗聲。文章多是誤平生。當時識字差能快。得草絲綸黜惠卿。</text>
<title>李仲玉令用昌黎會合韻見寄。次韻奉詶。</title>,<text>士今理世輕。交古窮途重。丘淵遞夷實。蠻觸孰㥘勇。磵幽蘭自馨。霜繁松逾聳。急霆白日飛。頹瀾平地涌。淳源一以澆。聖路何太壅。陋巷唯簞瓢。豪門日蹄踵。悲咜驥伏櫪。長嘯龍卧壠。月上喘牛驚。弦彈傷鳥恐。風雲緬屠釣。文史當耕種。點丹窺幼眇。載筆懼蕪冗。逢迎寡舊要。淪沒多新塚。令君雅同心。詩札頃見寵。暗芬寫几案。騰氣充楯栱。深咀味難名。驟覷神易恼。忘餐朝更讀。費燈夜猶奉。悠悠撫牙絃。往往憂漢腫。復聞泉石心。不博軒盖擁。平流纖縠皺。攢岳危劍捧。春酒隨歌鸝。秋吟答寒蛬。全勝湘澤枯。何畏河麋尰。往還有羊求。功名付韓鞏。伊余久幽潛。荷公憐傝䢇。招要已愜賞。奬餙尤增悚。脩棧不可越。芳草行且茸。新編來滿牀。鉅帙珍逾珙。自此幷柳韓。所願兼蜀隴。義飊洗壒埃。情海蓄鴻溶。向來阻分華。俗累類拘拲。時航江漢深。或躋太華冢。遐睎雲蒙暉。離緖絲繞蛹。夢去蹔一握。書來輒曲踊。歎彼雙龍氣。嗟玆九牛氄。末契勖斷金。哇謠慙震甬。逝尋棲遁盟。敻超是非洶。</text>
<title>金進士 銓 輓</title>,<text>三世湖堂後。差池國子生。交親看氣槩。文酒泥功名。蘭砌春苗弱。桑泉昨夢驚。南扉花寂寂。夜哭不成聲。</text>
<title>權信川 𠋈 輓 丈之孫。從余問字。故落句云。</title>,<text>龜沙文藻有遺亭。見說傳家本一經。曾被從容知長德。每憑康健信遐齡。白頭晩褫西州綬。丹旐春隨上峽舲。驗取滿庭皆玉樹。阿孫從我亦寧馨。</text>
<title>又代家君作 丈之大人公。卽先祖父䟽中聯名者也。</title>,<text>雲山京洛間音塵。杯酒淸歡似隔晨。兩世交遊蘭室舊。十年來訪繐帷新。流光閱却從心筭。寶樹留他滿眼春。湖海政聲知不泯。苔碑幾處泣遺民。</text>
<title>謝忠淸監司李伯起台見訊。是日春盡。</title>,<text>萋萋新綠遍池㙜。簷外飛花被雨猜。南浦別離三月盡。北樓消息一封來。春風謾有歸田賦。聖主偏知按道才。錦水魚龍驚彩筆。不妨仍復畫船開。</text>
<title>洪僉知 萬最 輓</title>,<text>銀魚彤管出懷中。身戴貂冠七十翁。耐把淺斟酬日月。笑看同學盡鵷鴻。人間福祿皆先數。洛社風流歘易空。芳樹虛堂無限感。憶隨賢胄直蘭宮。</text>
<title>贈別咸興通判鄭宇柱</title>,<text>大府全關會。仙郞半刺翔。靑雲無穩步。芳草又離觴。佳氣諸陵欝。飛橋萬歲長。北鴻秋過嶺。書札莫相忘。</text>
<title>熊淵泛舟圖。敬次眉叟先生韻呈權參判 瑍。</title>,<text>仙舟自在在中流。芳草生洲白鳥浮。回首澄淵留活水。躍魚今古見源頭。</text>
<title>恩退丈重修孤山亭。季台丈往會有詩。退堂和之。幷以見寄要和。亭卽台之從祖西坰公所創。而皆山公脩之者也。退台後於皆。盖三世堂搆云。</title>,<text>西坰剪鑿到皆山。花石依然對別灣。重起名亭臨樹杪。不磨仙筆在人間。漁磯占句添新曲。晴嶂開簾獻舊鬟。灧澦歸來恩退足。已聞髭髮勝前斑。</text>
<title>恩退丈重修孤山亭。季台丈往會有詩。退堂和之。幷以見寄要和。亭卽台之從祖西坰公所創。而皆山公脩之者也。退台後於皆。盖三世堂搆云。 其二</title>,<text>恩許東歸不負山。百年桑梓占槐灣。春廻鴈序翩聯地。亭逈鷗波浩蕩間。操慣蘭舟遺鼎軸。坐圍花木勝蛾鬟。上江樓閣閑多少。笑殺淮南碧草斑。</text>
<title>江上呈聘君</title>,<text>村徑南廻背市朝。柴門低傍綠楊橋。淸深樓閣消炎暑。多少詩篇散寂寥。急雨過簷生列峀。斜陽滿棹上新潮。前頭月色料應好。床下佳期不待招。</text>
<title>南樓暮發。贈李秀才。</title>,<text>高樓迢遆大江濱。依舊靑山故向人。虛檻褰開炎暑薄。遠帆飛落晩晴新。簾廻過燕時聞語。柳亞來鸎半露身。暗惜芳罇容易盡。夕陽何事又西津。</text>
<title>頃者暴雨簷墮。棊局拆裂。閑中無以消長夏。悄然有述。奉呈仲氏竹溪鈴下。</title>,<text>自罷東湖朔啓章。晩從棋上擬年光。簷崩片段楸枰拆。奩毁流離玉石亡。竹塢寒聲憐小雨。客堂殘睡對斜陽。秋來洛下連枝會。何奈燈前夜漏長。</text>
<title>茅山次兒輩韻</title>,<text>秋衣未授㥘初寒。坐擁熏爐萬卷間。風力易生無限樹。雪痕多在最高山。洞深村徑侵雲度。林暝樵兒與鳥還。愁病近來詩酒廢。滿籬佳菊頓能閑。</text>
<title>過魚村見一軒戱題 仲氏順興使君別業也</title>,<text>幽泉踈柳帶柴荊。苦菊籬邊小雪晴。林下一人今五馬。野僧應笑舊軒名。</text>
<title>辛巳十月十五日大雷雹</title>,<text>年年十月雷聲作。白首野人垂淚聽。驟雹乘風爭噴薄。重雲迫日遞微冥。愁看董相初陳策。欲理劉生舊傳經。嘿坐仰天王室念。夜來何處又妖星。</text>
<title>重有感</title>,<text>愁寂金門舊隱仙。杜陵西北望秦川。殷山雷響終今日。連月天陰倍去年。樽酒懶傾還似醉。草堂閑掩不堪眠。料知社稷安危策。應在吾王丙枕邊。</text>
<title>十八日昏星霣</title>,<text>流星霣地火蜿蜿。赫暈如虹忽上干。曲引半天羊角轉。橫拖千尺練光寒。樵人指點依林噪。野老驚嗟負杖看。滿眼游氛相蕩射。一時消作淡雲殘。</text>
<title>月夜用姪輩韻</title>,<text>片片飛雲忽晦明。葦簷生月亂峯晴。領得山家閑夜趣。繅車相和讀書聲。</text>
<title>次棲字韻</title>,<text>林皋分與白雲棲。樹外烏山隱几低。烟裏暗聞村犬吠。行人持火過前隄。</text>
<title>杜陵夜不寐。用杜詩屬夜者韻。</title>,<text>客鴈畏虗弦。宵征故不眠。林居避城市。野服勝貂蟬。欲問君平肆。何如范蠡船。寒燈照心事。耿耿在床邊。</text>
<title>杜陵夜不寐。用杜詩屬夜者韻。 其二</title>,<text>屋角鳥棲定。村邊人語稀。林泉討上策。時月倦西歸。菊晩經秋苦。蟾寒隱樹微。猶憐感恩夢。長繞玉墀飛。</text>
<title>杜陵夜不寐。用杜詩屬夜者韻。 其三</title>,<text>震電還冬月。妖星又太微。但聞祥穀死。敢恨斷蓬飛。戀闕堪華髮。趍庭且彩衣。吾身一箇善。窮達愼無違。</text>
<title>杜陵夜不寐。用杜詩屬夜者韻。 其四</title>,<text>四郊收穫罷。天地滌塲辰。過雨滋泉脉。生雲繞樹身。山村催賦斂。嶺府少音塵。歲晩歸歟念。悠悠狂簡人。</text>
<title>杜陵夜不寐。用杜詩屬夜者韻。 其五</title>,<text>舍去不求餘。賢哉漢二䟽。吾生日濩落。此計恐徐虛。一笑樵人鹿。無心學士魚。茅堂閑夜靜。萬慮獨披書。</text>
<title>杜陵夜不寐。用杜詩屬夜者韻。 其六</title>,<text>江柳搖仙舫。江花當飮籌。少年將彩筆。佳節集書樓。存沒山河感。低徊道路愁。林扉對明月。地僻少相求。</text>
<title>杜陵夜不寐。用杜詩屬夜者韻。 其七</title>,<text>一壑烏巒外。廻溪驛舍隅。稻秔隨地有。乕豹入山無。小市沽魚去。前村得酒呼。風塵淹樂土。忘却歲華徂。</text>
<title>遣興用杜詩五首韻</title>,<text>世人不識玉。毋璞寧瓦礫。猶爲人所用。爛熳被丹碧。君看南山竹。天全不願笛。萬物有定分。冬夏異裘綌。</text>
<title>遣興用杜詩五首韻 其二</title>,<text>滔滔竹溪水。五馬何時發。北風歲寒早。河山已雨雪。陟岡遠望之。浮雲互明滅。沈吟送高鳥。日暮倚九節。</text>
<title>遣興用杜詩五首韻 其三</title>,<text>寒如凝氷凜。熱如膏火煎。嗟嗟夸夫心。名利交目前。所以滄海翁。其中日囂然。誰能枉素履。區區以乞憐。</text>
<title>遣興用杜詩五首韻 其四</title>,<text>輿馬有顚蹶。冠裳乃束縳。不如雲游僧。名山恣行脚。豐年玉亦捐。多口金猶鑠。偃仰林泉間。瓢飮也不惡。</text>
<title>遣興用杜詩五首韻 其五</title>,<text>吾愛二三子。文字追年光。靑靑茝與蘭。森然日成行。並肩茅簷下。蚤夜各自强。於今不相見。雲雪被連岡。</text>
<title>留杜陵</title>,<text>杪秋別京國。策馬從嚴君。侵晨出郭門。江漢前沄沄。左轉陰岑間。南至茅山垠。杞子泛幽泉。籬菊吐寒芬。慈母倚閭待。相見色歡欣。伯氏携余季。童稚擁成羣。聯聯上高堂。拜揖爭紛紜。兒女出閨房。雲髮鬖絳裙。合座叙離闊。諧笑息悁慬。踈筐進虬卵。霏霏香霧薰。赬紅間沈濃。靈液生氤氳。淹留五十日。冬月已平分。仲兄自南方。五馬越白雲。阿姊不後先。將雛辭海濆。從兄及從姊。來會亦慇懃。融融集和氣。滿室春陽熏。重行坐四匝。從曙談至曛。雖無具酒肉。亦足甘蔬葷。萊戱是至樂。棣華非空文。交筇檢收穫。援袂繞楡枌。有時討經史。山色濃黃芸。棊酣苦竹鳴。夜閑膏油焚。北風捲山岳。吼怒千里聞。森森百圍木。柯葉皆披紛。玄雲鞱白日。雨雪漫以棼。起撫歲寒松。深味野人芹。擧家幸無事。天餉良已殷。玆會固不易。餘事何足云。揣分置榮辱。貰田謀耕耘。悲哉少一人。立巖有孤墳。</text>
<title>行人</title>,<text>寒雲千里合。北風吹飛雨。叢篁相浙瀝。九峯半呑吐。幽簷終夜聲。斷續垂纖縷。行人起彷徨。所思在漢府。欲取鹿車來。道路脩且阻。非無山潛意。計拙强猶豫。村荒太園口。亭廢楓湖陼。緘書問驛使。何日京中去。</text>
<title>夢</title>,<text>寒燈翳翳近書床。流落湖山白髮長。半夜玉墀千里夢。兩枝仙管一名香。</text>
<title>十一月十五日發杜陵</title>,<text>晩辭北堂下。還向南山陲。同行皆疾驅。我馬獨何遅。遅遅有所思。歲暮難別離。親年漸已高。遠游豈其時。城市不可入。林壑亦固宜。苦纏八口累。去謀鹿門期。往來道塗間。容髮幾何衰。悠悠西北雲。天際隨所之。</text>
<title>南巷書懷</title>,<text>多少塵囂耳不聞。巷門無客度朝曛。窮魚引夢西江水。老驥關情北野羣。未就幽棲愁問舍。自從沈病廢攻文。虹消霧散重城暮。矯首東簷有碧雲。</text>
<title>除夕終南奉次聘君示韻</title>,<text>懸簷雪溜漏聲中。春意愔愔已滿空。明日不妨霜鬢改。幾人高卧穩成翁。</text>
<title>壬午元朝。奉次聘君示韻。</title>,<text>華堂上壽酒籌頻。列宿前頭見老人。笑指南山新氣色。雪中蒼翠又生春。</text>
<title>謝丹丘金督郵 命衡 惠訊 來書問江漢卜居事。且說月精寺拙詩。篇內並答之。</title>,<text>窮海荒山多別離。數椽猶保市南涯。蛛絲已遍圍棋處。馹騎長思過巷時。地闊江湖宜晩計。書來林壑又春姿。五㙜月寺能無恙。賸欲隨君檢舊詩。</text>
<title>寄呈退台智島謫所</title>,<text>三島迢迢滄海環。棣華何事怨汀蘭。河流砥柱元相盪。魯酒邯鄲也不干。地極龍山千里逈。春回燕谷十分寒。未應飛雪添髭髮。自有皇穹照肺肝。</text>
<title>寄呈退台智島謫所 其二</title>,<text>漂轉東南席未溫。八年重見海桑飜。明時敢說忠爲罪。向日唯知退亦恩。雙闕歸雲將遠夢。孤山霽月滿幽軒。春來幾度憑消息。宅相朝朝在我門。</text>
<title>寄呈靜台南海謫居</title>,<text>炎洲荊棘又誰開。客棹相望灧澦堆。烈焰豈曾分玉石。滄波不啻限瓊雷。秋蘇舊巷唯叢桂。春信前宵已驛梅。試把刀頭看潮水。天敎朝去暮還來。</text>
<title>寄權道一令古君山謫居</title>,<text>城隅雪夜憶敲關。惝怳燈前對別顔。天赦探看新曆日。地維遙盡古君山。一封書信江雲外。千里春光瘴霧間。那得人隨湘浦鴈。南飛去復北飛還。</text>
<title>寄呈沈台海南謫居</title>,<text>幽棲初就郭南莊。二十年來再泛湘。白日自無偏照處。黃金還有誤持郞。端明舊謫疑同地。寗氏遺居豈異鄕。江海回看春欲遍。一枝先報驛梅香。</text>
<title>題李令公仲玉奕世三綱卷</title>,<text>百行皆根孝。公門實造端。誰爲丈夫淺。更有婦人難。萬古秋旻肅。全家楚璧完。求忠他日事。拭目向芝蘭。</text>
<title>次采蓮曲韻</title>,<text>露濕秋荷香更多。朝來別浦起吳歌。遅廻不放中流棹。花外䲶鴦戱綠波。</text>
<title>寒食前二日夜。同諸生呼韻賦之。</title>,<text>重城銀漏下丁東。入夜西隣一笑同。春趁先生移柳後。月窺童子讀書中。晴雲弄色催寒食。雜樹交花向暖風。不用强浮江海去。柴扉隔斷軟塵紅。</text>
<title>尹瑞興 恒美 輓 葬三年遷厝於長興云</title>,<text>靑箱家世初黃石。指掌登壇取鼓旗。地絶未知遊岱久。春來忽報若堂移。海堧兵馬雙㫌日。身後庭闈再巹時。怊悵往年風雪屋。袖中曾探阿戎詩。</text>
<title>寒食日柬南厓</title>,<text>雨散茅簷卷。朝陽見萬家。天時初熟食。庭木欲生花。乍喜故人近。復看新柳斜。兒童爭賦詠。滿壁墨飜鴉。</text>
<title>後夜同諸生坐。次唐人韻。</title>,<text>年來笑口蹔開難。病起風騷更設壇。隙塢春融催種植。深軒日靜懶衣冠。雨含山色濛濛近。風妬花枝細細寒。照殺靈犀言語外。不妨欹枕淡相看。</text>
<title>後夜同諸生坐。次唐人韻。 其二</title>,<text>蹈海棲山兩覺難。白雲瑤樹老天壇。市門任托君平肆。塵世羞彈貢禹冠。穀雨到來流宿潤。淸明過後逗輕寒。靑萍不試龍吟壁。笑拂苔痕半夜看。</text>
<title>春思。奉上仲氏竹溪鈴下。</title>,<text>棲遲茅屋市門南。春思悠悠不自堪。三月閉關非信病。擧家浮漢是空談。泥添廢壘初來燕。葉吐柔桑已見蠶。夢到竹溪陪一笑。隔花棊局濕烟嵐。</text>
<title>季弟仲賁下第歸庭贈之 賁。憤發抱經而歸。前有科事而不顧。故篇中並及之。</title>,<text>萬家春色動離愁。來往年年耐倦遊。千卷尙留張子舌。一鞭何似孟明舟。白雲斜景低鄕樹。芳草新花出漢洲。歸去更穿隣舍壁。丈夫那肯久林丘。</text>
<title>季弟仲賁下第歸庭贈之 賁。憤發抱經而歸。前有科事而不顧。故篇中並及之。 其二</title>,<text>留君不住意何如。門柳牽人綠映裾。白璧已懲和氏刖。黃金虛近管寧鋤。春風江上孤帆遠。後夜燈前細雨餘。正欲相從無䢷病。歸心寄向北堂書。</text>
<title>權措大偕仲賁還鄕。題扇爲別。</title>,<text>湖天落羽一行歸。客路烟花雨氣微。回首長安春色遍。誰家新燕捲簾飛。</text>
<title>權措大偕仲賁還鄕。題扇爲別。 其二</title>,<text>芳草歸心又送君。小簷相對語黃昏。明朝莫掃門前徑。垂柳枝邊有屐痕。</text>
<title>寄懷耽羅牧李仲玉令</title>,<text>靑靑巷門柳。昨日一枝空。絶壤分朱鳥。征帆倚順風。海窮天地外。春盡道途中。南北囚山遍。公猶節制雄。</text>
<title>寄懷耽羅牧李仲玉令 其二</title>,<text>九曲溪山長。雙旗海府賖。人烟蒸橘戶。春嶼散桃花。老宿城頭見。靈峯雪外斜。音書有商舶。容易達京華。</text>
<title>寄懷耽羅牧李仲玉令 其三</title>,<text>烟雨城春暮。閑庭數落紅。下簾猶市隱。浮海亦途窮。官酒烘鸚甲。蠻家結駿騣。不知鈴閣夢。能許竹亭通。</text>
<title>鄭豊基 䎖 輓</title>,<text>葱㙜一捷萬人觀。松桂蕭條十載寒。玉陛致身唯漢竹。金泥落手又庭蘭。春來江峽書猶斷。老去桮棬泣未乾。消息忽憑哀挽至。生芻阻絶路漫漫。</text>
<title>四月初吉南厓花下。次退溪先生集韻。</title>,<text>乳雀馴除不避人。夜來城雨凈纖塵。庭柯解事花開晩。留作山家分外春。</text>
<title>明日又次退集韻</title>,<text>春盡山扉宿雨開。綠陰高下罨新苔。飛花滿地翩翩過。半是簾鉤燕蹴來。</text>
<title>露梁過李諫議靈筵志感</title>,<text>風流銷歇有江山。虗巷飛飛躑躅斑。芳草白雲無限淚。夕陽空棹酒船還。</text>
<title>露江舟中</title>,<text>平波綠凈二江通。一點仙遊宛在中。漁浦渡頭沙日漲。古祠門外柳烟籠。三春閉戶虗佳節。萬頃開帆仗好風。欲問歸津還自笑。前程恐有耦耕翁。</text>
<title>龍湖感遇</title>,<text>紅塵流落意如何。郭外携來萬里波。滿地琉璃深窟宅。暖風洲渚易罾羅。他時浪出終須愼。今日相將敢自多。江燕向人如欲語。曉天將子到晴坡。</text>
<title>明日復過龍湖</title>,<text>浮天積水是君居。偶落泥沙困豫且。好意忍看堂下過。淸波聊轉轍中餘。蛟龍宅闊堪棲息。鳧鴈磯晴愼釣漁。人物可憐同一氣。窮途相感欲何如。</text>
<title>寄懷李校理士亮 允明 龍津幽居</title>,<text>移家東去計非踈。丞相楸梧是舊居。林下數椽臨水結。雨中三頃入雲鋤。籬船櫛櫛長安桂。野餉村村笠澤魚。江上豈無山一半。獨憐城市未歸歟。</text>
<title>花近高樓傷客心</title>,<text>流落西南去國賖。峽雲江樹改年華。可憐天畔登樓眼。又對春來濺淚花。曲水金錢違萬里。孤舟歲月老三巴。九州兵革何由定。漢相祠前日自斜。</text>
<title>重過龍湖感遇</title>,<text>侵晨驅馬到江潯。積雨滄流岸岸深。網裏幾回悲失所。人間能識有知音。數行點背分明見。千頃當頭自在沈。巖下玄衣無恙否。好須相伴說吾心。</text>
<title>壬午端陽。伏蒙恩賜椒扇志感。</title>,<text>蓬蒿門巷未爲窮。寶箑年年出紫宮。可但感恩雙袖濕。秋來眞恐與人同。</text>
<title>金生輓 聖起學士季子。學士沒六年。子女死喪不絶云。</title>,<text>吾髮未斑白。君家俄盛衰。空餘斷絃淚。又送上江輀。玉雪森猶在。芝蘭苦易萎。傷心三月婦。郞面可能知。</text>
<title>雨中韓永叔分送紫蘓紅蓼有詩。次韻奉謝。</title>,<text>蓑衣催繞藥欄邊。斜日鋤頭雨點懸。紅蓼紫蘓相倚種。野情江思兩依然。</text>
<title>東城李斯文見訪。索詩甚勤。謹草一律以塞其意。</title>,<text>眠鵝語燕共朝昏。幽夢初驚客到軒。堦柳能長容繫馬。樵奴未返自譍門。歸雲弄雨低華岳。深樹來風度沁園。何用强求文字去。邇年焚筆欲忘言。</text>
<title>申承旨 㶅 輓 公吾鄕東山之晩川主人。午而無疾。須臾而逝云。</title>,<text>等死誰非幻。公生亦適來。斯須斂語笑。親愛絶悲哀。鍾鼎知名閥。荊楊見峻村。稟精崧岳甫。照坐玉山裵。颯踏鳴天路。高翔集斗魁。御香簪筆近。風力觸邪嵬。直北槎通漢。維南閣有梅。身隨早潮退。宅傍晩川開。雲木靑山合。人烟大野回。雨簾魚上釣。花榭月侵杯。馹騎臨關倦。魚符出海纔。更將持憲手。旋試演綸才。㫌節螭堦下。州城鴨水隈。枯乾蘇惠雨。氷雪凈纖埃。去理東山墅。來登左掖㙜。驚飊俄震蕩。鎩翮遂低徊。瘴癘蠻鄕遠。芙蓉楚服裁。藍田擁馬雪。湘水起龍雷。便就投荒地。聊成占勝媒。郊扉饒水竹。海岸闢蒿萊。野老從相混。沙鷗不見猜。淸歡禁雪鬢。盛福驗珠胎。白璧雖當火。丹心苦未灰。蒼茫瀝血志。沾灑感恩腮。不復淸朝潤。云何大夜催。吾徒颯欲盡。天意劃難該。賵典中宸惻。靈車上黨廻。磯空牛渚築。柳古武昌栽。往者蓬萊屬。由來里閈孩。垂髫操履杖。密席佐毫煤。謝樹聯聯狎。芝眉衮衮陪。故情常繾𪚥。晩跡共摧頹。驛路秋連轡。圓通夜對罍。乍爲星雨散。終廹已辰灾。蘭敗先秋葉。舟傾半海桅。淚窺明谷樹。文暗晦堂苔。玉露留心炯。銀鉤發篋堆。風流森永矣。鄕社莽悠哉。逝水悲難住。高山仰不摧。秋來馬南首。一哭洞門槐。</text>
<title>枯竹復生。次權生韻。</title>,<text>潛陽忽透斷根生。綠葉如針已帶淸。留待曲欄他夜雨。夢中先送喚詩聲。</text>
<title>和李上舍君實 萬秀 感夢見寄</title>,<text>泉翁厭氛濁。所留唯文章。至寶鬼神惜。譆譆日淪亡。吾檢贈吾篇。開篋數琳琅。飛雨颯以至。風霆助晶光。竦然起毛髮。怳若翁在傍。我友墻東來。相視淚汪汪。平生先後志。今古恐荒凉。孰知是眞境。乃爲君夢塲。詩來絶驚悲。欲吟不能長。孤雲失其龍。蹙蹙瞻四方。子亦棲江沱。城郭徒相望。懷哉不如夢。明月窺踈篁。</text>
<title>贈權生德益</title>,<text>欲識丈夫心。君看滄海深。鯨龍常窟宅。蝦鼈亦浮沈。但覺乾坤浸。何知水旱侵。憐他易盈涸。碌碌一蹄涔。</text>
<title>重和李上舍</title>,<text>長夏困炎溽。裸卧遺巾衫。屯渰鞱陽景。亂淋間彯𩁺。雜草上墻壁。縱橫不可芟。潤氣流茵褥。蒸綠漲盂䀀。飢愁日交戰。暍憂亦乘儳。幽沈撫身世。今古一楚凡。先丈棄後生。我舌自此緘。兩世托知音。夢寐見至諴。詩成瀉悲哀。往復如相銜。珠璧爛盈懷。受言亡已饞。太倉散陳紅。疾風無停帆。淸泠甘露漿。入口失酸醎。顧慙徑寸苗。倚彼連抱杉。一字不入雅。千言皆近詀。不足比溲勃。何敢窺韶咸。長安盛冠盖。平地多崤函。爭名古所戒。獨善今其監。苟不値善價。寧甘老嵁巖。君無恥短褐。吾且尋長鑱。名亭在城西。槐柳靑髟髟。麻江下奫沄。冠嶽前巉嵒。魚肥酒可侑。巖古詩當劖。行謀脫身去。從子謝譏讒。</text>
<title>次韻謝尹咸昌 以豊 携詩見過</title>,<text>高軒誰肯過踈慵。門巷苔痕日自濃。何處夜光無按劍。只今詩壘懶爭鋒。飛飜已讓層霄翮。淺薄全非萬卷胷。謬荷三都訪玄晏。實慙元禮許林宗。</text>
<title>光州使君洪天叙 重夏 惠扇。爲霖潦所浸壞。名是而實非。遂用戱語以謝。時余適料檢舊稿有懷。並錄以寄。</title>,<text>字爛封緘半未成。弊簷流汗數殘庚。虗疑壞竹含風意。不分滛霖學世情。名實頓殊眞自愧。漆膠俱解乍堪驚。今年更覺君恩大。手裏惟看內賜榮。</text>
<title>光州使君洪天叙 重夏 惠扇。爲霖潦所浸壞。名是而實非。遂用戱語以謝。時余適料檢舊稿有懷。並錄以寄。 其二</title>,<text>窮愁事業有空言。白晝門扃筆置藩。蕉被屢書無大葉。竹因頻汗見枯根。春來幾踊衡陽價。月給全違漢省恩。草藁滿床渾未出。一通那與使君論。</text>
<title>同諸公西湖觀漲。次東坡集韻。</title>,<text>莽蕩乾坤入太陰。一簾呑吐二江深。久聞滄海觀瀾術。欲試長風破浪心。蘭槳閃飜千里勢。雪山崩碎半空音。高樓南面渾無障。萬頃滔滔眼底臨。</text>
<title>同諸公西湖觀漲。次東坡集韻。 其二</title>,<text>風鬪雲蒸未解陰。晩來涯涘漸看深。依沙老柳纔分頂。近岸高庭已半心。野外生津通鷁路。籬根移窟聽龍音。西樓述作堪乘興。陶謝提携許共臨。</text>
<title>又次退溪集韻</title>,<text>連簷出沒雨中峯。薄晩烟雲忽改容。樓外雪山千頃白。夜來新合大江重。</text>
<title>又次退溪集韻 其二</title>,<text>微陽時吐半邊峯。風色徘徊弄水容。歸騎更愁城路遠。淥江南畔濕雲重。</text>
<title>閏六月</title>,<text>只怕經三夏。胡爲復閏餘。大雲屯向晩。遲日熨如初。鵲慢期逾遠。蠅驕勢不除。黃楊與病客。相對怨居諸。</text>
<title>和諸生南岳觀漲十韻</title>,<text>積雨新陽上柳梢。忽聞童冠陟巖嶅。二儀淸濁東南失。三面江河表裏交。怒勢衝來驅鷺鴨。高瀾躍起舞龍蛟。露梁半浸千家棟。沙苑平呑十里郊。賈舶移臨車馬道。漁村卷托鳥烏巢。渾敎島嶼漫漫盡。但見岡巒往往包。溝瀆借資隨處溢。渭涇迷派一時淆。層濤耐可雲鵬運。秋水眞輸海若嘲。已把靈㙜爭許大。莫令詩景落虗抛。獨憐幽巷牽愁病。兩屐苔生晝掩茅。</text>
<title>和諸生南岳觀漲十韻 其二</title>,<text>河山黤慘溢雲雷。連月滂沱不肯開。苦霧豈饒淸景透。殘陽酷被積陰猜。城隅又報滄江拆。樹杪爭攀紫閣嵬。大野漫汗無𤱶畒。長洲多少浸亭㙜。呑天氣勢蚕頭沒。劈峽聲威斗尾來。高駕巖層難測底。繞過山缺莫窮隈。眼嗟疆域偏爲小。心愛巑岏獨不摧。暇日休言登望快。明時最惜墊昏灾。羣魚失穴何須數。萬屋浮甍實可哀。白首閉門憂世志。區區不是念墻隤。</text>
<title>朴僉知夫人 參判母 輓</title>,<text>昭代推恩錦誥頒。白頭金帶舞斕斒。春風雙鳳梧桐老。吉日重牢歲月環。事託張林資大筆。靈隨王母返仙山。獨憐孝子無窮意。手線留霑淚血殷。</text>
<title>孟秋有懷。次朱子擬古。八首</title>,<text>緜緜南嶠雲。摵摵西風蒲。飄飄延州叟。杳杳窮海居。浩浩安所遇。悠悠顔色敷。昔視春條華。今見秋草蕪。所思阻山河。欲往無舟車。</text>
<title>孟秋有懷。次朱子擬古。八首 其二</title>,<text>東方有高士。結廬海雲端。泥塗視金玉。談笑無文桓。發憤思蹈海。臨風更長嘆。借問此何爲。秦兵圍邯鄲。一言凜霜雪。三軍膽爲寒。歸來弄扶桑。名利不復關。不悲知我希。但嗟生世闌。願爲虞庭鳳。率舞同所歡。</text>
<title>孟秋有懷。次朱子擬古。八首 其三</title>,<text>榜舟濟沅湘。皋澤多秋蘭。采之有所思。儃徊歷險艱。言念彼君子。江海浩漫漫。佳期殊未來。瞻望以增嘆。</text>
<title>孟秋有懷。次朱子擬古。八首 其四</title>,<text>滛雨犯秋序。日夜淋虗堂。大江坼東南。千畒沈中央。野老號蒼天。憂鬢颯以霜。陽烏鞱景光。飢燕不能翔。歎我同袍人。離絶走四方。不知交手期。使我悲素商。芰荷紛被體。錦繡亦盈腸。苟不喪吾寶。留落復何傷。</text>
<title>孟秋有懷。次朱子擬古。八首 其五</title>,<text>皎皎素明鏡。揚光瓊樓前。與公結綢繆。膠漆一何堅。膠漆有時渝。綢繆無時踈。二年遠爲別。迢迢隔長途。南溟凌天流。夜夢迷所如。傷彼瑤池蕖。朝華向日敷。歲暯而繁霜。恐與蕭艾枯。徽音不相接。幽巷方獨居。</text>
<title>孟秋有懷。次朱子擬古。八首 其六</title>,<text>炎洲脩且逈。東南越江河。危塗七尺安。君恩誠已多。九衢有朱門。車馬日奔波。楚詞怨搖落。枯樹傷蹉跎。浩然聽造化。周流奈命何。城南有窮者。初服謝芬華。太華左軒除。蘭草被其阿。四壁轉蕭條。詩書坐森羅。端居念儔匹。中夜起嘆嗟。欲買海陽山。棲雲援薜蘿。</text>
<title>孟秋有懷。次朱子擬古。八首 其七</title>,<text>客從炎海還。詒我一封珠。中銜千里書。哀怨良有餘。一讀再三歎。淚下沾我襦。上言追曩愆。下言勖末軀。以氷置壺中。寸心常皎如。</text>
<title>孟秋有懷。次朱子擬古。八首 其八</title>,<text>凉梧何蕭蕭。秋漢耿遙天。永懷在遠道。徙倚西堂前。疾病不瑕有。衷膓難爲宣。日月照容光。幽隱尙可憐。澡身守奇芬。濯髮淸泠泉。</text>
<title>李承旨 元齡 大夫人輓</title>,<text>淑德生名家。豊艾固其有。二男上桂籍。二男拖墨綬。銀緋映白首。擧觴迭爲壽。諸孫復峻秀。蘭玉林左右。八十二年中。倚伏相先後。畢竟究所食。榮樂十八九。哀哉孝子心。岡陵豈爲久。春暉辭北萱。夕照藏西柳。何况念天倫。窮海囚三叟。</text>
<title>延陵君李公 萬元 大夫人輓</title>,<text>珠樹生海隅。結子光照車。夫人多寧馨。其長垂金魚。一府養不足。全關奉板輿。少爲壯元婦。老爲壯元母。柔嘉與義方。盛福乃固有。錦花爛恩誥。芙江濃壽酒。胡不且焉俟。畢見諸兒貴。延津龍劍聚。紗幔秋塵䵝。永慟西山日。頹光其餘幾。</text>
<title>南齋秋雨</title>,<text>踈陰稍稍欲侵堂。雨外靑山落晩凉。小坐忽驚鄕客耳。隔籬秋磵水聲長。</text>
<title>寄簡仁同蔡使君 獻徵○八韵</title>,<text>分源景平後。同舍掖垣中。古韻流瑤軫。幽香暖桂叢。十年仍遠別。重見已衰翁。宦笑潘生拙。途憐阮籍窮。倚松殊洽洽。剖竹又怱怱。落日靑門柳。淸秋白閣楓。政聲聞北乕。書信待南鴻。離闊兼蕭瑟。凉吟和夕虫。</text>
<title>壬午仲秋後一日。歸覲杜陵。臨行口占。留別三童子。</title>,<text>書舍年年見切磋。去留今日意如何。斜暉掩苒前征急。別鶴徘徊反顧多。淸漢凉波隨鴈棹。沁園秋色受風柯。不須但贈長相憶。珍重分陰莫浪過。</text>
<title>漢江途中書寄三生</title>,<text>從我亦已久。城南茅屋中。長年說奇字。此別又高風。峽盡夕陽遠。江寒秋影空。相思寸心在。君聽念羣鴻。</text>
<title>舟中</title>,<text>客路彎廻到漢皋。西風吹白滿江濤。塵埃出郭窮愁豁。鄕國當秋去意豪。將雨葉聲何處至。入雲帆影晩來高。今宵定訪松坡老。明月山扉對濁醪。</text>
<title>松坡李丈發余行篋。出詩稿讀之。臨發用余前此往訪韻贈別。索和甚急。立馬草謝。</title>,<text>丈夫有二塗。揚庭與耕壠。苟不宅巖廊。峨冠贊垂拱。不如師老農。去依林下栱。松翁旣野遯。門巷卽山擁。文章轉老成。通國敢輕重。獨立二李後。千載如接踵。客路往來通。緖言周旋奉。秋山侍尊酒。靜夜明月湧。牽挽不能辭。詩肩朝猶聳。</text>
<title>新峴復用壠字韻</title>,<text>上有千尋岑。下有十頃壠。疊澗互縈帶。行松遞揖拱。磴懸馬登樹。村深霧連栱。是時秋强半。禾稼欝雲擁。回風時動地。蕭條寒意重。東南出官道。行旅相繼踵。崇林偃新霜。一一秋令奉。默念松坡老。藻思若泉涌。深慙跛鼈遅。仰羨祥鸞聳。</text>
<title>淸淮疊壠字示從姪</title>,<text>繁陰晦平陸。亂流坼荒壠。微微深扉呀。往往廻林拱。男兒旣弧矢。焉能守幽栱。况乃寧親行。復兼令姪擁。犯星非自輕。費日斯爲重。白露濕蜻蛚。官途斷蹄踵。主人好看客。延入壺飧奉。壚中煮濁醪。浡汩微波湧。引滿發高詠。僮僕爲傾聳。</text>
<title>曉過振威</title>,<text>河晴寫秋月。萬里失幽陰。大道有行色。歸人無戒心。雲開平野闊。縣枕一溪深。聖代多才俊。棲棲獨至今。</text>
<title>素沙橋功德碑</title>,<text>百步長橋毁又成。慈悲一語濟羣生。渠家畢竟空爲貴。何用豊碑列姓名。</text>
<title>阿膠橋同行之馬。失脚於壞板致折。傷惋不忍見。口占二律。</title>,<text>風雨衢泥遠。同行物亦親。橫溝駭倉卒。壞板失依因。棄擲當中道。悲鳴顧主人。四郊秋草歇。日暮與誰隣。</text>
<title>阿膠橋同行之馬。失脚於壞板致折。傷惋不忍見。口占二律。 其二</title>,<text>不盡少年力。非無千里心。驅馳有如此。蹉跌到于今。張里醫何得。子方悲轉深。誰家且終養。竟日獨沈吟。</text>
<title>平澤縣前寺</title>,<text>小刹依官舍。重門盡日封。秋登僧在野。薄暯不鳴鍾。</text>
<title>廉井里訪從妹韓高靈 載 室。歷叙向來愴慟之情。遂書所感。</title>,<text>消息中間嶺海重。七年誰料此相逢。存亡觸語多新淚。兒女尋名失舊容。半壁移筐秋果嫰。中堂點燭喜花濃。明朝首路茅山洞。可向吾親托一封。</text>
<title>新炭幕</title>,<text>十舍漂流八未全。敗籬猶有卷査懸。今年大水丘陵改。驛路分爲兩道川。</text>
<title>禾谷疊壠韻戱述</title>,<text>秋天饒風雨。鞍馬疲丘壠。落日見雲起。中夜望星拱。行行及溫陽。危闕攢朱栱。迂轡過邯鄲。其人篲親擁。誰云鮭菜薄。亦知情味重。主簿望我來。步屣走相踵。客稱舊盟尋。主謝新歡奉。稻畦對紛錯。巖泉窺噴湧。臨行噵歸路。衆峯西南聳。</text>
<title>華山訪權尙書</title>,<text>薝蔔林西一逕鋤。碧峯重疊繞新居。山中文字空無用。虗負平生萬卷書。</text>
<title>晩川哭申承旨</title>,<text>石出晩川白。秋山愁殺人。少年罇酒地。風墮繐帷塵。</text>
<title>陽谷觀陶</title>,<text>旭日臨陶谷。廻盤赴急輪。小心唯信手。一塊漸分身。質有陰陽竗。功須水火均。塗泥能感激。變化爾隨人。</text>
<title>靑蘿舊居。復疊壠韻。</title>,<text>杜陵至蘿莊。柴門近稻壠。遊人十年歸。園植皆已拱。華髮多故交。殘村半新栱。一水自帶圍。羣山猶面擁。悲秋人皆然。去鄕古所重。是身幸見在。前遊可以踵。棗棃西友供。酒食南叟奉。歌長唾壺缺。氣逸江濤湧。相期有巖松。閱世撫孤聳。</text>
<title>牛首峴 六韵</title>,<text>急水鳴三碓。深松覆幾家。馬危梯罅拆。磴仄石橫斜。蕭寺傳聞近。雲㙜下見賖。野人秋種麥。山菊早開花。浪跡仍鄕社。遊程且物華。年年卜居志。斂策賞幽遐。</text>
<title>吾三田問醫迷路歸述</title>,<text>一馬無人御。千山覔路頻。還家急昏定。問藥爲天倫。落照飜飜下。高林窣窣新。離鄕歲月久。相見少相親。</text>
<title>冠浦 時騎驢</title>,<text>溝塍相間路高低。萑葦蕭蕭繞石隄。來及故園收穫日。笑緣童子釣遊溪。山容秋靚騎驢上。海氣晴浮落鴈西。欲問十年同社處。雪樓門巷未全迷。</text>
<title>訪珠村仲賁弟寓莊</title>,<text>斜穿疊嶺下遙坰。漏景殘雲乍晦冥。樹色秋深金井驛。灘聲雨過碧涵亭。重陽近候先開菊。小市逢人半挈甁。聞道惠連猶卧疾。一鞭西走問山扃。</text>
<title>杜陵秋思</title>,<text>離披白菊近茅堂。風雨凄凄作晩凉。多病今年兄弟散。若爲明日對重陽。</text>
<title>杜陵秋思 其二</title>,<text>山木蕭踈雲日陰。十年留落又寒砧。囊中百首悲秋語。半是區區戀闕心。</text>
<title>杜陵秋思 其三</title>,<text>一紙家書道路難。海山秋意已闌干。平生膝下無男女。歲暮關心病婦寒。</text>
<title>杜陵秋思 其四</title>,<text>蕭瑟秋山不下簾。南來愁夜坐厭厭。可憐玉雪三童子。能守恩窩萬卷籤。</text>
<title>重陽。次杜詩舊日重陽日韻示萬姪。</title>,<text>令節還吹帽。寒齋獨擧杯。籬花無數發。峽雨未全開。嶺府歸期晩。蘿莊信札回。斑衣不成列。猶喜仲容來。</text>
<title>重陽。次杜詩舊日重陽日韻示萬姪。 其二</title>,<text>蕭蕭九日雨。草草小堂杯。澗溜鳴逾大。風扉語自開。花羞近人拆。鴈苦念羣回。數口三山隔。無由一字來。</text>
<title>重陽。次杜詩舊日重陽日韻示萬姪。 其三</title>,<text>落葉投人袂。秋山對酒盃。佳辰遭雨澁。愁眼候天開。午檻看棋罷。凉簷嗅菊回。重嗟杜陵老。悵望賜茱來。</text>
<title>得權吳三童子書</title>,<text>爾貌玉與雪。爾才泉若江。所以我愛之。期爾寶家邦。一別間湖山。窮广懸秋釭。寒水落錦溪。點點吐枯矼。嗅花送重陽。聞葉俯危窓。鴻鴈盡南飛。風雨咽暗瀧。思之不可見。眉目森雙雙。今昏步初月。人語驚籬狵。云從日邊來。喜若空谷跫。發緘得三書。我心足以降。首叙久離索。有筳無所撞。次第及時事。羅列收喧哤。書窮詩律見。筆勢健於杠。左右從傍窺。問年咨且𢥠。歎爾二三子。胡然說我憃。我無膝下兒。於焉托素腔。嘉音遠無曠。重意力難扛。何當歸弊廬。相對開酒缸。</text>
<title>陪仲兄竹溪使君。候伯兄五視齋。途中奉示。</title>,<text>羣山一半月華開。樹外灘聲漸漸來。五視齋中三過宿。又隨飛盖夜深廻。</text>
<title>壬午九月立冬後大雷雨述懷。下篇奉懷仲兄。兼致意三猶子。</title>,<text>去年十月大雷雨。今年雷雨立冬始。野人慣聞不知恠。腐儒憂世暗垂淚。聖明在上邦域安。天意慇懃爲何事。豈有夭閼乖元氣。無乃幽隱隔陽晷。山房終日悄不樂。掩卷茫茫坐復起。噫吁戱應天以實吾有受。堂陛相懸千萬里。</text>
<title>壬午九月立冬後大雷雨述懷。下篇奉懷仲兄。兼致意三猶子。 其二</title>,<text>我從北來公從南。北堂擧酒親顔喜。公有官守不奈何。五馬去來一夢寐。亭皋木葉紛紛飛。復送童冠二三子。夜床殘棋散不收。秋籬荒菊關心事。東山珠村莽相望。長兄季弟病未已。我今獨留百憂集。白髮鏡中生一二。雷塡塡兮雨冥冥。白雲連天六百里。</text>
<title>秋盡</title>,<text>野飯溪行西復東。驅馳三月竟何功。雨昏紅樹亭臯畔。秋盡靑蘿道路中。輔世初心猶攬鏡。求田晩計日漂蓬。橋頭偶値林僧話。是處雲山老桂叢。</text>
<title>將返終南。寄別洪州李使君 文興。</title>,<text>山扉掣電過仙鳧。秋盡音書更有無。王吉雅知詞客倦。德公元謝府庭趍。凉雲側手愁多雨。晩菊關心對渴壺。從此便爲江漢別。驛西明發又歸途。</text>
<title>留五視齋四日而還杜陵。翌日將北歸。不勝兄弟情。復向五視齋。途中書懷。</title>,<text>歸驂將北又西之。憂在中心不自持。老伯尙淹三月病。離人動作一年期。亦知畢竟還分手。直要斯須更展眉。家累未抛身計拙。故園提挈定何時。</text>
<title>十月初三日辭杜陵</title>,<text>年年辭北堂。九月十月交。非不重遠遊。區區戀吾巢。况復白首兄。床褥未全抛。搖搖我之心。北風吹危梢。林巒西北缺。渠澗縈長郊。景隱閱歸禽。歲晏傷繫匏。行矣取鹿車。故山來結茅。</text>
<title>任存東山村夜。回憶庭闈不寐有作。</title>,<text>歲暮遠游子。蒼茫歧路邊。別時難作語。今夜更能眠。燈暗絲車動。鷄鳴峽雨懸。人生不稱意。兩鬢欲蕭然。</text>
<title>曉過金谷</title>,<text>雲蹲蹲白天。如水垂平原。行人驅馬入古峽。曉雨絲絡下枯葉。</text>
<title>過姜三休堂舊亭</title>,<text>孤松老石俯澄流。人在關山直北陬。試覔先生拄筇處。淸風多住小亭頭。</text>
<title>平澤南村墮橋</title>,<text>只怕阿膠不怕餘。枉途辛苦竟何如。笑看人馬能無恙。猶勝來時泣下車。</text>
<title>廉井贈韓高靈</title>,<text>不盡無林野。分明有柳門。携家謝銅墨。負海理田園。鳧鴈參書几。魚鰕貳酒罇。河山薄遊者。於此懶歸軒。</text>
<title>渡揷津向葛院</title>,<text>坡陀望不極。歧路去何多。陰洞人烟絶。深松野雨和。地名窺卧堠。天勢際橫沙。細看泥蹄處。前頭有客過。</text>
<title>有臂鷹人云從洪原來。遂用前韻。</title>,<text>萬里關山翮。來時過謫居。足下無書札。嗟渠鴈不如。</text>
<title>淸淮逢洪陽人</title>,<text>淮烟如樹雨如塵。濕鵲枝頭曙色新。少駐征驂開一笑。客中逢着故鄕人。</text>
<title>新峴訪松坡</title>,<text>枉道重相過。衝寒亦不辭。山中夜來雪。徑欲問新詩。</text>
<title>松坡別席聯句</title>,<text>問汝何時來。初冬月當滿。此言誰証者。前有靑溪巘。</text>
<title>將赴松村約。患耳病夜吟。</title>,<text>風雨昏昏雞自歌。是非何處有啾譁。漢江東畔松山下。恐向朱絃失伯牙。</text>
<title>壬午十月十九日。雪中訪松坡。</title>,<text>幽期正在水西隈。病起孤舟解纜催。明月何心生魄早。碧山無恙涖盟來。汝南嘉餉應經熟。圯上神編倘見開。待雪相尋情更別。不容嗔我暫遲回。</text>
<title>疊呈松台</title>,<text>孤村絶磴白雲隈。暝久山扉剝啄催。松下怳拚園皓坐。雪中何謝子猷來。缸花的的多情吐。罇酒涓涓盡意開。每語動令胷次豁。不辭三徑到千回。</text>
<title>留松坡第。以雪夜舟。分韻得舟。六韵</title>,<text>十月蟾蜍缺。羣山几杖幽。貧無問字酒。病借過江舟。恐被寒盟誚。還招覓句愁。懸燈疑夢寐。解鞅許淹留。雪壑鳴虗籟。氷溪吐暗流。百年當此席。飛動不能休。</text>
<title>奉次松台雪字韻。答舟字見和。</title>,<text>主人欲留客。天惠今日雪。孺子來如期。山獻昨夜月。禮數已令簡。畦畛不曾設。生憎輕薄兒。對面秦與越。誰能外物嬰。奪我中心悅。驥蠅諒有幸。龍雲願無別。</text>
<title>演舟字韻爲七言。奉示松丈。六韻</title>,<text>玉人高枕老林丘。官渡西南一面幽。松徑仄開容過馬。板菴低築僅如舟。曾甞寵辱經三刦。晩有文章寄四愁。傾倒幾年床下拜。從容今日雪中留。途窮壯氣憑孤嘯。夜靜玄談探九流。酒罷更聞歌白雪。向來巴唱爾宜休。</text>
<title>演舟字韻爲七言。奉示松丈。六韻 其二</title>,<text>誰遣仙翁着一丘。白雲靑嶂閉門幽。田間父老饒爭席。塵裏功名悟刻舟。偶對溪山徵勝約。卽拚罇酒豁窮愁。隔窓遙夜砧聲作。滿壑重陰雪意留。已就征南窺武庫。不堪河伯望滄流。詩家有路煩相待。可敢遅回半道休。</text>
<title>回到漢江。無舟不得渡。轉憇桑島。喚氷湖船。</title>,<text>津空舟楫闕。落日過江明。曲岸西風急。難傳喚渡聲。</text>
<title>鄰富鷄長去。用權生韻。</title>,<text>冷落尸鄕只破扉。朝朝那禁過鄰飛。爭隨北阮求餘飽。不共東方守苦饑。晩臼罷舂呼趁隊。暄庭曬粒遶忘歸。人情慣見移寒熱。爾物無知任所依。</text>
<title>雪滿長安酒價高。次諸君韻。</title>,<text>陰合層城風裂臯。寒威屭贔逼人饕。孔方不愛傾金錯。蘇小猶慳割玉醪。紫陌雪華隨地遍。綠帘門巷似天高。詩腸冷澁吟逾苦。欲典蓬萊舊錦袍。</text>
<title>於項峴</title>,<text>要路之南新店北。有峴斗起當其塞。林叢十里無人烟。磴道百折緣崖仄。一夫荷戟千夫恐。終古無所施智勇。昔者林兇作窟穴。築壘峨峨周山冢。豺狼扼路恣呑噬。側貳連營倚聲勢。逃租避徭徒益繁。良民咨嗟行旅廢。營帥州官失顔色。無人一步能向賊。國家威德遍壃埸。鼎魚何曾久假息。渠魁奔走醜類柝。道路百年無壅隔。行人放歌犯昏曉。敗壘蕭條秋雨滴。</text>
<title>至後夜。次諸生韻。</title>,<text>禁城經月雪。天地一陽初。坐惜恩情歇。床頭舊曆書。</text>
<title>睡意次憎鐵韻</title>,<text>怳惚靑山斂。空濛遠霧侵。窓櫳飜向小。書字漸看深。衆籟皆收耳。千愁不繫心。睡鄕開道路。閑夜好相尋。</text>
<title>睡意次憎鐵韻 其二</title>,<text>轉欲無拘束。渾如有物侵。暗燈籠壁小。稀漏點更深。屢錯人前語。全灰卷裏心。功名吾已謝。不要大槐尋。</text>
<title>次韻贈諸生</title>,<text>似爾才俱竗。於余樂亦存。池魚鬪環繞。陣馬遞騰奔。夜屋詩書靜。風簾雨雪飜。異時華國手。接跡出吾門。</text>
<title>屛間見亡友李善甫畫竹。次諸君韻志感。</title>,<text>畫與古時同。人今無眼中。幾年疑落月。數幅自淸風。雨欲臨江語。秋殘逬石叢。多情圍枕上。半夜夢能通。</text>
<title>寒威次德益韻</title>,<text>城郭森沈雪擁扉。玄冥三日耀滛威。履堅積水閑舟楫。僵墮陰崖絶走飛。茶竈親收燒後火。布衾重盖卧來衣。南山白石漫漫夜。牛下誰憐寗戚歸。</text>
<title>次韻和諸生待吳憎鐵不來聯句之作</title>,<text>風力通宵與雪期。佳緣莫是苦寒欺。來賓頗怪前行少。同學偏嗔後會遲。掉臂行人南市路。趁巢歸翼上林枝。明朝試遣奚奴去。一紙丁寧語所思。</text>
<title>獨倚營門望秋月。次諸君韻。</title>,<text>陰山秋色冷連營。斷鴈哀笳盡塞聲。靑海城頭千里月。可憐今夜爲誰明。</text>
<title>獨倚營門望秋月。次諸君韻。 其二</title>,<text>霜繁戍壘遞飜營。戈甲摐摐暗有聲。白首倚門無限恨。秋蟾還是故鄕明。</text>
<title>獨倚營門望秋月。次諸君韻。 其三</title>,<text>十年頭白伏波營。夢裏猶驚出塞聲。半夜關山秋月色。吳鉤霜雪照心明。</text>
<title>獨倚營門望秋月。次諸君韻。 其四</title>,<text>燕然片石舊經營。勳業蹉跎漢射聲。剛恨轅門秋夜月。征人鬢上十分明。</text>
<title>尹益山 以復 輓</title>,<text>我家湖洲翁。銘公王父碑。哀歌與酹文。私慟抵公悲。威廨晩拜公。始面傾肝脾。軟語及先故。張燈命深巵。風流照人目。至今夢見之。雖然間者闊。門巷莫屢窺。俯仰百年內。方寸焉敢移。甞聞父兄詔。公才人實推。草草三墨綬。夫豈素所期。全家業孝友。比屋依連枝。羣從亦聚集。杖屨交遨嬉。去年雨木氷。尙書倐騎箕。亟走几筵哭。公對余淚垂。適遭廢業慟。遂闕蒿里詞。孰知廑再臘。爲公書此辭。蕭條盡耆舊。冥漠想光儀。破廬帶踈籬。衰弟提弱兒。歲暮雨雪晦。飛旐流寒颸。疾病不能出。何由送靈輀。泉下有尙書。好歸相攀追。</text>
<title>待德益生戱之</title>,<text>寒齋宿客曉無蹤。愁倚東簷對雪峯。笑殺廚兒强解事。虗留朝餉到高舂。</text>
<title>諸君盡去。獨與樂君相對。次其示韻贈之。</title>,<text>無人不避客堂寒。誰似南山未厭看。簷旭漸高階雪漲。愛君相伴繞回欄。</text>
<title>除夕赴南麓別諸生</title>,<text>雲雪爭明晦。天時遞舊新。無輕一夜別。便是兩年人。脉活渠通暖。眉開柳喚春。慇懃陳榻上。來日莫留塵。</text>
<title>除夜南崖次韻</title>,<text>殘臘將歸春欲生。雪荄氷磵一時驚。中宵已覺羣陰盡。簷外星河萬里淸。</text>
<title>重題</title>,<text>一夜春生萬戶烟。漏聲來下紫微天。幽居咫尺君門阻。明日從頭便十年。</text>
<title>重題 其二</title>,<text>湖海離親歲又移。直緣衣食滯京師。寒燈嘿念趍庭策。不寐非同守歲兒。</text>
<title>重題 其三</title>,<text>抽簪阿伯卧東山。頭白沈痾到歲闌。暗喜春來休藥餌。陽和一段是金丹。</text>
<title>重題 其四</title>,<text>白雲南望素書遅。東閣梅花幾點稀。聞道乘春拜家慶。願隨歸鴈一行飛。</text>
<title>重題 其五</title>,<text>經卷珠村尙寓居。少年多病最憐渠。北堂今夜椒盤會。能把春杯弄彩裾。</text>
<title>癸未元日。次壬午除夜韻。</title>,<text>南崖雪薄日華生。蠟照留窓醉夢驚。起看太平新氣象。五雲䓗欝繞三淸。</text>
<title>第十夜。次權生德益韻。</title>,<text>重城四面瑞烟沈。春意依微在上林。佳節漸消新月魄。遠書偏惱故鄕心。星流天極侵垣近。乕脫山棲犯郭深。萬慮夜分全少睡。試從元日數晴陰。</text>
<title>氷湖奉次聘君示韻</title>,<text>長江北岸小樓深。舊客來登更一吟。氷散浮鷗初作浪。雪殘輕靄已生林。陽堤變柳三分色。漁舍裝舟萬里心。但取湖山輸半日。市門羞殺滯如今。</text>
<title>鷄籠次老杜鷄柵韻</title>,<text>養鷄虗簷東。狸鼯禍所廹。宿羽罹窺緣。兇牙恣啖喫。朝來倒空杙。狼藉濺血翮。余哀爾無辜。殘害靡安宅。遷棲相其所。廵除久岸幘。西患地勢卑。北嫌耳目隔。家貧柴亦稀。何以辦建柵。召工搆脩籠。令足託汝跡。寬之容羣族。高之便騰擲。結網繚其外。排拶密如席。黠鼠不復伺。頑猫敢相厄。禍絶蕭墻伏。功與桑土敵。事鄙亦近仁。物我交受益。掛向舊棲處。相保無蕩析。謖立悅俯仰。恬眠謝驚慼。旱苗資時雨。蒼生倚安石。永言推此志。感歎情未釋。從此好生成。春風吹東陌。</text>
<title>上元風雪。次吳生憎鐵韻。</title>,<text>漢陽上元風號怒。驅雲簸雪撩亂飛。草木被威縮勾萌。乾坤異色橫陰霏。不惜晝散林棲羽。但恐夜埋城月輝。隆寒如此奪春氣。腐儒歎息深掩扉。</text>
<title>上元夜雪止。月色頗佳。次權，吳諸生韻。</title>,<text>驚飊急雪坐來過。寒壓春溝凍不波。夜色放開千里豁。月華飛出滿城多。心懸載鶴西湖舫。夢着棲烏上苑柯。佳節莫言無勝具。玉人詩什抵絃歌。</text>
<title>韓文義 景愈 輓</title>,<text>銅乕銀貂映戱斑。鼎牲偏餉暮塗閑。恩階乍隔殘蓂候。粉字新高列栢班。三尺龜趺留峽縣。百年龍劍會湍山。傷心未展臨江吊。明發行人出漢關。</text>
<title>癸未元月二十日。歸覲杜陵。留別權生德益諸君。</title>,<text>欲去重回首。相隨不盡歡。本無恩義間。那怪別離難。城闕春風早。湖山積雪寒。慇懃書閤月。歸日可能團。</text>
<title>權生涕泣請追別江頭。復以一絶勉留。</title>,<text>不敎南浦別。眞恐淚如絲。簷日徘徊晩。停驂更贈詩。</text>
<title>吳生憎鐵來別垂涕。遂携至其家留贈。</title>,<text>枉道回余轡。交頤見爾心。縱然三月淺。何翅百年深。舊侶須敦好。新詩勿廢吟。春風有北鴈。一字是千金。</text>
<title>銅雀渡。寄書齋諸君。</title>,<text>時危如此又離羣。古渡鳴榔不可聞。北望漸迷華岳雪。南歸遙趁太行雲。輕氷閣岸春猶淺。遠樹浮烟景欲曛。今夜果州城外宿。旅窓先夢二三君。</text>
<title>宿果州夜。懷權，吳兩生。</title>,<text>竹南有俊孫。眉目秀而皎。踵武登詞塲。尋源濬墨沼。一會良已多。三月詎爲少。悠悠慕淵魚。眷眷依人鳥。餘潸在離袂。十步首九矯。</text>
<title>宿果州夜。懷權，吳兩生。 其二</title>,<text>自吾得權君。歲籥已四改。朗懷勖氷月。芳姿賞蘭茝。秀出大賢後。天道此焉在。老屋共寒餓。方寸無山海。獨棹暮江雪。深恨不同載。</text>
<title>彌勒峴</title>,<text>深松覆麓雪猶殘。步步春泥際馬鞍。聞道北堂兄弟會。及時歸去賀平安。</text>
<title>柳川</title>,<text>片片氷泥春未融。坡陀南望幾時窮。村鷄鼓翼日方午。野鶴厲吭天欲風。數口生涯依輦下。十年行役老湖中。邇來萬事多雲擾。猶喜抽身出軟紅。</text>
<title>素沙院</title>,<text>危橋跨橫河。老碑立其左。喧然三方會。輿馬雜負荷。自古置院落。於此盛烟火。雲甍再易基。草竊三見禍。經始佛力因。廢壞時運坐。垣墉日以夷。風雨任掀簸。行旅戒停留。破窨存幺麽。我來露地飡。塵沙四面墮。愁咽强爲下。飢腹終不果。道樹且觀政。亭堠詎云瑣。焉得外戶開。玆院宿亦可。</text>
<title>阿膠橋 去秋同鄕之馬。折脚於此橋云。</title>,<text>板缺虹橋窄。溝崩雪水多。去年傷乕地。今日戒人過。屣滑徐移步。蹄疲疾卸駄。覆車如不省。其若再斯何。</text>
<title>新昌早發値風 八韻</title>,<text>南客凌天曙。東風卷地顚。馬遲毛磔立。村合樹喧闐。海靄沈疑雨。川沙漲似烟。野平聲更遠。山擁勢尤專。殘雪猶乘氣。新春恐失權。得無行李障。剛有旅愁牽。鷁退仍今日。鵬摶憶少年。蘭㙜違獻賦。惱殺道塗邊。</text>
<title>注乙峴望杜陵</title>,<text>高原獨樹晝陰闌。一徑斜縈亂石間。擘出洞門開野色。眼中先辨杜陵山。</text>
<title>到杜陵</title>,<text>新春雨雪開。探借南歸馬。辛勤具行李。暮抵果城下。日馳九十里。鞭策不暫捨。三宿及杜陵。暝色沈遙野。上堂拜家慶。燈燭照罇斝。先語問伯兮。次第到季也。疾病各差間。醫藥稍間暇。阿仲亦歸寧。五馬留魚舍。和氣劃充溢。積憂立陶寫。神融雪沃春。鼾穩雷鳴夏。遠遊始難爲。多累復何者。九峯有閑地。且結田翁社。</text>
<title>仲兄竹溪使君。過阿姪膺一醮禮還官。奉此以別。</title>,<text>鴻鴈分飛歲月飜。一時來奉北堂罇。羣兒畢娶無家累。千里歸州有國恩。小雨草心村徑晩。亂山春意鳥聲暄。白雲浮石南遊計。又被東風惱別魂。</text>
<title>仲兄旣登途。余趍東山謁伯兄。雨中口占。</title>,<text>鴒原聚散思依依。山徑空濛隱夕暉。已送竹溪雲外騎。更敲蘿洞雨中扉。村含野色籬烟細。鴈唼蒲根磵溜肥。愁病欲謀連日會。不辭羸馬擁蓑衣。</text>
<title>黔巖値雪 十韻</title>,<text>宿雨春成雪。行人暮在坰。漫天纔有色。近地忽無形。帶濕那能舞。乘風故不停。暗知溪長綠。生怕草禁靑。背日棲陰嶺。爲泥濺驛亭。人烟交冉冉。野樹半冥冥。物態撩閑思。京華憶弊扃。任欺當戶柳。恐漏滿床經。遠信無回鴈。新正欲厭蓂。最憐諸學子。相伴守虛欞。</text>
<title>翌日留東山。積雪如冬。十韻</title>,<text>二月靑蘿墅。三朝素雪飛。霧交增氣勢。日隱失晶輝。盖厚無春力。凝嚴有臘威。蜚廉大自得。顓頊不知歸。梅柳玆辰是。山川昨貌非。已埋通岸屐。渾壓隔林扉。嬌鳥收新舌。閑垣改舊衣。乘凌移雨意。顚倒弄陰機。爐擁眠猶警。村荒客益稀。門閭應望切。留滯念庭闈。</text>
<title>雪後還杜陵途中作</title>,<text>東山三日雪紛繽。曳霧兼風泥殺人。沙觜有聲纔辨水。燒痕抽縷始知春。連村大道蹄蹤少。耀日羣峯氣色新。試就橋南問梅信。一枝參月頓精神。</text>
<title>龍巖過季兄故居感懷</title>,<text>不盡龍巖水。潺湲動客前。敗墟三易主。陳跡五經年。草逬空塘裏。春廻斷鴈邊。殘陽今古意。立馬獨依然。</text>
<title>上田訪舍弟仲賁寓居</title>,<text>令弟淹多病。幽居在上村。緣山穿石徑。夾樹到柴門。晩景春寒動。新晴暗溜喧。相逢傾倒極。一笑兩忘言。</text>
<title>將返恩窩。奉別伯兄。</title>,<text>暫喜沈痾間。其如遠別催。鬢霜長路得。山雪仲春開。計拙難提挈。時危謾往來。荊花芳信動。作意好澆培。</text>
<title>將買騎未果。奴亦不至夜坐遣懷。</title>,<text>强半韶華日向敷。市南三徑已應蕪。閭閻近驛無良馬。雨雪連旬泥病奴。京闕夢魂春漏轉。門生消息曉星孤。踈簾不下茅山月。竹色松聲在枕隅。</text>
<title>杜陵晩晴</title>,<text>鴉飜返照下亭臯。谿口初晴長綠毛。野客對棋山鳥語。碧桃花落子聲高。</text>
<title>復雨</title>,<text>漠漠懸簷雨。霏霏盡日聲。但催花報信。不放客登程。暝樹羣飛重。新雷百蟄驚。未能祛物累。那得免歸情。</text>
<title>二月十三日發杜陵</title>,<text>日出茅山霽色新。東風吹送北歸人。何時辦取携家計。白首斑衣奉兩親。</text>
<title>二月十三日發杜陵 其二</title>,<text>嶺路連天漢水長。鴒原先後此分張。郵亭立馬愁回首。蘿墅珠村更杳茫。</text>
<title>二月十三日發杜陵 其三</title>,<text>柴門一逕割烟嵐。阿姪攀裾立兩三。罇酒竹林春醉好。客行愁絶爾能諳。</text>
<title>二月十三日發杜陵 其四</title>,<text>石澗生鱗野草胎。故鄕春色雨新開。年年海上多情鴈。相伴南來又北廻。</text>
<title>任存途中謠</title>,<text>任存縣前溪新漲。雨後碧流決隄障。滔滔北走勢迅急。大木數十浮其上。呼邪如雷集如雲。百夫赤立當高浪。借問此擧何爲哉。云是烏山書院材。大者中樑小中柱。伐木十里乘水來。噫天生材必有以。不令空仆窮谷裏。終藉溪神省人力。朝暮丹靑爛衣被。君不見志士幽人白髮早。東西南北山海道。大廈明堂已雲搆。悲歌天地爲誰老。</text>
<title>曲橋川</title>,<text>深川半人身。多雨漲春綠。駐馬問橋神。爾名胡爲曲。三黜我已安。尺枉義不欲。行不勝毋入。渴豈盜泉沃。恥令爾橋波。汚得我馬足。阿奴代橋神。長跪請相勖。人直有何榮。橋曲有何辱。死道與封侯。古今皆一躅。公旣不自謀。十年擯空谷。高車滿京洛。羸馬獨拳跼。曾無一盃瀝。得以霑僮僕。彷徨歧路邊。省己徒金玉。進取視退遁。利害如照燭。不如且推移。隨波無絶俗。</text>
<title>新幕</title>,<text>松櫟緣崖午景餘。交流春水帶村閭。豊碑慣識將軍墓。亂石猶傳老賊墟。與燕去來常道路。隨人行坐只詩書。歸裝簡略甘愚分。不用區區駟馬車。</text>
<title>盲橋圮。步趍成懽橋。</title>,<text>橋崩岸斷絶歸津。歧路縱橫苦未眞。一派百廻西北水。二年三過海山人。平原浩浩交分繡。落照荒荒半隱輪。羸馬屢顚徒步遠。不堪泥土化衣巾。</text>
<title>心村早發</title>,<text>平田萬頃極遙岑。鷄犬相和鴈𪚥吟。水勢劈過三路脊。人家分割數州心。春蕪點綴連隄暖。曉雨冥濛並海陰。減却行粮敎別貯。濁醪謀向院樓斟。</text>
<title>果州旅次 十絶</title>,<text>小店三年不改茅。故椽新索略相交。團蒲半段除容膝。餘外床床雨點敲。</text>
<title>果州旅次 十絶 其二</title>,<text>油衣盡日與人俱。百里披來透裏濡。無事深藏君莫笑。雨中方應不時須。</text>
<title>果州旅次 十絶 其三</title>,<text>弊履蒙茸半脫毛。踏廻谿口與山臯。泥塗不染行人襪。今日渠功也自高。</text>
<title>果州旅次 十絶 其四</title>,<text>飢驂齕櫪繞三周。爬地低昂若有求。聽說官門新下禁。不敎行客例徵蒭。</text>
<title>果州旅次 十絶 其五</title>,<text>枯松節節劈香脂。起向廚頭爇數枝。夜半不眠荒店雨。篋中剛展少陵詩。</text>
<title>果州旅次 十絶 其六</title>,<text>米盡錢空媿主人。遠來無物更隨身。新詩草遍留殘紙。可是三番當束薪。</text>
<title>果州旅次 十絶 其七</title>,<text>果州北路走王都。狐嶺中天瞰碧湖。地據要衝多寇盜。扞掫乘雨蹴門呼。</text>
<title>果州旅次 十絶 其八</title>,<text>馹吏相逢破旅顔。自言生長住鴻山。與渠共是湖西籍。那恠人情不等閑。</text>
<title>果州旅次 十絶 其九</title>,<text>卷地飛廉挾雨驕。蒼頭半道苦相聊。村扉卸鞅風還定。誤負銅江薄暯橈。</text>
<title>果州旅次 十絶 其十</title>,<text>淸溪秀色暝依俙。久別相看意欲飛。倘藉山靈掃陰翳。天明穩送客行歸。</text>
<title>果州峴</title>,<text>昨日雲氣蒸。崇朝雨如絲。今日不肯絶。自曉達崦嵫。欲留我粮少。欲行我馬羸。寸寸犯泥濘。四日方及玆。玆惟果州峴。行店列其垂。去此三十里。隔江望京師。我家在其中。前對終南眉。往者書報家。月望以爲期。留連類賈胡。戱劇遭小兒。雨雖蓑可禦。風奈舟不宜。傳聞陰晴候。南北不同時。我行動見阻。家人那得知。惰奴厭樵役。故欲還家遲。任之習易長。急之貌不怡。險艱旣同甞。嗔箠難輒施。可笑逆旅姥。迎門謁夕炊。一炊得一錢。生理此焉資。行居異苦樂。目送雲氣移。</text>
<title>果州曉起</title>,<text>北歸裝槖已枵然。危磴泥高不可前。春後雨連寒食暗。曉來風作石尤顚。江濤打鷁行應王。客夢侵鷄苦未圓。三發悲歌彈鋏坐。十年鞍馬極迍邅。</text>
<title>渡銅江</title>,<text>霧豁長江曙。風消疊浪低。孤舟好去便。高枕櫓聲齊。</text>
<title>到弊廬。諸秀才皆集。用別時韻。</title>,<text>惜別饒含涕。歸來更卜歡。雨多垣屋缺。江洶道途難。行李能無恙。詩盟得不寒。掃軒拚舊會。垂柳近蒲團。</text>
<title>奉上仲氏竹溪鈴下</title>,<text>歸尋三徑草茅新。書到佳辰倍惱人。聚散不饒年少髮。去來渾似夢廻身。城雲帶雨猶連月。庭木留寒未放春。屢荷鈴齋分紙筆。相思敢惜寄詩頻。</text>
<title>次韻岳丈江上</title>,<text>簷前朝暮鳥聲新。卧看津西車馬塵。草細逬侵通岸徑。帆高斜襯倚樓人。半天楊柳芳菲早。滿地江湖語笑春。已有玉鱗堪設鱠。濁醪消息問前隣。</text>
<title>哭姜三休堂 世龜 台丈次韻識哀</title>,<text>松摧竹仆泣風霜。憎愛紛紛異肺膓。死報主恩方寸苦。躬回國脉萬年長。天門日月臨頭白。湘岸芝蘭隔淚香。鐵嶺關前靑海水。窮途此慟若爲量。</text>
<title>哭姜三休堂 世龜 台丈次韻識哀 其二</title>,<text>寒谷無陽夏月霜。北來消息裂人腸。蒼茫與奪皇天老。飄散精靈碧海長。萬里端明傳已死。百年荀令挹遺香。窮齋點滴殘春雨。危涕行行墮細量。</text>
<title>閑居春盡。次香山韻同諸生賦。</title>,<text>病惜殘春强啓扉。深簷愁數晝籌稀。餘花戀戀羈縻在。一雨忩忩幹當歸。詩社舊盟全退筆。酒樓新債更留衣。顚狂蜂蝶多情思。追趁韶華下上飛。</text>
<title>端午賜扇。次諸生韻。</title>,<text>君恩隨例到瀛堂。今日年年識御香。但得濯風猶自足。誰家病熱望淸凉。</text>
<title>東壁壇 爲諸生築詩壇於壁之東。因以名之。</title>,<text>石長容屛土。簷短不過廳。地位先迎日。天文上應星。並驅爭幟赤。胥命撤盤腥。勉作圖書長。搏飛揷翅翎。</text>
<title>朴僉知 尙郁 輓</title>,<text>公我伯父執。故篋多素書。伯父旣下世。視公伯父如。歲時輒造謁。欵曲意有餘。風流古長者。語溫容色舒。福生自有基。厚德之所於。桑楡去米鹽。散地樂閑居。諸郞髮盡化。雙禮如初。聖恩爛錫貂。喜氣欝充閭。胡不更百年。南極坼星墟。盛筵赫如昨。劍合不虗徐。去來乘元精。悠然返太虗。積雨浩川陸。曉月隨靈輿。每年上壽詞。侍郞常要余。哀慶集此筆。後死淚盈裾。</text>
<title>李士亮輓 七十韻○漢陰相公曾孫官校理。偶飮一盃。病三日卒云。</title>,<text>去郭西南巷。年年草自蕪。基亡憐我獨。勉逝惜君孤。各撤流波引。齊窮阮籍途。如何又冥漠。不覺失驚呼。天地身猶在。河山眼欲枯。廣陵多長德。遁老本名儒。往在中興日。全資上相謨。金聲垂後則。經術暢先模。似子天生傑。當時地望殊。鄧林抽峻幹。滄海出明珠。雅度涵高遠。溫襟洗濁洿。矯從稠坐見。媿是燕居無。毫髮心寧滿。糟糠色自敷。大家元有種。衰俗不能渝。豈但堪帷幄。由來擬棟桴。翩翩負文彩。衮衮上亨衢。翰苑隣華盖。香烟浥御爐。方塘䟽白水。深殿界靑蒲。紅藥春風暖。銀魚曉漏趍。天開當際會。日短報勞劬。血䟽干楓陛。恩言許竹符。仙鳧未占葉。逬鷁遂過都。不管傷羅雀。其如羨哺烏。啁啾任外物。棲泊繞南闍。儉歲傾朝服。多時冷午廚。到盤惟剉菜。登匕半和麩。騰躍身如蛻。歸耕跡似逋。東莊閑水石。中隱近楸梧。孤棹沿江泝。踈茅傍岸誅。桑麻尋活計。鉏耒悟良圖。稅薄安三畒。柴饒足一奴。牛衣休惋涕。鶴髮且怡娛。海鳥纔馴渚。杯蛇莫辨弧。居然失此物。何太奪吾徒。玉麈飜重壤。龍媒未半塗。竟無華表鶴。空有季鷹鱸。衆兆皆同惜。朋遊獨累吁。年籌多少絶。科甲姓名俱。禁地甞聯步。雲霄乍並驅。溟桑看屢變。陸沫耐相濡。輾轉招邀密。平生欵曲輸。臭薰蘭在室。氷澈玉爲壺。敢忘依端潔。叨承愛戇愚。寒燈永嘉第。暯雨露梁湖。牽挽衣頻皺。經過轡或迂。比年深屛蟄。離緖苦纏紆。枉屈乘春末。留連至日晡。頗言妨市劇。兼詑好枌楡。漢槳謀雙盪。楊犂勸共扶。佳期聊鄭重。勝策詎踟躕。拂晩遵坡上。持驂候路隅。逢塲交語笑。破戒一揶揄。此會俄莊蝶。浮生歘隙駒。茫茫欲問彼。落落孰知吾。每對芝眉宇。偏驚雪鬢鬚。雖云易衰換。不慮遽傾徂。大器今焉已。斯人命矣夫。百身難可贖。十口仰誰餬。鄕社無留業。京廬議返虞。尙平餘嫁娶。任昉有妻孥。重疊悲生者。聯翩喪友于。老兄存孑孑。陳跡撫嗚嗚。未忍窺三徑。虗抛共一區。淸標森若近。凶問忽疑誣。舊馬應知巷。遺緘已罥蛛。幾人頭皓白。何處轂丹朱。謾積焚芝慟。長嗟戢木軀。無由斲堊墁。行欲奠生芻。隣舍斜陽篴。晴江下峽艫。靈車將過洛。能爲巨卿須。</text>
<title>將赴士亮葬新川舟中感懷</title>,<text>憶葬中丞西渡津。逢君津上對傷神。十年獨灑東江淚。滿目山川無故人。</text>
<title>廣陵陰枝洞感懷 士亮所葬。而亮之從兄李諫議勉叔之墓在一山之內云。</title>,<text>瑤琴無限斷絃悲。玉樹今當着土期。衆壑糾紛來不極。一棺冥漠哭何知。高藤暗徑哀蟬噪。老檜荒崖白日垂。見說若堂隣諫議。更能泉下得相隨。</text>
<title>藥名體。送江陵李使君伯起。</title>,<text>衮衮凌霄羽翮飜。峽天雄府左符分。殘蟬退盡高林暑。五馬通行大嶺雲。鏡水仙舟新管領。蓬山藥草舊知聞。散人泉石膏肓久。志决明年隨使君。</text>
<title>權賝舟泝驪江。東壇對月。與諸君有懷。次唐詩武溪別人韻。</title>,<text>神勒寺前東去舟。龍門山壓大江流。今宵月色多秋意。倂是離堂滿目愁。</text>
<title>權賝舟泝驪江。東壇對月。與諸君有懷。次唐詩武溪別人韻。 其二</title>,<text>天際迢迢上峽舟。曲欄秋坐數螢流。新凉稍欲親燈火。編簡前頭有別愁。</text>
<title>月夜次諸生韻二首。一懷睦上舍。二懷權賝。</title>,<text>別離如昨日。秋思滿西堂。朋故佳音少。山川畏道長。高簷城月早。暗砌草虫凉。之子歸何晩。吾行且海陽。</text>
<title>月夜次諸生韻二首。一懷睦上舍。二懷權賝。 其二</title>,<text>佳月窺楊柳。紛紛入小堂。所思川路闊。不寐漏聲長。旅艇非千里。詩壇又一凉。毫端有餘債。莫謾久驪陽。</text>
<title>夜坐次三君子韻</title>,<text>星漢徘徊玉漏沈。夜烟消盡見園林。雨晴凉意浮空淺。柳長簷陰去巷深。鄕國秋山多入夢。風塵人事少如心。東壇坐席頻頻缺。每到詩頭起悵吟。</text>
<title>秋夜雨中。次諸君韻。</title>,<text>宿靄綿綿集。微飊泛泛生。蕭條兼夜色。一半作秋聲。入葉鄕心聖。懸簾病耳明。但欣炎酷洗。凉意遍重城。</text>
<title>次諸君韻卽事</title>,<text>一半䟽籬一半墻。幽居生事笑荒凉。病多筋力朝朝倦。秋早簞瓢日日忙。茅引老瓠登近屋。雨滋新柳過隣桑。小壇久結高吟侶。閑夜聞詩興甚長。</text>
<title>塞下曲。和諸君韻。</title>,<text>飛狐道絶陣雲昏。飮馬泉寒雨雪繁。夜半羽書封赤白。流星一騎出轅門。</text>
<title>塞下曲。和諸君韻。 其二</title>,<text>唐來渠望漢延渠。向上屯田萬頃餘。一自賀蘭烽火息。五千兵甲盡耕鉏。</text>
<title>塞下曲。和諸君韻。 其三</title>,<text>氊帳天寒雪似花。左賢橫吹右賢笳。單于醉擁昭君舞。遮莫焉支落漢家。</text>
<title>八月十二夜卽景。次諸君韻。</title>,<text>前簷無礙最多天。凉葉暉暉玉露圓。好月欲生呑吐久。掖垣西北霧如烟。</text>
<title>翼日夜坐。又次諸君韻。</title>,<text>衆賢同一坫。秋氣半重城。坐膝常偏促。行肩略欲平。兔寒初霽色。虫苦已離聲。聚散人間足。新愁細細生。</text>
<title>又翼日夜坐。次諸君韻。</title>,<text>護霜雲重見山稀。今夜留歡莫徑歸。明月書齋三宿後。城南城北各分飛。</text>
<title>癸未八月十七日。將覲杜陵。留別書齋諸君。</title>,<text>逐臭移家西復東。弊廬春草又秋風。妻孥不繫男兒戀。翰墨羞專擧子工。踈柳壁壇留小雨。片帆江漢有歸鴻。持裾莫恠難爲別。海內襟期少許同。</text>
<title>癸未八月十七日。將覲杜陵。留別書齋諸君。 其二</title>,<text>衰楊颯颯雨絲絲。此夕殊非遠別時。千卷向來同伴侶。一年無奈再分離。北鴻飛過應來信。南菊開殘是後期。抄與古今文字去。百回披讀當相思。</text>
<title>癸未八月十七日。將覲杜陵。留別書齋諸君。 其三</title>,<text>君向天倫不解離。今年於我始臨歧。癡齡弱念殊難別。本地眞情特未移。雨帶石尤留客意。柳橫淸灞送人枝。虗齋病婦聊相托。可恨曾無膝下兒。</text>
<title>癸未八月十七日。將覲杜陵。留別書齋諸君。 其四</title>,<text>悲歡相托意何長。捲瀉黃河未足量。窮道向人元易合。別懷垂老轉難强。秋聲灑灑經䟽柳。夜漏愔愔到小堂。送後壁壇能復過。向來高會可堪忘。</text>
<title>癸未八月十七日。將覲杜陵。留別書齋諸君。 其五</title>,<text>城雨終朝澁未晴。年年此別不勝情。如何一半同程地。便作參差隔日行。東壁詩書初散漫。中秋槐柳轉凄淸。湖天左右容相望。那得舂粮議合幷。</text>
<title>又贈從姪膺祖留別</title>,<text>驪駒欲發更遲留。八月城陰苦未收。夢裏向年齊騎事。酒中連日摻裾愁。烏訛歸尾砧聲暯。雨點離心樹色秋。此去故園鷄蠏會。可堪乖隔重回頭。</text>
<title>南郭途中。草寄書齋諸君。</title>,<text>荷葉蕭條水半渠。曉凉生袂雨痕餘。南門一出如山海。滿目千家失弊廬。</text>
<title>銅江舟中。復寄諸君。</title>,<text>宿雨歸山盡。秋濤上岸新。今朝非昨日。他席限吾人。海燕同爲客。檣烏獨可親。每年離別處。怊悵見情眞。</text>
<title>猶子膺一。携其妹期會于沙斤院。不至。</title>,<text>荒店蒼茫獨卸鞍。北來人馬倚門看。秋雲拂地頻開合。日去西峯未兩竿。</text>
<title>喜姪行至</title>,<text>隱約先分馬。傳呼欲倒衣。前村在林表。一取足餘暉。</text>
<title>太平郊庄。留贈尹來之。</title>,<text>太平郊上小溪東。駐馬先尋仲蔚逢。三畒猶依村舍冷。十年初見海田豐。新晴凉月峯陰凈。遙夜秋衣露氣籠。稚齒相逢今暮髮。須知此意兩無窮。</text>
<title>吟示一姪索詩</title>,<text>信馬高吟君莫辭。杜陵家事本能詩。渡頭流水山間月。千里秋容爲阿誰。</text>
<title>李敎官 道根 輓</title>,<text>三十餘年上玉山。豈知黃卷坐凋顔。飛魂自有難埋恨。應在蟾宮桂樹間。</text>
<title>李敎官 道根 輓 其二</title>,<text>詩成珠玉舊家聲。滄海靑山對酒甁。地下莫言無伴侶。濮陽先輩有精靈。</text>
<title>李敎官 道根 輓 其三</title>,<text>垂髫握管走譍門。當日千金直一言。湖海歸來秋淚濕。百年知我未酬恩。</text>
<title>茅山雨中。疊前韻。懷諸君錄寄東壇。</title>,<text>伯勞飛燕兩西東。山舘鉤簾坐北風。片霧生村將雨色。新霜染樹見天工。眼看時事渾疑鹿。書托郵亭不借鴻。遙感故人多意緖。凉燈留與四君同。</text>
<title>茅山雨中。疊前韻。懷諸君錄寄東壇。 其二</title>,<text>如何鬢有兩三絲。搖落秋齋鴈到時。村徑少平山合沓。峽天如漏雨支離。東壇高會還無恙。南國歸裝尙未期。閑夜夢君疑有語。覺來癡坐久尋思。</text>
<title>茅山雨中。疊前韻。懷諸君錄寄東壇。 其三</title>,<text>誰遣湖山饒別離。出門行路苦多歧。卽看菊盞重陽廹。已覺葭灰一度移。際海鴈排霜外陣。緣崖葉下雨中枝。相憐相憶非徒爾。知汝天資異俗兒。</text>
<title>茅山雨中。疊前韻。懷諸君錄寄東壇。 其四</title>,<text>隔巷鳴砧相短長。十年身計暗思量。倦遊未定今秋暮。遠信眞傳此意强。覆井寒花人倚杖。交簷苦竹雨侵堂。來時失握尊君手。別恨藏心不可忘。</text>
<title>九月初六日。將之芙江。登餘子嶺。吟示萬姪。時萬將還竹溪云</title>,<text>夕霽嚴裝急。秋寒入峽偏。谷虗人語大。崖絶馬行懸。此會無多日。相離動隔年。慇懃携手去。且宿卯君邊。</text>
<title>南山洞</title>,<text>陰洞綿綿背驛村。暗蹊高下入山門。人烟不到羣峯集。石澗爭飛兩峽喧。天氣正秋多霧雨。客游連日繞鄕園。東行十里林巒豁。始見西頭一面原。</text>
<title>炭谷迤上。臨水有巖。小憇觀魚戱。</title>,<text>叢巖長短繡秋苔。渴筧前高洑水廻。未恠人間榮辱事。潛魚亦趁唾香來。</text>
<title>定陽縣村</title>,<text>紅葉明村水影空。十年來往笑途窮。相逢縣吏多長鬣。盡是梅堂舊小童。</text>
<title>過嘉亭子。虹見雨作。</title>,<text>馬首秋雲片片鱗。金鴉呑吐出山輪。須臾滿目風和雨。九月陰虹欺殺人。</text>
<title>水田訪韓慶州君爕。風雨不止。</title>,<text>一水經遙野。高槐背斷峯。入門驚鬢髮。破涕卜從容。雨色時侵月。秋威夜似冬。風濤前路在。愁殺問芙蓉。</text>
<title>水田早發。曉雪滿山。是日重陽。</title>,<text>何處發高去。荒溪駐馬間。黃花眞自苦。雪滿武城山。</text>
<title>九日過獨樂亭。風勢猶甚。示萬姪。</title>,<text>老樹踈松繞斷阿。碧欄傾側歲年多。江頭九日無黃菊。雪後終風有白波。伊昔林園誰獨樂。淸秋鞍馬此同過。濁醪欲致前村遠。蕭瑟鄕心不奈何。</text>
<title>復次萬姪韻</title>,<text>十里郊原在眼中。登臨吹帽倚西風。錦江舟楫東西去。鷄岳烟嵐日夜通。古壁有文雙鳥過。名園埋草百年空。巖前衮衮關心水。閱盡行人流不窮。</text>
<title>芙江</title>,<text>峽拆滄波動。山明宿雨過。行人自靑眼。佳節又黃花。一艇中流晩。層巖側立多。沿江無數岸。此地可爲家。</text>
<title>芙江與萬姪分路。是日霜。</title>,<text>芙蓉山下過重陽。萬木蕭踈一夜霜。信宿相隨從此別。片帆東去水茫茫。</text>
<title>盤灘</title>,<text>盤江綠悠悠。秋水入渚田。南通濯錦流。西與滄津連。靑山相蔭映。落日更明鮮。菊花發巖臯。間以楓樹緣。扁舟放中流。我心何杳然。始携令姪去。東窮芙江邊。臨水與之別。右轉蒼壁前。驛南見阿樂。村舍初朝烟。依依東壇話。草草兩三篇。黽勉謝二美。獨登西歸船。野樹凄欲風。雲濤浩際天。一離復一合。爲情誠纏綿。始悟福川生。泣涕非弱年。</text>
<title>定陽張吏家壁。有第三兄遺墨。感涕書贈張。</title>,<text>定陽城外月依微。官樹秋悲斷鴈歸。遺墨數行留在壁。十年存沒淚沾衣。</text>
<title>過大峙</title>,<text>昨日緣江五十里。今日緣山五十里。江上山間盡紅樹。終日行人錦屛裏。僕痡馬蹇吾自適。秋風蕭蕭吹行李。層巖振衣俯二州。小雨披簑絶羣水。窮通聚散俱悠悠。去來江山意未已。</text>
<title>餘子嶺</title>,<text>白雨涔涔秋嶺陰。孤村脉脉暝烟沈。平郊極目羣丘小。靑壁肩簑倚萬尋。</text>
<title>經李敎官冠頭故居</title>,<text>山川半是非。一望已沾衣。落葉塡行逕。衰楊覆掩扉。人隨今雨至。海送舊潮歸。壞砌秋花老。孤吟對翠微。</text>
<title>東溪見月</title>,<text>故溪秋水至。明月復相隨。跂石不能去。憶爲童子時。</text>
<title>杜陵雜詩</title>,<text>結屋斲靑岑。羣尖在俯臨。泉通山磵遠。徑入水田深。小雨滋芹葉。淸霜落柿林。試爲耕鑿詠。摠是祝堯心。</text>
<title>杜陵雜詩 其二</title>,<text>築石承羣柱。開簷領一村。年登南畒稼。日有北堂罇。杞菊交秋井。雲霞宿曉軒。兒童理經史。燈火照柴門。</text>
<title>杜陵雜詩 其三</title>,<text>西拆淸川動。南廻大野開。竹林天自産。花木土宜栽。斗畒恒三斛。柴童日五回。幽偏車馬少。時荷驛丞來。</text>
<title>杜陵雜詩 其四</title>,<text>面面峯巒好。村村樹木新。秋時修稧酒。亥日趁虛人。雨氣烏棲霧。京書驛騎塵。鉤簾掃棋局。折簡促南隣。</text>
<title>杜陵雜詩 其五</title>,<text>風磬圓通小。烟籬廣石高。割雲通嶺棧。臨水轉松濤。耕釣安垂老。謳謠任不遭。今年魚蠏賤。頗足佐秋醪。</text>
<title>杜陵雜詩 其六</title>,<text>並麓多栽栗。廻亭獨立槐。龍移靈窟閟。鳳舞列巒排。霽日烟分壑。深秋葉滿齋。東山雖可樂。此地亦幽佳。</text>
<title>杜陵雜詩 其七</title>,<text>一水縈郵舘。層巖入釣磯。携竿聊暫出。盡日不知歸。沙岸欹斜遠。霜鱗潑剌肥。悠然笑心事。如此詎忘機。</text>
<title>杜陵雜詩 其八</title>,<text>苧覆籬根塢。桑陰屋上田。樗蒲兒女競。萊舞弟兄聯。聚集宜三樂。棲遲滿九年。聖山丘墓近。時節往來便。</text>
<title>杜陵雜詩 其九</title>,<text>隙圃收山芋。踈枝綴木瓜。夕陽多洞府。秋味勝烟花。杜老詩法在。茅君仙跡遐。笑聞塵裏事。㫌節又誰家。</text>
<title>杜陵雜詩 其十</title>,<text>暗徑官途接。畬田菜圃和。販腥商婦至。伐楮野僧過。福地村無盜。靑山杵有歌。艱危保此樂。未足恨蹉跎。</text>
<title>杜陵雜詩 其十一</title>,<text>趙氏連城價。長湍故大夫。子孫今寂寞。林壑遂榛蕪。宰樹江亭對。文名郡誌輸。平泉花石地。留作後人須。</text>
<title>杜陵雜詩 其十二</title>,<text>山聳州倉背。烟升驛樹梢。素封基不昧。靑武地相交。夾道東西井。連村八九茅。人傳舍南谷。白鵲近成巢。</text>
<title>癸未十月一日。離杜陵感懷。</title>,<text>驛樹依依野水流。長途鞍馬使人愁。親年漸老身名晩。歲暯湖山又倦遊。</text>
<title>西峯過三休堂故居感懷</title>,<text>駐馬西峯暮景懸。故山何許哭新阡。雙流省識虗亭處。獨樹猶留破宅邊。賓舘登龍前後事。承塵占鵩古今憐。斯人未信終冥漠。生氣聞名尙凜然。</text>
<title>歸弊廬。次吳，睦二君懷子羽，德益韻。</title>,<text>客行初自杜陵歸。東壁諸郞盡倒衣。剛恨一時雙去鴈。峽天南畔更南飛。</text>
<title>子羽來歸。諸君拈唐人韻志喜。次和。</title>,<text>新珠在掌便西還。東壁詩盟重似山。昨夜月華今夜雪。所思人到此中間。</text>
<title>子羽來歸。諸君拈唐人韻志喜。次和。 其二</title>,<text>月上高簷萬井分。巷南行雪有歸雲。河山命駕無千里。今夜何人不愛君。</text>
<title>吳生憎鐵冠命名重運字興祖。詩以引之。後改光運。字永伯。</title>,<text>南郭尙書齒德尊。筆端雙絶照乾坤。大家晩屬重興運。秀骨今看四葉孫。玉樹枝柯初挺出。丹山毛羽好飛飜。三加禮就無他祝。直指依然駟馬門。</text>
<title>次子羽八音歌</title>,<text>金徽梧桐枝。本爲知音彈。石交貴在心。焉用申盟壇。絲牽悟懸解。字奇窮覽觀。竹房坐交肱。氣味薰芝蘭。匏醪雖不繼。蔬水亦盡歡。土苴視飽溫。蓬蒿共飢寒。革須鮑人手。水觀滄海瀾。木訥非所堪。慚懼難自安。</text>
<title>次永伯八音韻</title>,<text>金天別玉人。湖海渺懷哉。石出辭驛溪。東壇尋盟來。絲繩提尊罍。雪月耿樓㙜。竹梢能靑出。此君詩之媒。匏瓠笑異味。山川喜鍾才。土埴宜陶甄。珮珍矅琳瑰。革華與毛穎。文戱起摧頹。木偃豈堪藩。樗老媿散材。</text>
<title>次闕聞八音謌</title>,<text>金或輕一諾。言有賢十部。石頑亦攻玉。星衆能辨斗。絲變世皆然。唯爾手左右。竹素歲月磨。文會多良友。匏棄若濟違。薪稀不黔久。土山在一簣。願君堅所守。革時古爲大。乕變無或後。木皮日以厚。寒榻雙呵手。</text>
<title>至日得德益書。次諸君韻。</title>,<text>愛君何啻璧連城。玉樹臨風覺眼明。聯鴈雙來賓舘重。孤舟一去大江橫。夢回同社人猶遠。冬至長安春又生。聞道前經時未究。願追宮線更添程。</text>
<title>至日得德益書。次諸君韻。 其二</title>,<text>卧病悠悠在禁城。柴門一路雪微明。愁時得信寬相憶。會裏題詩帶不平。南至雲烟寒慘淡。中原川陸莽回縈。殷勤努力三餘業。莫放中休百里程。</text>
<title>至後五日。樂君至自里驛。喜示一律。</title>,<text>西南湖海兩分飛。歲暮東壇次第歸。半部未窮行裏籍。幾分能短去時衣。齋燈夜久隨人喜。城雪陽生到地稀。欲問美堂相送意。驛樓秋霧夢依微。</text>
<title>李判書 玄錫 輓</title>,<text>憶上龍門見八叉。風檣不住疊雷車。一官有集渾相示。多口欺人每獨嗟。生綠軺輪懸病閤。殺靑心事爲皇家。六年淚滿眉山帖。絶盡朱絃鬢未華。</text>
<title>復疊去年舟字韻。奉酬松坡四疊寄示之作。上二篇述前夜之會。下二篇自叙。</title>,<text>一從登岱小羣丘。遅夜淸談轉眇幽。半嶺始驚高頂嘯。夾河先具下軍舟。坐貪密席渾心醉。酌怕空罇已色愁。蟾鏡飛天收屛翳。雪絲縈樹護扶留。橫襟爽氣西山滿。閉戶香名左海流。淹病如今違得御。蹇驢餘興苦難休。</text>
<title>復疊去年舟字韻。奉酬松坡四疊寄示之作。上二篇述前夜之會。下二篇自叙。 其二</title>,<text>威垂朱鳳在崑丘。阿閣迢迢九闕幽。衆壑烟雲瞻壽宿。一時才俊望仙舟。淸罇白髮歸田樂。碧海黃塵過眼愁。豈以後生堪許與。枉勞前者爲牽留。孤芳獨立將蕪沒。百谷分崩日倒流。幸荷老成聲氣合。暮年來往不知休。</text>
<title>復疊去年舟字韻。奉酬松坡四疊寄示之作。上二篇述前夜之會。下二篇自叙。 其三</title>,<text>增氷飛雪遍淵丘。面市棲遅小巷幽。暮夜豈無疑白璧。風波還有怒虗舟。燕歌感慨初非醉。秦贅生涯半是愁。寒墅客稀棋局退。曉床眠起講燈留。橋南梅色橫參凈。闕下鍾聲帶月流。已謝纍纍兼若若。從他莫莫復休休。</text>
<title>復疊去年舟字韻。奉酬松坡四疊寄示之作。上二篇述前夜之會。下二篇自叙。 其四</title>,<text>一畒窮廬對九丘。葦簷垂地石壇幽。身爲宋國風前鷁。家似張融岸上舟。多病菱花生暮髮。遠遊葭管動鄕愁。遐心獨待知音賞。奇字常煩好事留。蓮燭湖樓餘夢寐。雪尊溪岳想風流。來春擬結山中社。斸藥雲崖侶伯休。</text>
<title>次諸君韻</title>,<text>東壇致客更籌細。才俊如雲倚妙歲。連簷氷雪照肝腸。滿屋詩書代樹萟。何有窮通累遠心。已無老少投交契。殷勤養得參天材。好爲吾王搆廈計。</text>
<title>次諸君韻 其二</title>,<text>城鼓隆隆羣籟息。客堂坐久冠巾側。試問今年餘幾日。此夜未窮歡未極。向禽計晩奈吾何。楊馬壘高許誰逼。但令陶寫對天時。白戰不容分曲直。</text>
<title>復疊舟字韻。奉謝松坡。</title>,<text>銀鉤玉薤自松丘。雪裏開緘楚調幽。寶氣晝騰交趾市。虹光晴射米家舟。湖山獨往悲徂歲。城郭相望動別愁。甚媿一言知我厚。終期十日爲公留。長扳俊氣心逾滿。每讀雄詞汗自流。先達故應須後進。試從靑史見垂休。</text>
<title>復疊舟字韻。奉謝松坡。 其二</title>,<text>揚聲吾敢擬曺丘。已自高名達六幽。碣石寒雲隨漢節。蓬萊大府擁蠻舟。提衡舘閣淸文重。攬轡藩維汙吏愁。落羽屢防繒繳近。孤松獨飽雪霜留。方追甫白凌千古。直取園黃作一流。早晩聖恩延壽俊。未容林壑久歸休。</text>
<title>復疊舟字韻。奉謝松坡。 其三</title>,<text>生來志氣傲崇丘。不道蹉跎晩計幽。一句夜前金殿席。五年春醉豆湖舟。身閑詎作窮途哭。恩重長含戀闕愁。抱病刀圭羞更乞。無田城市怕猶留。空收舊啓添新藁。實愧中材涉末流。唯有先生憐有技。頓令心地托休休。</text>
<title>復疊舟字韻。奉謝松坡。 其四</title>,<text>仙曺散盡杳蓬丘。獨傍風塵斂跡幽。散櫟不材猶託社。尺波無力莫容舟。虛名易溢常隨謗。佳句難圓動作愁。趁節誤恩頒扇在。閉門癡癖借書留。天時冉冉看梅柳。身計悠悠閱坎流。可但詩中憑致意。更謀床下望揚休。</text>
<title>甲申新正二日。子羽，永伯先報來會。旣而夜深不至。時余從城外歸</title>,<text>雲欲新春雪。城收薄夜烽。已催回一騎。何懶合雙龍。不寢疲憑檻。遙聽畏報鍾。東隣二妙去。始惱靜中儂。</text>
<title>子羽至。永伯不至。悵然示子羽。</title>,<text>己分踈愚被竊譏。情如暮出待兒歸。橋邊誰解先鷄往。門外眞驚誤鶴飛。高閣春聲催漏箭。閑階雪色下書幃。古來隴蜀難雙得。猶喜花山夜欵扉。</text>
<title>次韻答子羽感遇之什</title>,<text>有才不虛生。有氣貴能養。詩書浩如海。沿泝舌爲槳。勖君磨霜劍。精光伏魍魎。愛君抱崇蘭。馨香發榛莽。翩翩蹴詩塲。餘勇在掉鞅。雄呑無芥胷。縱談快抵掌。生平寡推許。暫見遂存賞。倂坐簡禮數。爲文觀氣象。一戰必取覇。萬鍾行當享。途窮鬢髮白。微子吾誰仗。</text>
<title>權生德益自中原負笈來會喜贈</title>,<text>中原至京國。羣山帶江漢。舟行二宿餘。馬行三日半。歲飢道途梗。春早氷雪亂。慈顔遠離重。弱齡孤征難。爾於我何慕。舍此皆不筭。弊衣無重綿。單僕持欵段。辛苦到蓬蒿。握手發驚歎。聲氣苟不合。楚越於同閈。誰能費聚粮。肯來事濡翰。去年東壁秋。晨星各分散。數月次第還。三餘同几案。懷君獨不見。歲序聿其換。每念詩社期。但待江澌泮。圯鷄未及鳴。簾鵲忽先喚。情詎骨肉殊。義足金石貫。薄廚無以供。踈窩不堪舘。善喩雖未能。至意願毋扞。不朽勉盛事。相摩樂同伴。業成去立揚。時日不可玩。</text>
<title>早春夜集。占韻同賦。懷兩生。</title>,<text>幽簷四豁生明月。春雲斑斑散城闕。門前溝水已有痕。簾外柳枝漸如髮。相思二子詩有無。五峯山頭夜來雪。</text>
<title>次酬子羽用滄溟集韻見示</title>,<text>知音不以千里遙。投分當於一言頃。狂名滿世吾何有。逸氣出羣君自逞。念君苦心愛文章。外物紛紛不能梗。三年誤留蓬蒿門。髫歲相知齒皆冷。海山豈化朱絃牙。風斤但喜臣質郢。貪分土炭意未已。縱步壇塲進愈猛。有時乘興作解嘲。放筆縱橫辭極騁。人情誰不顧妻子。何况東西道途永。滄海初分明月胎。秋江暫轉黃雲影。不將鐵石爲剛腸。那暇詩書惜馳景。半月來往不後期。同輩驚歎堪內省。窮交笑殺多少金。世變屢傷淸濁穎。莫恠陽春人寡和。下里之曲日蛙黽。市門弊屋無輪蹄。江海歸心有舴艋。曉來九陌春風寒。雨脚連城斜復整。下簾交床細論文。此中有味與君領。爲君起取靑絲繩。繫得靑州從事頸。杯行到手歌且長。醉後不知榮辱境。</text>
<title>次韻酬德益春雨行</title>,<text>顚風動地雲如幕。簾外餘寒吹陣陣。霏微雨色度三山。半與夕陽相映襯。乘春始交天地氣。滿城初傳梅柳信。陰崖暗磵無留氷。曲檻團蒲已生潤。海村莽蒼人不來。可憐經旬阻良信。日月豈肯爲汝留。浪遊亦足爲悔吝。看君佳句生春思。試借一戰收餘燼。</text>
<title>書贈益君解嘲</title>,<text>阿益初化我。其長及余帶。至今五年來。昂然過頤大。窮居無所懽。開口惟爾賴。相隨不肯舍。至意何藹藹。雖有數月別。且保長年會。我門視家庭。我言視珠貝。他人或虗文。每事不自外。賞與孰不深。慕悅斯爲最。方爲在冶金。終作參天檜。性府漸恢踈。詞瀾日滂沛。殷勤但自修。嘲誚庸何害。</text>
<title>洪著作 萬通 輓</title>,<text>翩翩洪著作。與我同進士。大科雖後先。晩塗略相似。去年過茅宇。笑語頗移晷。逸氣故騰眉。英論森盈耳。謂言天實生。終然后所以。記馬且絆足。何由致千里。堂堂中天材。寂寂半途委。母老女兒弱。身後無主祀。校理有盛名。沈病奪年紀。至今數人物。咨嗟問神理。尙幸二弟存。公又遽如此。大江東南流。萬事淚如水。</text>
<title>小，晦諸君皆去。唯羽，益見留。夜拈滄溟集韻八首。走筆同次。</title>,<text>一別東湖已十年。春來夢滿木蘭船。放慵賓榻遅遅下。不寐書燈故故懸。嫰藥地融乘雨怒。柔楊風度過墻偏。藏身豈必壺中好。高枕通衢也自賢。</text>
<title>小，晦諸君皆去。唯羽，益見留。夜拈滄溟集韻八首。走筆同次。 其二</title>,<text>春容稍稍泛樓㙜。病起幽窓且酒杯。雨意漸從仙苑合。雪流新出御溝來。賓筵喜氣雙珠並。詩社佳盟萬卷開。已向閑中同此味。不愁雲翮久低徊。</text>
<title>小，晦諸君皆去。唯羽，益見留。夜拈滄溟集韻八首。走筆同次。 其三</title>,<text>新蓂將盡草心回。萬里陽光漸欲開。自向市中稱大隱。緫言門下集英才。南金價重珍留席。東壁星高石作㙜。更有隣人能解事。濁醪分與過墻來。</text>
<title>小，晦諸君皆去。唯羽，益見留。夜拈滄溟集韻八首。走筆同次。 其四</title>,<text>泗川詩律中商宮。年竗羣書耐更通。東出海坰看並馬。北歸城夜聽離鴻。短長亭外頻回信。二十番頭幾度風。明日倘拚賓舘會。更開文壘辨雌雄。</text>
<title>小，晦諸君皆去。唯羽，益見留。夜拈滄溟集韻八首。走筆同次。 其五</title>,<text>思君如水浩漫漫。在眼芳姿甫戴冠。多事吟燈猶卜夜。少人踈閤倍知寒。春來添作雙龍別。戶外纔留二屨看。珍重歸期能不忘。莫敎朝日過三竿。</text>
<title>小，晦諸君皆去。唯羽，益見留。夜拈滄溟集韻八首。走筆同次。 其六</title>,<text>玄髫如漆映靑袍。弱歲耽詩已自豪。舊業書齋親夜字。新歸江路未春濤。風雷變化名聲起。今古羅穿眼境高。君自才華元不淺。肯爲吳下阿蒙曹。</text>
<title>小，晦諸君皆去。唯羽，益見留。夜拈滄溟集韻八首。走筆同次。 其七</title>,<text>茅山雪盡欲春粧。靜夜迢迢坐憶鄕。舍下新泉應已滿。籬根生菜合能香。歸心一味環看月。苦調三回鋏叩霜。直是求田求不得。非關濡滯望軒裳。</text>
<title>小，晦諸君皆去。唯羽，益見留。夜拈滄溟集韻八首。走筆同次。 其八</title>,<text>城雲已作一春陰。淑氣微微弄上林。寵辱俱忘人自散。喧囂不到巷能深。年來此樂同諸子。歲暮相期有片心。簾外風微更漏轉。高歌互答白頭吟。</text>
<title>三月一日小雪</title>,<text>三月今朝是。非時小雪欺。如何乘雨色。直犯禁烟期。苑樹花先㥘。簷禽舌更癡。乖陰巧相奪。垂淚待晴曦。</text>
<title>子羽病起來會。志喜書贈。</title>,<text>巷南春色已何如。荒徑因君始下鋤。病後形容全未健。坐來壇坫半猶虛。回除葉展新移藥。壞壁塵開舊揷書。不到百篇終不去。莫令心事負權輿。</text>
<title>諸君賞春南岳却寄</title>,<text>羣書狼藉散虗堂。坐送諸郞上彼岡。晝靜更添長日睡。春深懶作少年狂。輕陰嫰草山門麗。細水幽花澗道香。待取歸來詩似畫。卧遊吾欲領韶光。</text>
<title>張進士 鏶 輓</title>,<text>河陽橋上旅燈明。十六年前共一城。盡道名家好才子。終然太學老諸生。西汀酒舸依依夢。南國梅花渺渺情。聞說尊公今大耋。憐君死淚徹泉傾。</text>
<title>寄題咸寧雜記後</title>,<text>國初以來多才傑。地靈獨數淸洛水。棟梁相望廟堂具。俎豆不絶儒宮祀。其間磊落沈冥者。豹隱松仆巖宂裏。生無薦書到空谷。沒不登名照信史。我謂鄒魯富文學。堙滅豈但兩生是。河東使君來叩門。爲余泣說先處士。陽村十世山澤姿。孝友傳家有基址。古寧之南養亭殊。峯巒窈窕溪壑美。少從鄕賦鳴塲屋。晩築山棲樹桑梓。千卷塡床盛從遊。四寧銘座見操履。上下今古味道腴。窮達不置憂與喜。泠泠古澗林際光。上有幽蘭抱香死。鄕里皆云長者風。朝廷不識隱君子。暮年著書名襍記。罔羅舊聞備終始。䂓摹損益輿地志。謠俗爬梳掌故氏。可憐懷寶老荒僻。謾借行事明道理。吾觀使君魁萬人。上應郞星出百里。兩世躬行欝未施。百年善報方在此。養亭蒼蒼雲月高。孤松老檜淸風起。蒿萊潛德無人傳。唯有諸生文一紙。念欲大書那可得。昔者秉筆今廢矣。歌與使君君自愛。君家餘慶應未已。</text>
<title>送舊地主同年李正叟之任綾城 李曾以官行。屢道湖中云。</title>,<text>閒花飛盡嫰陰遅。君去湖山又一麾。二榜偶同毛羽化。十年俱見齒牙欺。江南路熟捎雲竹。天上巢虛近日枝。與賀綾城諸父老。桐鄕爲政我能知。</text>
<title>甲申四月二日寒</title>,<text>淸和天氣薄如秋。寒逼輕綿坐憶裘。花樹罷紅春雨盡。瓦溝縈白曉霜浮。高樓寶匣鵾絃澁。終日深簷燕語愁。不有故人先解事。一壺那得在爐頭。</text>
<title>夜坐次德益韻</title>,<text>坐卧悠悠一小堂。巷南閑日閉門長。晴桑剪露蚕身濕。晝榻粘詩蠟字香。四座風流珠樹皎。重城雨意麥秋凉。泥塗任分無餘恨。不作中宵射斗光。</text>
<title>戱次弇州韻。走筆贈益君。</title>,<text>權君拂衣辭忠州。六年忍饑從我遊。連環宛宛不可解。高浪浩浩漸安流。下視兒曺皆足笑。上追賢聖復何愁。問君留此何以故。恣探古書琢新句。閑齋雨長芝蘭叢。幽徑春滋桃李樹。回首庭闈共一鄕。期爾西南同去住。</text>
<title>甲申端陽。賜扇志感。幷賜椒</title>,<text>箑爽椒香暍病痊。秋毫何路報皇天。深扉依舊蓬蒿色。虛得君恩十一年。</text>
<title>甲申端陽。賜扇志感。幷賜椒 其二</title>,<text>南國炎蒸倍漢陽。忽蒙恩賜憶高堂。緘封殿閣餘風去。與作吾親枕上凉。</text>
<title>送寧海權使君汝久</title>,<text>謂君五馬貴。襆被却出承華門。謂君左魚薄。大府秩視中丞尊。飛花自拂風中幕。積水時澆江上園。偶然得失兩焉有。十年悠悠聽乾坤。京城五月井無水。鳥嶺南下何如此。疲氓日夜望明府。下車甘雨一百里。胡不留盛白玉署。一草絲綸懶龍起。知爾中堂鶴髮垂。板輿今去動光輝。自憐貧病遊方者。頭白蓬蒿滿掩扉。</text>
<title>德益秀才初度日晩始覺知。詩以謝之。</title>,<text>憐君館我久離親。愧殺何顔作主人。謾說師生同父子。不知時日到庚寅。賓廚草草還依舊。鄕緖愔愔也自新。欲與婦謀無那晩。先將詩律道情眞。</text>
<title>柳監司 以復 輓</title>,<text>同年三十異行藏。溟海褰帷意暫强。刃下剸裁無錯節。坐間風雅有餘香。窮途不許饒才俊。恩賵才容洗謗傷。他日城南羊舌淚。更堪題與友恭堂。</text>
<title>幽居襍詠書示</title>,<text>坊南地卑濕。好樹每難榮。不分無名草。緜緜剗亦生。</text>
<title>幽居襍詠書示 其二</title>,<text>欲雨殊無雨。宜晴苦不晴。人間少如意。深屋又蠅聲。</text>
<title>幽居襍詠書示 其三</title>,<text>一雙廧下樹。偏受往來風。薄晩知晴意。枝枝盡向東。</text>
<title>幽居襍詠書示 其四</title>,<text>詩壇䟽禮法。快語動爭雄。可愛投壺戱。猶存揖讓風。</text>
<title>幽居襍詠書示 其五</title>,<text>今年苦旱連三月。半死庭前蜀秫荄。甘雨滿簾時太晩。可憐新綠始含胎。</text>
<title>幽居襍詠書示 其六</title>,<text>亂草中間桃樹生。主人移取近南榮。不知花實何如許。試着澆培待長成。</text>
<title>幽居襍詠書示 其七</title>,<text>人間不死神仙貴。卉裏長生枸杞尊。着地倒橫皆吐葉。隨時冬夏亦移根。</text>
<title>幽居襍詠書示 其八</title>,<text>成都生計種桑多。白首鉤簾對暮柯。一葉向秋容易落。壯心蕭瑟玉壺歌。</text>
<title>幽居襍詠書示 其九</title>,<text>匏蔓緣簷綠子柔。朝朝僮僕指充羞。不解主人初種意。時來江海大尊浮。</text>
<title>次韓子送澄觀韻。書以贈性能大師。</title>,<text>西方妙法元無爲。世人見師疑背馳。人天有路到兜率。試看迦葉亦是誰。貝葉千言皆勝大。波羅五刦歘雄奇。愛師功德有宗風。苦心歸依非借資。西趍南走不暖席。來見山靑去葉赤。鐫成海藏充棟書。架出琳宮去天尺。百年御墨照山門。千道蠻燈射瑤碧。自言夢見文殊聖。環寺神兵排狼藉。慈藏引置高座下。稱是獨園舊長者。鷲山古刹盛緇徒。袈裟指骨靈有無。高僧去盡龍不至。浮圖有閣壇無記。山哀湫悲久待人。吾師一過爲之新。天街向南三行柳。南客伏枕罷櫛巾。風雨窮齋訪幽獨。相對忘形兩枯木。論交但過支許前。筆衰我無千古權。秋風嫋嫋渡漢水。飛錫別我心茫然。我亦從此適鄕郡。嶺海何由一相問。凉城更鼓聲逢逢。坐想簷前氷雪容。</text>
<title>八月二十八夜題東壁壇</title>,<text>朝聞語笑夜聞詩。滿眼常時玉樹枝。風葉露虫秋閣漏。十年今始悟無兒。</text>
<title>九月四日。將偕家弟仲賁歸覲杜陵。同竹溪兩姪及諸生會別東隣。時在座者皆觀司馬解。而將次第分散云。</title>,<text>京國新開翰墨塲。參差掉鞅見諸郞。羽毛養就雲程闊。骨肉分飛嶺海長。秋墅棋聲容駐馬。暮江風色不宜航。慣經離合心俱定。笑問前年淚幾行。</text>
<title>銅江舟中寄懷諸生 權生先已上峽</title>,<text>東壇聚散又深秋。薄暮西登渡口舟。風力欲殘沙勢定。櫓聲初緊水凉浮。詞塲得失須秦鏡。鄕路歸來有蒯緱。回首樓巖更遼絶。前期渺渺倍堪愁。</text>
<title>渡銅江</title>,<text>兩兩東湖吏。相隨至渡頭。篙工不省識。辛苦借歸舟。</text>
<title>富谷</title>,<text>斷壠西南尋富谷。踈籬三四見貧家。翁婆露坐交沽酒。商旅風餐半雜沙。晴日海山多晝霧。旱年秔稻少秋花。馬蹄轉踏唐城路。遅却歸期一筭加。</text>
<title>采玉吟懷諸生</title>,<text>采采靈臯玉。攻以他山石。磨礲去其璞。白虹爛相射。寶氣日騰越。三年照東壁。衆人睨我家。謂是玄圃積。蘊櫝不可久。連城方許易。沽之入都市。十日無消息。美價固有待。凡夫恐難識。那將天下人。盡化爲周客。</text>
<title>訪松山</title>,<text>一面滄流拆。千回亂磴斜。秋林團火傘。鹵地曝霜華。徑仄時紆馬。墟昏欲定鴉。遙憐病甥女。待我掃山家。</text>
<title>別甥女朴郞妻</title>,<text>阿姊纔廿餘。姊兄遽違背。惟殘一塊肉。未離懷抱內。携來我家養。老親所甚憐。由是甥舅間。實視父子然。擇對歸名家。夫婿才且賢。姊心頗自寬。移置數頃田。逝將與爲命。相隨離海堧。今春失兩雛。驚恫病乃纏。窮閻少醫藥。半載遂沈綿。姊泣傾其産。日夜禱皇天。勉從龜筮體。于歸舅姑邊。聞我且南還。數書請迂鞭。唐城去水原。百里稍廻邅。虺隤畏嶇嶔。至情中自牽。間關左海岸。暝抵松山前。入門燈燭張。掀簾衣裳顚。韶容減紅潤。消瘦非去年。所欣神氣蘓。庶幾膏肓痊。儒門素敦厚。癃病不棄捐。但聞恩愛備。不責禮容愆。汝來得慈庇。吾去何憂煎。老親倚門久。未暇成留連。際海曙色動。連山秋雨懸。我情亦依依。遅廻傷風烟。何况兒女心。能解制泗漣。</text>
<title>雨發石溪 時賁弟將赴嘉林試。日迫不得少留。</title>,<text>霧氣孤村合。秋聲衆葉長。人烟隣大海。風雨迫重陽。久切寧親念。仍隨擧子忙。衝泥貪跋涉。沾濕度連岡。</text>
<title>雨甚投村。去南陽府十里。</title>,<text>繞盡坡頭村徑幽。柴門駐馬雨聲秋。舅甥蹔見疑春夢。兄弟同來慰客愁。霧外尖山分沁水。帆邊殘嶼出仁州。公堂十里佳期晩。嘯倚空囊厭薄遊。</text>
<title>武侯祠</title>,<text>廟貌丹靑古。山門草樹深。森然下馬地。道是卧龍岑。欝欝擎天手。悠悠曠世心。衰蘭一長嘯。梁甫有餘音。</text>
<title>早發海村</title>,<text>一簇烟林翳斷丘。雨中投宿甕天幽。朝來却向坡頭望。昨夜身如海上舟。</text>
<title>大串津</title>,<text>長矼中拆水粼粼。夜雨秋淤沒脛新。試問津頭沽酒女。晩來能有渡來人。</text>
<title>訪韓高靈廉泉精舍</title>,<text>徑轉橫河右。村深大野中。三年人事異。一涕酒盃同。露砌秋花晩。晴簾霽月空。但論田畒趣。莫話暮途窮。</text>
<title>聞權生德益得解</title>,<text>長夏攻詩後。唯君獨可誇。休言一解少。却視四賢多。光價連枝並。聲名弱歲加。深情逢吉語。不寐喜如何。</text>
<title>高川謁姊氏</title>,<text>有姊單居泣。西南海路深。三年久爲別。百里遠相尋。極浦風潮黑。荒山暮景陰。細傳甥女健。新得舅姑心。</text>
<title>甲申十月二日夜大雷雨</title>,<text>入夜奔霆與雨齊。老翁驚歎少兒啼。兩山相薄聲尤怒。四壁垂飜坐欲迷。未信冬春分氣候。終疑天地失端倪。行人不識災祥意。但喜休鞍及暮鷄。</text>
<title>林進士 國柱 輓 家住碧松亭。當京城往來之路云。</title>,<text>一簑三尺語淸新。生小傳聞望後塵。秀骨豈能禁命薄。好詩終不救家貧。碧松門巷文楸暮。芳草溪橋驏騎春。湖海十年豪氣盡。北來南去動傷神。</text>
<title>伯氏修撰公得結城</title>,<text>親老家貧日。爲州不敢辭。庭闈纔一舍。甘旨可三時。得失皆隨分。恩榮實在玆。從今謝紡績。中饋始伸眉。</text>
<title>初九日携仝兒發杜陵</title>,<text>南客携兒將欲行。出門丘嫂淚縱橫。莫言膝下難相捨。請說高堂送我情。</text>
<title>仝兒詩</title>,<text>紫荊南北枝。本自同根栽。北枝不能蕃。更接南枝培。十八入韓門。婦年頗長余。至今三十六。平生兒女無。兄弟四五人。子姪五六餘。就中伯氏男。其二阿仝是。阿仝未免懷。親命爲余子。日夜望其長。欲挈屢見止。仝年已異席。庶能離母慈。眉目日秀異。可念非常兒。病婦泣謂余。將老誰所依。學子徒盈堂。內顧終伶俜。極願負占熊。猶子豈祝螟。決意取阿仝。撰日告行程。父母聞我言。惻然不忍沮。去留俱爲孫。所虞道脩阻。伯氏聞我言。沈思久無語。欲遣兒年弱。欲禁弟年暮。仲氏聞我言。詒書亟相賀。養兒貴在幼。於今時亦過。阿姊及阿弟。一慰一稱奇。伯氏四十年。凜凜懼無兒。有子今與人。事固未易知。伯嫂抱阿兒。浪浪逬涕洟。兒雖甫絶乳。詎是遠離時。非不許吾叔。但假數年遅。近又被瘧疾。二日常一祟。况我苦窮貧。紡績皆親涖。每當山齋夜。踈燈照絲車。夫子在書室。舂婢去隣家。唯兒與兒妹。嬉笑投懷抱。窮愁爲之散。不飡中自飽。兒兄則稍長。恒留舅姑許。雖有腹中兒。安知男與女。今如舍此兒。寂莫那可度。丈夫異婦人。慈恩酌大義。叔甞未生育。至情寧盡委。奈何奪孩提。欲去三百里。一語再三咽。掩抑不能已。從容敬致辭。何不觀物理。氣朔互盈虗。置閏成歲序。黃鍾分長短。損益生律呂。有餘補不足。天道本如此。兄福未渠涯。子孫方振振。弟命獨嶔崎。廓然止一身。夫婦但相守。不識生人樂。我時有行役。婦居如空宅。草木亦有萌。禽獸亦有雛。爲人不如物。仰天思罪辜。兄弟一體分。有兒何必吾。弟兒兄可養。兄兒弟可鞠。胡爲分別想。介介擾心曲。京鄕雖云遠。書信有置郵。向兒來杜陵。往往任淹留。由來等離膝。遠近卽何瘳。古人有三遷。長兒必擇所。京城盛文物。子弟所宜處。良醫與名藥。在在容易求。瘧也固微耳。行矣立可休。吾家偶流落。擧族多離憂。親年且滿七。豈可長遠遊。逝將携家累。歸歟集親傍。不然親到京。兄家亦俱將。合幷在早晩。離闊特俄頃。牽兒出門來。朝日滿山逕。</text>
<title>宿任存</title>,<text>懷中忽有物。夜半夢驚疑。怳惚摩挲喜。平生始抱兒。</text>
<title>濁川</title>,<text>稚兒三日行。戀母啼不已。吾亦別老親。對汝雙垂淚。</text>
<title>楊州伯陽谷。尋成三問先生所撰碑。</title>,<text>蒼碑缺落半無墳。傳道先生有刻文。滿峽烟霜能下馬。始知銘墓重韓君。</text>
<title>贈天得</title>,<text>羣從齊肩獨稚齡。朝朝玉雪照柴扃。囊中有作森抽筍。卷裏無疑快建瓴。唐日用人先試藝。漢家求士必通經。壯元門戶寥寥久。遅爾兼資拾紫靑。</text>
<title>病中惜別睦道能秀才</title>,<text>城東三月苦相思。暫到茅齋又別離。書卷欲開人漸少。講帷那似去年時。</text>
<title>病中惜別睦道能秀才 其二</title>,<text>簾前三尺雪花深。寒夜留連且並衾。莫道無兒能愛客。兒來猶保向君心。</text>
<title>病中惜別睦道能秀才 其三</title>,<text>破屛長短小燈寒。庭院風廻雪入欄。童子尙知愁得失。人生元自足悲歡。</text>
<title>病中惜別睦道能秀才 其四</title>,<text>寒梅消息雪中還。早逐春風入漢關。到日長能如有問。小軒千卷對花山。</text>
<title>病中惜別睦道能秀才 其五</title>,<text>君家叔父在山居。聞道將雛愛讀書。白首閉帷吾欲倦。好歸牀下共三餘。</text>
<title>病中惜別睦道能秀才 其六</title>,<text>龍門門戶萬人窺。大海餘波百頃陂。君去匡山能努力。春來不獨長新詩。</text>
<title>病中惜別睦道能秀才 其七</title>,<text>風威滿戶手黏鋪。白屋深深卧擁爐。早晩凝陰容一解。君行能待四溫無。</text>
<title>病中惜別睦道能秀才 其八</title>,<text>君來如熱去如凉。最幼相逢每不忘。半夜寒齋摻手坐。靑燈一點在書床。</text>
<title>寄濟州牧使 時海舶出沒異常。朝廷憂之。自呂州擇移云。</title>,<text>星主苞茅域。雷封剖竹遙。鯨龍與民雜。歲月候風凋。地盡三居宅。天黏萬里潮。淮陽今日重。黃覇幾時招。</text>
<title>寄濟州牧使 時海舶出沒異常。朝廷憂之。自呂州擇移云。 其二</title>,<text>遠移三輔牧。深隔九重巢。令絶東漁舶。心懸上貢包。海崖何處極。春色舊年交。城市猶沈陸。滄波且解嘲。</text>
<title>重疊前韻寄上松坡</title>,<text>靑溪慣到羽人丘。霞徑彎彎澗戶幽。山月盈𪚥容載酒。江潮來去倦回舟。未論先後相爲重。但許從容已失愁。海內高名那自掩。卷中難字不饒留。溪毛健筯欺仙草。世路抽簪謝急流。頭白此心公莫問。黃河走海幾時休。</text>
<title>重疊前韻寄上松坡 其二</title>,<text>種碧移紅繞別丘。先生住處此中幽。風襟正濯江心月。詩力堪行地上舟。未報君恩長有淚。得專雲壑每無愁。山行好引溪僧過。泥飮時逢野叟留。近日耆英多岱岳。昔年交侶半湘流。靈光閱世公惟在。北海趍風我肯休。</text>
<title>重疊前韻寄上松坡 其三</title>,<text>風刀向晩剪陵丘。天宇森森日色幽。枯炭入城輕赤仄。强車過漢卧蘭舟。簷鷄凍立難成唱。野鶴飢飛逈自愁。比舍新醅迎歲用。南榮少坐候陽留。寒灰玉琯三分動。嫰液梅梢一脉流。何處無帷傭織女。手呵鳴杵不言休。</text>
<title>重疊前韻寄上松坡 其四</title>,<text>漫漫純白積如丘。天地俄開萬里幽。荒野已驚珠抵鵲。滄洲莫是羽沈舟。祠官獻禱仍終驗。太史書無浪早愁。片段林園空外墮。夤緣簾幕隙中留。歌傳妙曲羞巴唱。興入輕舠望剡流。虗閣凍吟看沒砌。曉雵殊不到曛休。</text>
<title>重疊前韻寄上松坡 其五</title>,<text>窮年隱市當棲丘。四面囂中一曲幽。鬢髮漸生明鏡雪。文章誤上斷潢舟。屛風墨涴憐兒黠。科日身閑慰婦愁。曠絶趍班雕勒暗。商量畜業賜書留。嘉期望望山長在。好會依依水急流。已遇知心容盡吐。那能呫囁一言休。</text>
<title>重疊前韻寄上松坡 其六</title>,<text>不用終朝獸若丘。虫魚箋就撥沈幽。家隣樂署疑懸磬。身閱風波似下舟。學子共燈眞有樂。樵奴値雪足生愁。庭闈遠信郵筒續。湖閣空名朔帖留。我自簞瓢甘倂日。誰能車馬羨如流。十年遺佚聊安命。用卽須行舍卽休。</text>
<title>乙酉春帖</title>,<text>出門有兒送。入門有兒迎。怡顔撫春酒。白日麗簷楹。</text>
<title>權生德益冠命名賮字邦瑞。詩以勉之。</title>,<text>初來垂髮未過肩。倐爾高冠已到顚。直是同心於我舘。不知何道向君傳。詩功漸長隨陽景。文戰先鳴及少年。從此盡情鉏幼志。莫留毫末翳丹田。</text>
<title>權生赴瑞山昏期贈之 一首五解</title>,<text>君姓非我姓。何爲似天屬。我家是君家。豈翅視義合。君來如昨日。啼笑謝禮節。而今去娶婦。我髮何由漆。本擬與君俱。路遠我無馬。無馬尙可借。世故不我捨。我身雖在此。我心隨君去。凡百念我心。無以我無覩。隆寒奪春序。氷雪何崢嶸。往來愼加餐。弱年難遠行。</text>
<title>尹左相 趾善 輓 八韻</title>,<text>雅望歸賢佐。餘風洗薄夫。周詩歌吉甫。商室仗萊朱。忠樸垂天奬。從容運廟謨。病深思報答。辭切見都兪。耆府連枝盛。台階再巹無。蘭摧芽始長。棟折屋誰扶。尺牘叨先辱。門墻憶暫趍。欲行湖老集。牢落緖言蕪。</text>
<title>韓生員 命楨 輓</title>,<text>同聲並世相聞熟。城郭終違一日逢。晩與阿咸交有道。莫言今夕涕無從。中身短褐家聲歇。上峽飛㫌雨氣重。零落詩書江口屋。孤蘭啼露水溶溶。</text>
<title>巴陵赴金相葬期。途中書感。</title>,<text>巴陵烟雨曉濛濛。江上靑山葬相公。城外無人來執紼。去年桃李自春風。</text>
<title>次韻奉和茅山台丈見寄白鷗歌 言數長短並如之</title>,<text>蓮城城北枕海亭。下有千里萬里之滄溟。滄溟兮悠悠。白鷗兮沈浮。筇枝角巾隨春風。吾不知是海岸之逸渭川之翁。桃花浪滿江雨。雪衣雪髮兩容與。鳳池鰐水春夢塲。昔何不下今何不翔。莞爾而笑澹忘歸。與齊俱入與汩俱出無是非。白鷗兮飛來。綠蘋波動碎罇罍。白鷗兮飛去。夕潮鱗鱗上烟渚。前不用鍾皷樂。後不遭網羅憂。獨不聞江湖之身魏闕心。但近枕海亭。莫近望宸樓。</text>
<title>奉次茅山丈枕海亭韻</title>,<text>行鴈冲霄鵬擊溟。十年垂翅限宸扃。緇塵洗過初衣素。碧海歸來老眼靑。烟雨飛鷗長入社。蒲萄春水欲添甁。滄桑萬轉身無恙。一下籌時當一齡。</text>
<title>奉次茅山丈枕海亭韻 其二</title>,<text>一面芙蓉萬里溟。浮鷗分陼着幽扃。春陰送雨檣竿白。夕吹驅潮海氣靑。蠻觸乾坤方隱几。鸎花時節不空甁。孤山亦是寬閑地。天爲鴒原餉暮齡。</text>
<title>仝兒以牋請書數字。笑草一絶與之。</title>,<text>十年無事卧茅茨。但向諸生有贈詩。今日花前開一笑。筆端題道與吾兒。</text>
<title>重題</title>,<text>萬事春來足。吾今有阿仝。林鴉窓壁亂。竹馬戶庭通。嫰柳吹皆折。新花揷欲空。除非寢寐頃。盡在笑談中。</text>
<title>乙酉端陽賜扇志感</title>,<text>簪履餘恩賜扇來。紫衣宮使到窮齋。老妻慣識先供酒。稚子初看急下階。天上舊香還觸袖。人間赫熱已離懷。虛蒙睿念憂中暍。長夏蕭蕭冷掩柴。</text>
<title>書與仝兒</title>,<text>稚子朝朝語所思。扇中偏賞似臙脂。年來見贈皆濃淡。不省於今我有兒。</text>
<title>五月二十四日仝兒生日</title>,<text>爾生已八年。於我始今日。饗晬追故俗。爲具慶渾室。念爾初來時。不及知操筆。手指屛上字。一日課六七。數月値立春。滿門書大吉。點畫亂欹倒。稜角相欝嵂。邇來替短牘。頗能酌踈密。小詩首李杜。旁抄三唐畢。授音不授義。背誦無所失。往往納自牖。欣然若領悉。追隨諸學兒。踊躍願有述。三五七言間。偶然或中律。摩頂聽咿唔。聲若金石出。我旣晩有爾。朝暮常置膝。嬌啼輒抱持。橫卧不呵叱。叫呶雜詼俳。藉躪傲疇匹。家人過憂慮。鄰友煩譏詰。我聽密而笑。敎兒亦多術。管束雖貴嚴。裁抑不宜卒。窃觀爾眸瞭。終非中下質。吾家素醇謹。爾寧獨驕逸。稍稍及省事。可以納天秩。文學自天性。時至春物茁。絶憐嬉舞地。至情藹欲溢。拂枕執黃扇。懷果似陸橘。誠心愛父母。初不待勖帥。觀兒在幼志。百行已可必。從今我何憂。但願爾無疾。</text>
<title>德海老上人自石門遠來見訪。且投靈嶽碑刊本。於其歸乞詩。草贈。</title>,<text>積雨孤筇出薜蘿。九街如海此相過。雲殘衲䙜離山遠。雪糝髭根得臘多。舊刹已聞開突兀。新碑又報琢嵯峨。石門欲鎭詩無力。病退猩毫奈爾何。</text>
<title>雨中仝兒得牋請詩。笑而書與。</title>,<text>虛名小技任悠悠。常日荒詞半不收。愛汝豈能知巧拙。從今還欲障橫流。園瓜結子緣籬大。庭柳抽條入戶柔。風雨繞軒詩滿眼。興來何但爲兒求。</text>
<title>灼艾微痛。仝兒聞之。自外投業而趍。甚憐之書此。</title>,<text>衆譟能投業。忙趍不待呼。方知吾有子。欲忘病侵膚。悶汗尋凉箑。當烟進藥壚。低聲問輕重。憂思立床隅。</text>
<title>贈仝兒</title>,<text>聞汝一回笑。我病如得醫。聞汝一回啼。我飯如失匙。人有賞汝佳。我欲酬白璧。人有砭汝狂。我輒視鴻鵠。百態方雜亂。我看殊嫵媚。羣嘲極啾喧。我聽微莞爾。誰不爲童孩。誰不有父母。至情從中生。人言爾何有。但恐倚吾言。驕癡百無可。勉哉且知戒。無令人議我。</text>
<title>北伯洪台丈 萬朝 刊我從祖湖洲先生集。見示近體二首。謹次韻以謝盛意。</title>,<text>零落遺文見繡心。人間朝暮遇知音。三朝八座淸如水。頃刻千言捷覆衾。不有高賢能愛惜。誰憐奇寶欲消沈。咸山紙價今多少。光焰新開一萬尋。</text>
<title>北伯洪台丈 萬朝 刊我從祖湖洲先生集。見示近體二首。謹次韻以謝盛意。 其二</title>,<text>千金隻字已流傳。一世應須判百年。瑤海霜蹄登上駟。春波雲錦濯西川。掃空宇宙無餘恨。留付兒孫有斷編。冥漠神交他自許。何人得似相公偏。</text>
<title>秋思寄懷山南亞使李泰爾</title>,<text>天邊馹騎在南藩。昨夜高桐落小軒。京闕舊游渾欲盡。楚江新些不堪論。秋生嶺外凉雲暯。草爛城陰伏雨昏。處處酒筵歌板地。知君無夢到柴門。</text>
<title>贈送梁山金使君 鍰</title>,<text>西遊北去倦窮途。松桂蕭蕭雪映鬚。近塞一麾猶善地。荒年十口且官廚。殘炎似火城雲沸。苦雨非時嶺路塗。我自舊民知惠化。預爲歌頌待龜趺。</text>
<title>韓開寧 宗運 輓</title>,<text>鵝城郡閣錦江郵。彭澤田園鼎足留。百里過從三璧合。五年哀樂一漚浮。流光滿彀渾疑幻。循吏抽簪遂不收。鄕路已空迂訪計。月村雲木爲誰秋。</text>
<title>隱峯李台丈輓</title>,<text>南轉南垂瘴癘乘。大招招斷海雲凝。麗天皎日丹心住。入地寃鋩紫氣騰。歐范並生須却避。志蜍如死每羞稱。西亭老檜傳神在。猶自橫秋一百層。</text>
<title>隱峯李台丈輓 其二</title>,<text>武庫森沈泰華危。春風猶借座中吹。往來屢辱郵筒報。生死難酬國士知。河漢文章今世絶。廟堂經濟少年期。方山溫水連滄澤。淚盡新郊駐馬時。</text>
<title>八月旣望。歸覲茅谷。仝兒牽衣請詩。草此勉留。</title>,<text>十載遠行役。出門何浩然。今朝上馬懶。摠是被兒牽。意至尋文字。情來莫涕漣。須知慈乳樂。不啻我懷眠。</text>
<title>留贈戚孫權基龍</title>,<text>一日來歸是百年。丰姿秀骨絶堪憐。護持碩果羣陰後。䟽鑿源泉四海前。加飯但要身自健。親燈餘事業須專。吾行尙有吾兒在。好住書齋伴睡眠。</text>
<title>露梁舟中寄仝兒</title>,<text>我喜趍庭日。兒愁陟岵時。平居不離膝。此別已侵眉。癈架書塵結。踈簷月露滋。今宵楊柳底。獨繞幾多枝。</text>
<title>復寄諸君</title>,<text>秋江淨如鏡。脉脉照愁眉。出郭東南路。連朝去住時。沙留汀日白。雲與浦帆移。龍也尤憐汝。相隨倚阿兒。</text>
<title>蓮城途中。次邦瑞示韻。</title>,<text>郊原晴豁曬秋陽。官道蕭蕭八月凉。別浦巧穿山口白。微霜新壓栗拳黃。遠鷄唱盡村猶早。賓鴈歸時客亦忙。近甸正知風雹淺。三分田畒一分荒。</text>
<title>振威曉起示邦瑞</title>,<text>虛簷旅夢半䑃朧。壞壁蕭騷到曉風。鳴雨欲稀官樹頂。濕雲猶重亂山叢。鄕園久別懸㫌苦。客路頻留荷槖空。强叱奴人鞴馬去。溪流野色兩濛濛。</text>
<title>憶從姪膺祖</title>,<text>愁亦來相隨。病亦來相隨。知君一片心。不但文章爲。空堂宿秋月。寂寞送行時。</text>
<title>憶李甥道隆</title>,<text>弊廬饒暑濕。辛苦守書帷。貢闈抱卷歸。誰知季女飢。淮海殊迢迢。寄書問回期。</text>
<title>憶基孫</title>,<text>爾於我爲孫。吾視汝猶子。臨當去留間。宛轉方寸裏。苟無廢所業。可知翁歸喜。</text>
<title>憶仝兒</title>,<text>朝飡不能飽。暯卧不能眠。吾兒在吾眼。去去思逾纏。何以待我歸。勉誦詩百篇。</text>
<title>獨亭村夢仝兒</title>,<text>樹外溪光忽有無。秋舂起處曉蟾孤。夜來夢入街南舍。稚子當窓手弄雛。</text>
<title>酬邦瑞</title>,<text>懸蹊入亂峽。下馬步危橋。藻密魚堪繡。村明杮欲燒。晩潮商舶利。秋飯野童驕。頓供京客笑。風便遞謳謠。</text>
<title>留茅山雨中。得仝兒基孫及權生喜甲書。</title>,<text>凉簷葉下雨聲踈。驥子迢迢鴈信初。半夜開緘偏失喜。白頭今始把兒書。</text>
<title>留茅山雨中。得仝兒基孫及權生喜甲書。 其二</title>,<text>京國書來手自披。捴無他語但尋期。莫言秋暮翁歸晩。一卷唐詩是汝師。</text>
<title>留茅山雨中。得仝兒基孫及權生喜甲書。 其三</title>,<text>脩竹秋齋夜向分。隔窓砧語雨紛紛。幾人並作東壇別。今日書來獨有君。</text>
<title>廣川晩憇</title>,<text>廻風度雨半邊昏。夕照西南海色飜。正帶官途多酒店。傍連大野盡農村。橫坡市散烏鳶下。近浦帆來鴈𪚥喧。笑爾花山尹太守。樓㙜壓水鎖空門。</text>
<title>凈庵寺</title>,<text>仰看如攀到漸高。半天㙜殿架巖牢。陰崖陡折工藏馬。秋葉相蒸欲染袍。筧引飛瀧來絶頂。窓臨遙海送歸舠。居僧不識開緣始。永樂年中已四遭。</text>
<title>秋興</title>,<text>峯後峯前錦繡林。高秋野色晩陰陰。久閑上馬神情逸。漸老看書意味深。菊綻籬根凉露重。泉鳴樹裏夕陽森。白雲生處招提近。時有鍾聲落艮岑。</text>
<title>九月十二日。家君赴僉樞之命。余與仲氏順興公隨後。途中口占奉示仲氏。時伯氏結城公遣官人具行李</title>,<text>㘅恩鶴髮赴神都。並袂萊衣護遠途。粗有歌詩酬聖代。盡將行李付官廚。踈林老檜秋猶健。寒渚連鴻暝不孤。更荷天時宜跋涉。月輪通曉與人俱。</text>
<title>眞木店。聞十三日政。余拜龍岡令。親老不可赴。戱吟奉示仲氏。</title>,<text>金科已軫高堂老。竹使除非十舍程。但訝姓名登注剡。未論蹤跡㥘塵纓。家人浪拭啼飢眼。銓省徒傳起廢聲。四壁生涯還一笑。草窩依舊對藜羹。</text>
<title>柳判府事 命天 輓</title>,<text>銓衡筦轄掌中俱。門逕蕭然似野居。瘴海得歸天亦勝。沙堤不築國何如。高年恩例田園隔。老手文盟咫尺虗。知己一言千古淚。更爲緘襲護瓊琚。</text>
<title>李丈 灌 輓</title>,<text>古道不復見。斯人空谷中。孤標無俗物。一瓣有眉翁。松菊先生徑。湖山處士風。少微將老宿。零落水村東。</text>
<title>李上舍 夢旭 輓</title>,<text>籋雲駿骨當霄翮。一擧堂堂萬里期。何恙終能才子奪。他人不翅至親悲。餘言似夢聲聲咽。殘藁留箱字字奇。學士有靈憑寄信。寡妻孀女命如絲。</text>
<title>猶子膺孫奉其慈氏自結衙來會。旋入洪峽。歸路復來別。草此贈之。</title>,<text>十月北風積。冥冥天地陰。湖江勝强車。鳥雀墮穹林。雪花何飄颻。千里冒陵岑。凝寒不解嚴。肌骨困凌侵。潔城大海澨。途涂綿以深。念汝弱齡兒。鞍馬久駸駸。南來奉慈顔。東去越嶇嶔。往還道京洛。前後再追尋。老親入西樞。弊廬方見臨。羅列拜膝下。喜氣藹充襟。汝弟是吾兒。相縈投我衾。眉眼兩秀朗。言談交英音。討字檢古句。占韻聆高吟。吾家雅寂寥。天幸借盍簪。官人日告飢。牽挽不可滛。鷄鳴起嚴裝。遠送銅江潯。黽勉舍其手。去留情愔愔。行矣愼跋履。慰我無窮心。</text>
<title>次兒輩韻。寄權生賮瑞山寓舍。</title>,<text>寒燈脉脉漏聲稀。千里音書一鴈飛。爲報匡山讀書客。明年春色好同歸。</text>
<title>次兒輩韻。寄權生賮瑞山寓舍。 其二</title>,<text>露梁江頭秋葉稀。水州城下早霜飛。孤燈坐筭南遊路。八月茅山並轡歸。</text>
<title>南洞除夜。次韻詠梅。</title>,<text>雪盡村前夜。參橫醉後山。曉鷄猶未喚。春在數枝間。</text>
<title>丙戌元朝雪中</title>,<text>春光不負散人家。雪入庭柯片片花。未報君恩親又老。朝來攬鏡惜年華。</text>
<title>春寒悄坐。書寄睦生聖能。</title>,<text>年去年來鬢色闌。蕭條生計寄長安。乍逢舊客還新別。正待陽春又凜寒。街柳欲舒風力重。簷暉猶薄雪痕團。惠連近許連床住。愁寂何時不自寬。</text>
<title>韓三登 世謙 輓</title>,<text>憶攀荀令襲餘馨。掌憲先生有典刑。黃鶴樓中飛葉履。白鷗江上結林亭。北㙜載酒俄千古。南巷回車未十齡。歲月閉門無暖眼。不堪耆舊日凋零。</text>
<title>題吳一卿 尙純 畫屛</title>,<text>春流分石半糢糊。山氣濛濛晝有無。紅杏近人隨意發。白頭臨水倩兒扶。</text>
<title>題吳一卿 尙純 畫屛 其二</title>,<text>高柳浮天綠正匀。艷陽新曬滿溪春。晩晴流水粼粼石。並着磯頭濯足人。</text>
<title>題吳一卿 尙純 畫屛 其三</title>,<text>峭壁懸空界瀑流。竹深巖淨午凉浮。桃笙羽扇殊閑事。抱膝支頭各自由。</text>
<title>題吳一卿 尙純 畫屛 其四</title>,<text>綠暗芳洲蘆葦叢。水光山䯻入濛濛。簑翁挽出船頭網。童子提籠立雨中。</text>
<title>題吳一卿 尙純 畫屛 其五</title>,<text>葉下巖臯山正秋。一尊徐步立江頭。試看六翮飛來健。無限長風與鴈謀。</text>
<title>題吳一卿 尙純 畫屛 其六</title>,<text>背壁霜楓高下濃。亂藤無數裊晴空。長江不盡鴻飛外。秋思依依滿繫篷。</text>
<title>題吳一卿 尙純 畫屛 其七</title>,<text>山樽凸碧小爐心。雪壓千崖生暝陰。松頂梅梢無限白。主人盛在玉堂深。</text>
<title>題吳一卿 尙純 畫屛 其八</title>,<text>竹外梅花山雪低。暝雲歸路到荒堤。危橋步過驢猶㥘。掣殺長纓不下蹄。</text>
<title>發恩窩 丙戌仲春辛丑晴</title>,<text>經旬藥餌始開關。强取長途試險艱。童冠散歸書社靜。弟兄分去奕簾閑。春心漸活溪生溜。風末猶尖雪在山。回語兒孫好相守。庭花消息是吾還。</text>
<title>示三姪</title>,<text>汝唯叔兄子。兄亡子唯汝。八年有今日。悲喜纏兩緖。念吾與先兄。生歲最爲近。上下弄文墨。並承伯氏訓。兄才旣淸峻。筆翰極超絶。衆言必騰騫。不幸早夭閼。食報在汝躬。無忝乃厥載。提挈赴關塗。俯仰攬人代。春寒峭易中。塞門緬難極。稚齡遠行役。努力加飡食。</text>
<title>宿樓院</title>,<text>村烟凈盡月華生。水落峯頭片雪明。入夜扞掫來警急。院門東北有人聲。</text>
<title>曉過險川 壬寅晴</title>,<text>川流隱見繞煙臯。樹杪晨光冉冉高。數里一村峯四面。山鷄相應霧中號。</text>
<title>憶仝兒</title>,<text>朝朝眠未起。汝來投我懷。今朝在馬上。我懷殊不佳。史書過戰國。唐詩到中葉。耳提復指畫。蚤莫勖其業。自吾出門後。能無衢路戱。兒乎勿惰棄。我身唯藉爾。</text>
<title>憶基孫</title>,<text>龍也離慈母。於我乎爲命。晨夕在吾膝。開口事呫咏。古句巧離合。換骨生精彩。受材旣秀徹。前途足期待。胷中三唐詩。眼前百官局。阿仝鬪雌䧺。兩口迫吹竹。聽之每怡然。亂聒莫厭旃。如何舍此樂。靡靡歧路邊。</text>
<title>金谷</title>,<text>北渡險川水。邪入金谷路。峭峽對嶤蒼。奔磵中屈素。曙肅氷猶含。春淺草未吐。老欅或踈數。危石屢廻互。翟雉命疇匹。振迅矜毛羽。獵人挾金丸。側睨摩深樹。可憐飮啄間。禍機迫五步。感物欲歎息。駐馬重回顧。</text>
<title>飛石峴</title>,<text>修嶺背孤村。北折復東直。其腹石錯鱗。其背泥濺墨。道峯緬無覿。海龍來相逼。重巒四面起。積雪埋黛色。蒼然一點山。片白留不得。皇穹本同仁。太陽無私德。擧手問山靈。何以專春力。</text>
<title>抱川亭子野</title>,<text>一曲晴流抱縣長。亂峯無盡際靑蒼。歸鴻趁客還同道。積雪欺春似異方。三路山川初跋履。二毛南北太棲遑。忽逢隨計東來者。憑寄家書入漢陽。</text>
<title>萬世橋</title>,<text>柔楊覆斷橋。細石鳴幽湍。點綴數椽蓬。環立千疊巒。是時正中春。玆地方餘寒。新鋪雪沒踝。半釋泥上鞍。傾崖轉深僻。陰磴遞屈盤。西廻見行松。鐵壁飜碧瀾。心知必秀異。欲往久盤桓。此行有期程。何暇事遊觀。黽勉過前麓。返景垂林端。</text>
<title>櫻桃隅見獵鷹搏雉</title>,<text>一點鈴聲雪後山。霜翎瞥下片雲間。高林落日飛毛血。多少行人盡解顔。</text>
<title>梁門驛</title>,<text>荒山坼處散茅茨。古驛烟生客到時。公子墓田松籟合。暝鴉飛上雪中碑。</text>
<title>都川峴 癸卯晴</title>,<text>殘煤敗礎是村墟。逬峽天懸丈雪餘。無數商人來樹頂。半駄南草半東魚。</text>
<title>豐田驛</title>,<text>小驛臨窮峽。殘流齧斷臯。村風茅屋小。春計茅筒高。庭暖花驄卧。林晴繡雉號。京華已遼絶。南客首頻搔。</text>
<title>豐田驛舍假寐夢庭闈</title>,<text>茅山去京城。三百有餘里。况復北門程。八日然後止。遠遊雖有方。音問邈難嗣。兄家畢嫁娶。親意兼悲喜。百端在心腑。半途感夢寐。驛亭午陰改。淙淙鳴雪水。起看峽天小。南國何處是。默念仲氏行。今日發都市。聚散極草草。征邁何靡靡。悠然起永嘆。眷言賦遊子。</text>
<title>生昌驛</title>,<text>古傳依山舘。殘衙面野垣。穿沙十里水。暎柳幾家村。客路無相識。鄕心難具論。淸宵見明月。不寐坐南軒。</text>
<title>直木驛 甲辰晴</title>,<text>老牛駕雪馬。背有雙兒童。長歌入林去。伐薪南山中。</text>
<title>南大川亭子 十韵○金城</title>,<text>竟峽無開眼。緣溪有賞心。飄搖抗飛棟。蕭灑對娟岑。殘雪添春溜。輕嵐落晝陰。橋橫通揭淺。舟閣待浮深。太守乘衙罷。平時選勝臨。吏衣薰岸草。官燭起沙禽。花日香烟逗。炎天爽氣侵。非要藏妓女。也自稱山林。竗境誠如此。佳名不可尋。誰知羈旅者。來作寂寥吟。</text>
<title>昌道驛逢歙谷申太守 厚軾</title>,<text>衝泥匹馬下重岡。皁盖東來映夕陽。未恠相逢不相識。十年飄蕩舊湖堂。</text>
<title>來時伏聞玉候有諐。東行以來。不逢京國人。夜坐昌道舍。不勝望宸之忱。敬題。</title>,<text>君王玉體近何如。京國音書入峽踈。夜上驛樓看斗極。月輪低處是宸居。</text>
<title>發昌道至麥坂 乙巳晴</title>,<text>蓐食還騎馬。關雲東北看。出門丹嶂合。背日白楊寒。漸與故鄕遠。那堪行路難。傳聲麥坂腹。雨雪不曾乾。</text>
<title>發昌道至麥坂 乙巳晴 其二</title>,<text>出沒登泥坂。縈廻下洞門。地䟽多樹粟。山擁少逢村。暗磵淸林氣。春寒黑燒痕。茫茫遠遊意。辛苦不堪論。</text>
<title>發昌道至麥坂 乙巳晴 其三</title>,<text>峽內春猶早。水霜半未開。戒裝先日出。驅馬帶鴻來。地勢金城坼。江流麥坂廻。扶筇上危磴。十步五遅徊。</text>
<title>麥坂歌</title>,<text>金城東北與山轉。行盡坡陀四十里。巖廻路絶折復延。江色陰碧石齒齒。兩峽相望若可超。迫行步步長在此。足失尺寸身墜壑。睫在帶下難移視。千尋急磴下無地。百步鳴橋前壓水。古來相傳是危坂。摧輪脫蹄無時已。冬氷闌干鐵柱滑。夏潦崩奔雪山起。往來官人屛軒駟。一一束心秋毫裏。我行正逢春日恬。馬跡氷泥澁人趾。提筇上下三百曲。磨蕩傾厓行且止。終踰絶險似平地。從者拂汗相顧喜。君不見九衢道路直如矢。有時傾覆冠盖子。人心易放難久持。嗚呼安得此坂置都市。</text>
<title>新安途中得雙城使君書。戱草長歌却寄。余與使君常對棊。故篇中戱之棊法魚腹不如邊。結又戱及。</title>,<text>新安水色淸見底。左有驛樓右民居。行人驅馬入小市。香是壺醪腥包魚。呼奴欲傾囊中錢。買酒得魚充行廚。馬前閃出雙城使。袖裏抽傳都護書。都護使君强解事。半道走人來候余。深杯灧瀲羽鱗錯。下霑僮僕携其餘。使君此擧可人意。得之棋法移事理。憶昨茅簷鬪圍棋。我軍單行如可欺。徑起一支與相應。使君嗟歎推爲師。當時所授難具悉。計然之策此其一。使君使君何不學。一掃全局若風雨。去躪龍庭取茅土。但信棋中不如邊。來作邊州使人苦。</text>
<title>過淮陽 府伯拒候書不達</title>,<text>淮陽府東千樹栢。日脚森森氷雪寒。卧理使君深閉閤。閽人不許候平安。</text>
<title>銀溪曉發 淮陽以北雪又盛○丙午晴</title>,<text>陰磴彎彎一線盤。峽天星月曉闌干。山中無處尋春信。雪色溪聲特地寒。</text>
<title>鐵關嶺</title>,<text>灌木陰陰仄。荒城點點危。泉鳴琴筑應。石出馬羊疑。白道千盤上。靑天四望垂。方知客遊遠。愁絶故移時。</text>
<title>鐵關嶺 其二</title>,<text>不識關山路。今登鐵嶺頭。千戈撑列峀。一席坼登州。欲下昌黎淚。堪生禦寇愁。廻風搜積雪。寒薄弊貂裘。</text>
<title>鐵關嶺 其三</title>,<text>絶壑臨千仞。喬林俯一毫。馬兼飛鳥逈。人與片雲高。半嶺方殊域。層巓暫息勞。平生湖海氣。到此不能豪。</text>
<title>奉寄北伯洪台丈 萬朝</title>,<text>蕭條羸馬抵氷霜。八百遊程極歷陽。病骨已愁三喚鋏。高牙更隔一舂粮。春深巨野蓬根白。塞近荒山日色黃。但喜逢人聽謠誦。北門千里少流亡。</text>
<title>龍水院觀野火</title>,<text>白葦何蕭蕭。春陽曬遠郊。東風吹烈火。狐兔急移巢。</text>
<title>訪釋王寺</title>,<text>夕照溶溶馬首圓。幽蹊斜注雪峯前。一溪北折雙虹飮。衆壑西窮萬瓦懸。鴈齒堦紆疲下上。龍飛樓迥跼攀緣。細尋聖祖泥潛日。此地高僧穴處年。天命解能徵一夢。釋王終是讖三椽。向來詞客虛多辨。不悟山人本失傳。過海塑容金碧爛。鎭山天翰日星鮮。欝攸遁去戈兵散。神鬼扶來棟宇堅。刦後新梨今幾許。簷端鳴碓故依然。我行可恨時猶早。雪裏春心澁杜鵑。</text>
<title>圓山 丁未晴</title>,<text>白鳥滄流萬里空。行人怳惚見魚龍。寄聲海若休相詑。曾到東溟不芥胷。</text>
<title>文川驛舍。聞郡有從祖湖洲先生詩板。敬次。</title>,<text>二月邊頭柳始靑。春禽飛入驛樓鳴。北門過客皆榮辱。笑我如何又此行。</text>
<title>泥峴逢咸營審藥官 戊申晴午後陰</title>,<text>邊陰漠漠野溪春。馬上逢君一笑新。直北關山六百里。如何得有洛陽人。</text>
<title>箭灘</title>,<text>風縷悠揚暖色舒。女兒相伴採新蔬。海門一派南來水。二月磯頭頓頓魚。</text>
<title>高原旅次吳郡守 伯周 來訪</title>,<text>宜州春酒蓼芽香。十載相看白髮長。爲問蹺關命中手。何如曾在殿前强。</text>
<title>留雙城 己酉雨</title>,<text>淡淡江風度。濛濛塞雨飜。細含春意潤。半帶客愁昏。遠峀靑迷䯻。新蕪綠上根。芳華漸如此。遙憶故鄕村。</text>
<title>奉謝北伯台丈耑价還答。申以贐行。敬疊前韻。庚戌晴留雙城。行姪兒昏禮。</title>,<text>千里仁風帶肅霜。相公爲政合陰陽。窮山嘯聚爭投劍。轉壑流遷仰運粮。天挺襟標元自潔。衆嘆腰鬢尙淹黃。餘波更爲行人地。別向裝囊問在亡。</text>
<title>奉謝北伯台丈耑价還答。申以贐行。敬疊前韻。庚戌晴留雙城。行姪兒昏禮。 其二</title>,<text>江閣晨梳旅鬢霜。忽驚潮信到潯陽。自憐楡塞難淹駕。終阻棠陰暫裹粮。分外舘人呈粲白。愁中詩札敵金黃。湖翁不朽皆公力。敬展新編檢有亡。</text>
<title>題寓壁自嘲</title>,<text>豊沛城池北海濱。兩行官柳送行人。畫欄昨夜花饒笑。頭白書生怕見春。</text>
<title>晩發雙城鎭北軒 辛亥朝陰夕風</title>,<text>龍興江水晩來波。鎭北淸歡夢裏過。太守細傾荒歲酒。佳人虛唱少年歌。塞門滿地春陰暮。眞殿盤空瑞氣多。還與阿咸成去住。客邊離思更如何。</text>
<title>暮謁濬源殿。次杜少陵重經昭陵韻。六韵</title>,<text>龍以邊江起。鴉如上苑歸。桑鄕雄寶殿。繡壁儼天衣。一統三千里。長新咫尺威。環星均拱極。就日敢摹輝。寒食春陰重。喬松雨氣微。恭吟大風曲。想像翠華飛。</text>
<title>將取道東迤。轉入金剛。馬上聞今月十五日有關東佐幕之命。不敢遅留。直向京都。悵然有作。壬子朝陰晩晴。發高原。</title>,<text>一陟金剛願始休。南歸本意轉東遊。仙山不分風塵跡。未待移文我自羞。</text>
<title>姝城席上。口占示使君鄭年兄海尙，高山孫督郵德升。是日寒食。使君新病起</title>,<text>百舌飛飛霽景新。風烟思殺倦遊人。馬蹄怕近東關路。鼎足貪連北塞茵。官渡垂楊初熟食。驛亭纖草始生春。使君起色浮盃酒。頭白交情老更眞。</text>
<title>圓山夜坐。閱仝兒書。聞其戀慕啼泣。甚憐之。書此。</title>,<text>在膝亦兒啼。離膝亦兒啼。千里見汝書。忽如我手提。吾行不暫留。四日指銀溪。新蓂未吐葉。可達沁園西。窓前舊種柳。幾枝已能低。杏花也早晩。欄藥亦萋萋。平生好龍孫。况復留弊棲。歸心浩不禦。整裝候鳴鷄。</text>
<title>李知申伯起驛書問我去就。且勸乘便爲金剛之遊。詩以奉謝。</title>,<text>銀㙜飛札落邊州。幕府靑衫到白頭。仙境不妨驅傳去。暮年非願繫匏休。枯鱗得水寧論少。貞女逢春反自羞。强欲彈冠無那病。爲君書此說窮愁。</text>
<title>圓山曉起</title>,<text>孤村宿客夢初回。板戶寒多曉不開。四壁一時風雨撼。主人云是海濤來。</text>
<title>高山旅次。寄懷三侄。癸丑晴</title>,<text>留汝在邊城。我歸難爲情。卽知送我後。汝心亦不平。回首望汝處。海山莽相縈。去時春雪漲。來日草芽生。新煙滿村樹。今夕是淸明。沽酒且緩愁。信馬東南行。但希守書卷。金音毋自輕。</text>
<title>銀溪旅次。淮陽洪使君 重周 來見。甲寅晴小風</title>,<text>春隨客子到淮湄。靑入垂楊一萬絲。閉閤使君來上謁。驛樓停酒說前詩。</text>
<title>新安</title>,<text>但愧主恩思墜履。誰知賤跡愛初衣。東來處處聞人說。前度郞驅馹騎歸。</text>
<title>過麥坂 一名連松浦○乙卯朝陰晩晴夕風</title>,<text>喧鳥村扉白。輕陰野色濛。風烟寒食後。驛路曉雲中。有侄還分袂。凌關獨轉蓬。行行度松浦。方喜險艱窮。</text>
<title>重峙峴</title>,<text>風沙滿峽晝冥冥。行盡夫如百里程。草縷未開花縫合。不知時節過淸明。</text>
<title>花江</title>,<text>春溪咽絶峽風驕。久客初回出塞鑣。藥院幾時更直罷。茅山一月遞書遙。葵心向日終難奪。峯頂瞻雲不自聊。莫恠驅馳凌暝色。計程京國尙迢迢。</text>
<title>豊田驛。逢鏡城朴半刺 澄。口占爲別。丙辰晴</title>,<text>豊田驛柳半如烟。逆旅相逢是別筵。我度鐵關頭已雪。公行今更上摩天。</text>
<title>抱川塲巨里。逢四比丘。云自信川入皆骨山。丁巳陰乍雨乍晴</title>,<text>兩兩比丘拄杖去。自言東入金剛山。山西走馬何爲者。直向風塵不暫閑。</text>
<title>還渡險川</title>,<text>六百八十北關路。十有七日南客歸。朗吟山水樓㙜遍。飽看陰晴風雨時。眼得三峯明似洗。身超重嶺快如飛。故人家住郊東近。先叩柴扉喚一巵。</text>
<title>奉贈平昌李使君 瀅</title>,<text>繚郭西南盡海松。官居一簇似村容。水穿亂峽鳴聲大。山入虗樓滴翠重。月朔香參來峒戶。巖秋玉蜜溜崖蜂。使君去與民休息。高枕烟霞印繡濃。</text>
<title>改修東壁壇夜和邦瑞韻。仍懷二三子。</title>,<text>高柳陰陰生夜寒。層城月色卷簾看。門前舊客無多在。欲爲何人改築壇。</text>
<title>吳生光運來會。拈韻同賦示諸君子。</title>,<text>桃李年年手自移。春風新長幾多枝。一般護惜殷勤意。直到成陰人始知。</text>
<title>草謝鄭中郞惠魚卵</title>,<text>江南春物落幽棲。靑箬新包數字題。解釋庾家鮭菜薄。稚兒朝起索魚啼。</text>
<title>丙戌端陽。內賜椒扇志感。</title>,<text>深簷喧鳥半斜陽。內使臨門稚子忙。新物又隨佳節下。舊銜猶點侍臣行。香浮藥椀宮椒辣。汗淨絺衫寶箑凉。回首十年同舍客。塞雲湖樹思茫茫。</text>
<title>謁岳丈江上</title>,<text>含桃的皪醴樽香。江氣浮簾五月凉。近渚趁魚新試網。幽蹊選樹晩移床。孤帆落照平分岸。一道淸風半在篁。雲水懶傳城市信。淡然相對俯滄浪。</text>
<title>五月二十五日。有藍浦除命。六月十七日入肅志感。</title>,<text>頭白雙親急一歡。十年聊爾强彈冠。却將南浦新鳧舃。更試東湖舊馬鞍。左掖烟雲迷路入。上林烏鳥恠人看。可憐宮樹晨霞色。繞日依依漸向闌。</text>
<title>贈送湖南方伯洪天叙</title>,<text>襮被中書繡斧明。十年誰似令君行。名高自致觀風選。恩重兼憐愛日誠。鶴髮向南星已候。熊車臨下雨先迎。笑看藍水飛鳧澁。猶戀枌鄕捧檄榮。</text>
<title>二十五日陛辭。大雨終朝。</title>,<text>遲晩分符客。蒼茫去國身。恠來連曉雨。何事欲留人。</text>
<title>留別禹生廷圭</title>,<text>赤驥須千里。丹山自一毛。從遊雖稍晩。磋切敢辭勞。六月蒸雲盛。重江積浪高。四年當此別。臨路意滔滔。</text>
<title>留別權孫基龍</title>,<text>行意遅回苦。兒留汝亦留。平生提挈地。奈此別離愁。柳覆層城暗。江添積雨流。誰能久相舍。屈指待分秋。</text>
<title>重別吳生永伯。次濟南別吳明卿韻。</title>,<text>三日離筵傍雨開。爾心憐臭我憐才。城隅處處皆堪住。獨向君家去復來。</text>
<title>邦瑞。我行君留。世間事也如此耶。詩以見情。</title>,<text>炎飈驅雨晩紛紛。愁絶驪駒未可聞。大業解追羊叔子。任安猶謝衛將軍。關心江口方生水。極目城隅不散雲。回憶十年南北路。我行何地暫無君。</text>
<title>留與仝兒</title>,<text>出入懷中課咏詩。朝朝縈繞起常遅。那堪今夜城隅舘。一枕蕭然雨送絲。</text>
<title>留與仝兒 其二</title>,<text>簾外空濛暝色稠。柳絲瓜葉雨聲留。滿床書籍忙抛擲。分付吾兒細細收。</text>
<title>氷湖渡頭。仲兄來別。</title>,<text>每從京口送公歸。今日飜成摻弟衣。江浦白波乘雨怒。水村餘照漏雲微。長安却望三山遠。鄕路行看一葉飛。待到鴻臚休浣去。徑將官酒候林扉。</text>
<title>江頭別從侄膺祖，吳生永伯，權孫基龍。</title>,<text>長江南畔半斜暉。漲水浮空雨氣霏。君自崖歸吾自遠。伯勞西燕不同飛。</text>
<title>江頭別從侄膺祖，吳生永伯，權孫基龍。 其二</title>,<text>吾家小阮病新蘓。十里相隨到碧湖。至情不用多言語。莫向詩中問有無。</text>
<title>江頭別從侄膺祖，吳生永伯，權孫基龍。 其三</title>,<text>城南芳草送驊騮。客散離亭夕鳥愁。獨有平生吳季子。慇懃別我大江頭。</text>
<title>江頭別從侄膺祖，吳生永伯，權孫基龍。 其四</title>,<text>浮査爲席坐汀洲。少駐征軒話別愁。歸向齋中兒子道。碧江無際獨登舟。</text>
<title>余之爲藍浦。爲親老也。伯兄方涖結城。而保寧吾水丘也。藍爲御營把摠。而余帶湖堂賫圖書而赴任云。</title>,<text>晩因親老借銅章。玉峀西南碧海長。湖舘圖書兼學士。御營參佐帶戎行。州連魯衛三飡足。路入枌楡五馬光。還有北辰中夜望。不瞻龍衮十年强。</text>
<title>振威途中</title>,<text>逬雨時時急。屯雲隊隊驕。近村車馬道。新水沒人腰。</text>
<title>過葛院</title>,<text>野色纔分日彩生。戒裝三晝始淸明。亂蟬忽送偸晴語。老鸛猶爲欲雨聲。東壁詩壇春夢事。北堂書札暮閭情。年年此路遷時序。又觸炎氛六月行。</text>
<title>到新昌</title>,<text>霖雨陰陰土未乾。南來跋涉太艱難。回崖古道千尋裂。逈野新川百步寬。村口浮槽移繫纜。坡頭藉草卸征鞍。行裝賴有東湖印。候炬雙雙照列巒。</text>
<title>華山過權太學士故居</title>,<text>尙書故宅晩烟沈。野徑依微不可尋。立馬斷橋今古意。亂山愁碧雨愔愔。</text>
<title>去茅山五里。溪水暴漲。天且黑。不得達。</title>,<text>道路難如此。門閭望久勞。茫茫終日雨。處處盡烟濤。壠畒皆無畔。蹄涔亦自豪。茅山秪五里。驛樹霧中高。</text>
<title>早到茅山。伯兄已自結城衙來待。藍縣人亦具酒候行。</title>,<text>日出茅山雨乍開。南歸先進北堂杯。村人夾路傳相語。昨日今朝皁盖來。</text>
<title>七月三日上官</title>,<text>烟雨殘城背玉岑。破旗雙導入松陰。姦民抱牒窺生熟。老吏挑冠試淺深。近郭瘴雲滄海出。隔簾官樹亂蟬吟。米鹽不預詩書事。衙角聲中愧素心。</text>
<title>官齋雨坐懷諸子</title>,<text>官居秋寂歷。衙角晩唔咿。獨對玉山色。遙思瓊樹枝。荒烟橫浦漵。亂草被城池。曠絶京華信。憂來空自知。</text>
<title>官齋雨坐懷諸子 其二</title>,<text>悠悠世間事。與爾有分離。爲問斑衣地。能無藍水思。竹風吹暑盡。汀日放晴遲。道路何迢遞。相逢不可期。</text>
<title>官齋雨坐懷諸子 其三</title>,<text>諸子初摩壘。吳生晩擅塲。詩淸唳秋鶴。筆勁剪雲鋩。南浦離樽暮。西風旅夢凉。刀圭今已就。無使寄君傍。</text>
<title>官齋雨坐懷諸子 其四</title>,<text>謬作東壇長。高才出我門。吾人太蹭蹬。此物佇騰騫。世事還分袂。天涯獨把樽。秋風吹小雨。落日坐銷魂。</text>
<title>官齋雨坐懷諸子 其五</title>,<text>汝病一何久。吾心終不忘。近時能勿藥。窮海暗銷腸。貯月秋潭潔。臨風玉樹芳。若人長在眼。何日更同堂。</text>
<title>官齋雨坐懷諸子 其六</title>,<text>儒雅金陵子。逢君恨太遅。大家知有種。餘事是言詩。風雨追遊夕。湖山送別時。將書無處達。何以慰相思。</text>
<title>官齋雨坐懷諸子 其七</title>,<text>氣味偏能淡。詩功漸向新。一從來並海。無日不思人。京國音書少。秋城風雨頻。不知吳季子。相喚幾通鄰。</text>
<title>官齋雨坐懷諸子 其八</title>,<text>我愛紫芝眉。今年詩更奇。徒行不言遠。晩飯每安飢。立志由來苦。成名自此期。風塵感離索。極目海天垂。</text>
<title>官齋雨坐懷諸子 其九</title>,<text>稍覺揮毫健。才成並閈留。風塵那此別。江海又新秋。種竹尋餘債。飄蓬帶遠愁。孤城滿烟雨。獨上思悠悠。</text>
<title>官齋雨坐懷諸子 其十</title>,<text>貳相雲孫傑。凝川宅相姿。雖無一日舘。已結百年期。玉貌神精透。瓊詞步武奇。別來梧葉落。秋思滿峨眉。</text>
<title>官齋雨坐懷諸子 其十一</title>,<text>阿龍欲隨我。我自舍龍來。別時江口立。斜日櫓聲催。簡冊能舒卷。茅窩幾往廻。獨爲天外客。愁擧雨中杯。</text>
<title>官齋雨坐懷諸子 其十二</title>,<text>玄也溫如玉。醺然醉似醇。爲詩開地步。出語見天眞。一別半千里。三齋餘幾人。秋城俯滄海。暮雨客愁新。</text>
<title>官齋雨坐懷諸子 其十三</title>,<text>九齡始從我。百步且鄰坊。恥作尋行讀。偏攻琢句方。書籤凌暯景。雨屐響廻廊。舊會何當續。雲山極杳茫。</text>
<title>官齋雨坐懷諸子 其十四</title>,<text>怊悵意不怡。玉山微雨時。依然三夜夢。膝上有吾兒。碧海生秋思。寒蜩響晩颸。逢魚不下筯。念爾得無飢。</text>
<title>新安</title>,<text>秋畦繡坼鷺三三。夕照蒼茫雨氣含。試出縣城南畔路。水光山色摠如藍。</text>
<title>海倉雨中</title>,<text>長洲極目浩回縈。島嶼依微點點橫。海闊帆如天外去。葉深蟬自雨中鳴。窮途得郡封留願。客路扶痾戀越聲。爭水爭田紛擁馬。愧來無術化黎氓。</text>
<title>伯氏結城使君以修撰赴召。馳迎結衙。</title>,<text>藍水烏山帶社枌。銅魚纔喜隔年分。天恩兩爲公私地。一事親來一事君。</text>
<title>伯氏赴召。徑還水南舊居。</title>,<text>解綬歸來四壁虗。氷銜不補詰朝廚。小弟折腰餘數斗。及時分減走官奴。</text>
<title>伯氏赴召。徑還水南舊居。 其二</title>,<text>水南山色翠依依。三徑全荒學士歸。舊住數間人種豆。更從松下賃柴扉。</text>
<title>伯氏赴召。徑還水南舊居。 其三</title>,<text>竹馬銀魚兩不知。十年依舊一簞飢。家人悄指簷陰道。昨日公齋報火時。</text>
<title>訪聖住古寺</title>,<text>騶御皆歸墨綬藏。自扶筇竹上橫岡。樵童掠路還相狎。山鳥親人故不忙。地近寶坊多水石。天浮滄海小帆檣。孤雲文字猶千古。屭贔螭頭照夕陽。</text>
<title>白雲庵洞口</title>,<text>衆壑分靑靄。層庵截白雲。獨立寒溪上。無人識使君。</text>
<title>白雲庵</title>,<text>白雲硯石鳴天下。採斲年年僧不閑。傳語庵中莫浪怕。我行惟自愛名山。</text>
<title>白雲庵 其二</title>,<text>古寺南頭山骨奇。紫嵐香溜半天垂。林蹊百步飜廻履。李下瓜田恐見疑。</text>
<title>卄峙途中暝吟</title>,<text>白板連村叩。歸裝拂暝頻。長於晝錦地。動作夜行人。鄕樹依依舊。溪流㶁㶁新。傳聞見一墅。兄弟奉雙親。</text>
<title>官齋秋思。奉寄松坡台。</title>,<text>吏散庭空似索居。龍門消息近何如。夜尋老宿瞻南極。秋待歸鴻討北書。大海瘴高帆頂黑。孤城竹細雨聲踈。憑公話我爲官在。長鋏歌成一笑餘。</text>
<title>中秋赴水營。夜深雨作。不得觴永保亭。悵然作。</title>,<text>節度營開列郡環。戈船明日集滄灣。貪觀永保中秋月。馳過新城半夜山。燈暗萬家樓角定。雨淋千雉海雲頑。生憎造物工欺客。不放佳辰買一閑。</text>
<title>望海樓設白日塲</title>,<text>城頭鼓角擁肩輿。望海樓高曙色虛。老樹一池秋雨歇。粉袍三隊曉星踈。微才敢許能儒化。薄具羞穪是俸餘。床下小童年二十。耳聞玆事眼看初。</text>
<title>訪老松亭</title>,<text>病起官齋晩。肩輿出郭隈。竹高城雨散。秋淨海氛開。小市人爭酒。多時印有苔。飄然乘暇日。一醉習池廻。</text>
<title>丙戌八月二十七日進宴日也。不勝瞻天祝聖之誠。敬書一律。</title>,<text>禮樂五千餘里地。聖明三十二年秋。傾朝劍佩隨靑邸。吉日衢樽侍玉樓。北斗南山齊獻祝。漢酺周宴恰輸籌。孤城獨立重宸遠。碧海無窮萬折流。</text>
<title>九月二日。略設壽酌於茅谷。</title>,<text>每年佳節宵中晦。今日纔經二日强。欲爲老親供一樂。遍邀諸耄及連鄕。脆絃高管含秋爽。黃髮靑山倚夕陽。聞說法筵推惠澤。更知玆席倍榮光。</text>
<title>方丈山性能上人千里訪我於藍水官齋。至意可感。詩以識別。</title>,<text>山碑新琢鷲棲庵。飛錫西來海似藍。蟾魄再消川路涉。蠟根頻見縣齋談。孤雲獨鶴終難住。秋思離情兩不堪。未忍便成千里別。更期相待錦江南。</text>
<title>官齋九日</title>,<text>把酒覔秋菊。霜遅花未香。玉山生霽月。猶可作重陽。</text>
<title>殷山驛</title>,<text>赤葉淸秋末。殷山古驛中。店新差少蠍。江近倍多鴻。搗月繁寒杵。含霜緊夕風。羞爲折腰吏。鞍馬苦西東。</text>
<title>錦江</title>,<text>曾爲左史過江臯。濯錦亭前馹騎豪。今日低顔棠旆底。夕陽愁思庾樓高。</text>
<title>玉山官齋。奉寄湖南廵相洪令公。</title>,<text>福宿文星滿路光。秋來南斗避精芒。探消關節嚴州縣。新樹風聲別井彊。陸海雄財登上賦。城池佳氣配中陽。欲知惠澤餘波遠。一水橫連二界長。</text>
<title>玉山官齋。奉寄湖南廵相洪令公。 其二</title>,<text>終日昏昏簿牒間。更因鈴舌失餘閑。試陳民病營門峻。欲驗秋成佐史姦。漁戶無人空碧海。火畬妨粟盡荒山。妻兒苦說家居樂。嗔我淹留不解還。</text>
<title>秋懷奉寄李知申伯起</title>,<text>苦竹荒城候鴈回。一封愁向故人裁。靈山蟠骨皆經斲。大海潛鱗不自來。棨戟何門腰省折。簿書無日眼容開。西風吹盡峩眉葉。永夜歸心懶擧杯。</text>
<title>次韵詶睡堂見寄</title>,<text>欲去元無栗里田。秋風已落海雲邊。隱來未信今爲吏。謫下誰憐舊是仙。訟閤鳥喧眠暇日。譙樓葉墮感流年。不知京洛連廧友。佳句相思更幾篇。</text>
<title>次韵詶睡堂見寄 其二</title>,<text>我屋城南對樂司。柳垣中缺葦簷卑。甘貧豈解謀生業。習靜惟知愛好詩。偶被米鹽終日役。每看鞭撻使人悲。行藏未用煩龜策。爛計宜休判不疑。</text>
<title>次韵詶睡堂見寄 其三</title>,<text>官居牢落少親朋。離思欺人撥不勝。靜夜百憂城月在。深秋孤眺海樓憑。西風白露虫吟壁。南岸殘流蟹趁燈。眼看桑田移積水。笑他何處運鵾鵬。</text>
<title>贈送家姪膺萬還京</title>,<text>十年偏識遠遊情。今見君行似我行。東閣暫同宜雨局。北堂交獻泛花觥。禁城歸路隨秋色。窮海離心聽鴈聲。隣舍故人如有問。峀雲林鳥感淵明。</text>
<title>仝兒夜啼。問其所思。曰子羽也。遂以思字爲韻。寄示子羽。演以爲三分。寄邦瑞，永伯。</title>,<text>稚子宵中泣。驚呼問所爲。東壇誰不愛。上舍最堪思。契闊三秋盡。差池再會期。兒情無外餙。書此報君知。</text>
<title>仝兒夜啼。問其所思。曰子羽也。遂以思字爲韻。寄示子羽。演以爲三分。寄邦瑞，永伯。 其二</title>,<text>作書報京國。携手在何時。忽見賓鴻盡。深慚命騎遅。濤聲侵不寐。雨意結相思。十載歸依地。誰知此別離。</text>
<title>仝兒夜啼。問其所思。曰子羽也。遂以思字爲韻。寄示子羽。演以爲三分。寄邦瑞，永伯。 其三</title>,<text>碧海孤帆暮。荒城落葉時。鈴軒殊寂歷。玉貌暗尋思。百里淹分竹。三冬迫下帷。向來開講地。風雨夢參差。</text>
<title>贈別從姪膺祖還京</title>,<text>薄宦關心謗舌頻。聊因送別吐情眞。官廚屢空憂逢客。私訴交騰畏見民。碧海晩潮帆勢遠。荒山初雪竹聲新。長途無物堪相贐。一首詩篇媿殺人。</text>
<title>望海樓。次五峯三灘韻。</title>,<text>島嶼縈山半白靑。高秋風雨日冥冥。暮年剖竹羞沈陸。吾道乘桴欲泛溟。一簇深松團野市。幾家脩篠淡林亭。濤聲夜撼虛樓枕。卧念浮遊劇似萍。</text>
<title>望海樓。次五峯三灘韻。 其二</title>,<text>地勢峯巒仄。秋聲鼓角雄。檻呑松際日。城撼海門風。賦役頭將白。行藏面自紅。廚人强解事。霜薤在盤中。</text>
<title>寄權秀才天得</title>,<text>忽見巴牋在案頭。知君要我寫離愁。海堧風雨時兼雪。城上峯巒半入樓。北鴈不傳諸子信。東壇虛負一年秋。似聞更理經窓業。莫放中途浪自休。</text>
<title>玉山八弊。戱題客舍屛。丁亥</title>,<text>疫癘沈年浦戶空。官差徵鰒到山中。使君坐負蒼生望。三報營門不見功。</text>
<title>玉山八弊。戱題客舍屛。丁亥 其二</title>,<text>簾前小吏筭逋租。報道諸營物價除。升斗合來纔數斛。百斤名鐵十駄魚。</text>
<title>玉山八弊。戱題客舍屛。丁亥 其三</title>,<text>多少蒼松並海邊。縣差營校日相連。不如任作村村契。只有廵山無索錢。</text>
<title>玉山八弊。戱題客舍屛。丁亥 其四</title>,<text>白雲山骨生花草。劃殺蒼崖一半摧。病守欲休孱吏怯。上司移牒四邊來。</text>
<title>玉山八弊。戱題客舍屛。丁亥 其五</title>,<text>陂塘處處浸畦塍。朝令年年勑守丞。何事黃埃一勺土。枉敎隣戶困侵凌。</text>
<title>玉山八弊。戱題客舍屛。丁亥 其六</title>,<text>西南雙島遍柔篁。營牒交徵箭竹忙。昨日監官湖左去。百錢纔買十枚强。</text>
<title>玉山八弊。戱題客舍屛。丁亥 其七</title>,<text>塡門紅腐盡營儲。移括司倉不敢逋。三稅捴收元會少。可憐無耗助官廚。</text>
<title>玉山八弊。戱題客舍屛。丁亥 其八</title>,<text>寺在峨眉自古雄。緇流近日半西東。縣牌乍去營牌至。好紙新鞋一倂空。</text>
<title>書祭屛</title>,<text>死生有常理。昧者苦傷心。所悲人事失。誤落夜㙜深。</text>
<title>書祭屛 其二</title>,<text>草木秋皆脫。春來葉復抽。如何最靈者。一瞑便長休。</text>
<title>書祭屛 其三</title>,<text>聚窟靈香氣。依俙不可親。寧如夜夜夢。長對眼中人。</text>
<title>書祭屛 其四</title>,<text>至悲烈如火。方寸日成灰。銷盡人間念。無物到靈㙜。</text>
<title>書祭屛 其五</title>,<text>人死寧全昧。精靈也不沉。欲徵相感理。但盡在吾心。</text>
<title>書祭屛 其六</title>,<text>髑髏夢中語。南面樂長時。豈知人世上。還有死生悲。</text>
<title>書祭屛 其七</title>,<text>眇眇檀烟上。寥寥蠟燭焚。儀形與笑語。如覩復如聞。</text>
<title>書祭屛 其八</title>,<text>病起風烟改。氤氳萬象春。可憐新歲月。不見舊年人。</text>
<title>李晉州 翼年 輓</title>,<text>淚盡盆歌眼欲盲。更堪長笛耳邊橫。死生是命非風土。終恨家貧作一行。</text>
<title>百年歌</title>,<text>百年且草草。况未半百年。大男子心兒女然。阿童看我髮。今日盡華顚。</text>
<title>百年歌 其二</title>,<text>百年莫言少。人人可能必。昨日之樂今日失。平生鐵石腸。寸寸皆斷絶。</text>
<title>百年歌 其三</title>,<text>百年一爲限。萬古無少多。人間生死不須嗟。天道參差極。悲來當奈何。</text>
<title>洪監司 重夏 大夫人輓</title>,<text>錦誥光華再度新。晩爲方伯大夫人。哀榮捴備從三日。福祿逾隆望八辰。南國甘棠是風樹。中原古渡似延津。板輿去路靈車返。江柳江花濺淚春。</text>
<title>柳參判輓</title>,<text>早春我過茅翁門。斜日半隱橋頭村。長鬚使者馬首逆。寄聲慰我新皷盆。我行左轉楊子渡。三日更留氷湖雨。差池曲肱床下期。去隨靈車來枉路。玉山花盡春風歇。獨閉官齋鬢毛脫。酸悲銷骨文墨踈。江海極目音書絶。此時忽見東床客。傳道騎箕已寥廓。嗚呼老成今不留。可憐踈狂尙誰託。流輩於公氣欲殫。千金雖易一言難。盤雲俊鶻秋翎健。帶雪峨眉曉色寒。金犀錯落照彤墀。兄弟翩翩共羽儀。桑田碧海能幾日。楚水鄕山亦一時。十載之前五載後。盛衰存沒一回首。俱懷五色補衮心。並奪中流操楫手。龍門舊客最傷神。兩世論交晩更新。凉月踈燈初下榻。高談爽氣動驚人。一病沉沉五斗欺。三年不見紫芝眉。望宸樓古星辰遠。枕海亭空鷗鷺悲。思君障子猶在壁。玉唾銀鉤宛如昨。秋來不忍向蓮城。桐逕荷池亂峯碧。</text>
<title>金參議 聲久 輓</title>,<text>憶公啣命到東湖。春晩南樓對法壺。禁掖並時盛寶樹。林扉一去限神都。朝中雅望聞猶重。嶺外耆賢筭欲無。川路茫茫綿絮阻。病鱞愁滯玉山符。</text>
<title>姜正郞 楧 輓</title>,<text>窮海荒城暝雨悲。眼前無事不交頤。死生未信天皆定。材傑如何鬼亦欺。龍榜壯元還寂寞。馬曹郞屬太差池。流光似水空回薄。憶昨南齋餞我時。</text>
<title>百感</title>,<text>百感撩人意轉迷。去年蘭葉綠萋萋。深宵靜榻林飈語。盡日空簾海雨啼。寥落村扉非廨宇。追趍童丱似闍黎。鳴環滿耳無由寐。觸石聲高枕外溪。</text>
<title>灘聲</title>,<text>灘聲山色不堪眠。樹杪星星片雨懸。今夜可憐溪口月。入簾先到淚腮邊。</text>
<title>陪許使相 墀 自寒山寺放舟出大洋</title>,<text>廵㫌西出攬山河。晩帶烟霞下薜蘿。孤棹漸高滄海闊。衆峯爭小夕陽多。兩湖千里初交壤。五月微風不作波。橈唱滿船鷗鷺語。絶勝中座有絃歌。</text>
<title>送基孫</title>,<text>以我無中饋。送君依外家。阿兒猶惜別。此鬢欲添華。畏景燒雲曙。叢巒扼海斜。但令隨地健。何用歎人遐。</text>
<title>寄上岳丈候七月十五日初度</title>,<text>白髮滄江卧自堅。是非榮辱盡浮烟。人間俯仰無全福。地上逍遙有老仙。昨夜井梧新葉下。去年樓月舊輪圓。不知壽酒陪歡席。幾箇斑衣在膝前。</text>
<title>寄上岳丈候七月十五日初度 其二</title>,<text>江漢新秋候起居。親齎薄酒點枯魚。此生栖息資中饋。今日緘封闕內書。義賴一兒纔免絶。情論半子卽爲踈。題詩忌下傷心字。何事停毫濕滿裾。</text>
<title>七夕感懷</title>,<text>天上人間盡夢中。片時離合兩忩忩。鵲烏莫詑年年役。蝴蝶常能夜夜通。</text>
<title>李襄陽 浚 輓</title>,<text>白銅鞮罷大堤頭。南郭桃花舊巷幽。獨抱激昂常自許。不隨時俗了相謀。夢中宿趼迷鑾掖。天外凶音到寺樓。二竗連墻皆玉折。壽亭祠畔是西州。</text>
<title>山夜</title>,<text>山夜愔愔不見人。候虫啼壁雨聲新。那將怳惚千回夢。換得分明一餉眞。</text>
<title>邦瑞生日。感懷題贈。</title>,<text>荒山老樹雨聲幽。萬事依然淚暗流。隱几死灰眞自喪。離家生日更堪愁。空齋獨有兒相對。薄酒還無婦可謀。欲吐此懷腸斷盡。暝雲遙海坐搔頭。</text>
<title>秋泉</title>,<text>一脉秋泉也自淸。夜涵山月十分明。廻風忽作生花意。落石穿林捴咽聲。</text>
<title>將往澆妻墳。泣別仝兒。</title>,<text>汝母葬楊州。我今楊州去。相送古陂頭。淚下不能語。</text>
<title>八月十三曉</title>,<text>無將短景多長夜。漸覺人間少夢中。二十餘年俄頃事。不知從此幾回逢。</text>
<title>中秋玉山途中感懷。書與仝兒。</title>,<text>流颸細細裊香烟。草際秋醪處處阡。回首可憐西郭墓。郞君猶在玉山邊。</text>
<title>八月二十二日將赴堤川試局。大興途中書懷。</title>,<text>王事怱怱自有期。筠輿東上義林池。極知長路關心苦。猶勝虛衙對影悲。野色欲黃秋意動。川光遆白夕陽移。可堪遊子庭闈戀。漸覺平安信使遅。</text>
<title>憶仝兒</title>,<text>飛盖翩翩上峽天。誰知心事暗凄然。谿空樹老秋齋冷。回首吾兒絶可憐。</text>
<title>華山頓谷聞鸎</title>,<text>八月華山道。非時碧樹鸎。飛飛分曉色。歷歷作春聲。巧奪寒虫語。偸當候鴈程。天生有定分。多事爾休鳴。</text>
<title>溫陽西峯。經姜參判故居。</title>,<text>來往三休墅。平生二十年。泰山今已矣。流水故依然。草合池亭側。峯回墓寺前。龍門餘舊客。歧路立秋烟。</text>
<title>天安井項峴</title>,<text>野水中盤細。秋畦四望開。一條穿峽路。東入木川來。</text>
<title>壯交峴</title>,<text>木州東去界常山。回嶺層層竟日攀。籬落相望皆峽裏。林蹊不盡半田間。洒人巖溜椒泉白。映馬秋花石竹斑。親病兒癡身轉遠。旅遊那得免愁顔。</text>
<title>鎭川夜雨</title>,<text>荷盖浮凉柳影秋。常山初夜畫欄頭。殘溪亂峽鳴簷雨。點點行人半道愁。</text>
<title>陰城後嶺</title>,<text>危磴縈空細路分。秋花得雨糝紛紛。連宵動有庭闈夢。一念常懸嶺上雲。</text>
<title>陰城縣</title>,<text>一簇人烟野水東。兩三踈柳背西風。村邊鴈蹌蹌去。始覺官居在此中。</text>
<title>法王川夜行</title>,<text>君子嶺前分野色。法王川上並山門。亂沙似水疑非路。飛霧如烟恐是村。四起虫聲驚白露。交流螢影破黃昏。東南險盡滄江動。遙見敖倉列炬翻。</text>
<title>木溪</title>,<text>大江東北流。中泛使君舟。半出嵐烟裏。誰家縹緲樓。</text>
<title>發堤川</title>,<text>風落堤城院鑰開。下弦東去上弦回。高堂反面情如水。長簟經心意更灰。踈雨平江愁夜艇。白雲紅樹强秋盃。可憐身世歸猶客。歧路彷徨雪鬢催。</text>
<title>常山客夜感夢</title>,<text>殘燭幢幢水檻低。行人淚墮五更雞。此身未死悲何極。今夜如生夢不迷。凉籟在簾秋咽咽。宿陰浮峽暗凄凄。更憐稚子書中意。自別爺來日夕啼。</text>
<title>聞兒病感懷</title>,<text>倚爺兒子倚如慈。聞道秋寒健日稀。君在重泉相念否。我今三夜不眠歸。</text>
<title>九月八日還衙</title>,<text>東征鞍馬不知疲。樽酒江山一解頤。廨宇無人秋寂歷。歸來獨抱阿兒悲。</text>
<title>重陽</title>,<text>籬花消息爲誰遅。愁對秋山不擧巵。遙夜凉風垂淚坐。一簾低月似人窺。</text>
<title>舊方伯李左尹伯起。邀話新城贈別。</title>,<text>南遊重過福星墟。半道翩翩尺素書。江轉四松廻馹騎。地隣千磵問鱞魚。籬霜破菊浮秋斝。溪葉流風打暮裾。欲識使君歸意苦。試看潘鬢幾分踈。</text>
<title>家姪膺萬告還弊廬。感懷贈別。</title>,<text>君向吾廬使我悲。百年存沒淚如絲。家人手跡留殘壁。庭柳秋聲在幾枝。別意帶蛩中夜苦。歸裝背鴈北風欺。東隣二睦能無恙。一味神傷兩自知。</text>
<title>七感</title>,<text>芳草何知恨。陳荄空自春。生憎斷膓色。巧向有心人。履跡渾應滅。原容日又新。斜陽薰曲渚。細雨裛隤闉。</text>
<title>七感 其二</title>,<text>積水浮殘郭。悲泉落暮山。無情流歲月。不住閱人寰。霽色鋪寒鏡。秋聲咽碎環。江湖通一路。添寄淚潺湲。</text>
<title>七感 其三</title>,<text>社日今朝至。幽簷燕子歸。暖風嬌並語。晴日樂雙飛。來往交添壘。聯翩忽入幃。人生不如鳥。寂寞與誰依。</text>
<title>七感 其四</title>,<text>一陣衡陽翮。孤城海上頭。動令愁耳聖。長與夢魂讎。片月虛樓曉。微霜旅簟秋。憐他失羣者。何處叫相求。</text>
<title>七感 其五</title>,<text>憶昨恩窩雨。相將補破簾。如何滄海郭。獨坐聽寒簷。慘慘山陰合。蕭蕭竹籟兼。床帷倍寥落。暗恨此時添。</text>
<title>七感 其六</title>,<text>松竹騷騷動。簷櫳屑屑幽。漸昏方淚眼。添白不眠頭。撥火空溫手。無人與勸裘。遙憐水村北。埋盡向江丘。</text>
<title>七感 其七</title>,<text>隱几還相近。穿簾不道深。中宵疑見面。萬古獨知心。何處鳴寒溜。孤城起夕砧。嫦娥眠得穩。直欲訴衷襟。</text>
<title>九感</title>,<text>鐃吹晨衙罷。庭除朔廩充。先分資奉老。半割給需公。奴僕皆堪足。賓朋亦見同。平生糠籺婦。獨泣瓣香中。</text>
<title>九感 其二</title>,<text>海城纔似斗。官俸劣餘錢。已許征醎釜。時從判訟牋。買棺還宿債。謀碣送新阡。却憶囊空日。家人折翠鈿。</text>
<title>九感 其三</title>,<text>曾折江都簡。駄鹽到市居。占辰催合醬。排日繼沉葅。病口吾方悅。愁眉婦亦舒。人間無限感。秋郭溢鹺車。</text>
<title>九感 其四</title>,<text>方丈非吾意。深悲更可論。藜羹曾未足。海味爾何繁。觸手難容下。塡喉不忍呑。但供朝夕薦。那見一匙痕。</text>
<title>九感 其五</title>,<text>十畒公田裏。秋來有稅絲。麻踈猶可布。苧薄不妨絺。內廨虗無主。官奴一任欺。小鬟雖解織。機杼爲誰治。</text>
<title>九感 其六</title>,<text>忽見充盤果。無端反袂思。去年秋實貴。風雨少全枝。笑說嬌兒索。愁違曲宴期。甞新人不待。抵鵲物奚爲。</text>
<title>九感 其七</title>,<text>薪是城中桂。當時共子寒。壞衾稜角出。長夜睡眠難。江口飛書急。園中掃葉乾。秋柴來百戶。淚暗不堪看。</text>
<title>九感 其八</title>,<text>膩髮餘膏在。曾收照卷中。官燈今易足。獨夜始難終。萬慮生蓬鬢。空床伴玉虫。曉來猶半盞。點點淚痕籠。</text>
<title>九感 其九</title>,<text>細君初到廨。官酒薄難甞。手合新秋釀。心傳過夏方。一從長簟慟。無復洞庭香。甕甕皆酸甚。那堪送北堂。</text>
<title>十月十四日乃余初度也。感懷對雨。</title>,<text>曾被門生供壽酒。笑看妻子勸深巵。稚兒豈解逢辰感。鳴雨工添盡日悲。搖落暮山臨曲浦。寂寥寒角響殘陴。可憐虗閤無人餉。懷抱猶須簟月知。</text>
<title>稚兒</title>,<text>稚兒夜中起。幽咽涕淋漓。心知夢有見。不忍問何思。</text>
<title>十二月九日。以御營左司兼把捴。廵點管下兵於錦水。迤左留別仝兒。</title>,<text>欲發征驂故故遅。交頤留語膝前兒。從游翰墨賢孫在。護視寒飢老婢知。海送潮聲增皷角。山分雪色閃㫌旗。天方凜冽中人骨。愼出須如我住時。</text>
<title>留別基孫</title>,<text>老夫依汝汝依吾。吾有吾兒賴不孤。屈指王程非遠適。轉頭人事動長吁。園柯獵獵風鳴旆。嶺路冥冥雪滿弧。留與素編敎下筆。可能書盡杜陵無。</text>
<title>圓沉峴</title>,<text>戎衣何事到書生。笑檢功名欲絶纓。湖舘舊鞍朱點暗。御營新旆綠痕明。窮陰晩送千峯雪。計日先期二郡兵。此去老親消息闊。白雲飛處不勝情。</text>
<title>夜過九折坂抵飛鴻舘。邑吏不肯出迎。</title>,<text>强佩弓刀號點兵。黃昏無火不堪行。來非遵渚慙公舘。去合回車感地名。野水架虹官道直。踈松糝雪驛村明。燈前覔取圖經看。解說當年樂丈淸。</text>
<title>南塘訪朴舍人巨源 涏</title>,<text>風波隨地等萍蓬。浮世悲憂也許同。半夜徑傳雙鯉信。孤村相對兩鱞翁。鬢絲病後承冠遍。身計秋來立壁空。林景欲沉江雪盛。不堪鞍馬又忩忩。</text>
<title>暮過七山渡皷巖津</title>,<text>右界黏空水。南壃隔岸雲。院依山七點。氷帶雪三分。暝色奔㫌失。寒聲候角聞。平生學俎豆。羞道是將軍。</text>
<title>魯城途中値雪</title>,<text>橋氷高下野雲重。天際斜沉月外峯。不怕去衝終日雪。魯城春色抵嚴冬。</text>
<title>魯城被主人使君丈留話。因待令郞載元。</title>,<text>雞山對古縣。門外是官途。不敢題凡鳥。先蒙縶白駒。畫闌粘雪凍。高樹落烟孤。之子歸何晩。城烏已畢逋。</text>
<title>公州戱吟</title>,<text>曉牒先馳按察營。平朝斜颭兩行㫌。縈山樓閣笳簫殷。匝雪郊原組練明。白首浪窺三萬軸。靑衫還擁二千兵。胡床坐憶東湖事。瑣瑣毛錐不足爭。</text>
<title>定山武學堂</title>,<text>櫜鞬草草不成行。武學堂前未夕陽。共說御營新把捴。昔年東閣翰林郞。</text>
<title>靑城鄭使君 壽期 要與談詩戱贈</title>,<text>龍巖雪水半成澌。夕照蒼蒼轉戟支。今日試看腰下劍。使君那問篋中詩。</text>
<title>戊子人日感懷。示金生得鉉。</title>,<text>孤懷悄悄放晨衙。愁倚鈴齋數曙鴉。簾外馬山新罷雪。客中人日倍思家。銀花綵勝雲霄闊。長簟虛床涕淚斜。鄕社舊遊來信宿。强拈春酒答年華。</text>
<title>奉酬李左尹伯起見寄</title>,<text>公門鈴索寄烟墟。嵐樹光中散簿書。萬事覆蕉虛夢鹿。一官緣木誤求魚。春流滚雪初平岸。曉雨滋篁欲染裾。音信賴憑天上鴈。北來南去莫令踈。</text>
<title>鄭沃川 祖甲 輓</title>,<text>江漢歸舟出餞遅。至今慙負贈行詩。可憐錯節盤根手。終失昂霄聳壑期。幾度醇醪薰氣味。平生玉麈想風姿。南來又見春山改。淚盡存亡鬢雪滋。</text>
<title>戊子正月十九日廵點內浦。用前韻留別仝兒。</title>,<text>溪頭立馬思依遅。寂歷虛衙一稚兒。病骨更堪隨物役。幽懷無那沒人知。海門春意生纖草。官樹晴光送畫旗。努力學詩休浪出。只如朝暮在懷時。</text>
<title>結城早發</title>,<text>揚㫌南界又東陬。梅柳新年耐倦遊。雲水萬重分碧海。路歧三日繞洪州。輕氷罩岸春寒重。初景離岑曉靄留。莫恠賦詩新語少。舊來蹤跡徧亭樓。</text>
<title>沔川客舍</title>,<text>百雉周遭粉欲流。碧闌華簟半天浮。南來更覺長沙窄。笑撫銅魚倚畫樓。</text>
<title>經小金剛暮投大蓮寺。洪州沈使君 樘，任存姜使君 琂 同宿。仲兄順興公亦自魚洞來會。</title>,<text>地主移廚遠。沙門列炬忙。相邀大連寺。却話小金剛。夕徑聯鳧舃。春山並鴈行。泉鳴松籟應。烟雨動飛觴。</text>
<title>海倉</title>,<text>春潮頃刻失長洲。碧海茫茫一望收。來時十里肩輿地。薄暮撑廻萬斛舟。</text>
<title>二月七日。發縣寓向京口。留別仝兒。</title>,<text>吾兒不離懷。今日獨下膝。黽勉欲留語。未吐中已咽。京城西郭北。有麓臨江折。汝母葬于是。墟落眇蕭瑟。雲床與隧誌。經年未云畢。身如在籠鶴。俯仰不得出。自夏及秋冬。親痾復兒疾。嚴裝且彷徨。三負香火節。庭闈近平安。米鹽稍休歇。此行雖非時。就中是暇日。投狀力疲病。計日凌風雪。吾自易往還。汝胡難離別。睠彼樂院西。寥落舊蓬蓽。人亡餘故跡。念之膓內熱。寓舍四無隣。海風寒刮骨。百爾念吾言。千金愼無忽。</text>
<title>躑躅</title>,<text>躑躅馬悲鳴。遅遅誰爲行。草抽含淚葉。溪送斷膓聲。春色無今古。人間有死生。那堪京口屋。殘雪閉柴荊。</text>
<title>渡氷湖</title>,<text>膓斷沙頭斜日陰。孤舟北去我何心。人間無限存亡淚。不信氷湖春水深。</text>
<title>詠恩舊窩。書示權上舍子羽。</title>,<text>柳已勝巢苔半扉。主人一死一生歸。舊時門下升堂客。今夜相看盡濕衣。</text>
<title>少陵別安東使君李伯起</title>,<text>少陵烟雨語依依。何事仙鳧嶺外飛。先謝掖門趍漏劇。轉謀江國掛帆歸。湖樓到日春深淺。崖老流風今是非。我亦明朝藍水去。更堪南北素書稀。</text>
<title>是閑亭八景。爲伯起賦。</title>,<text>蒼巖百尺走虬龍。黛色浮江江自風。勝地與人元有待。四松陰下少陵翁。</text>
<title>是閑亭八景。爲伯起賦。 其二</title>,<text>屯雲雙樹倚秋空。粉堞參差烟雨中。聞說先王曾住蹕。至今佳氣欝䓗䓗。</text>
<title>是閑亭八景。爲伯起賦。 其三</title>,<text>野雨忽開村樹出。風潮初上渚禽忙。西邊水墨東金碧。無數峯巒畫夕陽。</text>
<title>是閑亭八景。爲伯起賦。 其四</title>,<text>際野緣洲雪色翻。交飛白鳥弄初暄。晩來雨捲春潮落。半失磯頭坐釣痕。</text>
<title>是閑亭八景。爲伯起賦。 其五</title>,<text>靈隱寺前秋徑紆。白波紅葉暮城孤。臨江欲喚歸僧語。能賦天香桂子無。</text>
<title>是閑亭八景。爲伯起賦。 其六</title>,<text>驛路橫分錦水濱。滄波一帶是通津。孤舟兩岸無閑日。多少南來北去人。</text>
<title>是閑亭八景。爲伯起賦。 其七</title>,<text>草長江口暮烟平。牛背蘆笳處處橫。酒醒夢斷倚闌曲。何似南樓歌吹聲。</text>
<title>是閑亭八景。爲伯起賦。 其八</title>,<text>風定雲垂江日隱。漁舟如畫信烟波。直愁渚暝魚來少。不覺簑寒雪壓多。</text>
<title>寄興陽金修撰 世欽，海南權持平 斗紀 謫所。</title>,<text>咫尺危機衆所𢥠。平生直氣故難降。地靈始信花山獨。時論同歸砥柱雙。身際淸朝休賦楚。行如樂土不愁瀧。海濱凋盡男兒髮。寂寂銅魚滯一邦。</text>
<title>寄興陽金修撰 世欽，海南權持平 斗紀 謫所。 其二</title>,<text>十載晨星不可親。晩聞嚴譴坐嬰鱗。三危惡地應無恨。貳相名家更有人。雪意今冬消瘴熱。雲容昨夜候陽春。皇天也自扶元氣。嶺海何曾死直臣。</text>
<title>寄安邊李使君啓商</title>,<text>仙舟宮燭夢依然。萬事浮沉十九年。北去塞橫天際鶻。南來海跕霧中鳶。春愁曉鏡三分雪。鄕思晴江二頃田。回首陽關雙玦怨。可憐猶羨左魚懸。</text>
<title>寒食省榛坪松楸暮歸</title>,<text>地界松楸近。農時簿牒稀。曉晴初熟食。寒峭未生衣。芳樹花心澁。陽坡草縷微。驛亭長短堠。來往掛餘暉。</text>
<title>權尼山 㥔 輓</title>,<text>五馬同時萬慮酸。使君今逝我先鱞。年華演盡庖羲卦。宦跡終他魯聖山。公舘深盃飛雪勸。寺門初約落花閑。殘春淚眼迷堆案。恐負桐鄕送葬還。</text>
<title>權尼山 㥔 輓 其二</title>,<text>憶過天台路。留連水閣斟。風流先輩遠。瓜葛宿緣深。短髮同遅暮。長雲異古今。人間舊遊盡。萬事若爲心。</text>
<title>權尼山 㥔 輓 其三</title>,<text>結托看逾密。招邀老恨踈。十年差縣寄。百里互家居。遇事須傳意。逢辰輒致書。吾兒常倚着。今日更誰於。</text>
<title>權尼山 㥔 輓 其四</title>,<text>欲會桐鄕葬。其如道路長。衰年不自力。遠日倍堪傷。淚石連新塚。魂車返故莊。溫溫好風味。此世永難忘。</text>
<title>玉山雜詩題屛</title>,<text>誤愛民如子。兒驕不受呵。公庭息鞭撻。逋稅一何多。</text>
<title>玉山雜詩題屛 其二</title>,<text>秋醪四面熟。處處喚書貟。莫議官昏否。渠方掩蔽先。</text>
<title>玉山雜詩題屛 其三</title>,<text>道是俱徵米。胡爲六斗添。寧充兩營保。休入樂工簽。</text>
<title>玉山雜詩題屛 其四</title>,<text>按籍皆單僕。其餘在外方。無由辨眞僞。得以補戎行。</text>
<title>玉山雜詩題屛 其五</title>,<text>賴是吾鄕近。由來御吏寬。異時遭束濕。渠背帖茵難。</text>
<title>玉山雜詩題屛 其六</title>,<text>白日頻開課。荊湘不乏才。如何三兩載。寂寂過黃槐。</text>
<title>玉山雜詩題屛 其七</title>,<text>峨眉連聖住。此地最爲靈。滿空靑萬疊。何處牧丹形。</text>
<title>玉山雜詩題屛 其八</title>,<text>久留非素志。能吏豈吾徒。但與民休息。愁來立卸符。</text>
<title>玉山雜詩題屛 其九</title>,<text>無虎不須報。有虎不須捉。年年宣惠廳。一切徵贖木。</text>
<title>玉山雜詩題屛 其十</title>,<text>盡境庖刀澁。營門禁牒來。的是無人犯。公然納贖催。</text>
<title>玉山雜詩題屛 其十一</title>,<text>往來公事使。臨遣輒生顰。深知罰役重。難辦負持人。</text>
<title>玉山雜詩題屛 其十二</title>,<text>別糶春來閉。鄕隣恠不情。無端意外謗。多是此中生。</text>
<title>玉山雜詩題屛 其十三</title>,<text>民俗貧好訟。喧爭何日停。三錢與斗粟。不恥入官庭。</text>
<title>玉山雜詩題屛 其十四</title>,<text>自古無官廳。一月徵一吏。雖捐百斛紅。終竭禮房髓。</text>
<title>玉山雜詩題屛 其十五</title>,<text>色色奴婢貢。年凶半未收。諸司逋亦可。尙院拘解由。</text>
<title>玉山雜詩題屛 其十六</title>,<text>縣前萬松樹。李守所栽培。我亦無留愛。新移夾路槐。</text>
<title>玉山雜詩題屛 其十七</title>,<text>北店日蕭條。羣山面面兀。柴盡鐵亦窮。上司徵不歇。</text>
<title>玉山雜詩題屛 其十八</title>,<text>大川産銀魚。不若深田大。官漁輒空歸。恐作他日課。</text>
<title>玉山雜詩題屛 其十九</title>,<text>小民不畏官。所畏逢豪勢。並陂輒專灌。同井獨逋稅。</text>
<title>玉山雜詩題屛 其二十</title>,<text>一片嗚呼島。微明點碧濤。傳聞義士窟。太半是逋逃。</text>
<title>玉山雜詩題屛 其二十一</title>,<text>平生遊省闥。吏事不窺斑。但坐春風嘯。飛花滿碧山。</text>
<title>玉山雜詩題屛 其二十二</title>,<text>晩占鄕廳勝。移床俯小塘。荷花三百柄。相倚雨中香。</text>
<title>玉山雜詩題屛 其二十三</title>,<text>海濱織漁箭。箭箭勢家呑。魚鰕徒滿市。不見入官門。</text>
<title>玉山雜詩題屛 其二十四</title>,<text>北池生碧蓴。滿眼銀絲滑。假使季鷹來。無心可投紱。</text>
<title>小雨</title>,<text>小雨霏霏暮。殘花寂寂幽。廢詩嫌苦語。下幔怯春愁。海暗檣竿隱。城暄草色浮。所思無暖眼。今古意悠悠。</text>
<title>奉投嶺南伯洪丈 萬朝○四十韻</title>,<text>藩鉞官非薄。卿材試亦宜。豈無三事在。何但四方爲。有美堂中老。飄然鶴上姿。巨涵千石鼎。靈擢九房芝。瑾酒人人醉。膺風事事持。經綸徵器業。笙磬叶聲詩。蓬閣宮貂煗。楡關使舝脂。范歐歸想望。堯舜入論思。海淺三翻後。金精百鍊時。灣頭雄鎖鑰。沁口壯城池。星斗中天舌。江河列省眉。鷄分風雨曉。松保雪霜枝。出入腰章換。盤桓掌軸遅。通才難輒尼。大惠且均施。湖劈西南壤。關分白黑維。再觀甄壘月。三復永郞碑。鄆水薲魚樂。周原黍雨滋。政聲春有脚。王事雪盈髭。諫筆操何晩。投珠眄乍疑。危言消憲地。散跡寄籌司。蹔亞開封席。還褰嶺服帷。廵輧寧不倦。恩綍莫容辭。地割辰韓舊。天撑智異危。山川是鄒魯。文獻自羅麗。二酉書仍閟。羣賢澤未隳。洛波搖畫舫。倻翠拂牙旗。筆灑雲霞潤。名騰草木知。靑衿資誘掖。白屋問惸羸。沴歲仁醫病。窮春德飽飢。兒童迎郭伋。友愛候鍾離。有客曾三黜。荒山尙一麾。縱饒扳檄喜。長結拊盆悲。海瘴晴猶濕。城花晩始披。睡殘庭草出。衙散渚禽窺。歸去田園乏。遅回歲月移。可憐文字癖。良苦米鹽欺。白晝封苔印。靑冥夢玉墀。喧啾齒舌溢。落泊翅翎垂。驛路殊難越。龍門未易期。于何報消息。宅相在京師。</text>
<title>邦瑞自瑞山來。不多日告別。留之不得。贈詩。</title>,<text>二年三到瘴湖濱。依舊東壇席上人。天地此心終自在。古今何事不爲新。孤燈軟語侵分夜。小雨離愁帶送春。無路留君同翰墨。坐看鞍馬往來頻。</text>
<title>次子美寄李白韻。奉寄花山李使君伯起。</title>,<text>衰俗輕今代。如公配古人。香荀須等價。顚旭實交神。破浪長風迅。沖天巨翮伸。通才隆地望。雅度表人倫。敭歷金緋早。流傳琬琰新。步高雲五色。眼閱海三塵。晩築滄洲近。幽期白鳥親。是閑先揭號。未老必抽身。巖恠松疑畫。江姸錦讓眞。鳴筇山磬暮。橫笛野蕪春。㫌節曾臨地。漁樵且卜隣。還從九卿出。去活一州貧。謾喜辭囂遠。誠嗟試劇頻。議堂遺國器。賢舘薄詞臣。東閣將琴鶴。南翁覩鳳麟。平生希管鮑。今日限嵩秦。鄕路招邀夕。晴齋飮食辰。升沉遽如許。哀樂更堪陳。二嶺橫天表。孤城壓海濱。秋來兩拂袖。短棹候熊津。</text>
<title>奉別伯氏檢討公赴召</title>,<text>再却中途馹。重飛右掖鸞。北宸嚴召迫。西日遠游難。野樹鸎藏葉。村溪雨長灘。誰憐五斗客。孤詠兩峯寒。</text>
<title>重贈邦瑞別以任安猶謝衛將軍爲韻</title>,<text>相送藍關裏。依依思不任。鱞居萬事薄。舊客有遐心。</text>
<title>重贈邦瑞別以任安猶謝衛將軍爲韻 其二</title>,<text>白頭對遙海。垂淚說長安。寂寂東壇柳。枝枝緫過欄。</text>
<title>重贈邦瑞別以任安猶謝衛將軍爲韻 其三</title>,<text>斜陽照芳草。立馬更夷猶。雨散啼鶯樹。山窺望海樓。</text>
<title>重贈邦瑞別以任安猶謝衛將軍爲韻 其四</title>,<text>勖君事班馬。餘力追顔謝。但恐道途間。光陰不汝借。</text>
<title>重贈邦瑞別以任安猶謝衛將軍爲韻 其五</title>,<text>滄溟疾風檣。武庫森兵衛。非老夫巵言。是詩家筆勢。</text>
<title>重贈邦瑞別以任安猶謝衛將軍爲韻 其六</title>,<text>平生不勸飮。小酌慰相將。多少悲歡意。高吟寓嘯堂。</text>
<title>重贈邦瑞別以任安猶謝衛將軍爲韻 其七</title>,<text>憐君少年志。臨事奪三軍。此行留不得。鷙鳥入靑雲。</text>
<title>四月十日感懷</title>,<text>年亦日以運。人亦日以遠。細思轉闇闇。驟想猶宛宛。結恨有漸縈。屯悲無暫遁。顔凋减丹渥。鬒變生白本。所不違聖禮。何忍窺我閫。舊燕入空樑。新葉交虛苑。死人不復還。生辰爲誰返。携兒就几筵。隨俗設酒飯。重泉君何早。薄廩我何晩。一歡未曾辦。大限莫容輓。寂寥善報虛。參差命途蹇。方丈雖云薦。寸勺可能損。恒言獨留耳。累告難盡悃。擧杯失吾聲。河淚傾衮衮。</text>
<title>伏聞伯氏檢討公於四月十日詣闕下陳䟽。任學士 守幹 繼而上章。仍請復余集賢舊錄云。</title>,<text>刳肝一紙動楓宸。燕谷那期分外春。聞道玉堂飛剡急。釣鰲公子犯龍鱗。</text>
<title>因副提學泰耈䟽。任學士見罷。乘時附麗之徒。羣起而噪。伯氏徑歸水南。余亦投狀將去。謹以一律呈伯氏。</title>,<text>朝奏琅玕午拂衣。海鄕南望白雲歸。一身頃刻殊賢佞。多口紛綸閙是非。未雪先誣中夜起。欲扶吾道寸心違。林園有業休傷黜。天地無家莫我依。</text>
<title>戊子五月十日離藍浦</title>,<text>芳草郊頭路。微陰海上山。孤城滿眼淚。獨與一身還。</text>
<title>歸遁村</title>,<text>峨眉蒼翠望依然。白月西徧賃石田。滿殺華山長往歲。少於彭澤賦歸年。行逢父老招邀遍。住近庭闈定省便。回首去年生死地。可憐雙燕淚痕邊。</text>
<title>遁村</title>,<text>歸去來山中。白雲數間屋。人間多是非。一笑倚脩竹。</text>
<title>別家侄膺一之京</title>,<text>靑壁交簷碧草薰。百憂搔鬢雪紛紛。乍如歸定猶爲客。本擬携居又失君。蟬噪柿陰斜日半。碓舂巖觜細泉分。京城舊侶能相問。似寺非僧卧白雲。</text>
<title>次韻示仝兒</title>,<text>衆山環合易黃昏。高樹陰陰半出門。風引瀑泉窓下落。萬竿脩竹一時喧。</text>
<title>戊子七月四日。以待罪事發遁村向京。</title>,<text>怊悵南歸又北來。暮年榮辱兩悠哉。宿陰金氣乘殘火。方困人情溺死灰。驛路回看九峯小。京城直望五雲開。幽泉亂峽今宵雨。稚子遙應獨上㙜。</text>
<title>無限城和申先達兼濟</title>,<text>稻苗猶仰豆苗垂。七月田家得雨遅。霽日忽開雲表峀。朝烟不辨水頭碑。殘流野艇虛依岸。老屋匏瓜穩繫籬。脉脉計程江漢北。風塵百感鎖雙眉。</text>
<title>新昌道中。戱示申君謝見待。</title>,<text>世人疾走君相待。歸鳥方閑我獨忙。雨舍對棋忘霽景。晨郊並馬到斜陽。秋畦慘慘禾猶短。時事悠悠語更長。聞說靑雲足新侶。可能京口許逢塲。</text>
<title>靑淮道中</title>,<text>遁村深在翠微間。三兩人家盡占山。脩竹向南㙜上下。石湍林月夢中閑。</text>
<title>靑淮道中 其二</title>,<text>依依稚子寄山齋。客路回頭意不佳。知有爾兄堪伴晝。夜來能復宿誰懷。</text>
<title>書贈敦詩</title>,<text>何處莊舟夜壑移。眼前人事不須悲。君看窓外南山色。蒼翠蕭蕭非昔時。</text>
<title>書贈敦詩 其二</title>,<text>三幼齋空東壁欹。去時垂柳已成圍。可憐海上三年客。頭白歸來不是歸。</text>
<title>書贈敦詩 其三</title>,<text>比屋十年髫已弁。通家萬事喜兼悲。北歸更作東壇會。還似闍梨對老師。</text>
<title>書贈敦詩 其四</title>,<text>怳惚南華內外篇。似無如有絶由緣。長風吹動山林木。萬竅調刁捴是天。</text>
<title>書贈敦詩 其五</title>,<text>治安長策是元龜。直說文章亦我師。孫吳大闢中原壘。進退三軍在皷旗。</text>
<title>書贈敦詩 其六</title>,<text>覇王本紀刪爲傳。司馬高文更屬班。玉札靈芝天外産。越人收取合仙丹。</text>
<title>吳持平 尙友 輓 居母憂不勝喪。尊公尙書時在耽羅謫所。其內子上言云。</title>,<text>毒瘴銷肌雪變髭。八年來往一斑衣。南溟直似中門限。西日遙分下嶺暉。草抱苦心春不待。霜隨寃牘夏堪飛。可憐天外憑閭望。猶信孤帆早晩歸。</text>
<title>吳持平 尙友 輓 居母憂不勝喪。尊公尙書時在耽羅謫所。其內子上言云。 其二</title>,<text>雅韻淸姿在眼前。蓬萊仙閣舊周旋。同時賜卷題交手。分夜齋壇立並肩。蟻穴未論榮辱夢。鯨波判送死生船。呑聲欲說君心事。黃面無情也泫然。</text>
<title>李淸州 德老 輓</title>,<text>西湖剖竹晩同時。手札相寬暮境悲。一笑風塵先解綬。重來京洛已騎箕。朝天繡服飛騰暫。計日銀㙜咫尺遅。從此任存城外路。窮秋淚墮水南碑。</text>
<title>韓江陵 命相 輓</title>,<text>北歸徑灑終南淚。衰柳殘溝咽暮蜩。名振大魁猶恨晩。才非百里未登朝。靑雲器業虛凋喪。寶樹門闌不寂寥。高義在心那可忘。秋濤一篋是瓊瑤。</text>
<title>李都事 遂大 輓</title>,<text>淸溪秋証汝南評。妙歲詞林最盛名。汗血試蹄千里闊。龍泉長價百金輕。玉樓先奪絲綸手。黃壤難埋父子情。草草省郞三十五。摩挲麈尾淚縱橫。</text>
<title>送嚴泰來 慶遐 赴北幕 先滄浪公之赴西幕也。我從祖湖洲公四篇詩實在帖首故云。</title>,<text>曾見浿關相送帖。我家湖老最先吟。棲遑幕府無西北。多少詩篇有古今。馹騎半途元化洞。鶴樓明月使君琴。角巾試看將林卧。珠履如何且陸沉。</text>
<title>寄仝兒</title>,<text>不忍窺虛閤。中心自苦悲。無情小桃樹。獨長屋西枝。</text>
<title>寄仝兒 其二</title>,<text>早凉集高柳。空堂秋夢遅。恠殺雙栖鵲。如何不定枝。</text>
<title>寄仝兒 其三</title>,<text>不謂旅遊久。誰知秋思新。老親書信至。落日倚閭頻。</text>
<title>寄仝兒 其四</title>,<text>稚兒不離眼。夜夜每難眠。秋陰覆虛閣。虫語在床邊。</text>
<title>寄孫侄</title>,<text>我行未易歸。公事殊難了。遁村窓下蕉。改葉知多少。</text>
<title>寄孫侄 其二</title>,<text>歸心如繭絲。日夜苦纏繞。每看汝季書。憐汝能相詔。</text>
<title>梨堂敍別。次睦大叔韻。</title>,<text>洛城風物動高秋。淸夜移談是別愁。萬事塞翁方失馬。白頭淫澦始回舟。門閭有望堪凝滯。杯酒無辭逼去留。明日碧雲紅樹外。憶君何處獨登樓。</text>
<title>沈參判 檀 藥峯新居</title>,<text>蜿蜒一麓面郊墟。簾外終南紫翠舒。平瞰軟紅三市盡。始開虛白百年餘。林霜罅栗秋盤飣。山雨滋菁夕圃鉏。寰海豈曾饒獨樂。聖恩聊許占幽居。</text>
<title>水村感懷</title>,<text>荒山秋草合。沙鳥上雲牀。江水蒼蒼去。如何又夕陽。</text>
<title>水村中秋</title>,<text>霜葉凄凄旅鴈哀。水村明月舊池㙜。此生未有忘情日。今夜何無入夢來。</text>
<title>權生績持牋請書前詩。漫賦以贈。</title>,<text>雀噪虛簷斜景移。倚欄凉意作秋悲。未堪觸事皆新感。何用逢塲更舊詩。亂草欲迷穿巷徑。綠楊爭出過壇枝。試看爾唾能成玉。那恠吾顚已有絲。</text>
<title>權生邦瑞自中原來見旋歸。感而識別。</title>,<text>京口遅回再變蓂。遠來相慰見君情。思林病鶴猶塵網。上峽歸驂半水程。祖席漸愁移晩景。衰楊何事攪秋聲。遁村西北連鳴谷。賓鴈來時儻一行。</text>
<title>權生世聖追別江滸。立馬草贈。</title>,<text>門前白道界東西。聚散年來苦未齊。京口留同十日酒。江頭追及五更鷄。凉潮欲上秋帆動。斷鴈孤飛曉月低。莫以海山雲樹闊。相思端不夢魂迷。</text>
<title>次唐人藍田詩韻</title>,<text>榮辱推遷自有時。寒花何事滿溪遅。東流亂水南歸客。馬首鄕山夢裏詩。</text>
<title>磻溪</title>,<text>南望磻溪溪水長。西風驅馬客還鄕。夕陽隱見千回峀。秋葉靑黃一夜霜。萬慮分空潘岳簟。寸心催上老萊堂。天恩曲爲人情地。晦日吾能及壽觴。</text>
<title>戊子九月二日。自遁村將向程子洞。遁之父老擁馬請留。遂以一律謝之。</title>,<text>步步傾村至。遅遅出洞行。吾何留德化。爾自惜人情。落葉侵衣語。秋湍擁馬鳴。關心三宿戀。援葛立崢嶸。</text>
<title>秋思寄從姪膺祖。同我懷者知我詩也。</title>,<text>貸得監河粟。無人管斗升。甁罍容易罄。畢竟向誰憑。</text>
<title>秋思寄從姪膺祖。同我懷者知我詩也。 其二</title>,<text>新衣當千金。故衣已百結。西風生曉寒。淚灑木綿雪。</text>
<title>秋思寄從姪膺祖。同我懷者知我詩也。 其三</title>,<text>新作重陽酒。沉吟懶擧杯。黃花不解意。最近客窓開。</text>
<title>秋思寄從姪膺祖。同我懷者知我詩也。 其四</title>,<text>茅簷缺一角。漸漸月華生。何處無今夜。空堂苦易明。</text>
<title>秋思寄從姪膺祖。同我懷者知我詩也。 其五</title>,<text>落葉如哀嘯。隨風響旅床。朝來明鏡裏。添得幾分霜。</text>
<title>秋思寄從姪膺祖。同我懷者知我詩也。 其六</title>,<text>鴈度孤燈暗。虫喧四壁虛。誰知不眠者。非是爲看書。</text>
<title>秋思寄從姪膺祖。同我懷者知我詩也。 其七</title>,<text>竟日兒相伴。中門客自排。可憐窮峽裏。眞箇老僧齋。</text>
<title>秋思寄從姪膺祖。同我懷者知我詩也。 其八</title>,<text>羣山暝蕭瑟。木落雨聲多。念君同病者。如此凜秋何。</text>
<title>石灘八景。爲觀水堂主人賦。</title>,<text>點點磯頭火。烟波兩岸春。倂漁當一浦。偏雋是何人。</text>
<title>石灘八景。爲觀水堂主人賦。 其二</title>,<text>前帆捎雲去。後帆轉山來。會是乘風便。何論捩拖才。</text>
<title>石灘八景。爲觀水堂主人賦。 其三</title>,<text>飛來一疋素。隱映千丈螺。若箇最奇絶。東風微雨過。</text>
<title>石灘八景。爲觀水堂主人賦。 其四</title>,<text>海澤今年旱。村村擧火微。靑巖獨依舊。滿眼暮烟飛。</text>
<title>石灘八景。爲觀水堂主人賦。 其五</title>,<text>衆芳有早晩。畢竟捴能花。但觀春意好。非是悅芬華。</text>
<title>石灘八景。爲觀水堂主人賦。 其六</title>,<text>簇簇緣崖逬。娟娟浥雨靑。阿誰被塵惱。此物凈襟靈。</text>
<title>石灘八景。爲觀水堂主人賦。 其七</title>,<text>霽景初溫石。春潮半浸苔。偶然乘晩興。花外一竿來。</text>
<title>石灘八景。爲觀水堂主人賦。 其八</title>,<text>半天六鰲點。萬里一筇前。獨立仙巖上。滄波意渺然。</text>
<title>步歸孤山吟示基孫</title>,<text>五里中間少一村。坡頭橫徑入山門。西邊落照東邊月。步屧遅遅不怕昏。</text>
<title>程谷秋思。賦長相思。寄諸生。</title>,<text>長相思權子羽。昔者色憂今得愈。北書稀南客苦。村寒踈樹烟。山暝秋砧雨。此時不見君。獨立黃花塢。</text>
<title>程谷秋思。賦長相思。寄諸生。 其二</title>,<text>長相思權邦瑞。雨合雲飛夢中事。萬壑門千金字。峽舟泝漢心。隣壁窮經志。慇懃鳴谷期。昨夜賓鴻至。</text>
<title>程谷秋思。賦長相思。寄諸生。 其三</title>,<text>長相思吳永伯。別來明月已生魄。泝洙泗追盧駱。輪翼兩難抛。光陰寸可惜。眼中瓊樹枝。天外雲山碧。</text>
<title>程谷秋思。賦長相思。寄諸生。 其四</title>,<text>長相思睦子和。杜征南癖近如何。江漢永月山峨。禾淨野禽少。竹深谿雨多。日日望京信。鉤簾嗔鴈過。</text>
<title>程谷秋思。賦長相思。寄諸生。 其五</title>,<text>長相思睦敦詩。愛君重君無已期。芝蘭氣鸞鵠姿。夜寒客中被。秋闊林下帷。願言力文緯。無忘細論時。</text>
<title>程谷秋雪。書敦詩牋却寄。</title>,<text>蓬梗關心白髮加。客窓連夜夢京華。卷回潦倒來荒野。行借寬閑着擧家。滿峽宿雲秋又雪。隔籬殘菊晩猶花。二三吾黨俱南北。欲寄音書道路賖。</text>
<title>同兒輩賦示變律</title>,<text>反鎖衡扉立夜闌。亂山蕭瑟響遙灘。樹梢風定鵶棲穩。林徑烟踈犬吠寒。靜處羣經忘列鼎。幽居百事勝長安。藜杖不移吟轉細。誰知秋望在雲端。</text>
<title>林居十五詠。敬次兩先生韻。</title>,<text>雪盡方塘活水新。天機頓覺轉移神。經寒萬木皆生意。未假芬華態始眞。</text>
<title>林居十五詠。敬次兩先生韻。 其二</title>,<text>麥凉浮地草連天。送盡芳菲坐悄然。與報羣龍須早辨。微陰一點轉頭邊。</text>
<title>林居十五詠。敬次兩先生韻。 其三</title>,<text>凉簷河漢漸分明。昨夜前郊鶗鴂聲。暗喜西風霜露近。蕭蒿能保到秋莖。</text>
<title>林居十五詠。敬次兩先生韻。 其四</title>,<text>搖落羣山滿戶庭。新爲春酒壓篘馨。林燈夜永書堪著。斫取筠階一束靑。</text>
<title>林居十五詠。敬次兩先生韻。 其五</title>,<text>山雨初晴麗景新。曉來紅綠裹湖濱。試看天地陽和遍。也有唐虞氣象眞。</text>
<title>林居十五詠。敬次兩先生韻。 其六</title>,<text>隱隱空雷度峽天。鉏頭無術斫飛泉。豪家又擅陂塘水。不放餘波及外田。</text>
<title>林居十五詠。敬次兩先生韻。 其七</title>,<text>爐灰冷暖非無事。簷景東西自有時。除是性情何處見。莫因葩藻少吟詩。</text>
<title>林居十五詠。敬次兩先生韻。 其八</title>,<text>新移好樹乞鸎啼。簷外飜光是遠溪。二十年間京輦下。何曾知有此幽棲。</text>
<title>林居十五詠。敬次兩先生韻。 其九</title>,<text>凌霜老樹中心實。受月寒潭本體虛。不向靜中眞自得。此心誰信似鳶魚。</text>
<title>林居十五詠。敬次兩先生韻。 其十</title>,<text>南街東壁舊詩壇。夢裏吾徒別後顔。晩落烟霞最深處。床頭靑眼只靑山。</text>
<title>林居十五詠。敬次兩先生韻。 其十一</title>,<text>十年氷炭擾胷襟。今夜燈前見本心。千里毫釐分一字。須於方策細推尋。</text>
<title>林居十五詠。敬次兩先生韻。 其十二</title>,<text>物物交前要喚醒。潛雷半夜地中聲。向來不翅翻車動。今日依然寶鑑明。</text>
<title>林居十五詠。敬次兩先生韻。 其十三</title>,<text>燕處地偏心自遐。歸來失少得還多。靜尋黃卷前賢意。細味滄浪孺子歌。</text>
<title>林居十五詠。敬次兩先生韻。 其十四</title>,<text>門掩靑山萬事閑。如何日日損朱顔。十年實有尋常夢。長繞瓊樓玉宇寒。</text>
<title>林居十五詠。敬次兩先生韻。 其十五</title>,<text>樓靜江山夜向深。南來無限北辰心。夢回暗記恩如海。身遠空敎淚作霖。</text>
<title>次老杜別舅韻。奉送三舅還江陵。</title>,<text>歲暮北風積。峽深南雪高。他鄕改葭管。何日涉瀛濤。友愛憐俱老。經行任獨勞。悲歡交臉淚。志業挫顚毛。夜密中堂席。寒踈過嶺袍。天明且嚴駕。腷膊恐三號。</text>
<title>次老杜別舅韻。奉送三舅還江陵。 其二</title>,<text>吾舅窮殊甚。當時才政高。天庭遺夏翟。繡匣老秋濤。豈不三餘足。徒然十上勞。馬穿冬嶺雪。麈脫夜窓毛。苦竹侵離語。斜陽送旅袍。知公不終屈。有玉莫長號。</text>
<title>次老杜別舅韻。奉送三舅還江陵。 其三</title>,<text>聞道葆眞閣。百年今更高。舊遊隨馹騎。秋宿㥘鰌濤。歌吹陪歡地。江山結夢勞。關雲迷鳥革。驛路糝鵝毛。料理遷居策。攀援欲別袍。蒼茫去住意。萬壑夕風號。</text>
<title>早歸程谷。吟示仝兒。</title>,<text>翁騎牛背子騎驢。澗壑潺湲曉雪餘。數里碧松村徑轉。月山東畔是幽居。</text>
<title>暮歸値雪</title>,<text>茅簷屑屑紙窓鳴。珠樹銀花一夜橫。亂峽東南岐路合。歸來誰信此中行。</text>
<title>玉溪金君頃過林居。今又委書。副以百柿雙雉。厚意可掬。信筆爲韻語四十言以申謝。</title>,<text>地僻門多雀。家貧菜少鮭。誰能窺暮市。君自念寒齋。牧犢瑤絃罷。秋虬玉卵排。慇懃感情味。旅病割幽懷。</text>
<title>暮歸記興</title>,<text>卜居眞爲近庭闈。雙峴中開一徑微。白日每同連鴈集。靑山常帶宿禽歸。孤村度臘梅香早。老樹生寒雪片飛。纔及溪頭先失笑。遙看稚子候荊扉。</text>
<title>水南候伯氏</title>,<text>殘山東繞水南斜。雪裏茅茨學士家。曉夢不堪懸棣萼。此行非爲趁梅花。林扉鼎列分岡勢。經卷環圍共歲華。但使凶年繼麤糲。何妨無事卧烟霞。</text>
<title>用前韻和示猶子膺一</title>,<text>風波歷盡鬢絲斜。西崦東岡到是家。垂老懶收囊裏草。喜君新有筆頭花。孤村四面來山色。積雪層空洞月華。行止在天無不有。但看奇志欝靑霞。</text>
<title>崔德山 世慶 輓 二十韻</title>,<text>莫以無從涕。難諼有斐人。吾鄕遂寂寞。此老遽凋淪。反薄風流厚。移澆氣味淳。談知經術潤。動見禮容眞。少日馳聲價。趍風折等倫。重興期盛閥。一屈爲慈親。未展夷途驥。俄窮涸轍鱗。氣纏星象夜。身卧水丘春。二屨常時滿。單瓢倂日貧。平生忝兄弟。况乃長比隣。聽授松陰簡。敎登栗頂茵。晩因腰綬近。尤得踵門頻。藍水觀魚約。茅山侍酒辰。高年健匕著。燕處肅冠巾。里社依遅暮。軒屛似隔晨。我方疲道路。公已厭風塵。積雪踈籬古。空堂素幔新。架抛埋蘚軸。郊罕動輪賓。蘭玉天終定。林泉命苦屯。千金銘骨詔。嗚咽檢書紳。</text>
<title>崔德山 世慶 輓 二十韻 其2</title>,<text>至哀由中生。盛美不暇贊。公與吾元兄。行年差二筭。余也亦隨肩。重之初對閈。義雖甥舅行。情若壎箎伴。吾鄕始全盛。村村花柳亂。糟溝夜試聽。薄𨂜朝相喚。連翩杖屨地。分割溪山半。命泡宿雲籃。抽腥集莎沜。坐偎玉山峨。心醉珠屑散。悲歡及榮辱。顔髮俱凋換。移居稍復遠。間闊同窃歎。歲時過松楸。來往門輒欵。鬪戶迭騰觥。較膚互發腕。各云餐飯加。無令書信斷。聞君得暴下。彌月湯餌灌。馳診意寧淺。出入老所憚。謂言儒雅姿。重名自弱冠。上天照丹筆。中道遺楨幹。善報道雖爽。仁壽理可按。孰知是死病。使我號素幔。溫玉旣已斂。編貝無復粲。二郞執我手。隕絶不忍看。風烟咽園巷。履舃收門舘。河山酒壚邈。天地斧柯爛。大井又蕭瑟。暮途獨傷惋。延佇栗臯下。孤眺石塲畔。舊遊日以磨。餘年誰與翫。心期雅相於。幽顯元一貫。吾兄也有靈。岱宗能並案。無由問冥冥。有淚流渙渙。</text>
<title>己丑元月三日夜。還自林川。</title>,<text>春寒惻惻夜綿綿。一騎西來亂峽穿。星暈轉松爭逬火。雪華浮地窅如烟。新正海上纔三日。舊客途中便二年。遙想門閭休望後。九峯斜月半床邊。</text>
<title>贈別基龍隨仲氏礪山使君歸洛</title>,<text>日出林扉春霧收。君隨五馬上神州。心專講業難相捨。禮重成人可更留。笑看陽坡新茁草。喜聞氷磵始通流。長途雖倦時應暇。袖取詩書莫浪遊。</text>
<title>奉送仲氏壺山使君</title>,<text>西山暮色逼桑楡。坐羨枝頭反哺烏。林巷並棲三棣萼。國恩猶借一銅符。春回野岸方榮木。雪盡郵亭向坦途。我似萍蓬無不可。移家從此入南湖。</text>
<title>南塘</title>,<text>南塘渡口人如簇。云泊湖南賈客船。擔來駄去皆南草。散入飛鴻白馬邊。</text>
<title>南塘 其二</title>,<text>內浦靑鱗新入梁。滿船先載到南塘。藍田去歲那知此。二月中旬始得甞。</text>
<title>南塘 其三</title>,<text>松翠環籬竹映扉。滿江春思雨霏霏。明朝破浪乘風去。南國求田問舍歸。</text>
<title>南塘 其四</title>,<text>無處陰臯不解氷。亂流爭道下畦塍。南江一夜西窓夢。簾捲春山雨打燈。</text>
<title>渡南塘</title>,<text>積水春帆起。層巖晩景餘。北風行雨後。南路渡江初。天地扶多病。湖山倦卜居。飛來雲際鶴。橫絶欲焉如。</text>
<title>高山懸峴</title>,<text>急峽懸空一徑絲。來時先自㥘歸時。已懲世路羊腸險。那肯將身更犯危。</text>
<title>南塘舟中兩馬相踶。一馬落水。馬泅而渡。舟亦無事。</title>,<text>不爲同舟地。如何敵國猜。波臣獨解惜。相送渡江來。</text>
<title>邦瑞遠來相尋。至意藹然。余適南徂。不可以久留。書以識別。</title>,<text>門前柳眼中人。一杯酒千里春。出者參入者辰。東西南不得親。世之薄白頭新。心乎愛竟有身。爾信宿雙逡廵。决然去傷我神。江之水達海濱。往復還三十鱗。長相思無緇磷。</text>
<title>次韻酬靑陽鄭使君 壽期</title>,<text>紛紛蟬噪閙梁齊。詩到誰人首不低。豈有騏驎長地上。也知㫌鉞必山西。淸吟晩對官梅動。豪氣春堪仙柱題。南海琅玕何處好。自憐羈羽未安栖。</text>
<title>鄭使君詩。有今世安知兒大小。平生欲破路東西之句。且告西笑之期。戱答之。幷敍離合。</title>,<text>鈴閣春醪夜半開。至今疑把夢中杯。靑山不剗東西限。皁盖那容咫尺回。彭蠡滄浪空自合。伯勞飛燕似相猜。花時欲皷南江柁。可遣詩筒遆驛梅。</text>
<title>次韻和西崑體</title>,<text>簇蝶翩翩隱曲塘。交飛鳧鶴誤元央。春山閃暎茅君節。秋水斜通宋玉墻。細草三叉烟縷濕。新䓗一搦雨芽香。江南無限孤舟月。何處行人欲斷腸。</text>
<title>暮渡南塘</title>,<text>長風引雨卷簑衣。無限烟江夕景微。喚取篙師須進艇。潮頭正滿十分肥。</text>
<title>權進士 後徵 輓</title>,<text>白頭來結海山廬。憑仗賢甥問起居。縱道常纏漳水疾。豈知翻把耿蘭書。才名蹭蹬登庠晩。身計蕭條立壁餘。埋玉土中天不假。狀元門戶欲何如。</text>
<title>己丑二月三十日。仲氏壺山使君奉兩老親赴衙。伯氏修撰公曁余從。季弟亦俱。途中奉和仲氏見示踏靑之什。</title>,<text>擧家南去奉庭闈。先逐壺山皁盖飛。三月江臯初碧草。五年州縣遆斑衣。君恩本自無中外。吾道何論有是非。天幸老親行李穩。軟風連日媚晴暉。</text>
<title>發壺山訪咸悅之橋項村寓舍。仝兒從。</title>,<text>將雛來往覲庭闈。南國移家計莫違。行路不兼斜日盡。卧亭長送幾人歸。春寒遙野未全綠。村暝訛烏相趁飛。西出七城江色動。板橋廻處見柴扉。</text>
<title>橋村 仲氏送米</title>,<text>生涯漂蕩劇浮萍。南北江山是旅亭。故僦數椽還有室。新分五斗不空甁。柴肩曉側村橋咽。魚市春開水岸腥。更喜壺城纔莽蒼。可中三日一趍庭。</text>
<title>三月十三日感懷</title>,<text>垂柳如烟雨似塵。東風立馬大江濱。無情有恨橋頭樹。今日春光又是新。</text>
<title>歎老</title>,<text>如此韶華懶上簾。始知窮與老相兼。齒危漸喜盤羞軟。眼瑩初妨卷字纖。晴雨無心芳草岸。日陽貪睡落花簷。所憐稚子詩加長。持較前年法欲嚴。</text>
<title>三月二十一日。奉兩老親離壺衙還橋村寓舍。奉示兩兄。</title>,<text>遮莫非吾土。端來奉老親。天開連曉雨。花發滿江春。樂事斑衣並。榮光皁盖新。從今置外物。不敢道家貧。</text>
<title>羅州鄭措大道淵遠來見訪。詩以謝之。</title>,<text>漂梗南來見落花。五年離合兩驚嗟。貧家豈得贏粮足。農月何能命駕賖。坐久野雲侵袖重。語闌江雨背燈斜。相留莫以新居薄。春服猶堪當盡叉。</text>
<title>橋村寓居。有懷邦瑞。仍次前惠六十韻。歷敍離合以見意。</title>,<text>與君如骨肉。比歲苦參商。憶昨同棲託。何甞顧有亡。臭憐追海畔。歌豈化高唐。冀野收騏驥。丹山得鳳凰。維時盛聚集。渾舍溢歡康。案列生烟玉。堦森出地樟。先鞭負俊氣。高視壓同行。似劍初登砥。爲錐必處囊。相將守秋室。幾度見春陽。苦意堅深壁。羈心割利鋩。由來奪芻豢。不但願堅良。鄒子懸鍾律。天孫織錦裳。類傾金盌蔗。堪爇玉蕤香。覷異窮遺策。搜奇斫語桑。才名日騰踊。地步漸恢張。課席常留煖。賓廚一任凉。親燈力舒卷。鳴鉢不倉皇。総角傾塲屋。環觀簇堵墻。惟期振先緖。所欲慰慈堂。義實通家重。情仍詠海彰。老夫罹擯斥。中道息騫翔。屋老三分草。髭稀一半霜。巷容廻袖短。壇似謗經長。直掃風塵軌。聊開翰墨塲。注溝分漲溜。架葦讓朝光。星燧當秦嶺。雲韶戛総章。甘貧消健羨。斂跡謝奔忙。賴接時之彦。差令意也强。此心言莫逆。流俗毁何傷。鴈拂城雲陣。鶯酣院樹簧。高岑王李杜。班馬左韓莊。講午餐猶廢。哦宵睡未遑。眼逢佳句刮。眉得善言揚。繡錯通隣屧。梭交泝峽檣。蘭堂前後集。河朔淺深觴。百事須咬菜。三餘足嗽芳。樊籠欺逸鶴。海岸厭寒螿。有淚悲遺掛。無悰近故鄕。泥沙侵結綠。章奏閙雌黃。策杖看雲鳥。携家入磵岡。平生共磋切。方寸付峨洋。敢比傳衣祖。徒迎倒屣王。馬山來不遠。魚墅會難忘。早艾資行飯。春醪緩別腸。臨當判弦箭。適會聚餱粮。湖路驚蓬轉。江濤噴雪狂。野翁能愛客。溪友似須卬。賃宅陶山趾。觀魚薍浦傍。浮游嗟汩汩。離索耐倀倀。舊業詩書挈。新庵草木荒。藏心人皎皎。留耳語琅琅。邈爾書何達。俄然夢靡詳。壠深吹麥浪。池滿飮蓮房。汍井穿籬白。廻巖揷水蒼。機捐狎漚鳥。社結向漁郞。綠野連村皷。朱絃小雨航。似聞京裏信。無恙舍南楊。苔蘚縱橫卷。塵埃寢處床。渚雲凝悵望。橋月照彷徨。欲記排愁什。敎兒削翠篁。</text>
<title>五月二日。仲氏壺山使君課邑子於挹淸亭。余陪伯氏修撰公往會。席上吟奉仲氏。</title>,<text>倂山簾幕隔炎曦。文陣如雲儼鼓旗。考席動成花樹會。名亭何似海樓時。微風竹籟淸浮檻。宿雨荷錢綠逬池。到處幾人堪共語。四年虛課二南詩。</text>
<title>花山伯李參判 震休 輓 十四首</title>,<text>平時去轍他猶卧。今日靈轅耐更攀。斂取丹霄好毛羽。暮雲何處是岐山。</text>
<title>花山伯李參判 震休 輓 十四首 其二</title>,<text>西北藩垣都黜陟。東南城府幾絃歌。試看金榜重登少。莫以銀㙜九長多。</text>
<title>花山伯李參判 震休 輓 十四首 其三</title>,<text>大府米鹽妨卧理。中身齒髮劇衰年。兩兼詞翰無今日。不盡卿材豈彼天。</text>
<title>花山伯李參判 震休 輓 十四首 其四</title>,<text>荊州人物日凋殘。地下多於地上看。垂淚河山追氣味。軟風珠露濯芝蘭。</text>
<title>花山伯李參判 震休 輓 十四首 其五</title>,<text>四松亭子錦江頭。斜對當年庾亮樓。未老欲閑閑不得。白雲芳草古今愁。</text>
<title>花山伯李參判 震休 輓 十四首 其六</title>,<text>城南破屋坐無茵。高義何時不念貧。每被隣人驚借問。碧苔門巷有朱輪。</text>
<title>花山伯李參判 震休 輓 十四首 其七</title>,<text>避暑林園遣騎忙。手分氷李洗煩腸。晴窓亂眼生風雨。看掃南湖五月章。</text>
<title>花山伯李參判 震休 輓 十四首 其八</title>,<text>錦水秋筒交驛使。藍田曉轡集新安。三年萬事悲歡語。一笑孤村風露寒。</text>
<title>花山伯李參判 震休 輓 十四首 其九</title>,<text>春陰翳翳日沉城。剝啄淸關意頓傾。執手恠他兒女色。到頭終是死生情。</text>
<title>花山伯李參判 震休 輓 十四首 其十</title>,<text>江梅托興東溫序。山草論心北峽詩。窮途白首無人仗。南浦孤舟落月悲。</text>
<title>花山伯李參判 震休 輓 十四首 其十一</title>,<text>簇簇山碑淚點懸。十年文字動聯翩。只今已是千秋事。憑仗鍾王筆妙傳。</text>
<title>花山伯李參判 震休 輓 十四首 其十二</title>,<text>淸晨盥手對薰爐。貳相天葩纈眼舒。淺薄敢當玄晏序。存亡虛報秣陵書。</text>
<title>花山伯李參判 震休 輓 十四首 其十三</title>,<text>平生膝上一文度。自古鄧林無散柯。五月從喪千里至。弱齡羸毁更如何。</text>
<title>花山伯李參判 震休 輓 十四首 其十四</title>,<text>那堪玉樹閉窮泉。欲效驢鳴路渺然。手寫哀歌心折盡。石經遺法是牙絃。</text>
<title>草贈麟姪</title>,<text>憶作兒童初學習。常從伯氏日吾伊。貪溫舊業晨爭起。未就新題暮亦飢。</text>
<title>草贈麟姪 其二</title>,<text>曾學敎方隨仲氏。天寒夜雪爇松枝。蒿萊半畒東山下。猶認當年土室基。</text>
<title>草贈麟姪 其三</title>,<text>挹淸池閣軒窓豁。荷氣竹風三伏寒。更有官廚供酒肉。可無詩藻答湖山。</text>
<title>三樂堂八景</title>,<text>門前古宮村。中野環籬落。曉烟忽蒙籠。一簇靑蘿幕。</text>
<title>三樂堂八景 其二</title>,<text>一氣自呼吸。羣山相盪磨。不知沙岸少。惟覺夕陽多。</text>
<title>三樂堂八景 其三</title>,<text>東南芳草步。舶舶載鱸魚。海晏春濤好。連帆趁曉虗。</text>
<title>三樂堂八景 其四</title>,<text>雨澤今年順。田園此地良。秋雲三萬頃。䆉稏一時黃。</text>
<title>三樂堂八景 其五</title>,<text>靑蘿四時好。春至最繁華。村村種芳樹。一雨萬枝花。</text>
<title>三樂堂八景 其六</title>,<text>前峯勢如鬣。暮雪盖銀鞍。童子排窓道。騰空玉馬寒。</text>
<title>三樂堂八景 其七</title>,<text>咫尺望庭闈。綠陰參差見。淸風生其間。不待黃香扇。</text>
<title>三樂堂八景 其八</title>,<text>秀出海氛外。分明晴雨時。仙娥立雲際。濃綠畫姸眉。</text>
<title>鄭君道淵見訪。携過壺山。走筆贈此爲謝。</title>,<text>地遠途窮不我踈。能勞一騎報雙魚。直衝炎徼方殘暑。重訪江關未定居。村酒過墻賓禮薄。浦雲蒸日雨痕餘。相隨更就壺山舘。門柳渠荷惹別裾。</text>
<title>羅州鄭生彦復，廉生處敬。袖所業見訪。仍赴試。走筆贈此。</title>,<text>垂老飄飄江海湄。媿君携手遠相隨。心期不道新知面。標格眞過舊見詩。風便飛鵬思擊水。天晴歸馬又臨歧。官燈翳壁虫聲亂。盡爲行人訴別離。</text>
<title>贈送家姪膺一赴試</title>,<text>江海淸秋正。橋門擧國趍。吾家好才子。今日亦長途。勝氣浮華盖。銛鋒淬湛盧。飄零雖屢空。已欲洗樽壺。</text>
<title>南塘</title>,<text>立馬巖阿待小舠。凉烟簇簇上亭臯。夕陽偏在鷄龍半。秋色遙看鸛鶴高。垂老飄零從汎梗。良辰來往利乘濤。相隨稚子貪山果。搜遍林園不解勞。</text>
<title>秋夜</title>,<text>向夜凉浮閣。新晴曀豁天。頓消通體癢。稍美一塲眠。蚊蜹收聲盡。蟾蜍濯彩鮮。燈花行可近。舊興入雲編。</text>
<title>喜白髮歌</title>,<text>人言悲白髮。儂道喜白髮。去年一莖霜。今年二莖雪。昨日櫛櫛如抹漆。今朝蒼蒼欲異色。已向安仁簟上來。更從工部山前得。父母見之驚。小子已具老翁形。二兄咨嗟語。少我十七十年今如許。少婦十六纔有餘。手拈金鑷顔色沮。先生悠然不爲意。一見白髮一回喜。人生壽命有長短。得到髮白也不易。君不見前輔嗣後李賀。願白一莖何由假。三十二毛非太早。四十垂垂復何道。橘中仙翁還度世。靑牛老人百餘歲。太公載後車。商綺扶漢儲。至今寫眞傳四溟。鬚眉星星照丹靑。白髮白髮於我何。願君酌我金叵羅。潮來潮去江依舊。林暗林踈山不磨。但使一身常自健。任他雙鬢盡成皓。天下無人能駐景。眼前有酒且高歌。</text>
<title>金生得鉉下第來會草贈 變律</title>,<text>素衣虛帶九衢塵。還是尋常去日身。龍吼尙纏干斗氣。燕歸猶訪捲簾人。靑草白雲秋思苦。敗荷疎柳雨聲新。窮通早晩休分別。且醉壺山滿眼春。</text>
<title>麟侄求草書戱贈</title>,<text>君自洛陽至。縱觀丹桂叢。雖言藉人力。也亦着吾工。</text>
<title>麟侄求草書戱贈 其二</title>,<text>君學山陰訣。窓屛處處題。海鴻渠自戱。何事覔家鷄。</text>
<title>麟侄求草書戱贈 其三</title>,<text>壺山無限酒。豈盡壺山春。爲報典衣客。虛名多誤人。</text>
<title>麟侄求草書戱贈 其四</title>,<text>秋天特地高。極目開寒鏡。壺山一杯春。卧弄山月影。</text>
<title>李安邊啓商歸南塘。折簡見招。吟呈求和。</title>,<text>東湖舊侶南湖卧。五馬新歸匹馬來。天上樓㙜能掛夢。世間雲水獨忘猜。秋秔落杵通無有。月艇隨潮遆往廻。欲問一枝何處托。竹巖西北薍橋隈。</text>
<title>二疊</title>,<text>史談可歎周南滯。元亮眞成栗里來。書去江容雙鯉達。意行風不片帆猜。水雲左右林扉近。秔稻中間野徑廻。自笑暮年工斂跡。儘敎漁子與爭隈。</text>
<title>三疊求和</title>,<text>客舍晩分江一半。音書秋與鴈同來。孤舟匹馬渾乘興。明月淸風本不猜。橋口東臨平野闊。渡頭西眺斷巖廻。身閑鎭是招要日。絶勝從前九陌隈。</text>
<title>四疊</title>,<text>南塘江上秋將晩。白首主人今始來。雅以詩篇窮簸弄。可應雲物不驚猜。暮年自哂飄零遠。閑夜那辭信宿廻。更欲期君何處好。挹淸池閣朗山隈。</text>
<title>李令和章不至。復以五疊六疊促之。</title>,<text>心如老鶴看雲立。身似飛蓬逐吹來。大覺方知大夢幻。好官元與好詩猜。四郊秋色濃黃匝。兩岸人烟澄碧廻。待到酒香謀勝集。不於山頂也湖隈。</text>
<title>六疊</title>,<text>南近七城荒野割。中分二界大江來。寒蛩入夜秋吟答。早鴈催霜旅鬢猜。載酒豈無帆一片。飛筒莫惜日三廻。文章未辦靑錢直。不分漁商集岸隈。</text>
<title>壺山途中</title>,<text>平朝驅馬背江關。秋半西南道路間。雲裏畏逢行雨急。客邊羞見卧亭閑。縈村皛皛石川水。際野蒼蒼彌勒山。明日鈴齋開壽酒。綺筵豪竹舞斒斕。</text>
<title>謝李令頃臨壺山之席。仍理蕭寺重陽之約。</title>,<text>絲管泠泠蠟炬輝。壺山東閣羽觴飛。卽知古寺前期在。猶惜初筵上客歸。菊蘂欲迎吹帽日。蘭橈不阻隔江扉。憑君與報西隣老。壠豆雖靑子已肥。</text>
<title>奉酬仲氏壺山使君用來字韻見寄</title>,<text>客路詎無懷土意。專城唯喜爲親來。淸秋詩格江山助。白日棊情簿牒猜。幾度全家拚聚集。每於歸騎任遅廻。西隣又熟重陽酒。倘許相期鷲嶺隈。</text>
<title>輝字再疊奉酬李令</title>,<text>隋珠忽吐手中輝。詩逐檣烏拂暝飛。方駕風騷吾豈敢。孤舟烟水此同歸。村燈到卷花生壁。浦樹臨霜葉打扉。鷄酒家家俱可往。幽居秋趣薄輕肥。</text>
<title>三疊</title>,<text>湖舘文星幾箇輝。十年南北見分飛。洪波尙保恬鱗在。斜景俱隨倦翮歸。紅樹向新催蠟屐。碧江相對望柴扉。興來不用煩馳駿。帆外秋潮晩正肥。</text>
<title>四疊奉酬李令</title>,<text>南湖凉月漸生輝。霜淺亭臯葉半飛。屈指可忘蕭寺約。滿頭須揷菊花歸。白雲猿鶴縈秋夢。荒逕牛羊趁夕扉。金玉三章齊到手。一時枯篋頓能肥。</text>
<title>五疊</title>,<text>秋來山水更淸輝。極浦蒼蒼鴈飛。蓬梗莫論無地𪚥着。江湖何必有田歸。乘潮上下蘭爲棹。並月高低竹暎扉。明日山門重九會。免敎人笑食言肥。</text>
<title>曉聞慈闈有不平候。忙赴壺山。遂失重陽之期。親候旣平。四日而歸。李令和章在案。聊復扳賡。仍約望日山門之會。</title>,<text>貫月晴虹繞壁輝。開緘想見筆如飛。好期實就詩中卜。佳節虛從馬上歸。去爲北堂忙扇枕。來愁南浦獨關扉。仙莊咫尺勞回首。一雨長江極目肥。</text>
<title>七疊</title>,<text>庭柯乍勁露輝輝。一夜雲山片夢飛。蓂葉無心隨日長。菊花多意待人歸。秋風已負吹紗帽。望月堪憐滿石扉。試看西疇登早菽。鱸魚又報上竿肥。</text>
<title>九月十四日將赴蕭寺之會。先酬李令。八疊</title>,<text>秋曦晻晻晩鞱輝。秣馬橋頭雨點飛。楓岸賓鴻和葉落。海門魚舶逆潮歸。稻深不辨通人徑。松偃微分隔水扉。此去聯翩向山寺。酒酣揮洒墨花肥。</text>
<title>普光寺途中。日黑雨作。馬上吟示李令。</title>,<text>折簡相呼並騎隨。緣山蘿徑細如絲。淸樽欲了重陽債。佳月能無一雨欺。選日提携眞自得。侵宵沾濕好誰辭。天然水墨中間去。不倩龍眠也亦奇。</text>
<title>重用前韻示李令要和</title>,<text>凌波緣壁好追隨。意足華顚變黑絲。覆徑昏苔飛雨洗。暎溪殷葉過霜欺。雲霞似涉虛無路。樓觀眞供絶妙辭。不向他鄕怨流落。山門此會十分奇。</text>
<title>三疊</title>,<text>淰淰飛雲馬足隨。普光靈界雨絲絲。淸觴醴灧流霞屛。凈椀泡香雋味欺。幽討不妨移緩步。細談那暇鬪姸辭。巖泉向上明人眼。古碣欹傾字崛奇。</text>
<title>四疊</title>,<text>詩囊棊局許相隨。爲樂何煩竹與絲。天半雪樓山䯻壓。夜闌風鐸雨鈴欺。澄流繞石看逾愛。仙梵縈雲聽不辭。明日却尋林外路。玆遊還似夢中奇。</text>
<title>五疊 乘月而歸</title>,<text>蓬轉雲歸幸見隨。笑翻流水舊朱絲。直成爛熳逢辰會。不受參差造物欺。連騎更憐將月伴。一尊猶惜與山辭。詩家段段添新思。來去陰晴兩絶奇。</text>
<title>延陵君李公 萬元 輓</title>,<text>盎盎春和自滿腔。一朝臨事屹難降。寒天大庇千間廈。滄海中沉萬斛艭。衆力推擠猶手額。百身傷慟遍家邦。卧龍寂寞飛鴻遠。搖落秋山鎖古江。</text>
<title>登堯山</title>,<text>高槐葉下鴈蕭蕭。野闊天低四望遙。江上斷橋秋市罷。亂帆歸趁夕陽潮。</text>
<title>仲氏壺山使君用九月二十八日設壽席。擧家往會。敬次李公啓商席上韻。因雨退行</title>,<text>陰雲散盡始開茵。秋管聲高彩舞新。列鼎養便恩與郡。全家懽劇座回春。欲投羲轄留山景。願取仙籌數海塵。那得近城容着我。年年勝會遆先申。</text>
<title>自壺山還寓。具秀才鳳采書見留。有絳柿乾柴之惠。遂以韻語草謝。</title>,<text>長江南岸盡童巒。搖落西風賃舍寒。知有交親憐逆旅。見留書札問平安。秋薪帶葉重重束。晩柿酣霜箇箇團。未暇相從謝高義。望雲連日在征鞍。</text>
<title>李令送書見招。走筆次老杜寄高岑三十韻却呈求和。</title>,<text>歧路初休鞅。天時斷送凉。野空雲氣闊。簷逈雨聲長。聚散何如許。光儀耐可忘。吾徒同偃蹇。世議異圓方。風鷁俱迷路。沙鷗不亂行。墟烟交曖曖。空水界茫茫。賽病無烏鬼。飛書有鴈王。融船權暫住。回巷陋何傷。困甚吹毛覔。輸他揷翼翔。廻飈蓬不定。枉渚棹相將。西景情逾迫。南烹意頗强。漂零羞契活。俛默數愆殃。塞馬終誰失。臧羊任爾亡。地卑恒苦霧。秋熱少嚴霜。斷麓橫漫畫。踈林脫靘粧。稼登春酒足。薪貴暮廚妨。莫以殊區壤。猶然接井疆。倒心無老少。彈指閱行藏。中道悲遺驥。東山歎跋狼。君顔宜减渥。我髮亦侵黃。薍浦長橋項。松亭大野傍。連筒候潮信。並騎踏山光。古碣隨僧讀。新泡喚客甞。寧知有今日。不覺在他鄕。矧枉壺山駕。重聯酒所床。初晴鳴瑟亮。半夜舞衣忙。善頌將松栢。姸辭壓漢唐。層標豈易得。高會本難常。夢去愁堪老。詩來喜欲狂。此時聞下榻。那惜更贏粮。</text>
<title>送仝兒趍壺山。悵然作。</title>,<text>孤村踈柳半斜陽。送爾門畿替戾岡。膝下始離欣已大。眼中常在苦難忘。衣和草色濛濛小。馬繞山腰冉冉長。今夜更逢晴後月。可堪無寐隱書床。</text>
<title>再疊謝李令見和。仍敍別。三十韻</title>,<text>客身疲去住。愁眼見炎凉。景入純陰短。江通巨海長。升沉眞自斷。經濟尙難忘。曠絶日三接。漂零天一方。戀君心寸寸。憂世淚行行。寓舍頻遷次。京華轉杳茫。那能免陳蔡。窃愧倂楊王。之子胷襟豁。於今羽翮傷。牛羊倦芻牧。魚鳥狎徊翔。流水靑山在。孤雲野鶴將。逢迎十年舊。來往一秋强。潮信千帆樂。風威百草殃。童山斷樵采。稔土集流亡。浮蟻前村市。繁鴻昨夜霜。淸詩掃箏笛。秀色薄梳粧。的爍珠光恠。翔高紙價妨。早時雄內閣。何事落南疆。豈翅三過讀。唯當十襲藏。沉痾縮似蝟。藥餌藉如狼。夜氣騰寃紫。朝眉待信黃。憶乘湖月下。齊步浦橋傍。天地分毫末。山河凈鏡光。輕橈仍共把。細酌遂同甞。二仲良吾友。幷州亦故鄕。踈松聽是瑟。老石坐爲床。談劇江河决。棋酣玉石忙。公行方入洛。此物懶從唐。會散才容瞥。浮遊詎有常。未堪衰柳怨。遮莫暮濤狂。明發當遵路。瓊糜已具粮。</text>
<title>北辰寺敍別猶子膺萬，從姪膺祖將還洛。權姪世衍將向南原云。</title>,<text>十月晴光㬉似春。病扶藜杖度嶙峋。左湖分野臨南斗。東崦樓㙜上北辰。洞展平蕪來月遠。磴懸刳木落泉新。淸尊寶瑟閑宵會。怊悵天明是別人。</text>
<title>携仝兒，基孫還寓居。</title>,<text>幷州客舍是堯山。只在平蕪一望間。今夜似尋程谷路。兒孫相趁月中還。</text>
<title>夜雪</title>,<text>明珠爲箔粉爲墻。氷磵縈廻縞帶長。雖被壓低猶自勁。曲欄無恙數枝篁。</text>
<title>携孫侄還寓舍</title>,<text>冬天暖吐雪中巒。日晒氷泥半欲乾。更領謝庭才子去。不敎詩社舊盟寒。</text>
<title>携孫侄還寓舍 其二</title>,<text>欲知泥淺深。看我鐵驪馬。間關三十里。日暮堯山下。</text>
<title>奉寄姜太學士 鋧</title>,<text>雪老文章海內聞。詞家堂搆付郞君。由基碎柳無虛箭。韓信登壇伏一軍。光焰長瞻虹貫月。扶搖不礙翼如雲。題詩笑附東湖吏。試取蕭規下郢斤。</text>
<title>次酬權子羽</title>,<text>物態改蒼狗。人情移素絲。可憐京裏想。偏在靜中時。倦迹長如病。繁愁輒敗詩。此心君自見。那待語言知。</text>
<title>南原惠明上人袖平康家譜見訪乞詩</title>,<text>鼎食雲仍落帶方。於今爲庶事空王。渠家莫道能移姓。東越高僧亦說湯。</text>
<title>戱謝湖南黃亞使見借綱目一帙</title>,<text>紫陽書法繼春秋。編簡鱗鱗足汗牛。擧世盡藏端木盖。惟君能共仲由裘。名香凈几鋤塵事。密雪踈燈割旅愁。我欲捲還人窃笑。一癡誰與一癡優。</text>
<title>松坡李參判 瑞雨 輓 七言百韻</title>,<text>黃牛十月月幾盈。環海人文入晦盲。東魯丘陵隤日觀。中天雲霧蝕奎晶。潘江陸海斯須涸。賈壘曹墻一倂傾。獨也薍橋餘後死。無由松谷起先生。恒言世上煩徵輓。多見詞中不稱情。平日被人頻按劍。他年葬我必懲羹。惟將晩境論心語。乞與耆君逐意成。頗記阿郞時在座。欲尋遺敎倍沾纓。龍圖始契皇羲聖。榟瑟初扳太一精。尙矣典謨垂日月。猗歟雅頌叶鏞笙。河梁鳧鴈天機奪。禹宂山川化力爭。江左餘波流綺繪。瀛洲一路闢榛荊。山東杜曲雙高步。吏部儀曹迭善鳴。降及歐蘇殊浩浩。有如陳陸亦錚錚。大明掃了殘元染。嘉靖方於正德贏。滄海紫瀾風渤潏。峩眉晴色雪崢嶸。東方雖信偏隅國。前古相傳小夏名。羅代孤雲先建鼓。麗朝二李遞揚㫌。洪惟列聖崇儒學。藉甚當時盛俊英。佳老乖翁佔簡繼。翠軒虗白鄭盧幷。驅馳萬匠紛無數。磊落千家蔚有聲。輓近最難專席手。向來曾接卧樓評。似公得出宣宗際。乘我誰何敵國勍。無語不工三百什。所當皆碎八千兵。深知晉乘超登氣。恰主齊壇代起盟。每讓逡廵推雅意。一辭歸仰見羣誠。昊穹實眷生人傑。山岳元資降國楨。萬古羽毛仙鶴立。九秋精爽俊鷹橫。森捎削壁松風灑。映徹寒潭桂月晴。露結三危珠樹浥。氷涵一段玉壺盛。龍門模楷休師長。蜀柳風流可弟兄。豈有半言饒奧竈。了無全目眇寰紘。心期宇宙風騷合。胷次縑緗卷軸撑。繼晷功成眞剖蚌。凌雲賦達歘遷鸎。棲烏未借宮中樹。瘦驥還敎地上行。驛路俄南俄更北。名塲一否一爲亨。郞官宿動香蘭握。御史霜飛諫草呈。遼薊風沙脂舝役。蓬萊城府珥貂榮。貪泉不撓靈臺潔。片石聊隨短棹輕。縣圃火炎侵琬琰。楚江春思怨蘋蘅。聖明爲惜空羣價。時宰猶憐第一淸。旋見林臯羈羽定。忽聞雷雨蟄鱗驚。銀㙜轉守知申事。畫省超遷亞月卿。文印方看齊薦剡。藝垣先許且提衡。甘棠惠雨賢勞地。嶺樹關雲按察營。金帶無端還野服。桑田回首又滄瀛。靑溪麓斷楸梧近。新院村深洞壑縈。遠引巖泉淸曲砌。邪分嵐翠潤飛甍。矬槎詭石俱堪枕。短笠長鑱自課耕。苔徑細盤藏偃盖。柴門不設表行檉。連區嫰靄滋瓜芋。覆壠繁霜壓稻秔。精舍別開爭負笈。濁醪常置不虛觥。身如松栢凌寒健。名若雷霆擧國轟。靜理鉛毫攻著述。盡抽囊篋驗工程。非無潤色酬元化。强半牢騷洩不平。嚴用漢家三尺法。勁摧劉子五言城。方圓自合般斤竗。律呂交諧廟瑟鏗。月脅天心疲鬼斧。龍脂鳳髓薄侯鯖。毫芒隷首窮心筭。光焰離婁眩目睛。顚倒羣工開杼軸。磨礱隻字謹餻餳。雲端魏觀錙銖敵。日裏波斯貨寶明。籠罩詎令逃象罔。暴揚端不隱勾萌。鍊成新意陳言袪。抽出奇辭俗眼瞠。宇下平生羞契活。人間大小足孩嬰。詞家行藁言能重。墓道鑱碑色不騂。可但全才中黼黻。實兼耆德係宗祊。渭川歲晩違周獵。辟水時來割漢牲。纖芥何曾容凂己。長途無那少夷庚。廟堂樞轄虛公器。園巷桑麻混野氓。生髮未晞聞大老。德音憑沐賴賢甥。秦㙜謬荷回餘照。蕃榻因拚忝屢迎。幾度寧親迂旅轡。輒然留我對書檠。蒼藤繫駐行人騎。紅葉收燒力士鐺。肅肅初筵防側帽。醺醺中酒卧前楹。橫生氣岸方無碍。注射談鋒孰敢攖。憶昨裹糧趍宿約。及時扶疾犯宵征。碧山將缺三分月。淸檻微鋪萬壑霙。催割坐氊移暖屋。便呼詩燭刻寒更。拈分玉韻縱橫吐。拂凈杉牌次第擎。松下竊聽來木客。筆頭潛泣守黔嬴。中軍檄手纔磨楯。間道兵威已渡甖。仰怖每篇羅乕鳳。內慙隨處雜蝦鯨。事同圯上期張孺。分合雲間笑左傖。金鴨撥灰添獸炭。玉蟾敲水改陶泓。搶蜩絶望摶天翼。班馬驚聞卷旆鉦。千古一生珍重句。亂山殘臘往來伻。能忘揭畫重牽袂。長辱投瓜疊報瓊。一自棲遑抛下邑。只今漂蕩厭南烹。菰蘆所見唯沙鳥。蓬梗無緣近洛京。日日嚮風瞻綺夏。朝朝持筭祝巫彭。層標可替留書札。萬事難期劇奕枰。虗倚高年猶健筯。寧知一夕奄仙輧。高山遂輟朱絲響。逝水偏凋白髮莖。天末曙霞空自擧。郢中春雪爲誰賡。風塵已失靈光殿。丘壟新封廈屋塋。盖代人亡傷木稼。傳家經在勝金籯。梅生奧訣輕吳縞。蘿舘高評敵楚珩。未奠生芻嗟僻遠。若論私諡有文貞。悲纏昃景依山盡。病㥘陰飊攪地獰。雪意砧聲增一慟。更堪陳跡逼新正。</text>
<title>庚寅元月初八日。送權孫基彦往任存轉向京都。追別於南塘舟中。</title>,<text>南塘雪水半侵堤。君去西湖更向西。蓬轉雲游何日定。五年隨我共棲棲。</text>
<title>走筆謝沃溝使君致餽</title>,<text>無處窮途饒遠客。幸於隣縣着吾君。簞瓢不怕新年空。斗米長蒙每月分。天地餘寒春有雪。江湖離思暮多雲。傳聞愛弟歸期近。輒兌廧醪要一醺。</text>
<title>堯山寓夜。有懷基孫。</title>,<text>悲歡榮辱紛紛過。南北東西處處隨。江色可憐相送地。月華偏好不眠時。</text>
<title>堯山寓夜。有懷基孫。 其二</title>,<text>垂髫西去化爲冠。十月南來春始還。知有苦心留翰墨。可無離夢落湖山。</text>
<title>堯山寓夜。有懷基孫。 其三</title>,<text>孤舟一別信書遲。可在任存在洛師。去日指他江上樹。南枝消息是歸期。</text>
<title>堯山寓夜。有懷基孫。 其四</title>,<text>丈夫易被閨房戀。慈母難勝小子憐。試看詩功餘一簣。勿云前路有來年。</text>
<title>堯山寓夜。有懷基孫。 其五</title>,<text>書塵不掃客堂空。玉樹依依在眼中。撩亂春愁生白髮。雨聲多少半江風。</text>
<title>堯山寓夜。有懷基孫。 其六</title>,<text>傳聞驛使上京都。試向靑坡寄一書。行見東壇舊儔侶。爲言南浦苦離居。</text>
<title>堯山寓夜。有懷基孫。 其七</title>,<text>如何流落到湖垠。我自隨緣便惱君。南鴈飛飛皆北去。片雲回首立斜曛。</text>
<title>重憶基孫</title>,<text>何處送君去。南塘江上舟。東風吹落日。獨騎下長洲。</text>
<title>重憶基孫 其二</title>,<text>愛我誠無已。能安客舍氷。多情窓下膩。留染照書燈。</text>
<title>重憶基孫 其三</title>,<text>江雨霏霏晩。江雲淡淡春。詩家新物色。少殺舊來人。</text>
<title>重憶基孫 其四</title>,<text>常日朝晡食。提君復挈兒。於今虗左膝。對案輒相思。</text>
<title>次韻詶韓永叔見寄</title>,<text>爲客堯山歲又更。白頭高枕老升平。槐南逬蟻全無夢。蘋外來鷗已有情。長鋏欲歸愁異地。尺書相問喜同聲。閑憑物意看人事。雪盡江臯草復生。</text>
<title>次韻詶權上舍子羽見寄</title>,<text>蘭㙜高會指飛騰。怊悵權輿遂不承。渾舍偶隨漁浦艇。稚兒唯伴講幃燈。東風昨夜先梅柳。南國連冬少雪氷。相去悠悠五百里。新年同賞若爲能。</text>
<title>得山南李靈光仲玉令公書</title>,<text>書來莫歎暮年身。最少如吾白髮新。地闊南方分嶺海。天廻北斗遞冬春。窮愁著述多生富。浪跡耕漁一味貧。等是飛蓬無日定。何由得見眼中人。</text>
<title>希庵八景</title>,<text>淸川流日夜。拄杖俯烟臯。欲覔源頭處。前瞻孔德高。</text>
<title>希庵八景 其二</title>,<text>知有佳名在。春風此地多。鳥啼花又笑。渾帶一團和。</text>
<title>希庵八景 其三</title>,<text>宿靄何霏霏。朝從月山吐。乍似無心雲。眞含有年雨。</text>
<title>希庵八景 其四</title>,<text>已見簷無溜。如何野有雷。門前三兩碓。碎雪殷亭㙜。</text>
<title>希庵八景 其五</title>,<text>日出九峯頭。東趍省鶴髮。歸時不怕昏。九峯又新月。</text>
<title>希庵八景 其六</title>,<text>大雅深松隱。雲菴列峀欺。橋頭今日市。村酒得天時。</text>
<title>希庵八景 其七</title>,<text>愛我長松樹。炎天爽氣新。分開一面廕。容憇夏畦人。</text>
<title>希庵八景 其八</title>,<text>秋筇村徑細。近峽曉霜深。手摘玻瓈盌。行穿錦繡林。</text>
<title>趙順天 九畹 輓</title>,<text>下邑名聲屈。中身疾病沈。空殘引鍼石。薄試在爐金。落泊何如此。凋淪遂至今。比年人物盡。淚灑大江深。</text>
<title>沈掌令 得元 輓</title>,<text>藩臬流風遠。名家大策傳。芝蘭薰氣味。羽翮借騰騫。蹭蹬風波際。棲遅郡邑年。霜㙜重入地。露奏未回天。高義寧他顧。榮塗實自捐。方希伸尺蠖。何遽閟重泉。靑瑣曾聯武。瞿塘亦共船。湖山愁契闊。歲月惜沈綿。樂石前期失。音書幾度翩。英豪近凋落。今日更潸然。</text>
<title>三月三日。將還洪陽之程谷。途中望橋村。</title>,<text>南塘南畔野人家。西客來留再見花。漁艇乘潮常日至。酒壚連巷不時賖。新開露井村籬豁。屢葺虹橋水岸斜。怊悵幷州今在望。老槐深處送歸鴉。</text>
<title>三月十五日。奉老親還魚村。</title>,<text>九峯斜景弄春姿。花發欄邊次第枝。閭里聚觀相賀道。老親髭髮勝行時。</text>
<title>暮還程谷。次仝兒韻。</title>,<text>無家南去有家歸。重理村西第一扉。手種小桃今薄長。開花三四故禁飛。</text>
<title>珠村八景。爲舍季仲賁作。</title>,<text>莫倚四隣耟。吾家當自操。詩書好田地。要亦舌耕勞。</text>
<title>珠村八景。爲舍季仲賁作。 其二</title>,<text>紫蠏乘秋下。淸灘坐夜分。縱橫篝火底。噓沫白於雲。</text>
<title>珠村八景。爲舍季仲賁作。 其三</title>,<text>牛背短長笛。坡頭芳草間。春深耕地遍。落日有餘閑。</text>
<title>珠村八景。爲舍季仲賁作。 其四</title>,<text>景晏春水姸。垂竿翳高柳。鉤深念周易。不覺羽沈久。</text>
<title>珠村八景。爲舍季仲賁作。 其五</title>,<text>愛此桑楡景。遅遲未下山。餘光無限好。十里過庭還。</text>
<title>珠村八景。爲舍季仲賁作。 其六</title>,<text>儂居月山北。君住月山東。兩邊秋色好。來往畫圖中。</text>
<title>珠村八景。爲舍季仲賁作。 其七</title>,<text>矗矗穿林上。漫漫度水斜。暝陰勾引去。出沒幾人家。</text>
<title>珠村八景。爲舍季仲賁作。 其八</title>,<text>隱隱石門鍾。平生讀書地。曉風如有情。吹送數聲至。</text>
<title>喜基孫自京來會</title>,<text>綠樹初深黃鳥飛。南翁新啓月山扉。三家子弟開詩社。更喜東壇舊客歸。</text>
<title>吟示仝兒</title>,<text>雨氣沈山山易昏。綠陰深殺數家村。田頭有跡大於椀。昨夜乕過林下門。</text>
<title>南原慧明上人去年訪我堯山。今又遠來於月山雨中。意甚勤。於其歸詩以贈之。</title>,<text>帶方三日七城橋。西過南塘路轉遙。不盡去年飛錫意。更於今雨亂山椒。雲籬壓樹留黃鳥。野碓分溪浸綠苗。試解靑囊開慧眼。茅家住處最誰饒。</text>
<title>鄭敎官 世甲 輓</title>,<text>靑門別路轉江濱。三見鴒原宿草春。我亦萍漂隨海客。時逢玉潤當元賓。風塵薄宦消沈久。花石遺莊結搆新。縱使酒船容更掉。樽前那得眼中人。</text>
<title>權生塤自京遠來。將謀數月會。適不利徑歸。臨發留詩。遂次韻贈別。</title>,<text>皁笠嵯峩鬚欲生。相逢不覺喚兒名。碧雲明月飜疑夢。流水靑山更有情。身遠都門悲鷁路。語闌村巷怯鷄聲。世間事事難如意。還向溪橋送爾行。</text>
<title>元都正 振洙 輓</title>,<text>明公家世詩書業。墨池遊戱風雨集。彩筆中投豈素期。親顔可解無所辭。魁梧氣象肅且溫。用爲干城業俱宜。往者擁旄南北藩。臨淮壁壘營陽屯。咫尺漢壇無跬步。十年樞府偃飛翻。二郞毛骨山西姿。同時弓鉞生光輝。節度晩借琅城出。主恩且許鳳巖歸。非時定省騰飛馹。佳節留懽弄彩衣。起居漸報春來勝。人代寧知宿昔非。憶昨我珥蓬萊筆。其年公領喬桐節。暮寫紫宸溫諭書。曉趍晴旭端門別。自蒙孫枝托桃李。更見姻親聯瓜葛。以玆遊公父子間。趣舍雖殊情故密。比隣笑鬪故人棊。陋巷驚廻長者轍。筆洞堂中秋景暮。公病在床寬禮數。迎我敷腴動顔色。慰我棲遑久歧路。嗚呼此事成萬古。南客悲吟竹篠邊。漬綿那得赴新阡。眼中未覺風流盡。猶記銀鉤映北牋。</text>
<title>寄賀靑陽鄭使君 壽期 復己卯科</title>,<text>九天仙籍久茫茫。更逐還珠到政堂。霜暈薄添雙鬢色。桂花猶是十年香。氛消斗分干將發。焰盡崑丘琬琰光。今日異恩千古曠。使君何以報吾王。</text>
<title>兪上舍山甫見惠新蟹。戱爲長歌謝之。</title>,<text>白月之山高且深。我居其陽子其陰。陰陰澗壑相奔潨。縈廻去與江河通。稻隴高下錯如繡。綠雲離披千頃覆。槃跚者族有郭索。溝遂之間爲窟宅。每歲風露魚龍夜。千百其曹乘水下。夾溪居民盡緯蕭。日暯岸岸篝火燒。君家結梁最綰轂。一夜往往收滿百。憐我飄零山上棲。窮年腸肚厭羹藜。故情未忍專秋味。新餽端能走赫蹏。先於峽口三竿日。便達林梢十里蹊。浮沫猶含豆花水。健螯半帶蘆根泥。立呼廚婢及朝餉。沃用香膏熬用醬。邇來病暑少噉食。一餐不覺匕筯王。空盤所苦常對鮭。左手未暇謀佐釀。餘存幾箇敎爲醢。擣取薑椒防餒敗。途窮已隔太官供。壁立且盡朝衣賣。故人此餽良易德。壺飧何謝觥飯快。聞道團臍日更肥。排梁隊隊如相期。㝡宜野雨新開後。何况林霜初拂時。幸君有意能終始。免使山人食指欺。</text>
<title>幽棲</title>,<text>子長初離抱。呱呱小女嗁。半生今始有。三月已堪提。襁袱書籤亂。衣巾乳臭迷。途窮頭亦皓。以此樂幽棲。</text>
<title>贈送基孫還京。用李白韻。</title>,<text>秋雲着雨欲成衣。絡緯啼床已學機。吾老也無相長在。此行焉有不虗歸。巖溪落碓層層轉。野徑縈林步步微。回首詩壇限京國。五年猶作鴈南飛。</text>
<title>果州聞鴈</title>,<text>客睡不堪着。秋寒生夜衣。一聲何處鴈。先報向南歸。</text>
<title>靑坡留別</title>,<text>秋城踈柳晩蕭蕭。極目西風雨氣遙。苦語莫從傷乕說。良辰不爲徙鵬饒。坡南別夜燈頻換。海上歸時葉半凋。吾輩已侵衰暮節。此廻分手倍魂消。</text>
<title>氷湖書感。奉示岳丈。</title>,<text>怊悵三年又北還。小樓將酒强開顔。只今行色風前葉。依舊秋容江上山。苦竹踈松寒自語。孤舟雙鷺晩俱閑。白頭多少關心事。烟雨蕭蕭立馬間。</text>
<title>氷湖書感。奉示岳丈。 其二</title>,<text>湖海飄零白髮新。重來猶是十年身。西樓語燕眞如客。南浦歸鴻不待人。遠水浮天山氣合。凉飈到竹雨聲頻。江干此別前期闊。斜日門闌欲損神。</text>
<title>中秋離京還程谷。途中記所見。</title>,<text>野人厭城市。衝雨發京師。違淖馬蹄峻。逆波舟楫遅。風霜深淺至。川谷去來移。到日尤貪路。門閭欲暮時。</text>
<title>贈別</title>,<text>雀啅雞喧俱有情。門前踈柳暮烟生。秋陰不鎖行人住。遮莫西風雨滿城。</text>
<title>堯山 十絶</title>,<text>龍安步口柳如染。聖堂巖前春水平。無數漁船齊入浦。新生石首大於筬。</text>
<title>堯山 十絶 其二</title>,<text>江木陰陰野草長。乘潮多半葦魚航。村村擊鼓歌相答。水滿平疇初揷秧。</text>
<title>堯山 十絶 其三</title>,<text>堯山葉下易斜陽。積水漫天鴈思長。亥日橋頭秋酒賤。緣江四面稻花香。</text>
<title>堯山 十絶 其四</title>,<text>連村紅粟壘如山。籬外柴船繫別灣。江口雪晴明月遍。夜深燈火打泡還。</text>
<title>堯山 十絶 其五</title>,<text>欝欝村西雙古槐。老根盤處拓爲㙜。炎天倚杖向江國。綠幄團空風自來。</text>
<title>堯山 十絶 其六</title>,<text>曾向堯山賃數椽。主人兄弟最欣然。一言便掃東西舍。容我全家住二年。</text>
<title>堯山 十絶 其七</title>,<text>舍下高楊間稚桑。有時行飯步殘陽。風帆過盡江光暮。西北雲山入望鄕。</text>
<title>堯山 十絶 其八</title>,<text>野井多醎旱卽枯。居人百步汲前湖。偶然選地開新甃。日出籬根集轆轤。</text>
<title>堯山 十絶 其九</title>,<text>橋項柴扉晩始開。野翁歸後獨登㙜。只緣兩邑敖倉近。太守時時枉駕來。</text>
<title>堯山 十絶 其十</title>,<text>西出橋頭江水深。隔江相望是嘉林。扁舟慣與潮來往。花外伽倻一曲琴。</text>
<title>次九日送別韻。送權生邦瑞。</title>,<text>秋思蕭蕭鬢欲稀。亂山佳節送人歸。東籬不分寒花發。南陌關心落葉飛。</text>
<title>次九日送別韻。送權生邦瑞。 其二</title>,<text>蘭㙜舊侶似君稀。每到窮山欲忘歸。北鴈向人聲更苦。年年秋色怨南飛。</text>
<title>次九日送別韻。送權生邦瑞。 其三</title>,<text>林間相接眼中稀。那計留君不許歸。怊悵登高還送遠。碧山無際片雲飛。</text>
<title>次九日送別韻。送權生邦瑞。 其四</title>,<text>滿峽烟霜高樹稀。西遊行子又東歸。恠來易散離堂夢。籬外溪聲曲曲飛。</text>
<title>次九日送別韻。送權生邦瑞。 其五</title>,<text>憐君才格也堪稀。明月淸風朗詠歸。好去丹山養毛羽。來年春至刺天飛。</text>
<title>次兒輩韻</title>,<text>碪聲人語共蕭蕭。霜薄蒹葭雪未飄。東半魚村溪石出。一筇來往不須橋。</text>
<title>謝權子羽上舍遠訪林居。兼申別意。</title>,<text>溪寒峽瘦野烟䟽。門掩靑山久索居。唯有君家好兄弟。時時羸馬到窮廬。</text>
<title>謝權子羽上舍遠訪林居。兼申別意。 其二</title>,<text>山扉寥落懶飛觴。籬外寒花晩自香。今日幸逢吹帽客。更堪留作後重陽。</text>
<title>謝權子羽上舍遠訪林居。兼申別意。 其三</title>,<text>秋陰不盡斷鴻邊。搖落西風又別筵。莫道海陽林徑遠。黃山南畔更茫然。</text>
<title>爲農</title>,<text>爲農無土賈無錢。直以詩書閱暯年。晝靜下邽羅雀處。秋深中散送鴻邊。窓臨絶壑雲常積。籬過重陽菊自鮮。東望庭闈秪數里。斑衣朝夕去蹁躚。</text>
<title>庚寅十月三日。奉兩親再赴仲氏壺山任所。行次黃山。示兄弟子侄共和之。</title>,<text>將老南征春復冬。蹇驢重踏舊游蹤。飄蓬但喜全家挈。行李俱須一郡供。風緊櫓聲高勃勃。雨晴江面白溶溶。吳絲楚管巴陵酒。廻泊黃山未夕舂。</text>
<title>寄別平安都事李 萬維</title>,<text>坡上傳筒十二年。看君尺牘故依然。一枝豈不宜宮樹。三葉如何又浿蓮。曉日粉袍秦鏡底。秋樓瑤瑟楚雲邊。詞家自有弓裘手。佳處紗籠更幾篇。</text>
<title>趙生輓</title>,<text>少年一轉頭。朋故盡去眼。只餘兩翁禿。猶嗟數里限。胡爲又淪謝。令我獨汍潸。君家好連璧。箇箇無可揀。仲氏最先鳴。一命晩裁綰。平生第五名。詞苑事結撰。風流座留香。氣味春浮盞。餘事參顧陸。意匠實同串。參差霄漢期。零落芝蘭産。伊余雅倂遊。每見輒雙莞。差鑣赴槐庭。比屐躋蘿棧。筋骸及俱緩。過從遂漸簡。所幸結鄕社。逢辰共醪饌。一病報沈淹。擧隣憂覘矕。俄聞少健匕。何意竟戢板。回首五十年。陳跡似鉏剗。南遊忽漂蕩。雲嶺阻蹇嵼。無繇往臨穴。俯仰溢悲赧。</text>
<title>戱草長句。謝箕山使君惠贐。</title>,<text>壺山舘外浣溪濱。山雨蕭蕭溪霧屯。咸平賢宰寄書至。遠問東西南北人。謂我操翰業已久。十年相與亦良厚。捧檄之喜固同然。贈人以言能獨否。試看漂流水上萍。何由得攀城隅柳。徐讀君書愧君意。但使有詩無先後。憶昨市南初會合。寓舍連墻屨可及。朝林微白已敲門。夕烽欲斂始懸榻。愛君風骨殊不羈。秀氣翩翩在揚眉。蒲梢快步長途好。荊蜀奇材大廈資。嶷然挺出誰不賞。竗齡聲價烟霄上。郵乘蹉跎郞省晩。才俊棲棲衆所恨。去歲我客堯山阿。百里枉道三經過。小軒鬪博江帆落。斜景回鞍野雪多。西歸結茅九峯下。靑松白雲無車馬。一紙書從金井郵。半塗君駐靑淮駕。雲孫六十雙箑俱。然後知分漢庭符。曷不許藉程谷草。胡爲直就箕山道。箕山南去近詩山。此行何異晝繡還。堂上夫人垂鶴髮。皁盖斑衣爛生色。何况沃州地犬牙。長兄白眉飛鳧舃。步輿輕軒往來便。江魚竹笋甘旨足。下邑於君非爲榮。窮途得此也不薄。何如白頭倦遊子。前月移家隨仲氏。仲氏爲州臨孔道。使車結轍何時已。公廩偏少俸亦踈。奉親之外無贏餘。此生且於生理拙。坐令十口不自餬。向微高義念飄蕩。那得專人致起居。傅邑居民習世情。流離如此頗相輕。忽聞厚饋到遠客。排門繞墻窺且驚。如君好我晩誰肩。早暮浮沈何有焉。深知共敝能無憾。見荷相濡實自憐。年荒米價方如玉。歲暮寒威漸折綿。我有故人今領郡。不妨高枕但安眠。</text>
<title>晦叔上舍告歸。聊次嘉州送費子韻以贈。</title>,<text>人生離合何草草。鏡中之雪不可掃。淸樽高燭朗寧館。歲暮雪飛公山道。向者偶然來留連。柴門相對浣溪邊。談經銳意三冬足。步屐多情幾兩穿。不嫌擔簦久爲客。唯恐跳丸遂虗擲。有時下筆珠在囊。中宵聽劍龍吟壁。憐爾風標也自奇。致身當及未生髭。飛騰羽翮君何晩。四十頭顱我已知。徒將一指輕秦楚。豈比袁乕得仁祖。春衣猶夢杜陵花。匹馬能忘銅峴雨。曉上河橋愁轉新。送行無物愧家貧。但就湖城謀後會。莫敎春色解先人。</text>
<title>寄東壇諸子</title>,<text>垂老携家不自閒。暮春西去又南還。故人能作相隨夢。莫向堯山向朗山。</text>
<title>書贈猶子膺孫。徵近業兼勖阿仝。</title>,<text>腐盡猩毫結構遲。朗山何似月山時。莫言淮水妨盧橘。直使夔州長杜詩。</text>
<title>壺山書所見</title>,<text>淸晨鴈𪚥擁門喧。東直凌陰列宿繁。細看萬條枯葦上。日光來射露珠飜。</text>
<title>壺山書所見 其二</title>,<text>北來邊報動長安。髫白奔波亂峽間。萬屋枕高烟火靜。東南唯有一壺山。</text>
<title>催詩示學子</title>,<text>寸碧漸欲暗。餘紅能幾何。那將諸子筆。換作魯陽戈。</text>
<title>次王元美韵。和贈孫侄仝兒。</title>,<text>我行如此何漂流。歲暮猶自滯南州。父母平安兄弟會。縱然巷陋途窮復何愁。興來且典鷫鸘裘。壺山春色君不見。綠蟻翁翁浮缸面。三杯起舞雪飛飛。園竹軒松老俱健。</text>
<title>再用送費子韻。寄懷韓上舍。</title>,<text>綠塵生硯慵不草。客舍閉門唯却掃。漸看前輩墮窮泉。謾向少年話交道。邑前閭落欝相連。我居最在官途邊。山色東臨廧角出。溪流西下籬根穿。誰能好意看遠客。時有空言念棄擲。平生愛爾紫芝眉。向來同我靑燈壁。他鄕會合良已奇。一笑黑絲染白髭。晴雲送月行無厭。暮雪平階語不知。離愁旅思堪悽楚。直欲忘情參佛祖。老去猶隨鴻鴈陽。時來會借蛟龍雨。何况高才日又新。如君豈是困長貧。相思也有南來使。能問壺山流落人。</text>
<title>安萬戶輓</title>,<text>嗚呼咄唶乎已矣。壯士一病不復起。昨暮辭我嚴北裝。今朝已報手生瘡。我驚馳書往問之。答書一一無錯辭。意謂生年有餘筭。何知死病無良醫。老妻搥胷號且咷。柩前只有一女兒。外孫能詩常所愛。叫天慟哭摧五內。男兒立身三十年。萬戶一命絶可憐。嗟君身世止於斯。食牛扼乕何所施。君家兄弟少密親。暮年向我情更新。揚眉縱辯風生座。把酒高歌霜拂人。京城貴人相邀致。氣岸翩翩誰不憙。尙書宅裏戱言詩。丞相門前不用刺。落魄還鄕傍棣華。石田茅屋共生涯。圍棋夜觀聞燈雨。步屧春蹊踏岸沙。風燈石火無留輝。俛仰之間事已非。伯也過我言復咽。淚緣白鬚流不絶。常悲薄宦多遠離。何况殘年便長失。秋風蕭蕭吹白杻。明日靈車上先麓。我老不能奠一杯。聊遣兒孫送葬回。</text>
<title>癸巳暮春。送仝兒往省水村墓感懷。</title>,<text>送爾西歸漢水湄。八年人事喜兼悲。白頭不死方收淚。寒食墳前有拜兒。</text>
<title>南溪濯足</title>,<text>筠扇荷衣人兩三。九峯西下小溪南。濯足歸來山雨過。綠陰低濕夕陽嵐。</text>
<title>擎雨齋八詠</title>,<text>丈夫有二道。不出卽爲農。我亦迷津者。披簑欲往從。</text>
<title>擎雨齋八詠 其二</title>,<text>陽麓偏傷早。陰崖太劇遅。春風亦何意。山客獨移時。</text>
<title>擎雨齋八詠 其三</title>,<text>烟水時開合。漁梁半有無。悠然見夜火。不是計朝廚。</text>
<title>擎雨齋八詠 其四</title>,<text>一去復一來。憧憧無日了。坐念行路難。不知吾廬小。</text>
<title>擎雨齋八詠 其五</title>,<text>倚杖分須髮。提瓢氷齒牙。曉來茶味勝。一半浸山花。</text>
<title>擎雨齋八詠 其六</title>,<text>一片林間雪。低昂落半空。孤村新雨後。逈野夕陽中。</text>
<title>擎雨齋八詠 其七</title>,<text>手種梧桐樹。靑靑檻外柯。恠來凉夢散。今曉雨聲多。</text>
<title>擎雨齋八詠 其八</title>,<text>乍認樛枝動。徐看逬葉分。一團靑若若。千道白紛紛。</text>
<title>孤山途中</title>,<text>二尺僮隨一尺驢。白雲飛處夕陽餘。山蹊來往無多限。中半前林叔仲居。</text>
<title>戱次兒輩韻</title>,<text>雲物東趍天四垂。暝林低拂滿簾颸。生憎窓下新移竹。雨澀烟侵逬籜遅。</text>
<title>聞孫侄能示人以樸。因以詩爲賀。</title>,<text>常恠陳三閉戶勞。於今始覺少游豪。兒童尙許窺多少。朋輩能容着貶褒。漸漸縱橫蚕食紙。行行斷續雁隨毫。料君自此胷懷闊。我亦眉頭一尺高。</text>
<title>與尹生趍魚洞呼韻占示</title>,<text>村邊一道繞前橋。草色粘天赤日驕。山澗欲過騾子小。障泥違水不多遙。</text>
<title>喜一侄來課。呼韻贈示。風水家指吾屋前岑曰挂榜紗。故戱云。</title>,<text>窮村一徑印雙鞋。新僦書齋對碧崖。試看門前多少嶂。已敎金榜向人排。</text>
<title>竹笋呼韻</title>,<text>糝粉挼藍萬萬頭。夜來烟雨盡情抽。丁寧莫近廚兒手。留作碁窓五月秋。</text>
<title>李河陽 復仁 輓</title>,<text>朗玉坐逾密。醇醪醉不禁。相逢每傾倒。此物豈消沈。莫測生才意。空憐死孝心。潘輿餘舊跡。桃李謾陰陰。</text>
<title>贈送李正言高山之行</title>,<text>謂榮云辱赴新除。二十年來此別初。今日塞郵能爾耳。聖朝賢路更何如。秋生半道蘓餘病。烽達三山替信書。嫌瘦世情君自見。到時行驛急鹽車。</text>
<title>代書草謝洪牧權汝久 世恒 見訊</title>,<text>自聞紬被換綾衾。方喜爲氓在故林。一紙感君波見及。十年憐我陸猶沈。耘餘賃畒愁全涸。病後華髭恐不禁。咲問都亭相重意。得如京輦舊游心。</text>
<title>送君寶族侄歸安陽。次仝兒韻。</title>,<text>妙齡文墨必名家。長擬詞林刮眼花。雲錦與裁隨制度。天球敎琢吐光華。荒年客案蔬莖薄。閑夜朋簪柿葉斜。更欲邀君謀卒業。春期造物爾休遮。</text>
<title>權載元乞揭堂三十六字。以小律玉連環應之。</title>,<text>君新搆少風塵。銼雲籬也自珍。面溪山來眼盡。區花木稱心春。夕戱斑歸展卷。憐身計在榮親。</text>
<title>暮歸次兒輩韻</title>,<text>斜穿行竹下晴川。西嶺微紅碧樹圓。無限白雲芳草上。蹇驢隨意不敎鞭。</text>
<title>送朴生萬濟隨擧子南歸</title>,<text>送爾去寧親。溪山秋正新。細推難別意。能作久留人。客路忙蹄順。回潮健鷁馴。斑衣雖足樂。黃卷不宜塵。</text>
<title>戱次兒輩韻</title>,<text>惆悵騷壇半是空。碧梧枝上又西風。何人不解生秋思。一枕蟲聲雨氣中。</text>
<title>戱次兒輩韻 其二</title>,<text>亭亭高樹近晴空。苦竹環籬夜自風。堦下人家深不見。碧山平在卷簾中。</text>
<title>李君重煥旣以其先君子參判公家狀乞銘。今又走人數百里告遷兆。且送文房三具爲贄。感懷草謝。</title>,<text>十年文墨舊同時。金石相須雅有期。黃壤不遺靑李手。白頭空累色絲碑。珠亡櫝在嗟吾老。箭折弓留自古悲。那得更登元禮舘。始憐無愧伯喈辭。</text>
<title>李君重煥旣以其先君子參判公家狀乞銘。今又走人數百里告遷兆。且送文房三具爲贄。感懷草謝。 其二</title>,<text>蓬藋荒扉枉轡勞。憶曾相過賁林臯。存亡雪涕憐羊舌。嘯詠風流見鳳毛。豈有不華堪表墓。自從沈病倦揮毫。遙椷帶贄煩來往。歸鴈新秋首屢搔。</text>
<title>戱次兒輩韻</title>,<text>欹枕幽窓俯碧峯。晩來凉意在杉松。生憎閣雨屯雲色。虛帶層空日暈舂。</text>
<title>謝人惠新稻</title>,<text>淸秋一笑隱烏皮。比屋甞新我獨遅。能損滿篝思共飽。熟知懸磬苦無資。晴簷曬景珠揚杵。夕案噴香雪溜匙。但使故人饒好畤。不愁今日薄生涯。</text>
<title>奉簡汝久使君</title>,<text>政術詞華摠一身。漢家良牧本儒臣。黌泉任代杯中物。舘柱虛充爨下薪。村巷謳謠渾自得。公門精彩頓能新。飛蓬更逐秋風轉。直是難忘有脚春。</text>
<title>奉簡汝久使君 其二</title>,<text>江棲野遯少安居。愧殺猪肝意有餘。莫是簿書妨命駕。未應關節始烹魚。寒砧落木村燈閙。荒歲佳辰菊盞踈。聞道雙㫌來省畒。欲鋤三逕待回車。</text>
<title>山影洞暮歸</title>,<text>秋聲歸馬共蕭蕭。潦盡寒溪出斷橋。我屋抱陽霜力淺。滿庭芳樹未全凋。</text>
<title>進脩齋八景。爲申上舍文濟作。</title>,<text>凝湛存身宅。絪縕或躍期。四方天正夜。千里雨能時。</text>
<title>進脩齋八景。爲申上舍文濟作。 其二</title>,<text>白雲天際飛。烏峀半依依。凉意吐風去。淡容行雨歸。</text>
<title>進脩齋八景。爲申上舍文濟作。 其三</title>,<text>爲有千種花。生香遍幽谷。所以君子人。身潤由夫德。</text>
<title>進脩齋八景。爲申上舍文濟作。 其四</title>,<text>深紅淺紅者。萬樹千樹强。新霜之所染。何况又斜陽。</text>
<title>進脩齋八景。爲申上舍文濟作。 其五</title>,<text>漁燈生玉溪。最在新霜夜。淸秋一雨餘。紫蟹千羣下。</text>
<title>進脩齋八景。爲申上舍文濟作。 其六</title>,<text>夕陽滿平綠。春色六七里。烟簑牛背兒。卷葉聲四起。</text>
<title>進脩齋八景。爲申上舍文濟作。 其七</title>,<text>白間出碧色。林壑忽蒙籠。鄧司馬車下。阮步兵眼中。</text>
<title>進脩齋八景。爲申上舍文濟作。 其八</title>,<text>三逕一通竹。六月來淸風。使我羲皇上。以君氷雪中。</text>
<title>韓秀才秉周來別。草贈 八絶。</title>,<text>遅暮飄蓬地。平生似玉人。如何搖落日。判作去留身。</text>
<title>韓秀才秉周來別。草贈 八絶。 其二</title>,<text>掃葉開荒徑。移床坐碧山。尊空菊花盡。落日送君還。</text>
<title>韓秀才秉周來別。草贈 八絶。 其三</title>,<text>汗血必千里。昂霄非一朝。故家何寂寞。遅爾上扶搖。</text>
<title>韓秀才秉周來別。草贈 八絶。 其四</title>,<text>文章非爲試。也有爲親時。所以故人意。先之今體詩。</text>
<title>韓秀才秉周來別。草贈 八絶。 其五</title>,<text>詩在乾元前。書亡永和後。悠悠天地間。嗟我已白首。</text>
<title>韓秀才秉周來別。草贈 八絶。 其六</title>,<text>風雪踈燈曉。池塘深竹秋。去年從我者。今日幾人留。</text>
<title>韓秀才秉周來別。草贈 八絶。 其七</title>,<text>錦江何迢迢。去此一百里。雪舟未可能。且好桃花水。</text>
<title>韓秀才秉周來別。草贈 八絶。 其八</title>,<text>秋山風雨開。木落村舂夕。登高與送歸。眞是遠行客。</text>
<title>草贈尹必萬</title>,<text>摩勒川寒風逆馬。久庵碑曉雪平林。最憐溫祚城中夜。爾足如氷入我衾。</text>
<title>送羅錫朋 時余有錦水移家之計</title>,<text>逐水浮萍無定時。爾行於我輒相依。民中俊秀誰爭長。海上家鄕此送歸。秋草全稀山逕闊。寒疇已凈野塘肥。餘糧在盎身仍健。濯錦佳期可獨違。</text>
<title>靑武途中謝裴同甲弘弼書存。仍饋一雉稱士相見幣。</title>,<text>仙莊客路兩西東。尺素飛來趁旅鴻。聞說䧺心思破浪。解憐雌甲苦飄蓬。回飈不碍林柯豁。落景相涵野水空。未接芳姿先見禮。賓廚三嗅有華虫。</text>
<title>邦瑞自中原委伻相問。以糖雉見餉。</title>,<text>城雪蕭蕭打客窓。朝來驚得鯉魚雙。相思正似樓巖水。幾日西流到錦江。</text>
<title>邦瑞自中原委伻相問。以糖雉見餉。 其二</title>,<text>江海山林無不可。東西南北任飄淪。若非欵欵玄亭客。誰念迢迢錦水人。</text>
<title>邦瑞自中原委伻相問。以糖雉見餉。 其三</title>,<text>聞携妻子上忠州。惆悵高才亦倦遊。安得買田雲水畔。我家東住爾西留。</text>
<title>邦瑞自中原委伻相問。以糖雉見餉。 其四</title>,<text>江城病起暮雲寒。夢入南街歲已闌。瞥見門前五柳樹。蕭蕭唯對舊東壇。</text>
<title>邦瑞自中原委伻相問。以糖雉見餉。 其五</title>,<text>蘭㙜故事有存亡。一散晨星歲月長。直是途窮人自遠。知君無日可相忘。</text>
<title>邦瑞自中原委伻相問。以糖雉見餉。 其六</title>,<text>中原東望雪崢嶸。回夢城隅有鴈聲。莫向江湖問消息。霜髭朝鑷暮還生。</text>
<title>邦瑞自中原委伻相問。以糖雉見餉。 其七</title>,<text>南來西去又江潭。歲暮端居轉不堪。別恨滿懷長自苦。香飴到口豈知甘。</text>
<title>邦瑞自中原委伻相問。以糖雉見餉。 其八</title>,<text>離心悄悄倦登樓。愁見長江滿眼流。三嗅山梁一回首。幾時由也共乘桴。</text>
<title>次老杜謝嚴中丞枉駕二韻。奉謝宋廵相 正明 見過。</title>,<text>州城南下接村坰。盡室西來似旅亭。暇日旌旗從細柳。暮年江海念漂萍。深知惠愛吾無間。與報流逋爾自寧。莫道窮愁能易老。看君華髮亦星星。</text>
<title>次老杜謝嚴中丞枉駕二韻。奉謝宋廵相 正明 見過。 其二</title>,<text>荒徑縈村細細盤。藍輿閑過屛銀鞍。逢迎樂有談筵密。旅泊貧無酒盞寬。雲屯履舃蓬門熱。雪漲堦除畫戟寒。更荷風流容卜夜。欲謀高會繼餘懽。</text>
<title>再疊走筆。却呈子和廵相年兄。</title>,<text>餘月生林雪糝坰。夜閑銀燭卓亭亭。傳筒便欲輕崑玉。授粲無勞憶楚萍。酒重螘香初汎灧。歌纖鶯舌太丁寧。浮雲不繫東西影。偶向南樓近福星。</text>
<title>再疊走筆。却呈子和廵相年兄。 其二</title>,<text>曲江毬舫爛銀盤。今夜那知此倂鞍。桑海浮沈塵事幻。綺筵歌吹旅愁寬。湖天眺逈瓊花淨。詩壘談高玉露寒。但使心肝無楚越。何論舊識與新懽。</text>
<title>三疊求和</title>,<text>東南遊跡徧巖坰。歲暮來過濯錦亭。出郭江山工似畫。當杯天地小於萍。州邊住近連枝並。世外身閑一枕寧。他夜北樓携手去。與看辰極拱羣星。</text>
<title>三疊求和 其二</title>,<text>昨夜初筵燭映盤。歸時東陌月生鞍。窮途攀貴從他笑。客土隨親且自寬。村籬帶雪陰陰色。城角兼風裊裊寒。詩筆近來塵暗久。逢君聊復助淸懽。</text>
<title>登拱北樓謝廵相三疊見和。輒復四疊五疊却寄。</title>,<text>長江北岸極脩坰。雙樹中間認古亭。地勢河山相錯繡。人烟籬落巧排萍。經營始信關防重。歡賞今逢海宇寧。駐蹕碑前尋往事。風塵回首九周星。</text>
<title>登拱北樓謝廵相三疊見和。輒復四疊五疊却寄。 其二</title>,<text>緣雲風磴白盤盤。滚雪晴泥欲上鞍。畫閣斗懸靑壁峻。漁舟齊蕩大江寬。斜陽更好寧愁暮。殘醉猶濃不怕寒。試問將詩煩問訊。何如選勝許扳懽。</text>
<title>五疊</title>,<text>晩擲吟筇繞近坰。忽驚詩札落山亭。一言交契膠投柒。萬事名途絮化萍。我傍公門愁逆旅。君㘅王命阻歸寧。也知天地無私久。自是生辰挹斗星。</text>
<title>五疊 其二</title>,<text>詞盟未害歃銅盤。薄有雄懷尙據鞍。迹判閑忙那更會。心除畦畛始能寬。透籠飢鶴孤雲暮。繞壁吟龍一劍寒。不是唱酬酬勝債。索居安得此時懽。</text>
<title>六疊求和</title>,<text>一面烟波一面坰。僦居眞似爲林亭。重城吹角雉登木。逈檻觀峯魚闖萍。冷語向人須莫浪。遠遊超世卽無寧。簞瓢南北隨緣住。閒就江湖傍客星。</text>
<title>六疊求和 其二</title>,<text>多君筆力倒鉤盤。快似天駒不受鞍。重疊科名元自盛。往來詩令底容寬。遅回北極風雲會。辜負東江雪月寒。見說憂民勤奏牘。飢年愁歎盡成懽。</text>
<title>權進士 賝 母夫人輓</title>,<text>昔在京城日。比弄東西折。仲郞從我來。相慕如飢渴。兩家分遂篤。婢使踵相齧。由是習聞知。夫人實賢喆。事姑與夫子。盡禮貧不屑。德容稱多福。仁心宜遐耋。三郞俱秀拔。奇羽生鳳穴。斷織勉遊學。截髮留來轍。蚤夜望有成。床笏竚森列。仲郞旣俊造。名聲藹四徹。不日且騰躍。得以供親悅。公車未及期。慈顔俄永訣。哀哉孝子心。此慟穹壤裂。况我通家人。聞玆久哽咽。去秋醮吾兒。送婢諭以舌。衣裳要京製。誰歟念能切。夫人召賤婢。往事諄諄說。爾家故主母。骨肉情無別。興懷及存亡。我淚無時絶。甞撫秀才頂。親愛視子妷。今日聞已長。感舊腸欲熱。吾不助吉衣。於心悵有觖。力疾親裁縫。厚義足銘結。嗚呼十年間。悲歡財一瞥。萍蓬轉江湖。天地積風雪。不能去扳紼。東望川涂截。他時見諸郞。何顔慰泣血。</text>
<title>七疊求和</title>,<text>廻飈雪後撼寒坰。人語偏多賣酒亭。鄕夢幾回尋水竹。野誠徒欲獻芹萍。兩湖赤地渾相似。十月奔雷也不寧。已任五窮常伴住。何煩結柳命奴星。</text>
<title>七疊求和 其二</title>,<text>豈有橫空硬語盤。愁將敝賦戰齊鞍。窮猶北闕書休上。瘦任東陽帶漸寬。藜杖貪移江寺靜。柴車不至客廚寒。南來皓首風情少。懶作常林曲裏懽。</text>
<title>次老杜弊廬遣興寄嚴公六韻。却寄廵相。</title>,<text>南國移家客。西偏近廨村。直緣便定省。端不避囂喧。落魄誠如此。生涯可更論。閑思鷄岳勝。欲問錦江源。遅暮棲荒野。中宵夢至尊。悠悠缺壺意。書此報轅門。</text>
<title>次老杜弊廬遣興寄嚴公六韻。却寄廵相。 其二</title>,<text>往者移㫌節。翩然過客村。肯嫌肝膽露。從遣齒牙喧。絃管愁端破。文章酒所論。新知方眷眷。良訊且源源。江勢樓前大。山容雪外尊。未能浮剡棹。寂寞卧衡門。</text>
<title>次和拜箋八疊韻</title>,<text>執壤行官發暮坰。牙旗相送鍊兵亭。何人不似傾陽藿。今日偏憐逐浪萍。一氣吹葭催盛動。萬年環海祝淸寧。江樓獨對朝宗水。金馬誰知舊歲星。</text>
<title>又次盤字韻</title>,<text>行路何殊百八盤。丈夫漂蕩不離鞍。十年禁闥如天逈。一笑江湖滿地寬。王粲登樓時望遠。袁安卧雪更愁寒。多君欲洗風塵態。傾盖眞同宿昔懽。</text>
<title>靈隱寺夜集。九疊。</title>,<text>招提孤絶納遙坰。睥睨參差擁畫亭。積水蘸欄人在鏡。微波生盞蟻如萍。旌旗雲雪俱相雜。歌吹魚龍不敢寧。莫怕林暉容易盡。兩行官燭爛天星。</text>
<title>靈隱寺夜集。九疊。 其二</title>,<text>招携羅綺趁杯盤。微雪踈踈撲馬鞍。跂石滄波無限闊。開筵丈室有餘寬。飛樓縹緲騰空出。袛樹陰森入夜寒。更沐㫌麾乘暇日。慇懃來合一塲懽。</text>
<title>三疊村字韻</title>,<text>江曲全縈郭。林廻巧抱村。樓㙜眞面畫。鼓角靜中喧。邂逅聊爲樂。窮通不足論。天寒驕竹葉。地勝薄桃源。錦瑟妨人夢。丹龕護佛尊。玆游未易得。灑翰鎭山門。</text>
<title>贈別權載元歸洪陽</title>,<text>山蹊倂馬下嶙峋。公舘懸燈意更眞。送後莫忘前夜會。客邊難別故鄕人。層城宿雪猶遮寺。濯錦新澌欲斷津。知道魯州從此去。可能廻訪倦游身。</text>
<title>廵相靳和。復疊村字韻督之。</title>,<text>漫興時中酒。深居最上村。詩書終日靜。風雪一窓喧。良會不復卜。此懷無與論。窮途狂阮籍。恠事老深源。樵牧甘相狎。輪輿任爾尊。那將乕牙念。更及雀羅門。</text>
<title>廵相靳和。復疊村字韻督之。 其二</title>,<text>近者于藩信。全踈傅郭村。豐鍾憐自動。巴唱媿徒喧。恢刃何曾滯。幽襟尙可論。先韋元有重。後海故須源。未恠瓊琚貴。由來戟纛尊。江山能解事。唯許屬閑門。</text>
<title>廵相見和。且惠十疊。輒復奉酬。</title>,<text>未逐麕身在牧坰。休將風意禱宮亭。倦飛斜景貪看鳥。漂寄官河更愛萍。酒席時堪促山簡。歌樓枉被數江寧。蓬門不爲餘人啓。惆悵閑宵對月星。</text>
<title>廵相見和。且惠十疊。輒復奉酬。 其二</title>,<text>賢勞日夜懶遊盤。一路才回問俗鞍。聖主十行常在念。荒年百事盡從寬。疲甿飮德心偏醉。汙吏聞風骨欲寒。若道流離思樂土。吾將此地奉君歡。</text>
<title>至日廵相行望闕禮有感</title>,<text>熊州客舍報生陽。使相來焚望闕香。惆悵江湖戀主髮。今朝一半亦成霜。</text>
<title>謝趙戚兄 世墪 惠柴。是日冬至。</title>,<text>廚閑未有豆堪煮。囊罄更無薪可沽。寒力不禁渾舍逼。赫蹄眞與一陽俱。勾回春氣供書閣。噓送香烟入藥爐。解釋賢兄能煖客。肎敎氷雪着吟鬚。</text>
<title>謹用昨夜所拈滄溟韻。奉謝廵相枉過之盛意。</title>,<text>晴窓塵脫手中毛。已勑兒童袄篲操。旅次供歡無異味。窮途堪仗有同袍。環簷雪映牙旗白。背壁花生蠟炬高。酒後喜聞談更快。眉頭詩意湧如濤。</text>
<title>謹用昨夜所拈滄溟韻。奉謝廵相枉過之盛意。 其二</title>,<text>能超色相洗皮毛。今日流波始可操。留下荀香凝弊席。喚歸娥月護仙袍。村邊漸覺金笳細。樹外回看玉帳高。所貴交期淡如水。不論人世險於濤。</text>
<title>謹用昨夜所拈滄溟韻。奉謝廵相枉過之盛意。 其三</title>,<text>風便雲霄整羽毛。慣聞氷蘗苦心操。西湖歲暮留英簜。北極星回戀赭袍。憂國觥籌聊復細。搖毫紙價頓能高。自憐岐路流離子。憶昨廻舟灧澦濤。</text>
<title>謹用昨夜所拈滄溟韻。奉謝廵相枉過之盛意。 其四</title>,<text>平生多口困吹毛。剛恨齊門瑟謬操。客路長敎隨郡紱。少年誰信奪宮袍。春從玉琯葭灰動。雪並山樓粉堞高。閑夜偶成鄕社夢。白雲三徑轉松濤。</text>
<title>朝來病起有懷。戱成演雅三首求和。凡七疊。</title>,<text>賓舘無魚對澗毛。牛腰書外更何操。湖中蝸轉常移屋。雪裏鶉懸未換袍。熊府城池遊已倦。鳳岑蒼翠卧仍高。燕居默念平生事。曾扈龍舟太液濤。</text>
<title>朝來病起有懷。戱成演雅三首求和。凡七疊。 其二</title>,<text>連空飛雪墮鵝毛。氷合烏檣已罷操。懶傍鵾絃調頩頰。多尋鷲嶺問方袍。雙龍吼匣頻看好。百雉臨江晩步高。自哂送鴻閒叔夜。不將烹鯉及山濤。</text>
<title>朝來病起有懷。戱成演雅三首求和。凡七疊。 其三</title>,<text>鷁退身如腹背毛。只今人笑一豚操。文章老去羞蟲篆。契活朝來典獸袍。鄕樹春期留布穀。京華近信候琴高。棠陰獨許開詩壘。牋帋猶堪借薛濤。</text>
<title>演雅八疊。奉答廵相前篇之意。</title>,<text>人間義理細牛毛。心似奔駒愼舍操。三畏雖敎書在壁。一聞烏得汗沾袍。能言鸚鵡當知愧。宴處雷龍始見高。斷柬若爲資講討。方塘無𧏮靜波濤。</text>
<title>演雅九疊次漫興</title>,<text>鳥獸天寒已氄毛。六龍鞭策是誰操。馬蹄穿盡常歧路。蛛網棲多舊笏袍。能望交期齊鮑管。特憐詩社得岑高。試看蠒紙明珠唾。直掣鯨鯢碧海濤。</text>
<title>十疊謝惠曆日</title>,<text>貪披瑤札欲生毛。驚看蓂書起自操。節序始知添繡線。人情何啻感綈袍。昔年謬被中宸直。此物頒從北極高。江海如今輸歲月。萍蓬隨地信風濤。</text>
<title>謹用前夜放翁韻述事。書懷奉謝廵相令公詞案。</title>,<text>悠悠北去若爲情。回望南樓暝雪明。蠟燭替人還別淚。驪駒首路已離聲。飄零天地凋容鬢。留落漁樵隱姓名。十載倦遊饒野態。玆行羞殺近京城。</text>
<title>感懷奉別中表崔老兄 中立</title>,<text>此地殊非南國時。公來堪喜又堪悲。流年入鬢形容變。往事經心涕淚滋。野雪江氷迷客路。綺筵銀燭泛離巵。相思也有堯山使。莫遣音書去後遅。</text>
<title>李正言 孝根 輓</title>,<text>扶病松陰話別愁。至今猶惜不成留。十年墜履初乘馹。半道歸㫌竟駕牛。宦業只殘㙜省賻。家聲都盡弟兄丘。河山滿目餘詩債。淚帶寒潮咽浦樓。</text>
<title>東郊哭睦平父聖能墓。歸示敦詩。</title>,<text>不死我來尋瘞玉。平生君與托傳衣。三回宿草能無哭。獨遶孤墳未忍歸。寒景向人低脉脉。殘雲傍馬住依依。塵間歲暮悲何極。海內才高見已稀。</text>
<title>東郊哭睦平父聖能墓。歸示敦詩。 其二</title>,<text>舍馬崩崖雪沒韉。空林垂淚問荒阡。蓬科未信埋君處。玉貌依然在我前。萬事飄零餘皓首。四年消息閉窮泉。今宵欲近東壇宿。可有歸魂入夢邊。</text>
<title>留別敦詩</title>,<text>莫恠相逢白髮踈。十年人事竟何如。暫歸荒野飄蓬後。纔哭靑郊宿草餘。舊舘趁期城雪在。今宵回夢禁鍾初。幾時無此分離苦。更作平生比屋居。</text>
<title>氷湖感舊</title>,<text>沙頭初日照樓㙜。二十年餘此往回。遼鶴歸來人不待。滿江氷雪獨憑槐。</text>
<title>水村感懷</title>,<text>江色陰陰落日寒。竹踈松短雪華殘。七年閭井多蕭瑟。墳土何能似舊完。</text>
<title>天安道中</title>,<text>野雪方消林景姸。駁雲微雨似春天。恠來臈月陰崖底。環珮交喧决决泉。</text>
<title>三高齋移居后。投示子和廵相。</title>,<text>千仞蒼屛九曲環。人家簇簇在雲間。門前一派縈村水。半是公山半定山。</text>
<title>三高齋移居后。投示子和廵相。 其二</title>,<text>棲棲避謗困風塵。搔首乾坤白髮新。莫道轉蓬猶不定。兩高陽屬一高人。</text>
<title>三高齋移居后。投示子和廵相。 其三</title>,<text>北折官途轉翠微。眼明先得釣魚磯。溪山半入熊州賦。猶恐人間惹是非。</text>
<title>暮趍公衙</title>,<text>親老遊方思未裁。林棲不是選亭㙜。試看今日移家好。猶得初曛跋馬來。古驛烟生行旅定。平江月上釣船開。州城只在坡坨外。漸近人情漸覺催。</text>
<title>暮還高陽寓所。却寄子和廵相。十二月望</title>,<text>暮發州城下渡頭。氷澌不碍木蘭舟。白雲路入高陽里。明月心懸庾亮樓。逬峽忽分開洞府。回林齊動散溪流。烟霞無處容塵轍。小隊幽期說可休。</text>
<title>疊前韵。戱答子和廵相。</title>,<text>一道巖泉碧玉環。行人眞在畫圖間。白雲我自能專壑。他日君來與半山。</text>
<title>疊前韵。戱答子和廵相。 其二</title>,<text>峽靜村深不受塵。雪消山色捲簾新。西疇春及耕無耦。那得雲霞惠好人。</text>
<title>疊前韵。戱答子和廵相。 其三</title>,<text>晩晴林氣轉霏微。雪水溶溶欲滿磯。蘧瑗可人猶晩悟。行年五十始知非。</text>
<title>德巖樵歌。敬和武夷櫂歌十章韵。</title>,<text>歸來芰製謝山靈。心與寒溪相對淸。隨地希賢無不可。樵歌移得櫂歌聲。</text>
<title>德巖樵歌。敬和武夷櫂歌十章韵。 其二</title>,<text>縈巖環玦不堪船。一曲溪通院下川。西帶龍神南妓澤。雲來嵐去半人烟。</text>
<title>德巖樵歌。敬和武夷櫂歌十章韵。 其三</title>,<text>芳潭相映對娟峯。二曲天然玉女容。似恨入宮曾見妬。暮雲春色斂蛾重。</text>
<title>德巖樵歌。敬和武夷櫂歌十章韵。 其四</title>,<text>巖回谷抱勢如船。三曲開山杳百年。初地藏金尋不見。淸灘漱玉聽猶憐。</text>
<title>德巖樵歌。敬和武夷櫂歌十章韵。 其五</title>,<text>露花烟柳護蒼嵓。四曲紅霏間翠𣯶。高下山田分一水。透林相趁不成潭。</text>
<title>德巖樵歌。敬和武夷櫂歌十章韵。 其六</title>,<text>巢龍洞下一溪深。五曲層嵓壓茂林。閒夜倚筇雲碓落。半天笙筑撼波心。</text>
<title>德巖樵歌。敬和武夷櫂歌十章韵。 其七</title>,<text>奇巖西繚束橫灣。六曲山門此設關。渚日薰花春釣穩。村烟生麓夕樵閑。</text>
<title>德巖樵歌。敬和武夷櫂歌十章韵。 其八</title>,<text>上垂銀瀑下成灘。七曲嵓阿拄杖看。積雨曉來開萬壑。層層飛雪灑人寒。</text>
<title>德巖樵歌。敬和武夷櫂歌十章韵。 其九</title>,<text>魚鱗籬落一方開。八曲蒹葭入泝洄。珍重凉廳老槐樹。容他四面暍人來。</text>
<title>德巖樵歌。敬和武夷櫂歌十章韵。 其十</title>,<text>叉崖松櫟露蒼然。九曲泉源散作川。十里並流無二路。別開南北洞門天。</text>
<title>次韻題翠蘭軸 二首</title>,<text>蘭葉棠花相倚香。和雲和雨曲欄藏。南樓笑問春消息。宋玉墻頭纈眼芳。</text>
<title>次韻題翠蘭軸 二首 其二</title>,<text>婷婷裊裊一枝香。谷底娟姿帳裏藏。試把玉琴彈楚調。爲君低昌滿庭芳。</text>
<title>次韵題半輪月軸</title>,<text>濯錦春娟月似眉。南樓閑夜桂香滋。溪翁分守書窓燭。一任西山袖去時。</text>
<title>次韵題半輪月軸 其二</title>,<text>一點香心已上眉。楚雲春惹雨痕滋。娥輪到半看猶好。何况團團十五時。</text>
<title>公山衙軒。寄懷邦瑞。謝頃日惠訪之勤。</title>,<text>羈棲南北動相尋。又逐流萍錦水潯。綺語頓開三日眼。雲山不阻百年心。景娟城郭晴光展。江灧樓㙜碧色侵。九曲風烟春更好。何人與和短長吟。</text>
<title>子和廵相將廵海邑督賑。以書索別語。立馬草奉。</title>,<text>熊車南出急春飢。王事驅馳不計疲。列郡望風嚴簿牒。流甿翹首候㫌旗。孤城草逬前宵雨。半道花生近海枝。獨有故人惆悵意。詩成何處寄相思。</text>
<title>鷲嶺</title>,<text>鷲嶺西南細路分。洞門環合隔塵紛。村如寺觀依靑壁。人似神仙卧白雲。春至鳥聲初解哢。雪消巖溜漸多聞。寧親來𨓏饒閒日。歌咏升平答聖君。</text>
<title>甲午元朝</title>,<text>崇朝元日雨。試問百年翁。旅食艱如此。貪聞丙戌豊。</text>
<title>過是閑亭有感</title>,<text>春江正漲漾層屛。細草初生欲滿汀。宿靄半開雙樹堞。朝陰未改四松亭。客來似驗鐫楣語。人去空回載酒舲。聞道西樓才一上。水光山色爲誰靑。</text>
<title>德巖八景</title>,<text>宿靄朝成雨。濛濛暗翠微。披蓑出門去。山蕨滿山肥。</text>
<title>德巖八景 其二</title>,<text>錦葉上玲瓏。玉流下暎澈。中懸一輪鏡。秋色洗心骨。</text>
<title>德巖八景 其三</title>,<text>裊裊迎曉風。依依弄春水。不知潭上花。疑是潭中妓。</text>
<title>德巖八景 其四</title>,<text>腰鎌何所之。洞北多榾柮。長歌下雲磴。夕陽擔背兀。</text>
<title>德巖八景 其五</title>,<text>下巖凹能受。高巖滑易瀉。觸續相應鳴。振振鷺又下。</text>
<title>德巖八景 其六</title>,<text>曲曲雲碓鳴。濯纓最可覩。蒼巖高下開。素雪半空舞。</text>
<title>德巖八景 其七</title>,<text>水足百無憂。山深也不惡。良田何用多。斗畒三鍾穫。</text>
<title>德巖八景 其八</title>,<text>有魚不必餌。無魚亦垂竿。層巖交密樹。步步戀淸灘。</text>
<title>待猶子膺一</title>,<text>今日三高會。如何小阮遅。斜陽鷲嶺盡。回網妓潭移。野燒草爲兆。天陰花與期。廚人偸眼過。分付試添炊。</text>
<title>寒食趍覲公衙。途中風雨寒甚。</title>,<text>山榴欲綻野蕪短。江路末窮林景闌。宿雨不辭征袖濕。佳辰貪赴舞衣歡。春飢墟墓無人祭。風飽帆檣特地寒。遙想故園松下宅。辛夷覆岸吼新灘。</text>
<title>枕流亭八咏</title>,<text>朝烟與暮烟。橫在卷簾前。入夜更奇絶。村村列宿懸。</text>
<title>枕流亭八咏 其二</title>,<text>峩峩北城堞。一角峯頭出。夕陽渡江來。粉色半天纈。</text>
<title>枕流亭八咏 其三</title>,<text>鳥語江頭樹。蒼蒼烟雨開。浮天獻濃綠。秀色鷄龍來。</text>
<title>枕流亭八咏 其四</title>,<text>春水綠如酒。夕曛低向人。持竿據龍額。釣得最脩鱗。</text>
<title>枕流亭八咏 其五</title>,<text>野逕長江貫。行人𨓏復還。日暮洲烟斂。孤舟方始閒。</text>
<title>枕流亭八咏 其六</title>,<text>極浦來風利。孤帆去意豪。乍和秋雨重。斜入暮雲高。</text>
<title>枕流亭八咏 其七</title>,<text>門前絹步障。十里縈錦波。興來踏月色。片片生繡窠。</text>
<title>枕流亭八咏 其八</title>,<text>欝欝粧漁舍。行行護斷汀。開門蒼翠至。捴是爲君亭。</text>
<title>枕流亭</title>,<text>連峯西走際長江。斗落層崖屹不降。芳樹罩紅薰夕檻。麗譙縈白閃晴牎。酒船月在中流半。漁唱人兼下鳥雙。喚取叉鬟敎設膾。渚沙風磴有來跫。</text>
<title>近因藥院直宿。具僚起居。日夕憂欝。遂孤江城之春賞。忽承廵相索詩。走筆錄呈。因證五松亭倂屨之約。</title>,<text>林居跡阻起居班。唯有傾陽一寸丹。江上畫船閒自泛。眼前佳節已全闌。繁花掃地春容淨。高柳浮天晝影團。强欲寫憂雙屧在。可能聯步五松寒。</text>
<title>同二猶子自拱北樓下。倂舟至熊津別。還寓却寄。</title>,<text>信宿江城始到家。巖間駐馬檢韶華。楓槐薄長層層葉。桃杏猶留朶朶花。素舸淸尊俱夢裏。碧山黃卷是生涯。慇懃更待蟾輪滿。無限㙜南藉草芽。</text>
<title>到公衙卽事書懷</title>,<text>岱岳黃河動兩京。陽城砥柱幾時平。羈禽占樹常難定。倦馬聞鍾苦易驚。海上高人應大笑。山中芳草又歸情。交期歲晩能深淺。咫尺轅門怕寄聲。</text>
<title>德巖送春。有懷子和廵相。</title>,<text>麥浪初生薇葉分。佳辰欲盡感離羣。綠陰不肯留春色。丹壑如何又暮雲。病後思人唯鳥語。山中無酒只爐薰。明朝更發南遊興。桂棹平江破縠紋。</text>
<title>次韵酬廵相喜雨見寄</title>,<text>高田纔報浸新禾。潤氣先看入麥多。亂溜遞聲鳴瓦壠。斷溝添脉走江沱。卑聽正感燒香禱。條歗將爲擊壤歌。我亦流離愁負腹。從今拭眼見時和。</text>
<title>東鄰李大雅而玉惠然垂訪。且袖佳什見眎。倒屣之餘。不勝飛揚。謹步十韻以謝盛意。</title>,<text>春去意不愜。君來詩可論。荊珍他自賤。梓匠爾何尊。偶僦三高舍。回鄰五畒園。好音寬寂寞。佳句洗眵昏。本許空羣馬。胡爲老一村。暮年多客日。沈病涸詞源。斂跡非逃世。交頤爲戀恩。綠陰溪口巷。黃鳥雨中軒。已襲如蘭臭。能忘似玉溫。飄零浣花叟。從此始開門。</text>
<title>同廵相登南樓觀燈。席上索詩。信筆吟眎。</title>,<text>夾道東西對兩衙。縈山高下擁千家。氷輪罷雨娟娟吐。火樹迎辰櫛櫛斜。倒暎天文排列宿。勾留春色散餘花。酒闌更憶京華事。今夜香街簇鈿車。</text>
<title>公山小星齋懷萬侄</title>,<text>聚散心猶苦。羈棲意不佳。濛濛多雨夕。寂寂小星齋。嬌鳥時窺戶。閑苔日上階。於今無伴侶。何處寫幽懷。</text>
<title>公山小星齋懷萬侄 其二</title>,<text>熊府扳驩地。鳩庵命駕時。靑山竹林酒。細雨草堂碁。遇事沉思合。乘閑浪跡隨。羈愁與別意。唯有小童知。</text>
<title>北樓赴會席上。記懽奉示廵相令公。時聞玉候平復。</title>,<text>凌波飛棹洗憂端。催上華筵酒未闌。內院起居新報吉。北樓歌吹舊聲歡。城懸粉鵠流星晝。江動朱欄赫日寒。使節歸朝仍不遠。莫辭雲月盡情看。</text>
<title>七月三日。子和廵相約過德巖。村人爲之先搆射亭於玉女峯頭以候之。至期廵相得暴下不果來。以書見謝。遂草此以呈。時名亭曰按使。灘曰使君云。</title>,<text>浪掃巖雲待福星。書來惆悵立虗庭。新秋門掩先生柳。今日名孤按使亭猶借。餘光除峽逕。强呼鄰老對山甁。世情不到窓中峀。能與幽人眼共靑。</text>
<title>子和令傳筒之樂只餘一日。寓次對雨。不堪悵然。謹草三篇呈上。</title>,<text>秋雲蒸野陰。亭午翳江日。飛飛雨行欹。嘒嘒蟬音裂。默念舊使華。將迫新知別。鴻鵠摩天去。靑冥道路闊。焉知北山鶴。林棲轉蕭瑟。</text>
<title>子和令傳筒之樂只餘一日。寓次對雨。不堪悵然。謹草三篇呈上。 其二</title>,<text>我欲頌君政。萬人皆載舌。雙庵是一斑。不足煩吾筆。或言斂丘錢。買留賢按察。靑靑河橋柳。未敢持贈別。將心托大江。東流幾時歇。</text>
<title>子和令傳筒之樂只餘一日。寓次對雨。不堪悵然。謹草三篇呈上。 其三</title>,<text>新秋旅東閣。昨日上南樓。高筵已如夢。歸節不可留。雖云傾盖晩。不啻同氣求。此別便相廹。久客增煩憂。不如本不識。往來俱悠悠。</text>
<title>北樓別席。重用前韵演成七言。別舊廵使。</title>,<text>令公勸君一杯酒。今者不樂餘幾日。朱欄下揷江水明。塞管上入秋雲裂。交期一許何傷晩。華髮俱秋更難別。盛山連篇如夢寐。矍相之圃亦踈闊。江城日暮生西風。惆悵佳人怨瑤瑟。</text>
<title>北樓別席。重用前韵演成七言。別舊廵使。 其二</title>,<text>平江極目秋思苦。脆管有情絃有舌。百年南國人愛樹。一尊北樓雲遶筆。區區形跡吾已捐。烱烱心期君得察。鵷鴻上漢不可扳。髫白滿車皆惜別。明朝獨騎山中歸。碧雲不散瑤草歇。</text>
<title>北樓別席。重用前韵演成七言。別舊廵使。 其三</title>,<text>轅門晩開鐃吹發。駐節北登城上樓。樓前江水秋浩渺。爲君移舟蹔淹留。棲鴉散炬爭相呼。踊鱗聽曲若有求。莫辭沿洄到深夜。且將欵曲寬離憂。愛君之故送君遠。是非榮辱皆悠悠。</text>
<title>廵相離營。自拱北樓乘月泛江。舟中呼韵同賦。</title>,<text>繁絃急管擁回舟。銀燭金波耿柁樓。莫道淸尊傷遠別。一年今作太平遊。</text>
<title>廵相離營。自拱北樓乘月泛江。舟中呼韵同賦。 其二</title>,<text>平波如席漾仙舟。絲管泠泠下北樓。明發過江星雨散。故須留許夜深遊。</text>
<title>北樓雨中。重用舟中韵贈別。</title>,<text>珠樹瑤沙艤桂舟。宿酲猶在且登樓。殷勤到曉連江雨。更借牙旂一日遊。</text>
<title>玉欄怨</title>,<text>消盡南樓燕寢香。玉欄秋夜與愁長。宋弘大是風情薄。只道糟糠不下堂。</text>
<title>八月六日。同右營令射于按使亭。有懷宋令公子和。兼上仲氏使君。和時爲禮部侍郞</title>,<text>秋果馨香佐綠醅。野翁相喚坐莓苔。亭邀按使將軍至。山入詩樓射圃開。錦葉未霜先兩峽。玉流新雨半層㙜。南宮東閣佳期曠。搔首西風懶擧杯。</text>
<title>中秋前一夕。還訪程谷舊居。圓通途中作。</title>,<text>風露蕭蕭欲振柯。二年重訪舊烟蘿。雲邊出峽棲鴉盡。村口逢人駐馬多。南畒稻秔秋正美。東岡松竹近如何。廻溪半滅垂綸石。宿雨新添一尺波。</text>
<title>從閑谷夜歸</title>,<text>參錯岡巒亂石橫。羸蹄前却不堪行。秋花草際微微白。野水林中往往明。路入村墟心便大。凉生夜氣體全輕。西隣舊住槐陰近。兩兩兒童束火迎。</text>
<title>權相國 大運 遷兆輓</title>,<text>眼驚滄海幾桑田。天地無公十六年。盛世君臣傳喜起。環區父老說陶甄。新移宅兆雙龍合。不泯精靈列宿懸。舊客欲尋東閣處。寂寥喬木古時烟。</text>
<title>李大司成 玄紀 輓</title>,<text>爽氣披襟老不除。淸文信手刃皆虛。嚴霜壓圃寒香在。烈燄侵岡片玉餘。歲暮窮途猶有恃。才難今日更無如。堂堂國器輸黃土。五起中宵淚滿裾。</text>
<title>韓高城 宗老 輓</title>,<text>雲山懸絶素書無。驛使傳亡葬日徂。蕭寺憶推人物論。鄧林知有棟梁須。高才下邑銅符局。晩景中庭玉樹敷。永慟終南南北巷。歲時遊跡遂榛蕪。</text>
<title>李都事 夢燁 輓</title>,<text>往者遊君伯仲間。白眉文彩正堪扳。十年異事開鵬路。三世同時立鷺班。騘馬蹔乘那得展。鵕䴊才着不成還。高堂淚血何由徹。又見明珠瘞碧山。</text>
<title>取園柯理床之闕足。戱題。</title>,<text>莫恠中園借一柯。幾年虛被雪霜磨。不如與作支床脚。撑拄經書萬卷多。</text>
<title>士恢數百里來訪。將歸詩以贈別。</title>,<text>那恠華顚向五分。邇來遊跡劇於雲。病尋暮景能欺我。詩到今年始爲君。滿岸送流春意見。隔籬抽竹雨聲聞。前期與報東壇子。三月桃花漢水濆。</text>
<title>德巖隣社吳君來訪阻雨留博。旣感其勤。又因幷州之想。詩以見情。</title>,<text>德巖村巷是幷州。回對靑山俯碧流。老杜憶從田父飮。信陵甘與博徒遊。故林歸鳥殘陽暮。今雨來人一夜留。芳樹瀑泉春漸好。送君南去意悠悠。</text>
<title>乙未暮春十三夕。次耕山送家侄膺孫歸。</title>,<text>老親又進中樞秩。兄弟俱隨上洛行。杖屨提擎有兒子。糗糧料理倚門生。雲開大道晴暉穩。花映垂楊野水明。便是全家相挈地。那堪半日獨歸情。</text>
<title>水村感懷</title>,<text>南客歸來白髮新。當時醮閣已黃塵。蒼茫浮世悲銅狄。蕪沒空山對石人。僮僕遍尋多易主。松杉細數半爲薪。傷心獨下村邊路。野樹江雲駐馬頻。</text>
<title>有以素絹畫鷹乞詩。戱題。</title>,<text>不盡雲飛意。新齊雪色翎。西風吹老樹。側目向靑冥。</text>
<title>崇也乞屛書。草贈 八絶。</title>,<text>撫頂如昨日。君頤鬚已長。莫恠飄蓬地。蕭蕭滿鏡霜。</text>
<title>崇也乞屛書。草贈 八絶。 其二</title>,<text>久客不彈鋏。而翁能有兒。朝朝好顔色。猶似始來時。</text>
<title>崇也乞屛書。草贈 八絶。 其三</title>,<text>靑靑東墻柳。借問幾時有。綠陰半天垂。方知我行久。</text>
<title>崇也乞屛書。草贈 八絶。 其四</title>,<text>花開別鄕社。花落滯京師。惆悵西疇事。今年又後時。</text>
<title>崇也乞屛書。草贈 八絶。 其五</title>,<text>君家四壁立。况乃羣兒大。未恠而翁老。求田困西塞。</text>
<title>崇也乞屛書。草贈 八絶。 其六</title>,<text>賣鹽聲何緩。賣犬聲何急。可憐賣菜聲。細軟欲成曲。</text>
<title>崇也乞屛書。草贈 八絶。 其七</title>,<text>困睡北窓下。雨稀風更息。忽聞賣油聲。已斂迷鴉色。</text>
<title>崇也乞屛書。草贈 八絶。 其八</title>,<text>爾家好兄弟。箇箇捴能書。待看兒業就。占得父眉舒。</text>
<title>睦敦詩新捷進士兩試。袖牋覔詩。</title>,<text>二百黌宮籍。恩牌箇箇分。蘭㙜才俊盛。雙得不如君。</text>
<title>睦敦詩新捷進士兩試。袖牋覔詩。 其二</title>,<text>世人少全福。之子盛門闌。莫以科名小。能兼重慶難。</text>
<title>睦敦詩新捷進士兩試。袖牋覔詩。 其三</title>,<text>酒泛南山色。衣斑北砌花。憑軒何限意。愛此夕陽斜。</text>
<title>睦敦詩新捷進士兩試。袖牋覔詩。 其四</title>,<text>朝見懼菴字。暮見懼庵字。白頭將老心。凜凜何時已。</text>
<title>睦敦詩新捷進士兩試。袖牋覔詩。 其五</title>,<text>莫恠身全老。年來聚散多。那堪雙鬢髮。一別一回皤。</text>
<title>睦敦詩新捷進士兩試。袖牋覔詩。 其六</title>,<text>世事本無期。人情那有極。但知一會難。不解三旬足。</text>
<title>睦敦詩新捷進士兩試。袖牋覔詩。 其七</title>,<text>歡劇都無語。情深不用詩。小軒留客處。微雨下簾時。</text>
<title>睦敦詩新捷進士兩試。袖牋覔詩。 其八</title>,<text>東方重科甲。華國在文章。知爾飛騰具。方當道路長。</text>
<title>走筆留塞主人之請</title>,<text>去去南去客。來來曉來雨。啼禽獨有情。欵欵提壺語。</text>
<title>草士恢牋留別</title>,<text>取士先經術。求忠必孝門。願於葩藻外。努力遡眞源。</text>
<title>草士恢牋留別 其二</title>,<text>君子須自脩。誠知非外求。輔仁惟在友。何可廢交遊。</text>
<title>草士恢牋留別 其三</title>,<text>欲作臨江別。那堪解纜時。莫愁荒野遠。黃卷有餘師。</text>
<title>草贈李童子</title>,<text>驪駒在路雨聲休。南國歸人不可留。早晩乃翁如有問。萬條垂柳掛離愁。</text>
<title>謝姜上舍思卿必愼來訪</title>,<text>那得心肝不許傾。每來人似玉山行。客窓雨細靑燈動。中夜相看更有情。</text>
<title>留別吳上舍永伯</title>,<text>不用區區惜遠離。卷中賢聖是吾師。古來名下無虛士。莫負前途萬里期。</text>
<title>過靑蘿舊庄</title>,<text>高岸平沉釣石移。故溪羞照雪霜髭。村前百尺雙槐樹。憶昨爲兒見種時。</text>
<title>李直長 謙著 輓</title>,<text>醇醪氣味大家風。南岳初筵弱冠同。萬事細思三轉海。廿年重見兩飄蓬。瀕江置宅漁樵裏。半道休官藥餌中。氷墅已空公又逝。白頭緘淚報安東。</text>
<title>次韵酬李督郵 濰 見寄</title>,<text>傾盖新歡叶素欽。玉壺氷月在披襟。風軒不許山童掃。坐處餘香惜至今。</text>
<title>次韵酬李督郵 濰 見寄 其二</title>,<text>蘿隱高標抵老欽。憶曾華省慣開襟。白頭門下侯芭在。更把遺篇說古今。</text>
<title>次韵重酬李督郵</title>,<text>林居一笑傲侯家。琴筑鳴湍鼓吹蛙。幽草白雲圖畫裏。遶村斜逕巧縈蛇。</text>
<title>次韵重酬李督郵 其二</title>,<text>曾憐吏部投簪逸。尙記春坊信筆愚。二十年來餘白首。因君話舊一長吁。</text>
<title>次韵重酬李督郵 其三</title>,<text>銀鉤絲絡到山家。憐我池園伴黽蛙。裹飯相尋能有意。夜來新困酒中蛇。</text>
<title>金進士 益剛 挽</title>,<text>君惟翰林孫。漂蕩於江介。柔翰世其業。遠轄且焉戒。時命不我與。歲月忽爾邁。蹭蹬扶搖期。棲遲水雲界。親交每惋嗟。魚鳥不驚恠。日君占蓮籍。吾兄名亦掛。家君長君邑。宴筵交相快。至今菰蘆中。遺此風流話。回頭二十年。朝露不留薤。去歲枉遙駕。懸榻容暫解。雖有頭須變。苟無神精憊。人代遽如許。淚襟爲一灑。驕炎天地蒸。積雨川塗壞。沉病阻扳輀。此恨長蔕芥。</text>
<title>重訪德巖</title>,<text>橋頭客散夕陽開。鷲嶺相迎馬首來。世事逼人還一笑。仙區假道偶重回。踈籬歷歷新晴樹。秋水溶溶舊釣㙜。好在東隣髯季子。更能從我共深盃。</text>
<title>鉏於峴。送劉奉事之公山轉還都下。</title>,<text>不分錦江水。風濤何太狂。此行非得已。他席又相將。宿雨猶殘曀。秋山易夕陽。何時滿眼酒。一笑好逢塲。</text>
<title>題權載元所藏鄭堤川維升畫</title>,<text>月明白鷺下。夜靜秋水閑。世人不可親。驚飛向碧山。機心苟如此。何事江湖間。</text>
<title>題權載元所藏鄭堤川維升畫 其二</title>,<text>山木倐澒洞。滿目龍鱗起。篙工理歸楫。撑突澎湃裏。常持終日戒。况此衝風始。</text>
<title>題權載元所藏鄭堤川維升畫 其三</title>,<text>秋烟集寒渚。暝色翳孤棹。兀然捻笛兒。凝神坐物表。世人但貴耳。誰知無聲妙。</text>
<title>題權載元所藏鄭堤川維升畫 其四</title>,<text>急雨非彯屑。連峯豈削成。已容回面跨。何遽聳肩行。衣霑也自可。盖亦不須擎。</text>
<title>題權載元所藏鄭堤川維升畫 其五</title>,<text>健牛飽野草。日暮騎渡水。迎蹄縠紋裂。赴吻珠沫起。驅之莫放縻。上流人洗耳。</text>
<title>題權載元所藏鄭堤川維升畫 其六</title>,<text>鷸也唯見蚌。蚌亦但知鷸。利方一擧專。患卽相累掇。風濤且不虞。爾舟能無扤。</text>
<title>題權載元所藏鄭堤川維升畫 其七</title>,<text>老樹覆釣磯。霏霏烟雨踈。垂竿簑笠翁。幾時可得魚。魚不得尙可。但待玉璜書。</text>
<title>題權載元所藏鄭堤川維升畫 其八</title>,<text>山月如可扳。江月如可掬。晴空際寒樹。暮烟生羃歷。試問移舟人。莫是襄陽客。</text>
<title>卽事</title>,<text>林深村僻雨如絲。苦霧濛濛晝擁籬。一客未廻猶自失。萬山不斷似相隨。詩盟歲晩少前輩。穡事家貧多後時。還有靜中開口處。北窓高枕弄嬌兒。</text>
<title>自京夜歸</title>,<text>松火微明樹影交。北遊南客夜還巢。暮年始識人間樂。兒女相縈笑解包。</text>
<title>次韵李督郵秋夕有感 十二韵</title>,<text>賃地手眞赤。逢君眼得靑。一言入蘭室。五月過山庭。頓釋周郞吝。如乘禦寇泠。棄捐嗟杞梓。漂蕩憫蓬萍。歲月丹鉛笔。烟霞紫翠屛。林蹊知近驛。稧事爲均齡。此土由來樂。玆辰最是靈。樽罍娛賞月。霜露感澆塋。宿曀澄如許。凉颸颯爾馨。片雲心共遠。踈柳鬢俱零。書重加飡飯。詩豪屛範刑。遙憐月樓夜。羈夢易爲醒。</text>
<title>赴華鼎寺會。次朴生韵。</title>,<text>松下幽窓晩飯餘。洞門歸路寺鍾踈。十年無限浮沉事。萬壑泉聲一蹇驢。</text>
<title>奉寄金井督郵行軒</title>,<text>一年憔悴再遊京。猶自君行勝我行。何處轉蓬非客路。但看飛馹是王程。驛樓對月無多日。山曀連冬苦少晴。甲社幾家能寘酒。白頭雲卧不勝情。</text>
<title>代柬寄睦上舍敦詩</title>,<text>柴門一逕繚雲間。數里庭闈定省還。白首抱經無已晩。靑山高枕有餘閒。村燈影散高林轉。簷雪聲多苦竹環。分外是非常滿世。畏將文字入秦關。</text>
<title>李金堤 斗齡 輓</title>,<text>夷門交轡立移時。授簡東陽八詠詩。江海飄流不重見。風塵存歿竟何知。鴒原未倂層霄翼。驥足元非百里期。二十年來人物盡。白頭懷舊涕雙垂。</text>
<title>李綾州 龜齡 輓</title>,<text>朗陵官道燕鴻違。遙惜便輿載病歸。諍地翺翔渾夢幻。名家風韵足因依。淸貧不省經饒郡。大耋無由逗仄暉。幾度永橋傷駐馬。更將餘淚爲公揮。</text>
<title>李東萊 明俊 輓</title>,<text>三司隨例寄磐桓。晩向邊頭試錯盤。志操同朝心始伏。風稜殊俗膽應寒。深期末路傾行盖。長筭中途戢旅棺。當日一言知我足。秣陵書在更堪看。</text>
<title>次東坡龍尾硯韵題李使君 萬成 蒲萄硯陰</title>,<text>至寶入地靈媼惜。百堵之下能完璧。何物老嫗亦解事。不作村家搗練石。萬事遭逢也有時。爲君供掃色絲辭。泥沙沉屈天何意。銅沓裝成人始知。一朝刮盡百年垢。眞宰咨嗟不自有。精含霧露未晞餘。體具乾坤已封後。草龍瓔珞籠如雲。鼯猩半飮蘭麝塵。晴窓日㬗彩毫肌。紫擘䃜分光鑑人。知君興至無所擇。風雨縱橫沙錐畫。時來提入丹靑地。此物此人光價別。</text>
<title>寄別洪濟州 重周</title>,<text>南去層溟役。西來半道椷。春歸向陽木。天借信風帆。舊白裁收簡。新緋始換衫。壽星䂓外噦。挐岫雪中巉。忠信輕濤譎。淸明壓瘴黬。蜃噓嵬似閣。鯨立巨於巖。駔駿神魚狎。橙柑怪鳥鵮。乘桴仰謨訓。沉陸脫譏讒。夷險供時具。驅馳報國諴。梗飄凋鬢色。林卧愧頭銜。跋馬情徒結。扳鴻意不凡。政成徵璽至。何必問巫咸。</text>
<title>寒泉齋八詠</title>,<text>寂寂名家業。於今繼有人。試看峯頂月。一觖一盈輪。</text>
<title>寒泉齋八詠 其二</title>,<text>豈無中野花。飛巖一何綺。千枝萬枝紅。倒影淸潭裏。</text>
<title>寒泉齋八詠 其三</title>,<text>綠槐間深松。增㙜凉意聚。下有往來人。與分三兩樹。</text>
<title>寒泉齋八詠 其四</title>,<text>壘石春流灧。欹松霽景遅。男兒半八十。遮莫一竿絲。</text>
<title>寒泉齋八詠 其五</title>,<text>籬低見南畒。細雨不盈簑。莫謾論聲譜。農家自有歌。</text>
<title>寒泉齋八詠 其六</title>,<text>不許風塵話。全勝晝日眠。君家有俊子。能解賦方圓。</text>
<title>寒泉齋八詠 其七</title>,<text>曉雪層層見。微風謖謖聽。高門且容駟。翠盖已浮庭。</text>
<title>寒泉齋八詠 其八</title>,<text>小兒讀書力。大兒耽詩癖。翁坐看收栗。滿筐不聞覔。</text>
<title>守吾堂八詠。爲黃斯文道河作。</title>,<text>面勢東南好。郊原上下長。龍鱗交衆水。牛背足斜陽。一雨參差綠。三秋罷亞黃。平生堯舜志。畊也可能忘。</text>
<title>守吾堂八詠。爲黃斯文道河作。 其二</title>,<text>發峽源頭遠。緣坡曲折縈。門前來漸大。樹外去微明。稻壠分餘潤。漁竿帶晩晴。淸流可人意。所以濯吾纓。</text>
<title>守吾堂八詠。爲黃斯文道河作。 其三</title>,<text>立在陽坡上。先於百卉榮。卑枝容繫馬。深葉妙藏鶯。宿雨金絲重。斜光罨畫明。偶然成五樹。長此仰先生。</text>
<title>守吾堂八詠。爲黃斯文道河作。 其四</title>,<text>維桑亦敬止。况此植庭隅。培壅功無限。扶䟽勢不孤。深春團帟幄。霽曉隱笙竽。勉飭承家操。終成樹德符。</text>
<title>守吾堂八詠。爲黃斯文道河作。 其五</title>,<text>披襟憇扶老。巖在洞門東。滴翠高槐合。虗凉大野通。午時遺赫日。炎月自淸風。沮溺耦畊倦。來休聊與同。</text>
<title>守吾堂八詠。爲黃斯文道河作。 其六</title>,<text>淸曉視月嶽。宿雲沈不飛。冥濛將雨色。滴瀝到林扉。樹底簷峯近。籬端野水肥。油然起羣槁。在在舞簑衣。</text>
<title>守吾堂八詠。爲黃斯文道河作。 其七</title>,<text>鵑血千林色。牛鳴一望宜。此堂乃盡有。造物若吾私。暈射初暉動。香含宿露滋。試尋春意緖。最在向南枝。</text>
<title>守吾堂八詠。爲黃斯文道河作。 其八</title>,<text>隔水聽喧呼。橋頭野日晡。花時魚價賤。雪裏酒人扶。綰轂當官道。爭錐劇世途。摩挲櫝中玉。村市不堪沽。</text>
<title>斜川金生以牋乞詩。戱草以贈。</title>,<text>早秔初長晩秧移。五月田家惜雨稀。百畒盡分山下磵。曉來雲碓水聲微。</text>
<title>斜川金生以牋乞詩。戱草以贈。 其二</title>,<text>連村嵐樹少風塵。一道斜川綠暎人。莫謂君家在深峽。峨眉山月露全輪。</text>
<title>謝趙進士 翊祚 惠棗栗</title>,<text>遺我中園果。知他上舍情。詎能千戶等。那得一朝幷。替豆添炊甑。隨薑佐藥鐺。除非似蘭臭。誰贐轉蓬行。</text>
<title>贈送仝兒出棲和鼎山堂</title>,<text>詞塲結伴爲相資。所以山房此送兒。瘦骨尙憂多病後。白頭因憶少年時。長松石澗兼逃暑。閒夜岑樓不廢詩。功令亦知隨俗可。渠家自有舊弓箕。</text>
<title>柬一侄兼示仝兒</title>,<text>抱瑟齊門誰肎聞。世間文體變如雲。近來擧業虛從我。今日兒行實爲君。已愧酸醎徒自嗜。能將綺繡得相分。但憐病後淸羸骨。難共書窓午夜勤。</text>
<title>病裏謝浻上人袖詩來訪。次其韵。</title>,<text>九峯東半一溪微。曾上危欄俯夕暉。病後更孤方外事。白雲長濕夢中衣。</text>
<title>病裏謝浻上人袖詩來訪。次其韵。 其二</title>,<text>一點閑雲近少微。語闌移盡半簷暉。不妨爾發溪頭笑。便欲吾留吏部衣。</text>
<title>倚筇</title>,<text>扶病空林獨倚筇。棲鴉點點趁高舂。軒窓葉送先秋響。日夜雲爲欲雨容。北極朝廷飜一局。東岡晩計對孤松。源泉向盡平田拆。搔首坡頭立老農。</text>
<title>贈送仝兒之京</title>,<text>絡緯聲聲夜欲闌。此時送汝入長安。荒年道路妨昏黑。宿雨溪山畏早寒。病後倍知行役重。老來方信別離難。城中故舊今多少。先向墻東問棘欒。</text>
<title>鄭結城 棟隆 輓</title>,<text>淸姿雅韵最堪親。經業詞華照等倫。兩世科名唯薄邑。三司官職獨何人。並遊事往泡漚盡。酷似書來涕淚新。已是途窮仍奪速。那能不遣怨高旻。</text>
<title>洪監司 重夏 輓</title>,<text>獨立窮途逬涕潸。廟堂之具落丘山。頻提斧鉞應全未。蹔領蓬萊遂不還。照映風標行玉上。飛騰詞翰滿人間。材生衰俗天何薄。來去悠悠似等閒。</text>
<title>權參判 瑍 輓 代家尊作</title>,<text>八十萬念灰。於事謝悲喜。惟逢京國人。輒問公何似。匪亶重耈造。貴是齊甲子。忽此見徵輓。驚呼淚滿紙。公登宰相日。我爲知縣始。升沉旣懸殊。何由詳德美。况此老許甚。百不一能記。所記去年春。訪公南街裏。入門默無語。將書久凝視。問公知我否。十年重到此。公曰豈不知。一杯且可矣。仰觀尙充膚。更聞頗健匕。言談雖未細。氣力猶足恃。居然拆壽星。獨也悲逝水。高文與宿德。今世復誰是。前塗動中尼。再躓纔一起。老成竟云亡。邦國何所倚。遺與不盡福。留爲詒厥址。</text>
<title>邦瑞數百里相尋。携至華鼎寺叙別。二十韵。</title>,<text>不是投膠密。何緣命駕勞。先氷辭纛嶼。披薜到亭臯。爾瘦疑顔色。吾衰惜鬢毛。漂零問家室。次第及朋曹。病喜於今愈。詩能似舊豪。生涯兩萍水。世路一風濤。落落知難合。棲棲坐不遭。琢磨功轉苦。箕斗命何逃。獨步憐神駿。長歌視寶刀。暗塵先解榻。遙夜更焚膏。飰薄唯供菜。墻空乏過醪。暮年難契闊。初地且遊遨。磴道橫雲拆。琳宮架壑牢。松陰晴界屧。山氣夕稜袍。倦睡醒殘磬。閑愁寄禿毫。長隨秋鴈至。已㥘曉鷄號。晩計堂依峽。歸程水落槽。單飛離鳳遠。重理泰山高。舊會思壇坫。新工勖命騷。慇懃愼行李。匹馬犯寒饕。</text>
<title>權同知輓 代家尊作</title>,<text>世衰元氣漓。人生鮮能久。七十尙云稀。何况期頤叟。惟公乃特聞。四四於九九。由其世德深。所以天賦厚。恂恂萬石家。藉藉百行首。不自食其報。詒與兒郞取。聯翩兩司馬。綵衣映金卣。幽居農圃間。笑看烏兎走。人間鸞鶴留。地上神仙有。殊恩賁天爵。盛事艷人口。如星在南極。不日躋上壽。雞窠屢哭兒。籛鏗亦葬婦。窅然厭悲歡。飄爾謝塵垢。顧我踰八翁。衡扉聊自守。常恨罷造請。不復候鮐耈。靈車且戒途。一奠又虛負。垂泪坐東籬。獨擧黃花酒。</text>
<title>鄭龍安 重朝 輓</title>,<text>紅藕官亭綠綺拈。風流難盡一毛尖。二年實愧猪肝累。百里空嗟驥足淹。世外踈襟淸自在。江干僑銼冷何嫌。凶音已晩川塗遠。辜負扳輀恨更添。</text>
<title>鄭龍安 重朝 輓 其2</title>,<text>燀赫尙書緖。棲遅下邑年。池亭見游刃。沙步有新船。藹藹靈㙜曠。溫溫氣味全。縱然傾盖晩。特地露襟偏。薍浦穿花騎。壺山聽雨筵。一爲黃渚別。頻接素書傳。欵語留心曲。風流憶酒邊。宿舂非絶遠。衰薾阻招延。峴首殘碑在。弧南壽曜懸。未堪疑落月。何意間重泉。欲遣兒孫奠。其如祖馬先。秋樽對餘菊。拊舊獨潸然。</text>
<title>寄務安鄭使君 來周 行軒</title>,<text>翩翩千仞鳳。出自昆侖岡。鳴聲中律呂。被服爛文章。靑䓗上林樹。羽族所集翔。豈無梧桐枝。可望不可方。橘林是枳棘。瘴陰非朝陽。去爲鴈𪚥長。歲暮困低昂。天高海路遠。搖落而烟霜。增擊旣云果。卑飛庸何傷。爾有九苞珍。爾有六翮長。早晩乘風來。集君瑤池傍。</text>
<title>鄭來仲見徵九感舊詩。以一近體替呈。</title>,<text>銅魚迢遞碧雲深。歲暮相憐一片心。不向有情談九感。恐敎無益損千金。西風鴻鴈江湖水。南國烟霜篁竹林。聞道務閒偏喜易。天機人事細推尋。</text>
<title>丙申至月十八日。恩除洪陽。將以見住辭作。</title>,<text>是處雲林偶卜居。誤恩今日欲何如。門前五馬閑來去。還向東家借蹇驢。</text>
<title>丙申至月十八日。恩除洪陽。將以見住辭作。 其二</title>,<text>荒歲安民智術踈。除書何事落窮廬。入門未免妻孥笑。積雪蒼山四壁虛。</text>
<title>李龍安輓 代家尊作</title>,<text>鳧舃官聯薄。龍洲宅相賢。芝階娛晩景。枌社餉高年。百里書音曠。平生世好偏。存亡餘老淚。寄灑棣華邊。</text>
<title>簑衣歌。謝李督郵見贈。</title>,<text>君在白月樓。遺我綠蓑衣。綠簑生江潭。春風抽葉肥。淸霜一夜橫水驛。千頃蒼蒼洗秋色。終朝刈取通宵織。鶴羽㲯𣯶魚鱗錯。藕絲綴網相綢繆。輕於剡藤滑於油。公家歲賦分三壤。貢篚餘波及一丘。野夫無事偃幽扃。一宿尋常輒過庭。岡巒中繚晨昏地。來往平分長短亭。有時半道逢天陰。羸馬顚倒愁嶔岑。不向窮途見高義。豈知流水有知音。西塞山前春漲時。桃花半落雨霏霏。好把釣竿尋小逕。能廻馹騎問漁磯。</text>
<title>朴生萬濟與其婦翁。送惠竹瀝膏。草謝之。</title>,<text>南方脩竹雪霜滋。靈液憑敎烈火治。徑取一杯澆碨磊。令人不復數參芝。</text>
<title>朴生萬濟與其婦翁。送惠竹瀝膏。草謝之。 其二</title>,<text>笙得尼丘不撤餘。渭濱千畒此前驅。麯君右挈蜂王左。直擣平原有坦途。</text>
<title>朴生萬濟與其婦翁。送惠竹瀝膏。草謝之。 其三</title>,<text>壑霧溪氛澁肺膓。春來多病懶凭床。一瓢未辦千金藥。枕上空留肘後方。</text>
<title>朴生萬濟與其婦翁。送惠竹瀝膏。草謝之。 其四</title>,<text>西南風土隔湖殊。有竹才容一寸膚。殘液欲和秋露煑。微功不合藥爐須。</text>
<title>朴生萬濟與其婦翁。送惠竹瀝膏。草謝之。 其五</title>,<text>一尊濃碧是瓊漿。病起晴窓遍體香。莫道山東偏俊氣。汶魚魯酒只尋常。</text>
<title>朴生萬濟與其婦翁。送惠竹瀝膏。草謝之。 其六</title>,<text>顚風搜屋疾雷飜。急雨縱橫滿小軒。嘶馬一聲幽夢散。薍橋遊客到柴門。</text>
<title>朴生萬濟與其婦翁。送惠竹瀝膏。草謝之。 其七</title>,<text>空翠濛濛晝影移。晩晴披殺薜蘿帷。欲題藥圃無新語。風味先輸襲美知。</text>
<title>朴生萬濟與其婦翁。送惠竹瀝膏。草謝之。 其八</title>,<text>君家南並聖堂津。來往溪山又一春。弓馬驅馳男子事。毛錐何物解欺人。</text>
<title>寒食翌朝書懷</title>,<text>有子方知有累嬰。夜來華髮頓添莖。病憂離念俱難寐。長路單驂得好行。不分顚風將雨至。深憐老樹向春榮。前簷坐占南回信。明發蒼頭發漢京。</text>
<title>松都留守宋子和。惠書送筆求詩却寄。</title>,<text>京國音塵日杳然。碧山孤嘯雪渾顚。心期老去唯留後。手札春來忽在前。寓地一麾知不分。荒年屢空任隨緣。傳聞聖主臨湯井。滯卧周南倍自憐。</text>
<title>松都留守宋子和。惠書送筆求詩却寄。 其二</title>,<text>南樓楔瑟北樓觴。錦水招邀一夢長。多病鏡中空見白。故人腰下已聞黃。暄簷嬌鳥靑春意。深樹幽花薄暮香。縱有窮愁休著述。枉勞彤管問山莊。</text>
<title>贈別金井李督郵</title>,<text>同年同病人南去。和雨和風天夏寒。半世宦遊三馹騎。片言交態一鷄壇。歸裝槖裏殘書卷。隱計江頭舊釣竿。此後嶺雲湖樹闊。更堪衰暮別離難。</text>
<title>晩川訪申上舍 命濟。語次索詩草贈。</title>,<text>緣坡一逕細廻縈。松際軒窓壓水聲。少日交遊頭並白。故園門巷眼先明。宿雲留檻濛濛雨。深樹藏簷恰恰鸎。坐久不知賓與主。淡然相對玉壺淸。</text>
<title>李僉知 以材 輓</title>,<text>世人匹老鏗。不知殊天稟。我甞覵公姿。丰碩絶倫甚。氣宇故軒軒。風流何荏荏。飛步躡詞塲。志欲追鮑沈。咫尺視鵬溟。變化方凜凜。天墀莫容梯。林壑聊高枕。相守有卷軸。譬若取囷廩。隨意下剪刀。裁割光明錦。溫綸垂九重。隆秩錫三品。豊賦受大年。此理固已審。芝蘭互榮謝。主張誰得朕。世好接鄕隣。長德傾嚮稔。去年隨吾親。拜公於常寢。了然五官用。不假更僕諗。摩茵領緖言。捧觶霑餘飮。眄睞已心醉。有如鳩食葚。至今有紳書。拊舊類舟鋟。野雨度𩁺𩁺。溪雲低淰淰。素衣走扳紼。靑山一沾袵。悲辭從中發。到口不可噤。</text>
<title>李僉知 以材 輓 其2</title>,<text>八十二歲翁。哭此九齡老。衰懷例易弱。泫眸久難燥。交人重耐久。落地希壽考。平生我二人。所有不草草。行當並海屋。一笑賭龍縞。胡爲未百年。奪我同袍好。公生儘俊邁。休問一何早。刷翎望扶搖。飛翰散葩藻。懷瑾卒未售。蘊櫝聊自寶。世旣不吾以。曷用展所抱。偃仰山野間。詩成歌浩浩。二郞佐金吾。一郞登俊造。歸成有其人。善報徵彼昊。倚伏莽難定。悲歡遞相惱。恩資到高年。差足慰枯槁。念昔赴都時。迂轡大雅道。開門執余手。失喜頓傾倒。呼酒勸一醉。促席要細討。是時春向暮。落花紛不掃。諸兒動顔色。若見商山皓。後期竟脫空。萬事良不保。旒㫌方在堂。又報阿孫夭。白首拊疇曩。寂寞坐滛潦。安得共君觴。緩我悲心擣。</text>
<title>姜安陰 植 輓</title>,<text>世上薄親誼。門外便行路。憶昔我公存。藹然見情素。呼行露中欵。尋派輒上泝。溫溫蘭氣薰。灑灑璚屑吐。符采晩猶新。髭髮半如故。賴其豈弟勞。撥此年齡暮。向來一縣紱。豈足供展布。以玆盖棺止。直欲向天訴。當時同隊人。金玉可歷數。藐然下風者。騰躍亦遭遇。公才誰不如。力命爾回互。蒼茫摶扶期。摧偃剸煩具。衰麻方在身。朝薤已晞露。吾思哭儀床。山川杳雲霧。悠悠今古慟。土中埋玉樹。</text>
<title>李虞候輓</title>,<text>鄕里見知眞自少。風塵相接近無多。弟兄騰躍承家倂。弓鉞差池奈命何。橫海靑油憐暮境。故園芳草咽哀歌。羊曇最是經過密。說着平生一涕沱。</text>
<title>朴應敎 萬鼎 輓</title>,<text>今古同悲殄瘁詩。我知那及國人知。縱令骨朽猶生氣。不謂途窮抵死時。金市下簾閒著述。玉堂前席舊論思。十年消息餘衰淚。湘浦傳筒一夢疑。</text>
<title>次韵謝葭灣韓上舍永叔見贈</title>,<text>音書動作二年遅。生別眞諳自古悲。南弄松聲長在耳。舊遊池閣夢能知。</text>
<title>朴進士 禹祥 輓 十四韵</title>,<text>有斐磨磋老。難諼氣味溫。舌耕親簡策。躬稼選林園。晩著三雍籍。終期九級門。扶搖風不與。鄕黨齒仍尊。驢背身猶健。蠅頭字未昏。養閒饒日月。繼志有兒孫。童歲容扳袂。比年占近村。招邀隨履杖。鞠侍罍樽。祗樹山鍾曉。高槐野景暄。兩家淸福共。全社勝遊繁。弩影俄成祟。弧精忽斂痕。依依追雅韵。欵欵理餘言。斷麓秋陰結。荒籬暮翮飜。欲謀隣巷會。少一倍傷魂。</text>
<title>朴進士 禹祥 輓 十四韵 其2</title>,<text>公年少我六。遊我父子間。聖經貯其腹。春溫在其顔。平生同袍子。屈指猶班班。頎然趙寢郞。朗如行玉山。申成二上舍。文雅好追攀。心肝相照燭。鞍馬遞往還。荏苒三十年。次第謝人寰。余老倦遊宦。魚墅依螺鬟。公亦曠摶扶。歸休占寬閒。舊要兩翁存。新居一溪環。往往好風日。命駕披松菅。步履不用扶。鬒髮有餘斑。招呼及隣社。提挈撥衰癏。兒孫互左右。弮鞲映斒斕。倂筇陟遙厓。交轡度廻灣。槐深暑氣薄。磬殷林月彎。殘齡辦嘉會。此樂不可刪。孰知未旬時。二竪逞其頑。雖爲鎭日問。歎我出入艱。終焉負一訣。我臉承潸潸。秋期便蕭瑟。盛事天何慳。所幸寶樹在。繼踵登賢關。明發柳車動。水南咽淙潺。白首獨於世。塊然林間跧。</text>
<title>金進士 鎤 丈輓 十韵</title>,<text>父執心常敬。兒時頂見摩。辭華人及少。德美我薰多。本去皮毛盡。將無骨肉過。私情推喜懼。公議惜蹉跎。禮盛重行巹。光流一擲梭。老成終不憗。後死欲如何。翰墨題痕濕。溪山往跡磨。故園春草恨。平日唾壺歌。去歲趍床穩。中門倒屣俄。歸輀斂謦咳。半道涕空沱。</text>
<title>金進士 鎤 丈輓 十韵 其2</title>,<text>與君俱丙子。今年八十二。月日有後先。筋力無同異。已覩膚革充。更聞匕筋利。舍筇捷步履。張燈抽奕思。雖然細語瑩。是老人常事。龐眉漸向脩。特聞必可致。胡爲未滿百。棄我先入地。病報與凶問。宿昔相隨至。舊游遂遼闊。十百無一記。長亭初比社。弱齡已交臂。歲時迭拜㛐。瓜葛仍結義。自從中歲來。世故奪人意。憂喜出處間。種種多魔戱。君以上舍終。雋才無所試。念我仲兒婦。淑哲諒無比。兩家所愛重。中途遽淪瘁。君旣喪門楣。見我輒垂淚。去年入京師。是時春之季。値君合重巹。招邀廁賓位。嗟我敗垂成。此事君獨遂。人間少全福。一賀復一喟。歸峕重改席。別後三鑽燧。君言水丘懷。抵老常夢寐。畢竟以喪歸。風烟足酸鼻。雲㙜釣遊所。烏岳愁寒翠。虗凋春草色。不返遼鶴翅。靈車過前郊。秋陰凄以䵝。咫尺阻一哭。老病良自愧。擧眼涕橫落。案頭有手字。</text>
<title>申參奉  輓</title>,<text>一蹴靑冥志。幽居白髮長。故人鍾鼎貴。初服芰荷香。想像晨霞擧。蒼茫壽宿藏。寒花濺秋淚。不忍作重陽。</text>
<title>秋雨亭</title>,<text>白酒初釃香滿甌。雨昏秋畒不宜收。田家是日饒餘力。天爲山中築室謀。</text>
<title>秋雨亭 其二</title>,<text>腰鎌脫下斧斤催。一雨驅除十戶來。但結茅廬吾自樂。决明閑事向人開。</text>
<title>畏壘庵次輞川</title>,<text>壠畒高高下下。巖巒整整斜斜。園霜虬卵千樹。山雨篝燈幾家。</text>
<title>畏壘庵次輞川 其二</title>,<text>三叉大道逾僻。五月高窓自寒。上墓卽須步履。閉門不省彈冠。</text>
<title>畏壘庵次輞川 其三</title>,<text>水夾兩邊孤村。山圍一面脩原。明月淸風樽酒。落花芳草柴門。</text>
<title>畏壘庵次輞川 其四</title>,<text>歷歷白雲紅樹。蕭蕭苦竹踈松。林廚雪覆猶煖。野碓天晴自舂。</text>
<title>畏壘庵次輞川 其五</title>,<text>山阿近牧遠牧。林表朝烟暮烟。西苑尋花緩步。南榮曝日酣眠。</text>
<title>丁酉十一月十五日之京。赴子婦引期。十七日到濁川。終日下霜。不可以行也。强取前路。仍以韵語記異。</title>,<text>嚴霜終日飛。豈是遠行時。天灾與人事。百念在雙眉。</text>
<title>子婦返哭後將復路。崔都事 慶餘 以一絶慰聖徵。余亦次韻留別。聖徵卽兒子婦翁也。</title>,<text>雪涕死生地。霜毛來往加。可憐千里道。何事到君家。</text>
<title>洪校理 重休 輓</title>,<text>朝見泗川子。風流餘酷似。暮謁老尙書。掌血流未已。城隅舊宅氣蕭瑟。寂歷殘陽照積雪。萊衣韋樹俱陳跡。玉佩銀魚泡漚滅。君家盛福超今古。造物欺人乃如許。萬乘之器奪中道。一條氷衘亦草草。明發白門外。曉月隨靈輀。焚餘諫草留人口。珥後猩毫已網絲。白首不禁長笛淚。靑山斷送紫芝眉。</text>
<title>庵居</title>,<text>溪痕漸復柳眉開。春事家家布穀催。鞅掌十年安畏壘。轉頭三淺閱蓬萊。容鉏隙地皆須種。不食閑花莫浪栽。遅暮已諳農圃味。誤人千卷耐相猜。</text>
<title>崔君 灌 輓</title>,<text>如玉如蘭絶可憐。比隣中表兩纏綿。一生失喜楊江上。千樹餘哀栗里邊。終古有才難有命。此人無子又無年。明朝去執无方手。風雪空山哭几筵。</text>
<title>戊戌踏靑日。被舒川除命赴都。</title>,<text>山深畏壘任支離。林下鷦棲足一枝。垂白又爲濱海郡。踏靑飜是上途時。侵橋細浪生川脉。翳日輕陰媚野姿。莫恠此行還動色。親年今已逼期頤。</text>
<title>無限城早發望新禮院。馬上書懷。</title>,<text>城隅細草雨斑斑。犁外春流入野灣。豈爲北門難擇木。試看西日已含山。人烟出沒坡坨上。癘氣縱橫道路間。白首仲舒求郡意。近來新貴滿朝班。</text>
<title>三月十五日辭陛</title>,<text>玄都千樹不勝春。白首風塵事事新。三十年餘趍闕下。無人知是舊詞臣。</text>
<title>三月十五日辭陛 其二</title>,<text>春明門下佩聲傳。日上彤墀第幾甎。江海一麾無限恨。五雲深隔獸爐烟。</text>
<title>水村</title>,<text>江木陰陰江日殘。東風垂淚倚荒巒。北來南去無窮恨。舊墓新墳不忍看。</text>
<title>四月十日奉家君赴郡</title>,<text>恩許專城養。榮生滿路光。天時後燈夕。風壤間桐鄕。樹葉迎暄展。渠流得雨長。途窮今不恨。邑小且何妨。</text>
<title>辭程谷松楸</title>,<text>小築依丘壠。雙旍指海垂。那堪風樹慟。不似玉山時。草惜春暉盡。山憐夕景移。白雲何處起。立馬獨依遅。</text>
<title>酸梨途中志感</title>,<text>馬首墳山近。鴒原涕淚滋。玆行君不待。世事爾難期。已减三州樂。新添半道悲。安知魂有在。暗自趁雙旗。</text>
<title>龍巖隱晴㙜。遇藍浦諸父老。</title>,<text>桐鄕父老半途來。兩兩相迎坐綠苔。滿壑水聲巖欲動。掃天山色雨新開。歌鶯出谷偏能狎。戱䲙緣磯故不猜。何必賦歸方占勝。往還長憇隱晴㙜。</text>
<title>扶風海倉</title>,<text>自溫㙜下草連空。洲渚濛濛曙氣籠。百濟廢興千古水。十年來往一帆風。海陵亭子飛鷗外。蘭寺鍾聲宿霧中。欲換左符那可得。江山閑付釣魚翁。</text>
<title>渡錦江</title>,<text>城隅一雨長江流。濃綠參差出畫樓。曾是舞筵歌版地。五年今日獨登舟。</text>
<title>過鷲峴望德巖村徑</title>,<text>溪流出峽樹陰交。一逕斜懸近鳥巢。聞說全村渾癘氣。夕陽惆悵過前郊。</text>
<title>龍塘</title>,<text>孤峯揷入海西頭。下有神龍窟宅幽。霧樹曨曨低島嶼。風潮磕磕上汀洲。緣巖小聚分舒浦。隔岸羣山對沃州。爲郡正當時雨澁。滄波那得洗民憂。</text>
<title>七月十九日反倉。只有二十斛米。戱述。</title>,<text>高槐暑薄雨聲驕。極海荒山暮色遙。笑殺傾倉三百斗。窮途能折丈夫腰。</text>
<title>八月初二日。亡內祠堂自程谷來。志感。</title>,<text>糟糠事往鬢霜來。京口殘窩一任隤。生死相從滄海上。西風吹淚十三回。</text>
<title>畏壘庵夜坐</title>,<text>村廻樹密徑崚嶒。門掩亭臯最上層。三樂已𪚥霜滿鏡。百憂相伴雨侵燈。山廚市遠那能肉。春令冬行不肎氷。衰病漸多眠睡少。欲除經卷更無憑。</text>
<title>送進士侄膺一赴柑製</title>,<text>耳洗巖泉百不聞。人間蠻觸爾紛紜。卽攀叢桂甘忘世。猶趁恩柑勖送君。嚴景乍開和雨雪。屯陰將散欲風雲。良時莫遣歸期晩。春意梅梢已九分。</text>
<title>辛丑早春。從苧谷暮歸。途中懷尹生。</title>,<text>南來此路幾廻過。閱盡悲歡鬢已皤。夜峴夕陽山下少。鬼郊人跡雪中多。餘寒不借新梅柳。初地依然舊薜蘿。傳道龍池鎖書屋。半途惆悵欲如何。</text>
<title>菴居書示仝兒</title>,<text>重疊蒼山擁一寮。柴門如水冷蕭蕭。不堪盡日休來往。難道常年耐寂寥。夜靜北宸星自拱。春分南國雪猶驕。天機衮衮非人力。閑事風㫌輒動搖。</text>
<title>重步前韵</title>,<text>汩汩顚風撼竹寮。山中三日雪飄蕭。燒香啓易神幽眇。擁褐看天思泬寥。衆壑雲霞初景閃。四陽時節太陰驕。垂楊獨解春消息。拂水新絲細細搖。</text>
<title>靑蘿吊七家感懷</title>,<text>立馬村村半是悲。荒溪倒樹舊遊疑。身如遼鶴還鄕日。淚逬林鸎喚友時。徑沒更尋遺老問。竹殘猶憶少年騎。斜陽滿地回潮咽。西下穌洲又蕙帷。</text>
<title>恩賜端陽椒扇志感</title>,<text>淚盡蒼梧白髮踈。五雲何處望宸居。香椒寶箑新隨例。揔是先朝雨露餘。</text>
<title>恩賜端陽椒扇志感 其二</title>,<text>曾向靑宮托乘陪。白頭流落卧蒼苔。聖朝分作西風扇。慙愧恩頒趁節來。</text>
<title>恩賜端陽椒扇志感 其三</title>,<text>斷送佳辰四壁空。朝來乞米向隣翁。妻孥莫笑生涯冷。林下猶分殿閣風。</text>
<title>申進士 命濟 輓</title>,<text>桂香三葉舊傳家。何事芙蓉獨未花。晩渚肎堂仍卜築。早時詞壘已聲華。人憐死孝終緣毁。天折生年不與遐。常日雪舟相訪地。玉山南畔送靈車。</text>
<title>申進士 命濟 輓 其二</title>,<text>吾輩髫時事事完。此生天地再逢難。兩家三樂差相似。一日千回不厭看。上黨倂鞍溪潦盛。東林交榻佛燈寒。泡漚易滅河山邈。閱盡悲歡鬢雪漫。</text>
<title>申進士 命濟 輓 其三</title>,<text>生少鷄壇並鴈行。十年窮達事茫茫。每論藥餌憐同病。稍隔林扉惜異鄕。歲暮謾悲懷裏寶。人亡猶想坐餘香。殘溪老樹楣端債。更忍濡毫對令郞。</text>
<title>辛丑六月八日。入洪陽舘過國練。以瘡轉浴德山溫泉。主牧李侯 廷濟 命吏護行。吏回草謝。</title>,<text>愁病淹三月。仁恩得二天。遙分河潤澤。送我至溫泉。</text>
<title>李侯見和二絶。一叙蒼梧之感。一申盛夏浴泉之難。走筆疊酬。</title>,<text>舊物鬢如雪。先朝恩似天。猶殘去年淚。今日徹重泉。</text>
<title>李侯見和二絶。一叙蒼梧之感。一申盛夏浴泉之難。走筆疊酬。 其2</title>,<text>已無報恩地。空想看花天。當時隨野老。望幸走湯泉。</text>
<title>李侯見和二絶。一叙蒼梧之感。一申盛夏浴泉之難。走筆疊酬。 其3</title>,<text>甃却三尋地。中開一片天。誰知荒野裏。萬古有靈泉。</text>
<title>李侯見和二絶。一叙蒼梧之感。一申盛夏浴泉之難。走筆疊酬。 其4</title>,<text>直愁無健日。非不怕炎天。莫以伽倻井。輸他繡嶺泉。</text>
<title>李侯見和二絶。一叙蒼梧之感。一申盛夏浴泉之難。走筆疊酬。 其5</title>,<text>瑤札兼珠唾。朝伻到午天。慇懃一封藥。不啻玉漿泉。</text>
<title>辛丑暮春過梅岳</title>,<text>羣峯深護野翁家。屋角遅遅上日華。白道縈雲分鶴嶺。紅霞濃樹散鵑花。山中春事耕猶早。客裏人情飰爲加。垂老風塵遊已倦。欲謀幽處寄生涯。</text>
<title>走筆次酬金井李督郵 行敏 示韵。兼謝見訪。</title>,<text>空林積雨困炎蒸。病似漳濱定似僧。豈意薜蘿雲卧地。忽逢松竹日哦丞。毛皮盡去俱傾倒。譽毁皆忘孰損增。送了佳賓門巷靜。碧山明月獨爲朋。</text>
<title>走筆次酬金井李督郵 行敏 示韵。兼謝見訪。 其二</title>,<text>連山宿雨長溪聲。白日林扉懶下衡。抵老正愁多卧病。愧君能不少虛名。途窮壯志猶看劍。客至貧居未洗觥。衰世嘵嘵元易薄。倘容終始許逢迎。</text>
<title>考槃軒八景</title>,<text>九葉金芙蓉。層層滴翠重。入夜吐新月。分明第幾峯。</text>
<title>考槃軒八景 其二</title>,<text>夕陽滿西崦。蒼蒼山影多。樵歌與牧笛。相趁下烟蘿。</text>
<title>考槃軒八景 其三</title>,<text>落紅已滿地。惆悵對餘樽。忽被提壺喚。晴㙜綠映村。</text>
<title>考槃軒八景 其四</title>,<text>綠樹時分頂。蒼山半隱腰。過溪逢暮色。接上泬廫廫。</text>
<title>考槃軒八景 其五</title>,<text>釣玉時仍晩。連鰲語亦漫。桃花春水暖。吾道鶴川竿。</text>
<title>考槃軒八景 其六</title>,<text>粲粲含霜重。纍纍滿樹排。何知千戶事。秋色眠前佳。</text>
<title>考槃軒八景 其七</title>,<text>舊業依山在。香雲繞舍濃。詩書付兒輩。自課鹿門農。</text>
<title>考槃軒八景 其八</title>,<text>前山可憐雨。偏到藕花塘。水檻秋眠罷。聲聲不住香。</text>
<title>追送仲氏鍾城公行於任存席上。次裵上舍韵。</title>,<text>風木蕭蕭斷鴈驚。况兼憀慄若爲情。黃花雨殿重陽節。靑海天長一月程。出塞金笳仍舊曲。還山霜髮又新莖。綠楊追送當年事。今日衰遅怯遠行。</text>
<title>次酬李督郵</title>,<text>愁眉脉脉不禁低。牢落荊扉掩野溪。棣萼未堪千里別。林園誰伴一枝棲。深秋大雪鴻邊暗。極塞寒雲鶻外迷。爲報故人知此意。午時癡坐自鳴鷄。</text>
<title>秋興八首。次老杜韵。</title>,<text>流落先朝老翰林。秋來華髮雪森森。虫聲門巷多明月。烏尾亭臯易夕陰。金闕常懸中夜夢。玉壺聊寄暮年心。閑愁寂寞鉤簾坐。隔水西風斷續砧。</text>
<title>秋興八首。次老杜韵。 其二</title>,<text>蟬歇庭柯鴈影斜。主人病起感年華。海塵偶閱閑中局。春信惟憑夢裏槎。凉雨溪村明績火。暮雲林逕咽樵笳。可憐荒歲家無酒。不分佳辰籬有花。</text>
<title>秋興八首。次老杜韵。 其三</title>,<text>離堂不語對斜暉。目斷磨雲鳥道微。江鯉替人能北上。塞鴻何日與南飛。生來未有三年別。老去更堪千里違。華屋鹽車俱是分。莫論誰瘦又誰肥。</text>
<title>秋興八首。次老杜韵。 其四</title>,<text>荊門密掩懶圍棋。歲晏淮南落木悲。萬念漸從長夜後。一心猶自少年時。顚飈撼宇茅飛盡。怪雨沉郊稻穫遅。回首平生舊親友。眼中不見但相思。</text>
<title>秋興八首。次老杜韵。 其五</title>,<text>曾簪彩筆在蓬山。出入螭頭豹尾間。纏結戎裝趍帳殿。橫騎天馬下郊關。雲韶畫閣齊扶醉。玉漏經帷別賜顔。一死未拚充蟻蓐。異恩猶媿絶鵷班。</text>
<title>秋興八首。次老杜韵。 其六</title>,<text>殘日悠揚野水頭。數行蒲柳已爲秋。波羅恨少閑方覺。疾病傷多老更愁。千首文章徒畫乕。十年湖海不驚鷗。自從知命胷懷曠。一室寬於九九州。</text>
<title>秋興八首。次老杜韵。 其七</title>,<text>蘭㙜詞壘我何功。生死悠悠一夣中。可但郢歌能和雪。爭言樂廐盡追風。東隣劍氣衝星紫。北幕蓮花泛水紅。日下書回憑驛使。山阿秋晩卧衰翁。</text>
<title>秋興八首。次老杜韵。 其八</title>,<text>竹園松逕細逶迤。秋水涓涓不滿陂。病眼忽驚紅葉樹。離魂遙結紫荊枝。天邊獨鳥蕭蕭去。巖際孤筇兀兀移。留下上塵詩卷在。有時披讀淚雙垂。</text>
<title>至月十三日。携尹生世復結社於月山村。歸示伯兒。</title>,<text>孔嶺東南月峀前。林行溪飰偶隨緣。莫言洞府移家晩。聊與村翁結社先。逈野半窺松逕日。廻峯低濕酒爐烟。風塵擾擾堪搔首。如此悠悠足暮年。</text>
<title>雨過趙上舍。仍奉懷仲氏愁州公。</title>,<text>淹卧山中萬事慵。强騎羸馬帶高舂。窮林出戶愁全豁。小雨披簑興更濃。比舍酒香堪卜夜。南枝梅色巧凌冬。不知朔雪邊雲外。歸夢能容到九峯。</text>
<title>憶仲氏。用送後獨歸時五字爲韻悵然作。</title>,<text>平生互出處。垂老住連洞。已經風樹悲。重以人琴慟。歲晏窮林下。蕭條餘叔仲。如何三千里。今日又相送。</text>
<title>憶仲氏。用送後獨歸時五字爲韻悵然作。 其二</title>,<text>丈夫一游邊。丘樊焉足守。勿以愁州愁。夷險有時有。悠悠倘來者。往問塞上叟。海翁旣已先。蓮城踵其後。</text>
<title>憶仲氏。用送後獨歸時五字爲韻悵然作。 其三</title>,<text>老驥服鹽車。日暮太行曲。豈無籋雲步。所遇人所局。歲月際秋冬。山川極幽朔。兀然是何人。林阿反幽獨。</text>
<title>憶仲氏。用送後獨歸時五字爲韻悵然作。 其四</title>,<text>二曜逝不留。三樂忽已非。五州捧檄喜。一夢纔依俙。玆行異平昔。怵惕臨前畿。千里會有別。一宿難爲歸。</text>
<title>憶仲氏。用送後獨歸時五字爲韻悵然作。 其五</title>,<text>斷鴈西北飛。秋原莽逶迤。行塵漸已迷。佇立復爲誰。廻策望故山。中心惄如飢。歧路尙如此。將奈閉門時。</text>
<title>論語集句</title>,<text>謀忠與交信。傳習相終始。日三省吾身。所以爲曾子。</text>
<title>論語集句 其二</title>,<text>入孝出則弟。謹信而親仁。行之有餘力。然後以學文。</text>
<title>論語集句 其三</title>,<text>溫良恭儉讓。是邦政必聞。夫子所以求。其諸異乎人。</text>
<title>論語集句 其四</title>,<text>無求安求飽。愼言而敏事。正焉就有道。可謂好學已。</text>
<title>論語集句 其五</title>,<text>貧富無諂驕。未若好禮樂。賜也可言詩。磋切而磨琢。</text>
<title>論語集句 其六</title>,<text>無違惟疾憂。能養色難孝。孟孫游夏問。因材各垂敎。</text>
<title>論語集句 其七</title>,<text>人而無信者。不知其可諸。無輗且無軏。安見行地車。</text>
<title>論語集句 其八</title>,<text>天下久無道。夫子木鐸之。區區二三子。何患喪乎而。</text>
<title>論語集句 其九</title>,<text>處約不可久。處樂不可長。安仁利仁間。仁知在商量。</text>
<title>論語集句 其十</title>,<text>不處貴與富。不去賤與貧。造次必於仁。顚沛必於仁。</text>
<title>論語集句 其十一</title>,<text>道其不行矣。乘桴浮于海。欲知從我者。門下由也在。</text>
<title>論語集句 其十二</title>,<text>敬也其事上。恭也其行己。其養民也惠。其使民也義。</text>
<title>論語集句 其十三</title>,<text>簟食一瓢飮。陋巷亦自得。人不堪其憂。賢哉回也樂。</text>
<title>論語集句 其十四</title>,<text>水爲知者樂。山爲仁者樂。動靜言其體。樂壽言其效。</text>
<title>論語集句 其十五</title>,<text>富而可求也。執鞭吾亦爲。祿在言行中。但須闕殆疑。</text>
<title>論語集句 其十六</title>,<text>飯䟽食飮水。曲肱枕亦樂。不義富且貴。於我浮雲白。</text>
<title>論語集句 其十七</title>,<text>危邦吾不入。亂邦吾不居。君子身隱見。天下道有無。</text>
<title>論語集句 其十八</title>,<text>鳳鳥旣不至。河亦不出圖。用行舍則藏。惟我有是夫。</text>
<title>論語集句 其十九</title>,<text>仰高鑽彌堅。瞻前忽焉後。欲罷且不能。文禮乃善誘。</text>
<title>論語集句 其二十</title>,<text>於斯有美玉。韞櫝而藏諸。聖人亦待賈。善價吾將沽。</text>
<title>論語集句 其二十一</title>,<text>暮春春服成。冠童浴沂水。風雩詠而歸。何傷言其志。</text>
<title>論語集句 其二十二</title>,<text>非禮勿言動。非禮勿聽視。一日能克復。天下歸仁矣。</text>
<title>論語集句 其二十三</title>,<text>老農吾不如。老圃吾不如。君子焉用稼。小人是樊須。</text>
<title>論語集句 其二十四</title>,<text>裨諶創爲命。討論者世叔。行人旣修餙。東里復潤色。</text>
<title>論語集句 其二十五</title>,<text>伯寮不必肆。不容果何病。道之行也命。道之廢也命。</text>
<title>論語集句 其二十六</title>,<text>世旣莫我知。揭厲而已矣。果哉荷簣人。那解擊磬意。</text>
<title>論語集句 其二十七</title>,<text>忠信而篤敬。蠻貊可以行。立見參於前。輿見倚於衡。</text>
<title>論語集句 其二十八</title>,<text>吾道一貫之。作者七人矣。歲寒知松栢。川上見逝水。</text>
<title>論語集句 其二十九</title>,<text>夫子獨立時。伯魚趍庭地。學詩學禮未。問一得三喜。</text>
<title>論語集句 其三十</title>,<text>磨不磷曰堅。涅不緇曰白。吾豈匏瓜哉。焉能繫不食。</text>
<title>論語集句 其三十一</title>,<text>飽食無用心。終日誠難矣。不有博奕者。爲之猶賢已。</text>
<title>論語集句 其三十二</title>,<text>往者不可諫。來者猶可追。鳳兮何德衰。從政今殆而。</text>
<title>論語集句 其三十三</title>,<text>誰爲執輿者。曰是知津矣。天下皆滔滔。且從辟世士。</text>
<title>論語集句 其三十四</title>,<text>夷叔虞仲逸。朱張連柳下。我則異於是。無可無不可。</text>
<title>論語集句 其三十五</title>,<text>仲尼安可毁。無得踰日月。多見不知量。何傷人自絶。</text>
<title>論語集句 其三十六</title>,<text>宮墻纔及肩。窺見室家好。數仞不得門。美富焉能了。</text>
<title>論語集句 其三十七</title>,<text>瞻視必須尊。衣冠必須正。儼然望而畏。斯乃威不猛。</text>
<title>將赴峴山任。過辭茅谷先廟志感。</title>,<text>風雨梁山未死身。白頭何意去臨民。此行不似湖中日。媿殺廬江捧檄人。</text>
<title>半溪途中遇風雪 余階尙卑。故用黃綬語。</title>,<text>垂老功名綬又黃。强扶羸病出雲莊。卽逢春日如冬日。欲上襄陽向洛陽。澗溜間關氷淅瀝。風枝撩亂雪顚狂。塵容也有仙緣在。東海東頭訪二郞。</text>
<title>新禮院峴</title>,<text>今日雪逾甚。長途人欲稀。胡爲將老病。不許息驂騑。極浦帆雲重。遙原院樹微。回思少兒子。一宿已依依。</text>
<title>烏木川 江陵外鄕也落句云</title>,<text>結髮西遊雪已渾。物華人事更堪論。時橋時揭素沙水。不減不增烏木村。薄宦嗟非爲親屈。衰年愧未答君恩。襄陽况與江陵近。泣血餘生欲斷魂。</text>
<title>銅雀津</title>,<text>殘雪上春在。惡風三日休。將爲大堤客。却上漢江舟。夕照耽耽轉。晴波穩穩流。神仙庶幾遇。吾豈薄東遊。</text>
<title>水村</title>,<text>數尺山阿墓。郞今白髮歸。樵餘栽樹禿。犂處醮堂非。宿草還春意。殘雲已夕暉。茫茫大江上。萬事一沾衣。</text>
<title>東關王廟駐馬。寄別吳注書永伯。永伯頗好兩陳故第四云</title>,<text>城隅三宿爲誰遅。愁殺橋頭綠柳絲。投老棲遑猶漢竹。贈言珍重是唐詩。扶搖不碍鵬圖遠。溟海孤飛鶴羽垂。安得共騰塵外駕。春風去醉習家池。</text>
<title>龍津舟中</title>,<text>京口提封判渡頭。一麾東上此登舟。長江獨自西流去。手揭篷窓始欲愁。</text>
<title>娛賓江岸。逢權都事邦瑞草別。方待病兒消息。須髮爲之化云。</title>,<text>江干一道暮雲中。爾向西時我向東。老去笑看桑海變。歸來泣說竹林空。坡頭草細穿殘燒。天際帆高進好風。鄕信漸遅行漸遠。鬢根休恠雪全蒙。</text>
<title>砥平道中</title>,<text>左轉娛賓江漸遠。彎彎一道繞崢嶸。麻河酒舍人肩側。廣瀨巖亭客眼明。暗磵遞鳴猶不斷。姸峯如笑每相迎。馬前便覺關雲近。已去家山五日程。</text>
<title>新酒幕。踰新多玉峴至陽德院。</title>,<text>東廻新酒幕。山合疑無路。登頓繞斷厓。一水方屢渡。蛇行轉幽窈。前瞻迷後顧。微生嵐霧交。離立楓柞互。嶺盡洞府開。曠望無村塢。林間雙衲子。舍杖前僂傴。稍稍半脩原。院門始全露。蕭踈滿地莎。薄壤難種樹。有客三四人。相迎勤遠步。傾樽勸桑落。移席分草具。聽說峽居貧。酷遭屯征苦。民窮誠可哀。我言將何補。三歎不能餐。山景在西戶。</text>
<title>洪川途中</title>,<text>力疾乘晴景。披雲下洞門。廻蹊出婦嶺。亂峽入翁村。地曠少人墾。山深無鳥喧。時時逢欅柳。强半着春痕。</text>
<title>泛波亭次板上韻</title>,<text>東南澄碧汎廻林。爽氣憑闌已在襟。融結飽經千刦火。毁成渾是一昭琴。周遭邑屋還幽事。坐卧烟雲生隱心。待到海棠花發後。携壺西下意難禁。</text>
<title>峴駐馬</title>,<text>飛來素練色。廻到泛波亭。往往逢幽絶。悠然五馬停。</text>
<title>九萬村</title>,<text>大溪東南來。蜿蜒如白龍。下渚立欅柳。高岸垂杉松。四顧列屛障。叢叢揷芙蓉。洞天入淸輝。嵐烟高下濃。人家數十戶。點綴當碧峯。爽氣逼衣裾。灑灑開心胷。稍平輒爲田。溝塍相錯重。穈芑固其産。穜稑亦可供。傍通嶺東路。商旅之所從。魚鹽來峽市。餘波及山農。深崖參朮長。陽麓薇蕨茸。惜哉此絶境。胡爲晩始逢。苟能着幽棲。不博萬戶封。年侵癃病奪。計拙凡百慵。偶然假恩符。得以留遊蹤。平明渡橫彴。隔水聞早舂。</text>
<title>合江亭</title>,<text>峽坼雙流合。無情如有情。紅亭出其上。縹緲揷空明。列峀丹靑活。飛波日夜鳴。征途困煩欝。到此十分淸。</text>
<title>三峙</title>,<text>陰森古木入雲多。萬壑奔雷下峽波。莫恠暮來衣更薄。寒溪山上雪峨峨。</text>
<title>藍橋</title>,<text>松靑石白宿雲消。百折淙流摠一條。步步水光山色別。始知仙窟是藍橋。</text>
<title>彌時嶺</title>,<text>絶嶺天纔尺。懸蹊石自層。攀緣容稍稍。曲折每兢兢。下界花生樹。中峯雪沒僧。肩輿猶不穩。時復倚枯藤。</text>
<title>淸澗亭次板上韵</title>,<text>健鷁凌風隨五兩。靈鼇冠峀立三雙。不知何處長天盡。無限空明在一窓。</text>
<title>永郞湖</title>,<text>地窮唯見海。山擁忽爲湖。絶境自今古。仙人眞有無。松踈斜日皛。巖逈片雲孤。駐馬瞻空闊。笙鸞若可呼。</text>
<title>道村兪家亭子</title>,<text>一上西樓千古笑。誰家亭子又新開。滄溟滿目無人到。惟見沙鷗近檻來。</text>
<title>寄上仲氏愁州鈴下</title>,<text>北去東來天一方。歸鴻欲盡信茫茫。神仙窟裏官居遠。兄弟巖邊客夢長。寒食風烟催細柳。滄溟舟楫極扶桑。還期未用須瓜熟。試問關楡早晩黃。</text>
<title>寄上仲氏愁州鈴下 其二</title>,<text>暮年恩許漢符分。剛厭襄風盡日聞。童子虗歌醉山簡。郡人猶說大馮君。樓㙜曉色東溟旭。鴻鴈春愁北嶺雲。欲寫離懷還被惱。梨花亭上雪紛紛。</text>
<title>寒食日訪義相㙜</title>,<text>客窓寒食思悠哉。單馬聊尋義相㙜。遅日猶留山雪在。顚風遙捲海濤來。先丘香火愁仍阻。極塞音書苦未廻。寄語小兒休拍手。使君無興倒深盃。</text>
<title>頃次藍橋。見寓舍新屛草書。有蔬筍氣。問誰所書者。主人以洛山寺僧釋謙對。到府召至與語。遂贈一絶曰。</title>,<text>藍橋戱墨灑屛間。已認吾師住洛山。書與新詩莫相訝。老韓曾許序高閑。</text>
<title>謙上人袖詩見訪次贈</title>,<text>飛錫東來向使君。絶憐孤鶴在人羣。但知懷素能揮筆。不謂湯休解詠雲。</text>
<title>謙上人袖詩見訪次贈 其二</title>,<text>空庭晝靜長莓苔。時有高僧許往來。欲向寺樓觀日出。春陰不放海門開。</text>
<title>洛山寺候月。祥雲督郵先起。桂妓隨之。戱附一絶。</title>,<text>松陰㙜殿翳霏微。碧海烟霞片片飛。不用憑欄勤待月。好須携取桂華歸。</text>
<title>督郵見和。再疊戱答。來曉要觀日出故戱之</title>,<text>鰲頂高樓壓翠微。金鴉直向檻前飛。明朝欲攬扶桑色。分付巫雲行雨歸。</text>
<title>桂妓閃還。督郵次前韵送示督還。三疊戱之。</title>,<text>陀洛山前一徑微。仙官乘興馬如飛。無情最是㙜中月。暗引常娥竊藥歸。</text>
<title>四疊附桂。幷與霞妓送之督郵。仍許駄去。</title>,<text>桂樹樓㙜濕彩霞。霱雲低傍曲欄斜。風流更有千金駿。駄盡春城峴首花。</text>
<title>兼攝江陵府</title>,<text>彌嶺之東滄海回。除非仙骨許誰來。州城已接蓬壺路。封管新兼鏡浦㙜。大士金身臨古窟。永郞丹竈有殘灰。不知紫陌飛騰去。何似高陽倒載廻。</text>
<title>題東軒壁</title>,<text>南川東上海連天。鴨綠平堤柳拂烟。寂寂訟堂山鳥下。小童相倂睡窓前。</text>
<title>東軒戱題 一作峴山東軒</title>,<text>玉皇香案早周旋。來管蓬萊已暮年。白鳥下庭開印後。金鵶騰海捲簾前。叢霄鼓角雲棲吏。珠樹樓㙜火食仙。但得玄明一升足。不妨官俸極蕭然。</text>
<title>將向江陵。用湖堂故事。徵騎於祥雲。雲丞以詩見嘲。却步答之。</title>,<text>白頭摧盡舊風稜。荒野從他欵段乘。老去欲尋當日事。詩來媿殺霱雲丞。</text>
<title>祥雲途中</title>,<text>千里江陵二日期。行人晩發習家池。霱雲漸近靑𩣭馬。輕吹時欺白接罹。點點仙山沈海色。矓矓春晷媚花枝。東來欲了名區債。河趙㙜前更擧巵。</text>
<title>祥雲松林。間以杜鵑。紅綠交暎。眞畫圖中也。雲丞追余至河趙㙜。先賦一絶。其落句曰使君應羨督郵閒。次韵戱答。</title>,<text>松陰飛騎彩雲間。細草新花滿目斑。不是使君來喚起。仙㙜能辦片時閒。</text>
<title>河趙㙜示雲丞</title>,<text>蒼蒼偃盖界官途。馬首鵑紅萬萬株。河趙㙜空滄海闊。蓬萊島近彩雲孤。督郵肯許廻金勒。醉守何妨枕玉壺。得出風塵是輕擧。神仙未必世間無。</text>
<title>河趙㙜示雲丞 其二</title>,<text>風磴空中轉。烟濤兩畔開。春寒芳樹懶。日暮遠帆催。咫尺三山色。層溟一酒杯。英雄有遺跡。長嘯意悠哉。</text>
<title>洞山亭次企齋韵</title>,<text>一望雲濤萬里愁。春風日暮綠蘋洲。半生辜負蓬壺約。怊悵仙郞何處遊。</text>
<title>過洞山</title>,<text>棠葉初長蕙葉生。雪山銀屋眼中明。沙邊白鳥應相識。無數飛來如有情。</text>
<title>江陵新村齋舍。行外王父諱辰祀事。志感贈外弟權君。</title>,<text>白頭扳宰樹。天地又玆辰。宅相豈吾輩。州城偶近鄰。泉鳴殘月曉。花發亂山春。此慟君應識。俱爲永感人。</text>
<title>竹島泛海 命漁夫叉鰒</title>,<text>不作興公怕。仍追魯叟浮。三山眞幾許。一笑信孤舟。浩刦磨仙臼。名塲閱海漚。從他挺叉緩。已伴近人鷗。</text>
<title>回過祥雲亭 初與雲丞約煮花。余適先一日還。故未果。</title>,<text>芳草如雲浦。靑山奉日軒。徑回滄海棹。不待故人樽。浪入春風細。花方昨夜繁。詩家譏殺景。呼喝爾休喧。</text>
<title>送伯兒還洪鄕悵然作</title>,<text>溟海東頭九郡盤。永郞於此舊燒丹。不知今日神仙貴。但覺他鄕去住難。滿地梨花春悄悄。橫天雲棧路漫漫。而翁老矣情懷惡。一夜秋霜遍鏡看。</text>
<title>送伯兒後夜坐有懷</title>,<text>落盡梨花海上城。白頭怊悵送兒行。計程今夜恒陽渚。江漢亭中對月明。</text>
<title>李安東 益著 輓</title>,<text>器宇昂霄具。家聲若礪盟。直須當一面。何足數專城。隘俗踈才畯。淸時失老成。龍淵今古水。不廢是休名。</text>
<title>李安東 益著 輓 其二</title>,<text>大家心更小。澆世德逾全。糠粃猶循吏。山林亦散仙。尊名鄕黨洽。耆秩主恩偏。欲理扶筇話。魂傷永訣年。</text>
<title>李安東 益著 輓 其三</title>,<text>兩世追遊熟。殘年眷遇叨。草顚容掃快。詩放續吟高。元禮門何處。羊曇淚滿袍。將心托春色。千里吊林臯。</text>
<title>永伯次關廟寄韵見惠凡六疊。依數答之。</title>,<text>柯爛人間局勢遅。白頭滄海偶牽絲。難回慢性隨流俗。莫謂卑官坐好詩。地割重關羣峭合。天粘積水衆星垂。公堂盡日閒朱墨。卧見飛花覆硯池。</text>
<title>永伯次關廟寄韵見惠凡六疊。依數答之。 其二</title>,<text>晴旭縈簾睡起遅。訟堂無事有蛛絲。衙閒常日虗吹角。課密諸生解送詩。草色逈連官道遍。花枝低傍畫欄垂。使君懶作高陽醉。笑掬瑤泉漱玉池。</text>
<title>永伯次關廟寄韵見惠凡六疊。依數答之。 其三</title>,<text>飛黃騰踏土牛遅。羞殺千莖鏡裏絲。此地强拈山簡酒。昔年曾和栢梁詩。妬花風雨佳辰末。賓日簾㫌大海垂。仍憶受降樓上月。夢中春草又生池。</text>
<title>永伯次關廟寄韵見惠凡六疊。依數答之。 其四</title>,<text>蒲萄水㬉日華遅。催喚篙工理釣絲。絶境探窮當面畫。名樓搜遍上頭詩。城陰花木連雲合。海畔烟霞接地垂。自笑前身金馬隱。偸桃三度到瑤池。</text>
<title>永伯次關廟寄韵見惠凡六疊。依數答之。 其五</title>,<text>京洛雲山尺素遅。邇來離緖亂於絲。湖空緬憶雙成侶。日出沈吟簡易詩。松桂林中饒偃仰。米鹽叢裏苦低垂。誰憐弱冠陪雕輦。得到新鸎御柳池。</text>
<title>永伯次關廟寄韵見惠凡六疊。依數答之。 其六</title>,<text>中天登眺下樓遅。山水淸音勝竹絲。晝靜何曾妨隱吏。春慵直欲省爲詩。帆邊鷗宿沙洲穩。檻底鯨回雪浪垂。已覺柴桑歸意動。夢魂長結舊園池。</text>
<title>德山高生來從乞詩。戱草與之。</title>,<text>伽倻去畏壘。七十五程賖。况此峴山下。杳然滄海涯。苦心惟翰墨。淸賞又烟花。撥棄絲麻累。相隨不我遐。</text>
<title>德山高生來從乞詩。戱草與之。 其二</title>,<text>多爾凡中秀。能希卷裏賢。輩流頗善謔。吾意最深憐。琢句時時警。持心兀兀堅。所求溫飽外。不讓別人先。</text>
<title>德山高生來從乞詩。戱草與之。 其三</title>,<text>吾亭有秋雨。入座豈春風。謬屈羣才子。虗隨一禿翁。書燈蘿影外。碁局竹聲中。俛仰傷離合。迢迢思不窮。</text>
<title>德山高生來從乞詩。戱草與之。 其四</title>,<text>憶扶玄晏病。六月到君家。床簟纖塵凈。盤飧雋味加。氣薰湯井水。香劈邵園瓜。厚義層雲薄。何由答汝爺。</text>
<title>德山高生來從乞詩。戱草與之。 其五</title>,<text>訟堂何寂寂。足以課唔咿。縱是開衙後。依然閉戶時。虗樓明海色。回逕入花枝。忽聽投壺響。排窓席更移。</text>
<title>德山高生來從乞詩。戱草與之。 其六</title>,<text>我已歸心切。君如旅思何。前宵飛雨急。滿地落花多。宿鳥起高角。神山連白波。壯遊猶不惡。長鋏爾休歌。</text>
<title>德山高生來從乞詩。戱草與之。 其七</title>,<text>爲客令人瘦。朝朝減舊形。伽倻山上蕨。昨夜夢中靑。衣敝恒愁癢。盤稀只聞腥。䲶機入回首。萬慮倚風欞。</text>
<title>德山高生來從乞詩。戱草與之。 其八</title>,<text>不隨習池醉。何况顧憐錢。獨守虗堂月。長吟老杜篇。梨花風撒雪。楊柳雨淋綿。願繼丹書刻。行徒亦與仙。</text>
<title>寄懷金井李督郵。兼送金生還鄕。</title>,<text>餘寒悄悄在亭㙜。乍喚歌兒煗玉杯。海岸每慙鷗不下。春風又送鴈先廻。鱗生漢水檣竿動。雪坼彌時棧道開。與報月樓詞伯語。驛邊知發幾枝梅。</text>
<title>峴山舘小集叙別</title>,<text>城頭昨夜雨聲新。峴首樓臺又一春。莫恠滿堂絲竹㤪。客中難送故鄕人。</text>
<title>抄課盧，李，高，崔，尹十措大於校宮。肩輿往訪。贈詩以勖之。</title>,<text>春靜黌堂翰墨開。小車聊破洞門苔。却携賦鶴騎鯨手。更對淸風朗玉才。晴景閃溪新水發。嫰陰生樹早鸎來。自憐五十詩猶拙。休遣樽前渤海猜。</text>
<title>李掌令與席見和。復次酬之。</title>,<text>畫閣平臨野色開。墻頭漢水碧於苔。一麾海上初爲郡。三樂人間是育才。暇日試扶藜杖去。幽居仍起繡衣來。交壇鏟盡機心久。奪殺驪珠便欲猜。</text>
<title>愁州伻回。仲氏俯惠近體。次韵上答。以付來使。仲氏涖玆時。有觀德之亭。今廢云。</title>,<text>好音嘉夢巧相符。尺素飛來麗什俱。天鑿巨溟同一水。地窮重嶺異分區。卽交魚鴈中間信。欲問鯤鵬早晩圖。父老尙傳鄕射處。風流今日媿全無。</text>
<title>將禱雨食堂山</title>,<text>官門東出展鳴沙。廣衍祠前白道斜。蜃氣噓成金碧宇。馬蹄穿入海棠花。但將圭璧勤民事。不是湖山戀物華。向晩欲消蓬勃霧。頓令霜髮此時加。</text>
<title>夜發神興寺入食堂山</title>,<text>楓栝交森細路分。半天空翠濕氤氳。一聲畫角搖殘月。五夜藍輿破宿雲。卧石有㙜容少住。飛泉爭道漸多聞。靈湫定在深深處。此去栴檀手自焚。</text>
<title>飛仙㙜</title>,<text>爽氣侵身曉不眠。高臺移策候飛仙。白雲半落金剛石。靑壁雙懸玉界川。誰結茅茨凌鳥道。偶因香火惹人烟。丹丘尙切蒼生念。雨意茫茫更看天。</text>
<title>繼祖窟</title>,<text>繼祖何方釋。名山此窟餘。巖從太始有。院卽去年虗。莫測神仙事。空鑱世俗書。樵人亦無賴。斤斧日相於。</text>
<title>杆城途中</title>,<text>晴波瀲瀲漾菰蒲。際海鳴沙一㨾鋪。病後試騎山簡馬。公餘閑到永郞湖。霧中雪岳時開合。天外風帆半有無。不盡棠花如會意。慇懃欲語向官途。</text>
<title>仙遊潭</title>,<text>逕轉峯廻玉鏡明。行人一笑立松聲。眼中長見滄溟闊。逢着幽潭別有情。</text>
<title>過洛山</title>,<text>棠花多少近人開。碧海風濤萬里廻。不爲殘僧供給費。往來那負洛山㙜。</text>
<title>元一川觀進供銀魚楸打</title>,<text>五月銀魚大。羣川雪浪趍。玆辰當貢節。是處集漁夫。敢道罷民力。惟愁後御廚。公家期會重。雨立故踟躕。</text>
<title>元一川觀進供銀魚楸打 其二</title>,<text>蓐食搜漁網。蓑衣入洞門。奔灘鳴石觜。亂杵搗楸根。眇眇人烟僻。冥冥峽雨昏。不緣公事出。那得到仙源。</text>
<title>渡南大川登三鉢峴</title>,<text>官柳陰陰野草長。衆峯西繚際靑蒼。一旬霖雨移山逕。五月汀洲落海棠。亂水暴高金蹬縮。回崖陡滑筍輿妨。欲因執壤輸芹曝。非爲觀魚入澗岡。</text>
<title>積雨川漲。楸打不得魚。</title>,<text>石澗聲逾怒。叉人手盡空。銀鱗藏不見。楸液搗何功。度外名山水。愁中欲雨風。此心眞似醉。非學習池翁。</text>
<title>京使至。祗受端陽賜扇。志感敬書。</title>,<text>寶箑分中禁。泥緘及外臣。莫言年例舊。動是主恩新。</text>
<title>登禮門峴</title>,<text>疊嶂九龍落。飛流五色來。詩堪驢背得。逕自鹿門廻。値逈心飜豁。逢幽眼忽開。微飈洗炎熱。松下有凉㙜。</text>
<title>登禮門峴 其二</title>,<text>仄徑開山骨。深村盖木皮。林高炎暑薄。海遠夕陽遅。流水春巖曲。叢峯道渚奇。偶乘朱墨暇。雲壑討幽期。</text>
<title>次韵酬謙上人</title>,<text>招提孤絶納滄溟。松偃層㙜柳拂汀。雨外沙分漚鳥白。雲邊山壓巨鼇靑。長憐靈境堪懸夢。時對高僧欲忘形。翠羽不來禪窟古。秪今祗樹但聞鶯。</text>
<title>重過洞山亭。次企齋韻。</title>,<text>幾度憑闌便欲愁。眼前無限是滄洲。往來未有驚人語。不信文章在壯遊。</text>
<title>秋射太平樓 令妓唱畫</title>,<text>裂下奚肩古錦囊。半生閑事費心膓。自憐晩節方遷業。人恠衰翁尙挽强。白羽星流山影動。纖喉雲遏鼓聲長。丈夫早學穿楊妙。判不消沉一郡章。</text>
<title>重課諸生於鄕校。携酒往訪。復用前韵示高，盧，李，崔，全諸君。是日七夕。</title>,<text>欲血鯨魚海水開。幾人磨盡劍紋苔。已從黌舍趍功令。重闢詞塲闘俊才。鴉背夕陽山外轉。鵲橋秋信雨邊來。逢迎蹔黑傾壺髮。庭院桐風莫謾猜。</text>
<title>渭川訪崔進士逵泰吟示</title>,<text>上舍幽居在渭濱。竹風荷氣凈纖塵。習池但道林園好。何得詩仙是主人。</text>
<title>水洞</title>,<text>秋溪淡白野凉生。村逕緣雲細細縈。一馬一壺山影裏。無人知是使君行。</text>
<title>高生將還伽倻。以牋請別語。草贈。</title>,<text>太平樓觀雨霏微。老守憑欄對落暉。莫恠鬢邊添白髮。海鄕秋好爾先歸。</text>
<title>高生將還伽倻。以牋請別語。草贈。 其二</title>,<text>天涯此別意如何。無限尊前萬里波。來日梨花初滿地。去時棠葉半辭柯。</text>
<title>高生將還伽倻。以牋請別語。草贈。 其三</title>,<text>虗敎南客到東溟。未半床頭一部經。莫是主人無醴酒。眼中惟道故山靑。</text>
<title>高生將還伽倻。以牋請別語。草贈。 其四</title>,<text>一枕虗堂霽月濃。歸心無那聽吟蛩。雲來雨去渾閑事。笑看窓前十二峯。</text>
<title>高生將還伽倻。以牋請別語。草贈。 其五</title>,<text>義相㙜高浪拍天。古來來往有神仙。湖中舊伴如相問。日出招提阿那邊。</text>
<title>高生將還伽倻。以牋請別語。草贈。 其六</title>,<text>雪山秋色暮蕭蕭。梧葉鳴窓一半凋。海上鱸魚應可膾。西風能借季鷹橈。</text>
<title>高生將還伽倻。以牋請別語。草贈。 其七</title>,<text>彌時棧道石峩峩。乕嘯熊咆不可過。此地行人須伴侶。東來商旅入秋多。</text>
<title>高生將還伽倻。以牋請別語。草贈。 其八</title>,<text>蘆花洲渚思依依。一雨樓前漢水肥。常日豈能長會合。不堪爲客送人歸。</text>
<title>與杆城宋使君 徵奎。合兩邑人士。觀德于沙汀。</title>,<text>東洋祠屋禮神廻。夕吹蕭蕭捲海來。意氣羣雄齊决拾。風流二邑合樽罍。沙頭座與眠鷗倂。天際帆和落鴈開。自笑半生弧矢志。暮年狂興不遅徊。</text>
<title>觀德會席上。示杆城使君。昨日大風。今日風定。時宋君移拜靑松。余兼杆城。戱云。</title>,<text>隊隊分曹立不囂。騂弓在臂箭橫腰。蓐收解助新秋健。風伯飜回昨日驕。畫野交頭開粉鵠。崩濤一面際靑霄。笑看肘後雙垂綬。欲向何邊置筭饒。</text>
<title>訖射計筭。襄陽賢於杆城一百餘純。戱述。兩邑此會。每緣公冗。約日未果者殆近百年。今始得諧云。</title>,<text>錯展長筵占綠洲。盟壇老將氣橫秋。比隣始了尋常債。至竟他輸一百籌。莫把忮心論勝負。但酬佳節鬪風流。海瀕賴是沾王化。吾輩偸閑得此遊。</text>
<title>永郞湖途中。督郵索詩戱答。有石自湖心轉出沙渚云</title>,<text>鳴沙歸路海雲湄。今古仙遊亦一時。地爽易忘前日病。秋晴難負故人期。舊經野燒松猶短。新擘湖波石自移。爲向同來督郵道。此心陶寫不須詩。</text>
<title>暮發淸澗亭過仙遊潭。將赴詠月樓射會。</title>,<text>凉飊如嘯趁飛驂。淸澗亭前落日含。此地異聞仙有四。明朝同醉座成三。烟濤不辨中流舶。松逕微分一曲潭。謫到蓬萊應宿債。人間榮辱爾休談。</text>
<title>九日太平樓。送杆城宋使君移拜靑松。仍集二郡人士設鄒嶧會。盖答月樓禮也。</title>,<text>一從知面已心輸。來往風流兩不孤。剛喜恩波分碧海。忽移仙舃躡靑鳧。賓筵坐處香渾在。官道碑中墨未枯。臨水登山眞送遠。白頭愁絶看茱萸。</text>
<title>九日太平樓。送杆城宋使君移拜靑松。仍集二郡人士設鄒嶧會。盖答月樓禮也。 其二</title>,<text>飛樓秀出海雲間。山簡樽前叔子山。三度勝筵仍矍圃。兩行嬌唱又陽關。凉浮夕檻繁絃脆。雨散秋城細菊班。此地百年難此會。不爲泥醉不須還。</text>
<title>次李督郵白月樓韵</title>,<text>詩名滿世慣曾聞。二載胡爲滯驛軒。旅鬢晩驚金井葉。彩毫晴繞月樓雲。香薰過夏蒲萄瓮。繡錯迎秋杮栗村。病守向風三染指。鄕愁不分醉紅裙。</text>
<title>崔上舍送梨有詩次韵</title>,<text>金暈通身箇箇黃。貯霜含雪耀陽精。勤將快果開衰懦。薤水任棠見素誠。</text>
<title>崔上舍送梨有詩次韵 其二</title>,<text>濃香恰恰帶書封。疾手擎來走小童。一嚼瓊霜澄五內。令人不數紫駞峯。</text>
<title>崔上舍送梨有詩次韵 其三</title>,<text>新霜靈液故人分。山味居然入縣門。癡椽當時强解事。不知眞讀鶡冠文。</text>
<title>淸澗亭月夜。卧聞濤聲甚壯。</title>,<text>崩雷汹汹殷初宵。高棟層軒盡動搖。直怕飜盆來大壑。不知飛鏡在晴霄。携傳爽氣添憀慄。喚起殘眠送寂寥。卧念少游平日語。宦情羈思共迢迢。</text>
<title>同呂廵相，祥雲，平陵二督郵。泛鏡浦。</title>,<text>遅暮腰魚愧海鷗。白頭多病惜淸秋。萬千峯裏猶前債。三十年餘復此遊。綺席低回春雪袖。氷紈搖蕩夕陽舟。酒酣不省襜帷近。欲放高吟倚柂樓。</text>
<title>暮還洞山。風濤接天。誠壯觀也。</title>,<text>纖雲欲盡肅靑空。白鳥驚飛生夕風。千丈怒濤來萬里。海門渾在雪花中。</text>
<title>呂廵相設族會於臨瀛舘。席上吟呈。</title>,<text>參差黃髮暎金樽。此會名州故事存。遠溯親支同自出。每開公舘耀君恩。兼秋勃勃絃聲緊。倚醉騰騰舞袖翻。更欲鋪張聯舊帖。家家分與示兒孫。</text>
<title>呂廵相設族會於臨瀛舘。席上吟呈。 其二</title>,<text>凉雲皛旭洗秋光。九日餘花壓帽香。照暎湖山瞻使節。招呼鄕里步深觴。當庭樹影千條遠。到海川流幾派長。三甲子中前後會。盛筵今又屬咸陽。</text>
<title>奉次使相鏡湖舟中韵 是會也。不佞實主張。故戱云。</title>,<text>斜暉瀲瀲碎湖光。一雨秋山洗靚粧。勾引牙㫌同畫舫。風流專屬老中郞。</text>
<title>寧海洪使君 尙寅 東遊見訪。携至洛山寺同宿。時孟冬五日。大風寒甚。</title>,<text>魚符先後下蓬萊。風壤斜連大海隈。佳節纔經金氣盡。名區能賺玉人來。五峯秀色迎仙筆。一夜寒威避酒杯。落月未沉風縷息。更治山屐上崔嵬。</text>
<title>出杆城試局値雪。詠懷示雲丞。</title>,<text>雲陰壓海雪漫漫。壠坂縈回道路難。愧殺東關萬玉樹。老年渾作霧中看。</text>
<title>扶安使君邦瑞千里委伻。詩以謝之。</title>,<text>東南壤地際滄溟。竹使參差落漢庭。我已衰遅聊舍是。誰令才畯亦如馨。塵生妓席長時淡。日出公廚一味腥。老眼人間常自白。尺書飛到頓能靑。</text>
<title>扶安使君邦瑞千里委伻。詩以謝之。 其二</title>,<text>康成無那笑人何。太守門生也自多。雲海幾重犀不隔。雪山千丈鴈能過。深情更理任安語。嘉政欣聞叔度歌。會待春風投紱去。肎容携酒到烟蘿。</text>
<title>高斯文翼明初擧禮書贈 是日旣望。堂亦新搆未訖功云。</title>,<text>好箇凌雲手。重之抹月才。一鳴雖晩矣。雙得亦難哉。爲上高堂壽。兼邀老守來。桂輪今欲滿。不畏夕陽催。</text>
<title>高斯文翼明初擧禮書贈 是日旣望。堂亦新搆未訖功云。 其二</title>,<text>積小元成大。升高必自卑。座邀先輩遍。禮用古風爲。壑雪明松檜。湖颸脆管絲。春來隨賀燕。重擧此堂巵。</text>
<title>李生彙升，彙恒初擧禮書贈。乘平聲用</title>,<text>李氏好兄弟。能詩筆若飛。何科不拾芥。此會是乘韋。我愧文翁化。徒爲醉守歸。煩君具春酒。喜氣已充闈。</text>
<title>峴山霽月堂</title>,<text>眞成仙吏久尋思。蓬島烟霞座不離。公舘晝眠山入枕。寺樓晴瞰海爲池。荒年殘粟愁分糶。澆世浮名恥說詩。遅暮風情消未了。白銅鞮曲換新詞。</text>
<title>峴山霽月堂 其二</title>,<text>州城東北海無邊。一宦棲遅愧暮年。空外雷聲鯨鬣動。雪中春意柳眉傳。津征實恐兼三稅。地勝虛誇閱四仙。常日訟堂欹枕倦。不爲長嘯也詩篇。</text>
<title>峴山霽月堂 其三</title>,<text>風花齊汩任浮沈。淨盡機心似漢陰。落日倚筇看鳥倦。殘年撫匣聽龍吟。迎暄草木勾萌早。避颶樓㙜面勢深。萬事世間皆有命。不愁漂蕩到如今。</text>
<title>自開雲寺沿月川踰萬景峯入魚城田</title>,<text>風磴彎廻步步高。東南野色一秋毫。肩輿下壓千章樹。胷海平呑萬里濤。幽草知春穿雪細。飛泉噴壑出林豪。貪償五岳尋仙債。歷盡崎嶇不解勞。</text>
<title>題明珠庵碧玉樓</title>,<text>萬景峯前一徑幽。南廻東折上林丘。星辰側掛明珠榜。空翠中涵碧玉樓。暮境驅馳爲物役。名山邂逅及春遊。夜闌鳴磬隨仙梵。銷盡人間多少愁。</text>
<title>草贈麟蹄金生絶句</title>,<text>聞道寒溪上。叢叢五葉新。豈曾靈秀氣。鍾物不鍾人。</text>
<title>草贈麟蹄金生絶句 其二</title>,<text>名下麟蹄士。人間鳳穴毛。辛勤北學志。來往不辭勞。</text>
<title>草贈麟蹄金生絶句 其三</title>,<text>新鸎出幽谷。羽毛一何縟。乘春欲高飛。何處是喬木。</text>
<title>草贈麟蹄金生絶句 其四</title>,<text>東閣起春風。庭閑草生遍。莫垂一桁簾。正有飛來燕。</text>
<title>草贈麟蹄金生絶句 其五</title>,<text>諾有千金重。來穿五色深。人間足雲雨。試問百年心。</text>
<title>草贈麟蹄金生絶句 其六</title>,<text>嵌空天吼山。萬竅刁調起。未可動歸鞍。朝來猶不已。</text>
<title>草贈麟蹄金生絶句 其七</title>,<text>梁塵下綺席。小妓咽歌喉。笑問銅鞮曲。何如詠月樓。</text>
<title>草贈麟蹄金生絶句 其八</title>,<text>溶溶水濟水。此地可幽居。願結同心侶。去觀餘項魚。</text>
<title>草贈麟蹄金生絶句 其九</title>,<text>一行大堤柳。昨夜送殘春。似解勞勞恨。垂絲故向人。</text>
<title>峴山八弊。書諸屛以示觀民風者。</title>,<text>名山淑氣欝扶輿。無數丹厓五葉敷。每歲燒畬靈草少。便隨民戶折官租。</text>
<title>峴山八弊。書諸屛以示觀民風者。 其二</title>,<text>贏糧歷險採楸還。暴雨新波漲綠灣。更待晴暄官帖下。又抛鋤耒入西山。</text>
<title>峴山八弊。書諸屛以示觀民風者。 其三</title>,<text>來南來北不齊時。都會惟操一定期。何處漁郞先得雋。五千鵝眼斂揮罹。</text>
<title>峴山八弊。書諸屛以示觀民風者。 其四</title>,<text>州南黑石斲民膏。槎信東飛吏足高。何事求新不求舊。一回延接一回勞。</text>
<title>峴山八弊。書諸屛以示觀民風者。 其五</title>,<text>雪岳山頭鷹不來。何時著令與東萊。年年再括耕桑戶。一半誰家當酒杯。</text>
<title>峴山八弊。書諸屛以示觀民風者。 其六</title>,<text>西走長安南走營。中間棧道馬難行。僧肩頳盡藍輿底。登頓懸厓二百程。</text>
<title>峴山八弊。書諸屛以示觀民風者。 其七</title>,<text>漁家生死倚孤舟。出沒濤淵幾日休。御貢官征經簿在。不堪科外別誅求。</text>
<title>峴山八弊。書諸屛以示觀民風者。 其八</title>,<text>海賈山萌晝夜窺。環標官吏絡如絲。到頭但有通神物。莫問黃膓宜不宜。</text>
<title>尹生世復千里來訪。臨別以牋乞詩。夜草十六絶。走筆贈行。</title>,<text>絶嶺天懸急。東來必有求。辛勤相訪意。直是爲離愁。</text>
<title>尹生世復千里來訪。臨別以牋乞詩。夜草十六絶。走筆贈行。 其二</title>,<text>不借僧肩荷。除非馬足行。輕身無絶險。良步濟深誠。</text>
<title>尹生世復千里來訪。臨別以牋乞詩。夜草十六絶。走筆贈行。 其三</title>,<text>生少從遊密。年來望慕深。不然窮海上。那得此相尋。</text>
<title>尹生世復千里來訪。臨別以牋乞詩。夜草十六絶。走筆贈行。 其四</title>,<text>爾子今能學。吾兒近始行。相逢多少語。揔是故鄕情。</text>
<title>尹生世復千里來訪。臨別以牋乞詩。夜草十六絶。走筆贈行。 其五</title>,<text>雪樹春城暮。風濤畫閣寒。瑤琴絃欲絶。此曲是離鸞。</text>
<title>尹生世復千里來訪。臨別以牋乞詩。夜草十六絶。走筆贈行。 其六</title>,<text>此夜能無惜。行人不可留。明朝五色雪。回首亂山稠。</text>
<title>尹生世復千里來訪。臨別以牋乞詩。夜草十六絶。走筆贈行。 其七</title>,<text>重關呑海色。客舍又春風。莫以專城好。徒然兩鬢空。</text>
<title>尹生世復千里來訪。臨別以牋乞詩。夜草十六絶。走筆贈行。 其八</title>,<text>世以男兒貴。誰將草木同。也能身可立。貫虱勝雕虫。</text>
<title>尹生世復千里來訪。臨別以牋乞詩。夜草十六絶。走筆贈行。 其九</title>,<text>曾結中林社。淸樽暇日同。三年海上夢。夜夜月山東。</text>
<title>尹生世復千里來訪。臨別以牋乞詩。夜草十六絶。走筆贈行。 其十</title>,<text>憶携倚樓客。乘月到龍池。瓊漿流擘柿。金粟照圍棋。</text>
<title>尹生世復千里來訪。臨別以牋乞詩。夜草十六絶。走筆贈行。 其十一</title>,<text>我家程谷裏。三載鎖雲蘿。爲問西窓竹。新梢長幾何。</text>
<title>尹生世復千里來訪。臨別以牋乞詩。夜草十六絶。走筆贈行。 其十二</title>,<text>白月山前後。君歸卽我鄕。西疇春事及。數𤱈莫令荒。</text>
<title>尹生世復千里來訪。臨別以牋乞詩。夜草十六絶。走筆贈行。 其十三</title>,<text>不展床頭卷。須耕壠上田。生憎惰身者。飽食但甘眠。</text>
<title>尹生世復千里來訪。臨別以牋乞詩。夜草十六絶。走筆贈行。 其十四</title>,<text>嶺外春將暮。樽前夜向闌。慇懃無盡意。不與燭花殘。</text>
<title>尹生世復千里來訪。臨別以牋乞詩。夜草十六絶。走筆贈行。 其十五</title>,<text>九峯山下屋。有侄久相思。君歸應問我。試誦大堤詞。</text>
<title>尹生世復千里來訪。臨別以牋乞詩。夜草十六絶。走筆贈行。 其十六</title>,<text>碧海深無極。春愁浩未裁。吾歸如不果。更與鴈俱回。</text>
<title>次韵詶北漢捴攝能上人見寄</title>,<text>桑溟無際雪山遮。一紙翩翩不我遐。北望愁分千里月。東來閑送二年花。嚴城甁錫猶牽世。幽處田園苦憶家。衰病欺人常檢藥。孔巖新訣可能賖。</text>
<title>洛山寺夜集</title>,<text>南石飈輪去不還。樓居留得在人間。魚書偶許經年住。龍節能拚一夜閑。隔戶虛明天際海。滿庭空翠雨痕山。何妨並策靑藜出。踏破巖苔點點斑。</text>
<title>義相㙜</title>,<text>靑冥舊侶到天涯。十載相逢鬢各華。山徑並移邛竹杖。寺門齊步海棠花。風回雲壁松聲轉。日漏烟濤雨氣斜。世事升沈何足問。名區此會也堪誇。</text>
<title>偶得海䑋。奉寄亞使李持國 萬維。</title>,<text>外形雖異內膓如。鱗角齊名也不虛。城市舊賖纔尺許。海叉今致倍尋餘。䓗香落俎添風味。雪片登盤響輔車。非謂營廚珍錯少。故情聊爾代雙魚。</text>
<title>亞使見和。復疊奉酬。</title>,<text>氷椀盛來兩皦如。凡鱗瑣瑣只充虛。凝酥體滑流難定。嚼雪牙鳴快有餘。芻豢秪應甘退舍。鴟夷端合許同車。欲將爾雅添新註。的是東溟第一魚。</text>
<title>亞使見和。復疊奉酬。 其二</title>,<text>琅玕明月較何如。來往郵筒未蹔虛。老健辭鋒夔後長。慇懃濡沫轍中餘。宦情已倦王喬舃。歸興行巾栗里車。一下玉堦知命薄。此心初不恨前魚。</text>
<title>洪舍人 萬遇 輓</title>,<text>東曹西掖晩俱推。氷月精神玉雪辭。雙鬢盡緣蠻瘴化。一身終惹楚咻欺。孤標想望窮途重。萬事驚呼旅櫬悲。今日才難無限淚。老夫端不爲吾私。</text>
<title>洪舍人 萬遇 輓 其二</title>,<text>吾猶及見彩峯公。晩喜雲間得士龍。鳴吠聲消淸廟什。奸諛骨死皁囊封。乍搏羊角還無力。新發虬光忽掩鋒。回首中原灘上月。玉人疑住舊儀容。</text>
<title>洪舍人 萬遇 輓 其三</title>,<text>參差仙籍寄東湖。漂梗西南一會孤。春陌才回華省馹。曉雲先颺峴山鳧。風流不道仍千古。天奪如何未半途。吾老猶殘雙眼在。欲披遺草拾明珠。</text>
<title>送廵使還朝</title>,<text>日下歸人難更住。關隅老守又誰憐。九分滄海當中半。三送朱幡遞後先。嶺路春寒雲釀雪。城陰晝暗雨如烟。床頭一束瓊琚什。留詑窮途有二天。</text>
<title>寄酬睦上舍敦詩</title>,<text>蓬萊仙路望悠悠。雲際徘徊老鶴愁。無復少年編貝齒。不知何日大刀頭。淺山高下樓㙜出。滄海東南天地浮。衰病轉深鄕思苦。都無一念到英遊。</text>
<title>洛山途中口占 癸卯三月十三日壬辰朝晴。聞仲氏鍾城公遞歸。將往迎于中道。先走一力。約會于淮陽之間。取路楓岳。以償宿昔願游之債。</title>,<text>尙平多累拂衣遅。彭澤仍爲斗米欺。鰲頂名山留宿債。鴒原歸路愜春期。商帆盖海長風好。芳樹連天麗景宜。與謝岳靈容一笑。幾年虛待老夫詩。</text>
<title>靑草湖</title>,<text>北折瓮峴路。右轉滄海水。有湖千頃匯。凝碧頗瀰瀰。發源天吼陽。橫决神興趾。每年水潦至。査石此輸委。嵌空成窟穴。魚鼈所託止。篙檝旣難容。罾罛不可以。有時上流溢。沙崩隄以圮。海波遂坌入。澶漫通萬里。黃魚喜新水。隊隊東南徙。漁師伺其便。日夜集涯涘。碧鱗絓纖綸。頳肌落刀几。向來深淵底。誰能施鉤餌。禍媒進取急。厲階隄防毁。今年又决潰。此物多入市。我來渡不得。下馬步沙沚。盈盈尋丈間。招招待舟子。安知魚貴賤。良苦泥行李。</text>
<title>夕過土城坪値雨</title>,<text>鵑花欲謝紅微淡。棠葉初生綠正濃。滿地雪山烟雨裏。藍輿幽軋上深松。</text>
<title>花津浦遇杆城使君姜 聖復 還自楓岳 癸巳朝晴寒威甚峭</title>,<text>梧嶺之左願堂右。擘開洞府西南楕。中有萬頃之明湖。春風淡蕩微瀾簸。玲瓏籬落靑銅廻。映帶林巒素練裹。北摩海門通一角。便風往往來漁舸。傳言此是古縣基。上世實遭洪水禍。官居化爲歷陽浸。人代燒殘浩刦火。至今天淸浪靜時。墻壁隱隱分幺麽。我行正當三月暮。杏花覆汀垂柳嚲。雲收雨散動澄碧。夕陽泛灩孤光拕。使君軒盖從東來。曲岸卸鞅班荊坐。自矜老子興不淺。一見金剛願始果。天逸臺前積雪消。露盡芙蓉千萬朶。多君能有濟勝具。脫身米鹽眞自可。古來劉阮必相須。何不少留且待我。惟願津花未落趁我歸。浦口來艤載酒柁。</text>
<title>明波驛</title>,<text>倂山籬落杏花多。乳燕雙飛雨乍過。日上海門氛霧散。兩行松裏見明波。</text>
<title>過猪島緣崖行數里。望見東北有一峯削立。從者指認曰金剛之內圓通峯云。</title>,<text>滄洲無壁易爲風。浪打廻巖雪灑空。忽見霧中山一角。靑天秀出內圓通。</text>
<title>小蓬萊</title>,<text>點點海中㙜。雲濤萬里回。此心無限曠。先貯小蓬萊。</text>
<title>鑑湖楊蓬萊飛來亭舊基</title>,<text>楊子歸來地。靑山一徑斜。湖光晴曖日。海氣晩成霞。彩筆能千古。荒村只數家。雲輧不可接。何處問丹砂。</text>
<title>懸鍾巖</title>,<text>壓海層層揷。當空壘壘懸。風刀終古刮。鬼斧幾時鐫。不斷尋眞屐。難徵載佛船。斜陽萬里眼。植杖白雲邊。</text>
<title>南江</title>,<text>春波如染海連江。花壓亭臯鳥自雙。分外淸輝來滿眼。金剛山色在篷窓。</text>
<title>同高城使君沈 鳳輝 泛三日浦。次簡易韵。甲午晴寒意猶峭</title>,<text>曲曲氷紈蘸黛蛾。夜來春雨長新波。試看六字猶千古。巖上題名莫謾多。</text>
<title>百川橋 此是入山初程</title>,<text>下馬百川橋。振衣上空翠。瀑流泛花去。峯壑漸秀異。仲祖已如此。何况杜弘治。</text>
<title>自中㙜踰上㙜</title>,<text>五十三佛開山地。萬二千峯揷海天。獐項峴深雪未盡。盧偆井廢葉空塡。白雲明月連陰棧。幽樹廻巖界瀑泉。枉播名聲彌宇內。靈眞住處漏風烟。</text>
<title>楡坫寺次李澤堂韻 排律</title>,<text>夢想憑山誌。躋攀及暮鍾。不窮千里望。焉識衆丘宗。白石凌滄海。黃金布碧峯。經營丹雘爛。攬結翠微濃。烏啄階端井。虬蟠塔外松。香風桂葉刷。靈雨瀑川舂。玉牒天書濕。靈扃御氣封。法筵薰薝蔔。高座隱芙蓉。羽侶時裝鶴。神僧或呪龍。涵星楡歷歷。似韭草茸茸。仙府君恩借。名藍客眼供。韶華春意淺。秀色露痕重。尙長平生趣。郗詵晩歲蹤。虛樓山影裏。幽興集移筇。</text>
<title>隱身㙜。次老杜閬山歌。時有吹簫者。乙未晴入山以來風縷倍緊</title>,<text>仙㙜峨峨雪色白。直上千尋出空碧。東南海氣連浮雲。十二瀑流灑穹石。蓮坊蕭瑟楓桂閑。玉峯叉牙日月敵。紫簫一聲何處來。天風颯颯吹半壁。</text>
<title>隱身㙜口占示同來僧</title>,<text>峭壁三千仞。飛湍十二層。徑荒初地廢。㙜逈半天憑。世路多生累。雲林獨往能。隱身身未隱。回首媿高僧。</text>
<title>中水坫</title>,<text>坫到三分半。瀧廻百道長。休身逢石淨。潤舌得泉香。亂壑纔平地。幽厓獨向陽。仙山來已晩。奈此鏡中霜。</text>
<title>登內水坫。次老杜丈人山韵。</title>,<text>行人上靑天。飛鳥在平地。雲散鴈門出。山靈亦好意。濛濛西北縹霞濃。下見毗盧第一峯。捴爲淸高林壑別。花時餘雪傲春容。</text>
<title>鴈門峯。次朱子祝融峯韻。</title>,<text>仰攀箕尾俯聞風。千里平呑不芥胷。表裏名山雙袖底。靑天獨倚鴈門峯。</text>
<title>仙遊洞</title>,<text>羊公愛峴山。魂魄亦來遊。神仙果不死。無乃至今留。奔潨掛白石。建木蔭丹丘。暫來太怳惚。將去重夷猶。</text>
<title>妙吉祥</title>,<text>咿軋肩輿不用忙。幾年今始到金剛。世人但識公侯伯。靈境誰窺妙吉祥。香霧中間珠樹老。春潭上下玉流長。穿林步步堪延佇。一任山阿斂夕陽。</text>
<title>自仙遊洞至妙吉祥。水石益奇。誦朱文公尙恨忝符竹。未愜棲雲房之句。次其韵。</title>,<text>上嶺斂午陰。中嶺發夕陽。湍流瀉寒綠。灌莽交靑蒼。劃然洞府開。天地實秘藏。仙遊幾何年。鸞鶴時翺翔。稍下妙吉祥。日月岌相望。設施置幽絶。造物意叵量。緣阿散奇石。虬彪駭超驤。叢厓跂百折。秀木森千章。舍輿曳枯藤。披葛聊徜徉。聞昔金仙徒。卓錫築珉房。香燈濕雲赮。鍾梵流澗岡。至今餘舊墟。瑤草空復長。水聲與山色。萬壑泛虛凉。惜無高尙者。靈境終古荒。偶然假符竹。暫得窺仙鄕。撫己笑形役。遡風歌滄浪。</text>
<title>過妙吉祥一里許。石壁橫立百餘尺。鐫刻大彌勒逼眞。前有壇橫縱四五十尺。佳樹淸川極幽繚。遂誦東坡空山無人水流花開之語。櫽括而爲之偈。</title>,<text>千百億化瓦礫。墻壁無非法身。何况於石有壇。殖殖肅然而風。生耶滅耶。水流山空。</text>
<title>摩訶衍。詠謝眺敬亭詩中我行雖紆組。兼得尋幽蹊之句。仍次其韵。</title>,<text>活活瀑流遠。陰陰森木齊。肩輿入蒙密。白雲於焉棲。陳葉塞橫彴。荒㙜臨幽溪。北瞻迦葉尊。西眺獅子低。靈韭出未長。恠禽飛復啼。微風吹爽氣。春晝爲悽悽。瞥見石無竭。趺坐當廻蹊。化身歷萬刦。叉手證羣迷。虛庵黝金碧。古藤被棧梯。平生登岳期。不以紆組睽。</text>
<title>火龍潭</title>,<text>赤日下交暈。回湍中作鱗。蜿蜒爛相射。露出火龍身。</text>
<title>眞珠潭</title>,<text>晶熒明月珠。噴壑層層轉。潭神不愛寶。碎作千萬片。</text>
<title>碧霞潭</title>,<text>白石生碧霞。光景兩奇爽。仙㙜夾空明。鳴玉左右響。</text>
<title>坐雲文石。吟賞久之。誦朱文公豈知朱墨暇。乃適山水願之句。次其韵。</title>,<text>富貴不可求。遺佚復何怨。但令入名山。壯觀乃其願。及此欲忘歸。如泰初遇憲。飛波萬壑鳴。爭赴若相勸。噴薄珠騈跳。騰傾瓴長建。平匯忽開鑑。深蓄堪續蔓。霞生無時休。龍矯不可輓。雲石起爲㙜。卓立一何健。登㙜應接忙。詭狀左右獻。窮天來不斷。疋練知幾萬。</text>
<title>普德窟</title>,<text>靈窟沈沈縹氣遙。綠窓丹檻鎖岹嶢。中天一柱能無恙。猛雨衝風不動搖。</text>
<title>洗頭盆</title>,<text>側石中窪湛玉流。觀音浣處舊盆留。神淸已蛻形骸外。何用潭邊更洗頭。</text>
<title>手巾巖</title>,<text>曇華現滅見誰曾。百尺瓊潭自在澄。隨意濯纓仍濯髮。手巾巖上岸巾憑。</text>
<title>萬瀑洞</title>,<text>三叉洞府相交錯。百道川流此會同。白日飛成萬壑雨。長時怒作半天風。行人對面難聞語。造化無心太劇工。大地春來方苦旱。老龍何事卧潭中。</text>
<title>觀楊蓬萊所書蓬萊楓岳元化洞天八大字。次李白元丹丘歌韵。</title>,<text>蓬萊子眞天仙。戱拈大筆掃盤陀。輝映巨壑開雲烟。龍跳虎卧相回旋。相回旋生白虹。萬瀑助之鳴雷風。乃知此書神可通。留與洞天無終窮。</text>
<title>金剛㙜</title>,<text>靑壁欝崔嵬。寺門相對開。昔時巢鶴去。今日化鳧來。</text>
<title>表訓寺</title>,<text>斜陽滿蕭寺。拄杖入烟霏。旃窟曇無座。珠函普濟衣。雙爐當檻出。萬瀑拂窓飛。欲問神仙事。茫茫荒是非。</text>
<title>天逸㙜。次老杜望岳韵。丙申晴向夕微雨</title>,<text>一萬二千峯。何處最了了。試登天逸㙜。列玉盡分曉。目斷孤飛雲。身乘莽眇鳥。始知泰山上。下見天下小。</text>
<title>天逸㙜歌。次李白廬山謠。</title>,<text>東出表訓寺。北折躋峻丘。天逸有古㙜。歇惺無新樓。四仙一去一千載。五十五翁今來遊。壯哉中天箕尾傍。列巒杲耀森開張。旭日與之爭輝光。萬馬驤空恣馳突。羣鯨噴雪騰陸梁。秩秩冠劍會軒。矯矯鸞鶴摩靑蒼。穴網東連日月高。水精南控船巖長。毗盧特立雄其間。飈輪羽駕時往還。胡僧結趺蓮湧地。漢甲成列米爲山。瀑流萬道下。源自鴈門發。風霆轟壑晴欲陰。玉虹掛林出復沒。誰言造物本無情。一一巑岏皆削成。興酣欲招靑鶴來。袖拂白雲上瑤京。攀援桂樹留不去。側身注目心神淸。</text>
<title>正陽寺東樓</title>,<text>丹梯向半彩雲留。無限瓊峯集一樓。萬古削成驚造化。九州盤結視陵丘。晴空各自開全面。風腋惟應到上頭。聞道五山中道返。何人述作與同遊。</text>
<title>正陽寺東樓 其2</title>,<text>鎔銀琢玉淨纖塵。揷入靑冥箇箇新。春色未饒霜後靘。晩晴誰與月中眞。香爐並立元相倚。穴網孤撑逈絶倫。不用飛筇窮遠陟。正陽樓上岸烏巾。</text>
<title>正陽寺東樓 其3</title>,<text>東來疊嶂忽綸紛。一一簷前細意分。萬里泠風歸大壑。九天飛瀑散層雲。樓㙜繚繞林端見。笙鶴依俙月下聞。愧殺淸都留舊籍。片時纔得脫塵氛。</text>
<title>正陽寺東樓 其4</title>,<text>霽曉凌懸棧。名山在畫樓。高標天外立。秀色海中浮。鶴避飛空錫。風廻采藥舟。殘春萬壑溜。始是雪消流。</text>
<title>正陽寺東樓 其5</title>,<text>高閣與雲平。開簾心骨淸。練廻千丈瀑。玉立衆香城。霽色橫天淨。朝陽特地明。生無許掾具。勝處但牽情。</text>
<title>正陽寺東樓 其6</title>,<text>寶界東南豁。瑤岑次第分。能來疑有羽。不禱已無雲。畫裏難形似。人間謾耳聞。平生怯深酌。對此便成醺。</text>
<title>正陽寺東樓 其7</title>,<text>金剛之山四海傳。下壓鼇頭上入天。中有餐芝餌松人。峯峯布金相盤旋。海上花飛春政暮。南客振衣凌紫烟。正陽寺樓東南角。巨靈效伎觀覽專。玉京銀闕非人間。漫汗照爛神怳然。便欲乘風出遼廓。千巖萬嶺追四仙。縱令不免出山去。吾驢可倒那可鞭。排空幢節朝羣帝。噴壑風雷下百川。快檻坐闌移桂樹。行樽吸盡嗽瑤泉。吾衰甚矣難再到。他日且看囊中篇。</text>
<title>前秋吳正字光運聞余理屐金剛。寄惠十絶。盖傳之者誤也。然詩語爽朗。若在碧霞潭上。縱看跳珠噴玉。留諸篋久矣。今者始登正陽寺樓。步其韵以謝之。</title>,<text>了無些子芥吾胷。天下徒知有岱宗。一種巉巖千萬仞。何曾得似玉爲峯。</text>
<title>前秋吳正字光運聞余理屐金剛。寄惠十絶。盖傳之者誤也。然詩語爽朗。若在碧霞潭上。縱看跳珠噴玉。留諸篋久矣。今者始登正陽寺樓。步其韵以謝之。 其二</title>,<text>雲葉蓮花色色裁。海中天畔絶浮埃。可但鸞驂能獨往。試看鳧舃亦飛來。</text>
<title>前秋吳正字光運聞余理屐金剛。寄惠十絶。盖傳之者誤也。然詩語爽朗。若在碧霞潭上。縱看跳珠噴玉。留諸篋久矣。今者始登正陽寺樓。步其韵以謝之。 其三</title>,<text>玉立峯峯盡入天。齊州九點眼中烟。塵埃野馬搏鵬底。暗印南華第一篇。</text>
<title>前秋吳正字光運聞余理屐金剛。寄惠十絶。盖傳之者誤也。然詩語爽朗。若在碧霞潭上。縱看跳珠噴玉。留諸篋久矣。今者始登正陽寺樓。步其韵以謝之。 其四</title>,<text>春天氷雪欲生衣。脚下遊雲片片飛。潭汹黑龍終日吼。㙜空靑鶴幾時歸。</text>
<title>前秋吳正字光運聞余理屐金剛。寄惠十絶。盖傳之者誤也。然詩語爽朗。若在碧霞潭上。縱看跳珠噴玉。留諸篋久矣。今者始登正陽寺樓。步其韵以謝之。 其五</title>,<text>蘿逕通人一線微。層層高瀑散瓊璣。眼迷不省眞山骨。似馬如鷹盡欲飛。</text>
<title>前秋吳正字光運聞余理屐金剛。寄惠十絶。盖傳之者誤也。然詩語爽朗。若在碧霞潭上。縱看跳珠噴玉。留諸篋久矣。今者始登正陽寺樓。步其韵以謝之。 其六</title>,<text>萬壑中央是正陽。登攀天地浩茫茫。毗盧氣勢衆香色。洗盡十年塵土腸。</text>
<title>前秋吳正字光運聞余理屐金剛。寄惠十絶。盖傳之者誤也。然詩語爽朗。若在碧霞潭上。縱看跳珠噴玉。留諸篋久矣。今者始登正陽寺樓。步其韵以謝之。 其七</title>,<text>紫府仙班夢裏身。邇來滄海幾揚塵。白頭始到蓬萊頂。林下能無撫掌人。</text>
<title>前秋吳正字光運聞余理屐金剛。寄惠十絶。盖傳之者誤也。然詩語爽朗。若在碧霞潭上。縱看跳珠噴玉。留諸篋久矣。今者始登正陽寺樓。步其韵以謝之。 其八</title>,<text>聞說山名在貝書。試從禪侶問眞如。縱然不遇曇無竭。靜者猶能意有餘。</text>
<title>前秋吳正字光運聞余理屐金剛。寄惠十絶。盖傳之者誤也。然詩語爽朗。若在碧霞潭上。縱看跳珠噴玉。留諸篋久矣。今者始登正陽寺樓。步其韵以謝之。 其九</title>,<text>倚石攀蘿躡紫烟。風塵老吏强名仙。能於勾漏丹砂外。得到天㙜桂樹邊。</text>
<title>前秋吳正字光運聞余理屐金剛。寄惠十絶。盖傳之者誤也。然詩語爽朗。若在碧霞潭上。縱看跳珠噴玉。留諸篋久矣。今者始登正陽寺樓。步其韵以謝之。 其十</title>,<text>長慶峯前初上途。百川橋後不通驢。蓬萊楓岳非人世。天下神仙未必無。</text>
<title>放光㙜次李白韵</title>,<text>高㙜立嵽嵲。白雲浩如海。曇花不復現。神光竟安在。我願攀桂隨劉安。蓬萊頂上戴黃冠。腰間墨綬抛不得。金節依依望眼寒。</text>
<title>國望峯</title>,<text>國望峯頭去國愁。五雲何處鳳城樓。秪應帝座通呼吸。懷抱能容訴玉旒。</text>
<title>永郞峯</title>,<text>雲驂飈馭杳無蹤。千古何人得一逢。萬二洞天皆佛國。能留名字壓諸峯。</text>
<title>明鏡㙜</title>,<text>南抱五賢峯。邪穿百川谷。前截若窮源。北刳忽改矚。稀矼足連超。急棧躬屢跼。古木覆盤陀。淸潭漾寒綠。仰瞻絶驚竦。有㙜半天束。琢成復誰磨。直立無暫曲。氣象陡健擧。光耀爛照燭。古來號明鏡。灑然瑩心目。匪惟懺波羅。只以刷塵俗。持我方寸丹。傍此千丈玉。</text>
<title>地藏庵</title>,<text>十二雲梯紫翠重。曲欄欹枕聽飛淙。鳴禽不用勤求友。自有門前五老峯。</text>
<title>長安寺</title>,<text>天逸㙜前草未生。普賢峯上雪猶明。東風纔到長安寺。雨映鵑花春鳥鳴。</text>
<title>前二十年。余爲長安寺歸玉上人。應募緣文字兼次軸中東州韵。以證早晩入山之約。今余到寺。玉已歸雙樹。文與寺俱火矣。爲之一嗟。遂用其韵而識之。時寺有重建之役云。</title>,<text>滔滔百川水。萬刦去如此。昔者與玉師。支許以竊比。五月造京口。殊非褦襶子。乞我覆瓿文。重理布金址。至今二十年。夢想未云已。隻履不再回。禪宮又三毁。寥寥大檀越。草草半經始。渠家本無生。胡爲泫人眦。况復紙上言。在亡俱舍是。惟有長慶峯。相對吾與爾。</text>
<title>楓岳詩。次昌黎南山韵。</title>,<text>極海以東隅。元氣之所囿。結爲萬二千。巧曆莫能究。地位與體勢。厥矩卽誰授。貝書發慳秘。靈境遂泄漏。由是中國人。願生得一覯。自從三韓來。遊趾日交湊。公相失珪組。貴介捐文繡。佛國恣幽討。玄關蘄一透。洎余蓄遐想。東邁年始茂。逝將凌五㙜。去躡毗盧峀。天時忽凄凜。延竚計未就。池魚鉤中喉。野鶴籠束噣。中年過金城。注目詠三秀。夢寐仍羽人。交驩醉醇酎。西歸望拜岾。隱見烟霞覆。聊爲長安僧。揮筆贊雲構。漂轉湖海間。居然抵老瘦。常恐負名山。遺恨詒窮宙。羨彼四仙徒。蒼崖名字鏤。去歲來雪岳。連峯直北袤。仲氏褫愁符。時春戒暮候。前期且往逆。間道輒徑簉。勑裝旣先庚。請沐寧避戊。漾舟三日浦。飛紅點巖竇。石梁橫百川。淸流可濯漱。扳緣漸嶢兀。應接已紛糅。七星團黑子。叢藤晦白晝。半嶺得古井。塡葉如麻漚。輿僧巧投足。仰上捷猿狖。從人絫䝱息。五步常一仆。廓然到上㙜。胷次去隘陋。金碧遍山中。坐傾邦國富。盧偆彼何人。竭蹷聞鍾走。左道詿斯民。王法無赦宥。閔漬嗣張皇。邪說從此售。內帑首灌輸。檀越爭輔祐。上好則下甚。夫孰能嗔詬。獐來嶺橫棧。烏啄泉盈甃。危橋架無底。往往心怐愗。一桂獨至今。百庵半無舊。隱身呑滄海。躋攬特多又。懸流十二湍。其下盖潛獸。怳惚乘天風。泠然追禦寇。崎嶇冒垂堂。將跌倩人救。喬林在脚底。可以窺巢鷇。潭洞時合沓。肅肅靈籟奏。三岾次嵬嵬。積雪猶貿貿。此地每陰曀。淸霽今邂逅。鴈門界外內。曠望久悁脰。仙遊更娛人。爽氣洗昏瞀。楓深屢迷術。石錯交穿溜。一開還一闔。險窮夷輒復。妙吉祥在左。摩訶衍在右。穴網壓羣峭。猛士立不胄。石趺曇無像。爐歇眞檀臭。僧言九淵外。九潭乃其副。跳沫濺廻樾。駭竄忙鼪鼬。散爲珠粒碎。匯作龍鱗皺。一柱頂寶殿。札軋風力鬪。長肅俯靈窟。快若脫媒雊。瀑流極元化。並進萬道輳。陽春倐陰寒。白日雷雨驟。蓬萊八大字。似有神物佑。疇踵碧霞涴。疇搨炭火炙。崩騰起龍乕。萬古掃隷籀。白馬不知去。靑鶴幾時逗。暝雲漲大壑。浩若千𤱈耨。飛來表訓月。不用一錢購。平明上天逸。勇往詎䛠譳。芙蓉劃騈羅。謖立差長幼。水精實相似。香爐名不謬。雪鷹斂羽毛。僧床排飣餖。五老植化身。遺蛻出空柩。十王森顔行。布置均踐豆。躨跜者玉龍。穹窿者鹽獸。挺者驀地鹿。翔者刺天鷲。奮而出者先。振而入者後。依依却倚者。含意如宿留。昵昵相並者。有情如姻媾。去者如揚旍。來者如揮袖。摐摐戈甲磨。上囿赴田狩。秩秩冠劍齊。長樂朝抑首。泱漭縹霞蒸。如新炊甑餾。谽閜孔穴開。如勿幕井收。瑤池羽衛嚴。細柳弓弩彀。洛陽陳縞素。宣防積薪槱。象之可制器。數之可索繇。抱陽而爲復。負陰而爲姤。香城孰所築。永郞孰眞遘。雙缺送日月。衆矗攙辰宿。舸峩船笮港。昂藏馬闖廐。神工謝斧斤。秀色奪琳琇。欹枕正陽樓。全山列南霤。於焉卧觀足。歷險吾不狃。橫縱理梯逕。飾勝功亦懋。磔卓見骨格。聯緜狀膚腠。提筇步何斁。倚簫歌以侑。綺語必求肖。靈祗得無疚。鍾鳴長慶雨。夜靜聞唄呪。物役不能休。林居那可僦。立馬飛虹橋。援花復三嗅。回瞻斷髮嶺。飛盞寄一酭。</text>
<title>步月登長安寺山影樓</title>,<text>東來看盡玉孱顔。金碧樓㙜曲曲攀。花裏飛筇還有月。世間回首更無山。虹橋再壞留孤柱。雪瀑交流集一灣。駕羽棲霞誰得見。百年難借片時閑。</text>
<title>逢香山僧至禪書贈</title>,<text>一錫飄然似有期。長安寺裏雨絲絲。相逢萬瀑千峯下。絶勝鈴齋剪燭時。</text>
<title>留長安寺。旣晡急脚。自鐵嶺至得鍾城。褊裨所報仲氏已自安邊取歙谷路。明日當抵高城。遂趣裝出山。涉百川洞下流。兩岸鵑花方盛。小雨斜陽。映帶於淸流白石之間。天然畫圖中也。丁酉雨向夕晴</title>,<text>絶塞三年別。音書半道廻。春風好行李。明日指蓬萊。雨外棲鴉倦。雲邊跋馬催。溪花如畫裏。未暇暫徘徊。</text>
<title>至淮陽泥浦村。昏黑不可進。涉一川投宿民家。夜未分。仲氏自通川登老驛走人來報。朝將合幷。且傳從子膺萬新擢第。迎覲仲氏於峴山。喜而成詩。村去長安寺四十里。仲氏所宿朝眞驛亦四十里。</title>,<text>路枉山何衆。書來信更眞。翻愁二更夜。猶隔一由旬。蟾桂門闌喜。鸎花天地春。丁寧戒小吏。嚴轡及淸晨。</text>
<title>曉發泥浦村。東北馳二十里至瑣郞嶺。棧道險絶。百盤嶺盡峽坼。玉峯銀瀑。爽朗幽繚。便一萬瀑洞也。驛人曰是名外金剛云。戊戌晴</title>,<text>朝曦吐欱翳嵐光。側棧懸空步步妨。逬葉嫰含晴露活。飛花暗帶宿雲香。森抽玉笋參差白。倒掛銀虹屈曲長。今古遊人渾不識。金剛東畔又金剛。</text>
<title>外金剛洞口迎拜仲氏</title>,<text>會合天應定。東西路不違。公摩叢石至。我躡正陽歸。筋力無加損。髭須有薄稀。扳裾坐山色。飜倒失沾衣。</text>
<title>過養眞驛。吟奉仲氏。</title>,<text>弱冠東遊日。隨公曬史來。邊鑣北歸路。屬我看山廻。碧海波濤靜。鳴沙躑躅開。二茅元不俗。天許集蓬萊。</text>
<title>重泛三日浦</title>,<text>桃花半落四仙㙜。天入明湖一鏡開。未恠當時三日住。蘭舟信宿去還來。</text>
<title>入山時春寒峭甚。所着無重絮。高城使君借惠羊裘。廻到海山亭卸還。卽席戱草一絶。以申謝意。</title>,<text>還却珍裘謝使君。春寒三日煖猶薰。莫嫌滿袖霏微濕。摠是蓬萊頂上雲。</text>
<title>向宿表訓寺也。權監役絿來訪。語次出所著以見示。頗拳拳不已。旣還海山亭。聞其所居七松亭去官門十里。遂草一札留附郡吏。書末幷錄韵語使傳之。</title>,<text>靑鶴㙜前萬壑雲。一燈中夜襲蘭薰。白頭愧殺塵緣重。已別仙山又別君。</text>
<title>世之遊金剛者。必窮高極深以爲快。以余觀之。盖皆冒險而不自愛者也。聊賦一絶示後遊者。</title>,<text>北折東來滲勝便。正陽樓上玉連娟。垂堂卽事長生誕。鴈嶺龍淵不用前。</text>
<title>仲氏自愁州還過峴山鈴齋。注書兄弟迎覲。喜贈注書。</title>,<text>東符猶滯北符歸。才子西來桂一枝。今日巧成仙府會。向時虗恠錦標遅。城隅海色明朱檻。燕外花香泛玉巵。莫惜毘盧留勝債。鏡湖蘭棹爲君移。</text>
<title>仲氏自愁州還過峴山鈴齋。注書兄弟迎覲。喜贈注書。 其二</title>,<text>南北東西各杳茫。聖恩猶借此聯床。深宵剪蠟歡方洽。晩境登龍味更長。滄海日華消霧盡。大堤花事送春忙。人間白首餘兄弟。百感中來强酒觴。</text>
<title>叙事奉別仲氏</title>,<text>踏遍金剛下洞門。東歸仍逆北來軒。草回池上三年夢。花對襄陽十日樽。鸎燕差池迎翠袖。鯨龍叫嘯送紅盆。新榮好唱將雛曲。無那驪駒惱別魂。</text>
<title>洞山舘待月</title>,<text>碧海生明月。行人獨倚樓。頑雲忽復掩。素彩不成流。嘒嘒羣星出。沉沉萬象幽。歌姬將一曲。强欲慰羈愁。</text>
<title>少頃月復出。已而大雨。</title>,<text>練影飜遙海。氷輪吐碧空。無端一陣雨。却帶四更風。物色斯須異。天機萬事同。沉憂與殘睡。客意半朦朧。</text>
<title>香浦</title>,<text>力疾騰裝遠。貪程拂曙興。秋陰彌海國。風壤半江陵。雨小時飄灑。炎殘尙欝蒸。名亭鏡湖上。來往幾回登。</text>
<title>歸途</title>,<text>洞山舘外千畦稻。奇士門前百步沙。大海東廻秋思遠。亂峯西缺夕陽斜。天時旱澇傷農事。客路風烟感歲華。多病稚兒殊繫念。恐敎歸騎後棲鴉。</text>
<title>松卵醢十部呈廵相</title>,<text>的的懸鮫淚。行行綴鳥含。輕刀囊縫判。凈豆醋香涵。俊味何傷歠。深情爲折甘。鱸魚那有此。東客欲忘南。</text>
<title>金生胤曾挽 故司諫文夏子。今三宰姜丈婿也。</title>,<text>昨日三宰公。遺我一尺牘。云喪玉潤君。驚嗟不堪讀。小阮繼有書。開緘淚盈掬。昔訪先學士。城東之書屋。欣然促余膝。羅列開萬軸。高聲報中饋。命茶羞腒鱐。四男次第出。森森映蘭玉。當時暗興歎。盛德宜爾福。天道竟茫茫。世事易飜覆。銀魚與繡衣。桑夢一何速。綿延十年間。一秊一聞哭。連枝颯欲空。碩果惟存獨。憐君苦伶俜。愛君甚才淑。丘園且安棲。子女稍長育。謂言故家業。譬如環必復。留我後死眼。晩塗爲君卜。流年未盈蓍。俊姿已就木。念我墮湖海。孤露髮盡禿。中間斷書䟽。南北莽川陸。我思詎云閟。舊好誠在目。歲儉俸亦微。何以展匍匐。秋陰晦窮溟。哀籟流虗谷。悲歌望中原。今古一轉轂。</text>
<title>酬亞使李持國</title>,<text>滄洲面面對亭樓。從古東關說壯遊。佳節重陽君又至。仙區八勝此爲尤。貧隨墨綬非勾漏。笑擁靑娥是莫愁。海上久居長欝欝。朋樽始答一年秋。</text>
<title>大關嶺楓葉方濃。最高處尤奇。</title>,<text>巖頂肩輿欲下遅。上頭秋色十分奇。攢靑抹碧層層峀。淺絳深黃萬萬枝。旭日正籠新綺纈。輕霜初拂淡臙脂。騷人枉自悲蕭瑟。不解看他未落時。</text>
<title>訪月精寺</title>,<text>西回南折度孱顔。忙裏偸乘一日閑。萬事半燒三刦火。九秋重到五㙜山。偶因葉縣飛鳧過。便似遼城化鶴還。滿峽霜楓如有待。肩輿十里錦斑斑。</text>
<title>月夜登月精寺梵鍾閣</title>,<text>雲棧彎彎杉徑幽。一聲鳴鐸寺門秋。鳥飛不到凌空㙮。龍去猶懸噴石流。明月黃花今夜酒。碧山紅樹古時樓。厖眉老宿來迎客。指向中㙜說舊遊。</text>
<title>月精寺逢赦差使南別檢 近明 戱贈 南昨年以赦差入金剛。今又自江陵還。與余行相先後故戱云。</title>,<text>郡邑襄陽瘦。京司典設寒。向非俱拙宦。那得到仙壇。萬二蓬山聳。三千浡澥寬。年年此來往。行路莫言難。</text>
<title>祗謁先大王御製綵輿志感</title>,<text>奎華相盪五雲中。一穗香烟御氣籠。白髮舊臣垂淚拜。芝編何但鼎湖弓。</text>
<title>橫溪</title>,<text>山石忽高低。凌兢響馬蹄。衆峯趍大嶺。殘水下橫溪。地入畬田少。天垂灌木齊。自傷遅暮日。歧路苦棲棲。</text>
<title>洛山寺同亞使，雲丞夜集。卽席次亞使韵。</title>,<text>菊殘楓老餞高秋。絃管泠泠黑白頭。領盡蓬壺三島勝。洗空桑海十年愁。回林霽色侵官燭。遙夜濤聲撼寺樓。一宦爲貧逢歲惡。故園歸去是良籌。</text>
<title>卽席疊酬亞使</title>,<text>一嘯滄溟萬里秋。夜深風鐸響簷頭。來拚並轡渾心醉。坐畏空樽已色愁。海氣兼天明旅榻。鍾聲和葉落禪樓。人間此樂殊難再。蓮漏能餘第幾籌。</text>
<title>卽席疊酬亞使 其二</title>,<text>身如落葉敬亭秋。浮世升沉一轉頭。多病可能堪吏役。細傾都是爲民愁。軒窓霍霍山連海。歌吹濛濛客倚樓。百爾終須歸策勝。不煩三十六回籌。</text>
<title>卽席疊酬亞使 其三</title>,<text>蓴鱸辜負季鷹秋。鄕國歸心雪滿頭。忽謾舊遊拚會面。試憑深酌與消愁。浮生已閱三飜海。豪氣猶存百尺樓。爛眼淸篇光燄逼。珠璣一一不勝籌。</text>
<title>卽席疊酬亞使 其四</title>,<text>不數劉春與杜秋。荳花消息在梢頭。乍看嬌臉微生泫。無乃離心暗帶愁。香蝶未尋行雨峽。曉鯨先吼泛鍾樓。勸君留償風流債。那負韶陽二八籌。</text>
<title>卽席疊酬亞使 其五</title>,<text>離鬢搔殘鏡裏秋。中宵並倚曲欄頭。縈牎短燭看如夢。拂海長風聽也愁。後閤蹔容同把酒。前程何處獨登樓。欲知去住情多少。髡盡園篁請作籌。</text>
<title>枕上口號。次唐人贈別韵奉亞使。是夜風甚</title>,<text>三更四更後。一盃二盃中。濤聲入郡閣。萬里雪山風。</text>
<title>枕上口號。次唐人贈別韵奉亞使。是夜風甚 其二</title>,<text>彩筆驚頻下。深杯復一中。離心何所似。撩亂滿簾風。</text>
<title>向日洛山之會。誠浮世不易得之勝事。盖逾久而逾不能忘也。謹次謝宣遠九日戱馬㙜韵奉寄。</title>,<text>凝霜成錦葉。靑女一何工。慇懃蕭寺期。脫略簿書叢。翩翩並遵渚。有似雙飛鴻。纖纊拭遙海。片玉貼高穹。弭節登梨亭。遷席入琳宮。酒汎東籬英。歌節龍門桐。良宵會有盡。至歡諒無窮。王程旣難淹。高宴殊易終。迢迢山海間。朔風吹征蓬。</text>
<title>扶安使君邦瑞專人致餽。仍送銀光玉色紙求詩兼拙書。走筆應之。</title>,<text>風振亭臯雪在峯。書來又是一年冬。海堧豈可頻專使。京邸惟須鎭附庸。</text>
<title>扶安使君邦瑞專人致餽。仍送銀光玉色紙求詩兼拙書。走筆應之。 其二</title>,<text>征鴻一一解南飛。秋盡江城人未歸。但使心肝千里照。不妨書札二年稀。</text>
<title>扶安使君邦瑞專人致餽。仍送銀光玉色紙求詩兼拙書。走筆應之。 其三</title>,<text>南郡風謠滿海山。吏民皆負雪霜寒。關頭老守慵無事。百里都忘府有官。</text>
<title>扶安使君邦瑞專人致餽。仍送銀光玉色紙求詩兼拙書。走筆應之。 其四</title>,<text>秋時頻與泗川書。頗恠扶南少鯉魚。爲是寸心長戀戀。不堪音問向來踈。</text>
<title>扶安使君邦瑞專人致餽。仍送銀光玉色紙求詩兼拙書。走筆應之。 其五</title>,<text>南湖水闊瘴雲霏。一點邊山島嶼微。借問九苞棲棘羽。何年却向上林飛。</text>
<title>扶安使君邦瑞專人致餽。仍送銀光玉色紙求詩兼拙書。走筆應之。 其六</title>,<text>州北州南太半虛。官倉蕭瑟待租車。豈如秋雨三椽屋。歸乞扶風五斗餘。</text>
<title>扶安使君邦瑞專人致餽。仍送銀光玉色紙求詩兼拙書。走筆應之。 其七</title>,<text>玉馬城池畏壘廬。十年賓榻動相於。銅魚不絆仙郞住。今日襄陽又蹇驢。</text>
<title>扶安使君邦瑞專人致餽。仍送銀光玉色紙求詩兼拙書。走筆應之。 其八</title>,<text>狂奴故態在毫端。幾度煩君篋笥安。聞道近來輕野𪚥。不知能似舊時看。</text>
<title>又草五言八絶。謝諸種之餽。</title>,<text>昔者陳同父。裘材送武夷。年年當此餽。令我愧先師。</text>
<title>又草五言八絶。謝諸種之餽。 其二</title>,<text>越鳥南飛意。湖中是故林。慇懃三鱐餉。喚起憶鱸心。</text>
<title>又草五言八絶。謝諸種之餽。 其三</title>,<text>東海非無卵。居人不解乾。開封遂專握。那復念腥盤。</text>
<title>又草五言八絶。謝諸種之餽。 其四</title>,<text>殷紅全染屑。芳膩半凝黏。松連豈不雋。鄕味頓知甜。</text>
<title>又草五言八絶。謝諸種之餽。 其五</title>,<text>南商過東嶺。五角當三錢。從今不愁撤。一斗落吾前。</text>
<title>又草五言八絶。謝諸種之餽。 其六</title>,<text>綰結琅玕細。周遭卦畫方。小女踉蹡出。持誇向阿孃。</text>
<title>又草五言八絶。謝諸種之餽。 其七</title>,<text>素質爾自守。深藏吾不辭。行休無早晩。凉燠有天時。</text>
<title>又草五言八絶。謝諸種之餽。 其八</title>,<text>嶺紙柔且澁。年來筆少鋩。銀光與玉色。顚倒小童忙。</text>
<title>洞山歸路。雨霽風生。海濤壯甚。吟示雲丞。</title>,<text>鄕射歸來叱撥豪。更扶殘醉上亭臯。層溟雨散長風轉。河趙㙜前雪浪高。</text>
<title>七疊秋字韵。寄亞使南關行軒。</title>,<text>離心一日劇三秋。瓊樹盈盈在念頭。關路南廻滄海思。洛山東逈暮雲愁。虫絲已罥哀絃匣。魚鑰長閑好月樓。江漢前期能早晩。焚香坐揲手中籌。</text>
<title>李進士 相采 東遊見過。臨別書示二律。次韵贈行。</title>,<text>羸馬蕭蕭雪外城。相逢便是故人情。風霜不貸憂時髮。日月空懸抗䟽名。酒煖危絃離鳳怨。天寒大海旅鴻驚。東來北去尋眞興。無限滄波白鳥明。</text>
<title>李進士 相采 東遊見過。臨別書示二律。次韵贈行。 其二</title>,<text>淸絶江山信馬過。袖中詩律倒陰何。十年世事飜桑海。一笑交期託蔦蘿。郡閣醉眠紅燭月。寺門行戛白鷗波。天涯罕遇同心子。怊悵驪駒又別歌。</text>
<title>亞使見和工韵古風兼示蓬萊閣唱酬中見思及元巖旅次絶句。謹次韻奉謝。</title>,<text>貧有抱關拙。瑟不求齊工。灘空七里月。菊荒三徑叢。謂君搏霄鵬。今爲漸干鴻。何衢與沉陸。命之在昊穹。高秋集洛山。俯瞰馮夷宮。君詩鏘以幽。五音生枯桐。滔滔江河水。注海無時終。豪吟和纖唱。足以忘畸窮。於今限參辰。獨立搔鬢蓬。</text>
<title>亞使見和工韵古風兼示蓬萊閣唱酬中見思及元巖旅次絶句。謹次韻奉謝。 其二</title>,<text>離堂殘燭夢依微。膓斷關頭馹騎飛。落日峴山時矯首。峀雲林翮背人歸。</text>
<title>至後</title>,<text>雲雪埋羣皺。風濤殷半床。幾年賓出日。昨夜又生陽。玉琯葭灰改。甆甌豆粥香。江湖魏闕戀。繡線與俱長。</text>
<title>仲氏判決事公見寄次韵奉上</title>,<text>塞垣歸後卧林廬。三畒秋荒契活踈。纔見鄕山來信札。忽聞京國赴除書。橫天衆岳雪渾糝。翳景孤松風自梳。歲暮尙留滄海郡。一般離恨付雙魚。</text>
<title>香浦曉行</title>,<text>鳴玉官途雪糝洲。曉寒全薄弊羊裘。金波一道鱗鱗起。碧海東頭片月浮。</text>
<title>伏擎內賜先大王漢都八景詩御製御筆。感泣有述。錄呈沈左令公直閤求和。</title>,<text>爐鴨烟微墨麝濃。玉樓閒燕試尖鋒。勾分雲漢昭回色。寫出都城壯麗容。畫上先天知化竗。詩中解慍驗時雍。海瀕拜賜雙垂淚。憶得曾陪九五龍。</text>
<title>伏擎內賜先大王漢都八景詩御製御筆。感泣有述。錄呈沈左令公直閤求和。 其二</title>,<text>颯沓行鵷接翅新。恩波一點到窮鱗。豈料白首分符地。猶記靑宮托乘人。奎璧回光垂下邑。鳳鸞爭舞透中宸。荒城雪色濤聲裏。午夜焚香泣舊臣。</text>
<title>十二月十五日庚申。乘月訪李掌令鹿門幽居。次主人示韵。</title>,<text>城西煙樹路橫斜。繞屋千峯雪似花。何處豈曾無此夜。出門殊幸有君家。縈樽好月來中座。挾瑟佳人在後車。酩酊扶歸眞故事。街兒拍手任喧譁。</text>
<title>酬李掌令再疊三疊</title>,<text>淸溪一道帶村斜。雪後金波眩眼花。不向野亭謀此會。更移銀燭問誰家。晴軒夜靜宜歌板。臘月寒銷避酒車。但對增標襟抱豁。莫論渝俗是非譁。</text>
<title>酬李掌令再疊三疊 其二</title>,<text>御史門隨江岸斜。閒宵命駕挈如花。橋橫丁卯尋詞客。夜守庚申學道家。海上三山憐在豆。人間四角任生車。荒年但償風流債。未恠閭閻謗議譁。</text>
<title>江陵東村。赴金上舍炡慶席。夜歸鄭上舍煕采並轡。</title>,<text>東村宴散並歸鞍。領取新恩興未闌。素月半籠人日暮。玉簫雙徹海雲寒。沙汀松寺微微辨。殘雪羣山隱隱看。更帶臨瀛好春色。南川橋上盡餘懽。</text>
<title>洞山値雪。次昌黎春雪韵。</title>,<text>于役臨瀛舘。信宿方言歸。晨起洞山望。海雲莽相圍。大雪東㙜來。騰凌漫天飛。千𤱈開瓊田。萬木張羽旂。新正未立春。稜角生我衣。疑逢駕鶴侶。怳見捐佩妃。吾行如投梭。往來無停機。平原一以皓。所經道塗非。苦遭今日寒。何不去見幾。蒼茫三失轡。悔吝豈其微。</text>
<title>上元夜。乘月登漢水樓。次伯兒韵。</title>,<text>氷輪拭出滿樓鮮。痛掃氛埃眼豁然。瓊壑環回兼積雪。練光浮動又晴川。酒邀春色排寒夜。歌住層雲在半天。直不仙州負佳節。愧無殊政御荒年。</text>
<title>權奉事內挽</title>,<text>主饋貧家百瘁俱。半生能幾展眉無。兒提健筆推題柱。郞頂烏紗指剖符。懿德合膺多福祿。沈痾不借少須臾。蜂飢蜜熟人間慟。傷乕南翁涕亦濡。</text>
<title>奉呈亞使</title>,<text>天涯離合夢依然。海月新正又下弦。兩地傳筒能幾日。一行分竹已三年。孤城雪盡春寒薄。九嶺雲停暮景懸。眼看蒼生方轉壑。頓令華髮欲添顚。</text>
<title>江陵途中。倉卒値大風。春寒徹骨。衰病當此。幾欲僵仆。徑投逆旅。擁衾取溫口占。</title>,<text>汹汹奔雷倒巨川。村墟蕭瑟眇人烟。餘寒不肯饒春日。長路何堪役暮年。野外草禁前夜茁。磯頭鷗失夕陽眠。衝風指直妨開扇。滿眼塵沙任撲緣。</text>
<title>江陵途中。倉卒値大風。春寒徹骨。衰病當此。幾欲僵仆。徑投逆旅。擁衾取溫口占。 其二</title>,<text>隆寒巧與客行期。遮莫春灰逼再移。淑氣不瑕傷一脉。羈愁無限到雙眉。海濤漸立帆歸疾。氷濘交稜馬度遅。信宿湖山來往苦。明朝應向鏡中知。</text>
<title>將向大和。嶺路雪塞。回到經方村。</title>,<text>江陵二月雪如花。琪樹森森八百家。氷溜闌干雲棧塞。半途愁絶送歸鴉。</text>
<title>江陵途中</title>,<text>初月樓㙜梅雪凈。禁烟花柳鏡波新。七旬五到江陵府。領盡湖山早晩春。</text>
<title>自祥雲驛至洞山舘。杜鵑花特盛。</title>,<text>雲驛松間工掩映。洞山沙際最分明。若無陣陣香風到。的是天然畫裏行。</text>
<title>自祥雲驛至洞山舘。杜鵑花特盛。 其二</title>,<text>朝發江陵並海歸。祥雲喚騎未斜暉。山榴夾道松陰轉。綠映紅中皁盖飛。</text>
<title>沈承旨 樘 挽</title>,<text>棠棣華中五桂花。百年惟說兩三家。橫秋鶚翅霜威斂。待曉龍喉雪鬢斜。窮海借廛恩敢忘。暮途懷褚事堪嗟。曲江毬月前生會。膓斷天涯望柳車。</text>
<title>伯兒之婦翁載元挈女來會。將還索別語。草贈。</title>,<text>親提婉孌此相求。童稚情深到白頭。已是芝蘭同臭味。况因瓜葛更綢繆。習池對酌荒年細。京國歸裝畏道愁。但自送人人不送。故園回首愧遅留。</text>
<title>伯兒之婦翁載元挈女來會。將還索別語。草贈。 其二</title>,<text>一麾閒事暮年求。心似孤舟在浪頭。鬢髮東來渾欲換。山川南去欝相繆。碧雲滄海迷仙夢。明月銅鞮喚別愁。十二峯前連曉雨。多情能使玉人留。</text>
<title>次韵答吳司書永伯見寄</title>,<text>城隅碧色海漫漫。驅駕風雷到筆端。長被簡書欺老子。强將山水說仙官。歲荒東閣琴絃澁。鄕遠南雲棧道難。意內故人那可忘。小樓搔白坐更闌。</text>
<title>仲氏承宣公之赴連珠也。適公私憂冗交掣。不能往別於都門之外。尋又水潦。阻閡曠月。而伻人不得發。竊惄然不敏。情結于中而形于言。謹韵之錄上鈴下。</title>,<text>竹樹城池遠。蓬萊島嶼深。貧同爲郡意。老隔異鄕心。祖席都門阻。書鱗暑雨沈。那堪久於此。秋至必抽簪。</text>
<title>仲氏承宣公之赴連珠也。適公私憂冗交掣。不能往別於都門之外。尋又水潦。阻閡曠月。而伻人不得發。竊惄然不敏。情結于中而形于言。謹韵之錄上鈴下。 其二</title>,<text>供世常難聚。棲山兩不深。竟違便近願。其奈別離心。地絶關塗仄。霖多海霧沈。相思化毛髮。一夜雪盈簪。</text>
<title>仲氏承宣公之赴連珠也。適公私憂冗交掣。不能往別於都門之外。尋又水潦。阻閡曠月。而伻人不得發。竊惄然不敏。情結于中而形于言。謹韵之錄上鈴下。 其三</title>,<text>傳道連珠府。蕭然斷峽深。火雲銷便面。篁月到盃心。山靜桐絲響。床閑印繡沈。無傷吏爲隱。不必去纓簪。</text>
<title>仲氏承宣公之赴連珠也。適公私憂冗交掣。不能往別於都門之外。尋又水潦。阻閡曠月。而伻人不得發。竊惄然不敏。情結于中而形于言。謹韵之錄上鈴下。 其四</title>,<text>一介先朝舊。三旬左掖深。人言易銷骨。世事不如心。金馬寧轅跼。銅魚且陸沈。誰憐海上客。彤管亦曾簪。</text>
<title>仲氏承宣公之赴連珠也。適公私憂冗交掣。不能往別於都門之外。尋又水潦。阻閡曠月。而伻人不得發。竊惄然不敏。情結于中而形于言。謹韵之錄上鈴下。 其五</title>,<text>訟庭下山鳥。芳草雨中深。傲吏無塵事。知公同此心。靑冥何契闊。白首倦浮沈。映碧堂中月。秋醪待盍簪。</text>
<title>書將發而雨不絶。更步前韵奉上。</title>,<text>百憂不能寐。悄坐到更深。兄弟二年別。嶺湖千里心。雨聲喧喞喞。海氣欝沈沈。若得隣符足。吾何怨墜簪。</text>
<title>送伻綾州。轉問扶安使君。</title>,<text>鯨海東頭未解符。鶺鴒南去又連珠。憶君更隔扶風遠。信使通行幾日迂。京國追懽留夢寐。雪山愁思驗髭鬚。羊公惠化山公醉。笑矣吾今一倂無。</text>
<title>次韵寄賀沈尙書 檀 登耆老司</title>,<text>高論披襟動挾霜。拜床人意頓能强。皇天爲國生元老。聖代優年示寵光。九轉會應添鶴筭。三尊實合冠鵷行。古來社稷靈長日。平格皆須佐哲王。</text>
<title>次韵寄賀沈尙書司馬回榜宴 唐杏園宴。謂之初會。</title>,<text>曲江初會杏花前。鶴鬢𡱝章又此筵。刦燼已經三換世。歲星纔閱五回躔。妙年同侶知誰健。今日傾都望若仙。願斡洪爐鑄壽域。祝觴聊爲國人傳。</text>
<title>次韵酬杆城李使君 德壽 見寄</title>,<text>一笑琳宮對玉人。深嗟下邑降詞臣。語交肝膽初無間。詩到文章更有神。百里詠歌消諍訟。三山襟帶傍仙眞。自憐不解高陽醉。凋盡霜毛寂寞濱。</text>
<title>二疊</title>,<text>風流得見謫仙人。晩下鑾坡作守臣。已許安陽能動色。不妨姑射蹔凝神。殘年海郡封疆接。一夜山燈語笑眞。更欲相隨馳駿馬。淸秋直過永湖濱。</text>
<title>奉酬李仁老使君。疊前韵見寄。</title>,<text>州閑境勝也宜人。嘯坐先朝舊侍臣。滄海雲開全氣勢。雪山秋至更精神。禪家謾說根塵妄。世路誰爲毁譽眞。怪殺良時演綸手。伐檀何事又河濱。</text>
<title>四疊</title>,<text>三年羞殺唱街人。不笑山翁笑逐臣。殘錦探懷渾欲盡。古龍棲匣尙能神。歲登秔稻民猶困。秋及柴桑夢未眞。滿紙詩來光焰爛。蠙珠一一拾淮濱。</text>
<title>五疊</title>,<text>不將留落解尤人。休怪幽遐着遠臣。射斗殘宵看劍氣。分風何處有湖神。天邊作吏聊兼隱。世外論交始是眞。但就名區携手去。仙遊舊跡在潭濱。</text>
<title>酬李仁老六疊見寄</title>,<text>可但平生命壓人。踈襟難媚漢廷臣。凉浮簾額驚秋律。颶定城隅賽海神。瘦骨豈應詩卽祟。歸心未始說非眞。多情也有琴高信。頻度凌波達漢濱。</text>
<title>七疊</title>,<text>憂天堪笑杞邦人。終古安危有大臣。未脫世緣煩齒舌。誤攻文字費心神。甿殘逋稅無荒熟。地勝靈踪半僞眞。聞說金剛尋宿債。可容相待百川濱。</text>
<title>八疊</title>,<text>頻經桑海是陳人。不怨椒蘭學楚臣。滿地西風塵眯眼。思君中夜月傳神。淸秋殘夢田園近。白首新知氣槩眞。鄕射佳期能有意。欲携歌酒候汀濱。</text>
<title>酬三陟姜使君 必慶 見寄</title>,<text>鳳巢西隔九重天。鳧舃東臨五十川。風壤翛然山接海。主恩端許吏爲仙。環樓妓瑟成行兩。簇渚商帆下筭千。回首樂亭閑水石。衰遅如我合歸田。</text>
<title>九疊酬仁老使君</title>,<text>放歌頗似楚狂人。爲政殊非召信臣。自得使君差快意。每逢佳句輒傾神。深憐縶驥難工步。實悔雕虫易喪眞。搔首西風鄕思發。秋聲偏在柳塘濱。</text>
<title>十疊</title>,<text>景晏桑楡病泥人。晴窓檢藥辨君臣。爭城兩角堪饒笑。堆案三年動擾神。絃管閑酬雲月債。丹靑難狀海山眞。雖爲塵吏機心淨。鷗鳥相隨下渚濱。</text>
<title>赴三邑觀德會。示江陵，三陟二使君。</title>,<text>飛騎駸駸下驛程。三州豪俊集臨瀛。文章小技將何用。弧矢初心又此行。澄碧橫天滄海動。殷紅上樹曉霜明。白頭已恨儒冠誤。莫恠顚狂撥不平。</text>
<title>次謝臨川九日戱馬韻。演成洛山歌。</title>,<text>洛山古寺重陽夕。汀月如霜沙如雪。觀音殿寒楓櫪鮮。賓日軒晴莞簟㓗。東方飛騎海上來。五峯山椒弭㫌節。馳烟折簡移行廚。吹帽登高踵前哲。逢迎不覺心內降。流落俱驚齒牙缺。雲游雨逬到仙區。此時此會更可悅。雪山不動鯨龍伏。羅綺橫陳絲竹列。公孫劍器動四筵。峴首銅鞮奏新闋。天明軒盖相背發。松磴踟躕惜餘轍。大堤霜菊晩逾好。有酒其如故人別。但令載筆寫幽欝。不用劘壘闘優劣。</text>
<title>景宗大王輓</title>,<text>至馨中道訖。鉅割五年仍。率土哀無祿。摹天力未能。靑丘檀再降。玄德舜齊升。海潤重歌叶。天工代理凝。翼謨箴勿勿。心法聖承承。澣服躬先漢。居廬禮過滕。陰功運眞宰。仁聞入黎烝。倡學三雍盛。憂農一札騰。斡旋雷乃發。揮霍日方澄。高拱䂓模遠。潛孚化澤蒸。連枝愛彌篤。剪葉事仍徵。豫建承慈殿。相傳體孝陵。三宮洽愉婉。萬壽祝升恒。羸老須臾願。雍煕不日登。方秋驚雪下。是夜哭雲乘。羣望珪何及。重宸玉已憑。斂餘無副襨。書特有編藤。付託鴻基奠。投遺盛烈增。白頭殘縷在。靑簡侍書曾。永負涓埃補。攀號慟不勝。</text>
<title>干支體 二篇</title>,<text>淸漢向鴨綠。乾坤日融釋。病夫倦朱墨。山雨打床席。中心藏玉人。何以柅歸軛。鶬鶊韻芳樹。蘿薜緣簾額。株守任凝滯。葵傾徒踧踖。</text>
<title>干支體 二篇 其2</title>,<text>荒山界浡海。三載坐忸怩。春流演蒲牙。宿雨滋柳絲。振策屛堆案。江汜尋芳蕤。萍閣悵何許。寤寐我之思。去留默傷神。酧唱餘幾時。緘辭代面別。無惜咳唾遺。</text>
<title>銀㙜直夜感懷</title>,<text>流落東南歲月遙。歸來白髮已三朝。銀㙜老吏能相識。曾見承華下別招。</text>
<title>銀㙜直廬除夜</title>,<text>嶺海歸來事事更。新瞻黼座淚縱橫。三朝足踏金門趼。一夜春生玉漏聲。禿盡彩毫餘勁在。燒殘銀燭寸丹明。蛾眉易妬恩難報。老矣無心分外榮。</text>
<title>扶安使君邦瑞爲民陳䟽。報聞黽勉還任。書贈。</title>,<text>看我棲棲落軟塵。使君何事倦征輪。一封不負分憂寄。五馬還尋亦樂春。海上風烟前度熟。山中棋局幾番新。離愁掛在墻頭柳。折下長條送遠人。</text>
<title>贈別鏡城申通判 𣷯</title>,<text>繫似瓠瓜也不能。南宮何愛北何憎。儻來直是一回吷。老去已經三折肱。明月關山愁裏笛。綠陰城闕夢中燈。蒼蒼萬里扶搖事。試向窮溟問大鵬。</text>
<title>疊酬邦瑞和前韵見寄</title>,<text>香銷坐處綠生塵。城月看看又半輪。遠別豈堪垂白日。窮愁閒送好靑春。簷暄鶯燕聲皆樂。圃雨蕪菁葉亦新。不是百年相眷眷。死生誰訪閉門人。</text>
<title>西湖志感 時以五衛將呈辭</title>,<text>西湖一曲是幷州。舊客重來雪滿頭。古樹有無行飯苑。空江隱見讀書樓。人間存沒餘衰淚。分外功名入旅愁。汀草汀沙春又暮。斜陽獨立木蘭舟。</text>
<title>贈送金生俊慶歸洪鄕</title>,<text>層城烟景半陰陰。南客朝來憶故林。經卷筆床猶宿債。箔蚕菑餉已歸心。薇香隔檻愔愔度。梨葉垂簷匼匼深。道谷溪山如入手。爲余料理待抽簪。</text>
<title>奉次洪尙書 萬朝 晬席詩</title>,<text>老配九爲貴。尊兼三更奇。釣餘懸久望。抑後繼新詩。愛日添宮線。春風汎壽巵。弧南德星聚。太史也應知。</text>
<title>楊州沙老里。拜伯父長城公墓。公諱時龜</title>,<text>髫時見愛許持門。白首人間未報恩。四十五年餘一涕。瓣香殘日拜荒原。</text>
<title>乙巳五月二十五日。雨中辭陛赴茂朱志感。</title>,<text>宮樹陰陰雨滿城。禁門回首不勝情。可憐老汲中郞願。多病淮陽又一行。</text>
<title>渡銅江偶誦從祖湖洲先生句語有述</title>,<text>江海飄然更一麾。晩晴沙步片帆移。此行恰是湖翁語。南客南歸也自宜。</text>
<title>果川德藏洞。拜先族祖任眞先生墓有感。</title>,<text>一簇林丘草木籠。豐碑屭贔護幽宮。誰知今日分符地。來奠吾家奪筆公。</text>
<title>振威道中</title>,<text>馬首靑山似舊時。人間無限閱歡悲。南鄕三換魚書去。鬢有新絲膝有兒。</text>
<title>新昌道中</title>,<text>城市棲遑白髮新。偶然爲郡出風塵。全家恰借還鄕便。半道多逢並閈人。盡日泠飈炎力薄。連天芳草雨痕匀。君恩欲報無時了。才分思量合乞身。</text>
<title>過南塘</title>,<text>重渡南塘水。風塵十六年。浮沉人老矣。今古事依然。孤棹靑山轉。行松赤日圓。中江聊送目。先至薍橋邊。</text>
<title>過薍橋舊寓</title>,<text>薍橋橋上屋。前度又重過。故老來扶杖。長江不改波。井猶今日食。村較昔年多。西阜高槐樹。依然夢後柯。</text>
<title>錦山前峴</title>,<text>穈芑生花秫葉搖。隔溪高樹響新蜩。赤城正在褰帷底。天半飛霞是建標。</text>
<title>富里村</title>,<text>富里村邊官路叉。晴川東去半虛沙。廻風颺颺金絲柳。斜景斑斑石竹花。豈學會稽誇紫綬。卽同勾漏問丹砂。懷中稚子離三日。馬上頻繁夢到家。</text>
<title>六月初十日。茂朱上任。簿牒方閙。適仲氏綾州公委書至。遂走筆次惠詩韵奉上。</title>,<text>欲向雲林賦遂初。南來恰是望鄕餘。裳開嫰色排窓峀。錦割纖鱗上筯魚。晩節偶分靈境竹。微才甘作匠門樗。聞公已决柴桑計。倘就霞標許並車。</text>
<title>赤城舘設白日塲</title>,<text>山擁鳴鼉殷。庭寬立鵠踈。殘炎三伏後。盛事百年初。遅日從他入。儒風自此噓。文翁有遺則。尙友暗相於。</text>
<title>爲瘞夭往返程谷。感懷錄上仲氏綾州公。</title>,<text>來往鄕山涕淚橫。千秋潛慟又鍾情。一麾分占閒州府。三樂惟存老弟兄。久旱稻秔時雨澁。新秋楊柳晝陰淸。那堪更踏南還路。霞外迢迢上赤城。</text>
<title>聞有出處間齒舌。疊前韵上仲氏。</title>,<text>南箕貝錦日縱橫。一笑嘵嘵見世情。留落山中羞隱吏。歸來林下讓賢兄。喧消雲月池臺淨。睡起茶瓜几席淸。自有卞和能解識。蒼蠅任爾點連城。</text>
<title>仲氏有綾州特仍之命。將取路赤城。不勝喜躍。謹以一律奉候。</title>,<text>擲殺銅符買一閒。紫泥飜下五雲間。更催南國飛鳧去。不放中林倦鳥還。客路重穿紅葉樹。仙期徑指赤裳山。弟兄前後遭逢事。鮫淚雙雙滿袖斑。</text>
<title>仲氏見和橫字韵。以槐亭觀德俯詑。且戱弟拙射。敬疊以申愧伏之意。仍闢射亭。奉候行期。弊府兼守城將。故第三戱云。</title>,<text>風廻箭弱任斜橫。非爲籌多爲放情。傳癖未妨猶作將。火攻堪哂不如兄。旗閒樹影常看靜。鼓卧灘聲謾解淸。試就亭前開射圃。熊車幾日到州城。</text>
<title>八月二十五日。以玉果東堂考官發行。宿長水踰北峙至南原。</title>,<text>急峽侵雲上。幽泉落石喧。三飧凌北峙。一宿到南原。鳥雀秋村暮。蛟龍古堞昏。湖翁碑突兀。下馬剔苔痕。</text>
<title>南原途中 兒病民憂五六及之</title>,<text>樗散萍流奈爾何。神仙富貴兩蹉跎。蓬萊海上三年住。方丈山前一笑過。赤子累關心緖亂。蒼生憂入鬢絲多。廣寒樓觀中天㢠。試把秋樽望絳河。</text>
<title>鎭安馬耳山金堂庵</title>,<text>疊嶂人聲大。雙峯馬耳尖。僧殘在野半。寺棄與村兼。客睡灘頭减。秋容葉上添。前瞻有靈窟。耐可一筇拈。</text>
<title>金堂窟</title>,<text>古窟千尋黑。懸庵一柱明。烟從衆宂逬。人在半空行。伏檻峯巒至。鳴筇魍魎驚。更探甘露井。東轉上崢嶸。</text>
<title>赤裳山城按廉㙜</title>,<text>連雲不盡勢崔嵬。絶頂孤城細細廻。白首晩提都護印。淸秋獨上按廉㙜。西南積皺羣峯散。表裏纖流大壑開。試看地形天下險。一夫堪遏萬夫來。</text>
<title>奉次仲氏綾城特仍後志感見示韵</title>,<text>秋生林下更無人。前度湖山寵辱身。灞岸遙憐重折柳。漢朝堪歎未然薪。樓㙜映竹登臨熟。髫白迎車語笑新。斟酌玉城王事了。莫令高會負佳辰。</text>
<title>奉次仲氏綾城特仍後志感見示韵 其二</title>,<text>萬事沉思白髮侵。暮年銅竹果何心。相隨卧起惟黃卷。不受緇磷是素襟。暝渚釣歸溪雨細。秋庭訟斷峽雲深。一生方寸無人會。把酒聊爲東武吟。</text>
<title>監司廵到日。督刷州妓。過廵卽令還之。戱付一絶。</title>,<text>一笑爐頭睡步兵。雨來雲去不關情。湖亭柳色春無恙。枉殺啼鸎四五聲。</text>
<title>陪仲氏綾城公宿喚睡亭。奉次下示韵。</title>,<text>飛盖穿雲不憚迂。寒花將月若相招。牛羊政急求芻牧。江海何曾少鴈鳧。南國佳期秋共宿。北宸歸夢曉同趍。白頭他席連枝會。勝事惟須倩畫廚。</text>
<title>睡亭陪歡。暮境勝事。草草奉別。下情何極。謹以一百八十言錄上綾城鈴下。</title>,<text>秋齋泛虛凉。溪水明朱檻。天高霜始嚴。景晦雲常黤。病守悄無憀。羈緖棼不摲。眷言吹帽辰。榮迂穿峽軓。異鄕聚更嘉。俱老樂尤湛。鉤簾月華添。汎醪籬英減。仙居叶追扳。世味遺酸鹻。並眠雨床連。縱劇詩壘犯。王事不可緩。離袪忽焉摻。亭曠消坐香。嶺互失征鋄。棊窓墜葉䞓。弨壁棲塵𪑉。愔愔理話言。歷歷森顔範。後期莽何許。中情久愈黯。已借一年寇。何謝五袴范。賀公主恩殊。愳我時名濫。嫮蛾嫉如仇。騰舌聒於喊。華組不宜緤。釣竿行當斬。方知下澤安。大勝高車轞。</text>
<title>謝長溪金上舍來訪</title>,<text>二老門墻舊席珍。白頭相見卽元賓。十年名下無虛士。一笑燈前似故人。峽路雲深驢背重。溪樓葉盡雨聲新。看君正有靑霞氣。豈向耕樵老却身。</text>
<title>謝南原安措大來訪</title>,<text>南來端悔誤從禽。只喜同人遠見尋。斗分有寃仍劍氣。玉壺無間是氷心。論交便覺淳江淺。命駕何嫌茂峽深。吏散睡亭相對坐。滿溪紅葉暝烟沉。</text>
<title>駕牛峙步過</title>,<text>仄坂凌飛鳥。穹巖立駕牛。稍寬經阻折。暫笑得淸幽。一面羣峯雪。千回兩峽流。前程尙云遠。衰脚動遅留。</text>
<title>銅鄕暮發逢候吏</title>,<text>雲陰垂地暮寒多。山雨蕭蕭欲滿簑。候吏隔溪來報道。二郞交轡入烟蘿。</text>
<title>至日圓通寺席上。口占別注書侄趍覲綾州。</title>,<text>趍庭彩服下南堧。一夜禪房對榻眠。客路溪山重會合。故人鞍馬又聯翩。層陰滿壑生陽日。積雪埋林宿霧天。向晩歸裝相背發。上方鍾磬隔雲邊。</text>
<title>仲氏綾州公以災狀忤廵使。馳价急候。仍上一律。兼次頃日省野見寄韵求敎。</title>,<text>殘郡重臨戴盛恩。細民方溺若爲援。官居人下難如意。憂在心中易放言。赤地其於新賦稅。靑山自有舊田園。溪樓燭暗愁無寐。十月奔雷峽雨昏。</text>
<title>仲氏綾州公以災狀忤廵使。馳价急候。仍上一律。兼次頃日省野見寄韵求敎。 其二</title>,<text>如何征斂苦多門。愁怨紛紛入耳喧。晩被旱乾禾黍盡。早經霖漲谷陵飜。敗茅人去餘空屋。衰稗秋來滯滿原。慙愧白頭縻郡廩。不才無策報君恩。</text>
<title>次官居秋興韻</title>,<text>標霞冉冉在前簷。秋淨溪潭練影添。郡裏且携淸獻鶴。家中莫笑聖兪鮎。山開野展登樓逈。吏散庭閑閉閤潛。喚取叉兒敎細酌。晩凉乘吹入踈簾。</text>
<title>次官居秋興韻 其二</title>,<text>東南峽裏古名州。今日持符耐掉頭。粉黛三行多是老。山田十面半無秋。壯懷笑撫盤龍匣。離夢愁懸駕鶴樓。世上故人饒喜謗。知心惟有舊盟鷗。</text>
<title>次官居秋興韻 其三</title>,<text>新晴空翠滿樓侵。靑壁森蕭立萬尋。返照入溪虹曬暈。廻飈鳴檻燕歸心。先容已自羞蟠木。同舍無端意窃金。吾輩行藏堪一笑。幾回中夜坐沈吟。</text>
<title>次官居秋興韻 其四</title>,<text>羲和秋馭倍怱怱。不寐閑宵苦未中。爽覺梧桐鳴乍雨。快看鷹隼得高風。田家瓮揭收秔釀。峒戶弦調射雉弓。滿峽霜楓晴更好。肩輿明發上琳宮。</text>
<title>次官居秋興韻 其五</title>,<text>知君北上望鄕㙜。搖落邊秋白髮催。朔野曀消蟾影遠。簾㫌霜拂鴈聲來。連年符竹身全倦。遙夜宸楓夢屢回。倘憶戴恩亭上會。一江烟雨對含杯。</text>
<title>次官居秋興韻 其六</title>,<text>兩行霜戟擁㫌麾。堆案當秋印鎖遅。澗壑流颸森寂歷。梧楸糝露颯離披。直緣分外恩山重。便與人間謗舌期。向晩赤城霞色起。悠然不覺帽簷欹。</text>
<title>次官居秋興韻 其七</title>,<text>凉雲生渚鴈羣忙。悄倚溪樓坐嘯長。銷骨未堪交謗毁。誤身全是爲文章。塡門髫白三聲角。映樹殷紅一夜霜。可意柴桑老徵士。迷途不遠快還鄕。</text>
<title>次官居秋興韻 其八</title>,<text>低徊欲去便成淹。坐見商飈又奪炎。妓閤豪情垂老減。汀樓睡味嫰凉添。秋來試蠟尋山屐。晴後催鉤得月簾。無那舊游偏在念。暮雲南北不堪瞻。</text>
<title>次官居秋興韻 其九</title>,<text>重重絶峽極天懸。合着雲林面壁禪。吏黠盡抽收蜜戶。年飢虛賦種綿田。橫襟山氣朝凝望。落檻灘聲夜喚眠。浪道仙區爲郡好。頃來雙鬢雪飄然。</text>
<title>次官居秋興韻 其十</title>,<text>天容漸肅歲行闌。潦落虛沙野水漫。萬事不如蓴菜好。寸心遙結玉樓寒。客亭南菊聊三嗅。衙閤西陽已半竿。此地古來多藥草。衰顔端欲付金丹。</text>
<title>贈吳久之走筆</title>,<text>磬細香爐雪。鈴閑睡閣燈。別時無縞帶。何以答延陵。</text>
<title>贈吳久之走筆 其二</title>,<text>西河善用兵。不在穰苴下。爲文苟如之。可以奪造化。</text>
<title>贈吳久之走筆 其三</title>,<text>落落丈夫心。安能久草莽。功成畫麟閣。必在王梁上。</text>
<title>贈吳久之走筆 其四</title>,<text>之子有辭鋒。利於阿質斧。時來上霄漢。斫得蟾宮樹。</text>
<title>贈吳久之走筆 其五</title>,<text>翩翩南國秀。相見一何遅。倒海回山意。端應季重知。</text>
<title>贈吳久之走筆 其六</title>,<text>白雪元同調。朱溪集勝流。風瀾與雪月。未必壓川樓。</text>
<title>贈吳久之走筆 其七</title>,<text>飛樓立霞頂。下壓玉流淸。道子丹靑妙。移君畫有聲。</text>
<title>贈吳久之走筆 其八</title>,<text>遅暮來爲郡。溪山分外奇。平生氷蘗志。恐被隱之嗤。</text>
<title>贈送伯兒先歸</title>,<text>孤山一曲卜居新。梅鶴依依待主人。試把歸期傳野老。未應春蕨讓秋蓴。</text>
<title>上元夜。南橋觀月。</title>,<text>列岳三分雪。回溪一半氷。春生寒已薄。雨罷月逾澄。酒許佳人挈。輿同稚子乘。池㙜皎如晝。前路屛篝燈。</text>
<title>上元夜。南橋觀月。 其二</title>,<text>上國懸燈夜。南橋步月來。孤城吹角逈。萬峽濕雲開。世事銅符倦。年華雪鬢催。連珠與畏壘。離思重徘徊。</text>
<title>題赤城寢屛</title>,<text>不是初求郡。何曾更問砂。偶然隨外至。來管赤城霞。</text>
<title>題赤城寢屛 其二</title>,<text>山合疑無路。山開忽有村。春時花滿水。恰是武陵源。</text>
<title>題赤城寢屛 其三</title>,<text>天設裳城險。層層赤色流。千年秘玉牒。佳氣燭山浮。</text>
<title>題赤城寢屛 其四</title>,<text>入夜回溪水。金波萬點浮。新晴甑峯月。已到畫闌頭。</text>
<title>題赤城寢屛 其五</title>,<text>前嶼復後嶼。一水幾回彎。桃花春雨細。網得錦鱗還。</text>
<title>題赤城寢屛 其六</title>,<text>虛樓俯淸溪。白日生氷雪。一步下闌干。紅爐天地熱。</text>
<title>題赤城寢屛 其七</title>,<text>亭亭七星峯。霜葉一時紅。開簾溪日盪。人在錦屛中。</text>
<title>題赤城寢屛 其八</title>,<text>朱溪水石淸。秀色滿仙府。卧龍故事存。所以立祠宇。</text>
<title>題赤城寢屛 其九</title>,<text>山擁九千洞。寺藏三十天。但聞逃賦役。不見有神仙。</text>
<title>題赤城寢屛 其十</title>,<text>海寇燒圓通。靑天下法雨。巋然普光殿。雲月一千古。</text>
<title>荊山玉詩軸</title>,<text>白玉荊山出。光輝纈眼明。連城且不易。可但是傾城。</text>
<title>荊山玉詩軸 其二</title>,<text>璞也未剖時。其名等鼠腊。可歎今世人。所見非周客。</text>
<title>荊山玉詩軸 其三</title>,<text>沽珍不待價。朝暮困泥沙。但使能爲玉。何妨薄有瑕。</text>
<title>荊山玉詩軸 其四</title>,<text>荊山本多玉。抵鵲固其俗。卞和來不來。歲月恐虗擲。</text>
<title>荊山玉詩軸 其五</title>,<text>貌玉誠可憐。豈如心之玉。蒼蠅雖外玷。其中玷不得。</text>
<title>荊山玉詩軸 其六</title>,<text>皎皎荊山姿。珉玒奪顔色。遅他雪月樓。更聽歌聲玉。</text>
<title>荊山玉詩軸 其七</title>,<text>使君淡無累。良玉視如土。但媿遼東翁。揮鉏不回顧。</text>
<title>柴桑之計宿矣。因女病未及發。仲氏綾州公已先之矣。不勝艷聳。奉上求敎。兼致意趙，黃二君。</title>,<text>春來苦被小兒欺。旅鬢添絲未拂衣。鄕樹鶯聲行欲動。綾原熊軾已先歸。連城璧第花凝塢。千頃陂堂柳窣扉。里社棋樽還往地。誰令相賞獨相違。</text>
<title>流霞醉仙軸</title>,<text>晩酣赤城酒。嬌倚卧仙堂。一片流霞色。䓗䓗映夕陽。</text>
<title>流霞醉仙軸 其二</title>,<text>昨夜瑤池上。雲裾簇列仙。飛瓊不勝酒。步下碧桃邊。</text>
<title>流霞醉仙軸 其三</title>,<text>咲問仙娥頰。如何頩未消。巫山夜來雨。紅濕赤城標。</text>
<title>流霞醉仙軸 其四</title>,<text>春風多意緖。故故住仙㙜。笑殺蒸霞樹。花心晩更催。</text>
<title>流霞醉仙軸 其五</title>,<text>玉窓香夢倦。芳樹滿樓新。鶯燕雙雙戱。春風醉殺人。</text>
<title>流霞醉仙軸 其六</title>,<text>湛湛流霞液。東風滿意薰。生香人自愛。不借一杯醺。</text>
<title>山丹猩猩紅軸</title>,<text>一樹墻頭杏。枝邊有紫駵。不緣沽酒去。應爲看花留。</text>
<title>山丹猩猩紅軸 其二</title>,<text>映山可憐紅。閒開艷艷叢。韶華留不住。故故殿春風。</text>
<title>山丹猩猩紅軸 其三</title>,<text>灼灼東園樹。艷陽三五春。乍看能眩晝。入夜更迷人。</text>
<title>山丹猩猩紅軸 其四</title>,<text>山榴初發時。嬌艷爛晴碧。春風最上頭。百卉無顔色。</text>
<title>山丹猩猩紅軸 其五</title>,<text>芍藥媚餘春。殘紅照羅幕。可憐夢中香。少年溱洧謔。</text>
<title>山丹猩猩紅軸 其六</title>,<text>海棠生南國。猩紅洗粗俗。不遇詩傳神。誰憐紗映肉。</text>
<title>山丹猩猩紅軸 其七</title>,<text>安石榴花晩。嬌羞五月闌。抵老猶春意。中心結作酸。</text>
<title>山丹猩猩紅軸 其八</title>,<text>荷池漾山丹。薄晩西風起。報郞問荷花。儂心在蓮子。</text>
<title>梅娘一枝春軸</title>,<text>好箇猩猩紅。釀成鶴鶴白。閑事風流郞。靑藍强商確。</text>
<title>梅娘一枝春軸 其二</title>,<text>竹外一枝春。依依參月晨。西歸有驛使。欲寄錦江人。</text>
<title>梅娘一枝春軸 其三</title>,<text>玉妃下江南。淡香生練帨。使君魯男子。相近不相睨。</text>
<title>梅娘一枝春軸 其四</title>,<text>淡粧洗鉛黛。風格雪中眞。欲索廵簷咲。淸香已動人。</text>
<title>梅娘一枝春軸 其五</title>,<text>淸絶神仙府。梅花幾樹新。天然氷雪艷。最是一枝春。</text>
<title>梅娘一枝春軸 其六</title>,<text>羅浮春信早。一樹夢中春。落月虛樓曉。能留幾箇人。</text>
<title>梅娘一枝春軸 其七</title>,<text>宿雨粘泥絮。殘春滿鏡霜。娟娟一枝玉。乞與別人藏。</text>
<title>梅娘一枝春軸 其八</title>,<text>春來詩亦廢。偶自被花催。猶勝江潭上。平生不識梅。</text>
<title>鴨水洞</title>,<text>積鐵雙崖拆。跳珠萬壑鳴。曉來山雨過。蹙石有新聲。</text>
<title>鴨水洞 其二</title>,<text>一曲沙仍渚。中央石自㙜。欲知丘壑美。能起使君來。</text>
<title>鴨水洞 其三</title>,<text>杜宇枝頭血。爲花欲染衣。叢叢向人咲。如靳不如歸。</text>
<title>鴨水洞 其四</title>,<text>石上圍碁坐。紛紛花影多。樵童莫來看。恐爛手中柯。</text>
<title>鴨水洞 其五</title>,<text>稚子擁樹來。見花忽奮躍。下車走上山。超騰健如鹿。</text>
<title>鴨水洞 其六</title>,<text>晩渡朱溪水。前瞻祠屋新。隨來有童冠。宛似詠歸人。</text>
<title>鴨水洞 其七</title>,<text>採得山薇嫰。炊成野飰香。偶來非跌宕。不用動杯觴。</text>
<title>鴨水洞 其八</title>,<text>小童强解事。來進菊華牋。老守猶春興。看花筆已顚。</text>
<title>疊前韻。奉上仲氏一軒靜几下。</title>,<text>中林風雨曉來欺。睡起飛花欲滿衣。乳鷰已當三月暮。冥鴻猶阻一行歸。興闌廬岳雲霞窟。思繞孤山水竹扉。整頓行裝朝夕發。直愁佳節與人違。</text>
<title>春盡日重上</title>,<text>愁裏詩塵簿牒欺。夢懸西塞舊簑衣。暮年病覺朝簪倦。窮峽春隨夜雨歸。野色濛濛啼鳥樹。溪光汃汃落花扉。化翁喜障人間事。無那還家始願違。</text>
<title>龍城安士則來訪。且袖其先祖思齋公詩札見示。於其歸。謹次朱文公集中酬黃子厚見訪韻。書贈叙別。</title>,<text>風吹三日雨。花落七星臯。翩翩玉舃仙。義薄層雲高。足音跫然至。喜溢空虗逃。錦心輸寫盡。蘭言銘佩牢。邇來困憂病。相逢散欝陶。余如倦飛鳥。景晏且返巢。君駒不可縶。去留增忉忉。</text>
<title>龍城安士則來訪。且袖其先祖思齋公詩札見示。於其歸。謹次朱文公集中酬黃子厚見訪韻。書贈叙別。 其二</title>,<text>之子袖中卷。虹月射林臯。緬懷思齋公。盛名山斗高。一行府檄喜。永言塵網逃。歸來養志樂。啜菽當大牢。斯民未虞唐。遺恨失甄陶。十襲寶墨留。蛛蟊不敢巢。朗詠畀閑詩。撫世心忉忉。</text>
<title>龍城安士則來訪。且袖其先祖思齋公詩札見示。於其歸。謹次朱文公集中酬黃子厚見訪韻。書贈叙別。 其三</title>,<text>春隨客俱去。怊悵臨亭臯。花稀樹欲暗。雨多川更高。升沈與離合。時至安可逃。緣坡綠蕪軟。揷水蒼巖牢。提携並童冠。諷詠追謝陶。明朝星雨散。山海各歸巢。慇懃永今夕。聊以慰忉忉。</text>
<title>龍城安士則來訪。且袖其先祖思齋公詩札見示。於其歸。謹次朱文公集中酬黃子厚見訪韻。書贈叙別。 其四</title>,<text>迢迢南下路。曲折遶川臯。君情與我意。水流而山高。離愁驅白髮。逼人勢莫逃。我今朝暮㱕。孤山置屋牢。何由惠然俱。共此樂陶陶。分定一枝安。時來阿閣巢。重逢會有日。不用復忉忉。</text>
<title>戱題將官廳軸</title>,<text>騂弓一百斤。每發無虛鵠。邊障不足乘。誰能老窮峽。</text>
<title>戱題將官廳軸 其二</title>,<text>金鞭短後衣。曉出飛箭速。一取綠林豪。雙懸似拳玉。</text>
<title>戱題將官廳軸 其三</title>,<text>生逢太平代。何得封居胥。曉拔秋蓮劍。山頭去斫畬。</text>
<title>戱題將官廳軸 其四</title>,<text>斗大都護府。四邊無屬城。將軍秋列陣。不滿一千兵。</text>
<title>戱題將官廳軸 其五</title>,<text>豪民秋稅逋。保正不能督。杖箠朝出門。租車暮如織。</text>
<title>戱題將官廳軸 其六</title>,<text>丈夫府中老。志氣何局促。躡珠上營門。猶足當遷木。</text>
<title>戱題將官廳軸 其七</title>,<text>春秋一廳會。大酒十千香。醉擁如花妓。高歌制勝堂。</text>
<title>戱題將官廳軸 其八</title>,<text>制勝堂臨水。前郊掌㨾平。主將來觀德。花邊粉鵠明。</text>
<title>漫興</title>,<text>寒樓半傾側。一府無顔色。使君去意忙。未暇更雕餙。</text>
<title>漫興 其二</title>,<text>營門奏移粟。奪却五千庾。爲人作嫁衣。我民一何苦。</text>
<title>漫興 其三</title>,<text>峽內多溪潭。吏人習於水。一尺錦鱗魚。口含出淸泚。</text>
<title>漫興 其四</title>,<text>赤川沙嶼生。傾湍齧樓閣。欲設上流閑。田翁恐不樂。</text>
<title>漫興 其五</title>,<text>史庫及山城。姦甿所投募。欲刷補戎行。郞愁將亦愳。</text>
<title>漫興 其六</title>,<text>昔者九千屯。於今八九衲。惟有十丈房。百人橫卧足。</text>
<title>漫興 其七</title>,<text>茂豐近百里。州令遠難施。半是豪民住。征輸每後時。</text>
<title>漫興 其八</title>,<text>三年在嶺東。一字無人乞。南中楮如蓬。不惜供惡笔。</text>
<title>小童尹弼衡摹成古文易一帙。嘉以贈之。</title>,<text>漢初易始混。費直尤披猖。經分而傳合。述作遂在亡。</text>
<title>小童尹弼衡摹成古文易一帙。嘉以贈之。 其二</title>,<text>嵩山與東萊。釐得鄭王後。古文雖不完。稍復韋編舊。</text>
<title>小童尹弼衡摹成古文易一帙。嘉以贈之。 其三</title>,<text>文公正六經。譌謬無不擧。如何三聖書。猶未得其所。</text>
<title>小童尹弼衡摹成古文易一帙。嘉以贈之。 其四</title>,<text>宣德同文日。恩頒到漢陽。當時重閩洛。不敢別商量。</text>
<title>小童尹弼衡摹成古文易一帙。嘉以贈之。 其五</title>,<text>憶我興陽宰。頗同好古情。米鹽妨翰墨。宿志乃無成。</text>
<title>小童尹弼衡摹成古文易一帙。嘉以贈之。 其六</title>,<text>去歲終南巷。韓生示此編。神交寄樵圃。怳若與周旋。</text>
<title>小童尹弼衡摹成古文易一帙。嘉以贈之。 其七</title>,<text>文言有上下。說卦亦三篇。十翼無乃是。垂之俟後賢。</text>
<title>小童尹弼衡摹成古文易一帙。嘉以贈之。 其八</title>,<text>嘉哉赤城童。能隷復能篆。爲我盡情摹。優敖果誰辨。</text>
<title>喚睡亭春興</title>,<text>赤城官前紅杏開。寒風樓下玉流回。使君坐睡靑山影。庭院無人沙鳥來。</text>
<title>喚睡亭春興 其二</title>,<text>芳草渡頭楊柳斜。鵁鶄屬玉滿汀沙。前峯日出爛如錦。千樹萬樹山榴花。</text>
<title>喚睡亭春興 其三</title>,<text>城頭一雨散餘霞。倚杖南臯問早花。香積山人來有獻。當歸新長雪中芽。</text>
<title>喚睡亭春興 其四</title>,<text>虗樓春睡晝矇矓。簾外鳴灘乍有風。忽報講堂新上瓦。肩輿南入杏花中。</text>
<title>喚睡亭春興 其五</title>,<text>茶竈烟消午景遅。數聲啼鳥在簷枝。悠然半醉半醒裏。看盡花開花落時。</text>
<title>喚睡亭春興 其六</title>,<text>一二安城花欲闌。九千洞府雪猶殘。山僧時覔峯腰路。斫得丁藤來上官。</text>
<title>喚睡亭春興 其七</title>,<text>晩鼓騰騰旗影斜。妓香才濕滿庭花。兩三牒後簾帷靜。未午公堂已罷衙。</text>
<title>喚睡亭春興 其八</title>,<text>連宵春雨暗苔磯。衆壑交流一澗肥。試向寒風樓上望。白龍西蹙洞天飛。</text>
<title>梅眞白勝雪軸</title>,<text>謂是雪勝梅。還道梅勝雪。忽見勝雪人。藏三難分別。</text>
<title>梅眞白勝雪軸 其二</title>,<text>曉角搖香夢。虛亭片月新。晴窓踈影動。怳惚見梅眞。</text>
<title>梅眞白勝雪軸 其三</title>,<text>老守妬花神。都藏一府春。何緣雪裏艷。泥殺幕中人。</text>
<title>梅眞白勝雪軸 其四</title>,<text>脉脉橋頭雪。依依月下臯。一枝風拂掠。掛在碧油高。</text>
<title>梅眞白勝雪軸 其五</title>,<text>綺閣春猶在。官梅也自花。未恠相逢咲。孤山是我家。</text>
<title>梅眞白勝雪軸 其六</title>,<text>姚黃將魏紫。染得一番春。世上天然白。梅眞雪也眞。</text>
<title>任可信軸</title>,<text>宗宰靈原老。同庚宿昔親。因他一言重。閑汝百年身。</text>
<title>任可信軸 其二</title>,<text>始到柯亭日。踉蹡半道迎。下看眉目瑩。已有可憐情。</text>
<title>任可信軸 其三</title>,<text>環峽神仙窟。呼童問勝名。能書十六景。詞致頓堪驚。</text>
<title>任可信軸 其四</title>,<text>寧爲平等文。不如工習字。小者塲屋須。大者藩幙致。</text>
<title>任可信軸 其五</title>,<text>京城去則已。居邑難終閒。文辭超則已。食力當不艱。</text>
<title>任可信軸 其六</title>,<text>巖下綠蘿春。新晴理釣綸。連鰲爾家事。尙顧小溪鱗。</text>
<title>任可信軸 其七</title>,<text>栗里歸來賦。孤山處士廬。西南去思計。二十四行書。</text>
<title>兒妓梅仙軸</title>,<text>片月羅浮曉。寒香蓓蕾新。遅遅欲有待。不肯易爲春。</text>
<title>兒妓梅仙軸 其二</title>,<text>種向官樓側。紛紛索咲頻。蹇驢風雪裏。誰是灞橋人。</text>
<title>兒妓梅仙軸 其三</title>,<text>恨恨霜侵鬢。憐憐玉映枝。少年偸眼笑。閒事强留詩。</text>
<title>丙午四月十五日。乞由將歸程谷。卧轍者數百人。相持不得發。翌日午後始登道。仍誦短李野老擁途知意重。病夫抛郡喜身輕之句。遂次其韵。</title>,<text>飄然軒騎帶新晴。投老行藏耐絶纓。栗里但知歸便得。雪山休道去爲輕。緣阿躑躅相爭媚。滿地滄浪自在淸。東出長亭林逕轉。霞邊已失赤裳城。</text>
<title>喚仙樓 在沃川陽山江上</title>,<text>綠陰深淺覆亭㙜。中野行松一簇堆。亂峽忽刳靈境出。名樓眞喚卧仙來。江含小雨空濛合。山到雕欄紫翠開。剛恨無錢堪買土。暫敎魚鳥謾驚猜。</text>
<title>鳳山書堂。訪李處士祖德。</title>,<text>拂雨移征鞅。披雲訪隱居。人爲龍卧久。山似鳳飛初。㢠野團平楚。廻江動碧虗。塵纓吾已謝。林下莫軒渠。</text>
<title>途中次韵謝洪正字景輔見寄</title>,<text>如何爲吏困風塵。仙府烟霞有宿因。瑤草上階薰步武。玉流縈席洗心神。假僧樹缺樓先月。眞婦蔬香峽始春。無那老年妨郡事。故山歸計不逡廵。</text>
<title>增若驛感懷</title>,<text>草宿鴒原雪滿頭。故園歸路到殘郵。欲尋三十年前事。惟有斜陽在半樓。</text>
<title>增若驛村聞子䂓</title>,<text>山薇葉大野湟肥。春盡江南始拂衣。多事子䂓啼曉月。向人猶道不如歸。</text>
<title>獨樂亭</title>,<text>連天壠麥綠鱗鱗。鴉軋蘭舟日暮津。前度歸人霜鬢換。上流高浪雨痕新。暗分鄕國經行路。閒乞風塵潦倒身。笑問荒亭誰是主。往來長見鎖松筠。</text>
<title>登餘子峴望見烏棲山。白雲片片而拆。遂率口吟曰烏棲山上白雲開。時進士侄膺一在後。於是左顧而笑語之曰。此七字天然寫得出。吾乃今知池塘生春草之所以妙也。仍足成一絶。</title>,<text>烏棲山上白雲開。磵壑爭流滿眼來。門巷新晴芳樹綠。村村傳道使君廻。</text>
<title>魚洞謁仲氏綾州公 公之乞由後於弟。而歸田先之。</title>,<text>我欲迎公公我迎。一籌今又弟輸兄。綠陰未晩黃鸝在。笑問餘樽有幾觥。</text>
<title>丙午五月十四日。掖隷馳驛而至。伏承內賜白貼扇一把，油別扇一把。</title>,<text>窮廬被暍汗如漿。驚恠門前驛騎忙。豈有外臣霑內賜。未聞天价下山莊。遺簪尙記三朝舊。寶箑親分五月凉。便恐西風容易妬。異恩中道篋中藏。</text>
<title>六月十四日。因龍兒患痘。宿止窓外。廳直至蓂厭連夜不能寐。</title>,<text>暮年心繫孩兒累。今日身當父母勞。第五不眠軒欲曉。下弦山月上簾高。</text>
<title>崔泰仁 守慶 挽</title>,<text>秋月氷壺徹底淸。如何不遣玉堂盛。三朝潦倒惟郞署。二竪欺凌亦世情。佳句難磨留卷軸。榮塗長折爲才名。但令寶樹收餘報。天意於君死若生。</text>
<title>崔泰仁 守慶 挽 其二</title>,<text>詠雪傳筒我始髫。交期直至鬢俱凋。寒階繫馬兒童熟。春郭歌驪嶺海遙。郡罷山居依日下。病來詩札到霞標。更殘月墮長庚在。從此詞塲遂寂寥。</text>
<title>四狀乞遞。七月初九日廵營啓罷。二十五日邸吏賫特仍有旨下來。不勝惶感。錄上仲氏。</title>,<text>得歸林下占寬閑。新結茅茨水石閑。梅鶴纔成邛竹伴。銅魚忽似浦珠還。向來詩語工於讖。垂老君恩重若山。爲問綾城去年路。驛亭紅樹淺深斑。</text>
<title>鄭生貟 栢齡 輓</title>,<text>世界一漚泡。人生多夭扎。悠悠俯仰間。小刦亦寡匹。似續貴能有。多者千百一。擢擢五男兒。俊造且爰發。彼美者江山。高人方乃食。不見西樓虛。良保東岡足。浮名招舌齒。饕貴媒斧鑕。孰如公遯肥。賓餞閑日月。雲霞是非遺。𤱶𤱈身心逸。生老死大平。天於公不薄。何况癸丑䟽。爽氣立人髮。仁賢後其大。斯理則可必。公雖布素止。泉塗將爛奕。去秋赤城還。逆旅臨顧辱。勉我跂延吳。我罷物役。年雖數歲差。衰健實懸絶。豈知秋未環。玆會乃永訣。溫溫風味遠。衮衮嘉唔失。早晩扶風道。我馬爲誰秣。</text>
<title>仲氏和示閒字韻。三疊奉上。仲氏之還綾也。以重陽日先到赤城。故篇內云。</title>,<text>心繫君恩不敢閒。軒車重指峽雲間。天時又迫籬花綻。地界兼同竹樹還。多事篠驂迎郭伋。㤪人梅鶴守孤山。一丘中半陪歡計。秋鬢那禁別後斑。</text>
<title>丙午八月二十七日將還赤城任所。月山途中。謹疊前韵。奉別仲氏。</title>,<text>驪駒上道判忙閒。一度踟躕五步間。攀桂棲林蓬又轉。帶鸎離郡鴈俱還。秋登萬頃雲屯野。晩豁羣陰雨倦山。回想巖蹊來往地。屐痕留着蘚花斑。</text>
<title>仇郞橋。疊前韵上仲氏。</title>,<text>倦鳥歸雲爾自閒。枌楡已在夢中間。暮年行鴈愁離合。窮峽雙鳧愧往還。渡口潦殘開道路。車前秋凈拭湖山。佳辰漸近堪回首。酒熟魚村細菊斑。</text>
<title>南塘乘潮放舟至江鏡</title>,<text>潮頭如馬齕廻汀。十口同乘一葉舲。秋色掣開千頃碧。晴光閃破七山靑。西南地界中分水。多少巖阿上有亭。捴賴恩波聊泛宅。莫言漂蕩等流萍。</text>
<title>九月三日到府</title>,<text>華髮盈簪懶折腰。聖恩重許領霞標。經時水潦秋全失。比歲流亡戶半凋。狗馬病多城闕戀。鷹鸇志少吏民驕。星峯葉赤朱溪白。但向仙樓一醉饒。</text>
<title>九日閱兵</title>,<text>南國重陽節。西風一雨過。揚旍嚴小隊。伐鼓下長坡。陣勢橫雲鳥。軍聲沸鸛鵝。淸時桑土策。落日倚雕戈。</text>
<title>所川途中</title>,<text>沙崩橋坼石盤盤。古驛東南路轉難。三道峯廻環絶峽。九層厓截壓驚湍。林霜乍點秋酣淺。嶂曀微生夕翠寒。濺玉攢瓊會心處。時時一笑駐征鞍。</text>
<title>茂豊村曉坐。念兒不能寐。是日進士會試。</title>,<text>九月二十二。鷄鳴坐不眠。時乎惟此日。余也亦殘年。快意科爲最。慈情老覺偏。窮途思一喜。展輾曉燈邊。</text>
<title>疊前韻。是日還郡齋。夜雨尤耿耿不可寐。</title>,<text>汝得呈他卷。吾難着此眠。暝陰仍作雨。秋夜苦如年。稍稍灘聲厲。曨曨燭影偏。何由能適願。吉語到身邊。</text>
<title>柳加院候敬差官</title>,<text>束帶前亭坐翠微。可憐雙鬢曉霜飛。向來眞有淵明賦。無那君恩不許歸。</text>
<title>西倉途中</title>,<text>秋色蕭蕭暮。亭臯盡日風。溪環鉤洞白。葉繡筧巖紅。小店殘陽外。遙城片雨中。無由去一瘼。重到我何功。</text>
<title>姜安陵必愼慈堂輓</title>,<text>望七猶康健。從三幾喜悲。敎成紗幔日。榮看板輿時。婦德鑱碑足。夫人賜誥遅。延津今古水。雙劍合如期。</text>
<title>十月四日夜雨書懷</title>,<text>峽霧溪雲滿地陰。西來寒雨下蕭森。參差老守行田計。惱亂歸兒渡灞心。玉溜鳴簷終夜細。霜痕入葉一時深。燈前自酌琅玕液。沃盡閑愁長短吟。</text>
<title>將往九千洞。半道因兒病徑歸。</title>,<text>碧松紅樹間淸漪。半道歸來日未欹。錦繡溪山他自好。一心惟是在嬌兒。</text>
<title>訪九千洞</title>,<text>南轉南橋東復東。譙樓廻指建標中。雨晴雲欲微微駁。秋盡楓猶淡淡紅。攢黛拂天來匼匝。鳴璆觸石落璁瓏。使君不但偸閑出。爲省荒疇問野翁。</text>
<title>棄馬峴</title>,<text>一道川開兩峽心。籃輿百轉上層岑。人烟不斷林巒禿。霧雨常沈洞府陰。蜂戶畏征藏桶密。雉氓逃賦結巢深。前騶左綬俱爲俗。縱有神仙那得尋。</text>
<title>棄馬峴 其二</title>,<text>肩輿十步一回休。坼處遙瞻是盡頭。亂峽淺深開秀色。好巖多少枕飛流。霞標俯壓城如髮。風力橫來客攬裘。得到洞門窮勝絶。而今吾不負爲州。</text>
<title>紙匠村</title>,<text>茅茨一簇翠微搖。籬外鳴湍萬玉跳。正對名山尋好句。畬甿又到馬前囂。</text>
<title>以慶基殿獻官赴完山</title>,<text>老向南方未了因。一官來往飽風塵。客行又轉黃膓峽。王事誰饒白髮人。瀉壑泉聲寒更怒。斂雲山翠暮如嚬。何由剗却重重嶺。不用肩輿惱殺民。</text>
<title>郡望姓名字離合詩</title>,<text>干時術已踈。十上良自嗤。米鹽奪遐思。人口名亦隨。廣武是竪子。黃虞邈難追。棣棣謝威儀。木訥全吾私。葵藿傾白日。天性死不移。禁門有虎豹。林壑乃分宜。樹秇混埜甿。村酒相邀嬉。彫鬢守仁義。周孔豈余欺。有時氣塡膺。一嘯散欝伊。糺紛傾奪兒。三轉桑海疑。仙區天地寬。山水當竹絲。冲霄與卧雲。二者一可期。渚烟隱高柳。汩㶁聞淸漪。脂車歸去來。月山有茅茨。</text>
<title>贈潭陽宗人蔡生必徵別</title>,<text>歧路追隨遠。鈴齋信宿歡。百年同姓貴。一會異鄕難。城郭標霞逈。亭樓帶雨寒。臨分更問策。譜牒幾時完。</text>
<title>被疾六十餘日而起。爲丁未元月之旣望也。吾仲氏覽揆之辰迫近。滯卧鈴齋。不任懸結。錄上二律。病昬中筆路蕪甚。伏乞莞留之。</title>,<text>白雲松菊護柴關。林下飄然一笑還。任空簞瓢常愛客。不提筇杖快登山。風波百變虛舟穩。羽族羣征獨鶴閑。寄謝蒼生煩手額。暮年公意倦朝班。</text>
<title>被疾六十餘日而起。爲丁未元月之旣望也。吾仲氏覽揆之辰迫近。滯卧鈴齋。不任懸結。錄上二律。病昬中筆路蕪甚。伏乞莞留之。 其二</title>,<text>琴堂寂寂屛靑娥。藥裹書床坐放衙。老去詩功夔峽細。病來心事越聲多。山城雪凈霞如綺。溪檻春生月送波。欲把淸樽歸上壽。天涯無那繫符何。</text>
<title>周生慶八挽</title>,<text>三冬被衰疾。淹卧赤城閣。水雲一封書。來棲蛛網壁。少間發緘視。驚號淚簌簌。如何醇醪姿。奄忽遊岱速。念與君相識。果川南酒幕。黃昬排門入。辭色頗落落。語次及鍾李。欣然指車笠。自此三十載。情好日以洽。去年玉溪廻。訪君山阿屋。邀我坐新軒。留我移秋旭。詩書有諸兒。契活餘儋石。謂言浮世內。如此差亦樂。其冬君又來。三日鈴齋宿。懸燈到夜分。淸詠間雅謔。孰知再未臘。幽明便長隔。聞君寢疾由。實遘西河慽。脩短天所定。造物忌完福。何不勉延吳。神精闇銷鑠。風標旣不俗。文藻尤可惜。其薰如幽蘭。其溫如良玉。一名竟差池。親知所共唶。吾思哭寢門。沈病猶床席。日月也有時。嗚呼已窀穸。呑聲書此辭。白首撫疇昔。</text>
<title>赤城八弊題客舍屛</title>,<text>削壁環裳仄逕絲。天成絶險奪人爲。但令七郡兵糧在。百萬豺狼不敢窺。</text>
<title>赤城八弊題客舍屛 其二</title>,<text>張官本意護藏書。無那尋常信手除。安得揀人兼定朔。不敎姦利迭侵漁。</text>
<title>赤城八弊題客舍屛 其三</title>,<text>三椏化作五銖靑。勾引林萌入府庭。穴乳浦珠他自復。愧無氷蘖感山靈。</text>
<title>赤城八弊題客舍屛 其四</title>,<text>紙匠村荒漆畒空。營門徵牒疾於風。莫言古産今無有。但括人間使鬼銅。</text>
<title>赤城八弊題客舍屛 其五</title>,<text>片片燒畬山上頭。二年耕後一年休。均田使過無閑畒。又被秋來府吏搜。</text>
<title>赤城八弊題客舍屛 其六</title>,<text>蝶掠蜂偸減却春。年華能復幾枝新。使君老矣風情倦。多少名花乞別人。</text>
<title>赤城八弊題客舍屛 其七</title>,<text>廬山面面古來幽。蔽日干雲萬木稠。無數冶人蚕食盡。九千靈洞一荒丘。</text>
<title>赤城八弊題客舍屛 其八</title>,<text>都護州城討捕俱。一雙赤棒許前驅。由來此役人殊賤。密密封開抵死逋。</text>
<title>尹晉州 基慶 輓</title>,<text>白頭開帖淚如珠。十二人中幾箇無。歲晩此心流水在。天涯相望曉星孤。家聲未繼曾聽履。公器居然止剖符。聞道竹林俱寂寞。不堪回首舊黃壚。</text>
<title>洪承旨 重禹 輓</title>,<text>二方兄弟兩難爲。當日名聲壓一時。萬里扶搖俱未半。十年存沒不勝悲。中書宿趼恩逾渥。上國回槎病已隨。摻手贈言猶在耳。城南此別卽長辭。</text>
<title>金黃州 夢瑞 輓</title>,<text>昭代惟良譽。通家莫逆歡。煩須老手剸。貧自小心安。壽曜彌光彩。雛鵷好羽翰。時違阻恩例。萬事一汍瀾。</text>
<title>三月晦日。遊島峴。伯兒及幕僚與俱。</title>,<text>赤城西北錦溪濱。夾水層巖面面新。三月縱虛三十日。一年猶剩一分春。花迎鑿落搖紅液。草映空明繞碧鱗。莫恠扶痾拚勝集。不堪垂老送佳辰。</text>
<title>三月晦日。遊島峴。伯兒及幕僚與俱。 其二</title>,<text>多病羇愁寂寞濱。仙源一醉賞心新。連巖地夾橫分水。芳樹天饒欲盡春。雲裏飛筇縈細草。松陰鳴瑟出遊鱗。故人無事吾兒到。携手登臨好及辰。</text>
<title>李進士 興運 輓</title>,<text>滄溟遺貝鄧林材。至竟淪沈志士哀。錦纈詞華是弓冶。玉山風韵豈蒿萊。十年漫作通衢隱。千古虛生不世才。草草可憐身後事。白頭隨櫬老孀廻。</text>
<title>李進士 興運 輓 其二</title>,<text>交期世世到于今。王謝通家分益深。京國移居無乃誤。水村埋夭若爲心。海鄕巧失孤山會。時月相憐二竪沈。玉樹人亡君又逝。此生何處向知音。</text>
<title>李進士 興運 輓 其三</title>,<text>頻年耳耳溢歡悲。遅晩沈痾藥裹隨。常勸祝螟惟曠達。每看浮蟻輒箴䂓。荊山刖鬼憐三獻。桂窟嫦娥惜一枝。峽綬絆身身未奮。替吾扳紼送吾兒。</text>
<title>孤山八景</title>,<text>九峯山月慣隨人。照我希庵二十春。歲晩峯前移結舍。月輪如舊鬢絲新。</text>
<title>孤山八景 其二</title>,<text>一面孤山暮色開。鉤簾笑看雪花來。隨風片片渾如鶴。着樹枝枝倂是梅。</text>
<title>孤山八景 其三</title>,<text>雙垂白髮對床眞。風雨侵燈睡味新。四十年來棲息定。彭城誤喜彼何人。</text>
<title>孤山八景 其四</title>,<text>逕轉村園最上頭。山人舊築薜蘿幽。訪花隨柳年年事。無限春風吹不休。</text>
<title>孤山八景 其五</title>,<text>南廻一麓崒三成。故故簷前秀色呈。雲出油然時雨洽。晩爲嵐翠獻新晴。</text>
<title>孤山八景 其六</title>,<text>廻巖側畔小溪橫。春蔭楡檉夏浸秔。最愛秋來新練色。月涵霜洗十分淸。</text>
<title>孤山八景 其七</title>,<text>峨如高䯻秀如眉。海上仙山一角移。返照劙雲相映襯。可憐姸竗畫中疑。</text>
<title>孤山八景 其八</title>,<text>繁黃嫰絳百般濃。一夜溪山錦纈封。華鼎庵前無限樹。設泡將酒看秋容。</text>
<title>權從孫基彦擢第來會。臨歸留詩。信筆次贈。</title>,<text>文壇旗鼓果誰何。快羽摶扶萬里賖。蟾窟一枝新雨露。馬頭雙笛又烟霞。綺羅間坐仙香浥。樓觀初開霽月多。不負舊來名字意。百年門戶再光華。</text>
<title>丁未五月十二日。掖隷馳驛而至。伏承端陽宣賜白貼扇一把，柒別扇一把，胡椒二升。外官無此例。而猶尙以東湖舊銜故也。不勝惶隕謹述。</title>,<text>飛傳南來一府喧。端陽椒箑下天門。遍分邇列雖同例。得到遐州是異恩。禁掖回瞻千里隔。仙僚追筭幾人存。稚兒不解鮫珠意。顚倒牽衣問淚痕。</text>
<title>茂豐權生重煕以牋乞書。草贈八絶。</title>,<text>跬步不敢忘。髮膚猶恐傷。欲盡爲人孝。終須必立揚。</text>
<title>茂豐權生重煕以牋乞書。草贈八絶。 其二</title>,<text>百行皆原孝。三移始立名。須知盡天理。也自本人情。</text>
<title>茂豐權生重煕以牋乞書。草贈八絶。 其三</title>,<text>敬以嚴而立。敎以親而篤。本自有所因。敎成何待肅。</text>
<title>茂豐權生重煕以牋乞書。草贈八絶。 其四</title>,<text>天性君臣義。由來敎所根。自古求忠處。須於孝子門。</text>
<title>茂豐權生重煕以牋乞書。草贈八絶。 其五</title>,<text>夫子答孟懿。上車語樊遅。生死葬以禮。是爲三無違。</text>
<title>茂豐權生重煕以牋乞書。草贈八絶。 其六</title>,<text>惟孝友弟兄。然後施爲政。聖人豈我欺。日月中天炳。</text>
<title>茂豐權生重煕以牋乞書。草贈八絶。 其七</title>,<text>冬月氷魚躍。春山淚栢枯。昔者聞斯語。而今豈曰無。</text>
<title>茂豐權生重煕以牋乞書。草贈八絶。 其八</title>,<text>陸子懷中橘。黃郞扇底風。誰知窮峽士。亦與古人同。</text>
<title>寄題玉果使君晩翠堂</title>,<text>不盡淸風繞曲欄。歸來一笑淡相看。嚴霜落後林園改。猶自靑靑共歲寒。</text>
<title>寄題玉果使君晩翠堂 其二</title>,<text>山阿小築凈纖塵。森翠亭亭拂檻新。錦水對榿臨熟路。潯陽伴菊候歸人。</text>
<title>淸性師以碑文添刪事來扣。書此贈別。</title>,<text>祗樹開山問幾時。使君拈翰兩忘機。虛敎雪衲煩來往。實恠雲蹤枉是非。溪舘拂蠅三日語。海門如鶴一筇飛。此回相送前期闊。秋及田園我亦歸。</text>
<title>落齒。次昌黎韵書示伯兒。</title>,<text>退之三十六。已落六七齒。我今五十九。齒落惡得已。衰來與年俱。詎可援而止。不自致毁傷。固然非媿恥。亦知齒在亡。不係人生死。未暇遠數人。動輒先撫己。全空取漢相。含二起渭水。英豪也有之。踈薾焉敢比。漱滌去損蠧。醫言則有似。修養生故所。仙方殆妄矣。棄置以自寬。質之齊諧記。形骸付諸外。天地亦一指。脆也不足憂。堅也不足恃。委蛇順受之。造化吾聽爾。牛呞與虎决。等飽聊一視。大嚼乞年少。爛炊從吾喜。不厭聶切細。尤覺蓴鱸美。風欞且搘頤。一笑對碁子。</text>
<title>李進士 錫祚 挽</title>,<text>識君莫我深。期君莫我遠。繡肝吐姸辭。森髮立英論。二百一於居。五十七而止。上䟽豈其由。窮詩乃如此。折碎萬乘器。沈沒千里志。敗蘭不復芽。餘香無限淚。</text>
<title>龍城安士則來訪。於其歸拈唐詩韻同賦。</title>,<text>西風歸思與離心。簾外凉蜩故故吟。晩契已捐時月淺。羸蹄不以峽州深。香連坐席秋衙屛。塵定歌梁夕照侵。鸞鶴分飛山水遠。舊詞新操寫鳴琴。</text>
<title>檢獄龍潭途中</title>,<text>龍潭西去亂山披。百轉肩輿步步危。樹外烟開顔子洞。坡頭草合尹侯碑。秋生殘暑欺些子。雲薄斜光妬半䂓。自笑瓜期行欲滿。遅回何事又驅馳。</text>
<title>大古亭</title>,<text>行盡西南萬疊巒。竹厓橫斷洞門寬。卽今大地秋猶熱。太古名亭暮更寒。一道川紳縈峭壁。半天松籟轉回欄。仙區不淺尋眞分。贏得三年四度看。</text>
<title>丁未八月二十日。離赤城。次白香山遙飛一盞賀江山韵。留題東軒。示交代趙使君 裕壽。</title>,<text>萬峯匝處仙州闢。數牒題來訟閣閑。石室晩緣霞頂上。溪樓凉帶雨聲攀。白蓮雲壑千屯口。金鱖烟沙二嶼間。留謝風流新令尹。三年詩債在名山。</text>
<title>橋村</title>,<text>默筭曾遊十九春。頭銜今與鬢絲新。江山重見似鄕國。父老相迎皆故人。繘響慣喧門外井。橋痕猶凸港南津。時秋欲買前村酒。聽說飢年少釀民。</text>
<title>孤山秋思</title>,<text>三尺靑驢八尺筇。時騎時步好吾從。曉霜籬落金英爛。凉月亭臯錦葉濃。雲裏尋鍾投古刹。松陰跂石聽飛淙。忽聞孤鴈流聲過。回首魚村思萬重。</text>
<title>山居漫次老杜傷秋六韵</title>,<text>遅暮投朱紱。幽棲在翠微。洞深雲宿枕。林脫月生扉。苦菊金鈴晩。澄溪玉帶圍。一生箕斗命。三已薜蘿衣。快羽飄然擧。流波聽者稀。推擠容不得。羞道我能歸。</text>
<title>山居漫次老杜傷秋六韵 其二</title>,<text>飛蟄天皆賦。虛盈理豈微。鬢催驚歲籥。身逸愛山扉。庭葉踈紅墮。簷峯沓翠圍。有舟沈積羽。無策贊垂衣。近峽霜痕重。徂秋雨點稀。翩翩暮林鳥。吾與爾同歸。</text>
<title>山居漫次老杜傷秋六韵 其三</title>,<text>野井常難滿。秋陽漸易微。殘年惟竹杖。盛世獨荊扉。筆意偏愁涸。棊心動怕圍。病能欺暮髮。飢已典朝衣。雲月怡神足。風塵開口稀。可憐中夜夢。長覲玉墀歸。</text>
<title>山居漫次老杜傷秋六韵 其四</title>,<text>衆山當戶秀。三徑遶村微。割畝元開井。因臯不設扉。隻錐無地揷。四壁有書圍。婦折營炊釧。兒牽問事衣。遐心方自得。種髮任渠稀。直是離羣思。翩聯羨鴈歸。</text>
<title>山居漫次老杜傷秋六韵 其五</title>,<text>秋陰互開合。山色半依微。梅鶴聊題壁。求羊許欵扉。柳高差可廕。松小不成圍。夢歎曾還錦。身慚晩拂衣。塲功聞鴈急。野飯見魚稀。坐看天機熟。鷹風燕自歸。</text>
<title>山居漫次老杜傷秋六韵 其六</title>,<text>短髮宦遊倦。空林生事微。捫蘿尋野服。依斗望天扉。山豁蟾輪滿。汀回鴈陣圍。籬花比舍釀。宮錦少年衣。詩思催租奪。書緘厚祿稀。秋廚長自淡。不信爲鱸歸。</text>
<title>沈生 得萬 輓</title>,<text>五枝仙桂閥。君又五連枝。謂是承家好。胡然造物欺。苧鄕三畝薄。桑夢一籌遅。叔度齋頭會。追思老淚滋。</text>
<title>十月一日。過趙君池堂。晩菊方盛開。口占一絶。</title>,<text>纈眼金葩弄晩姿。客來三嗅繞山池。霜中也自鮮鮮好。莫以寒香已後時。</text>
<title>洪應敎 廷弼 輓</title>,<text>藉甚靑雲器。盛之白玉堂。穎看隨事脫。蘭聞襲人香。一步銀㙜逼。中身石火忙。他時對難弟。垂淚惜元方。</text>
<title>茂朱趙使君 裕壽 和卧仙堂留韵見寄。幷示遊前後島一近體。輒復再疊前韵奉答至老不得一當之語。兼和二島韵。以泄湖邊難別之思。</title>,<text>淸時左次身無用。每夜南征夢不閒。今日詩中知楚大。向來名下久嵇攀。論才也自推三舍。爲政何曾較一間。將比鄭蘇吾未信。窅然培塿與高山。</text>
<title>茂朱趙使君 裕壽 和卧仙堂留韵見寄。幷示遊前後島一近體。輒復再疊前韵奉答至老不得一當之語。兼和二島韵。以泄湖邊難別之思。 其二</title>,<text>霞城隱隱仙鳧遠。雲海蒼蒼老鶴閒。倂世巧差三仕已。入林猶阻一追攀。自聞白雪歌聲後。暗想紫芝眉宇間。留乞彈琴當日趣。睡亭明月對靑山。</text>
<title>茂朱趙使君 裕壽 和卧仙堂留韵見寄。幷示遊前後島一近體。輒復再疊前韵奉答至老不得一當之語。兼和二島韵。以泄湖邊難別之思。 其三</title>,<text>二島中間江浸山。碧松如盖立丸丸。巖根簇網抽潛鱖。花外移舟泝別灘。野老沙禽渾不亂。暮烟春水每忘還。可憐鐵板將軍曲。能向新官說舊官。</text>
<title>伏聞仲氏承旨公請暇歸庄。馳逆于耕山。不至値雨而還。</title>,<text>鴒原一別再生陽。忽報歸期喜欲狂。直怕氷泥妨走馬。不知寒雨暗連岡。</text>
<title>伏聞仲氏承旨公請暇歸庄。馳逆于耕山。不至値雨而還。 其二</title>,<text>衝泥北走至耕山。目斷寒雲暝樹間。大道行人看欲盡。一鞭怊悵雨中還。</text>
<title>步候仲氏於魚洞五兒從</title>,<text>六十翁迎七十兄。白頭扶杖上崢嶸。踉蹡稚子能先後。也有天倫一段情。</text>
<title>奉次仲氏示韵</title>,<text>孤山今屬後林逋。鉏取田園六載蕪。隔巷棲遅無枉路。提筇來往有餘晡。晴簷共索寒梅笑。雪院誰貪曉漏趍。宦海蕩平元浪語。不妨風雨對床娛。</text>
<title>奉疊前韵</title>,<text>梅鶴閑盟涖宿逋。林園負杖眺烟蕪。朝衣盡典堪支臘。晩飯纔行已近晡。北控黔巖雙磵合。南廻白月萬峯趍。抽簪更喜公歸勇。共保殘年一壑娛。</text>
<title>八月六日。伏承七月晦日左副承旨新除諭旨。旋聞已遆。志感。</title>,<text>長安北望路脩廻。秋思蕭蕭白髮催。珍重主恩猶不忘。枉勞天點下銀㙜。</text>
<title>海南法明上人見訪。於其歸贈之。</title>,<text>太陽門外碑三丈。曾爲吾師弄彩毫。一卧荒郊輸歲月。再回飛錫到蓬蒿。故山南極滄溟近。歸路西風旅鴈高。與報白蓮詞伯道。乕頭神妙莫辭勞。</text>
<title>奉次仲氏昨夜對月漫興之什</title>,<text>稍稍生秋意。微微作暮寒。溪聲與月色。是夜客眠難。勝處甘長往。良辰惜易闌。窓中九峯在。不厭兩相看。</text>
<title>草謝趙謙甫惠柿</title>,<text>風雨今年惡。園林秋實空。向非盟戴笠。那得惠盈籠。嫰蔕猶殘綠。香肌已爛紅。飢兒回叫怒。踴躍笑門東。</text>
<title>九日茅山途中 是日菊未花夜霜隕</title>,<text>驢背西風霽景凉。大茅山色滿仙庄。籬花不解重陽日。庭葉能知一夜霜。遅暮逢秋偏易感。歸來於世任相忘。荒年閭落皆蕭索。何處登高白酒香。</text>
<title>錦城李使君 衡坤 寄扇索詩。次昌黎韵用謝至意。</title>,<text>中林晩定棲。外物不嬰念。如魚避餌逝。潛深莫呀噞。素衣乃吾初。緇塵濯餘染。厚祿棄不存。澆俗何足砭。使君吾故人。能好衆所厭。風期豁九疑。肝膽照古劍。發緘珠玉朗。披箑緗碧閃。君才穎實脫。流輩巾可墊。材良匠石須。器利盤錯驗。恢刃剸繁劇。歌袴溢閭店。鄕豪破藏姦。井稅磨宿欠。安得易吾州。不我憂荒歉。山椒際搖落。晩菊寒更艷。家貧泛無酒。三嗅舌空舚。人情駴波瀾。世途畏坑塹。從容守鯢桓。罷病謝鶴槧。室蝸藐榱題。書螢代釭燄。錦城一何隃。朋簪莽難占。贈言祖道違。兼秋離思贍。一問也不凡。嗣音望其僭。</text>
<title>早發孤山</title>,<text>平頭六十際新元。三度除書誤聖恩。滿地白雲辭磵壑。朝天一路出山門。春寒不放溪澌坼。晩景纔開峽霧昬。留語牽衣雙稚子。園花未落候歸軒。</text>
<title>仲氏九峯公追送於大興。臨辭奉呈。</title>,<text>白髮歸來地。靑山去住新。高年耐驅馬。半道送征人。酒醒殘琴夜。寒欺老柳春。公行知早晩。恐我已抽身。</text>
<title>銅津聞復拜銀㙜戱吟</title>,<text>銀㙜不合老孱人。何事新除又此身。却笑漢家恩太薄。厖眉恨殺累朝臣。</text>
<title>以諫長赴武所監㙜途中</title>,<text>君恩難報病先侵。春半西疇思不禁。强待七年非我事。白頭濡滯是何心。</text>
<title>禮洞前街感懷</title>,<text>終南山色故依然。立馬前街暮景懸。白頭點檢人間事。來往存亡四十年。</text>
<title>新門月夜</title>,<text>天街垂柳未全柔。二月殘澌半御溝。小雨忽開歌吹動。月輪初上禁城頭。</text>
<title>辭遞諫長南歸</title>,<text>故園南望海雲間。楓陛三辭辦一閑。物議豈無山斗論。君恩好放客星還。草迎征馬行看遍。花待歸人始欲斑。不是明時能便訣。暮年無力效朝班。</text>
<title>還渡銅江</title>,<text>得出都門意浩然。南來風利大江船。愛君封血楓宸側。招隱歸心桂樹邊。晩色尙含城闕雨。春陰未散水村烟。莫將不豫論今日。行廢悠悠一任天。</text>
<title>狐嶺 時未及付西且得順歸馬</title>,<text>草已茸茸柳亦新。故園猶及未殘春。抽身便趁無官日。約伴仍逢有馬人。芳樹暄禽交弄舌。大江晴浪欲生鱗。好收五畒扶犁手。超却東華十丈塵。</text>
<title>新酒幕</title>,<text>鐃吹經過未幾時。歸來匹馬有誰知。垂楊不似行人鬢。依舊東風綠萬絲。</text>
<title>發新酒幕。逢京畿都事侄膺萬覲還。口號贈別。</title>,<text>逆旅相逢一笑開。隨緣北去又南來。海門天闊冥鴻擧。官路塵生快馹廻。幕裏芙蓉能自在。山中花柳已應催。到京若有羣公問。癡叔元非中世才。</text>
<title>還到孤山。錄上仲氏。兼示進士侄膺一要和。</title>,<text>滴翠山迎屐。濃黃柳拂衣。南中三月半。北上五旬歸。至樂歌常棣。幽期指嫰薇。笑看雙稚子。並立候荊扉。</text>
<title>聞亂奔問。口占示尹道貫。時余新得子未四日</title>,<text>雪涕同心子。星馳赴難辰。呱呱猶不顧。何暇念全身。</text>
<title>賊平後將還山。登崇禮門樓。</title>,<text>氛翳新消日月明。五雲宮闕望崢嶸。滿城車馬垂楊裏。獨上南樓去國情。</text>
<title>柿田奉次仲氏口號示韵</title>,<text>兄弟相提挈。風塵好往還。農經兵不廢。家賴國全安。麥浪靑猶在。棠花皓未殘。重逢太平日。共就一丘閑。</text>
<title>亂定陳賀後還孤山。次老杜北征韵。</title>,<text>日余占行休。有攸往元吉。維歲三月暮。亂賊犯王室。我時辭諫長。還家始五日。夕聞朝騰裝。詎敢安圭蓽。兒生未及洗。杖策排戶出。少女持裾泣。奔逬恐相失。摩頂慰其意。悲啼戒愼勿。稚子不離懷。牽攀語更切。京都有何事。來往太怳惚。常懼吾老甚。未見婚嫁畢。卽此捨蘭玉。何暇念琴瑟。仲氏跋馬先。慷慨揮涕血。旭日滿魚村。炊烟稍向滅。親知來勉勵。毋薄豺虎窟。杜陵度紆直。磻溪亂泱潏。飛花墮細草。片片綺繡裂。羽報日銜尾。鐵籠時交轍。歇鞍華山隅。林靑鳥聲悅。傳聞道路梗。僮僕皆戰栗。社稷固有靈。賊頭行當漆。奈何愚迷徒。所言反虛實。或勸稅劍行。爲計一何拙。兄衰不任騎。莽蒼窮日沒。路傍盡空舍。士女棲峯末。列城但環視。蜂蟻貸巢穴。使相竄其身。忠臣痛至骨。忽逢南土宰。交轡語卒卒。彭澤候午潮。安陽感時物。淹病與刦掠。死生纔一髮。露梁雨中渡。玄甲嚴團結。城郭少車馬。殊非曩塡咽。致身到闕下。憂端湯沃雪。阿咸迎奔馬。舊隷趍踏襪。祗命赴廵廳。西街馳齧膝。一絲果扶鼎。姦萌遂先折。廢族應凶纍。襴衫雜釋褐。天威疾如雷。氛祲消不日。捷書入未央。驩慶散危慄。大駕御南門。鸛鵝森成列。渠魁懸藁竿。同惡俱髮櫛。蕩蕩大明殿。祥雲紅一抹。東宮領賀班。肅穆宮庭闊。明兩赫照臨。衆萬所傾渴。四朋合簪裾。九衢溢呵喝。德音發渙汗。偏議堲嘵聒。至仁配天地。大哉難究說。禁門撤屯衛。江城斂戍卒。邦命卽維新。主憂此焉豁。乞歸聖恩許。行意迅於鶻。銅江息風浪。桂楫好撑突。干戈得生還。此樂諒無匹。乍似少陵至。不待唐生决。兒女抃且言。阿爺庶無疾。融融渾舍熱。喜氣春釀奪。啓箱練衫換。喚鑷霜毛拔。盤膝次第繞。笑口左右發。海僧輒投卷。踵門請山碣。鄰人競勞苦。酒釀鷄又殺。重對舊梅鶴。始有閑日月。如此分已足。其餘望固絶。糲飯味亦甘。安眠趣尤別。去時麥方胎。歸日民因析。哀彼名利昬。何異迷妹妲。生憎乞墦驕。所貴保身哲。祝聖齊岡陵。敎子上義烈。故態乃踈狂。常貧是契活。平生愛君夢。夜夜懸紫闥。感有記簪遺。慚無補衮闕。退卧怵偃蹇。冥行愳玷缺。惟將小毖詩。願言中宸達。</text>
<title>海南明上人來乞詩書贈</title>,<text>閭井依然壁壘空。小園篁竹有新叢。水聲嵐影幽窓下。歸對山僧似夢中。</text>
<title>吳右議政 命恒 輓</title>,<text>寶祚中天赫。妖氛射日初。九門留鎖鑰。半夜集簪裾。抆血辭香案。提兵下玉除。請行何慷慨。直擣不虛徐。間道先驚鴨。前驅已貫魚。望風奔潰卒。不日縛凶渠。烈焰鴻毛燎。洪流螘穴虛。圻湖芟次第。嶺徼剗遺餘。天挺都廵撫。星飛大捷書。賜緘華衮爛。歸凱綠陰舒。綺陌排鵷序。朱城降鳳輿。歡聲競笳鼓。佳氣繞麾旟。茅土黃河誓。丹靑列宿墟。廝輿無不備。室屋奠爰居。報主誠如此。宗臣遂相予。川方頌利涉。山遽畏漂噓。江漢棲行馬。絲綸織使車。偕來恩正渥。奪去國何如。左儐詢前例。東園發內儲。郊關遷畫翣。幄殿濕天祛。留賞敎延世。移忠議表閭。可堪長筭折。不盡遠猶攄。鏡水違仙轡。文昌賁直廬。敢言知俊傑。自恨限樵漁。鴻渚烟雲冷。駒城雨雪踈。哀歌書表著。萬事一悲歔。</text>
<title>孝章世子輓 二十韻</title>,<text>黯黯前星拆。遑遑左海悲。如何延頸日。不待與齡期。神尺貽謨永。靈龜叶夢奇。孝心根性得。仁術放生知。未假提撕力。渾成睿哲姿。辰鍾遺薄物。冬雨慮非時。日就硏經傳。雷聲肅宴私。景姸三縟禮。天曜兩明離。一德湯孫肖。童歌漢業煕。婉容勤視膳。和氣藹含飴。卓絶千年聖。升平億載基。蒼生福何薄。穹昊意難推。理達終麾藥。人扶尙禮師。百神窮徧禱。萬口罪庸醫。緱鶴嗟隳筭。關雎欲廢詩。寢門殘漏咽。書閣暗塵欺。祖鑑留虛案。箴屛掩素帷。君王失付托。廟社日孤危。臨纊餘潸濕。鑱珉御翰垂。春回舊宮柳。空長入欄枝。</text>
<title>白雲上人來訪終南寓舍。遂用長安寺前韻書贈。</title>,<text>世外名山與爾期。白頭無那此牽絲。簿書堆案塵埃撲。羞話長安夜雨時。</text>
<title>重用前韵</title>,<text>失却孤山載鶴期。天津垂柳又如絲。歲星游戱僧休咲。金馬瑤池亦一時。</text>
<title>崔正郞 柱岳 惠示六近體督和不已。次韻奉謝。</title>,<text>碧海桑田人代忙。風騷遺老見潛郞。一籌未滿垂竿呂。三世猶沈執戟楊。歲暮孤松留遠壑。塵消活水淨方塘。傳筒舊興還今日。光焰看他幾許長。</text>
<title>崔正郞 柱岳 惠示六近體督和不已。次韻奉謝。 其二</title>,<text>颯颯鳴毫風雨忙。知君判不數錢郞。前身想見題黃鶴。舊侶追思盡白楊。詩壘宿緣留水部。峽天歸興夢林塘。病來愧殺才渾涸。殘錦都無一寸長。</text>
<title>崔正郞 柱岳 惠示六近體督和不已。次韻奉謝。 其三</title>,<text>十丈塵中老更忙。玄都重返舊劉郞。御溝春色連城雨。天苑鶯聲拂地楊。樗櫟非材羞匠石。風波閱世劇瞿塘。餘年祝願無他語。睡穩吾廬化日長。</text>
<title>崔正郞 柱岳 惠示六近體督和不已。次韻奉謝。 其四</title>,<text>名下傾心半百春。禁廬相見遂相親。薄遊故倦頭銜舊。細字能書眼力新。幾度詩來頻擊節。也曾公退輒回輪。一般抱恨夔州女。玉貌雙鬟老賣薪。</text>
<title>崔正郞 柱岳 惠示六近體督和不已。次韻奉謝。 其五</title>,<text>曺劉壇坫曠千春。得覩明公下筆親。頃刻連篇均妥帖。平生一字忌尖新。玉衡稱物分星子。秋水涵空泛月輪。天出奇珍人自賞。焦桐豈作爨中薪。</text>
<title>崔正郞 柱岳 惠示六近體督和不已。次韻奉謝。 其六</title>,<text>身如枯木再逢春。玉樹甘泉分外親。滄海歸期烏帽奪。靑雲交侶白頭新。踈松隔巷分凉籟。高柳承簷翳火輪。向晩室人摧我道。囊空無價辦蒭薪。</text>
<title>六疊方酬。四疊又至。草草幷謝。</title>,<text>山蹤不分簿書忙。帶眼頻移似沈郞。苦熱右肩偏欲袒。殘年左肘又生楊。層城樹影排重幄。一雨庭坳幻曲塘。吳會歸檣猶自卧。王門深愧曳裾長。</text>
<title>六疊方酬。四疊又至。草草幷謝。 其二</title>,<text>失却君房咲爾忙。高才寂寞滯星郞。嫦娥不肯饒攀桂。流俗徒知賞折楊。可但胷中呑夢澤。多應袖裏貯錢塘。等閑公相皆磨滅。幾箇名聲藝苑長。</text>
<title>六疊方酬。四疊又至。草草幷謝。 其三</title>,<text>驚聞眞曲是陽春。怳起前賢揖讓親。已許先鞭能着早。那堪後礫見知新。只今紫氣憐衝斗。終古淸漣歎伐輪。何限紅樓衣錦女。西施空負越溪薪。</text>
<title>六疊方酬。四疊又至。草草幷謝。 其四</title>,<text>菊自迎秋蘭自春。天於萬物豈私親。泥雲分定無心久。梅鶴盟寒入夢新。幽處江山思漢竹。公餘棊局送羲輪。舊來詩力今全退。殘水揚流不下薪。</text>
<title>終南寓居</title>,<text>緣崖垣屋似山村。綠樹陰中半掩門。衙罷歸來碁一局。暝雲將雨到前軒。</text>
<title>摠府直廬。口占和崔僉正。</title>,<text>殘年筇竹賴扶持。强束衣冠近玉墀。蓂葉五凋司寇署。簿書堆裏已忘詩。</text>
<title>送謝恩副使宋參判 成明</title>,<text>平生故人弟。八月使臣槎。行李隨秋色。歸期逼歲華。山河悲漢塞。禮樂想周家。郭隗㙜荒久。憑君一涕斜。</text>
<title>送尹學士 光益 書狀之行</title>,<text>曉襮西淸被。秋脂北塞輪。壯遊初上國。玄鬢未中身。周幣非無策。燕歌詎有人。瓮天吾老矣。怊悵望行塵。</text>
<title>秋懷贈別</title>,<text>泯泯隨流俗。棲棲耐倦遊。孤雲離舊岫。一葦望洪流。短髮靑銅曉。層城黃葉秋。蒼茫送君意。不獨爲離愁。</text>
<title>重用前韵</title>,<text>朝來忽不樂。老去媿英遊。役役侵殘漏。遅遅在急流。葵心徒向日。蓬鬢又逢秋。稚子床前戱。纔容减片愁。</text>
<title>重用前韵 其二</title>,<text>每夜多鄕夢。殘年久旅遊。雨雲籠峀重。風葉近人流。秔稻方登歲。江山正好秋。如何不歸去。萬事一閑愁。</text>
<title>尙衣崔僉正 柱岳 監刈龍門山下。次趙玄翁鴨島監刈韵見寄索和。遂以二篇奉詶。一和玄翁意。一和簡易，石洲答玄翁之意。</title>,<text>濱江葭菼深。命徒井閭盡。驅領入其中。烟霜已凄緊。鴈行遂成列。魚貫若登陣。百耦擧趾同。快鎌隨手迅。攟收良以勤。出納宜其吝。眄睞大澤空。如受燎原燼。峙爲千仞崇。圜容駟馬隱。君子此于役。棲棲泥豪雋。翹楚余實耽。積薪爾堪哂。三嘆棫樸詩。淹滯當誰振。</text>
<title>尙衣崔僉正 柱岳 監刈龍門山下。次趙玄翁鴨島監刈韵見寄索和。遂以二篇奉詶。一和玄翁意。一和簡易，石洲答玄翁之意。 其二</title>,<text>崔侯詞源活。滔滔來不盡。弱齡已高蹈。晩暮轉遒緊。勢侔程衛尉。肅肅嚴行陣。白頭壯藻思。健筆風雨迅。藐余晩投分。時月輒鄙吝。惠然瓊瑤貺。費我玉蕤燼。偏師焉能窺。五字城隱隱。今古恣睥睨。意欲無三雋。明月諒自珍。魚目徒相哂。徑思脫身去。龍門衣共振。</text>
<title>次詶崔僉正監刈後登白月樓見寄</title>,<text>江城秋事九分休。令節饒人一日遊。東下白波吹斷峽。北來靑嶂揷危樓。淸霜變樹淺深纈。明月縈欄今古留。不說塵間多少信。仙區無地着閑愁。</text>
<title>次詶崔僉正監刈後登白月樓見寄 其二</title>,<text>龍門側畔大江明。蘆葦蒼蒼匝渚生。面面分爲編戶稅。年年賺得賞秋行。楓林度鳥花中語。水岸飛樓鏡裏榮。好答佳辰官有酒。前磯又釣鯉魚頳。</text>
<title>仲氏左尹公歸田。無馬不得並轡。謹上一律。</title>,<text>南國田園半欲蕪。笑看兄弟判賢愚。暮年漢省雙軺並。今日吳江一棹孤。雲裏冥鴻眞自得。梅邊怨鶴爲誰呼。會須料理携家策。歸作林阿二大夫。</text>
<title>李判官 錫仁 輓</title>,<text>洪學士家初住時。君侯兄弟最先知。桑田碧水千回轉。簾幕飛花兩不期。酒賦尙餘湖海氣。米鹽贏得雪霜髭。漢陰門戶今蕭瑟。默數存亡淚逬絲。</text>
<title>謝益山金使君見訊</title>,<text>十年不見故人面。千里初傳金馬書。湖海一麾嗟潦倒。風塵百變笑乘除。淸商帶閏寒威早。白首移家晩計踈。欲辦休歸歸未得。近南寧借左符魚。</text>
<title>曉起</title>,<text>蕭條居止似鷄棲。紙被蘆簾曉氣凄。睡起繞床鵝鴈沸。大兒喧笑小兒啼。</text>
<title>權弼善 顈 赴咸興半刺。書此識別。</title>,<text>巖廊交剡衮褒殊。今日咸山格外除。霄漢飜飛方看鶚。關河消息卽其魚。鯨龍徙宅橋梁散。鷄犬隨湍井落虛。去活一州千萬戶。政成增秩下恩書。</text>
<title>永慕堂八詠</title>,<text>久曀德巖晦。初晴新月生。何如人欲凈。一點善端明。</text>
<title>永慕堂八詠 其二</title>,<text>夕陽在道峯。今古意無窮。誰借回戈力。昬衢見再中。</text>
<title>永慕堂八詠 其三</title>,<text>南枝與北枝。爛熳許同時。天地陽和遍。花神豈得私。</text>
<title>永慕堂八詠 其四</title>,<text>溪名偶相似。臨水爲躊躇。欲識天機竗。悠然看躍魚。</text>
<title>永慕堂八詠 其五</title>,<text>裊裊如烟細。靑靑得雨新。梅花亦解發。滿眼好爭春。</text>
<title>永慕堂八詠 其六</title>,<text>積雪冒林坰。孤標卓翠屛。漫漫千頃白。獨也歲寒靑。</text>
<title>永慕堂八詠 其七</title>,<text>丹霞建標處。林壑窈盤紆。我自來隨意。高僧也有無。</text>
<title>永慕堂八詠 其八</title>,<text>兩兩相呼急。橋頭暮景懸。傳聞城裏雪。一束當三錢。</text>
<title>贈別權承宣元伯之光州任</title>,<text>沿湖左右分符倂。司寇東西對壁俱。萬事不如爲郡好。一籌今愧向君輸。蒼筠綠橘官途熟。白首彤庭晩迹孤。惠愛難均威易縱。戰兢須似賭吳圖。</text>
<title>戱投李大司成仁老</title>,<text>妻嗔兒叫老翁咲。歲暮天寒渾室飢。九闕轉深閽欲怒。五窮長住鬼能欺。主恩湖舫歸期晩。世事山燈睡意遅。不可久留遊已倦。丹砂勾漏爾爲誰。</text>
<title>戱投李大司成仁老 其二</title>,<text>實抛梅鶴空懸夢。虛擁金貂不救飢。淺薄豈堪當世急。文章無那化翁欺。住深窮巷高軒少。睡渴寒齋細漏遅。莫恠將詩頻寄去。暮年知我舍君誰。</text>
<title>戱投李大司成仁老 其三</title>,<text>寒虫入窟能知蟄。飛鶴投籠本爲飢。筆下少年風雨快。鏡中今日雪霜欺。羈危謗舌難容辨。老病抽身太劇遅。欲寫幽懷拚一醉。出門騎馬向伊誰。</text>
<title>思樂堂八景</title>,<text>朝興望道峯。隱見初霞裏。紅日來照之。段段散成綺。</text>
<title>思樂堂八景 其二</title>,<text>漸看天地明。不覺川原暮。慇懃剡曲橈。知否鳩菴路。</text>
<title>思樂堂八景 其三</title>,<text>小酒忽無力。松陰爽氣吹。空雷殷晴日。跳雪濺花枝。</text>
<title>思樂堂八景 其四</title>,<text>何處世界黑。佛巖生滿月。大地山河分。十方氛翳失。</text>
<title>思樂堂八景 其五</title>,<text>何樹非天物。東風生意均。羣芳各有分。造化莫私春。</text>
<title>思樂堂八景 其六</title>,<text>栗園曉霜落。拄杖下山庭。仰觀紫霞帔。俯拾黃金鈴。</text>
<title>思樂堂八景 其七</title>,<text>短長牛背笛。一笑倚前楹。去歲春之暮。此郊無此聲。</text>
<title>思樂堂八景 其八</title>,<text>山鍾落幽檻。白首生遠心。少年將萬卷。携侶入雲林。</text>
<title>以藝文提學同知春秋趍召</title>,<text>三朝餘舊物。半世困虗聲。欲理潯陽棹。翻提藝苑衡。主恩偏洗拂。公議足嘲評。更被蘭㙜命。難辭石室行。</text>
<title>奉實錄七函出敦化門</title>,<text>曾躡先朝供奉班。白頭祗役向名山。猶疑帳殿重簪筆。怳憶經帷別賜顔。玉牒親擎仙舘裏。琱輿催下彩雲間。百年未洩攀髯慟。敢說驅馳道路艱。</text>
<title>松坡津</title>,<text>地劣三飡果。江容再渡寬。使星前夜動。宮錦舊袍寒。薄靄棲村樹。廻飈生夕瀾。鳴橈南岸近。回眼望長安。</text>
<title>夕次廣州府</title>,<text>疊翠東開粉堞明。橫坡百轉遞崢嶸。無端喚起終南戀。鐃吹依然輦下聲。</text>
<title>陰竹夜坐。重用前韵。</title>,<text>星軺南去輟卿班。雲際蒼蒼太白山。今日瑤編移石室。少年猩管侍龍顔。大恩虛負衰遅後。小刦居然俛仰間。朝夕䂓違銘睿奬。欲將何術補時艱。</text>
<title>自可興至月灘右岸</title>,<text>南折敖倉繞斷丘。東來一派大江流。孤舟卧楫氷澌錯。四牡妨轅石逕鉤。別岸松杉斜景轉。誰家樓閣半天浮。洪厓居止相望近。欲叩仙扉不自由。</text>
<title>問彈琴㙜</title>,<text>點點遙山馬首來。斷巖高下碧江廻。不知杳靄空明外。何處彈琴有古㙜。</text>
<title>過達川</title>,<text>野靄汀烟暝未收。行人驅馬到沙頭。忽聞暗裏灘聲咽。知是英䧺飮恨流。</text>
<title>中原舘李檢討 萬維 袖示贐什次謝</title>,<text>李侯富文藻。落筆必西京。漳水劉公幹。滄溟陸士衡。夜長拚細話。歲晩愧浮名。共歎風塵裏。求田計未成。</text>
<title>上芼驛舘示湖西按使</title>,<text>金櫃前頭擁節旄。風埃盡日涴宮袍。長江曲抱中原下。急峽廻穿上芼高。爬櫛民情常繫念。驅馳王事莫言勞。自憐歲暮皇華役。嶺路關心改鬢毛。</text>
<title>鳥嶺</title>,<text>仄棧懸空平地稀。藍輿低蹴暝雲飛。東廻一道縈林杪。下見湖西按使歸。</text>
<title>鳥嶺高。次李白蜀道難。</title>,<text>君不見二方之交。鳥嶺之高高出南極天。根蟠七十里虬龍勢蜿然。我乘使車向太白。富驛秣馬生夕烟。穿雲上下千萬轉。夜從其背升其巓。羣峯羅列而在下。若往而復兮若斷而連。仰看蒼藤老木森蔽日。俯聞回巖疊石鳴奔川。前人後人頂蹠相摩。往往樛枝以手援。東華中屈盤。八九茅屋斸荒巒。皆言夏潦冬氷時。蹄脫轅摧最可嘆。紛紛北去與南還。下愁顚墜上愁攀。山商海賈所走集。綠林之豪偵其間。當時築城處。敗堞猶依山。鳥嶺之高高出南極天。幾人到此無苦顔。靈湫直下三百尺。上有丹檻射靑壁。崩瀾嗽壑晝夜豗。神物中蟠蓄雲雷。維天此設險。太行伊闕安得同日而語哉。所以嶫嶫而嵬嵬。鳥東西關門相對開。於焉扼咽喉。豈復憂虎豺。驕將縱寇越在龍蛇。屠夷城邑焚滅桑麻。嗚呼是殷鑑。願言示兵家。鳥嶺之高高出南極天。俛仰今古爲一嗟。</text>
<title>兔棧</title>,<text>玦環相應碎蒼屛。下峽飛湍曲曲鳴。向午巖間晴景透。氷澌中半拆空明。</text>
<title>龍宮夢仙閣。次板上韵。</title>,<text>終日驅馳入夜閑。畫樓銀燭翠微間。白頭懶作高唐夢。虛對朝雲暮雨山。</text>
<title>醴泉大堤</title>,<text>閃閃㫌竿雨氣分。大堤斜照峴山雲。停車莫恠高聲問。我是襄陽舊使君。</text>
<title>贈醴泉使君</title>,<text>方城西畔大堤橫。東客南來眼更明。地主幸逢仙掖侶。天恩實愧漢槎行。千年樓閣重霄近。十月溪山片雨晴。但使政聲醒萬耳。不妨賓舘闕盃鐺。</text>
<title>贈咸昌使君 君有峀雲亭在別業云</title>,<text>溟山泛菊七經霜。嶺外重逢鬢各蒼。彭澤峀雲閑在望。步兵杯酒尙能狂。人烟選地㙜隍接。鳥道橫天石棧長。明發洞門星雨散。更堪離別又他鄕。</text>
<title>覺華寺。再疊酬咸昌使君見和。</title>,<text>一笑堪消滿鏡霜。相隨太白攬蒼蒼。輶軒勝集前緣重。羽斝餘酣故態狂。巖徑振衣山翠滴。洞門刳木水聲長。輸君多少風流事。領取如花倒醉鄕。</text>
<title>信筆三疊。戱詶咸昌使君。</title>,<text>屯雲古木閱千霜。夾水回巖面面蒼。怒勢入天藤蔓健。寒聲落石瀑流狂。雨殘斷靄時開合。風攬踈鍾遞短長。恠殺使君多俗氣。如何頻得到仙鄕。</text>
<title>實錄奉安後志感</title>,<text>七函寶籙編摩就。三處名山次第藏。珥筆舊臣將使節。攀髯餘淚到崇岡。鴻謨蕩蕩高穹遠。聖澤洋洋大海長。也有摹天摹不盡。憑誰收取入靑箱。</text>
<title>史閣</title>,<text>風定禪房雨氣消。肩輿拂曙上岹嶢。祝融絶壑胷襟盪。衡岳新晴眼界遙。亂石中分懸一逕。羣峯陡起際層霄。東南歷遍三藏室。猶自人間不寂寥。</text>
<title>到奉化。錄呈趙承旨。</title>,<text>斜暉一半瀲春陽。玉馬迢迢馹騎忙。但把訊書憑候吏。不知歸路過仙莊。十年南北鴻違燕。萬事浮沈海轉桑。遅暮此行天與便。莫敎耆會負淸凉。</text>
<title>自鳳城轉入淸凉山。敬次退溪先生韻。</title>,<text>客行轉名山。遐心洗榛梗。嚴裝出鳳城。官燭曉仍耿。東涉骨里川。北過新羅嶺。小白雪中尖。如錐囊脫穎。十步五濬谷。能忘垂堂警。一水下陽三。澄流浸山影。窅若入屛障。豁如出坑穽。迢遙鸞鶴翔。奮迅虬彪猛。景開列巒見。風消萬壑靜。表裏兩丈人。見客如延頸。三十六芙蓉。一一造化逞。退翁有題痕。名與玆山永。遺篇警昬俗。荒恠不敢騁。冬天忽春姸。余也何其幸。孤雲去不返。千刦一俄頃。利名驅世人。仙都無管領。汩汩原隰間。蹔得機事屛。王程不可淹。回首勞心怲。欲窮祝融頂。牢挽羣僧請。徙倚明月樓。猶堪詑暮境。</text>
<title>御風㙜。敬次退溪先生十二詠韵。</title>,<text>彎廻繞重巖。登頓窮疊嶺。但喜靈境深。不覺山蹊永。平生慕禽尙。此心常耿耿。</text>
<title>御風㙜。敬次退溪先生十二詠韵。 其二</title>,<text>纖雲凈列巒。娟景透踈木。笑登千仞㙜。衆皺一簣覆。但無驚人詩。搔首能無恧。</text>
<title>御風㙜。敬次退溪先生十二詠韵。 其三</title>,<text>崇巖窅且深。山氣凄以肅。退陶題名處。素板棲老屋。人遠餘古檜。亭亭立於獨。</text>
<title>御風㙜。敬次退溪先生十二詠韵。 其四</title>,<text>嵌穴風自生。環屛景易夕。靑冥去幾許。不知其所極。願言此鍊丹。華髮還爲黑。</text>
<title>御風㙜。敬次退溪先生十二詠韵。 其五</title>,<text>躋攀意彌勇。吟嘯節逾緩。瑰奇與䧺拔。萬象森已滿。鶴吾與同升。凡鳥翅翎短。</text>
<title>御風㙜。敬次退溪先生十二詠韵。 其六</title>,<text>安中三角牛。厥理何窈冥。設庵肖靈媼。昧者檀施爭。從古所傳疑。置之吾無寧。</text>
<title>御風㙜。敬次退溪先生十二詠韵。 其七</title>,<text>不有原隰役。焉得淸凉遊。君恩與我便。是非任謬悠。層㙜三十六。散步且夷猶。</text>
<title>御風㙜。敬次退溪先生十二詠韵。 其八</title>,<text>飛筇上嶄巖。跂石撫羣丘。向來平地上。仰望意欲愁。所恨無可人。携手與同遊。</text>
<title>御風㙜。敬次退溪先生十二詠韵。 其九</title>,<text>東商負南鹺。六舍投雲關。勞筋不憚險。其心惟利姦。小利尙如此。何况朝巿間。</text>
<title>御風㙜。敬次退溪先生十二詠韵。 其十</title>,<text>上上恣幽討。愈深愈不厭。卓立千丈壁。孱懦可以砭。森然俯濬壑。世路忽嬰念。</text>
<title>御風㙜。敬次退溪先生十二詠韵。 其十一</title>,<text>綠葉宜餘春。紅葉宜新秋。我行太後時。擧白聊自浮。少憇亦翛然。一嘯散千憂。</text>
<title>松鶴亭 在淸凉山洞口。前有大橋。</title>,<text>層巒錯繡水橫綃。鶴去松存歲月遙。借問名亭何所似。金剛山外百川橋。</text>
<title>溫溪訪退溪先生淸吟石。村人云曾於潦漲時漂失所在。悵然敬賦。</title>,<text>水凈山明擧眼殊。風烟猶認舊風雩。緣溪處處皆遺迹。莫問淸吟石有無。</text>
<title>自退溪先生舊宅。轉謁陶山書院。諸生請以韵語書于尋院錄。辭以不敢。請愈固。黽勉敬草。</title>,<text>宇宙生何晩。溪山思不窮。恭尋闕里宅。獨遡舞雩風。秀色芙蓉出。寒流玉鏡空。迷途千古恨。駐節夕陽中。</text>
<title>尋汾川書院。登聾巖愛日堂。用陶山韵志感。</title>,<text>汾江古今水。東注幾時窮。虛閣餘殘日。悲㙜有烈風。三尊天下老。一去嶠南空。羨爾長松樹。當年杖屨中。</text>
<title>安東望湖樓。次板上韵。</title>,<text>征車將發思難任。却上高樓俯十尋。四面姸岑環野合。百年脩樾護堤深。長江衮衮東流意。飛雪漫漫北去心。坐看曙烟靑似羃。萬家鱗錯入平臨。</text>
<title>花山値雪</title>,<text>石首菴前雪。飛飛送客還。梨花千萬樹。始覺過花山。</text>
<title>由安東深谷踰細峴夜抵榮川</title>,<text>天星已錯落。客子尙宵征。陰洞深深轉。寒岑細細縈。林廻分驛炬。雪罷界村甍。古堠三三過。官門聞角聲。</text>
<title>鳳凰山途中 順興地。仲氏左尹公曾爲是州。</title>,<text>客睡殊難熟。王程不自閑。雲中雞犬巷。雪外鳳凰山。薄險偏知悔。逢奇欲忘還。大馮遺愛在。髫白盡開顔。</text>
<title>浮石寺聚遠樓</title>,<text>繡錯雲端無數峯。山南千里見提封。始知方寸寬如許。極海平呑不芥胷。</text>
<title>夜登白雲洞景濂亭。敬次板上韵。</title>,<text>吾道淵源遠。溪流萬古聲。空山不見月。長夜獨登亭。</text>
<title>竹嶺</title>,<text>連延不肯盡。突兀漸難降。險與羊膓匹。名將鳥嶺雙。暄寒殊面背。控扼壯家邦。坐信擔夫健。凭輿暗自愯。</text>
<title>丹陽至日 曉行望闕禮</title>,<text>並岸亭㙜千嶂合。漫江雲雪一陽新。公庭禮罷踈星曉。二樂樓頭望北辰。</text>
<title>丹丘峽</title>,<text>樹杪朝光萬壑浮。肩輿十里下丹丘。人間信有神仙窟。錦繡山前碧玉流。</text>
<title>丹丘峽 其二</title>,<text>攢瓊琢玉千年峽。濯鏡涵屛二樂樓。欲知溪老遺風遠。無限江山爽氣留。</text>
<title>丹丘峽 其三</title>,<text>玉笋森空寒鏡涵。廻崖步步駐征驂。州人手指仙㙜北。從此緣流入二潭。</text>
<title>黃江</title>,<text>黃江湛寒綠。五里八九折。碧瓦間茅茨。村烟曖斜日。我行自丹丘。靈境來不絶。斷巖對圓沙。蒼松糝微雪。江山洗心目。小詩語更別。</text>
<title>馬項峴望中原邑治</title>,<text>月落東南金鏡西。千家烟火半天迷。長江不盡平原逈。雪後寒雲四面低。</text>
<title>雪城途中</title>,<text>長氷何闌干。五里馬再顚。衆儓爭扶轅。指直不能牽。而我坐車中。俯觀心惻憐。千金愛其身。人情所同然。貴賤雖不等。苦佚無已懸。顧慙我何德。受君恩如天。徒令人馬勞。冬月汗逬泉。</text>
<title>鄭進士 天柱 挽</title>,<text>海樓東畔是仙庄。來往湖山似故鄕。最記阿郞初上舍。曾揚賀觶拜中堂。六年夢結春風座。千里書回老宿藏。鶴崦鷗汀今寂寞。人間獨立滿簪霜。</text>
<title>洪谷山 景輔 母夫人輓</title>,<text>蟠花錦誥再光輝。令德夫人有好兒。乍見板輿從左輔。却隨恩紱更西垂。聖朝故借斑衣地。昃景飜催合劍期。壼範母儀諳並熟。通家舊客爲交頤。</text>
<title>分捴府直廬春寒</title>,<text>獰飈三日作。急雪大冬無。百蟄驚還縮。微萌怯欲枯。近山愁啓戶。終晝酷親爐。冷宦元宜爾。陽春肯借吾。</text>
<title>分捴府直廬春寒 其二</title>,<text>不省春將半。凝嚴近古無。土脉培風緊。松身裹雪枯。誰能吹煖律。謾欲問洪爐。愁絶傳餐凍。寒飢最奈吾。</text>
<title>次李使君 時恒 保晩堂韵。寄德川郡齋。</title>,<text>斜分山翠壓汀沙。繡畫朝嵐與暮霞。靈境不緣眞有主。使君那得此移家。寒霜點樹明林麓。春水浮花渺際涯。多事馳烟謝逋客。郡樓銀燭倚雲和。</text>
<title>趙都事 九鼎 挽</title>,<text>玉爾徽音遠。金吾舊宦微。竟乖霖雨問。飜失壽星輝。落月空梁在。殘花故宅非。名家環必復。寶樹挺門畿。</text>
<title>洪令 尙容 挽</title>,<text>重折蟾枝並弟昆。雙擎藥玉弄曾孫。丈夫生世能如此。時命欺人更可論。繡斧緋貂俄寵辱。斗箕磨蝎爾啾喧。淸樽彩筆凌雲氣。不及稀年已九原。</text>
<title>洪令 尙容 挽 其2</title>,<text>棠棣三枝次第芳。兩家哀樂恰相當。人間少一無窮慟。說向中丞與侍郞。</text>
<title>洪令 尙容 挽 其3</title>,<text>燕子樓邊佩馬聯。前騶一赤一爲玄。白門春暮尋陳迹。雨柳烟花淚點懸。</text>
<title>洪承旨 廷相 挽</title>,<text>玉署金門集列仙。君家兄弟早聯翩。瞥然華表三千歲。同盡人間六九年。西塞城池雄鎖鑰。中書彩筆濕香烟。長途未半天何奪。念到才難涕自漣。</text>
<title>洪承旨 廷相 挽 其二</title>,<text>中原舘裏使車停。來往相過眼爲靑。綺纈離披開卷軸。銀鉤的歷爛窓屛。當時絶藝殊難得。垂老朱絃也解聽。落月在梁殘夢斷。玉人消息已冥冥。</text>
<title>權獻納 贄 挽 十韵</title>,<text>密契通家宿。深知晩歲尤。風襟殊穩穩。氣宇更酋酋。連抱楩楠大。沖霄羽翮遒。翩翩齊鴈序。衮衮上螭頭。傅海紅蓮幕。飛霜白簡秋。諍官非不達。公望未渠休。寂寞朝天馹。蒼茫下峽舟。才難悲速奪。事往憶相求。山雨殘碁在。江雲故宅留。天倫見文雅。長觸淚河流。</text>
<title>李襄陽 世柱 挽</title>,<text>不謂昂霄幹。飜然入地忙。雙㫌纔信宿。一病便膏肓。反哺烏何在。將雛鳳已藏。遙憐掌血老。西日曖餘光。</text>
<title>沈判書 檀 奉朝賀宴席。口占奉賀。</title>,<text>七䟽聯翩罄寸丹。肩輿辭下五雲端。繁霜掃壑孤松立。疊浪掀溟一柱完。晩節行休中典則。異恩終始許全安。賢哉勝事西南郭。四十年來再度看。</text>
<title>沈判書 檀 奉朝賀宴席。口占奉賀。 其二</title>,<text>倦逐夔龍集鳳池。歸來聊與赤松期。誰能夜漏方殘後。更待君恩盡報時。鼎軸功名垂袖遠。林園日月閉門遅。惟餘一片重宸戀。不忘睢陽舊獻䂓。</text>
<title>次李郞 孟休 秋夜詩韵</title>,<text>夢尋鄕路覺來非。城月低窓玉漏稀。霜野欲空鷹自健。海天無閡鴈先歸。實憐小技堪焚筆。虛媿浮名碍拂衣。庭畔老葵相伴住。朝朝向日寸誠微。</text>
<title>仲氏九峯公還魚村。謹草一近體奉別。</title>,<text>秋雲黭黭旅鴻酸。垂老風塵此別難。巿虎騁誣人自辨。楚蠅無玷璧終完。烟波桂棹滄江晩。松菊柴門白露寒。愧殺西銜抛不得。故園歸計又闌珊。</text>
<title>過龍巷有感</title>,<text>曙鶯庭院雨如烟。重到君家借榻眠。識得墻東老槐樹。十年携手繞枝邊。</text>
<title>得閑亭十詠。爲邦瑞作。</title>,<text>夕翠蒼蒼江練寒。白雲低鎖九疑巒。樂遊原上千秋思。華髮西風立暝欄。</text>
<title>得閑亭十詠。爲邦瑞作。 其二</title>,<text>峽盡天開野色廻。東風吹雨渡江來。茸茸滿眼春消息。無數陳荄一夜催。</text>
<title>得閑亭十詠。爲邦瑞作。 其三</title>,<text>地絶羣飛江勝車。龍門千丈雪糢糊。人間幻盡恒沙界。一一叢峯寸碧無。</text>
<title>得閑亭十詠。爲邦瑞作。 其四</title>,<text>江浴琉璃一帶長。氷蟾秋放滿輪光。澄波洞絶纖毫翳。透盡情形水恠忙。</text>
<title>得閑亭十詠。爲邦瑞作。 其五</title>,<text>草平牛背水茫茫。蘆葉橫吹卧夕陽。音韵高低君莫問。兒曹何得識宮商。</text>
<title>得閑亭十詠。爲邦瑞作。 其六</title>,<text>出峽攢帆背暮鴻。飄然飛過卷簾中。臨流欲向江神問。來去何由盡順風。</text>
<title>得閑亭十詠。爲邦瑞作。 其七</title>,<text>東趍湖嶺北神州。古渡鳴榔暮不休。盡日去來皆物役。幾人能棹季鷹舟。</text>
<title>得閑亭十詠。爲邦瑞作。 其八</title>,<text>嗈嗈一陣暮江潯。月逈沙寒蘆葦深。秋至南翔時可矣。莫言禽鳥自無心。</text>
<title>得閑亭十詠。爲邦瑞作。 其九</title>,<text>壓水招提金碧鮮。梵鍾搖月落雲邊。聲聲日夜無窮祝。聖主升平一萬年。</text>
<title>得閑亭十詠。爲邦瑞作。 其十</title>,<text>隔江烟樹護官居。吹角當樓曉日初。聞說州家勤布令。十行頒下勸農書。</text>
<title>敬純王大妃輓章 二十八韻</title>,<text>懸象殊徵叶。曾沙瑞命彰。鞶絲根孝敬。風雨儼誠莊。寧考深存賞。先䂓輒奉揚。婉容儲邸則。盛德壼儀光。肺腑私攽絶。杯棬孺慕長。宮闈均惠澤。圖史挹芬芳。餙玩奇衺屛。家邦擁佑昌。靈承贊友愛。大義冊元良。宗社隆磐石。倫常卓昊蒼。梧山仍鉅割。長樂煥彛章。齋竟天崩朔。珍蠲日御常。八方裁物土。萬壽勉騰觴。却味推羊棗。同陵擬鮒陽。嘉言翻𣶂牒。雅意托便房。睿候初嬰祟。當年爲侍湯。終緣重毁擗。轉閱六暄凉。暑月將侵晦。軒星遂斂芒。追惟護當宁。實是體先王。亂賊何其極。凶誣不忍詳。詞臣靑簡汗。慈敎玉音琅。日月披氛曀。梟狼抉腑膓。大書明典策。聖女仰虞唐。念國先經費。廞庭半內藏。鴻徽在燕翼。餘事急民瘡。摧霣宸情激。昭垂寶墨煌。章園纔宿草。騩馭又玄堂。環海同流慟。嚴廬倘有傷。三朝臣不死。淚涸暮年眶。</text>
<title>權修撰 斗經 追輓</title>,<text>南國名聲四十年。東城寓舍蹔周旋。一言立許知音賞。千首耽開照影編。藥石封章留玉署。溪山絶學撫瑤絃。連枝悴盡弧星晦。歲暮迷塗獨泫然。</text>
<title>金知事 尙鉉 挽</title>,<text>子扶孫掖上朝端。金玉緋猩爛聳觀。恩帛春擎尊大耋。寢門晨頷溢融歡。頤神地有眞仙在。積德天敎盛福完。並歲二郞情不淺。可堪今日對欒欒。</text>
<title>送固城金使君</title>,<text>靑冥鸞翮久低回。嶺外飛鳧去意催。莫以海山猶宿瘴。欲從盤錯見通才。寒威歲暮都城雪。香信春生郡閣梅。洗眼遐甿應動色。使君初自從班來。</text>
<title>次詶李學士仲暉。追理洗硯舊話。悼三學士見寄。</title>,<text>桂宮瑤籍粃糠前。白首依依感盛年。曾見文星相並爛。的知奇寶不虛捐。兩甄實合輸眞將。一字寧饒久謫仙。觖界已難全盛事。未妨呼我醉賓筵。</text>
<title>藥名體。寄謝江原監司李令 眞淳。</title>,<text>關防風化輟卿班。剖决明來掃錯盤。曾並天門冬夜直。能憐積雪草堂寒。仙山藥物前期闊。流水萍蹤此歲闌。本擬蚤休嗟已晩。長慙淺薄荷恩寬。</text>
<title>藥名體。寄謝江原監司李令 眞淳。 其二</title>,<text>憶曾靑鎖忝同登。夙夜人中白髮鬙。每苦參差新竹使。何當歸去舊蘭陵。桑溟暈射干㫌日。城雪寒通草閣燈。遠別羈懷憑一札。東南燭殺玉壺氷。</text>
<title>謝洪丹陽 重聖 見訪</title>,<text>比巷門相望。終年盖始傾。一籌差甲子。半世飽名聲。曲檻棲陽晩。深窓借雪明。論文也有合。吾得信平生。</text>
<title>謝洪丹陽 重聖 見訪 其二</title>,<text>相知何早晩。肝膽片言傾。觸忤芳蘭臭。勾回白雪聲。五窮將病住。雙鬢爲詩明。席有荀香在。塵埃不許生。</text>
<title>奉酬晩谷令丈立春見示韵。兼呈元日遣懷之什。</title>,<text>風斤應手電車馳。筆下泠泠響竹絲。遅暮乾坤堪獨立。平生陶謝是深資。笑看碧海三廻淺。留作金山一柱榰。他日逸書當自授。不煩憑與女傳之。</text>
<title>奉酬晩谷令丈立春見示韵。兼呈元日遣懷之什。 其二</title>,<text>庭樹雞聲曙靄披。春風已到向陽枝。巿緡漸減城中桂。歲課初添卷裏詩。家釀熟時忻病起。主恩深後任歸遅。晩翁十九年前日。能免蕭踈雪半髭。</text>
<title>奉酬晩谷詞丈初度感懷韵。兼疊前韻求和。</title>,<text>秀骨飄然鶴上人。人間八十一庚寅。長廻老宿騰精日。猶自紅潮滿頰春。風樹何心謀壽酒。斗箕堪歎直生辰。好添海屋無窮筭。快覩文章晩更神。</text>
<title>奉酬晩谷詞丈初度感懷韵。兼疊前韻求和。 其二</title>,<text>寒齋睡起雪離披。苦憶臨風玉樹枝。高義敢忘窮巷問。彩毫逾細暮年詩。九苞威鳳文章爛。三熟仙桃日月遅。讀罷瓊詞偏動色。鏡中還黑幾莖髭。</text>
<title>次酬晩谷再疊</title>,<text>春回耿耿倍神馳。手拆瑤椷看色絲。才盡自憐還錦夢。家貧誰乞買山資。交期老去琴心在。爽氣朝來笏頰榰。白髮較公渾不減。屠蘓無賴恰先之。</text>
<title>次酬晩谷再疊 其二</title>,<text>暮年肝膽向公披。痒處渾如倩折枝。每見易醺醇酒味。一生難忘角弓詩。深憐渭上竿絲晩。不分郞中局勢遅。便好携歸成二老。江湖雙照雪霜髭。</text>
<title>次酬晩谷再疊 其三</title>,<text>回看林下更何人。客裏璿杓又指寅。山翠到軒微有雪。菜芽縈箸已能春。欲拚佳節留連飮。去賀仙翁覽揆辰。莫恠費燈分夜坐。銀鉤照眼解融神。</text>
<title>次酬晩谷再疊 其四</title>,<text>病謝磨丹業。詩來梳白晨。占年徵候月。倂日惜逢辰。欅柳開新眼。茵蔯薦嫰身。緬思軒几上。高論洗凡塵。</text>
<title>次酬晩谷再疊 其五</title>,<text>晩老有佳句。仙風來玉晨。洞庭擊金石。秋漢森星辰。良栢皆同社。郵筒及此身。從公恣遊戱。笑閱海三塵。</text>
<title>次詶晩谷三疊</title>,<text>詞苑虛名誤四馳。病來經卷久蛛絲。羇棲動作三年滯。微祿纔充一醉資。鏡裏鬢隨霜暈鑷。棋邊頤帶雨聲榰。鼠肝虫臂從他幻。投老行藏信所之。</text>
<title>次詶晩谷三疊 其二</title>,<text>前溝雪水漸紛披。簾外微黃入柳枝。無那貧來全似病。莫言窮後解工詩。寒威稍覺三分斂。晝漏行添二刻遅。憶得東湖雲錦舫。當時學士未生髭。</text>
<title>次詶晩谷三疊 其三</title>,<text>三條呵喝是誰人。珮馬憧憧夙夜寅。好就槁梧眠到曙。閑隨舒柳看生春。正當北岳移文日。恐負西疇有事辰。歷落衰遅公自見。那將外物擾心神。</text>
<title>次詶晩谷三疊 其四</title>,<text>閱世靈光在。詩家長夜晨。生能覩麟鳳。幸不限參辰。斯立輸先駕。黃公也後身。吾衰嗟甚矣。一任硯池塵。</text>
<title>酬晩谷次招隱詩見寄</title>,<text>隱見也有時。視古猶視今。丈夫遇明主。願和薰風琴。欲歸豈得已。不才宜藪林。譬彼魚與鳥。山海安飛沈。春風扇淑氣。春鳥方好音。栗里元亮辭。南陽梁甫吟。興來一長詠。欣然當披襟。誰能城巿間。白髮坐盈簪。</text>
<title>酬晩谷次招隱詩見寄 其2</title>,<text>雲山何蒼蒼。高賢垂軌躅。少年不知量。長歌出窮谷。泣珠恩未酬。橫金分已足。所思在薜蘿。何敢望籌幄。大廈集羣材。無所用散木。晩翁獲我心。逝將謝緋玉。飄然江海志。重之山水曲。一丘與一壑。可以返吾樸。不能者當止。餘外無願欲。</text>
<title>奉酬晩谷疊前韵俯示之排律 八韵</title>,<text>尙友休論古。忘年卽見今。圯橋黃石履。流水伯牙琴。怳惚初聞海。周旋遂入林。筆飛驚鷙發。命薄惜英沈。一洗皇華俗。千秋正始音。自憐顔駟老。猶作執珪吟。不有拚高論。何由散病襟。從遊榮辱外。不屑話遺簪。</text>
<title>奉詶仲氏九峯公寄示韵</title>,<text>鄕心如水日東徂。白髮今吾異故吾。只爲丘山恩未答。絶知雲壑老堪娛。離堂悄悄兼風雨。春草萋萋已道途。却羨侏儒能解飽。朝來甁粟又空無。</text>
<title>奉酬</title>,<text>金巿東南不定居。年來契活日全踈。漫堦曉雪聊呵手。卧草西隣乞米書。</text>
<title>奉酬 其二</title>,<text>不省春猶淺。林園萬樹花。夜來薪價踊。搓手討烹茶。</text>
<title>春寒</title>,<text>節意陽和奪。寒威栗烈齊。雨兼饕雪下。風簸黠雲迷。曲沼禁新溜。高楊㥘嫰稊。弊衾如潑水。不得夢湖西。</text>
<title>尹長湍 光益 挽</title>,<text>春明門外住移時。說着燕山馬首詩。太史遊回看筆力。三都序托許心期。名高玉署論思重。歲暮銀緋拔擢遅。萬里亨衢纔半道。皇天何意奪瓊枝。</text>
<title>次酬晩谷春寒風雪 三十四韵</title>,<text>氣自分寒暑。天胡置損增。非時大雨雪。平地積崚嶒。屑屑初糜碎。紛紛漸土崩。橫來狂欲鬪。驀去捷如矜。縞色迷瞻眺。嚴威跼寢興。灑簾珠箇箇。粘檻玉層層。坎飽虛能受。枝彈重豈勝。配春和郢曲。書史乞吳兢。竹學廉纖雨。泥成曲折氷。易消醺兀剌。難着睡瞢騰。枯樹花俄遍。生明月曉凝。重城全擁堞。千畒遂塡塍。駭颶兼呼洶。回崖互答譍。崩沙喧鉅鹿。疊皷下江陵。去馬過都鷁。鳴鳩遇扇蠅。桂薪何太踊。塵甑若爲蒸。烈烈欺春發。陰陰翳日升。潛留坯戶蟄。沍結檻泉澄。弊履行憐郭。寒衾卧惱肱。豐隆鋒甚銳。顓頊勢仍乘。合沓天垂地。漫汗淄共澠。噤收禽戛瑟。埋遏草如綾。頓覺形軀小。誠非耳目恒。氛霏深不戢。韶景酷遭凌。王粲開襟舊。長卿授簡曾。平生晩谷叟。好與古人朋。白髮瞻商皓。淸標御李膺。剡舟聊欲解。梅信也堪憑。黃耈吾聞命。豊年此有徵。爲祥當龜筮。其害去螟螣。姸唱殊難和。盟壇獨許登。民憂方凍餒。王澤急涵弘。爕理有時宰。經綸非我能。故山林屋煖。歸思集挑燈。</text>
<title>春思。投晩谷丈求敎。</title>,<text>鄕思濃如酒。天時近賣餳。數椽看傳舍。萬事閱棋枰。宿雨泉心活。新暄杏眼明。那堪門巷靜。春鳥曉嚶嚶。</text>
<title>漫興。疊酬晩谷令丈。</title>,<text>薄世聲名謗亦歸。雲鵬堪悔不卑飛。暮年知我惟公在。殘月長庚相配輝。</text>
<title>漫興。疊酬晩谷令丈。 其二</title>,<text>山童賖米日中歸。白屋炊烟晩始飛。鳥語滿簾春睡起。竹園晴景凈輝輝。</text>
<title>晩翁枉過陋止。以答昨日之候。迤訪芸窩。窩翁以二律申謝。轉示求和。謹步遞呈。</title>,<text>筆底移天造。人間見地仙。山樽霑雨好。野服入林便。來往聊分日。周旋欲忘年。徒然看補履。三歎撫龍淵。</text>
<title>晩翁枉過陋止。以答昨日之候。迤訪芸窩。窩翁以二律申謝。轉示求和。謹步遞呈。 其二</title>,<text>詩翁惜秋髮。庭樹又春陽。千仞翔雲表。三朝執戟郞。老年詞益健。佳節興猶長。世外知心在。幽期竹葉香。</text>
<title>尹生挽</title>,<text>皎皎林中秀。溫溫席上珍。漁樵耕活計。五十六年春。來往纔經歲。存亡遽隔晨。花時泝峽棹。誰爲問牛津。</text>
<title>奉酬晩谷疊前韵</title>,<text>八十人間世。同儕半已仙。逢迎披霧快。接近遞筒便。雨意濃三日。春容媚一年。回看名利役。高卧判天淵。</text>
<title>奉酬晩谷疊前韵 其2</title>,<text>世外棲漫叟。闤中住散仙。門閒行藥穩。墻觖見山便。花葉觀生物。陰晴占有年。簟瓢陋巷樂。所願學顔淵。</text>
<title>奉酬晩谷疊前韵 其3</title>,<text>逕曲斜通井。園回巧得陽。夜行愁李廣。春色感劉郞。濯濯花縫綻。茸茸草縷長。宮袍將換酒。發篋惜天香。</text>
<title>奉酬晩谷疊前韵 其4</title>,<text>嫰柳迎時雨。繁英纈艷陽。卧看追逐者。幾箇冶遊郞。散跡甘貧病。狂詩任短長。忽聞殘吏過。隔屋是芸香。</text>
<title>奉酬晩谷疊前韵 其5</title>,<text>通衢側畔小蹊斜。行柳前頭第二家。笑看乾坤春意遍。墻陰老樹亦生花。</text>
<title>奉酬晩谷疊前韵 其6</title>,<text>風縷悠揚輕燕斜。靑旗出柳是誰家。無錢卽買新開釀。奈此簷前雨後花。</text>
<title>病起春盡。不任懸結。謹步遞示欹字韵四疊求和。</title>,<text>小檻鉤簾坐半欹。一旬床褥始新離。無情春色任他去。樹有餘花人有詩。</text>
<title>病起春盡。不任懸結。謹步遞示欹字韵四疊求和。 其二</title>,<text>樹外西垣一角欹。朝暉欲上宿雲離。衰桃勾得殘春住。故故花遅待好詩。</text>
<title>病起春盡。不任懸結。謹步遞示欹字韵四疊求和。 其三</title>,<text>秘書西畔小堂欹。意內仙翁幾日離。無賴提壺苦相喚。閉門虛賦落花詩。</text>
<title>病起春盡。不任懸結。謹步遞示欹字韵四疊求和。 其四</title>,<text>靑藜緩緩接罹欹。步繞殘花不許離。若道春風絶可惜。那能無酒又無詩。</text>
<title>絶筆</title>,<text>已閱三三日。方成億億身。寒門隣祼壤。幽鬼逼生人。卧重知源緊。心分是熱輪。東窓觀史座。牢落任棲塵。</text>
<title>再從叔父安峽公 時謙 輓辭</title>,<text>噫吾宗世敦樸。肫其仁禮用飭。布素褆詩書服。繩纓紱緖氷蘖。惟我公趾先則。比之物其芝玉。徵其衷其容德。省其言其行篤。躬直柔去邊幅。余後公二百朔。猶及公侍慈側。愉而婉和而樂。雖屢空廚宿肉。逮奉檄喜動色。觀事存亡可識。孝爲政推爲睦。宗人悅譽處洽。繇桂坊吏山峽。呴疲羸務休息。彼衒能華悃愊。我其靜無赫赫。一恙微變何亟。二孝遠趍莫及。嶺之艱靷用舶。葬而時家遘疫。念公祖東京伯。𪚥伯祖大提學。用文章瑞王國。欝並跱光奕舃。不百年兩家寂。狀元孑公冥漠。門戶凉誰哉復。奪所仗我心衋。公有子孫又嶷。善之慶此焉卜。嗚呼哀哉。</text>
<title>權尙書 愈 哀辭</title>,<text>季秋之月兮天地凜洌。氛霧陰陰兮慘慘霜雪。百草變化兮山野菸邑。煌煌靈芝兮君子所服。中道敗之兮委絶窮谷。余睎其圃兮彷徨以泣。遺衣遺佩兮宛其在目。菲菲之芬兮彷彿其襲。秀者三芽兮方茁未已。嗚呼芳澤兮烈烈流只。</text>
<title>李秀才輔仁哀辭</title>,<text>溫如栗如。玉藏於璞。謂瑚謂璉。言俟其琢。不琢而碎。孰知其珍。名與年俱。輔嗣敬仁。世疇詩書。畊不及穫。苗而不秀。聖人實惜。嗚呼元輔。誰之無死。得死於孝。可以死矣。以回而夭。其理則舛。壽焉如跖。而又奚羨。歸從先人。以畢其志。百年爲極。同一隙駟。差多差少。澌滅何異。瞻彼丘壠。牛羊上止。布素軒冕。何賤何貴。士也沒世。知我盖難。昔虞仲翔。將死有言。一人已知。蠅吊亦足。嗚呼元輔。制行之卓。我知旣深。亦有我友。知元輔者。不其多又。元輔有弟。弟又有子。元輔之所以欲養其太恭人而未之盡者。與夫其婦之無所依。其躬之不克食其報者有歸。其不可奈何者有如彼。我作此辭。以慰其魂。以詒其弟。以諗其太恭人。</text>
<title>朴參判 慶後 哀辭</title>,<text>嗚呼。乘盛者物莫之傷。履窮則天隨以廢。桑翻海覆。十載有三。虎逝龍亡。七分去五。公又至此。余將曷從。承通家之舊懽。銘下榻之深眷。神峯秀暎。宛在玉山上行。氣味冲和。恰如醇酒中醉。早辭經幄。仙槎杭浡溟之波。晩貳文昌。繡鉞照湖海之臬。當是時也。楚老萊之啼戱。衣換斑斒。漢光祿之浣歸。躬操牏廁。憂忻聚域。賀吊交途。麻蒯在身之年。扳號盡制。松楸畢命之地。展掃餘哀。孝思入泉塗不窮。風流與飈電俱逝。草迷高軒之轍。花掩芳榭之塵。嗟景光之須臾。奄門舘之蕭瑟。四方傳本。幼婦之鑱長存。三日聞香。令君之坐難忘。村蕪歸老。亭鐍退憂。華屋丘山。永孤六偉之頌。灾年辰巳。忍續八哀之詩。</text>
<title>李參奉 澤 哀辭</title>,<text>謂天嗇之則曷其材且志也。曰謂其德之則又不年以位也。天之生是人也。果何爲耶。嗚呼。</text>
<title>權參判 瑍 輓辭</title>,<text>離樽酒香。祖筵星集。五月蘋洲。郭李仙檣。劉白詩敵。一會千秋。蕭條林下。白頭悲搖落。萬事悠悠。未死難忘。鳳鸞標格。江漢風流。終南月悲。大江潮咽。壽曜孤懸。淚逬瓊詞。手拊金狄。今古山川。餘生又失老仙。吾安托。人物渺然。不盡追思。郢門春雪。宋玉秋天。</text>
<title>姜安陰 植 母夫人輓辭</title>,<text>令以明順以則。夫人之德兮。茂以昌將以僕。夫人之福兮。德言隆福言成兮。害不百年。以慰孝子之誠。</text>
