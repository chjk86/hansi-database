<title>讀書東山溪堂</title>,<text>出得都門已興長。來趁東山未暮春。林亭野趣依舊逈。溪榭風光一番新。恠鳥幽音警俗耳。芳草陽坡成厚茵。觴詠花間眞韻事。杖行池邊卽閒人。山靜晝永無外擾。樓上朱書日相親。凈界着身殊愜意。好得超脫漢城塵。</text>
<title>東山溪堂。伏次家大人韻。</title>,<text>溪榭乘春至。山花滿地開。燕鸎和互唱。蝴蝶去還來。合坐穹林影。宜傳曲水杯。情方適丘壑。歸思不須催。</text>
<title>東山溪堂。伏次家大人韻。 其二</title>,<text>山裏秋光引興多。不時騎馬自京家。遍麓繽紛赤楓葉。盈階爛漫黃菊花。佳句縱慙長吉槖。香醪猶敵玉川茶。林壑逍遙弘長趣。不關紅日已西斜。</text>
<title>伏呈家大人秋城任所</title>,<text>兄弟已先還。兒獨驂乘去。不幸感微疾。親敎落送汝。溫凊違始計。拜辭臨歧路。長程逾十日。跋涉良勞苦。往復期以匝一月。此是遠別非近別。定省將曠音聞踈。晝思夜夢憂慮集。侍旁無人奉杖屨。兒雖歸家便是客。瞻望南雲引領唏。候門迎拜定何日。</text>
<title>上厚齋金先生</title>,<text>先生窮至道。安宅與廣居。學貫博約齊。道通誠明俱。心硏千古秘。眼窮五車書。德業臻昭曠。謙光實若虛。安樂自康濟。門庭無馬車。小子幸從遊。景服當何如。疾病乖負笈。愧懼傳習蕪。伊來阻敎誨。悵慕徒煩紆。</text>
<title>有懷金使君士重 致垕。題寄其新安任所。</title>,<text>獨坐窮廬懷我友。我友出宰在西邑。眉宇秀拔人如玉。早登臺省著樹立。自是明時賢大夫。一心愛君兼憂國。㫌忠討逆斥佞倖。不避南竄復北謫。孤忠直道天有鑑。雄州鎖鑰兆牽復。隨分盡職存臣道。呼喝溫飽豈戀着。要路通津壞心術。只宜斂避忘榮辱。蕩平緩峻何足論。調娛排抑都拋擲。羽化亭畔曾卜地。拂衣早須投遐躅。塵裏更沒開眼處。世外合成偕隱跡。與君別來忽匝歲。悵仰加以鄙吝積。我未可就君難逢。何由更接舊面目。拙語寫出非曰詩。木桃投求瓊玖獲。</text>
<title>求和尹屛溪瑞膺 鳳九</title>,<text>屛溪先生居屛溪。屛溪之水流九曲。簇擁屋後摠峯巒。安排門前饒泉石。紛旣有此外境好。伊人內蘊從可識。心事氷壺照秋月。身世孤雲將野鶴。養眞守靜自收功。暮年不改韶華色。眼中窮格無遁理。胷裏經綸少遺策。世莫得用道不行。袖手山間眞可惜。我識先生異餘人。自少相從與講學。人生聚散本無定。年來離索悵黯劇。平生情契兩衰翁。久處涯角空相憶。我昔屛溪屢往來。通宵談論忘飢渴。今焉坏蟄難復就。回想前遊增歎息。先生念我亦應然。盍寄一詩垂金玉。</text>
<title>正陽寺。贈僧一修。</title>,<text>蓬萊於我有世緣。孱骸猶能入山來。宇宙快覩昭曠界。玉峯銀巒萬千回。立立崖壁雲外直。决决潭瀑洞裏開。迢遞琳宮饒異蹟。錦繡春光絶塵埃。百年盤礴猶不足。三宿歸驂不須催。欲去如與高人別。何年更登天逸臺。</text>
<title>金剛山中。伏次先君子韻。得七言四首。</title>,<text>山容明凈護樓臺。水色澄鮮遶座來。自詑衰軀不虛死。到來雖晩見蓬萊。</text>
<title>金剛山中。伏次先君子韻。得七言四首。 其二</title>,<text>重巒列峀儘參差。化斧應勞奇巧爲。萬瀑衆香最奇勝。雙眸快覩夕陽時。</text>
<title>金剛山中。伏次先君子韻。得七言四首。 其三</title>,<text>芙蓉秀色聳晴暉。楓韻松聲坐翠微。野士山僧譚勝地。古人遊跡摠依俙。</text>
<title>金剛山中。伏次先君子韻。得七言四首。 其四</title>,<text>先子少時遊此山。杖鞋內外遍奇觀。遺餘壁面題名字。日暮徘徊血涕看。</text>
<title>隱寂菴。次金四宰太白 鎭商 韻。</title>,<text>䟽傅餘金樂聖時。淡成勇退已先之。叨爲不速參高會。醉飽那無善頌詩。</text>
<title>隱寂菴。次金四宰太白 鎭商 韻。 其二</title>,<text>野寺旣尋春。隱菴又卜夜。高談坐達宵。斜月欲西下。</text>
<title>追和金處士遠觀軒題詠韻</title>,<text>龍江幽築挹先賢。遶舍梧陰滿沼蓮。聽說遺篇增我感。登臨尙記卅年前。</text>
<title>花山李庄留題。</title>,<text>洞府深藏舊榭臺。遊人尋入好顔開。山容窈窕擡頭望。林籟淸泠拂面來。雲壑飛泉多曲折。石溪橫彴幾盤迴。將身安得芳隣卜。臨別停鞍一悵哉。</text>
<title>韋巖述懷</title>,<text>翠軒不敢忘遺址。南澗猶能躡舊遊。堂構未能成繼述。傷心惟有涕凝眸。</text>
<title>東山述懷</title>,<text>山色溪光渾似舊。鬂毛惟我雪霜侵。陪遊杖屨當時事。孺慕何堪此日心。</text>
<title>石湖述懷</title>,<text>一別湖亭餘廿載。重來白首舊踪迷。往時陪奉那復得。孤露感懷無東西。</text>
<title>石湖再述</title>,<text>幾陪杖屨閱江天。撫跡幽懷劇愴然。殘喘畸蹤飄泊甚。何緣此地送餘年。</text>
<title>坤巖述懷</title>,<text>昔陪先子此丘園。風韻何曾讓鹿門。于今至痛縈風樹。感舊惟餘血涕捫。</text>
<title>金村述懷</title>,<text>金村先生之故宅。習禮大樹尙含情。兒孫宅相眞知愧。跡則相隣奈忝生。</text>
<title>楊山。謹次家庭舊韻。</title>,<text>晩諧考盤計。欣副此心初。南澗時携杖。西疇或命車。佩韋追祖訓。介石守先廬。關戶且深坐。虔披洛閩書。</text>
<title>楊山。謹次家庭舊韻。 其二</title>,<text>屛跡城闉外。楸山托雅情。樑間留語燕。樹杪藏啼鸎。晩萼林間得。幽泉草底鳴。塵囂那得到。襟韻自高淸。</text>
<title>歧城雜詩</title>,<text>悶余失性強爲斯。顚倒風塵出磵扉。百事公門堪疾首。惟思日夜遂初衣。</text>
<title>歧城雜詩 其二</title>,<text>錢糓甲兵素昧事。簿書期會旁午時。徒然土偶坐公廨。淸嘯弘農那易期。</text>
<title>歧城雜詩 其三</title>,<text>到來咫尺蓬萊地。未入山中怊悵歸。非必康侯衡岳意。爲曾叩得正陽扉。</text>
<title>歧城雜詩 其四</title>,<text>異鄕除夕故園違。去思逾多宦意微。二字天褒當不得。誤恩恐速簡書譏。</text>
<title>歧城雜詩 其五</title>,<text>春深忽見異鄕花。尸祿歧城滯縣衙。衮衮公門難了事。欣奔何日定還家。</text>
<title>歧城雜詩 其六</title>,<text>玄潭巨壁冠南川。選勝得玆非偶然。申翁淵比金公瀑。肇錫倘能後代傳。</text>
<title>歧城雜詩 其七</title>,<text>當年固守東岡土。豈意再經歧縣秋。嵯岳山靈應笑我。二年虛鎖鄴侯樓。</text>
<title>春日楊山。敬次先賢及家庭詩各一首。</title>,<text>閒窓春入澗花香。卷箔風傳谷鳥聲。好是靜中觀造化。誰人識得此中情。</text>
<title>春日楊山。敬次先賢及家庭詩各一首。 其二</title>,<text>春暮山中花盡開。支頤對坐不思歸。回頭更看雲舒卷。吾欲從今老翠微。</text>
<title>春日楊山。敬次先賢及家庭詩各一首。 其三</title>,<text>夕月朝花聊悅目。城囂市聒不關心。芬華未必贏貧賤。却笑世人交視金。</text>
<title>春日楊山。敬次先賢及家庭詩各一首。 其四</title>,<text>驢背踏窮溪草綠。杖頭看盡岸花紅。語燕啼鸎下上處。不妨微醉答春風。</text>
<title>春日楊山。敬次先賢及家庭詩各一首。 其五</title>,<text>泉石一山選勝地。蒼厓更着瀑流懸。忽値閒花啼鳥景。藉來隄草一欣然。</text>
<title>春日楊山。敬次先賢及家庭詩各一首。 其六</title>,<text>爛蒸一壑林花攀。回抱四山野水環。不有我存淸福分。何能身着此中間。</text>
<title>春日楊山。敬次先賢及家庭詩各一首。 其七</title>,<text>保拙平生兼養眞。山惟解愛不求人。世外寬閒容我地。優游好是百年身。</text>
<title>春日楊山。敬次先賢及家庭詩各一首。 其八</title>,<text>山齋春日娛心事。萬紫千紅照眼明。好保丘園靜閒趣。幾多人世利名爭。</text>
<title>春日楊山。敬次先賢及家庭詩各一首。 其九</title>,<text>何須局促憂年老。繙動床書愛日遲。山水淸音眞境界。不煩輸寫苦吟詩。</text>
<title>春日楊山。敬次先賢及家庭詩各一首。 其十</title>,<text>好是抽身紫陌紅。一春高卧百花中。縱嫌名姓登朝籍。猶喜山林繼祖風。</text>
<title>春日楊山。敬次先賢及家庭詩各一首。 其十一</title>,<text>誰復知玆閒漢子。幅巾方外自飄然。鎭日登山臨水興。不妨呼我作神仙。</text>
<title>春日楊山。敬次先賢及家庭詩各一首。 其十二</title>,<text>無人來共此中景。山氣夕佳溪萼明。經卷藥爐安頓處。羣飛燕子報新晴。</text>
<title>春日楊山。敬次先賢及家庭詩各一首。 其十三</title>,<text>中原變故山河異。東土修爲計策慵。避世幽人藏六地。百回淸澗疊千峯。</text>
<title>周甲生朝。伏次先集韻。</title>,<text>行年六十一年是。丙子今當周甲時。泣念劬勞恩莫報。不堪孺慕痛無涯。</text>
<title>書玄石先生行狀後</title>,<text>道東文運昌。潘南間氣毓。六七先正後。復覩眞儒出。恭惟我玄翁。展也所立卓。淸明好資禀。純篤務正學。集義以外方。居敬以內直。明誠以進德。博約以修業。沉潛乎仁義。從容乎禮法。崇卑各有所。分明看本末。工夫鳥兩翼。規模車雙轂。俛焉日孶孶。力久見眞積。浸灌者灑落。辛苦者快活。嚴厲者和平。矜持者純熟。恢恢門路廣。井井節目密。左右逢其原。體用摠包括。造詣地位高。難容蠡測述。祖述于洙泗。憲章于閩洛。陶山曁石潭。鑽仰善私淑。幷世値尤翁。就正仍的確。經傳勤玩繹。理義紛昭晣。著書而立言。前聖得羽翼。明理而淑人。後學獲啓發。四子有讀記。麟經有補缺。二書有要解。六禮有疑輯。聖賢有遺模。治平有稽錄。文獻關繼開。天人補遺闕。試看富纂述。方知具制作。尤翁有盛奬。學識我不及。載道文在玆。俟百庶無惑。蘊之爲德行。推之爲事業。居家倫理正。在邦令聞達。聖主急大賢。弘畀行道責。正色立治朝。國人皆矜式。剴切勤儉箚。炳烺修攘策。尤翁豈專美。先生同軌轍。萬言十二條。當世眞藥石。格王正事志。至論同伊說。勳籍論追錄。利源思先塞。曲堗宜徙薪。寵倖施裁抑。負國邪說徒。明言極痛斥。主張名義植。誅鋤亂逆殛。綱法得不墜。將非先生孰。嚴責背師人。快絶毁聖賊。論議儘峻整。功烈儘煒燁。先生與尤翁。志同而道合。事爲語默間。雖有小出入。不可以此故。有妨其大德。扶懷而抑尼。先生詎不力。褒忠而討逆。先生無不足。何以明其然。事實具文籍。嗚呼海上訣。珍重世道托。逮至楚山禍。素帶三月哭。尤翁先生知。先生尤翁服。兩門相須殷。兩門相期屹。眞可金石透。眞可鬼神泣。交際如是重。事契如是篤。萬代同瞻仰。寧復有間隔。云胡今後生。此義全不識。或有誣賢語。或有侮正牘。或過閭不式。或閱集恣舌。多見不知量。先生如日月。余欲家置喙。庶辨諸異說。謂余言不信。請就遺狀質。昨披遺狀來。羹墻慕逾切。遂增慨世懷。略攄胷臆欝。爲謝浮囂徒。庶休悖謬習。</text>
<title>書丙子上書後</title>,<text>楊山孤客何如者。老而不死是爲賊。少不努力壯無聞。醉夢身世同草木。父兄勉我以文行。師友勖我以德業。秪今如許蔑可稱。日暮途遠愧濩落。肅廟盛際幸遭逢。不才未克登仕籍。厚翁門下夙摳衣。多少講誨聽隔壁。公私慙負七尺身。虛生一世無面目。云胡却爲時宰誤。猥被朝廷拂拭辱。千不近且萬不似。閉門踰垣劇惶惕。人間虛妄寧有此。衆咻羣罵宜交發。缺陷世界難容身。不如遄死以滅跡。試問汝暻居世來。何事粗塞作人責。嘗誦師說爲淵源。辨誣禦侮陳大略。知我罪我不關我。平生志業此一着。後世苟遇知暻者。庶徵其言不容抹。</text>
<title>自伊寓還居楊山。示子孫。</title>,<text>誤作他土旅。好歸楊山宅。離鄕太無端。還鄕詎不樂。自從返舊居。我心方自愜。舊居不可捨。乃今得歸宿。擧頭望崇嶽。遊目俯脩麓。茅棟儘幽靜。瀟灑傍泉石。虔誠依松楸。叙懷對宗族。禾黍勸春耕。桑麻候秋熟。桃李蔭阡陌。杞菊護籬落。素位在固窮。頗學忍飢法。歲月肯虛擲。床書閱朝夕。卷中慕古人。未信世代隔。文種不可絶。兒孫時課讀。餘事有勝情。杖屨度雲壑。花鳥供怡悅。山水當絲竹。林叟與野僧。經過亦不俗。境界自閒適。胷中無塵雜。如許可送老。胡爲勞形役。安身宜逃世。名塲期不入。獨立人世外。庶遠恥與辱。雲卿與五郞。我不讓汝躅。永矢在阿志。詩成聊題壁。</text>
