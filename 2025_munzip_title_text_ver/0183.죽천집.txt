<title>正心賦丁卯中東堂</title>,<text>唯一心。該動靜之源妙。神明之不測。夫旣主宰乎方寸。乃與事物而酬酢。肰一向流動而無檢。未有不累於情勝。是以正之之爲貴。要內直而外應。肇天地之變化。蓋其心之孔仁。匪舜富而跖貧。信賦子之惟均。極厥體之廣大。人以此而參三。本不倚而不偏。藹衆理之具涵。惟大人不失乎赤子。卓用神而體誠。自無待於矯揉。若鑑空而衡平。嗟氣質或相千萬。幾許無負於厥初。哀哉七情之爲賊。亂鶻突之紛如。光明晦蝕於塵垢。正大礱斲於私小。苟不正之以中正。恐所存之蓋少。故君子之爲學。戒工夫之渗漏。先格致而知性。關人鬼之又透。許多內疚之病痛。藥方已具於謹獨。肰不加乎密察。病有無之莫識。或一有而欲動。抑無自而檢身。熱不火兮寒不氷。事顚倒之相仍。宜存養於未來。又省察於方萌。絶偏私之螟螣。存本肰之公明。喜怒哀懼之隨感。致達道而中節。四肢百體之從令。尊天君而管攝。體立而浩浩其天。用行而物各付物。因所有而順道。非死灰與槁木。又何必塗聰而錮明。求閑邪而就正。曰天德之日崇。由厥功之主敬。正朝廷兮正萬民。邇可遠之在玆。是修齊治平之本。翕時措之皆宜。懿大學之所講。自三代之盛時。迨夫子之指掌。惟曾氏之獨詣。述經文而敷衍。表萬事之根柢。驚哀叔之鳳鳴。僅有聞於董子。偉程朱續不傳之遺緖。恒惓惓於此義。將把贈於西方人。曰所學之只此。悼末學之趨邪。浪馳騁於目耳。混高卑兮可泣絲。視理心爲何事。余亦受天地之中心。古今之一指。承聖賢之遺則。勤三省之幾日。時喚惺兮主人翁。兢執盈而奉玉。倘一日之克正。庶君心之可格。</text>
<title>勇撤皐比賦 戊辰會試第二</title>,<text>余竊惟造道而進德。絶私吝而後得。苟非篤行之君子。夫孰加於勇決。賴麗澤而契悟。挹皐比之一撤。誠旣切於從人。功不勞於捨已。知他岐之昨非。覺正路之今是。夙資稟之絶人。抱剛毅之大德。自髫年而不羣。守彌確而難奪。惟師友之未得。或出此而入彼。紛孫，吳與老，佛。費半世之工夫。肰天植之粹美。豈終迷於殊塗。得一善而服膺。蓋再變而歸儒。爰反求於六經乃舊棄而新圖。戾洛陽而來遊。或莫先於北學。士摳衣之日衆。據函丈而論說。及一見乎兩程。識大道之在斯。忽聞言而瞿肰。謂亂道而自悲。廓心量之廣大。混人已而無私。仰大舜之樂取。亦不害於生知。矧孟氏之格訓。患或在於人師。知義理之無窮。又何遽乎自足。寔在吾之未盡。我於此乎勉飭。斷以勇而從善。撤講座於一夕。開後學責有所歸。顧平日而心恧。遂其學之盡棄。一從事於純粹。勖精思於力踐。志希聖而不已。探蘊奧於天人。析毫釐於義理。治必法於三代。道必取夫純王。繼旣往而開來。竝㾾洛而輝光。示千載之黃居。嘆訂頑之遺編。玆爲義之極功。在勇撤之初年。苟執迷而自是。詎一變而至道。噫先生之車軌。田好學而深浩。肰大公以爲心。是聞道之本原。始有得於范公。樂名敎之至論。終薰炙於程氏。謇目擊而道存。每一聞而一進。宜厥道之彌尊。觀夫世之君子。各守見而分門。私其學而固滯。喜務高而爭權。嗟偏心之自廣。肯安安而能遷。有江西之二陸。學旣誤而爲禪。遇紫陽之指南。猶不廻其迷轍。望撤座其已矣。尙玆今其爲賊。仰先生而起敬。尤拳拳而歎服。</text>
<title>江漢賦</title>,<text>余竊念周綱之解紐。曰皇靈之遠楊。豈惟汲汲於內修。亦莫急於外攘。詠江漢之遺詩。知德威之所及。自成康之旣沒。周道日以斯消。嗟威弧之不弦。紛猾夏之接跡。矧中絶於奔彘。極四海之波沸。幸宣王之奮起。靈在天之一慰。憤侯甸之朶頤。痛要荒之憑陵。揮天戈兮淸海岱。誰越厥而不懲。開明堂兮受朝賀。雜華夷之環佩。夫何淮夷之蠢玆。敢不恭於區內。廸有功猶不卽工。同負固之三苗。舞干羽非所能格。世已下於虞姚。況楊州之近地。乃禹跡之所揜。豈可寘之度外。遺邦域之一險。匪玁狁之薄伐。至大原而乃已。爰赫怒而興師。庶醜虜之歸義。列元老而枚卜。屬召虎之壯猷。檀車駕於鐵駟。雪戟耀於霜矛。壯軍容之肅肅。儼武夫之洸洸。遵江漢而南征。順下流之湯湯。將南紀之永淸。波晏肰而不揚。張義聲於淮甸。揚我武於維楊。曾兵刃之不血。收奇勳於褫魄。蟻穴逃兮幾年。鯨浪息於不日。爭獻琛之不暇。效厥篚之橘柚。致四海之卽平。咸拱北而輻輳。是豈喜功於開邊。寔王國之來極。旣疆理之先正。又旬宣之是急。斯戎公之肇敏。跡乃祖之日闢。君秬鬯以明禋。臣文德以啓沃。噫中興之偉烈。由此擧之濯征。胡越合爲一家。競梯航而來庭。灑前恥於膠舟。恢祖德於載路。肰干戈必省厥躬。豈征伐之是慕。覽雲漢之側身。本德政之先修。況先後奔走之有人。仗方，召，申甫之鴻籌。玆王心之載寧。用重光於舊物。哀厥後之昏庸。歎內外之具失。或僞烽而殺身。或避亂而東移。夷狄橫行而莫禁。將左袵而侏儷。是春秋之所懼。繼詩亡而托權。思先王兮不可忘。溯江漢而憮肰。遂作歌曰。江之永矣。綱紀八紘。漢之廣矣。襟帶神京。壯士一挽。六合塵淸。中興功業。前後一王聲。容千古。沄沄其長。</text>
<title>接淅賦</title>,<text>惟皇天生此大德。擬亨屯而拯溺。夫何斯世之無祿。道莫容於所適。聞接淅之遑遑。歎夫子之不遇。生天地之否極。極人倫之攸斁。憫皇綱之解紐。隱生民之多僻。重華旣不可遌。任經濟之誰責。故畏天而悲人。志行道之汲汲。一杯水兮魯國。鱗橫海之難容。東周之志莫伸。期月之化斯窮。世滔滔之皆是。又轍環而何之。肰惓惓之一心。體生物之不息。誠不可以必天下。玆未暇乎煖席。驂偶駐於高昭。非無意於齊國。幸良心之暫明。頗禮勤而虛竚。寔所際者爲之兆。遽問政於一語。胡私欲之還錮。乃說之而不繹。彼智矣而不知。矧在命之足說。竟君臣之同惑。謂指南爲迷轍。待季孟之已矣。訑訑發於吾老。嗟聖人之立心。忍迷邦而懷寶。肰不可以苟容。去與就之惟義。意違棄之已決。復濡滯以何俟。行且急於色擧。食不暇於將炊。爰接米於旣淅。歸浩肰之可追。允可速之不踰矩。豈悻悻之矜細。玆不忍於徇人。實非果於忘世。噫道大而寡合。在夫子其何傷。歎當時之不幸。爲齊君而慨慷。苟尊聖而致化。自一變而至道。蓋天意之茫茫。增余思之浩浩。嗚呼。樂行憂違。雖君子事。行道濟世。本聖賢志。紛棲棲於列國。至汲汲於問津。歌衰鳳兮譏切。夢周公之徒頻。後亞聖之去晝。日三宿而乃出。跡前後之雖異。志所願之善學。仰不夷而不惠。感淸和之中節。揆時行而時止。益歎夫齊魯之遲速也。</text>
<title>大丈夫賦</title>,<text>長嘯宇宙。騁懷今古。稟天地中。其生無數。男兒兮幾箇。超物表而獨立。於此乎有人。何厥道之濩落。浩肰無累。師聖希賢。所遏者人。所存者天。其居何許。廓乎無邊。茫茫宇內。林林庶物。惟至廣而不狹。洞八荒之在闥。其立如何。天地正位。履繩蹈墨。不偏不倚。偉所安之不苟。知所立之卓爾。其路惡在。當行之義。周旋中規。擧止合則。坦如砥而如矢。由施措之不忒。懿夫人之有道。非尋常之可測。窮不失其獨行。達則致夫兼善。雖威武而不屈。況淫移之能變。貧賤兮非病。富貴兮浮雲。衰題數尺。於我何優。侍妾數百。非吾所欲。萬鍾何加。單瓢亦樂。時行時止。與道伸屈。惟不梏於已私。氣常伸於萬物。習旣脫於流俗。事何侔於凡庸。得志行道。契合昭融。堯舜君民。鴻號無窮。道如不合。豈爲苟容。弊屣功名。掉臂天地。又安肯委曲從順。惟吾君之指使。嗟無入而不自得。此眞所謂大丈夫者也。嗚呼。世衰俗末。人失本心。機變之巧不恥。容悅之跡相尋。詭隨導侈。巧中時君。得志橫行。氣熖如燻。紆靑拖紫。誇疾足先。高車大纛。博市童憐。怒懼安熄。意氣揚揚。殊不知阿諛苟容而竊取權勢。乃妾婦之順從。搶楡之見自小。夫孰知圖南之奇蹤。宜乎以儀，衍爲丈夫。吾無責於景春也。曰我鄒聖。泰山秋天。一言廓如。義理昭肰。君子德業。灑落無比。喟致此其何道。惟善養其浩氣。</text>
<title>獨寢不愧衾賦</title>,<text>伊工夫顯微無間。曰自修之要法。宜戰兢於造次。使俯仰乎無怍。將無適而不肰。豈寢息而或忽。塊獨處而獨臥。要不愧乎斯衾。斯君子之自强。體天行之一心。原生理之本直。浩方寸之無曲。由頃刻之不謹。一念分乎舜，蹠。彼有志於爲學。孰不知夫斯意。唯純誠之難得。或隱微而怠棄。視爾友於君子。亦輯柔之可嘉。迨屋漏云莫予覯。解我思之無邪。矧幽暗之一室。在暮夜之無知。嗟情車之莫御。抑意馬之橫奔。諒可愧之多端。萌衆惡而爲根。喟擁身之織成。縱無識之一物。肰我心自肰有神鑑寧對渠而無恧。欲加功於著實。當於此乎戒勅。嚴十目於不視。惕十手於不指。涉春氷而蹈虎。戒恒存乎失墜。與朝晝之備飭。貫動靜而一致。自身心之胖廣。浩氣生於快足。知無愧乎爾衾。穩精神之歸宿。明旣無乎人非兮。幽何懼乎鬼責。肰素養之無功。豈得力於一夕。勖從事於持敬。庶本末之不遺。儼對越乎上帝。確自守而不移。天何衆兆之或或。汨正理而循私。旣面目之有靦。況獨夜之敢論。仰前哲之拳拳。悟入聖之有門。自慊著於曾氏。戒謹述於聖孫。接千載之餘緖。韙西山之獨詣。勤一生之功力。辦直道於衰世。蓋成就此一是。惟不愧而乃濟。彼外至之禍福。等雲過於碧空。揭格言以庭訓。竝後蒙而俱擊。余雖氣昏而質濁。願奉倫脊而爲的。誠作輟之可懼。爰兢兢而警惕。遂撫衾而爲語曰。衾兮衾兮。我以爾爲嚴師。不嚴而嚴。正我心思。衾兮衾兮。我以爾爲畏友。不畏而畏。內省不疚。不愧于心。不愧于爾。不愧于爾。不愧天地。</text>
<title>夢周公賦</title>,<text>惟後聖慕乎前聖。曠百世而道同。晝所存夜之所夢。固精神之流通。懷至誠而有見。猗歟夫子之夢周。當天下之一亂。世運屬於春秋。天未忍夫終蹶。降大任以拯溺。德麟出而鳳至。超羣聖而卓立。豈一身之自裕。將耳目乎時人。憫彝倫之攸斁。志每切於亨屯。撫世道之汨汨。思往昔之治隆。仰唐虞之盛烈。化雖極於時雍。肰堯舜上焉且古。微周公其誰依。赫聖德之兼三。流厥化之純熙。民物躋乎泰和。禮樂郁乎文哉。幸其道之屬我。念繼往而救來。斯懇惻於欲行。心頃刻而不弛。惟一誠貫乎動靜。故自形於宵寐。世前後其距幾。地千里其有餘。忽相感於一夕。信神交而心孚。儼起敬而欣瞻。宛待旦之儀容。是因心而有徵。若鑑存而影生。諒所思之無邪。非栩蘧之敢論。方春秋之鼎盛。志寤寐而常存。知有驗於夜夜。庶行道之可冀。夫何日月之云邁。慨聖年之易至。悼生靈之無祿。已吾衰之發嘆。氣已休而念息。亦魂夢之其難。天下滔滔。誰與易之。浩撫古而傷今。晨門荷蕢。果於忘世。夫孰知乎余心。河水洋洋而不圖。況聞岐山之雝雝。惜東周之已矣。道期月之斯窮。吁嗟乎山崩安仰。夢忽變於兩楹。肰周道賴夫子而不墜。炳萬古如日星。在當時而雖厄。功至今其巍巍。乃所願則學孔。願一夢而摳衣。</text>
<title>致思如掘井賦</title>,<text>生千載而志學。慨入道之迷方。憑心官而與謀。求上達之門牆。孰不思而有得。思必久而後通。仰掘井之取譬。欽指掌於羣蒙。觀九仞之功成。始逢源於及泉。得眞脈之潤發。驗始達之涓涓。肰撓濁之未遠。尙不免乎渾渾。及流出之時移。見活水於本源。稍引動而出來。淨無滓而澄澈。何玆事之觸類。與爲學而最切。原吾心之方寸。藹萬物之皆備。信無在而非理。猶地中之有水。肰氣稟之不一。豈人人而生知。知作聖之有道。宜莫要於致思。玆君子之學初。必從事乎窮格。卽物物而是究。期必到乎至極。故夫子之詔後。戒不思而卽罔。肰其始之未割。疑慮生乎心上。嗟將見而還昧。抑將得而又失。思由是而溷濁。理十分之未徹。及眞積而力久。羣疑消而退熄。旣怡肰而理順。又渙肰而氷釋。顧神明之主舍。洞無礙而快活。明睿生於所照。可優八於聖域。是有似乎穿井。水始濁而後淸。伊玆事之有益。蓋學聖之功程。學必要乎有思。思必貴乎悠久。參博審與明篤。功不得以不措。苟未透於一重。已當千於人十。昔子思於中庸。已發端而警學。遙百歲而善喩。嘆龍門之遺響。何昧者之懵懵。徒馳思於妄想。缺莫足與爲學。思何責於邪正。願吾黨之勉力。毋同歸於棄井。</text>
<title>衣錦尙褧賦以下九首續</title>,<text>惟君子之爲學。實莫要乎切已。當用力於實地。豈求美於外視。懿柯則之不遠。近取身而可法。彼錦衣之燦爛。紛光彩之眩且。然太著之可惡。爰尙絅而鞱色。吾所有者實錦。外雖歉而內足。矧鞱美之自形。夫孰掩此昭質。人不嫌其爲文。已服之而無斁。故夫學之立心。日慥慥乎自治。抱懿德而自珍。不患人之不知。肯汲汲於令聞。務從事乎表襮。飭務本而祛末懋摭華而踐實。諒在中之充積。縱闇然而自章。信有恒之可久。欲自蓋而彌彰。淡簡溫之襲外。文且理而不厭。嘉粹盎之自喩。有英華之著驗。玆皆出於眞積。焉繪餙之足說。自屋漏而無怍。終成德而上達。德旣極於篤恭。光天下而有裕。廣譽施於一身。人文繡之愛慕。嗟美實之外蔽。一八德之尙絅。哀彼哉之無識。胡便辟而少誠。將致餙而悅人。繽喜文而過史。徒務外而滅實。謾綺靡之是事。信乎急於人知。務縭思於緖餘。窺其中則未有。慨所爲之皆虛。嗟的然而日亡。又何望其有得。斯所貴之內美。出無窮之在實。仰子思之惓惓。爲後學而啓迪。余夙承乎遺訓。謇服膺而不失。蘊至美而不衒。期含章而成確。究工程之地頭。曰要在乎謹獨。倘無錦之在中。絅徒加而何益。冀充實而光輝。大而化之優入。</text>
<title>綿蕝習儀賦</title>,<text>原天理之節文。悟爲國之有道。實維持乎人紀。釀至治於熙皡。藐三代之旣邈。慨儀則之顚倒。嗟久崩於干戈。喜暫覩於綿蕝。承嬴氏之滅德。禮隨燼而俱滅。分上下之莫定。勢輕重之無別。惟詐力以相尙。寧揖遜之足說。況國家之集勳。惟騁力於馬上。肆舊習之未殄。蔑君親與事長。沙上之偶語何事。柱下之拔劍寒心。苟不導之以禮讓。吾恐智力之難禁。雖蕭，曹汲汲於治道。顧於此其猶未缺。偉叔孫之獨悟。知化俗之有策。當野外而築土。結綿蕞而整勅。秩等級而不紊。序左右而分別。萃多士而習儀。引百官而循節。威儀燦然於俯仰。戈矛遽變爲文物。聳耳目之新感。消悍武之舊習。宜高皇之嘉奬。歎一世之儀禮。然徒事於糟粕。尙有昧於根柢。仰先聖之制禮。極廣大而詳密。胡自信其固陋。創私智於法律。草草倉卒之姑息。僅規規於觀美。觀兩生之不至。信器業之可鄙。彼百年積德之一語。知警責之在此。昔由也之有勇。猶未達此道理。矧若人之卑陋。復何論於齒牙。此漢治之止漢。終未見夫復古。偉我朝之制作。轍姬聖而踵武。濟濟多士之揖讓。宛周禮之一部。曰余化育中一物。知漢室之卑薄。倘爲邦於他日。庶從事於四代之禮樂也。</text>
<title>伴食宰相賦</title>,<text>伊經邦之重位。豈闒葺之宜居。將焉用夫彼相。曾土梗之不如。閱相業於唐室。笑伴食之籧篨。際開元之厲精。倚股肱而圖恢。紛先姚而後宋。迭風雲於鉉台。愼也粥飯之僧徒。又胡爲乎混吹。縱有曲謙與小廉。是固硜硜之所爲。才智糊塗而罷軟。夫豈棟樑之高材。幸因緣而驟至。忝商鼎之鹽梅。秩與祿不貪且賤。自上之濫恩非常。胡躍馬而食肉。徒呼唱之揚揚。槐院鬱其沈沈。威儀儼其肅肅。任庶政於雲委。滯事機於山積。謾不省爲何事。癡祭餘之公尸。推同位之獨賢。已笑語之嬉嬉。羌齊唯而偕諾。但偶坐而儷食。縱謀身之計得。奈無補於邦國。苟不內得其如斯。孰與食貪於抱關。宜羣譏之叢集。詒笑侮於伐檀。在平時而猶然。況處難而臨危。覽古先之相業。要天職之共治。分萬幾之深憂。亦百責之萃玆。震撼擊撞之鎭定。辛甘燥濕之調齊。上皇猷之黼黻。下民德之提撕。信后王之心腹。仰天下之命脈。故設位之必三。冠建官之惟百。將皐兪而禹咈。會有極而歸極。夫何若人之尸素。愧候人之荷杸。無其事而苟祿。一太倉之雀鼠。邦有道而穀恥。是聖人之警語。忘已量而竊位。固鄙夫之常態。具瞻之譏方極。委任之意惡在。微姚公之成務。寧救時之有術。彼朽木不可雕。獨怪夫明皇之不出。</text>
<title>立孤難賦</title>,<text>勢去淪喪之餘。禍酷屠戮之後。痛其亡之云迫。將橫噬於虎口。寧白刃之可蹈。難莫難於立孤。奇二子之圖存。誓盡瘁而捐軀。旣稟質之忠厚。又重之以純剛。循志士之抗節。懷溝壑之不忘。乘人車兮載人憂。諒素期之在此。勢已憂而懷二心。視狗彘其奚異。客趙家之幾年。感楚醴之不怠。惟士死於知己。効殞絶而誰侮。遇夫人之無祿。忽不逞之搆禍。慘凶熖之日張。若燎原之熾火。噍類赤而族滅。血食絶而鬼餓。惟一塊之趙肉。尙孩提於逋播。顧追索之益急。勢難保於饞涎。連帥不可以赴愬。國政顚倒而無權。憤亂賊之莫討。悶襁褓之俱亡。爰奮膽而相謀。辭氣壯而激昂。輕一死於鴻毛。重立孤於泰山。公孫自取夫熊掌。乃遺大而投艱。取他兒而伏劍。是誑賊之奇計。賴眞孤之得免。庶以存夫厥世。旣所託之殊重。每俟舋於乘勢。泯影響於草野。幾日憂懼乎不濟。精誠上激於彼蒼。快復讐於一日。灑九泉之深恥。築顚木之甹蘖。忽歸報於地下。幸不負此良友。喟若人之難易。信同符於前後。死於前者非徒死。蓋亦圖難於其易。死於後者非畏死。所重猶在於後事。洞肝膽之相照。要共濟此一難。況殺身而成仁。亦余心之所安。誠義氣之激烈。曠百世而興歎。彼紛紛之輕薄。或朝面而暮背。在平時而猶然。矧竭忠於旣潰。哀春秋之風雨。信義鬱其久晦。忽將見此磊落。庶砥柱於淪胥。嗟託孤之大節。縱未可以輕許。無所爲而爲之。亦君子之徒也。披陳篇而表出。聊以警夫鄙夫。</text>
<title>宮市賦</title>,<text>伊王者之大義兮。貴義和而惟貞。供惟正之亦裕。豈錐刀之宜爭。輕萬乘於商賈。甚唐宗之宮市。義交貿之未可。矧攘奪之是事。御幅圓而作辟。撫四海而富有。來中原之厥篚。雜外夷之納錫。苟節之而不傷。詎王府之患乏。胡漏巵之靡盈。竟欲浪之難遏。紛誅求之多門。抑色目之競立。猶內用之不給兮。復有須乎外貨。爰持物而適市。與蚩蚩而爭價。寧鄙瑣之足恥。識其利之三倍。始官吏之司平。終北牙之抑買。稍文書之抛棄。漸橫暴之爲快。亂白望之隳突。慘坊曲之奪色。價高下之誰論。率以一而易百。委尺紫於街頭。利稛載於內帑。名雖市而實奪。況因緣之恣誑。孰公私之敢詰。混眞僞而付與。哀多瘠之罔詔。痛讐斂之用乂。禍下及於餠柴。索廛閈之寥落。事專出於姑息。肯却顧兮悖出。誰知紫掖之深嚴。反同歸於龍斷。將至尊之無對。甘賤夫而共貫。嗟諫路之茅塞。邈陽山之誰憐。賴儲皇之有志。改不待乎三年。噫夫帝之多欲。祗見小而蔽惑。急資用於目前。慮不出於几席。仰上列之不殖。卓逸軌於千古。惟入市而罔利。所未用於漢武。況累葉之艱虞。極乾坤之痼瘵。雖竭精而保護。恐茶茶之莫濟。彼瓊林大盈之充物。孰非民生之膏血。借錢困兮販鬻。稅架艱於居室。傷菀柳之甚神。樂萇楚之無知。苦何求而不足。敎劫奪之又施。葵拔根於公園。豚不畜於伐氷。曾下士之所羞。在有國而不懲。願聖上之鑑此。務窒欲於濫觴。遵治岐之舊政。使民稅而願藏。</text>
<title>屯田賦</title>,<text>余惟守禦之大道。曰養兵之得宜。兵力裕於國計。武備固於民麗。然漕輓之多費。實軍需之難支。惟耕戰之兩得。美屯田之遠略。念聖人之禦侮。制兵車而守國。因耕田而賦乘。以軍旅而寓農。寧轉餉之足憂。信櫜弓於一戎。迨王德之不古。紛外侮之莫遏。殫中國之財力。犒邊庭之戍卒。歲復歲兮年復年。慨班師之何日。舟沈粟於雪浪。車輸載於羊腸。悶健婦之把犂。哀壯士之缺斨。糧不繼於一年。軍日減於舊竈。爰深思而妙算。籌兵農之兩保。邈千里之荒城。曠平野之逶迤。屯列營之星布。士執耒而雲委。春以耕兮夏以耘。同大田之多稼。來而守兮去而農。得安業而無怕。苟不稼而不穡。胡取禾之百廛。積十年之儲峙。鬱沙塞之人煙。省轉輸之深獘。足軍食之不贍。自刁斗之不驚。絶外夷之窺覘。日椎牛而釃酒。樂伐鼓之淵淵。倘後急之有變。人鼓氣而爭先。是屯田之美效。誠禦邊之奇策。又何必運粟於百里。致衆庶之飢色。利十二之無遺。歎金城之方略。盡地利於渭北。欽諸葛之宏圖。鄧艾開渠而獲萬。杜預闢土而收租。皆能詰兵而且耕。乃兼隣而胡服。雖三代之所無。亦衰世之美事。何後來之眛此。惟食去而兵瘁。國自弊於轉運。何備禦之敢望。我聖朝之開國。計已密於苞桑。沿海徼而設鎭。循瓜期而相迭。豈無田之可耕。惜有名而無實。悉農民之赴戍。又苛政之甚虎。田旣盡爲汚萊。宜軍容之不固。苟不得人如充國。吾恐赤子之不乳。將軍國之大計。冀先生之敷奏。</text>
<title>諸葛風賦</title>,<text>惟天地播蕩而爲風。曰大塊之噓氣。一吹一息之誰使。實無與於人事。夫何助順於赤壁。乃有感於諸葛。非至誠之動天。豈冥應之我騭。懿夫人之挺生。際漢綱之中絶。任恢復之丕責。期盡瘁而後已。嗟勢孤而力薄。志徒奮而何以。聊棲棲於江表。復依人而自憊。又老瞞之鼓吻。擬一啗之是快。盛貔貅之百萬。鬱若驅雲而擁海。誇千里之舳艫。陣臨江而相對。睨黑子之偏隅。謂囊中之一物。君臣脅息而色死。士卒戰齒而股慄。智者鞱舌而無謀。勇者束手而無策。惟先生之慷慨。志不渝於未死。雖賊鋒之罔敵。豈危亡之坐視。激忠膽而出奇。畫焚舟之大計。紛蒙衝之幾許。膏柴荻而爰載。苟從風而一縱。何彼盛之足畏。然風來之自北。奈天時之不助。在人事焉何謀。惟天心之可冀。爰設壇而齊素。指蒼蒼而稽首。信中孚之上格。昭明應之不忒。飛廉借東南之便。炎天助柴荻之烈。沸萬頃之蒼波。漲半天之浮缺。燼千艘於須臾。灰萬甲於頃刻。人鼓噪而助勢。莫不以一而當百。斯老猾之褫魄。遁隻輪之不得。煽炎靈而再噓。慰赤帝於冥漠。噫玆風之助順。胡神應之甚速。雖感應之自天。實致感之在人。名諸葛兮有田。揭徽懿於千秋。苟因此破竹之形勢。指中原而傳檄。豈徒鄴中之底定。將風動於四域。登豐沛之舊堂。賦大風而再歌。惜乎營星之一落。吾未知天心之如何。寄遐情於江水。遡東風而長噓。</text>
<title>醉石賦</title>,<text>慕山林之高義。稅余駕於柴桑。尋徵君之舊宅。得一石於榛荒。久着手而摩挲。曠百世而磬折。苟非高山之可仰。誰復起敬於頑物。嗟先生兮何許人。超千載而獨步。生乾坤之運否。邈勛華之難遻。素適俗之無願。招踏梗於世路。棄昨非之斗米。揚今是之輕舟。歸偃蹇於田園。任物表之優遊。盃中物兮性所愛。曰愁帚與詩鉤。託麴蘖兮逃昏冥。暢中情之幽悁。得眞趣於醺醺。樂心遠而地偏。勤數頃之種秫。潑幾甕之春醅。頭戴巾而替篘。坐無床而承罍。爰有石兮如盤。方尋丈兮有奇。作幽居之一榻兮。對容膝之茅茨。奚羡夫七寶之雕鎪。穩匡床之簡易。爛可謳於牛角。介宜繇於卦義。供先生之醉臥。蓋造物之有意。苔不掃兮靑氈。天無礙兮大衾。傾玉山而自頹。抛膝上之素琴。三逕秋兮自深。襯香影於蒼顔。兀陶陶於醉鄕。夢希夷之日園。左追兮無懷。右揖兮葛天。元氣兮再混。孰黃兮孰玄。誰知一片之石上。辦自家之天地。承淸塵而不磷。嘉爾績之可紀。故取義於視履。乃錫號而侈美。玆遇人而名芳。表風流於千禩。吁嗟乎先生寄興。夫豈以銜盃爲高致。遡衷情而追思。確彌堅之誰鑽。惜荷鋤之違願。徒撫松而盤桓。悵改字之居然。與倦鳥而知還。雖有樂夫天命。實未忘乎憂世。事與物其感發。心與跡其鑿枘。吾知排遣之無術。故寓趣乎忘憂之一物。激首陽之淸風。窮天地而立節。則斯石之激頑。可追則於薇蕨。縱物類之靡同。風萬古則揆一。不然當時之七賢。孰非崇飮之君子。至今輕鄙乎淸光。斯亦竹林之不幸。思其人類愛其人。況親身之可敬。撫遺跡而徘徊。浩余懷之曷已。知九原之難作。姑傾壺而侑醉。</text>
<title>鮑石亭賦</title>,<text>一千年羅運之將窮。屬下代之衰汚紛紛。愚闇之接武。燕昧燎兮魚相濡。亭鮑石而淫肆。甚矣魏膺之促亡。昔乃祖之受命。實神德之靈長。巡六部而勸篤。富一方之農桑。民旣淳而俗厚。致外戶之不扄。處容舞兮春華濃。萬波息兮海月明。釀無窮之休運。固貽謨之密勿。傳三姓而還朴。是天意之攸屬。胡爾孫之罔念。昧無疆之惟恤。偸目前之苟安。視勁敵而誰何。驚白駒之過隙。厭萬機之朝衙。堯何爲兮兢兢。舜何爲兮業業。苟不肆志而行樂。吾亦何樂兮爲君。駕言遊兮國之南。浩風景之無垠。鍊山骨而肖形。宛海鮑之撗洲。中嵽㟸而起岸。外蜿蜒而成溝。注淸冷之一派。泛玉觴之浮浮。歌聲咽兮沸天。臺館翼兮耀日。輦後宮兮三千。雜秦號兮岐薛。曲繁華之悽咽。蕩人心兮莫收。憺春風兮秋月。日又夜兮盤遊。彼狺然之傍伺。蓋將鼓吻而磨牙。委黃金於中衢。味鴆毒如醇醪。俄風雨之驟至。歌舞人兮奔逃。驅籥翟兮御丈戟。計蓋出於窮蹙。首身分而莫保。妃嬪辱兮誰恤。宜爾昏之受戮。哀厥祖之不血。慘古國之荒涼。江下愴兮寒波。悲夕陽之一石。臥荊棘之銅駝。噫三風之十愆。孰不知夫亡國。惟一欲之萌中。禍在睫而罔覿。臨春閣兮後庭。花落眢井而自冤。西苑囿兮淸夜。遊兵在門而誰言。瞻前而顧後。孰燕逸之可久。胡厭福而樂禍。悶爾心之顚倒。況落花之有巖。亦耳目之所及。曾不鑑夫殷鑑。復爲鑑於來葉。過月城而弔古。凍雨灑兮悽惻。亂曰。鷄林雲愁。王氣歇兮。玉笛千年。澁不聲兮。臥石亭邊。春草靑兮。寓目興懷。不盡情兮。</text>
<title>題宣廷達楚辭冊</title>,<text>欲學屈子辭。先尋屈子意。君看不病人。那得呻吟似。</text>
<title>送梁君仲明子徵赴居昌</title>,<text>要民倡支離。和者徇其私。叩馬聳御史。頌德刊雲螭。見此輒泚顙。蹙蹙如躬罹。</text>
<title>登南山。和李生。矢名</title>,<text>竹憐新塢碧。橘憶故園黃。缺</text>
<title>客中守歲。次戴叔倫韻。</title>,<text>同是江南客。今宵意轉親。漸知更逐漏。斗覺老隨人。鄕思欺疏鬢。羈愁滯病身。庭梅故園樹。趁曉欲探春。</text>
<title>送南張甫 彦紀。號宜峯。又考槃。○三首</title>,<text>楓溪十載後。偶得半年遊。交親托久要。德義新相收。卓矣子所見。不但起輩流。魚熊辨爭毫。動靜養有周。立志貴悠久。蓄德戒輕浮。見善若已出。海量何休休。切切起吾懶。對病藥屢投。伊余獨學人。踽踽海一陬。歲晩欣有得。襲馥馳椒邱。萬事不自保。又抱參商憂。秋風望不極。激烈金石謳。</text>
<title>送南張甫 彦紀。號宜峯。又考槃。○三首 其二</title>,<text>久客滯周南。蟋蟀吟秋欞。悠悠嶺上雲。急急原中鴒。歸思浩莫緘。驅馬不暫停。龍與江上路。道里逾千亭。初還見父兄。至樂難爲形。古人言復初。取譬何丁寧。人有大父母。赫赫居冥冥。慇懃賦與恩。蕩蕩無能名。欲報信罔極。順事惟惺惺。胡爲曠定省。願言趨鯉庭。一理非二岐。聞之張子銘。</text>
<title>送南張甫 彦紀。號宜峯。又考槃。○三首 其三</title>,<text>泛觀千古士。得失皆可指。苟能知所趨。孰不稱有志。自許一何高。朋徒亦仰止。及其校成就。五穀徒種美。自從孟氏沒。濂溪及程子。朱張具卓立。飛禽鳳出類。其餘衆君子。不可殫一二。所跡或可嘉。素志不止此。豈是降才殊。悠悠無乃祟。發軔止十里。不進何時至。掘井不及泉。不止方見水。勉矣强齋翁。吾知子所志。</text>
<title>送南張甫 彦紀。號宜峯。又考槃。○三首 附張甫詩 二首</title>,<text>風雪集歲晏。掩關聊自休。今辰展遐眺。倚此寒巖幽。同雲暗空室。浩彩迷林丘。崩奔小沒歇。飛蘚增綢繆。仰看鸞鶴翔。俯視江漢流。乾坤有奇變。澒洞驚兩眸。三酌不自溢。倚杖空冥搜。悲歌動華薄。璀璨忽滿喪。向來一杯酒。浩蕩千里遊。亦復有玆賞。微言寄淸酬。解携今幾許。光景逝不留。懷人緲山嶽。省已紛愆尤。對此奇絶境。一懽生百憂。茫然發孤嘯。遠思誰能收。</text>
<title>送南張甫 彦紀。號宜峯。又考槃。○三首 附張甫詩 二首 其2</title>,<text>端居歲復窮。閉戶守沖澹。風陰原墅悲。月黑庭除暗。淅瀝靜先知。崩紛誰與探。坐報靑瑤林。寒光生素艶。</text>
<title>應親命 八歲作</title>,<text>道自天命豈人爲。爲一大成孔子道。</text>
<title>坦腹東床</title>,<text>晉代風流王逸少。兩朝人物孰能當。男兒本自天機重。可笑當年脂粉郞。</text>
<title>思鄕</title>,<text>千里辭親未獻策。二年爲客在長安。芳蓀亦是江南草。共向春風戀故山。</text>
<title>瀟湘夜雨圖十一歲作</title>,<text>萬里沅湘碧玉流。疏篁一夜雨聲秋。煙沈橘神洲前月。風弄參差曲外愁。漢漢歸舟沾灑灑。微微漁火遠悠悠。丹靑直見猿猩在。天下騷人盡白頭。</text>
<title>挽任花洞 百英</title>,<text>射策君門嚴筆陣。文章當日動京師。風塵宦味雞餘肋。嶺海聲名麥雨岐。骯髒胸懷徒自信。魁梧狀貌孰深知。鵬程雖失扶搖勢。龜麓仍饒燕喜資。子姪羣蘭馨畹畝。弟兄三玉照門楣。菊潭翁篤裁培力。忠順公開積德基。竹馬昔同黃犢走。隊魚時共翠蔥吹。雪窓淨水晨吟苦。螢榻開興夜讀疲。浮世人心各羈絆。中年岐路久分離。晩來鄕曲期終老。事去湖山不復攜。落葉歸根先後盡。行雲無跡古今移。稀年涉盡人間樂。衆妾還添死別悲。二句缺 前冬交臂傷瘦瘠。今歲開簾獨涕洟。抱病怯寒愁不出。擁衾長臥已多時。妻涼日暮山陽笛。白馬空漸夢裏期。</text>
<title>次金景秋觀水軒韻 以下九首續</title>,<text>庭松溪竹翠成隣。一臥林泉萬古身。爲惜淸歡歸路晩。綠楊千樹暮江濱。</text>
<title>與門族展省水多院。移坐廣灘川上。述懷。八首</title>,<text>七旬於世竟何遂。白首逢春老可悲。人事存亡前後歲。園花開落古今枝。</text>
<title>與門族展省水多院。移坐廣灘川上。述懷。八首 其二</title>,<text>潤身揚名丈夫事。虛老塵寰最可悲。入孝出悌眞務本。吟詩詠句是尋枝。</text>
<title>與門族展省水多院。移坐廣灘川上。述懷。八首 其三</title>,<text>東風吹撼廟庭樹。追遠難堪霜露悲。尋舊主人新社燕。報新春色舊梅枝。</text>
<title>與門族展省水多院。移坐廣灘川上。述懷。八首 其四</title>,<text>功名在數非吾願。忠孝傳家是我思。題壁述懷爰有感。後來看者更誰爲。</text>
<title>與門族展省水多院。移坐廣灘川上。述懷。八首 其五</title>,<text>泰山北斗人皆仰。霽月光風我所思。萬丈千層一世倒。悠悠泛泛竟誰爲。</text>
<title>與門族展省水多院。移坐廣灘川上。述懷。八首 其六</title>,<text>東流不作西流水。兩地人傷兩地思。細雨暝煙何處是。蘋蘩言采不能爲。</text>
<title>與門族展省水多院。移坐廣灘川上。述懷。八首 其七</title>,<text>當時感物留長句。此日吟詩起永思。不肖年來何事業。世家忠孝獨無爲。</text>
<title>與門族展省水多院。移坐廣灘川上。述懷。八首 其八</title>,<text>傳家忠孝嗟無繼。在數功名肯敢思。追述昔時先祖敎。感懷繞筆寫難爲。</text>
