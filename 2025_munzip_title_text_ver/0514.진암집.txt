<title>登華嶽</title>,<text>三峰一氣裂。峩峩蟠北極。關防自前朝。戰功餘片石。伯氣一蕭條。春陰啼洞鹿。聖代講遠謨。新堞抱天白。千巖盡開鑿。似經神禹力。飛鳥避逶迤。高雲連控扼。九寺作武庫。淸霜凄澗壑。居僧半戎衣。令嚴諸天肅。宸遊憶去年。行殿凭石角。淸蹕雜風林。紫盖轉雲壁。守國貴得人。保障非上策。莫道三韓小。窮廬或管樂。西南滄海濶。水天莽一色。長歌倚譙樓。蒼蒼山日夕。</text>
<title>保安驛樓</title>,<text>客裏登樓目。蒼然十月天。雲鴻寒日短。山木雪峰圓。孤劒還平世。悲歌且壯年。平生棲遁志。世外幾林泉。</text>
<title>水墮寺讀書</title>,<text>最厭官齋閙。携書問上方。穿蘿十里馬。聽偈四更床。古壁虗含月。寒鐘逈帶霜。吾心觀卽是。晨起更燒香。</text>
<title>次李生益徽韻</title>,<text>書帙隨人遠。山裝一槖輕。棲依孤佛坐。讀至曉鐘鳴。雪嶂身邊色。寒溪卧後聲。悠然三界外。猶有望鄕情。</text>
<title>寺中卽事</title>,<text>日暮禪扉畏虎扃。沙彌汲水或晨星。窻明壑底將殘雪。燈照床頭未了經。殿古山精依壁畵。松深棲鶻警簷鈴。憑僧欲問觀心法。夜氣渾堪養性靈。</text>
<title>次李生韻</title>,<text>古殿鐘鳴欲暮天。閒來扶杖或松前。窻間雪照繙經席。石竇氷生洗硯泉。客向孤燈酬宿債。僧將破衲了殘年。邇來夜讀添新課。月過中峰第幾巓。</text>
<title>楊根道中</title>,<text>極目春陰野水昏。水邊芳草雨沾痕。數聲布糓啼何處。知在前年歇馬村。</text>
<title>馬上</title>,<text>雞鳴山店近。時起據鞍眠。雨過燒畬外。雲深伐木前。春陰圍曠野。客意入新年。靜聽農家語。明朝理水田。</text>
<title>渼湖</title>,<text>立馬春江逈。新晴遠勢分。楊根帆外樹。華嶽面前雲。故里催花事。歸程趁鴈羣。隨身有官酒。愁處輒成醺。</text>
<title>入京與從氏 鼎輔 夜話</title>,<text>倦馬駄吾病。悠悠返故棲。路經千嶺雨。語到五更雞。村酒燈前盡。春星樹杪低。詩篇問歸槖。別後幾新題。</text>
<title>渼湖曉發</title>,<text>風急鳴榔動。孤舟犯曉寒。春星隨岸濶。村火着林團。正欲張帆去。寧愁上瀨難。回頭華嶽色。雲際是長安。</text>
<title>舟夜</title>,<text>夕雨初晴雲捲霄。月溪東畔望迢迢。花圍宿鷺沙光濶。柳拂春燈水影搖。夢裏路經孤島轉。客中身與一帆遙。風湍險處須三老。高枕柁樓度永宵。</text>
<title>早發</title>,<text>蓬屋晨露滴。高枕聞勞唱。沙禽先我起。對浴弄春浪。灘瀨聒几席。始覺動孤榜。江月落虗明。野雲開泱漭。龍門若迎人。拱揖來遙嶂。相逢卽相別。回棹更流悵。</text>
<title>水墮寺次李生韻</title>,<text>睡餘松影洒衣裳。隨意微風轉畵廊。山到雨晴新着色。花從僧定自生香。上方齋後孤鐘動。下界歸時一水長。何處流鶯啼送客。洞門回首意難忘。</text>
<title>山行</title>,<text>淸溪凡幾曲。扶杖遂窮源。側壁垂花影。深松帶雨痕。幽尋還得路。妙意久忘言。獨立山光夕。歸雲已石門。</text>
<title>寄棲水墮寺暮吟</title>,<text>日暮鐘聲歇。諸天見數星。秋山僧共寂。老樹佛俱靈。剝栗當齋飯。流螢照道經。却思縣齋望。雲外一峰靑。</text>
<title>寺夜</title>,<text>下帷還在白雲間。枕席隨緣掩石關。孤磬聲中多落葉。定僧身外盡寒山。林鴉夜傍諸天宿。洞虎晨從下界還。書卷三餘酬宿債。空門不是故耽閒。</text>
<title>楊根村舍</title>,<text>柴扉夜火耿餘明。行路關心夢屢驚。樹暝棲鴉依雨色。風高櫪馬聽江聲。古人與我誰同調。孤劒隨身却有情。世外求田空宿計。靑山應復笑浮生。</text>
<title>永矢菴</title>,<text>板屋寥寥澗水邊。高人棲息問何年。樓頭峰聳蓮花影。洞裏僧傳桂樹篇。怊悵白雲如有待。徘徊孤月偶成圓。西飛一鶴天邊去。獨立霜崖更黯然。</text>
<title>嘉陵志感</title>,<text>霜落丘原肅。齋居易作悲。天風寒度檜。嶺月逈臨池。峽水無留意。空山有永思。隣僧生白髮。燈火語心期。</text>
<title>芝洞感懷</title>,<text>夜靜留孤月。山光滿枕衾。種松三世老。聽澗一樓深。天欲窮吾道。雲應守故林。虗池含太極。眞境待人尋。</text>
<title>華嶽晩眺</title>,<text>馬首羣峰色。逶迤粉堞明。高連天北極。平撫漢南城。兵氣三營肅。鐘聲九寺淸。書生昧廟筭。徙倚眺新晴。</text>
<title>郊行</title>,<text>閒隨流水欲窮源。立馬春陰遠樹昏。野鷺雙飛移稻雨。林鶯百囀採桑原。看花獨記橋東路。有客相迎谷口村。幽處却思成卜築。何山不可着柴門。</text>
<title>別兪泰仲 彥吉</title>,<text>客路天涯濶。孤村又別君。開樽當海雪。騎馬向湖雲。壯志驚年邁。離言入夜分。平生卜隣計。臨去更慇懃。</text>
<title>別兪泰仲 彥吉 其二</title>,<text>風塵幾年別。燈火一宵言。殘雪圍村逕。寒星動海門。時憂歸畎畆。吾道信乾坤。少日飛騰意。長歌對瓦樽。</text>
<title>三湖僑居。次尹汝精 治 韻。</title>,<text>諸公甲第盛長安。特地吾今獨掩關。宅近魚龍臨水濶。身將雞犬出城閒。夜潮人語三南舶。晴日窻迎數郡山。白鳥高飛還復下。不妨飮啄在淸灣。</text>
<title>江夕</title>,<text>暝色兼雲重。終然水暎天。舟燈猶市語。島樹自人煙。靜坐從驢病。孤齋近鷺眠。三更最淸界。缺月半江懸。</text>
<title>蠶頭懷古</title>,<text>仄壁千尋立。澄江一道開。悠然白鷗興。不與翠軒來。天地留篇翰。湖山有酒杯。桃花春日暮。流悵滿高臺。</text>
<title>江樓春夜。與宗人章五 命德 同賦。</title>,<text>暝色生江樹。孤舟竟日遊。高樓有淸夜。宿鳥自圓洲。燈影千花靜。琴心一瀨流。濁醪莫辭醉。明發入城愁。</text>
<title>次汝精</title>,<text>簾捲遙山一面陰。何來微雨過西林。雲移帆自遲遲影。風動花猶寂寂心。樓逈碁從空外響。身閒詩向夢中吟。百年吾道滄洲在。莫遣緇塵染素襟。</text>
<title>雨後</title>,<text>江臯宿雨歇。花事更何如。夜枕連鷗鳥。春盤上鱖魚。沙光移艇外。柳色閉門餘。已覺忘言妙。無人問索居。</text>
<title>舟遊</title>,<text>孤琴與雙笛。瀟灑兩相宜。花氣知沙暖。潭光任棹遲。白鷗窺對酒。綠嶂近題詩。不盡滄洲事。官樓更好期。</text>
<title>江樓賦雨</title>,<text>四月湖邊雨。霏霏洒遠空。勢微初入霧。聲急更隨風。樹黑將棲鸛。山明忽斷虹。斜光臨栗島。漁唱在樓東。</text>
<title>汝精來宿</title>,<text>江光留客枕。夜靜月臨庭。宿鳥遙沙白。春燈數柳靑。漁歌來窈窕。樓影入淸泠。喜爾頻相過。題詩滿曲屛。</text>
<title>漢江</title>,<text>水濶沙長客倚舷。南城回望夕陽邊。詩傳漢使乘槎地。淚入胡兒飮馬年。北望山河非昔日。西來鴻鴈又秋天。中流擊楫悲歌發。萬古長懷管樂賢。</text>
<title>國淸寺</title>,<text>不寐禪燈下。西風攬敝裘。山河千里恨。枕席四更秋。谷響鐘沉壑。天虗月動樓。書生平世意。霜氣薄吳鉤。</text>
<title>又賦</title>,<text>落木蕭蕭古戰塲。西風吹客到禪房。鐘聲古堞秋懸月。兵氣諸天夜下霜。已道山形千古險。空悲胡運百年長。朝來更向三臣廟。老栢荒庭儼作行。</text>
<title>南漢</title>,<text>江漢平臨萬折濤。長歌倚堞不成豪。中峰留帶腥塵色。驕虜當年立馬高。</text>
<title>南漢 其二</title>,<text>疊嶂峩峩倚女墻。松坡飛輓入雲長。鴉啼古壘楓林赤。知是延陽夜戰塲。</text>
<title>南漢 其三</title>,<text>古寺鐘鳴月照闉。上方燈火更留人。諸天夜色凉如水。尙憶行宮拜北辰。</text>
<title>遘癘少愈。室家始團聚。拈次東人集中韻。</title>,<text>眼明逢骨肉。伏枕幾相思。喜極還無語。情多更作悲。豈能知別日。猶自記危時。敢道由吾命。持杯更謝醫。</text>
<title>遘癘少愈。室家始團聚。拈次東人集中韻。 其二</title>,<text>度盡三旬厄。吾今見在身。却思病時事。渾似夢中人。花影東牕日。鶯聲北苑春。靑山簾外在。相對舊精神。</text>
<title>宿龍仁邑村</title>,<text>卧知山縣近。孤角五更天。缺月塒雞外。寒燈櫪馬前。計存三畆宅。詩續四愁篇。歲暮無窮意。鳴虫共不眠。</text>
<title>天安道上口占</title>,<text>極目霜空一鴈還。吾行蕭瑟向湖關。浮雲何意隨孤客。落木無邊有斷山。世運傷心書卷裏。人生多事馬蹄間。千秋却憶龎公隱。物外高風杳莫攀。</text>
<title>郡齋早起</title>,<text>卧聽虫聲昨夜長。西風偶覺客衣凉。宿雲鴈度孤峰日。曉角鴉翻萬木霜。多病馬卿長抱渴。悲歌楚客不嫌狂。邇來夢斷長安事。偶爲登樓望故鄕。</text>
<title>萬東</title>,<text>白日華陽洞。天留聖帝祠。楚民三戶盡。蜀魄五更悲。草樹雲陰肅。風塵虜運遲。淸溪無意緖。百折欲何之。</text>
<title>煥章菴</title>,<text>禪扉隣帝廟。怊悵暮鐘聲。碧澗空千古。靑山獨大明。側崖通過鹿。深樹有啼鶯。御墨留苔壁。摩挲更愴情。</text>
<title>暮春。次南吉哉 有常 韻。</title>,<text>閒居忽已送淸明。庭草萋萋獨掩荊。花發山容渾雨露。鳥鳴天氣屢陰晴。夜槽酒向眠中滴。春服身從病後輕。讀罷南華聊隱几。心期遙托漆園生。</text>
<title>東郊</title>,<text>興仁門外雨新晴。路轉陂塘亂水明。野色遙分孤鶴立。秋聲忽入一蟬鳴。逢人謾說求田計。送客還成出郭行。壠上荷鋤者誰子。吾今從爾欲藏名。</text>
<title>秋夜</title>,<text>不寐時看劒。虫聲亦到晨。捲簾霜滿院。倚杖月臨身。秋色餘今夕。吾徒有幾人。寒花含萬古。懷抱爾相親。</text>
<title>淸平寺</title>,<text>谷樹悄生響。鐘鳴客到時。偶來流水遠。此意古人知。樓靜雲依榻。山虗月倒池。新霜楓葉淨。一一寫吾詩。</text>
<title>北漢將臺</title>,<text>聞說吾王御此臺。千官環佩逈徘徊。三峰日抱龍旗轉。萬壑雲扶鳳輦回。險阻只應憑地勢。安危須急問人材。書生平世閒無事。洞裏看花再度來。</text>
<title>扶旺寺</title>,<text>客迎孤月上樓東。素影徘徊射壁楓。但覺路窮幽澗底。不知身在宿雲中。禪心衆籟渾歸定。夜氣澄潭倂是空。枕席三更冷如水。閒眠留與一僧同。</text>
<title>江閣夜坐。次汝精韻。</title>,<text>燈火高樓又永宵。江臯落木聽蕭蕭。雨中鴻鴈方迢遞。霜後魚龍一寂寥。對酒都憐肝膽在。題詩還惜鬂毛凋。淵明晩有荊卿詠。此意回看萬古遙。</text>
<title>秋感</title>,<text>寂寞滄洲事。西風一小樓。有懷當落日。多病度淸秋。喬木無多響。寒江亦自流。夜來聞蟋蟀。似欲伴人愁。</text>
<title>夜</title>,<text>湖天又暝色。極目數峰靑。寥濶來鴻鴈。虗明撫月星。長歌悲萬古。散髮卧孤亭。此意滄洲暮。蕭條一酒甁。</text>
<title>送秋日曉題</title>,<text>寂歷沙村曉。寒燈耿在床。殘星猶伴月。老鴈不勝霜。秋色今朝盡。江聲獨夜長。寒梅含歲暮。留汝見孤芳。</text>
<title>冬夜</title>,<text>紙窻有虗白。夜色悄林亭。老樹墻頭雪。棲禽屋角星。幽懷當暮臘。孤燭伴殘經。暗啓先天妙。寒梅照寢屛。</text>
<title>江春</title>,<text>澤國春生早。輕煙柳拂洲。山光晴繞郭。水氣曉侵樓。倦欲忘書帙。貧猶買釣舟。行藏今世事。吾且問沙鷗。</text>
<title>梅村留別泰仲</title>,<text>山家歇馬月臨關。叵耐明朝客路艱。曉枕語長憂患際。寒天酒重去留間。壯心有劒空懸壁。晩計無錢可買山。從古行藏惟信道。窮愁莫上丈夫顔。</text>
<title>西巖寺曉吟</title>,<text>枕底宿雲動。高窻易得明。春星僧獨起。曉磬鳥先鳴。山暝猶花氣。樓淸自水聲。仙源知幾里。今日又閒行。</text>
<title>答吉哉</title>,<text>洲岸依依楊柳林。閒居不厭閉門深。鶯聲自入千帆曉。水氣渾成萬井陰。春至却憐僮解釣。病中聊喜客携琴。十年謾作功名念。已向淸江洗此心。</text>
<title>章五來訪同賦</title>,<text>故人詩滿袖。命駕問漁家。春江斜對酒。老木卧生花。院午來黃鳥。庭閒繫白騾。歸途亦奇事。細雨濕輕蓑。</text>
<title>春興</title>,<text>水流雲在摠閒情。偃仰高樓麗景明。糓雨度江魚隊密。柳陰圍渚鷺眠淸。已開曲檻迎風入。新買扁舟載月行。午枕夢回有奇事。小園南畔聽啼鶯。</text>
<title>酬汝精</title>,<text>白日孤吟外。淸江倦枕前。沙明時下鷺。柳重不勝煙。聽雨知花信。隨人問麥田。一杯聊節序。吾欲謝詩篇。</text>
<title>深院寺</title>,<text>已道新霜重。楓林萬樹明。吾能及秋到。僧已出雲迎。石路行潭影。天風聽磬聲。空門留宿債。吾欲學無生。</text>
<title>病起</title>,<text>山色虗齋午。微風獨岸巾。松陰團鶴逕。花露淨鶯身。遲日宜留客。新詩不負春。病餘還試步。扶杖過東隣。</text>
<title>卽事</title>,<text>書樓一面盡煙波。疎木橋頭少客過。賈舶賽神多夜鼓。漁人看月或晨歌。交情世外惟鷗鳥。野服身邊已芰荷。吾道邇來湖海濶。幽懷且莫問如何。</text>
<title>神勒寺</title>,<text>雲淨東臺缺月懸。夜深留與一僧眠。江聲不盡禪燈外。楓葉初明宿鷺前。地自羅朝開佛界。天敎牧老有詩篇。晨鐘忽已催歸路。風急沙頭繫釣船。</text>
<title>秋夜</title>,<text>落木蕭蕭掩一堂。燈前坐覺此宵長。折來叢菊霜侵院。聽盡飛鴻月到床。別有淸愁歌九辯。了無佳句送重陽。阮生若自逢知己。不必沉冥隱醉鄕。</text>
<title>哭吉哉墓</title>,<text>纍纍東郊塚。新封又吉哉。君應厭今世。天或忌高才。落月三更在。空山一哭回。流鶯何意緖。咽咽隔林哀。</text>
<title>鐘巖會席。贈金伯春 元行。</title>,<text>素籟行山阿。松桂肅淸秋。心賞得佳境。良友復同遊。歡讌寄永夜。燈火耿虗樓。晨興望白雲。別路阻且脩。彷徨幽壑中。爾道欲何求。溪流逝不息。天運良悠悠。鶗鴂昨夜鳴。孤芳難自謀。吾曹各中年。心懷古人憂。願言昭令德。努力追先休。</text>
<title>別伯春</title>,<text>匹馬溪頭別。空山薜荔深。淸秋渾百感。末路幾同心。客枕雲生谷。歸程雨滿林。悠悠離合意。倚檻聽蟬音。</text>
<title>吳伯玉 瑗 赴燕後賦梅追寄</title>,<text>燕薊幽愁欲問梅。寒英依舊對人開。中原消息知何似。春意新衝積雪回。</text>
<title>吳伯玉 瑗 赴燕後賦梅追寄 其二</title>,<text>數花纔拆正氤氳。孤影晴窻倍憶君。欲寄一枝更愁絶。月中羌笛可堪聞。</text>
<title>簡伯玉</title>,<text>南湖春盡且幽期。詩在汀洲極目時。過鳥沙光相與遠。微風帆影不妨遲。馬嘶柳外晴煙細。吏語花間麗日移。前浦卜居曾十載。漁翁白髮捴相知。</text>
<title>訪伯玉。拈臨川韻。</title>,<text>君家簾几靜。春鳥近人眠。細草留歸客。淸樽似去年。池光雲度影。花意雨生姸。更約東亭會。巖泉興渺然。</text>
<title>會鐘巖與伯玉，南德哉 有容，洪養之 梓，黃大卿 景源。同賦。</title>,<text>虗窻睡起曉光分。枕外飛鳴谷鳥羣。山意偏濃纔度雨。池華不定欲生雲。柳邊立馬孤峰近。樓上留人一磵聞。更待綠陰成後約。殘花滿地已紛紛。</text>
<title>曉有雨。以微雨夜來過。分韻得微字。</title>,<text>石澗曉多聲。春雨度山扉。雜花散中谷。漠漠含餘霏。鶯啼應有處。雲木一逕微。源深不可極。怊悵出山歸。</text>
<title>又得會字</title>,<text>山曉百花明。磵戶生春靄。雲歸捲帷前。鳥啼隱几外。時雨藹芳林。决决響石瀨。列坐延好風。欣然散襟帶。松韻和高唱。山光得冥會。徘徊石路長。聊欲謝氛壒。</text>
<title>初夏。訪德哉。共次澤堂韻。</title>,<text>葛冠迎客笑。無酒也心歡。過雨鳩鳴遠。孤花雀啄殘。傳家蒼檜老。畵壁數峰寒。心靜能消夏。蕭然一室寬。</text>
<title>鐘巖文會。與德哉，伯玉共賦。</title>,<text>杖几翛然寄野扃。眼明聊對數峰靑。桑陰日隱孤村靜。荷氣風含曲沼停。佳客相隨頻出郭。羣書盡屛獨携經。淹留可作終年計。不必分山別起亭。</text>
<title>鐘巖文會。與德哉，伯玉共賦。 其二</title>,<text>微風和睡入松扃。欹枕村煙谷口靑。潭水頓淸山雨過。樹陰不動夏雲停。莊生多事還齊物。王子循名强著經。麥熟田家新釀足。留連更待月臨亭。</text>
<title>鐘巖文會。與德哉，伯玉共賦。 其三</title>,<text>凉生簾几倚山扃。長夏雲林幾疊靑。丘壑有緣供寂寞。行藏信道可平停。巖頭細瀑當高枕。樹杪流鶯近讀經。百尺元龍多事在。不妨偃息卧孤亭。</text>
<title>鐘巖文會。與德哉，伯玉共賦。 其四</title>,<text>池華㶑灧欲侵扃。楊柳陰連雨氣靑。村犢穿林時獨去。野禽臨水或雙停。唐虞盛世千年遠。管樂奇功一夢經。丘壑徘徊城闕近。終思嘉峽舊山亭。</text>
<title>鐘巖文會。與德哉，伯玉共賦。 其五</title>,<text>薜荔侵帷石隱扃。客稀澗道古苔靑。林光窈窕孤鶯語。山意霏微遠靄停。身老可能論宿志。時危猶自保殘經。從今且寘求田計。溪月松風卧此亭。</text>
<title>鐘巖文會。與德哉，伯玉共賦。 其六</title>,<text>幽期十里到郊扃。雨歇方塘荷葉靑。雲靜故能排檻入。水流那得伴人停。重遊客記尋花逕。新課牀留種樹經。風袂泠泠朱暑外。且移莞簟上巖亭。</text>
<title>鐘巖文會。與德哉，伯玉共賦。 其七</title>,<text>冉冉山霏滴半扃。栗林籬落晝陰靑。雲深野鶴飛仍逈。雨急荷珠瀉却停。長往徒思吳市客。孤懷時誦楚臣經。閒中俛仰悲身計。卧聽淸溪度石亭。</text>
<title>鐘巖文會。與德哉，伯玉共賦。 其八</title>,<text>柳外人家掩板扃。露沾瓠蔓上籬靑。池虗缺月孤光動。林暝幽雲一氣停。靜欲騎牛尋遠寺。閒思相鶴著新經。溪山何必論賓主。高枕悠然是我亭。</text>
<title>鐘巖文會。與德哉，伯玉共賦。 其九</title>,<text>飯餘扶杖出林扃。谷靄依依暝意靑。松影隨人行處逈。潭光得月照來停。溪邊客去留殘酒。郭裏書回帶古經。悵望幽期蘿逕遠。不禁風露滿高亭。</text>
<title>鐘巖文會。與德哉，伯玉共賦。 其十</title>,<text>正午山光獨啓扃。浮嵐透入一簾靑。小池魚與淸波動。遙嶺雲將片雨停。洞裏微凉三伏日。身邊長物數編經。幽懷怊悵明朝別。好鳥飛啼傍澗亭。</text>
<title>鐘巖文會。與德哉，伯玉共賦。 其十一</title>,<text>宿鳥翻翻近暮扃。人煙楡柳四隣靑。巖泉隔樹時孤響。嶺月窺人又一停。野服芰荷非俗製。金丹龍虎有眞經。幽吟丘壑無窮意。凉籟三更獨倚亭。</text>
<title>鐘巖文會。與德哉，伯玉共賦。 其十二</title>,<text>谷日陰陰樹擁扃。飛來窺榻水禽靑。空山道意靈芝晩。圓沼天光太極停。歲月欲侵雙鬢髮。詩書未了一床經。閒雲最是多情在。只管留人不下亭。</text>
<title>鐘巖文會。與德哉，伯玉共賦。 其十三</title>,<text>鶯啼遲日繞村扃。卧處煙蘿几席靑。世事百年終有定。天機萬古豈曾停。高林露氣晨梳髮。曲檻泉聲夜誦經。遙想故人同此意。扶藜獨上舞雩亭。</text>
<title>鐘巖文會。與德哉，伯玉共賦。 其十四</title>,<text>何來山雨度晨扃。稻色離離四野靑。古壁着霞纔有色。飛泉遇石却成停。顔生晩飯猶當肉。邊老耽眠欲廢經。城裏諸君能好事。明朝載酒問幽亭。</text>
<title>鐘巖文會。與德哉，伯玉共賦。 其十五</title>,<text>歸騎悠悠出谷扃。長郊雨細一蓑靑。閒情流水隨人遠。倦跡浮雲入郭停。身外妻兒妨學道。塵中日月負硏經。聊知今夜尋山夢。巖瀑聲高過雨亭。</text>
<title>鐘巖文會。與德哉，伯玉共賦。 其十六</title>,<text>松陰日午半圍扃。引步巖苔屐破靑。燕語鶯啼誰主客。雲容山色與調停。劒應有氣空懸壁。琴自無絃不管經。雨後東湖堪濯熱。更謀孤艇問鷗亭。</text>
<title>鐘巖文會。與德哉，伯玉共賦。 其十七</title>,<text>幽懷永日獨關扃。簾外遙峰送晩靑。鶴性雲霄從古濶。雞鳴風雨幾時停。遐期怊悵山中桂。壯志徘徊案上經。報道東溪新物色。池荷初發繞空亭。</text>
<title>鐘巖文會。與德哉，伯玉共賦。 其十八</title>,<text>咫尺離懷阻瑣扃。淡雲朝日禁園靑。宮梧露滴烏紗淨。院柳陰團白鶴停。道在不妨從拙宦。家貧猶得貯羣經。杜陵廣廈曾何意。怪石疎松有古亭。</text>
<title>鐘巖文會。與德哉，伯玉共賦。 其十九</title>,<text>藥裹茶爐閉晝扃。客來深巷古槐靑。孤雲在壑須同卧。萬馬當衢可獨停。簾雨細霑眠後几。林風凉入讀時經。故人同趣還同病。幾日開樽竹裏亭。</text>
<title>鐘巖文會。與德哉，伯玉共賦。 其二十</title>,<text>曉枕翛翛雨滿扃。空庭草樹掩濃靑。閒行興入巖泉靜。宴坐身隨杖屨停。未信山中留大藥。徒聞海外有全經。優游何處消三夏。半在荷塘半柳亭。</text>
<title>閏九月七日。與德哉，伯玉，李文遠 德弘，吳敬父 瓚，兪生盛基。爲紫霞之遊。渡露梁呼韻。</title>,<text>沙頭停野騎。初日浦煙遲。客意孤鴻去。秋懷老菊知。未成浮海計。猶有入山期。霞洞楓千樹。應須待我詩。</text>
<title>霞洞得源字</title>,<text>溪閣淨秋色。煙霜一洞門。高風凉掃石。落景靜留樽。立馬還雲際。看楓已水源。僧來知近寺。相對欲忘言。</text>
<title>又拈七律</title>,<text>寂歷楓林澹夕暉。小亭雲物客來稀。山空落葉深留馬。石出飛泉細入衣。丘壑幽期惟我輩。行藏末路可同歸。徘徊欲問峰頭寺。缺月寒鐘掩石扉。</text>
<title>溪上少憇</title>,<text>山蹊百轉只淸溪。古石留人歇馬蹄。雲外有村知遠近。亂峰疎木夕陽低。</text>
<title>乘月過南紫霞洞</title>,<text>星斗森森倒影長。洞中楓樹盡生凉。山虗易作三秋響。水淨渾疑一逕霜。歸馬穿雲聊自去。棲鴉尋樹任渠忙。深知野老迎人意。村酒黃花掃澗堂。</text>
<title>盤谷草堂。贈主人曹生。</title>,<text>閒隨流水問君居。暝靄柴門楓葉疎。種樹百年傳世遠。題詩四壁訓兒餘。白雲空谷迎騎犢。孤鶴前溪伴釣魚。早晩分山能許否。風塵端不染吾裾。</text>
<title>野程拈韻</title>,<text>牛背閒眠古木前。遙村澹澹晝生煙。浮雲流水樵歸路。短日高風稻穫天。空谷未成三畆宅。長歌聊和五噫篇。田翁不識悲秋意。社酒相邀醉舞顚。</text>
<title>三幕寺夜飮</title>,<text>虗樓燈火耿寒宵。鐘動諸天正泬寥。樹杪星河千品寂。雲邊枕席一身遙。淸霜不敵黃花酒。積氣猶分碧海潮。老釋秪應知此意。梵聲初罷我長謠。</text>
<title>登樓口占</title>,<text>九日又今日。深知玆事奇。天應足佳節。吾不負新詩。古壁寒花細。遙溟過鴈悲。西風吹客帽。浩蕩喚深巵。</text>
<title>寺樓同賦</title>,<text>鴈飛寥廓但洪濤。風急天空攬客袍。日隱海山元自暎。秋淸樓閣不勝高。浮名在我終何賴。勝地於人偶一遭。十載重遊又佳節。長歌不减少時豪。</text>
<title>宿須摩菴得寒字</title>,<text>風露霑衣步夜闌。棲禽樹杪亦驚寒。靈泉缺月虗相徹。老石孤雲巧一團。華髮催人遲問道。靑山勸爾早休官。三杯濁酒禪燈下。可耐明朝戒客鞍。</text>
<title>宿須摩菴得寒字 其二</title>,<text>沙彌送客下雲端。崖寺懸燈一榻寬。嶺月偃松頻遞影。天風吹石逈生寒。身閒山水爲心役。道屈詩書感歲闌。頗怪氷霜饒晩菊。數枝留與我曹看。</text>
<title>同德哉，伯玉，大卿。用杜老韻聯句。</title>,<text>偉哉乾坤內。吾道一何拙。讀書四十年。雅志在夔契。良驥鑾和淸。周道步趨濶。心究理亂細。眼窮帝霸豁。行藏各所値。裘褐隨凉熱。韞櫝玉不沽。在爐金自烈。奇想厭埃壒。遐標競雲月。逝將掇靈芝。丹丘搜寶訣。神仙竟虗無。志業兩虧缺。身計轉濩落。世故多爭奪。逃俗自高賢。葆光托巖穴。巢許卧箕穎。幼安泛遼渤。通逵繞甲第。曲逕走交謁。顔忸野鴟嚇。志遠波鷗沒。荷製獨初衣。商謳屢擊節。希聲匪寡和。識曲亮無絶。男兒重交義。意氣金石裂。賢豪得合幷。襟韻迭鼓發。文章溯灝噩。理竗析膠結。六經窺泓博。百子駕截嵲。求源要中深。斂華戒外滑。典刑周彝古。律呂虞球戛。星斗紛芒角。震霆或轟轕。繪無施黼黻。璞有裹裋褐。懸壁琴自響。埋泉劒不出。優遊豈無所。睠顧戀京闕。嶽瀆王畿輳。融峙眞宰活。野策弄煙華。湖舫攬雲物。遙海送目濶。懸磴置脚慄。貰酒叩山市。携琴宿僧室。豗瀑盪煩抱。攢峰竦懦質。雨集楓淅瀝。霜繁石蕭瑟。忘形混禽魚。耽句雜楂橘。崇墉抗雲標。矗石剗秋骨。綢繆百濟故。興廢前史述。疊磴劣通鳥。窄徑難容轍。戈鋋電掣明。埤堄月抱兀。秋旻劇搖落。川陸露曲折。樽斝逐幽奇。驢馬捨牽窣。已經淸潭遊。復從紫溪越。孤亭靜雲日。激湍嗽霜雪。控巖白蝙癯。走澗蒼鼯渴。樓壓戱鯨浪。潮奔騈馬卒。西眺直登萊。中原事悲咽。北控無朝廷。東顧憶征伐。哀歌寫感激。烈風來蕭屑。孤懷隰苓霣。幽事崖菊掇。開雲天爲霽。餘閏辰又吉。歸墟俯咫尺。浩蕩觀落日。揚明閱萬國。駐輝覆孤蓽。蛟鰐驩爭迓。霞霓護恐失。陰陽遞晦明。機鐍窺密勿。羲和逝將攀。葵藿傾更切。月宿嗣璀璨。魑魍敢怳惚。駟隙如斯迅。鷗盟幾時畢。境近猶會心。詩多豈嘔血。古鐘驗灰刦。遺㙮感興滅。衣留坐禪龕。瓢泛酌泉窟。穹林契寬閒。苦海謝洄潏。郊園滌煩紆。文酒續怡悅。架峙鄴侯書。園拾杜陵栗。觀遊飫禽嶽。燕息慕莊漆。霰氷冽天序。松篠森庭實。幽抱易成嘅。昨事毋已末。遲回惜壯心。晼晩撫衰髮。好學聞炳燭。就道思結襪。騷悲屈原醒。歗餘梁甫膝。經世願已違。垂後辭空列。外境捨覊絆。浮念期洗櫛。天人賾精微。章句辭塗抹。嘐嘐古賢期。齪齪纖兒喝。道源洙泗邈。利爭蠻觸聒。眞僞楚猴冠。是非齊人說。鳴梧絶威鳳。淸藪憶俊鶻。杞癡抱憂焦。芹獻怯唐突。歸依有廣居。磋切資良匹。卓立企嶽峙。勇進服泉决。遷義譬獲玉。砭過當愈疾。安時蠖用屈。造道龍不拔。勵操大冬栢。障慾中流碣。觀世用舒卷。屛機忘活殺。苹鹿鳴相和。室蘭臭自別。屋漏臨此心。籤簡儼昔哲。且排曹劉墻。共造周程闥。聖路無窮極。慥慥勉日達。</text>
<title>將歸嘉陵。與德哉聯枕。</title>,<text>萬事時將晏。嚴霜欲戒氷。寒天入山馬。古峽讀書燈。畎畆還孤憤。風塵半舊朋。凌冬憐老栢。苦節爾偏能。</text>
<title>將歸嘉陵。與德哉聯枕。 其二</title>,<text>離懷當歲暮。歸路十灘氷。濁酒延山月。悲歌向曉燈。荒田還有夢。衰世欲無朋。爲謝同袍子。行藏任各能。</text>
<title>達山墓舍簡寄伯玉</title>,<text>孤村煙火客停鞍。邂逅還成一笑歡。鴈鶩荒田秋色盡。魚龍極浦夜霜寒。深知海內吾生晩。已覺塵中友道難。老去心期惟爾在。離愁怊悵峽雲端。</text>
<title>達山墓舍簡寄伯玉 其二</title>,<text>歲暮衡門稅客鞍。佳期不負一宵歡。月明野鶴應添潔。霜落棲鴉更耐寒。世故逼人搔髮短。詩篇累我謝情難。山林惟可容吾道。歧路人間有萬端。</text>
<title>達山墓舍簡寄伯玉 其三</title>,<text>海天朝日照歸鞍。更酌村醪罄一歡。浦外鹽煙孤島暝。山前杵響數村寒。床琴未害知音少。世局元從着子難。月谷幽期又今夜。故人茅屋在林端。</text>
<title>臨行疊鞍字。留別伯玉。</title>,<text>櫪馬頻嘶曉戒鞍。前宵樽酒强成歡。峽天漠漠雲孤去。庭檜亭亭雪共寒。麋鹿極知爲友好。風塵猶覺別君難。男兒要識行藏事。羞遣窮愁上鬢端。</text>
<title>入嘉陵。歷宿芝洞。與應敎從叔 亮臣 話別。</title>,<text>太極亭前路。傷心十載過。開樽孤月在。立馬亂山多。絶峽携書劒。全家向薜蘿。北風有遺意。臨別更長歌。</text>
<title>嘉峽山齋卽事</title>,<text>古峽氷通路。孤村雪擁山。天時十月盡。吾道百年艱。閉戶烏鴉側。觀書虎豹間。隣僧忘別久。怪我已衰顔。</text>
<title>齋夜</title>,<text>燈火蒼然一榻空。摴蒱隔幌任山僮。簷雞眠帶孤峰月。櫪馬嘶連古檜風。人定可能勝天定。道窮未敢怨身窮。夜深窻外氷霜積。不信微陽在地中。</text>
<title>訪宗溪族叔 碩臣 賦呈要和</title>,<text>落日騎牛問磵陰。天寒學士閉門深。古來直道難容世。歲晩幽居不負心。洛下衣冠塵滿陌。洞中井臼雪圍林。佳期更在禪房宿。今夜須君帶月尋。</text>
<title>訪宗溪族叔 碩臣 賦呈要和 其二</title>,<text>山外深知世路難。巖扉卧穩一床寬。長歌酒所憂明主。白髮田間老諫官。短日鴉歸猶及暝。深山熊蟄不知寒。邇來已任京書斷。氷雪崢嶸阻十灘。</text>
<title>玉井菴</title>,<text>爾室卽我室。何者爲主賓。騎馬到佛殿。欣然不相嗔。巖泉不必勝。我自喜淸眞。交情及魚鳥。信皆宿昔親。就中處長老。貌臞古心醇。閉戶閒讀史。兀兀坐淸晨。所業非爾道。用意良亦勤。日月羲皇邈。風流姚姒湮。干戈滿天地。世刦幾囂塵。請師且掩卷。志士懷苦辛。白雲不愁思。英英來近人。</text>
<title>送金參判 龍慶 赴燕</title>,<text>玉帛胡天歲屢移。鴨江一面閉關遲。中州兵力西隣盡。半夜星文北氣衰。畢竟長城同逆旅。蕭條四海幾男兒。河淸消息從君問。悵望風塵有所思。</text>
<title>夕步籬外有感</title>,<text>籬外寒山一逕斜。日西扶杖聽歸鴉。先人舊種雙梨樹。雪滿枯枝强作花。</text>
<title>往在戊申春。南吉哉見瀛登驛村。有卜居之志。未幾而歿。今余來尋。賦一律書感。</title>,<text>疎松古壁帶村煙。吾友登臨杳十年。道在山林曾問舍。人從風浪幾回船。巖泉俯仰猶餘韻。魚鳥徘徊未了緣。怊悵當時携手計。獨來駐馬白雲前。</text>
<title>次放翁韻</title>,<text>藤杖尋常倚壁幽。病夫久廢出門遊。瓦樽春氣爐依榻。紙牖天光雪覆樓。短景還知閒處永。高歌自有樂中憂。山林長往平生計。歲暮聊爲偃息謀。</text>
<title>夜坐</title>,<text>空齋掩蕭條。卧聞商飈生。重陽亦何樂。古人强循名。徘徊感玆辰。天高素景明。凉雨洒中林。衆木共秋聲。日月不相遲。忽已向暮齡。故人阻良晤。有酒聊自傾。時菊有晩色。白露含其榮。幽香恐蕪沒。慨然懷中情。吾當守吾拙。寂寞欲何成。</text>
<title>有感疊前韻</title>,<text>盛世去已遠。慨余何晩生。君子秉孤節。所期非功名。白日沉西溟。一去無留明。彈琴坐長夜。中曲有悲聲。彷徨不暇寐。幽懷感徂齡。渺渺鴻鴈逝。沉沉河漢傾。嚴霜降中庭。草木盡凋榮。天運正蕭瑟。窮廬獨抱情。俛仰欲如何。長歌忽復成。</text>
<title>雪中懷洛中諸友。簡寄伯玉。</title>,<text>雪中離抱獨憑欄。皓色干林極目寒。城闕飛塵應壓遍。今宵始可夢長安。</text>
<title>偶賦</title>,<text>隨意田廬卧送年。衡門深掩亂峰前。雲間鹿下看松逕。雪裏僧分瀹茗泉。讀史每尋高士傳。論詩欲廢變風篇。夜來怊悵成孤步。更喜東楹納月偏。</text>
<title>伯玉閤梅。想已開花。寄二絶。</title>,<text>經卷薰爐晝掩堂。芳心不怕雪圍床。世間一種淸和氣。梅與君詩占孰長。</text>
<title>伯玉閤梅。想已開花。寄二絶。 其二</title>,<text>吾輩論交有幾人。梅兄最覺素心親。山林城市休分別。俱是袁生卧雪身。</text>
<title>寄德哉</title>,<text>積雪千重繞一樓。離懷終日閉門幽。圖書牢落寒山色。翰墨盈虗舊社遊。歸計秪應輕解手。索居其奈易生愁。北風古有同車客。衰世詩人說興優。</text>
<title>寄伯玉</title>,<text>乞暇連旬卧竹堂。知君宦意已全凉。閒愁紫陌風塵積。道意黃鐘氣朔長。詩至應衝山雪遠。書來已報閤梅香。近日幾成東郭會。樽前聊復憶吾狂。</text>
<title>步伯玉紀夢韻</title>,<text>聚散如浮雲。達人處無心。索居余寡悰。譬彼失儷禽。歲暮几杖冷。高歌卧澗陰。故人在長安。悵望商與參。巖泉豈不邇。出門愁獨尋。鬱鬱鹿豕叢。偃息守空岑。憶與二三子。選勝日登臨。淋漓翰墨塲。擧酒輒相斟。雨滴宿荷池。霜淸倚楓林。留連或秉燭。譚謔復誰禁。別離今幾日。空谷抱孤襟。寤寐卜幽期。見爾紀夢吟。溪濶敞秋檻。禪房委我衾。石逕迎我至。爾興已蕭森。巾袂兩翛翛。若遺世氛侵。淸湍赴吟諷。俛仰諧瑟琴。覺來便千里。山棲隔嶇崟。精氣有感通。不道雲峽深。人生重知己。萬鐘非素欽。丘壑况同好。中歲異浮沉。乾坤一夢境。佳會逝駸駸。吾儕聞道晩。詩律豈長淫。移書戒宿習。三歎服良箴。千古招隱曲。永焉酬好音。</text>
<title>除夜</title>,<text>萬事忘懷隱几前。今宵何事悄無眠。柴荊臘盡孤村雪。星斗春回絶峽天。强欲著書傳後世。還思尋嶽見羣仙。依然兒女摴蒱戱。行樂長安說少年。</text>
<title>早春卽事</title>,<text>事業經冬一架書。開門已見柳條舒。燈帷故着煙煤積。留得詩經意味餘。</text>
<title>早春卽事 其二</title>,<text>步繞南溪嫰草生。烏藤三尺伴閒行。中峰積雪知消盡。雲裏時聞伐木聲。</text>
<title>早春卽事 其三</title>,<text>暄鳥鳴簷近午天。春山一面澹生煙。東臯老牸閒眠熟。夢在溪頭十畆田。</text>
<title>伯玉率其弟敬父來訪山居。得期字同賦。</title>,<text>十二灘頭獨掩帷。君來能不負幽期。行藏落落人間事。聚散悠悠卷裏詩。一棹閒尋牛渚近。三杯醉下鶴臺遲。相逢欲贈山中物。叢桂新春長幾枝。</text>
<title>與伯玉。遊吉哉卜居遺址。得來字。</title>,<text>淸溪翳松蘿。源出何山來。幽壁上窈窕。下有綠潭開。緬憶太華子。選勝此徘徊。眷言卜一丘。高情洗氛埃。風流命翰墨。水石擬池臺。白鶴羽毛潔。獨立望天隈。巖壑散餘情。浮雲去不回。循流撫遺跡。益覺人世催。村煙悄幽谷。西日照澗苔。平生楚騷篇。誦罷林風哀。</text>
<title>與伯玉早發。將舟下淸平江。馬上拈韻。</title>,<text>柳村朝日聽鳩鳴。路轉危橋石棧生。嶺色霏微非雨意。溪流曲折盡春聲。題詩每說尋山計。並馬仍成問舍行。但得拂衣塵世外。白雲何處不宜耕。</text>
<title>放舟下峽。至龍津。舟中得霽字。</title>,<text>山居抱幽意。復作江湖計。江湖有歸客。信我平生契。相携上素舸。一笑百憂霽。高灘出急峽。繚繞萬山勢。奔峭忽已開。洲渚轉迢遰。魚龍抱晝影。氣色蕩屢遞。水風吹散帙。雲日映鼓枻。翳然桑柘陰。數村臨水際。時雨潤浦田。靑靑宿麥細。與君將卜隣。耕鑿以卒歲。人生貴適意。不必憂斯世。</text>
<title>又得來字</title>,<text>棹歌風急正徘徊。峽拆龍津遠勢來。春氣千重連浦潊。晴光一道繞樽罍。漁舟且可從吾好。沙鳥何須與客猜。緬憶風流申學士。書樓寥落杏花開。</text>
<title>又得船字</title>,<text>東風載酒問牛川。客路紆回水驛前。垂柳春留村意靜。餘霞日照渚光圓。孤懷宇宙携書卷。散髮江湖倚釣船。移棹却思乘興去。昭陽亭下一洄沿。</text>
<title>達山墓舍。伯玉自廣陵來訪。命韻同賦。</title>,<text>漁村忽報故人來。晴日幽期問釣臺。野色欲將孤鴈逈。春陰猶許早花開。深知至澹元無味。已覺全生不要材。畎畆只應容一物。相看休惜鬢毛催。</text>
<title>達山墓舍。伯玉自廣陵來訪。命韻同賦。 其二</title>,<text>春服初成糓雨來。扶藜頻上柳邊臺。長歌湖海連天濶。老眼風塵出郭開。病鶴豈爲朱轂夢。枯桐端合素琴材。樽中尙有殘醪在。歸客留連莫遣催。</text>
<title>寄題義僧惟政表忠祠</title>,<text>慷慨雲壇誓衆年。袈裟擊楫薩州船。海濤鯨息譚經地。佛日塵淸倚劒天。異敎未應無義士。中興終亦賴高禪。時危不負西山鉢。一體同祠儘夙緣。</text>
<title>會伯玉東亭同賦</title>,<text>柴門疎柳覆平臯。夕籟翛翛洒客袍。潭影人煙通窈窕。蟬聲秋氣與淸高。人間白雪猶凡曲。嶺上孤雲信我曹。名利關頭須斷念。可能終作盖時豪。</text>
<title>亭夜</title>,<text>巖瀑與松籟。淸幽倂夜聞。天開三伏雨。樓宿一峰雲。倦矣風塵夢。懷哉木石羣。庭虗仍拄杖。虫語曉紛紛。</text>
<title>抽三淵韻</title>,<text>山閣生凉積雨晴。起居惟是一泉聲。天機空谷聞蟬急。野色遙田見鷺明。身外世緣隨聚散。詩中物候任流行。秋來更問龜川路。百里滄洲上棹輕。</text>
<title>奉贐應敎從叔赴燕</title>,<text>吾祖朝京已百年。薊城冠盖又離筵。家傳翰墨東韓國。淚入腥膻北極天。野火停車沙磧裏。秋風論劒市門前。角山試可尋遺躅。浩刦浮雲石㙮巓。</text>
<title>送金誠之 致一 燕行。乞購錢牧齋集。</title>,<text>人歸易水幾秋風。寂寞燕南俠窟空。錢氏文章如擊筑。願聞餘響百年中。</text>
<title>自達山歷宿德哉龍湖直廬。次其與伯玉酬唱韻。</title>,<text>歸驂及暝色。海氣尙留衣。砧杵鴻連響。樓臺月轉輝。浮名詩作累。古道世相違。極目滄洲濶。寧敎此會稀。</text>
<title>自達山歷宿德哉龍湖直廬。次其與伯玉酬唱韻。 其二</title>,<text>客路孤舟晩。官樓一榻淸。鶴應無事老。鴈或不平鳴。文字飛騰語。江湖寂寞情。平生吳學士。寧復戀華纓。</text>
<title>伯玉自楊根來。住渼湖金氏亭。與德哉往會。月夜泛舟。呼韻同賦。</title>,<text>邂逅幽期在晩湖。高樓燈火照淸壺。稻粱九月雲鴻急。霜露三更野鶴孤。宋玉逢秋空有恨。寗公處世却成愚。扁舟坐弄中洲月。暝裏漁歌起遠蘆。</text>
<title>伯玉自楊根來。住渼湖金氏亭。與德哉往會。月夜泛舟。呼韻同賦。 其二</title>,<text>柴門一逕俯澄湖。野老留人酒滿壺。帆影轉沙黃葉盡。漁歌到岸白鷗孤。煙波泛宅堪終老。畎畆憂時信獨愚。却欲從君營素艇。一竿明月傍洲蘆。</text>
<title>舟下纛島拈韻</title>,<text>秋江淨如許。歸棹弄輕波。灘近靑山急。村明赤葉多。吾徒皆浪跡。世事且長歌。寂寞魚龍意。天寒奈爾何。</text>
<title>德哉盆梅。孟冬初吉已開花。謹次伯父韻。與伯玉，大卿同賦。示德哉。</title>,<text>純陰方世界。春意到梅枝。氣得淸霜鍊。香從老菊移。未應輕一笑。秖自要新詩。寂寞雷淵子。玄經伴紙帷。</text>
<title>德哉宅。與伯玉夜集命韻。</title>,<text>紙窻燈火永今宵。山月隨人不待邀。歲律三更看斗柄。天機一室問梅條。殘書急景空催老。斗酒高歌未作驕。歸馬柴門留到曉。上林松籟聽寥寥。</text>
<title>族弟子安 國輔 家。會伯玉，德哉。拈明人韻。</title>,<text>梅花與人意。耿耿惜時闌。樽斝回春氣。茅茨帶雪寒。論詩今日可。行路百年難。步屧經過近。幽懷賴爾寬。</text>
<title>與李仲五 秀得，德哉，大卿。飮伯玉宅。次曾南豐韻。</title>,<text>故人江湖志。胡不拂衣早。閉門長安雪。珂馬迹如掃。相逢卽痛飮。豈復恨枯槁。慷慨風騷際。歲晏同懷抱。新梅皎迎人。且與論交道。孤標信不俗。爲我一傾倒。目擊却忘言。天機寧細討。醉來枕君股。世事從吾好。</text>
<title>歲除日。爲省墓之行。與伯玉。同至衿川分路。馬上拈張宛丘韻。</title>,<text>江漢層氷並馬行。蕭條歲月壯心驚。啼鴉野色迎春近。細靄山容着雪明。佳節松楸渾百感。殘冬書卷尙餘情。朝聞夕死先師訓。失學居然白髮生。</text>
<title>歲除日。爲省墓之行。與伯玉。同至衿川分路。馬上拈張宛丘韻。 其二</title>,<text>徘徊殘臘送將行。山郭寒風客馬驚。出處百年知有定。心期雙鬢與俱明。川氷尙閉魚龍氣。野雪潛回草木情。老去不須焚筆硯。更敎花鳥慰吾生。</text>
<title>送李書狀子彝 德重 赴燕</title>,<text>神州極目動悲歌。地老天荒感慨多。春鴈北飛何意緖。却隨冠盖渡遼河。</text>
<title>送李書狀子彝 德重 赴燕 其二</title>,<text>天地傷心魯史編。金華侍講憶前年。烏蠻館裏懸燈夢。更抱遺經上細氊。</text>
<title>送李書狀子彝 德重 赴燕 其三</title>,<text>昇平往事泣皇明。三月風花滿北京。暇日胡酋多樂事。暢春園裏有鶯聲。</text>
<title>送李書狀子彝 德重 赴燕 其四</title>,<text>市肆新書峙作林。錢門餘派百年深。文章感憤終何事。猶驗遺民未死心。</text>
<title>送李書狀子彝 德重 赴燕 其五</title>,<text>要津得失使人愁。涇渭滔滔摠急流。年少定須開眼大。故從夷夏辦奇遊。</text>
<title>早春偶題</title>,<text>空庭扶杖一婆娑。拂面東風任幘斜。春意自能成細雨。山光元不厭貧家。閒從碁局觀機事。老向詩篇送物華。更喜今年時候早。園中已拆杜鵑花。</text>
<title>重陽後一日。叔父周甲晬席。伏次伯父韻。</title>,<text>佳辰杖屨昨登臺。纔送重陽晬日回。南極星文臨隱几。東籬秋色入含杯。山林松到千尋老。歲月丹從九轉來。韻叶塤箎俱白髮。孤生偏作樂中哀。</text>
<title>德哉自永春入城來訪。拈韻同賦。</title>,<text>使君衣袂色。猶帶上游秋。公事參沙鳥。行歌問釣舟。江湖長別夢。城郭幾交遊。知爾丹砂計。非緣五斗留。</text>
<title>庚申元月初二日。自楸下往隋城衙中。夜飮命韻。</title>,<text>守歲前宵夢。依然客燭明。新春纔兩日。舊臘尙餘情。畵角星垂野。寒山雪擁城。愁來添酒量。取次見壺傾。</text>
<title>敬次伯父韻。贈府伯兄。</title>,<text>錦席薰爐破夜寒。使君豪氣洗儒酸。時平鼓角樓頭聽。春動風雲海上看。明月西淸孤夢遠。壽星南極一堂歡。山城雪重停歸騎。列鼎官廚且客盤。</text>
<title>禦牧軒。謹次先祖考文忠公題板韻。</title>,<text>吾祖遺篇壁上頭。百年亭沼幾重修。魚鹽海國雄開府。鼓角山城逈壓州。酒席春風生秉燭。轅門晴雪照披裘。時淸好是無郊壘。翰墨今來繼舊遊。</text>
<title>酬伯玉</title>,<text>園林長夏自成幽。養懶眞堪百事休。歧路徘徊非戀世。新詩慷慨欲逢秋。槐風留得蟬終日。山意迎來雨入樓。忽覺離懷雲峽遠。流光倍切索居憂。</text>
<title>步伯玉夜題韻</title>,<text>雲移雨散月流天。庭院虗明未着眠。已有秋懷同野鶴。不禁凉意聽林蟬。歸心壁畵空漁釣。老眼篝燈且簡編。也喜身閒灾疾退。枕衾聊作一旬緣。</text>
<title>送朴子元 春普 之任文義</title>,<text>荊江一曲繞琴堂。五馬嘶春驛路長。却憶圓扉風雪夜。寒燈襆被話行藏。</text>
<title>鐘巖愴懷</title>,<text>柴門長夏水聲遲。宛是前年載酒時。蘿壁宿雲依秉燭。荷池細雨落題詩。風流已向人間盡。交道應留地下期。溪鳥飛來憑檻外。舊顔爾或識吾悲。</text>
<title>溪亭呼韻與德哉同賦</title>,<text>幽期緬憶宿溪扉。細話行藏到夕暉。寂寞玄琴餘古匣。徘徊淸禁愧初衣。空山愛聽幽鶯語。老栢留迎舊客歸。怊悵池邊扶杖立。林泉猶覺賞心稀。</text>
<title>溪亭呼韻與德哉同賦 其二</title>,<text>十丈城塵隔禁扉。池臺終日戀淸暉。夜筵歸夢隨銀燭。夏木微凉在葛衣。溪響高低雲帶濕。山光窈窕鳥知歸。敢云微尙輕簪組。懶惰惟應入省稀。</text>
<title>溪亭呼韻與德哉同賦 其三</title>,<text>朱暑何曾到石扉。洞中雲物淨山暉。天光道在淸池水。野意身輕白袷衣。動靜秖隨微分了。行休敢與古人歸。虗樓欹枕啼鶯近。稍喜山居客至稀。</text>
<title>溪亭呼韻與德哉同賦 其四</title>,<text>靑綾幾夜夢巖扉。池榭逢君坐落暉。萬事忘言休諫草。百年多病倦朝衣。心期野鶴凌空過。動息山雲作雨歸。靜聽巖泉如鼓瑟。世間寧歎賞音稀。</text>
<title>溪亭呼韻與德哉同賦 其五</title>,<text>午凉偏在水邊扉。垂柳陰藏畏日暉。碧嶂應知經歲面。黃塵不上出城衣。誤恩宮井分氷遠。晩計仙山採藥歸。遙想館中諸學士。法筵初罷漏聲稀。</text>
<title>達山丙舍待泰仲</title>,<text>孤村煙火稅鞍初。楡柳依依月照廬。可道山林忘世事。却驚畎畆有除書。魚龍暝色潮歸處。蟋蟀秋聲露下餘。梅里故人多古意。明朝扶杖問幽居。</text>
<title>過金達夫 顯行 杏洲江榭。拈農巖集韻同賦。</title>,<text>一棹滄江路。尋君十載遲。諫臣還浪跡。釣艇且淸詩。鷗鷺隨空濶。樓臺見盛衰。平生棲遁意。願借水西涯。</text>
<title>江岸</title>,<text>疎柳陰邊岸角巾。沙汀處處可垂綸。洛中自是多車馬。莫怪樓臺少主人。</text>
<title>書懷</title>,<text>西風忽已到庭柯。人事天時一浩歌。霜意雲邊鴻接翅。暝塵陌上馬鳴珂。行藏終古完名少。婚嫁中年細累多。愁外故山歸夢濶。十灘明月照藤蘿。</text>
<title>世子宮延祥詩</title>,<text>韶光先到上林東。佳氣氤氳八域同。寶體衣添新歲尺。德容筵帶一春風。遊嬉曾不踰規矩。經傳猶須待貫通。盛禮芹宮涓吉日。重暉邦慶聳臣工。</text>
<title>世子宮延祥詩 其2</title>,<text>三陽報時泰。萬福與春宜。書課隨蓂葉。仁心驗柳枝。怡顔承聖孝。遜志接賓儀。日覺新工進。惟應近侍知。</text>
<title>世子宮延祥詩 其3</title>,<text>銅樓日永百花重。經席爐香仰粹容。爭賀寶齡當舞勺。春光聖世一時逢。</text>
<title>世子宮延祥詩 其4</title>,<text>大朝勤敎誘。側席待諸儒。睿學皆由孝。屛留問寢圖。</text>
<title>金進士 漢說 輓</title>,<text>瘦鶴寒梅洗俗姿。君家兄弟托心期。縱令骨朽猶淸氣。不與身亡卽好詩。歸櫬春悲鴻鴈影。高才天惜鳳凰池。可憐題輓憑湖驛。雲樹蒼蒼死別離。</text>
<title>題李萬戶弼彥桐陰草堂</title>,<text>諸公勳業畵麒麟。畎畆長歌憶戊申。古劒藏鞘弓掛壁。梧桐樹下一閒人。</text>
<title>承命按覈。題示文義兪使君 彥鐸，黃澗李使君 錫履。</title>,<text>聖代恤刑獄。承綸忝近臣。于公敢徼福。虞帝本推仁。禁闥中宵夢。湖山一氣春。存心須惻怛。重辟亦吾民。</text>
<title>自沃川往留再從弟仲玉 珪輔 報恩任所。待回啓。抽韻書意。</title>,<text>畵閣門深柳影斜。山頭初日照餘霞。春衣換着猶爲客。公舘投來却似家。筋力敢言堪報國。酒杯且可趁看花。重三佳節明朝是。遊騎相期野水涯。</text>
<title>法住寺</title>,<text>笙歌盡日閙禪扉。卧處春星動翠微。花氣夜圍佳妓席。山光晴滴定僧衣。空門亦有重遊感。浮世方知一笑稀。老脚猶堪凌絶頂。芒鞋竹杖莫相違。</text>
<title>撫琴軒示仲玉</title>,<text>王事寧愁客路遲。異鄕佳會在芳時。琴聲晝永微風院。花信春寒細雨枝。小榼遠携管城酒。華牋閒檢俗離詩。深知聚散隨緣是。前歲尋君謾設期。</text>
<title>拈豪字</title>,<text>客裏孤吟不作豪。東風萬里灑人袍。中年倍覺離懷惡。今世方知吏隱高。門外柳陰迎駐盖。樓頭山色入揮毫。拙翁七十猶强健。秉燭時能醉濁醪。</text>
<title>撫琴軒對月</title>,<text>燈火留人倚曲欄。客中懷抱酒杯寬。柳陰不礙遲遲月。花氣還生細細寒。禁闥懸情天上逈。湖山如夢馬前看。佳辰取醉無南北。須向今宵更盡歡。</text>
<title>拈疎字</title>,<text>春來旅鬢覺全疎。歸意嘉陵夢弊廬。仙岳有緣還命駕。王程多事尙携書。村泥燕颺遊絲外。野水牛耕細雨餘。縣閣不妨留十日。行塵愁殺上衣裾。</text>
<title>客舘。逢宗人 柱相 書贈。</title>,<text>花撲頭邊漉酒巾。官樓相對感懷新。悲歡細話仍三世。聚散他鄕又一春。往事飛鴻空印跡。多情舊燕尙依人。七旬老脚應誇健。步上東臺五度頻。</text>
<title>拈何字</title>,<text>春事其如鬢髮何。流光偏向客中過。百年黃卷隨身遠。一路靑山識面多。柳意霏微渾着靄。杯心㶑灧細生波。偶然勝會仍佳節。君欲題詩我且歌。</text>
<title>尹校理 得敬 輓</title>,<text>靜操常持處子身。榮塗君獨保天眞。心無機事如忘世。氣若醇醪却醉人。縱對親朋猶簡嘿。每當直道不逡廵。可憐草草花磚步。四十光陰一夢新。</text>
<title>尹校理 得敬 輓 其二</title>,<text>靑綾幾夜伴君眠。細講行藏曉漏傳。言議人多胡廣學。衣冠世入建中年。危忠篋裏留封事。散跡湖邊閣釣船。末路交情餘大阮。秋風淚盡竹林前。</text>
<title>肅宗壬午二月初二日。親臨社壇。壬戌八月初二日。上又親享社壇。有御製。命近臣和進。稽首奉和。</title>,<text>法駕靈壇感此年。天回吉日更符前。家傳一德馨香在。蒼璧玄圭意愴然。</text>
<title>洪寧越 聖輔 輓</title>,<text>史筆先朝凜雪霜。王綱扶得一絲長。乾坤蕩析回身處。江海橫流立脚塲。積毁可能銷傲骨。聖君猶復識剛腸。越州舊夢還成讖。哀輓題來續別章。</text>
<title>登家園偶吟</title>,<text>園木蕭蕭葉擁墻。閒來扶杖感年光。松寒政自如高士。菊老猶能作細香。孤夢滄洲留釣艇。百憂閶闔有封章。天心未必窮吾道。獨抱遺經卧一床。</text>
<title>十月旣望。與從氏及從弟士謙 益輔，尹德輝 得和，鄭子謙 益河，李平一 衡萬，李孝伯 河述。泛月西湖。仍宿伏波亭。拈韻。</title>,<text>仙遊峰影遠徘徊。山木齊鳴一笛哀。地到翠軒詩後勝。年從赤壁泛餘廻。滄江未必非人世。明月秪應識我杯。風露夜深淸滿枕。夢中留待羽衣來。</text>
<title>又次翠軒蠶頭韻</title>,<text>月色含千古。遙懷赤壁舠。吾徒多浪跡。世事倦朝袍。河漢山圍郭。汀洲水沒篙。浮雲吳楚外。寥濶一鴻嘷。</text>
<title>又次翠軒蠶頭韻 其二</title>,<text>孤艇滄洲路。閒行未覺遙。悠悠今歲暮。落落壯心消。星月寒逾潔。魚龍靜不驕。村沽豈嫌薄。且可了淸宵。</text>
<title>又次翠軒蠶頭韻 其三</title>,<text>江湖一棹興。吾不負今年。野日欹移席。汀雲照叩舷。壺觴眞偶爾。鷗鷺正悠然。且說重遊約。沉冥得趣全。</text>
<title>族兄夢與 英輔 來訪。翌日。有詩寄來。次呈。</title>,<text>紙牕留客靜忘言。一任棲禽報日昏。世事何曾關老菊。山光偏自到閒門。年來轉覺浮名誤。書外方知至道存。杖屨周旋宜晩計。小溪南北對林園。</text>
<title>族兄夢與 英輔 來訪。翌日。有詩寄來。次呈。 其二</title>,<text>行藏久已負君言。城闕飛塵覺眼昏。獨鶴淸琴爲郡日。棲鴉疎木謝官門。中年鬢髮相看老。宿習風騷百感存。尙記舊遊花節最。春衣每上企翁園。</text>
<title>族兄夢與 英輔 來訪。翌日。有詩寄來。次呈。 其三</title>,<text>詩來可敵對床言。快讀燈前警我昏。殘雪松篁悲歲律。淸宵星斗望君門。風波不貸虗舟靜。意氣時看古劒存。世事無窮聞道晩。更移書帙卧幽園。</text>
<title>族兄夢與 英輔 來訪。翌日。有詩寄來。次呈。 其四</title>,<text>携樽準擬一宵言。溪路還愁雪意昏。十口忍飢投墨綬。百年多病隱金門。燈前有夢江湖濶。世外論文氣槩存。早晩寒梅開趁臘。騎驢須問澗西園。</text>
<title>族兄夢與 英輔 來訪。翌日。有詩寄來。次呈。 其五</title>,<text>塞耳何須聽俗言。茶爐經卷了朝昏。詩情君不餐煙火。交道人皆向市門。軒鶴可能爲世用。潭龍政自得身存。陳公謾抱樓臺癖。三逕蕭條是我園。</text>
<title>族兄夢與 英輔 來訪。翌日。有詩寄來。次呈。 其六</title>,<text>至味從君聽淡言。嶺頭初月破林昏。靑山只許窺憑几。白簡還驚到閉門。大覺方能知夢幻。好官誰復有詩存。閒來漸得逍遙理。千古心期托漆園。</text>
<title>族兄夢與 英輔 來訪。翌日。有詩寄來。次呈。 其七</title>,<text>身外空銜愧納言。諫書藏篋任塵昏。名途險處須回轍。俗事來時可掩門。松老世應知己少。雲歸吾與會心存。寒天怊悵輕陰暮。已見棲烏噪上園。</text>
<title>族兄夢與 英輔 來訪。翌日。有詩寄來。次呈。 其八</title>,<text>君恩每荷恕狂言。畸跡其如涉世昏。事或任情頻忤物。文非適用豈專門。氷霜地底微陽遠。樽酒爐中宿火存。林壑未成長往計。謾從城市卜新園。</text>
<title>送洪書狀 重一 赴燕</title>,<text>墨綬棲遲問幾年。金華講席讓諸賢。桃源作吏非眞隱。驅馬秦城萬里天。</text>
<title>送洪書狀 重一 赴燕 其二</title>,<text>遼天積雪覆穹廬。不信微陽一脉舒。文字且堪觀氣數。須從虜市問新書。</text>
<title>洪義州 啓裕 輓</title>,<text>玉立朝端讜直臣。對顔都是一天眞。名途閙處無忙步。士節衰時有奮身。鬢髮炎荒猶帶瘴。風流廊廟可含醇。西州一別成千古。滿目時憂哭善人。</text>
<title>兪生 彥孫 輓</title>,<text>蕭瑟三洲有外孫。遺書細讀早窺源。詩篇簡澹無塵氣。知是先生一脉存。</text>
<title>兪生 彥孫 輓 其二</title>,<text>先丈才名且短期。可憐身後有佳兒。平生志業俱無命。一種靑山兩世悲。</text>
<title>兪泰仲輓</title>,<text>却憶論交湖上亭。心期末路兩忘形。滄桑世界餘孤鶴。風雨天街有一星。聖代憂時空攬涕。深山抵死獨窮經。梅村剪燭終宵語。君發長歌拍酒甁。</text>
<title>兪泰仲輓 其二</title>,<text>才名少日盛盧王。筆力廻瀾早擅場。鼓角詞壇前夢斷。江湖釣艇晩緣長。雪帷燈照西銘壁。春閤梅開大易床。閒弄風花安樂法。勸君新釀太和湯。</text>
<title>兪泰仲輓 其三</title>,<text>千首淸詩許我評。每逢佳處輒心驚。浮華落木靈根晦。秀氣澄潭素月明。謾道易工窮者語。可憐虗負盛時鳴。遺篇散在魚鰕窟。海岸晴宵寶彩生。</text>
<title>兪泰仲輓 其四</title>,<text>湖社回頭問舊遊。煙霜八月更悲秋。殘書未了平生志。短褐長懷萬古憂。交道空山留掛劒。前期滄海負乘桴。白鷗似識存亡事。飛近靈帷繞故洲。</text>
<title>次金稚明 時粲 春坊直中韻</title>,<text>離筵捧冊侍重闈。留得爐香尙滿衣。嶺外風霜餘夢在。朝端劒珮舊顔稀。上林暝色棲烏噪。淸漢秋懷老鴈歸。敝褐騎牛元素分。諸公衮衮事輕肥。</text>
<title>尹先達 得敏 輓</title>,<text>伯氏天眞季氏詩。頎然君又好襟期。竹林舊巷留餘韻。荊樹殘春有一枝。士望靑衿將命日。家聲金榜掛名時。雲衢咫尺風燈盡。可惜無緣到鳳池。</text>
<title>玄湖感恩亭。訪尹德輝留題。</title>,<text>寒日羸驂出郭塵。闌干一曲整烏巾。雲霄步武多新貴。嶺海流離半故人。燈外樓陰方帶雪。爐中酒氣欲迎春。村翁一笑來爭席。留待東風理釣綸。</text>
<title>舟往挹淸樓。與德哉平一，金弟士舒 陽澤 同賦。示金地部士彬 文行。</title>,<text>鼓枻春潮濶。花邊問畵樓。鷗心閒自在。柳色遠如浮。酒氣薰琴席。詩篇滿釣舟。芳辰留客意。薄宦爾風流。</text>
<title>挹淸樓</title>,<text>豪竹淸絲易作哀。孤舟浩蕩送春廻。沙光忽與潮俱逈。岸勢頻將樹欲來。萬事催人盡車馬。一官容爾卽亭臺。重遊留待桃花浪。細鱠銀鱗且酒杯。</text>
<title>挹淸樓 其二</title>,<text>萬點風花莫惹哀。春流好放釣船廻。笙歌路向空邊入。鷗鷺飛從畵裏來。佳節可堪催短髮。新詩定不負高臺。丹書石老仙遊壁。悵望煙沙酹一杯。</text>
<title>挹淸樓 其三</title>,<text>沙禽不作別春哀。浪靜風恬一路廻。孤艇何關當世事。滄江應識我曹來。花枝的的迎移纜。帆影遲遲與倚臺。寄語城南黃學士。佳期怊悵阻含杯。</text>
<title>贈雲上人。仍寄槎川李丈 秉淵。</title>,<text>甁錫長安未了緣。卷中佳句盡槎川。世間第一觀心法。翁且休詩爾入禪。</text>
<title>疊前韻。寄士彬。</title>,<text>春風不盡北城哀。偶似西湖一醉廻。喬木可憐花澹意。故園應似鶴重來。九街烏帽塵隨馬。三月漁舟水近臺。薄宦猶留餘俸在。更從暇日問深杯。</text>
<title>尹景孺 汲 自一新。移補楊州。路過黎湖。往別書贈。</title>,<text>沙鷗不管逐臣愁。怊悵離杯柳拂流。江漢敢言宣室遠。能容一宿望宸樓。</text>
<title>尹太僕敬以 心宰。寄示華陽亭調馬詩軸。次其七律韻。</title>,<text>東風郭外浩無倪。翠幕華陽草色迷。鐃角響連花氣逈。驊騮齊拂柳陰嘶。時平公事淸樽在。老去詩名薄宦低。流水橋邊歸路晩。飛蹄留洗九街泥。</text>
<title>又次七絶</title>,<text>天駒顧影弄春晴。騎出煙郊萬柳迎。末宦誰言柴駕困。銀鞍繡勒快心行。</text>
<title>又次七絶 其二</title>,<text>豪氣憑鞍麗日晴。風騣百隊野花迎。華陽倘築金臺峻。不負涓人買骨行。</text>
<title>又次七絶 其三</title>,<text>馬洗春流宿雨晴。長嘶時與水風迎。昇平好踏煙花影。不必飛騰萬里行。</text>
<title>疊倪字。寄敬以。</title>,<text>塲草平郊碧四倪。千羣逸驥錦光迷。川長駿尾蕭梢影。花撲雕鞍躞蹀嘶。可愛鳴鑾九霄近。誰憐伏櫪兩眉低。書生莫恨無知己。幾處麒麟困在泥。</text>
<title>李聖輔 明翼 來訪。拈韻同賦。</title>,<text>北山蕭瑟舊園林。窮巷憐君卧澗陰。事去英豪終瞥眼。愁來城市少知心。琴書家散千金盡。簾幕春歸五柳深。怊悵離懷今幾日。花邊百囀有幽禽。</text>
<title>送洪純甫 啓禧 南歸。次德哉韻。題扇面。</title>,<text>書槖蕭然匹馬歸。故山應問竹間扉。十年歧路無窮事。一出都門便拂衣。</text>
<title>用槎川韻。奉題李尙書丈 秉常 少歇亭。</title>,<text>重城鐘漏外。公獨愛幽林。鬢髮三朝老。衣冠一壑心。松孤刦灰過。井冽壽杯深。尙有朝天夢。丹墀舊步尋。</text>
<title>用槎川韻。奉題李尙書丈 秉常 少歇亭。 其二</title>,<text>滿牘乞身語。臣非戀故林。淸時猶攬涕。閒處豈忘心。星斗天門逈。神仙晩福深。完名元祐籍。留待卷中尋。</text>
<title>用槎川韻。奉題李尙書丈 秉常 少歇亭。 其三</title>,<text>醞藉亭名好。韶顔卧一林。淸看寒士操。靜得古人心。山色懸車近。花陰隱几深。風塵連九陌。應少客來尋。</text>
<title>題庶再從兄 德輔 扇</title>,<text>白髮蕭然兩耳聾。葛巾藤杖一閒翁。不須解聽人間事。天籟泠泠隱几中。</text>
<title>寄景孺</title>,<text>喬木鳴蟬一巷幽。晩凉巾袂倚書樓。窻臨荷芰頻聞雨。身似梧桐早覺秋。欹枕可消三伏熱。高車應載百年憂。故人南郭同懷抱。江漢佳期問釣舟。</text>
<title>次尹季章 鳳五 桂坊直中韻。賀登柑製。</title>,<text>桂花何晩上君頭。喜報寒燈起攬裘。經卷三朝趨鶴禁。風期一夕近龍樓。天時梅動微陽氣。世事碁殘敗局謀。夢裏江湖歸計晩。秖應不暇爲吾愁。</text>
<title>洪純甫病起。與金士廸 漢喆 來訪同賦。</title>,<text>支離同病意。枕席謝從今。梅有迎人色。松含耐雪心。杯觴一陽暖。方冊上穹臨。不死男兒在。長歌歲律深。</text>
<title>夜坐疊今字。奉純甫。</title>,<text>百年惟信命。萬事莫論今。風雨隣雞響。氷霜櫪馬心。極知吾道拙。猶仰聖君臨。不寐中宵意。孤燈隱几深。</text>
<title>送韓御史大叔 億增 赴耽羅。仍爲牧伯。</title>,<text>御史才兼牧伯賢。漢挐山色引官船。春回島嶼宣綸處。浪靜鯨鯢緩帶前。地到溟中猶聖化。人從天上是眞仙。知君仗去王靈在。不怕南荒有瘴煙。</text>
<title>栢林亭。示通判金士彬。</title>,<text>殘春叵耐客中過。暇日携琴上北阿。暮境風流臨妓席。異鄕時序聽鶯歌。簿書吏退花陰轉。棨戟門深柳色多。更有新恩同勝會。今朝不醉奈愁何。</text>
<title>夜坐與金生益謙諸人同賦</title>,<text>城頭聞畵角。煙靄淡遙林。月到轅門逈。花圍燕寢深。樓臺渾夜氣。簿牒半詩心。燒盡華筵燭。留君更聽琴。</text>
<title>芙蓉堂。設通判新恩宴。用進退賦詩古事。呼韻督對。仍次其作。</title>,<text>樂府新翻頌聖恩。君來喜氣溢轅門。錦袍雲擁宮中色。喬木春回刦後根。舊業應傳文獻遠。素心寧向飽溫存。也知早晩徵書下。賀酒還愁作別樽。</text>
<title>通判來過拈韻</title>,<text>雲影徘徊倚畵欄。公庭吏退角初殘。時平海國濤聲偃。客至轅門酒令寬。荷氣樓臺疑汎水。柳風床簟欲生寒。流光更感端陽近。佳節他鄕可一歡。</text>
<title>與通判諸人。泛舟潔城。至靑浦海口。</title>,<text>帆外微茫浪拍空。柁樓徙倚海門東。河山不盡關防裏。翰墨相逢意氣中。雲過橫分鹽井黑。潮平倒揷畵旗紅。時淸戰艦閒無事。穩載笙歌下晩風。</text>
<title>夜卧聞金生來坐荷堂有吟</title>,<text>病暍昏眠夜色闌。不知風露滿簾寒。芙蓉堂上孤輪月。獨許詩人倚檻看。</text>
<title>翌日。荷堂邀金生。疊用前韻。</title>,<text>池華不動柳風闌。心靜能生六月寒。一陣荷香來滿座。更堪携得美人看。</text>
<title>翌日。荷堂邀金生。疊用前韻。 其二</title>,<text>暇日笙歌興未闌。荷花初發水風寒。濃香却有淸孤趣。須把高人處世看。</text>
<title>疊前韻詠荷</title>,<text>淡月纖雲夜影闌。水晶宮裏貯淸寒。仙葩不是人間物。洗出晴波特地看。</text>
<title>疊前韻詠荷 其二</title>,<text>全開還恐好時闌。一朶池心倒影寒。會意何須論主客。黃昏微月任君看。</text>
<title>荷堂示通判</title>,<text>蟬鳴山雨過。庭院澹淸暉。荷露霑民牒。槐風滿吏衣。琴應臨水響。書欲入京稀。一笑忘賓主。疎狂未覺非。</text>
<title>荷堂示通判 其二</title>,<text>撩亂千荷影。池塘轉夕暉。雨過醒酒席。秋入倚樓衣。妓誦新詩妙。花羞短髮稀。殊方聊取樂。不信素心非。</text>
<title>荷堂示通判 其三</title>,<text>荷香迎客好。捲箔坐淸暉。旅病還樽酒。詩名尙布衣。天光抱樓定。公事入花稀。佳麗西州地。留連未必非。</text>
<title>通判夜過。拈韻共賦。</title>,<text>西風疎柳報新秋。池檻泠泠轉覺幽。朱墨可能妨妙句。神仙本自好高樓。蟬聲忽入淸琴逈。荷氣渾將綠酒流。凉露滿簾纖月影。今宵且合盡情留。</text>
<title>七夕。芙蓉堂。會通判諸人。</title>,<text>火雲千疊尙餘蒸。池檻迎風盡日憑。夢渴思霑金掌露。心凉欲貯玉壺氷。身邊朱紱塵緣重。枕畔紅蕖水氣澄。遙向天孫誰乞巧。百年惟拙是吾能。</text>
<title>與信川守趙士聚 明奎。約會貳衙。阻雨未果。悵然有吟。</title>,<text>積雨終朝響碧荷。琴堂還阻竹輿過。莫愁咫尺違佳會。留得歸人幾日多。</text>
<title>又寄兩使君</title>,<text>碧城秋色已侵荷。簾幕蕭蕭聽雨過。淸簟爐煙供穩睡。南樓差喜早凉多。</text>
<title>次士聚韻</title>,<text>一笑公門百事纏。故人邀我更欣然。南樓倚酒悲秋氣。北里論交憶少年。海鶴同君多病骨。官荷寄我淨名緣。新愁舊感無窮事。且喜殊方此會圓。</text>
<title>次士聚韻 其二</title>,<text>世事身邊任百纏。杯樽何處不蕭然。城留聖祖停鑾地。樓憶文成倚檻年。過鳥遙空無住影。浮雲滄海蹔隨緣。交情更有風流守。贏得新詩滿軸圓。</text>
<title>次士聚韻 其三</title>,<text>名途恨不謝覊纏。宿學回頭意悄然。燈火相看聞雨夜。鬢毛虗負讀書年。舞筵歌扇聊供客。藥裹茶爐晩作緣。自笑詩篇餘舊癖。知應題遍亂荷圓。</text>
<title>次士聚韻 其四</title>,<text>老駘還受錦韁纏。棨戟西來鬢颯然。嘉峽夢懸攀桂洞。玄湖詩憶泛舟年。中宵畵燭憂時事。半榻殘書有宿緣。細筭行藏憑檻久。秋淸衣袂露華圓。</text>
<title>荷堂夜酌</title>,<text>池荷開遍落庭梧。晴日憑欄好客俱。劒舞秋風生颯爽。琴絃雲影度淸孤。天晴河漢前宵雨。身在樓臺一幅圖。壁上鷓鴣詩響絶。携來恨不對官壺。</text>
<title>荷堂夜酌 其二</title>,<text>幕府微凉動碧梧。高樓徙倚與君俱。蟬聲近水偏添逈。鶴意逢秋轉覺孤。長笛欲呼滄海月。短屛新寫石潭圖。詩情忽爾生蕭瑟。醉對殘荷枕玉壺。</text>
<title>荷堂夜酌 其三</title>,<text>客意驚秋似老梧。夜堂移席一琴俱。層城鼓角天河近。暝樹烏鴉嶺月孤。池上看荷惟短髮。燈前論劒或雄圖。滄溟咫尺鄕山遠。高倚朱欄醉拍壺。</text>
<title>吳鴻臚道鈺。以頒敎差員到營。臨別書贈。</title>,<text>新秋喜氣滿瓊樓。聖候遙承翌日瘳。一路魚龍涵霈澤。金函擎過海西州。</text>
<title>許亭</title>,<text>仙區窈窕昔聞聲。題品誰言不及名。松似高人當檻偃。亭如小舫泛流行。風泉倂入孤琴響。天海難分一氣淸。形勝石潭惟伯仲。九歌遙望白雲生。</text>
<title>許亭 其二</title>,<text>蕭瑟虗欄坐水聲。壁詩先問栗翁名。潭龍石拆留雲濕。海鴈風高背日行。地逈平臨諸島聳。秋深倍覺一樓淸。却愁牒訴隨身至。民事荒田百慮生。</text>
<title>携諸人登濯熱亭。通判追至。</title>,<text>潭光駐畵戟。盡日野亭閒。王事將觀海。詩情不負山。白雲歌板外。流水酒杯間。已慣北城路。輕輿載醉還。</text>
<title>荷堂月夜。與通判拈韻。</title>,<text>殘荷露滴夜生凉。畵閣東頭泛月光。素影應臨遙海濶。孤輪偏入半簾長。政敎獨鶴驚山夢。欲喚眞仙勸酒觴。玉宇瓊樓無限意。更憐佳節在他鄕。</text>
<title>仲秋對雨。錄呈東閣詞案。</title>,<text>秋雨終朝響滿池。佳辰寥落卧深帷。海鴻飛過冥濛重。城角聲連淅瀝遲。萬古幾回今夜月。一年虗負老夫詩。淸光無限陰晴幻。且向西樓問後期。</text>
<title>夕後雨晴。雲月䑃朧。通判來會。疊前韻。</title>,<text>急雨初歸湛一池。更邀孤月入虗帷。圓輪定洗明河潔。素暈還披薄霧遲。事或違心看物理。天應會意待吾詩。君來不負中秋節。錦席笙歌儘好期。</text>
<title>夕後雨晴。雲月䑃朧。通判來會。疊前韻。 其二</title>,<text>素魄微明數畆池。槐陰缺處始窺帷。情多故自開雲逈。交淡秪應見面遲。蕩漾忽生空外影。孤高難着世間詩。華筵錦瑟聊今夕。天柱何須問遠期。</text>
<title>夕後雨晴。雲月䑃朧。通判來會。疊前韻。 其三</title>,<text>步携晴月繞前池。良夜寧敎卧掩帷。淸逼魚龍臨海濶。光翻烏鵲轉林遲。孤懷不盡憑樓笛。先輩空留滿壁詩。最是佳辰霜露感。宦遊怊悵故山期。</text>
<title>夕後雨晴。雲月䑃朧。通判來會。疊前韻。 其四</title>,<text>夜深星斗冷侵池。高閣迎君捲紙帷。山月正隨歌扇滿。海雲時過舞筵遲。欹樽㶑灧霑衣酒。亂墨橫斜刻燭詩。白露蒹葭還惹感。回頭悵望美人期。</text>
<title>下川浦漫吟</title>,<text>萬里西風透客袍。平林翠幕對山高。雲鴻過雨全身濕。海鶻迎霜盡意豪。佳節已觀天柱月。壯心還憶廣陵濤。關防聖世渾無事。剩得詩愁入鬢毛。</text>
<title>石潭書院</title>,<text>客袂林風肅。山深廟宇開。君民三代志。洞壑百年哀。潭淨觀心水。雲生講易臺。自憐聞道晩。頭白獨徘徊。</text>
<title>石潭書院 其二</title>,<text>叢桂餘秋色。蕭條此道非。巖阿徒曠感。歧路欲何歸。樓影臨淸澗。爐香入翠微。懷哉風詠會。吾未攝春衣。</text>
<title>長淵途中</title>,<text>槐柳蕭森野色圓。馬蹄今忽到長淵。星河海濶登樓夜。鼓角霜高攬轡天。雲鴈未應隔吳楚。浦舟聊欲問神仙。明朝且向金沙去。禪㙮留成一宿緣。</text>
<title>金沙寺</title>,<text>松檜陰開古殿尊。滄溟東畔是祗園。濤聲夜撼禪燈壯。霧氣秋蒸畵壁昏。呼吸定應通列鎭。關防還復在空門。高僧偶有同年契。一榻燒香憺忘言。</text>
<title>登沙峰</title>,<text>日隱餘霞尙遠洲。虞淵咫尺莽生愁。陰陽迭運緣何急。天地俱空與我浮。鴈背平臨千里色。鰲頭高壓百靈幽。夜深風露寒侵骨。晴月邀來在石樓。</text>
<title>途中有感</title>,<text>旌節西風白露天。强將筋力涉山川。漁舟浪惡蛟螭窟。野屋秋荒鴈鶩田。哀痛每聞十行詔。艱難空祝太平年。口錢戶布尋常議。廊廟訏謨有幾賢。</text>
<title>吾叉浦</title>,<text>鎭將戎裝短蒯緱。爾曹乘障當封侯。風濤秋絶唐船影。壯士閒眠古戍樓。</text>
<title>水營</title>,<text>天高海濶客徘徊。落木無邊島霧開。兵氣淸霜連浦潊。城形孤月抱樓臺。鴻飛頻度轅門逈。妓曲時從畵艦廻。最是關河新設險。朝廷須急翰屛才。</text>
<title>水營 其二</title>,<text>二更星斗起孤眠。洗劒舘中倚錦筵。滄海虞憂秋偃浪。黃圖消息夜觀天。邊聲寥亮悲笳外。元氣虗無畵燭前。慷慨百年成底事。西風短髮雪盈顚。</text>
<title>水營 其三</title>,<text>畵簾高捲海雲中。俯視關防表裏雄。列堡渾如鷗泛水。危樓欲與鴈飛空。角聲遙喚孤城月。酒力難禁萬里風。倚瑟狂吟頻擊劒。湖山應笑老元戎。</text>
<title>水營 其四</title>,<text>西來襟帶勢逶迤。節度營開海一涯。浪黑潛龍生氣色。霞紅落日射旌旗。夢中遼薊橫戈遠。愁外登萊繫纜遲。華燭淸樽留客宿。畵樓高處謾題詩。</text>
<title>首揆金公 在魯 延先相國謚號。上遣紫衣。宣御製詩一絶。公屬搢紳賡和之。</title>,<text>節惠殊榮有待今。宸章降自五雲深。老臣稽首辭天樂。爲體先公挹遜心。</text>
<title>士彬拜館職。赴召。夜會叙別。</title>,<text>華樽錦席不知寒。怊悵明朝戒客鞍。簿牒無緣留傲吏。蓬瀛有路送仙官。一年海嶽題詩遍。萬事風塵報主難。鄭重臨歧相勉意。滿天星斗照更闌。</text>
<title>閔學士履之 百祥 自平山溫井。歷過同遊廣石。次杜律韻。</title>,<text>翠幕連溪洞府寬。佳辰邂逅與君歡。山情郭外閒憑檻。酒氣花前倒着冠。北極應催歸客路。東風猶作暮春寒。白頭莫怪吾形老。海國韶光兩度看。</text>
<title>漫吟</title>,<text>詩裏何曾說客愁。兩年隨分滯西州。紗燈細草籌邊策。畵角閒登向日樓。老去花枝還短幘。朝來海氣尙重裘。却思故里前春事。携得親朋企麓遊。</text>
<title>尹景孺還自燕京。約會中路。廵到瑞興。聞其尙留平壤。悵然書寄。</title>,<text>官樹風微獨聽鶯。關雲悵望不勝情。練光亭上前宵月。留得歸人一日程。</text>
<title>尹景孺還自燕京。約會中路。廵到瑞興。聞其尙留平壤。悵然書寄。 其二</title>,<text>風雪燕山夢紫宸。歸時薊柳已新春。渡江莫問朝端事。嶺海行裝半故人。</text>
<title>黃州</title>,<text>簇錦橋頭帶月遊。殊方勝會憶前秋。年光忽已鶯啼柳。塞氣蒼然客倚樓。冠盖多從天北極。市廛遙接浿西州。靑娥强作留人意。一曲嬌歌慰旅愁。</text>
<title>順川太守黃大卿。歷訪喜甚。抽韻。</title>,<text>使君來問碧城荷。錦席仍聽子夜歌。玉宇應懸仙夢遠。銅章還詑聖恩多。十年翰墨鐘巖會。一路樓臺浿水過。佳妓留人眞解事。明朝分袂奈愁何。</text>
<title>仁廟誕降碑</title>,<text>松栢長陵拱抱成。西州緬憶聖君生。風雲動色潛龍窟。荷芰留香夾馬營。人出重陰瞻赫日。天回元氣聚孤城。穹碑鬼護堪千世。邦命長隆石不傾。</text>
<title>六月初四日。除玉署長。因本營城役。有仍任之命。</title>,<text>晝漏金華講席開。除書前夜降蓬萊。池荷萬朶偏多力。不放風流老子回。</text>
<title>六月初四日。除玉署長。因本營城役。有仍任之命。 其二</title>,<text>旌節寧愁滯海陲。一身行止摠恩私。微臣倍覺流年感。却恐天顔異昔時。</text>
<title>次信川守趙叔 集命 寄示韻</title>,<text>畵閣新添檻。遙知卧聽蟬。詩應池上得。書或雨中傳。鶴立參民訴。荷開笑妓筵。秋來佳約在。滄海問漁船。</text>
<title>夜與亞使通判登西城。是日。卽七夕。</title>,<text>碧紗燈燭擁登臺。煙樹千家夜色開。纖月猶能臨海濶。長風忽已送秋來。人間翰墨佳期數。天上神仙別恨催。不必乘槎問河漢。對君聊盡眼前杯。</text>
<title>乞得水營養鶴。送信川郡齋。以助荷堂淸趣。</title>,<text>洗劒樓高畵角哀。幾驚歸夢碧雲隈。黃堂別有彈琴響。調得蹁躚舞影來。</text>
<title>乞得水營養鶴。送信川郡齋。以助荷堂淸趣。 其二</title>,<text>傲骨難分鶴與人。月中相對更精神。東溪作贊曾多事。强把天機說主賓。</text>
<title>乞得水營養鶴。送信川郡齋。以助荷堂淸趣。 其三</title>,<text>爾料應分五斗微。池臺棲息憺忘飛。歸時莫與長安去。却恐緇塵犯縞衣。</text>
<title>早秋</title>,<text>聽盡林蟬倚石樓。凉飈鬢髮與颼飀。邊烽頻阻常逢霧。唐舶初稀已報秋。短劒憂深天下事。孤燈身遠海西州。轅門新釀靑荷酒。明日須謀廣石遊。</text>
<title>芙蓉堂。卽宣廟龍灣回鑾時臨御所也。謹賦一律。志感。</title>,<text>瑞雲留影碧城池。想像先王駐蹕時。社稷春回灣塞路。樓臺日耀漢官儀。尙看聖澤鯨鯢偃。應有天香草木知。寶墨恭瞻新揭煥。神孫遠慕寄樑楣。</text>
<title>夜觀劒舞</title>,<text>短袂戎裝掩翠裳。佳人劒舞政軒昂。寒光匝席搖星斗。急勢生風闘雪霜。顧影自驚秋鶻捷。回身欲與海雲翔。關河近接燕南路。俠氣依然在女娘。</text>
<title>荷花</title>,<text>數朶微窺翠盖陰。相逢驚倒一開襟。氷壺濯出塵緣淨。玉貌薰成酒暈深。佳麗無人堪對影。淸孤有月却知心。周旋可作升堂客。移揷床頭照獨斟。</text>
<title>荷花 其二</title>,<text>早花初落晩花新。取次天機便覺眞。霞照朝光偏綽約。露團秋意政精神。深知處世猶高士。可道凌波是美人。寶瑟嬌歌嫌惱汝。獨將孤鶴綠池廵。</text>
<title>荷花 其三</title>,<text>管領名花儘宿緣。花開百本摠堪憐。古來傾盖猶論契。客裏逢渠已閱年。韻味可求古人上。繁華寧取畵樓前。神融別有忘言處。夜靜簾頭霽月懸。</text>
<title>夜與李生德楠同賦</title>,<text>荷葉微鳴露下空。起携孤月倚簾櫳。秋聲古郭頻聞角。塞意長雲欲度鴻。獨夜可堪瞻北斗。壯心猶復㥘西風。憐君書劒無知己。短褐隨人旅舘中。</text>
<title>貢墨</title>,<text>錫貢西州寶墨香。天然漆面爛含章。孤臣夢逐封函去。五色雲中近御床。</text>
<title>貢墨 其二</title>,<text>翰林從古是仙官。聖主恩深墨海瀾。何限世間守玄子。雲霄每道致身難。</text>
<title>中秋望後。發東廵。少憇靑丹院。漫吟。示同行李君。</title>,<text>君隨征旆任西東。落日長歌古驛中。身學磨驢循舊路。心同旅鴈怕秋風。海山應笑孤臣老。書劒偏憐一士窮。滚滚民憂兼客意。滄洲聊羡釣魚翁。</text>
<title>谷山</title>,<text>嶺路深深少見天。林開忽喜有村煙。羣山近塞秋陰重。畵角迎人郡勢圓。白髮偏生民訴處。黃花多在馬蹄邊。華燈錦瑟聊今夕。都護詩情壓酒筵。</text>
<title>錄呈谷山宰任聖方 珽</title>,<text>禁掖聯牀十載遲。官樓一笑更佳期。黃花秋入停車地。碧嶂雲生拄笏時。翰墨交情懷兩祖。是非浮世任羣兒。關河不盡朝天夢。歲暮俱驚鬢髮衰。</text>
<title>月波樓</title>,<text>畵欄東畔駐征旄。萬里西風對酒醪。天接塞門元自濶。樓將秋色果誰高。淸時鎖鑰重城壯。落日河山一劒豪。未害酣歌仍到夜。錦橋明月待吾曹。</text>
<title>南大池</title>,<text>回塘十里落殘荷。怊悵西風白露多。鳧鴈近人渾不起。尋常慣聽採菱歌。</text>
<title>九日登龍秀山</title>,<text>客裏重逢九日回。海山高處一含杯。新霜秋入魚龍靜。落木天連島嶼開。老眼猶窮千頃浪。孤懷還㥘百尋臺。浮生取醉聊佳節。不恨殊方歲月催。</text>
<title>送李君入洛。夜坐漫吟。</title>,<text>樓臺夜色淨天河。獨伴官燈聽鴈過。昨送重陽今送客。不知離思爲誰多。</text>
<title>廵到所江。示姜掌令 鳳休。</title>,<text>鼓角轅門夕。王程又海涯。濤聲吹巨艦。風力掣高旗。天送今宵月。亭留去歲詩。倦遊姜掌令。能不負佳期。</text>
<title>廵到所江。示姜掌令 鳳休。 其二</title>,<text>潮來泛樓影。宛在海中央。鯨息帆前浪。鴻驚劒外霜。英豪千古濶。夷夏一天長。不盡深秋感。題詩徧女墻。</text>
<title>夕登西門樓</title>,<text>短幘風高步畵譙。携來數子不煩邀。雲隨獨鶴依依暮。客與寒星寂寂宵。吾道可憐三秀晩。天時更感一陽遙。笙歌屛盡閒憑檻。霜露沾衣月隱霄。</text>
<title>送趙郞景瑞 㻐 歸覲湖衙</title>,<text>沃州山水是幷州。匹馬趨庭感舊遊。官榻讀書侵曉角。老來猶憶燕申樓。</text>
<title>送趙郞景瑞 㻐 歸覲湖衙 其二</title>,<text>一曲仁湖閱世悲。乾坤俯仰此生遲。官僮尙護西樓竹。知是先人去後思。</text>
<title>送趙郞景瑞 㻐 歸覲湖衙 其三</title>,<text>碧城亭舘挽征衣。夜燭論文雪映幃。定覺詩篇爲末技。石潭流水洗心歸。</text>
<title>景瑞臨行留一律次贈</title>,<text>匹馬西遊盡海關。離懷怊悵酒杯間。床頭寶劒悲吾老。槖裏新詩羡汝閒。積水天低田氏島。短碑風肅伯夷山。故都歸路仍尋瀑。百尺飛崖更可攀。</text>
<title>疊關字。又贈景瑞。</title>,<text>離言到曉月侵關。靑嶺嵯峩積雪間。觀海已知開眼大。讀書且可閉門閒。東華裘馬無佳士。西路樓臺少好山。吾道悠悠今歲暮。華陽叢桂去堪攀。</text>
<title>將臺落成。卽席。拈杜律韻。</title>,<text>新城突兀眼前生。簫鼓華筵報落成。地逈樓臺偏覺聳。時平保障敢言輕。旗邊語燕春風細。劒外潛鯨海色淸。倚醉元戎無限興。峴山何事謾傷情。</text>
<title>沈兄聖郁 師周 花園。拈韻同賦。</title>,<text>松影微分一面山。東園晴日偶偸閒。鬢毛却憶關河別。詩卷新從嶺嶠還。身靜馬蹄車轍外。花明碁局酒杯間。羡君老去休官卧。客至深村始啓關。</text>
<title>次洪純甫及李君鳳煥禁中酬唱韻</title>,<text>扶桑繫纜撫朝暾。枕席猶疑巨浪喧。應有百篇傳海外。已將雙眼了天根。金門待漏霜侵帽。黃菊移樽雪入軒。說到東槎還似夢。禁中佳會亦君恩。</text>
<title>玉果使君李聖通 蓍徹 別席題贈</title>,<text>中堂絲竹別筵開。官路湖天一鴈廻。小妓莫歌將進酒。故人臨老戒深杯。</text>
<title>庚午九月十二日。大朝幸溫泉。賤臣以兵判陪從。到津上。次洪摠管純甫韻。</title>,<text>恭聽管籥響。無疾祝吾王。日浴靈泉遠。天開御路長。田疇稀馬跡。草木襯龍光。宿衛周旋好。憑鞍有和章。</text>
<title>果川宿站</title>,<text>禁漏迢迢壁燭明。轅門卧聽遠雞鳴。星河洗色臨仙仗。刁斗傳聲繞縣城。宿衛不宜多病客。戎裝自笑老書生。候班纔罷仍催飯。萬馬嘶風玉露淸。</text>
<title>水原</title>,<text>太守披金甲。轅門作禮回。飛騰千騎健。氣色一樓開。父老瞻天近。旌旗耀日來。深知三輔重。保障在人才。</text>
<title>宿振威</title>,<text>擊柝聲長度枕邊。秋淸玉帳耿無眠。星河影動停鑾地。鴻鴈鳴回倚劒天。夜色千旗高掛燭。郊光萬竈暗生煙。倦遊曾慣南州路。舊面湖山立馬前。</text>
<title>夜坐。示再從弟伯訥 敏輔。</title>,<text>雪裏相迎岸幅巾。何曾步屧阻經旬。鶴癯判不功名骨。梅冷猶非寂寞身。自愧無才酬聖主。秪緣有癖作詩人。蕭條阮巷留餘韻。襟抱憐君與接隣。</text>
<title>戱答伯訥</title>,<text>少日風情一夢閒。生涯經卷藥爐間。春來猶問移花法。準擬西園種牡丹。</text>
<title>金陵安使君 聖時 送江魚。仍寄一絶。步韻以謝。</title>,<text>梅邊忽見使君書。好意仍兼一尺魚。書外不須添俗物。只將佳句代苞苴。</text>
<title>次淸沙金相公耆社韻</title>,<text>元老引年牘。猶看筆力尊。衣冠新入社。圖繪又添員。道氣通靈閣。天文接帝垣。庭除有馴鶴。癯影與爲羣。</text>
<title>上元日。赴政席。與兵判洪純甫。待批于銀臺。參議南元鎭 泰齊，承旨尹士弘 光毅。亦同坐。聯句三疊。</title>,<text>雪霽仙臺夜。風傳禁漏時。秪應負明月。猶不枉佳期。候旨寧嫌晩。題詩且任遲。五更門鑰動。林鵲正先知。</text>
<title>上元日。赴政席。與兵判洪純甫。待批于銀臺。參議南元鎭 泰齊，承旨尹士弘 光毅。亦同坐。聯句三疊。 其二</title>,<text>天廻踏橋夜。月上占豐時。畵省要成會。詩朋却誤期。何妨燒燭短。不恨問梅遲。一笑斟宮醞。豪情院吏知。</text>
<title>上元日。赴政席。與兵判洪純甫。待批于銀臺。參議南元鎭 泰齊，承旨尹士弘 光毅。亦同坐。聯句三疊。 其三</title>,<text>蓬萊月圓夜。太液雪殘時。令節如相待。羣仙却有期。政筒傳閤逈。宮燭下樓遲。盛事追岑杜。同朝說與知。</text>
<title>辛未二月親政時。煕政堂宣醞。上出題春回禁苑。命入侍諸臣製進。</title>,<text>蓬萊佳氣政氳氤。上苑東風屬仲春。麗景排寒通殿閣。晴雲動色繞城闉。天心可驗三陽泰。聖德應將一氣新。秪以無私潛運用。更看隨物妙陶匀。銅壺漏永臨經晝。璧沼波恬玩理辰。寶筭東朝瞻壽曜。祥暉貳極衍重輪。韶光不盡昇平象。庶品俱含發育仁。柳意臨溝先氣色。花心待雨已精神。衣冠北闕叨陪座。衡鑑東銓愧選人。要識吾王遊豫處。亭高觀稼更憂民。</text>
<title>九月十八日文科殿試。入侍明政殿。賡和御製。</title>,<text>法殿秋淸試士時。今年四慶古來稀。奇祥更報登賢俊。看取紅雲繞日飛。</text>
<title>送趙書狀益章 重晦 赴燕</title>,<text>薊塞寒生學士車。朝衣披雪拜穹廬。玉河舘裏孤燈夜。應憶天門舊上書。</text>
<title>孝純賢嬪輓章</title>,<text>峩峩孝章墓。松栢已長枝。冥會如相待。眞遊忽有期。千官瞻素紼。百兩憶前儀。夢已徵奇瑞。生應禀令姿。徽規遵內則。懿德叶明离。行配三朝孝。神慳百福綏。嶺雲仙鶴遠。宮鏡畵鸞悲。醮巹空如昨。衰笄却並時。孤情勤侍藥。孑影奉含飴。昏定追溫被。君餘用禦飢。哀容猶制淚。愉色强舒眉。若忘餘生苦。惟憂聖慽貽。姒姜無壽祿。曾閔在奩帷。晝短燒心燭。風搖續命絲。那無便訣恨。常痛此行遲。諱日還同月。流年奄廿朞。苑桑回舊色。盤栗寄餘思。謚字揚徽並。婚衣入斂宜。遙山迎彩翣。殘雪照玄旗。雲漢哀編降。千秋美範垂。</text>
<title>懿昭世孫輓章</title>,<text>尙憶虹流半夜祥。景春堂裏聽喤喤。宗祊恰衍重暉慶。莞簟初騰赫葉光。未及學言先辨字。纔能坐膝便知方。扶桑新旭瞻無所。淚濺微臣舊賀章。</text>
<title>懿昭世孫輓章 其二</title>,<text>髧毛覆額五章宜。儼爾彤庭受冊儀。靈筭忽催三歲短。羣情虗負萬年期。宮花春謝扶床地。仙漏風傳侍膳時。佳氣城西新兆近。九重應慰聖心悲。</text>
<title>胥命馬塲村舍漫賦</title>,<text>分甘嶺海况歸田。聖主恩深性命全。噩夢纔廻廊廟裏。殘魂初定酒杯前。身同敗楫傾危過。詩似寒花寂寞圓。野外敢忘京闕戀。杖藜回望五雲天。</text>
<title>疊前韻。示同榻。</title>,<text>松籬一面木綿田。丞相居然野趣全。滚滚時憂猶局外。疎疎賓刺或門前。秋聲簷角鷹鈴掣。夜色溪心蟹火圓。村酒留君閒並枕。論詩坐到五更天。</text>
<title>疊前韻寄伯訥</title>,<text>何來海鶴啄山田。老子歸農晩計全。危涕尙餘黃閣外。殘書未了白頭前。橋成川勢偏添逈。稻穫郊光倍覺圓。病起蓮村吾弟在。騎驢須訪郭東天。</text>
<title>疊前韻寄伯訥 其二</title>,<text>澹澹遙峰漠漠田。孤樓眼界十分全。養魚須待穿池後。種栗元從葺屋前。病起身披山服濶。詩成墨灑野樽圓。癡兒讀史添新課。燈火虗牕歲暮天。</text>
<title>疊前韻寄伯訥 其三</title>,<text>黃花赤葉帶溪田。籬缺平臨野色全。倦矣風塵車馬際。依然身世畵圖前。樵歌寂歷先知暝。鴈陣欹斜偶作圓。更有東楹宜納月。憑欄吾不怕寒天。</text>
<title>疊前韻寄伯訥 其四</title>,<text>身同羸牸卧依田。山日三竿睡味全。盡閱危機平地上。尙留豪氣大床前。風霜刻厲漁梁出。雞酒淋漓社鼓圓。臣罪自知孤聖渥。小詩空祝太平天。</text>
<title>疊前韻寄伯訥 其五</title>,<text>綠野何須好畤田。歸來聊喜養閒全。圖書醞藉雞豚內。夢寐凄淸鴈鶩前。詩到驚人猶作累。事難如意莫求圓。蕭然可得三冬卧。更欲移梅趁雪天。</text>
<title>沈甥載鎭隨往咸興親衙。病不得長語。贈二絶。</title>,<text>關河綵服照氷霜。一路晨昏樂意長。北地莫愁寒事最。春暉偏在府中堂。</text>
<title>沈甥載鎭隨往咸興親衙。病不得長語。贈二絶。 其二</title>,<text>聲色繁華易誤人。古來豪傑或緇磷。綺羅不識衙童面。書室應藏處子身。</text>
<title>暮春自農村。移寓鶴湖從氏亭舍。拈杜韻。</title>,<text>老子歸棲一壑寬。野人爭席作新歡。靑山無限隨扶杖。白鳥多情待掛冠。社酒剩將花氣重。漁舟不怕柳風寒。吾兄京兆多公務。遙想文書據案看。</text>
<title>夜聽李生歌</title>,<text>李子長歌山水淸。餘音更作不平鳴。滿天花月娟娟夜。怪爾喉間有楚聲。</text>
<title>睡起</title>,<text>夢覺流鶯囀。扶藜倚晩風。江山千里勢。桑栗幾年功。野榼殘花外。漁舟細靄中。病慵從失學。自愧課兒童。</text>
<title>漫題</title>,<text>莫道重城近。漁村白日閒。田園非世外。几杖卽花間。江脉應通井。墻陰不礙山。飛來雙白鷺。逈立欲忘還。</text>
<title>絶句</title>,<text>羞揷花枝立晩風。居然鏡裏禿頭翁。年來已减繁華想。不愛深紅愛淡紅。</text>
<title>絶句 其二</title>,<text>楊柳如煙拂石磯。長條欲折更依依。漁翁不惜春光盡。穿得江魚買酒歸。</text>
<title>偶成</title>,<text>暮春天氣媚新晴。睡起扶藜且獨行。村犢花間歸處暗。沙禽柳外度時明。水流雲在元同趣。飯潔泉甘可一生。心靜還忘身有職。莫敎賓刺到柴荊。</text>
<title>臨江岸</title>,<text>撩亂飛花點綠洲。餘春留與客夷猶。村深欲着千株柳。地逈宜添百尺樓。鸛鶴多霑獻陵雨。魚鹽最賤廣津舟。明時三黜皆君渥。敢恨江湖卧白頭。</text>
<title>乘舟訪廣津洪尙書純甫</title>,<text>卧送春歸閉戶居。中洲孤棹興何如。遙村半掩參差柳。疎網頻跳潑剌魚。已慣風波經世路。不愁舟楫作吾廬。沿洄更赴洪崖約。高枕篷窻細雨餘。</text>
<title>次李君</title>,<text>谷鳥能知節序歸。槐陰初密柳風微。黃扉已斷閒中夢。白袷新成病後衣。飮啄渾隨沙鷺靜。起居寧與野花違。君詩莫說窮途𪚥。農圃生涯許共依。</text>
<title>贈金生躍九</title>,<text>芒鞋客自海西天。袖有麻衣道士編。明燭試觀吾骨法。白頭宜着釣魚船。</text>
<title>送子安弟赴珍山</title>,<text>松桂林深百里天。峽中人物自陶然。貧官政好歸淸士。劇地何曾着睡仙。道意茯苓丹竈裏。歡情水石板輿前。知君不願三公貴。老子風埃雪滿顚。</text>
<title>得眠字</title>,<text>遲日山光隱几前。微風一任葛巾顚。黃梅雨洗雞豚淨。翠柳陰圍父老眠。健欲穿鞋尋遠寺。狂思扣枻下長川。偸閒莫道還多事。猶勝宵鐘曉漏邊。</text>
<title>燈夕</title>,<text>萬戶燈光接月霄。禁城歌管盛今宵。滄江卧病逢佳節。漁火三更照寂寥。</text>
<title>觀放鷹</title>,<text>颯爽看奇質。放來山木靑。氣豪纔脫架。勢急但聞鈴。天濶憑凌眼。風生𪚥擊翎。養閒三夏永。應復夢滄溟。</text>
<title>連日惡風。閉戶深居。拈風字。遣悶。</title>,<text>顚狂三日是何風。閉戶江村一病翁。卧想魚龍愁極浦。心知鷗鷺竄深叢。樓疑小艇搖搖裏。身定羣書寂寂中。動靜隨時聊隱几。百年吾道信蒼穹。</text>
<title>朝來風日稍佳。出遊門外。</title>,<text>麗日樓頭宿霧消。風恬正喜不鳴條。鶢鶋抱影終歸動。蛺蝶生心更作驕。扶醉欲迷花外逕。行歌偏在柳邊橋。淸和天氣唐虞象。畎畆憂深祝聖朝。</text>
<title>步月江岸</title>,<text>稍稍野煙斂。亭亭江月生。漁歌來浩渺。渚鳥宿虗明。丘壑中年計。詩篇少日名。徘徊頻顧影。頭白竟何成。</text>
<title>聽琴</title>,<text>滄洲邂逅老琴師。月裏鳴絃夜色遲。十二玉樓歸夢濶。憑君且聽步虗詞。</text>
<title>聽琴 其二</title>,<text>水榭燈懸鶴返林。悄然四座各停吟。江湖憂樂無窮事。須寫希文一片心。</text>
<title>喜雨</title>,<text>老農前夜占東風。好雨朝來報麥豐。喜氣卽看千畆潤。閒愁已任百花空。鳴鳩隔岸霏微外。漁艇歸村滴瀝中。却憶去年社壇禱。龍袍露立烈陽紅。</text>
<title>三色桃</title>,<text>三色連枝各擅芳。一番風動一番香。嬌顔酒暈誰多少。就裏天然最淡粧。</text>
<title>三色桃 其二</title>,<text>開落相隨故倂枝。芳心不學妬蛾眉。應羞蝴蝶窺濃淡。看取朝霞障面時。</text>
<title>雨晴</title>,<text>田家有好事。旣雨且新晴。靜閱雲霞候。閒知燕雀情。靑林懸網曬。白水沒犂耕。三載中書食。回頭愧此生。</text>
<title>釣魚</title>,<text>綠笠何村叟。淸江一釣磯。絲長風裊岸。鱗躍水吹衣。不瞬如觀妙。潛心忽動機。渚禽緣底事。爭拂柳陰飛。</text>
<title>晝眠</title>,<text>簷日如年隱几眠。微風遮眼任書編。依依始着庭花氣。漠漠仍迷岸柳煙。夢過殘碁翻局上。身同枯木卧山田。園鶯喚我知何事。應報香茶熟午天。</text>
<title>拈時字</title>,<text>孤村桑柘密。四月囀黃鸝。詩與春俱盡。眠將晝共遲。晴泥霑燕壘。風蘂罥蛛絲。籬落聞農語。移秧可及時。</text>
<title>農務</title>,<text>農務看看急。田歌處處同。關心秧待雨。滿目麥搖風。鶯語停鋤外。魚飛引水中。辛勤須食實。課學戒癡童。</text>
<title>卽事</title>,<text>冉冉墟光暮。廵池草露間。歸牛望煙火。棲雀共柴關。農語多臨水。漁歌半說山。冠童能會意。琅爾誦詩閒。</text>
<title>漫興</title>,<text>牡丹開照眼。不信送春歸。麥氣風生院。槐陰雨滴扉。滄洲玉樓夢。淸世碧荷衣。欲識忘言處。觀魚坐石磯。</text>
<title>江雨</title>,<text>濛濛江雨獨憑樓。野色平臨水沒疇。剩得優閒耕後犢。不勝孤潔浴餘鷗。中年學廢惟詩律。聖主恩深且釣舟。是處可逃三伏熱。微凉最在曲欄頭。</text>
<title>讀書</title>,<text>綠槐深處着書床。風送咿唔作晩凉。眼暗初疑花隔霧。心虗乍若月窺塘。少耽末技多生累。老抱殘經一味長。尙憶鐘巖同榻夜。磵邊燈火耿山房。</text>
<title>書贈金性汝 善材 赴任麟蹄</title>,<text>五馬蕭蕭別意深。滄桑淚盡更霑襟。雲來靈嶽參停盖。鹿下官庭聽鼓琴。今世秪堪爲吏隱。窮途不負入山心。知君俯仰無窮感。應弔淵翁舊隱林。</text>
<title>自嘲</title>,<text>三歲中書兩鬢絲。愧無學術可匡時。傍人爭笑嗚呼晩。相國今來始下帷。</text>
<title>李聖輔輓</title>,<text>棨戟門庭種瑞蘭。早移旗鼓問詞壇。讀書齋近三淸洞。一曲溪流濯綺紈。</text>
<title>李聖輔輓 其二</title>,<text>覆巢孤鶴夜鳴哀。癯影飛從海島廻。蕭瑟故林新換主。北山明月獨徘徊。</text>
<title>李聖輔輓 其三</title>,<text>聖代衣冠泰運還。窮愁君獨夢何山。杜郵餘淚偏成血。更灑倫常顯晦間。</text>
<title>李聖輔輓 其四</title>,<text>江湖短劒伴悲歌。眉宇深知俠氣多。元亮曠懷猶慷慨。閒從詩句賦荊軻。</text>
<title>李聖輔輓 其五</title>,<text>論詩目逈漢唐中。漫興年來喜放翁。語或驚人猶舊癖。窮途不怕更添窮。</text>
<title>李聖輔輓 其六</title>,<text>五噫城闕憶梁生。破帽衝塵豈素情。晩得一麾尋絶峽。眞成盡室入山行。</text>
<title>李聖輔輓 其七</title>,<text>長河洗盡舊讎空。一夕龍樓啓聖衷。天討方行身便逝。也應忙報九原中。</text>
<title>貞聖王后輓章</title>,<text>配德自潛邸。芳猷協吉祥。小心承日轂。資物正乾綱。皇極參治盛。元裳御運昌。淵貞猶著蹟。瑤牒晩增光。</text>
<title>貞聖王后輓章 其二</title>,<text>尙憶寧王眷。東闈志養敦。老猶勤寢膳。齋輒泣陵園。始見七旬慕。深知百行源。至尊曾閔孝。家法亦坤元。</text>
<title>貞聖王后輓章 其三</title>,<text>天報漢明德。終看晩祉繁。承顔有文子。撫頂又元孫。儉作持盈則。謙爲集慶門。本支期百世。慈覆永難諼。</text>
<title>貞聖王后輓章 其四</title>,<text>三紀陰功博。無私一德純。壽星瞻並曜。樛木頌覃仁。欲識宮規謹。須看戚第貧。宸辭垂琬琰。千載耀芳塵。</text>
<title>貞聖王后輓章 其五</title>,<text>率土方涵化。容衣奄夕張。雨餘中澗藻。春老上林桑。原吉先陵邇。函香御札藏。銅樓深墨色。感動百僚行。</text>
<title>貞聖王后輓章 其六</title>,<text>是年哀國運。太母又遐賓。仙馭隨雲導。廞儀隔月陳。秪應憂聖體。未忍背重宸。歸侍喬山路。花欄別有春。</text>
<title>仁元王后輓章</title>,<text>長樂巋然壽曜尊。緬思弓劒哭軒轅。瞻依尙慰天崩痛。品物均涵地載恩。十疊瑤章隆太母。三朝綵衮抱佳孫。同楹寶榻遵遺意。松栢仙陵啓右原。</text>
<title>仁元王后輓章 其二</title>,<text>時危辛丑尙驚心。一髮存亡恃有臨。天柱擎來新鍊石。日輪扶出幾層陰。重闈斂用神功寂。皇極貽謨至化深。昭鑑編成臣稽首。卷中强半是徽音。</text>
<title>仁元王后輓章 其三</title>,<text>晩享偏添愴舊情。良辰每却萬年觥。孝如不及春暉永。謙以彌光地道成。天佑方申千福慶。民憂猶軫一陰晴。金宮至樂今寥廓。禁樹風凄玉露淸。</text>
<title>仁元王后輓章 其四</title>,<text>七十衰麻罕百王。嚴廬攀哭六時長。躬陪寶翣流金節。淚濕天題刻琬章。新寢尊罍仍昔薦。內頒銀綺値年荒。傷心坤御應先導。彷彿晨昏響珮璜。</text>
<title>兒輩出東亭讀書。有唱酬軸。次其夜吟韻。</title>,<text>兒曹詩起我。佳句滿東亭。燈火將殘歲。山林未了經。洗心寒聽磵。耽讀曉看星。動靜隨時驗。窮陰合閉扃。</text>
<title>朴奉朝 弼琦 輓</title>,<text>緋衣一笑謝功名。年至何須待宦成。疏傅黃金猶俗物。圖書老屋數椽淸。</text>
<title>朴奉朝 弼琦 輓 其二</title>,<text>閒來平地做眞仙。霜髮蕭然八十年。知是三生淸分在。塵纓幾濯九龍淵。</text>
<title>朴奉朝 弼琦 輓 其三</title>,<text>詩能蒼古筆淋漓。只要遊心不要奇。揮灑時看天放趣。養生眞訣少人知。</text>
<title>朴奉朝 弼琦 輓 其四</title>,<text>世事觀來幾局碁。終南蒼翠澹鬚眉。堂前十丈喬松老。尙記閒翁手種時。</text>
<title>朴奉朝 弼琦 輓 其五</title>,<text>車馬驅人九陌中。晨鐘夜漏謾怱怱。超然騎鶴淸都去。不必悲公且賀公。</text>
<title>被譴出住新村。次兒輩韻。</title>,<text>聖主恩深卧郭東。藥囊碁局伴人同。心驚社稷安危際。力盡雷霆震疊中。樹杪寒蟬聞暮雨。田頭孤鶴立秋風。淸溪顧影嗟華髮。七載中書養病翁。</text>
<title>被譴出住新村。次兒輩韻。 其二</title>,<text>山開野曠小樓東。徙倚巖泉數曲同。病不廢詩題石上。慵無修札入城中。三宵夢穩梧桐雨。十載身經灧澦風。聖世優遊非楚澤。行吟猶欲問漁翁。</text>
<title>六化亭。卽趙后溪舊基。感而有賦。</title>,<text>后溪人喚洞中仙。松鶴曾知卜築年。亭自閱人如逆旅。天應敎我作因緣。雲來常護丹書老。井冽仍承碧澗懸。厚俸自羞空竊位。只能贏得買山錢。</text>
<title>廣留兄 喆輔 乘舟過訪。其弟季祥 吉輔。率姪宅之 心源 自京來會。疊東字共賦。</title>,<text>畵艦遙從纛島東。聯翩更有弟兄同。時憂淚落江湖上。秋氣身輕簿牒中。行廚傍岸魚吹浪。歸纜牽沙鴈起風。早晩知君投紱計。白頭相對兩漁翁。</text>
<title>次李生鴻祥韻</title>,<text>欄干三面豁。勢欲出人煙。天逈歸鴻野。沙明浴鷺川。捲簾應樹杪。欹枕且雲前。朗爾聞君詠。留連幾夜眠。</text>
<title>夜次庶從弟禮輔韻</title>,<text>閒居節候問流行。樑燕辭巢亦物情。帆影風高雙島遠。砧聲露下四鄰淸。江湖遺躅懷前輩。翰墨餘緣付後生。野服蕭然靑篛笠。十年端悔做功名。</text>
<title>憶昨</title>,<text>天門憶昨上丹除。尙有爐香滿袖餘。涕淚只緣憂聖世。歸來非敢愛吾廬。石泉夜響侵凭几。紙牖晴暉照讀書。進退深知皆盛渥。更扶藜杖去觀魚。</text>
<title>叙命後奉酬從氏</title>,<text>顚倒衣冠磵戶前。恭承恩綍十行宣。深知聖度能容物。自愧孤誠未格天。江漢徘徊秋易感。風霜閱歷夜稀眠。身閒好帶西樞秩。高枕松根聽石泉。</text>
<title>九日。病不登高。</title>,<text>今年佳節負登山。伏枕楓林葉擁關。可愛鷹峰霜後骨。蒼然相對兩癯顔。</text>
<title>九日。病不登高。 其二</title>,<text>柴門未見白衣來。卧送佳辰寂寞回。叢菊不知新禁酒。數枝空傍短墻開。</text>
<title>洪道卿 大源 入城獨坐有懷</title>,<text>日落孤鴻外。霜淸老菊邊。知心惟素月。有命卽高天。怊悵歸城客。遲徊逆浪船。靈均遠遊意。猶恐少餘年。</text>
<title>騎驢。前浦觀漁。</title>,<text>村社歸來一角巾。觀魚多在水西濱。蒼驢三尺荒陂路。猶勝高車漲陌塵。</text>
<title>月夜</title>,<text>江月窺人磵牖開。獨携孤影一徘徊。島村暝抱魚龍氣。山木寒生鸛鶴哀。灾疾未成求道志。安危元愧濟時才。閒來最愛巖泉響。爲枕淸流別起臺。</text>
<title>閉牖</title>,<text>閉牖蕭然一事無。茶爐藥鼎淡工夫。簾深不隔雙江色。屛短猶開五岳圖。客有攻詩談漢魏。兒能課學誦唐虞。移盆更乞東隣菊。許爾升堂伴病軀。</text>
<title>過石林亭。懷金退漁 鎭商。</title>,<text>公似孤雲返太虗。梨湖秋入釣竿餘。石林亭畔泠泠磵。曾和高人夜讀書。</text>
<title>寄從氏</title>,<text>宅在壺中淨俗緣。尙書無事日高眠。詩傳郭外聞鴻夜。亭起湖邊放鶴天。要路只應歸後輩。熱官曾不合癯仙。明時莫負滄洲計。兄着煙蓑弟扣舷。</text>
<title>遣興</title>,<text>栽松引澗繞柴關。老子經綸在此間。白首費心三逕窄。黃扉伴食幾年閒。龍深穩作淸秋卧。鶴倦頻看落日還。自笑樓臺今有地。緬懷萊老却羞顔。</text>
<title>夜坐</title>,<text>澗齋床簟覺淸泠。林鶴驚霜或墮翎。短髮臨風偏兀兀。寒花依月故亭亭。少來壯志希千古。遲暮殘骸伴一經。卧想城中方醉夢。樓臺幾處鎖虗汀。</text>
<title>樓夜聽鴈</title>,<text>老鴈鳴鳴欲送秋。滿天明月過書樓。低飛莫向西江去。政是風顚浪拍洲。</text>
<title>秋懷</title>,<text>九月風高獨攬衣。欄干西北數鴻飛。漁村落盡丹楓葉。更送秋聲底處歸。</text>
<title>有感</title>,<text>孤村又送一秋回。病裏偏驚歲月催。鴈鶩聲飢田穗盡。風霜氣烈谷蘭哀。寒燈掩卷千年事。曉枕憂時九月雷。可道昇平猶有象。老夫閒卧好池臺。</text>
<title>喜道卿來宿</title>,<text>可愛洪都事。頻成谷口期。朱門皆故友。黃菊獨新詩。妻子無三畆。功名待一麾。嗒然忘主客。燈下或爭碁。</text>
<title>新晴稍暄喜而有賦</title>,<text>漠漠連江雨。朝來氣候新。正愁無白日。忽若見陽春。沙鳥初乾翅。林楓半卧身。山光出雲霧。對我欲氳氤。</text>
<title>避暑東園</title>,<text>樓影遲遲日抵年。起居惟在古松前。鶴癯每鍊淸晨氣。鷗倦頻成白晝眠。道有屈伸方信易。身經寵辱始知天。炎蒸最覺山居味。晩飯尋常洗石泉。</text>
<title>爲參賀班入城。因有趙玉堂榮順書。冒雨歸六化亭。</title>,<text>細雨披蓑出郭行。柳陰深處聽溪聲。滄江歸卧知誰力。學士無情儘有情。</text>
<title>觀漲</title>,<text>積雨連宵漲遠湖。平沙近岸失須臾。高林短短猶撑拄。側島搖搖乍有無。雞犬生涯登野艇。魚龍氣勢壓村廚。孤槎欲泛空明外。自笑衰翁亦壯圖。</text>
<title>夜坐命韻</title>,<text>赤日支離暮。微凉卧處回。月收羣動定。風掃太虗開。夜氣淸如許。秋聲颯欲來。幽懷兼道意。扶杖一徘徊。</text>
<title>偶書</title>,<text>齒豁頭童萬念灰。客稀門巷長新苔。中年出處生千悔。浮世存亡有八哀。梧葉旛旛經雨淨。蟬聲嫋嫋送秋來。關心只有東崗計。卧想飛泉繞石臺。</text>
<title>閒興</title>,<text>西樞恩許養閒身。碁局琴床晩計眞。一事何曾禆聖世。千篇端合作詩人。閉門白日懸蕉扇。捲箔靑山對葛巾。最愛庭槐如我老。淸陰遮斷九街塵。</text>
<title>送長溪公子 棅 赴燕</title>,<text>公去莫買荊卿匕。天寒易水流瀰瀰。腥膻滿目俠窟空。四海寥寥無一士。送公何處觀禮樂。聖賢遺跡但書市。寶氣不消浩刦餘。錦縹牙籤燦成峙。老夫有癖癖於書。物因所好來萬里。去年購一經。今年購一史。朝窻晴旭夜榻燈。枕藉百家與諸子。天公憎我享暴富。六丁下取灰燼裏。浮雲過鳥摠幻境。物理尋常悟成毁。閒齋無伴獨癯影。四壁蕭條撫空几。憑公欲問未見帙。自笑三生不盡累。行車政過百貨窟。雅操知應洗紈綺。燕山歸槖淸似氷。幾軸隨人渡浿水。東韓獨保舊衣冠。大報壇高奠皇祀。携來遠出穹廬障。書若有神神亦喜。噫吁戱一部春秋待公讀。離筵日暮悲歌起。</text>
<title>次尹季章韻。賀徐台丈 宗伋 致仕。</title>,<text>天街鐘漏夜深深。十丈飛塵撲組簪。前席引年存晩節。羣臣動色仰溫音。急流能挽危舟勢。要路曾看槁木心。卧處几隣靑嶂色。懸來車帶碧苔陰。神仙在地寧求遠。進退隨緣若待今。歸意已催辭幕鷰。聖恩偏許出籠禽。衣冠不盡三朝戀。星斗應瞻每夜臨。故里揮金猶是俗。衡門如水最堪欽。夢醒塵界榮枯了。身健蓬山早晩尋。顧我衰骸寧待歲。遲徊强寫賀公吟。</text>
<title>別權書狀道而 噵</title>,<text>蔓草金臺駐馬遲。燕歌側耳莽生悲。風沙染盡衣冠黑。猶使遺民憶漢儀。</text>
<title>別權書狀道而 噵 其二</title>,<text>穹廬殺氣慘徘徊。聞道西征奏凱回。可怪胡笳多促調。嗚嗚偏向月中催。</text>
<title>別權書狀道而 噵 其三</title>,<text>河橋祖帳雪侵旛。鶴野歸裝又薊門。莫道金華無煖席。壯遊西北摠君恩。</text>
<title>詠盆梅</title>,<text>昂藏老榦半生苔。最愛遲遲數朶開。韻格纔從燈底見。精神先傍月邊來。古人交道寧嫌淡。妙處天機不受催。病眼久拋床上易。憑渠欲問一陽回。</text>
<title>詠盆梅 其二</title>,<text>經床碁局室無塵。留得梅兄作上賓。山裏氷膚如靜女。城中玉貌是高人。煙含馥郁偏多態。雪擁槎枒又一新。題品莫嫌佳句少。晴窻寫影卽傳神。</text>
<title>詠盆梅 其三</title>,<text>參橫簷角坐宵長。梅癖偏知老更狂。纔到開時堪絶世。還從落處尙聞香。仙家飢不餐煙火。鶴骨癯能耐雪霜。歲晏花前懸榻靜。士非徐孺孰升堂。</text>
<title>詠盆梅 其四</title>,<text>疎枝側畔整衣巾。對影還羞白髮新。傾倒如逢名下士。淸高難贈世間人。全開太洩先天妙。乍笑偏驚一氣神。欲慰芳魂無綠酒。土爐茶熟擧瓢頻。</text>
<title>詠盆梅 其五</title>,<text>孤英烱烱掃重陰。卧覺幽香着枕衾。簷月窺來方鍊氣。床琴橫處欲論襟。西湖有夢垂帷靜。東郭隨人擁榻深。滿面陽和眞瑞物。窮寒應笑孟郊吟。</text>
<title>詠盆梅 其六</title>,<text>圓月疎星夜氣澄。煙綃玉佩見莊凝。人薰馨德如中酒。天與貞心欲照氷。煖逼藥爐餘宿火。淸歸經卷伴孤燈。年來洗盡鉛華語。兀坐蒲團學定僧。</text>
<title>詠盆梅 其七</title>,<text>東亭久鎖碧溪灣。恨不相携卧石關。身退吾猶朝籍裏。花開爾且世人間。可憐芳信回南陸。深愧移文自北山。怊悵獨留和靖鶴。雪中應待主翁還。</text>
<title>詠盆梅 其八</title>,<text>團團太極問枝頭。曉起廵簷雪暎樓。寫照橫斜霑亂墨。障寒珍重解輕裘。靜中便作忙中事。開處還生落處愁。扶植微陽無限意。老夫非是爲花謀。</text>
<title>詠盆梅 其九</title>,<text>紙幔隨時任卷舒。秪將古貌伴閒居。魂歸剝復推行際。身閱風霜震撼餘。枕畔留香通卧閤。簷端流影對懸車。周旋漸得淸心訣。勝讀床頭十載書。</text>
<title>詠盆梅 其十</title>,<text>金屋應羞倚玉欄。一龕棲息着身安。壺中別有神仙隱。閤裏還知世界寬。入室政堪論雅趣。閉門非獨避凝寒。蕭然榻外惟容汝。不寐淸宵秉燭看。</text>
<title>詠盆梅 其十一</title>,<text>晩契忘形又忘年。相看林下正娟娟。不嫌今雨無來客。始覺前身有宿緣。雪裏虗明難着影。燈前淸絶未成眠。歲寒寂寞心期在。衰世方知莫汝賢。</text>
<title>夜坐對梅續題</title>,<text>簾幕薰爐細作霞。卧聞風雪拂簷斜。世間寒士知多少。只庇床頭一本花。</text>
<title>又賦</title>,<text>暗香能透鐵心膓。百寶莊嚴耀卧床。日到三竿同我睡。詩聯一軸笑人忙。花疎最覺含情密。枝短偏看倒影長。深巷元非桃李宅。琴書伴爾似山房。</text>
<title>次從氏梅韻</title>,<text>孤燈怊悵撫殘冬。藥裹書籤卧郭東。身計有憂還有樂。詩情非淡且非濃。已知涉世榮爲辱。更悟看花色卽空。雪裏箯輿同巷近。角巾欹側兩癯容。</text>
<title>夜枕賦梅</title>,<text>雪闘疎英着色新。曉寒應徹老苔身。袁安卧處非凡界。城闕還無一點塵。</text>
<title>夜枕賦梅 其二</title>,<text>花外街鐘萬井昏。獨留晴月照孤根。只敎虗室能生白。莫把朱門視我門。</text>
<title>從氏宅養雙鶴。戱吟求和。</title>,<text>兄家有鶴弟家梅。咫尺無緣作好媒。對面不如先會意。月中淸唳數聲來。</text>
<title>梅下。次從氏韻。</title>,<text>詩被花催未解紛。直須張燭繼窻曛。早從仙侶偸靈藥。强學山妻着淡裙。貞度隔簾非妬雪。輕軀聞笛欲乘雲。慇懃留客兼留月。淸影成團到夜分。</text>
<title>梅課殊覺支離戱吟</title>,<text>花間起舞縞衣仙。夢落西湖雪裏船。何似却梅兼放鶴。萬緣融盡學參禪。</text>
<title>曉枕</title>,<text>九陌鐘聲月隱城。重衾斗覺曉寒生。身同舊曆依依退。心似新梅寂寂明。宇宙男兒皆短夢。風波世路少完名。詩篇謾道微陽信。古硯呵氷寫不成。</text>
<title>雪中</title>,<text>金丹宿計鬢全疎。雪壓長安卧弊廬。魂夢偏憐梅伴枕。功名端悔鶴乘車。秪今城市無奇士。終古山林有異書。夜向燈前觀博戱。輸贏一局問何如。</text>
<title>梅花盡落又賦</title>,<text>梅殘詩倦據梧眠。朝旭晴窻裊篆煙。已覺諸香空裏歇。誰知千偈默中傳。氷壺濯處歸眞界。鐵硯磨來了惡緣。倘使吾心無物累。靈臺留照月孤圓。</text>
<title>贈宋督郵必直還任</title>,<text>飛驂擁高盖。在汝亦功名。草草梅前面。遲遲雪裏程。持身惟一拙。有祖卽雙淸。親老歸耕急。深知少宦情。</text>
<title>梅下。又書贈二絶。</title>,<text>君來花始開。君去花欲落。怊悵一孤燈。送花仍送客。</text>
<title>梅下。又書贈二絶。 其二</title>,<text>梅落紙窻下。前宵雪壓家。相逢旋告別。君是一盆花。</text>
<title>春帖</title>,<text>窻日稍長病體舒。春風先到散人廬。東城南陌看花路。不要童扶穩跨驢。</text>
<title>新元試筆</title>,<text>春隨帖子上簾櫳。柳色先舒御苑東。佳氣擁來雙闕合。和風分與萬家同。疎星劒佩趨朝客。殘雪門庭謝病翁。老境只關花鳥事。陶甄餘力荷諸公。</text>
<title>新元試筆 其二</title>,<text>强梳白髮戒衣巾。癯骨猶迎第一春。壁揭靈符如道觀。門通賓刺半醫人。雪消草木勾萌早。日耀樓臺氣色新。回憶前冬偏寂寞。寒梅小榻獨隨身。</text>
<title>新元試筆 其三</title>,<text>元朝纔過更關扉。古木庭閒客到稀。雪盡社壇土牛濕。風恬山郭紙鳶飛。病因佳節聊停藥。老怕餘寒未換衣。側想東亭新物色。一溪春水上漁磯。</text>
<title>新元試筆 其四</title>,<text>萬井煙開霽景鮮。朝來幽鳥喚人眠。市書新買栽花訣。窻畵偏求跨鶴仙。河報一淸希聖世。雪留三白祝豐年。金門獻帖還如夢。猶有孤誠北闕懸。</text>
<title>上元夜。得橋字。</title>,<text>步月任兒輩。寒齋卧寂寥。晴雲無一滓。素魄最今宵。市陌光如水。遊人影在橋。年豐知有象。深賀聖明朝。</text>
<title>夜深後。步出門巷。</title>,<text>圓月徘徊作上元。强扶藜杖一開門。九街鐘漏連人袂。萬井樓臺裊紙幡。殘雪初融踏橋路。濁醪猶記典衣村。年來兩脚衰無力。只有童心到老存。</text>
<title>與諸君及兒輩。出東亭共賦。</title>,<text>宿雨郊田種麥催。柴扉一半隔溪開。已看天入江湖濶。更覺春隨杖屨來。村午雞聲閒處永。山暄花意寂中回。幽期且在淸明節。芳草迎人上石臺。</text>
<title>與諸君及兒輩。出東亭共賦。 其二</title>,<text>朝來山氣報初晴。野服翩然出郭輕。鷺下政窺新瀑滴。鷰歸應待小亭成。閒移怪石連三徑。老向孤舟寄一生。篛笠相迎橋畔路。東隣釣伴最多情。</text>
<title>偶賦</title>,<text>歌管隨風咽北隣。滿城行樂趁佳辰。朱門有柳爭嘶馬。紫陌無花不醉人。遲日政如回太古。遊絲那得繫餘春。閒居已斷繁華夢。床榻蕭然入定身。</text>
<title>送永春使君李大防 埉</title>,<text>官齋臨水似漁船。十室遙連四郡煙。君去始知閒世界。雄州簿牒廿餘年。</text>
<title>送永春使君李大防 埉 其二</title>,<text>太守忘機卧郡樓。洞中麋鹿近人遊。方知物性同民性。馴集須將是理求。</text>
<title>臘日漫吟</title>,<text>殘臘騰騰雪擁樓。窻櫳日晏起披裘。年光六十渾如夢。世界三千半是愁。隣鶴過墻窺煮藥。閤梅聯榻照梳頭。閒中偶得香山集。遮眼聊爲却睡謀。</text>
