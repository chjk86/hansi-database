<title>關王廟賦 壬申○月課代作</title>,<text>昔余觀乎圖籍兮。仰夫子之耿光。風聲邈其日遠兮。余獨抆涕而增傷。求崇廟而顧懷兮。匔余腰兮攬余裳。願陳詞以通誠兮。余乃託命夫巫陽。嗟夫子之雄毅兮。何遭世之不祥。皇霛旣已殄㫚兮。寇賊紛起而昌羊。卓旣爲之封豕兮。操又孽狐之馮隍。皇孫之桀特兮。尙庶幾乎胥匡。旣余志之相逑兮。誓吾皇與在亡。惟徒手可搏虎兮。又况飛也之齊驤。弦威弧而蹈斗極兮。將余射夫天狼。孰狠狡以爲暴兮。孰馮岨以爲强。席皇威而霆擊兮。紛挫角與搤亢。及年時之方壯兮。羌用力於四方。悶皇塗之隘窘兮。紛後先而翺翔。汩馳驟余南北兮。夫豈擇九折與通莊。惟當時之混淆兮。君與臣之靡常。褫華衣乎俘賤兮。余獨不感夫衷腸。旣錫余以瑰寶兮。又稟余以太倉。苟愛我之爲賢兮。曹與劉其奚短長。考初心而不然兮。矢靡他夫吾皇。曰余家室之未建兮。皇謂余以屛牆。蹙天關而旁騖兮。中州劃其披攘。幽禁而馘德兮。赫我武之孔將。寇目之盱盱兮。機鋒刃乎堂房。猛虎之蹈穽罟兮。雖齧狗猶不可防。殘形軀之豈余恤兮。竊悲夫皇祚之不昌。小子之多言兮。紛譊譊余否臧。謂余之不中德兮。執剛慠以逢殃。皇天之不佑命兮。豈人謀之能當。巨廈之將騫兮。榱棟橈以崩僵。行舟之及溺兮。固先失其桅檣。服忠義以定命兮。吾獨奈何乎彼蒼。自古皆有死兮。賢者不失其大綱。苟榮名之泯絶兮。雖耆皤爲殀殤。嗟夫子之炳烈兮。亮彌久而愈章。自濮鉛至祝栗兮。聲橫被而洋洋。惟鬼神之正直兮。覽來德焉陰相。或報余以祀典兮。或秩余爲侯王。惟魂氣無不之兮。苟虔誠余來享。重曰潛靈宮兮肅淸凉。戴雄冠兮翼戚揚。風颯颯兮雨浪浪。靈之來兮慨以慷。渥顔兮赩赭。神髯兮角張。靈不語兮倐迅逝。紛劍珮兮璆琳琅。靈之去兮安所之。歷閶闔兮上瑤堂。麾星辰兮使從之。鞭列缺兮逐獝狂。皇之鬼兮欲何留。延佇乎兮如相望。下人悲兮娛余。肴九牢兮飯黃粱。覽精誠兮一降。何所獨無兮芬芳。千秋萬歲兮心焉窮。從我皇兮白雲鄕。</text>
<title>翫雪月賦</title>,<text>余日夕而悁邑。感頹景之迅征。獨耿耿余寡儔。慨無所焉抒情。登崇園而自廣。余乃命數子同行。寒山鬱以暮色。隱縞氷之崢嶸。廓纖氛而澄曠。天皛皛以疎星。流覽未幾。月出東方。乍朧朧而含素。俄穆穆而舒光。積雪皓以承輝。同天地而大明。余心樂之。起立仿徨。引楚曲諷齊章。披鶴氅進羽觴。於是西瞻大華。北望雙闕。樹暗如雲。城橫似月。山川高深。自相映發。挹淸輝而盈攬。紛衆色之可悅。爾乃晶英互燭。煥爛。葳蕤。平臨則疊玉焜耀。側睨則碎金流離。璘斒列觀。皎鏡連逵。上澹浛乎岑薄。旁演漾乎陂池。牕楹晃朗。謂若朝暾。烏鵲叫起。驚遶翩翻。異彩橫生。倐爍泱莽。寥亂忽荒。不可名象。余乃情融神注。喟然興嗟。眇凝睇而極視。目絢纈而騰花。茫乎若失。悵乎忘歸。忽馳懷於所欽。歎賞心之有違。雖常覿之或偶。奈斯夜之不俱。悲丹桂之易歇。恨素娥之孤居。跂彼織女。亦限于河。所謂伊人。其室匪遐。思夫君兮太息。歲旣晏兮心如何。寄遙情於餘景。泝北風而長歌。歌曰。白雪之白。見晛滅兮。彼月之魄。圓則缺兮。安得與我同心長歡笑而無絶。又歌曰。月明兮照牀。漫漫兮夜長。美人兮不來。心忡忡兮焉忘。</text>
<title>冬雨。步韓孟聯句韻。癸亥</title>,<text>二儀莽晦明。百川奔揚會。林樾悄陰森。煙雲紛晻藹。霡霂度淮濟。冥蒙掩恒泰。通衢駕奔濤。缺甃懸鳴瀨。向者蹄涔細。俄作涇流大。懷襄儆姚姒。怨咨均耆艾。禨祥自類至。爕理誰能奈。生陽律中黃。離畢弦升兌。條康盡潢潦。陵谷劃崩汰。不漏沃焦墟。將通裨海外。槐邦螘布陳。崑岫鳳停噦。龜蛇墐窟宅。蘭茝沒馨馤。輕颸間颼飅。激泉競澎沛。枕席灑餘霏。簷楹挂虗籟。排濕酒無功。衝寒體不忕。星塘散珠綴。月泉鋪練帶。稼穡重可念。來牟詎無害。毒霧亘川原。崩波逬溝澮。簑笠亦爲功。帲幪知所賴。靈臺候星氣。瞽史勞蓍蔡。壞牆防宋盜。崇壇煩楚酹。直北稍疎映。維南猶蔚薈。旣愁風怒號。幸無雷砰磕。井罅落金鈴。松梢綴靑貝。疏渠里無丁。買薪粟傾廥。寒鵲後綢繆。貧廚急稱丐。石燕舞溟飈。靑虬揚玉駄。華蓋濕難張。陽烏凍不翽。浮嵐失紀堂。積煙迷莊蓋。無氷載魯經。冽泉傷曹鄶。願上天公箋。急收屛翳旆。齊陌罷商羊。巫岑捲雲靄。榑桑碾日轂。黃道淸氛壒。眞宰罪差寬。乖龍肉可膾。斯言儻有合。課功吾當最。水澤始腹堅。坏蟄無顚沛。餘膏待于耜。作解施甘霈。明年俶載日。不愁旱旣太。</text>
<title>上之十一年乙丑。命曰。朝臣之仕於館閣者有父年七十。其令增秩。於是王父靜修公陞嘉善階。襲先勳封完陵君。春三月。家備酒羞。以燕親朋。蓋榮君賜而志私喜也。敢述長句以自慶云。</title>,<text>豫章山木高百尺。千年雪霜中不朽。參差枝葉拂靑雲。蔭此盤根及千畆。鳴鶴在陰其子和。宜爾福祿如陵阜。樂燕今爲人所羨。觀者如山歎嗟久。華楹翠幕排空逈。胡蝶梨花壓春酒。白日和風扇淑氣。中天雲霧生戶牖。佳姬紅袖勸人飮。上客黃金絡馬首。主向文筵誦君恩。賓奉雲罍詠黃耈。諸孫列拜鴻鴈行。大父千年萬年壽。南極迢迢壽星尊。願挹滄溟觴北斗。</text>
<title>效古 丙寅</title>,<text>迢迢靑雲闕。娟娟多玉女。秀色皎朝日。窈窕樓中語。明月自盈虗。羣星有恒所。莫以桃李色。比我靑松樹。秋霜被玉除。紈扇在何許。君意亮難保。妾心但貞固。</text>
<title>趙拙齋 聖期 宅。同洪道長 世泰 得山字。丁卯</title>,<text>南巷叩柴關。主人秋樹間。盈庭有佳菊。擁室只靑山。促席文章在。全家雞犬閑。淸觴不盡意。軒騎莫催還。</text>
<title>和趙生爾昌</title>,<text>悲歌黔陽客。葛屨靑竹纓。昨從海上還。信宿長安城。貽我島中作。爲言棲遁情。希音振宮徵。球璧璆鏘鳴。何鄕是樂土。願子愼經營。豈其箕潁地。方可葆神精。伊余淹痼疾。不知歲月盈。時菊有黃華。渥露滋其榮。遐心日威遲。急節又可驚。漢水衝風起。客鴈號且征。無爲郢中曲。旅人多苦聲。</text>
<title>松壑李丈 時興 輓 戊辰</title>,<text>歌我薤露詩。送君北邙道。秋風吹我淚。濕盡黔陽草。人間死別何時已。漢水日夜流浩浩。昨夢函關有紫氣。疑是靑牛柱下老。</text>
<title>送藥泉南相國 九萬 謫慶興</title>,<text>相國去黃閣。行行何所投。秋風動漢水。落日下楊州。關塞經綸遠。朝廷玉石憂。芝蘭自香氣。霜霰不同謀。</text>
<title>和滄溪林副學 泳 韻 林公時還南鄕</title>,<text>離心逐征鴈。直渡漢江秋。書信幾時到。天長南海頭。世方師爾雅。公豈合歸休。苦惜場駒逸。還輕夜鶴愁。</text>
<title>和滄溪林副學 泳 韻 林公時還南鄕 原韻</title>,<text>歸騎野雲夕。噪蟬山葉秋。川原聊騁目。離別入搔頭。末路才難得。殘生病卽休。明朝各南北。書札慰離愁。</text>
<title>莊烈王后輓詞 代作</title>,<text>有美孤卿胄。於皇婉淑姿。黃裳坤道吉。玄紞女工宜。瑤瑟湘江怨。珠襦漢殿儀。如何周姒德。獨不詠螽斯。</text>
<title>莊烈王后輓詞 代作 其二</title>,<text>渭涘光初顯。江沱化並流。分珠自天性。傾帑爲民憂。位卽文王母。恩無竇氏侯。曾孫云有道。貽厥亦嘉謀。</text>
<title>莊烈王后輓詞 代作 其三</title>,<text>漢殿今長樂。商家舊次妃。三朝志爲養。四德禮無違。黼帳虗中禁。軒星返太微。傷心進宴地。金榜但春暉。</text>
<title>莊烈王后輓詞 代作 其四</title>,<text>靈丘卜云吉。嘉則諡宜莊。誕節回懸帨。嚴廬泣見牆。蒼梧蓋未祔。白屋盡如喪。紀美王言大。彤毫倍有光。</text>
<title>送沈思仲 齊賢 謫嘉林 己巳</title>,<text>君子有行邁。咄嗟臨路逵。所悲竟何事。直道多險巇。封章辨朱紫。未覺布衣卑。勤心護正路。小臣焉敢私。九關多虎豹。帝閽忽余欺。君心不識察。遷放乃其宜。逶迤去京國。迢遞指海陲。山川邈以阻。後會日月遲。談笑動相諱。不敢陳別詩。靑春遶征塗。花木日華滋。羣鶯旣睍睆。翔燕又差池。良時何穆穆。乖闊方在玆。南北終風起。日色晦乾維。不問離別苦。但觀居者眉。</text>
<title>簡寄思仲</title>,<text>自君之出矣。不復出南城。思君如春草。除去還復生。</text>
<title>崇善驛村夜吟 時赴家君安東任所</title>,<text>黯澹煙初起。颼飅風欲生。荒村山四合。永夜月孤明。語爲他方問。憂關大國盈。桑麻與泉石。處處可藏名。</text>
<title>躑躅潭</title>,<text>山回川光動。穹石狀側碓。異哉兵馬聲。喧轉一林內。飛湍掣金蛇。暗潨鏘玉佩。縈回喬木杪。瀉向飛鳥背。下成三尺潭。光英紛可愛。幽馨散巖側。哀禽鳴相對。日色燦繁葩。照爛紅光碎。臨流濯塵纓。開口飮沆瀣。適來憺忘歸。知進不可退。丘壑意無違。桃源吾道在。深居免羈束。顯名多尤悔。豈乏箕潁地。患無巢許輩。逝將辭塵區。長去事耕耒。沉吟而盤旋。拄策意慷慨。相送子規鳥。悲鳴林木晦。</text>
<title>蒼槐臺</title>,<text>路刱李北海。巖開謝康樂。勝地得人彰。流傳豈將謔。我上蒼槐臺。其下無底壑。危石蹙長波。穹林根碧落。江明素練動。壁奇蒼鐵削。虗竅鼓泠風。東回勢旁薄。颯然毛鬢秋。氷雪生兩脚。葭菼更蒼蒼。翛然立雙鶴。豈伊曠心魂。更喜忘旅泊。我來得玆區。嘉名更相託。蘇僊赤壁磯。曠望事如昨。前路鳥嚶鳴。悲歌向寥廓。</text>
<title>鳥嶺</title>,<text>連峰色沉黝。南走如奔馬。遙觀半天開。細通一水瀉。峻坂造杳冥。脩林俯回野。驅車登其顚。雲霧乃在下。䆗窱窺石竇。櫹槮雜楓檟。延綿十餘里。相守不肯捨。偉哉神化力。經紀勞鑄冶。惟天設此險。將以衛宗社。載懷龍蛇事。王師劇解瓦。地利詎不固。良將誠獨寡。嗚呼不可道。我淚如泉瀉。借問今時人。誰是干城者。</text>
<title>度嶺</title>,<text>東出龍宮望永嘉。江南四月采新瓜。山行盡日聞黃鳥。客路經春見麥花。燕雀乘風方得意。牛羊知夕各歸家。細觀物化俱能爾。暫爲彷徉止咄嗟。</text>
<title>竹嶺行 夏自安東還都</title>,<text>我聞太行高。危哉多險艱。驅車上竹嶺。竹嶺之高。高於太行山。君不見白頭之山起天中。屹爲海東諸山之所宗。龍飛鳳舞相盤鬱。千里奔馳來向東。東爲金剛南太白。又爲玆山山不窮。連峰合沓干太淸。孤頂巉絶多烈風。雲霞杳冥倐陰陽。六合茫茫元氣通。仰視無所見。但見天色靑。濛濛六龍驅日車。朝發扶桑墟。西行極天無所礙。到此却走更躕躇。吁嗟遠征人。登高望遠意何如。下有懸崖千仞水。縈回百折紛未已。飛湍倒瀉石梁坼。轟然地底風雷起。復有蒼蒼松桂樹。停雲蔽日夾長路。哀禽叫嘯交橫飛。山鬼啾啾晝常聚。有鳥名子規悲鳴。伏在深樹枝。空山四顧不見人。水聲寂歷行雲遲。已愁竹嶺行路難。聽此悽然淚更垂。一長歌一回首。天高地遠日月走。借問浮世榮華子。車摧馬踣君知否。歸來平路試問津。顧視城郭多埃塵。西望丹丘彩霞飛。我欲從玆仍羽人。</text>
<title>羽化橋</title>,<text>君不見鳳棲亭畔羽化橋。安期羨門於此來逍遙。秋空白露山月明。洞裏僊人雙玉簫。下有萬里之長江。東流到海去迢迢。世間萬物皆如此。天地無窮亦一朝。人生若無名利心。誰不能驂鸞昇紫霄。</text>
<title>風穴</title>,<text>蒼山俯江岸。穹石互襟帶。劃然空嵌開。唅呀竅穴大。中含太古風。噓出空冥外。激越度靑蘋。颼飅汎杉檜。餘凉滿水國。涖涖鳴湍瀨。天地一淸泠。東南霽塵壒。祝融斂其威。回翔戢旌旆。勞此倦游人。執熱詎無害。繫舟蘆葦間。披襟欣所賴。登身露寒殿。布衣毋已泰。大易究冥昭。巽德非晦昧。莊生善齊物。卽此悟天籟。</text>
<title>舟下惶恐灘</title>,<text>放舟寒碧樓。直下惶恐灘。長風駕萬里。送我至天端。水師持楫呼兩旁。衝波擊石聲琅琅。舟輕水急勢莫遏。飛箭脫手驚鴻翔。舟人覓酒相矜色。揮手微吟棹歌長。此輩趫捷絶猨猴。俱能脫身輕瞿塘。長江淼淼波浪闊。行人恃汝相扶將。謂汝舟楫愼上下。前有惡石大如馬。人生涉險易相忘。回視玆灘是平野。</text>
<title>江行</title>,<text>舟回屛山下。衆峰皆北向。出峽意已遠。凌江神更王。東南遠天盡。浩淼開巨浪。潛靈扇光怪。遠色集高望。歎息涯藪深。淹留渚磯壯。長風灑客面。石瀨韻淸愴。波生水禽沸。槳歇舟人唱。江山信不私。我歌當一放。匪惟延覽富。得以心靈曠。偃仰篷屋底。翹情太虗上。觀游古有則。惟在得所養。于今亦可矣。注目凝遠悵。</text>
<title>下恐有愁灘 時舟子競來禱神大樹下</title>,<text>蒼蒼水邊樹。枝葉何其稠。上枝摩層雲。下枝覆行舟。不知何神靈。於此復淹留。東南賈客多。弭棹相夷猶。紙錢滿江汜。靈風日脩脩。神兮道正直。豈宜有徵求。百姓愚且狂。未免爲神羞。民俗日以澆。上士鬱沉憂。冥冥萬丈波。中有靑黃虬。風飈晏以靜。爲余安川流。九歌有遺意。願問瀟湘洲。</text>
<title>江夕。登侯家亭子。</title>,<text>淸江落日水悠悠。楚客停帆江畔樓。天盡浮雲生極海。月明長笛在扁舟。遐心獨往歸巢鳥。樂意相忘對浴鷗。恨殺豪家勤結構。春風深掩玉簾鉤。</text>
<title>悲朴定齋 泰輔</title>,<text>天旣生才俊。胡爲溷濁辰。高名自殊絶。世事日紛綸。正直豈裨國。文章能殺人。湘江五月五。歸亦伴靈均。</text>
<title>謁六臣祠宇</title>,<text>王家至樂在垂衣。誰遣諸公辨是非。不必區區薦香火。忠魂應飽越山薇。</text>
<title>從軍行</title>,<text>虜騎下幽幷。秋高右北平。辭家雙劍遠。登陣一身輕。夜獵凌寒磧。霜笳倚古城。凶奴猶未滅。麟閣敢求名。</text>
<title>擬古五雜組</title>,<text>五雜組腰間紱。往復還天邊月。不得已生白髮。</text>
<title>兩頭纖纖詩</title>,<text>兩頭纖纖盤中針。半白半黑枝頭禽。腷腷膊膊擣衣砧。磊磊落落君子心。</text>
<title>寄洪君則 重聖</title>,<text>空谷歲方晏。行歌松桂林。逍遙永良夜。月露浩盈襟。天河耿未轉。鍾漏更沉沉。草虫鳴相向。嘉樹澹淸陰。彷徉殊不歇。悵焉懷所欽。豈無同裯者。愛子金玉音。晨風喩離想。伐木興鳴禽。我有山水耳。請君絃素琴。試爲陽阿唱。宮商無古今。何况結新知。同聲和高吟。交懽古有則。皎然君子心。明明水中月。一見知淺深。</text>
<title>訪重興寺。贈玉海上人。</title>,<text>相逢眉髮古。微梵在中林。送客白雲外。結廬秋樹陰。疎鐘虎溪遠。流水武陵深。笑結買山約。花開當更尋。</text>
<title>酬思仲 思仲蒙赦。將向白馬江云。</title>,<text>矯如雲際鶴。翩如川上鴻。差池羽翮齊。遐擧將所同。飛矰滿天地。各言安厥躬。雞欲相羣。招我樊籠中。頡頏以回顧。悲鳴向靑空。維山有嘉樹。維澤有深叢。飛飛可歸棲。歲晩多北風。</text>
<title>酬思仲 思仲蒙赦。將向白馬江云。 其2</title>,<text>白江西入海。千里碧浩浩。聞君漾桂舟。來自羣山島。荒城帶古木。下有千年道。伊昔帝王都。離離但秋草。扶蘇山蒼蒼。龍虎氣如掃。峩峩梵王宮。千刦秘多寶。興廢凡幾變。世尊髮亦皓。勞此採蘭客。悲歌滿靑昊。金陵五百年。康樂富詞藻。折芳念朋游。懷余共幽討。離闊復經時。賞心夙所好。西風吹遐心。寒葉始彫槁。故園霜露白。黃花半傾倒。爲問遠遊人。歸來胡不早。</text>
<title>寄李尙輔 光佐</title>,<text>西來弭棹叩衡扉。別後高風鴻鴈飛。居士階庭黃葉滿。故人江海素書稀。漁樵獨樂無爭奪。鍾鼎尊名有是非。望望蒹葭多白露。碧雲天末思依依。</text>
<title>除夕行</title>,<text>日入天色黯。三星爛在東。東隣儺鼓聲始發。忽覺今宵歲已窮。一歲窮一歲來。日月浩浩安終極。四序八節皆可惜。及此心驚更戚戚。人生胡爲愛壯年。捴爲脩名及生前。文章驚人果何用。勳業震世多招愆。欲學神僊竟虗妄。漢武亦不爲神僊。寧能摧眉苦顔自羈束。不如棄去秉明燭。六博聲廻氷雪氣。美酒色漲春江綠。君不見江漢一去無返期。逝者如斯少壯時。相逢一樂輕五嶽。鼓瑟不作雍門悲。山樞蟋蟀無是非。酎飮盡歡君莫違。我不能輓北斗繫天河。不醉更奈天明何。我且起舞爲長歌。</text>
<title>元日雨雪 庚午</title>,<text>方冬竟無雪。元日乃雨雪。奈何玄冥氣。發春始凝結。旻天意如何。可憂不可說。擧目維南岫。出雲彌不絶。重陰積贔屭。顚風間栗烈。豈云薺麥茂。舒慘竟非節。宵雅咎皇父。已乎誰分別。獨爾蓬屋士。寤歎成惙惙。</text>
<title>三元夜分韻</title>,<text>士衡文賦年。我年又加二。奈何愚蒙者。名實或殊異。回顧永傷慚。文理未森邃。如彼未琢玉。冀成淸廟器。賤師積著少。爲用苦常匱。於昔爾雅人。下帷窮奧秘。胡余嬰異患。漸失求學志。六龍不我留。新木又改燧。幽默省平素。寤寐千古意。良友念相存。有酒胡不醉。玆辰復相宜。律暖東風至。燦燦梅映屋。皓皓雪在地。淸吟間談讌。宮角互倫比。顧瞻以興懷。彷徉焉所寄。鳳鳥竟無聲。高桐日凋翠。信知竹林徒。酣笑爲良智。努力彊飮食。憂愁寧勝紀。</text>
<title>龍湖江閣對雨</title>,<text>鳥呼風定亂潮回。天入滄波晩始開。曉雨一時歸浦漵。春光千里繞樓臺。閉門碧草當階上。高枕靑山度水來。知我徘徊淹僕騎。明朝城闕少玆杯。</text>
<title>寒食山中</title>,<text>春山雜花盛。日高花更深。一望墟落遠。東風煙火沉。坐聽幽鳥喚。行憇嘉樹陰。樽罍可以寫。適此遺世心。</text>
<title>寒食山中 其二</title>,<text>禋祀及嘉時。幽情復在玆。逢人語桑柘。曳杖覓泉陂。垂柳和風逈。鳴鳩芳景遲。山花捴堪折。吾不促歸期。</text>
<title>歸路少坐川上</title>,<text>細草碧無涯。川原春事賖。人煙二陵樹。客路萬山花。漾漾波鳥遠。依依風柳斜。東溪成偶坐。有酒卽忘家。</text>
<title>從季父之陽川</title>,<text>北坨朝回棹。蒼蒼見海門。官居臨極浦。人吏類荒村。倚枕風潮動。廵簷乳雀喧。深知坐嘯意。居簡道彌尊。</text>
<title>從季父之陽川 其二</title>,<text>阮籍騎驢往。會稽山水深。孤城滄海上。客舍老槐陰。穀雨隨靑蓋。花風佐玉琴。崇朝了公事。搖曳戱波禽。</text>
<title>陽春懷友朋也。時物芬芳。寄心所欽。</title>,<text>陽春引晩。天和氣淸。百卉具茂。有鬱菁菁。思念友朋。寢居靡寧。愾然起步。彷徉中庭。樹華斐亹。垂耀含榮。羣鳥翔止。引類嚶嚶。曷不垂惠。攜手同行。豈無他士。念子休明。彎弓則發。鼓鍾則鳴。子有好音。惟我之貞。思我朋度。式惟弘平。良玉不磋。誰見其成。</text>
<title>月出讚風雅。也正聲湮亡。思所共濟。</title>,<text>月出東海。當天垂光。明輝皦皦。流照我牀。願言之子。德音難忘。夙昔相好。言造其堂。睠余顧之。維南之陽。菀彼柳斯。黃鳥交翔。入門眄睞。衣佩將將。揚言發笑。馥若蘭芳。俯仰流詠。引宮度商。操弦赴節。振耳洋洋。鳳鳥日遠。皇韶不張。玄珠揜晦。赤水微芒。爾車旣膏。我馬之良。齊輈並進。逸遊無方。永讚元寶。獲之則臧。勖哉我友。庶幾成章。</text>
<title>春日幽居</title>,<text>時物遞光華。靜者常先知。及我幽悁日。復此芳春時。嘉樹日豐茂。好鳥悅深枝。冥冥花生煙。晻晻沉景遲。西臺暮登歷。偶與新月期。</text>
<title>送黃生遇石之孔巖</title>,<text>醜石産奇璞。淤澤棲芳蔕。觀人於末路。不必金張世。自我得士良。聰明開穎銳。壺氷照肝肺。洞徹無掩閉。豈伊情性竗。才思廼無際。玄珠逸帝車。象罔獨稱慧。天驥固歕沙。未害或驕踶。朱絃穆三歎。側耳無惉懘。於我乎同袍。于今有三歲。據梧說天籟。搴荷綴新製。忘言每相笑。獨絃長謠繼。往歲太白陽。驂轡並迢遞。行歌兩嶺側。雲靄濕雙袂。湖深夜閣明。月晃官樓霽。復從丹峽歸。泛拍滄浪枻。秋浪淨魚龍。謳吟間嘹唳。長風鼓僊穴。水物駭膠盭。風帆繫寒碧。枕簟隣月桂。甓寺赴冥鍾。廢碣捫石荔。淸樓逈如翥。目盡天水勢。馬巖想神駒。龍門詠叢蕙。方舟極沿泝。雲景眷容裔。玄冬洛陽雪。黑貂危盡弊。詩書日耕耘。動必拔其柢。晼晏白茅春。威遲錦衣計。奇毛罕人識。翰登非吾制。四月之陽川。橫舲濟西澨。玆行雖拓落。亦可收別涕。季父卽神君。憐汝厭蔬糲。公廚烹長魚。客舍賞棠棣。海門西北開。山樾卷蒙翳。登臨惠新作。慰我勞遠睇。</text>
<title>從家君赴鹽州。過臨湍下流。見巖石間朴定齋筆蹟。朴公宰坡州留餘唾。邑子欽其名節。就以刻之。塡以朱云。</title>,<text>客游坡山下。早發臨津汀。上讀潘南詩。蒼巖繫行舲。交撐翠虬筆。煥爛朱丹銘。蘇黃逈風韻。顔柳垂典刑。奇才固絶代。遺愛亦千齡。父老意拳拳。爲我傳芳馨。峩峩郡前石。小民涕常零。及其歸漢朝。危辭抗風霆。存亡捨一判。卓絶扶天經。宗儒誦餘烈。仰若秋天星。片辭落荒壁。鐫刻光瞻聽。過者拂苔蘚。憯惻心靡寧。幽幽楓樹岸。肅肅聞潛靈。大江西入海。淸流逝莫停。楚歌怨千古。呑悲問靑冥。</text>
<title>槖駝橋</title>,<text>行登槖駝橋。駐馬訪淪替。石梁橫千古。川流復無際。當其經營初。豈不長久計。關扼帶巉險。坑壕環控制。方城繚以周。跨絶斬華勢。地利詎非固。嗣德其不慧。姬周眷天顧。爽鳩豈長世。秪今車馬地。回頭一千歲。園陵氣蕭瑟。狐兎所蒙翳。淸湍瀉寂寥。到海無停逝。萑葦映森蔚。鶬鸛引淸唳。東有鄭公祠。靑衿崇酹祭。寃橫晝虹結。義炳秋星晳。勤心衛宗國。神意非吾制。匪公立人紀。誰爲渙余涕。欲採蘭杜薦。幽吟恣淹滯。</text>
<title>松都</title>,<text>雞林窮寶曆。龍孫啓天表。海濤一波蕩。甲兵亘環擾。篳路開荊山。寶符荒代趙。弓萱始騈首。申庾則雄撟。圖讖叶靈基。河嶽氣淸矯。聲明溢冠佩。襟帶列隍沼。橋爲飮虹昇。殿象垣星遶。禋祀且馨香。歌燕方窈窕。文章競彬鬱。伯氣亦綿紹。僧竺敗邦敎。立王德何小。維天眷新命。未怪卽翦剿。市朝變秋草。高空但飛鳥。陵頹竄虺石。渚逬棲禽篠。欲訪宮闕處。崩榛莽叢繞。長林森相倚。天風生嫋嫋。蟬號荒苑夕。月凄壞城曉。遐眄秪興謠。寂聽成凝悄。盛衰孰將尸。歌哭無時了。歸作拊衿泣。惋然心皎皎。</text>
<title>登滿月臺</title>,<text>故國哀歌裏。繁華掃碧霄。苔深玉龍砌。水涸彩虹橋。鳥獸悲行子。城池鑑本朝。孤明舊臺月。寂寞送寒潮。</text>
<title>卧龍池 俗號南大池</title>,<text>南湖采蓮去。蓮葉綠參差。北渚蒲葦滿。西塘菱芡肥。潛魚紛相戱。宿鴈鳴且飛。歸時月欲上。白露已盈衣。</text>
<title>寄思仲</title>,<text>水國西風至。蕭蕭鴻鴈過。佳人隔南浦。霜露損靑荷。月已臨關細。書無度海多。愁時見牛女。寂歷近明河。</text>
<title>尹和甫 志淳 輓</title>,<text>粲粲崑丘樹。華色耀琅玕。比此如玉人。明秀衆所觀。冀其枝榦高。承君金露盤。霜風一交擊。菸䓃以摧殘。瓌寶固天惜。志士每沉嘆。况我同心者。誰不摧肺肝。結驩在弱齡。詞藻以盤桓。朝言輒更僕。相笑各忘餐。蔥蔥紫荊林。矯矯棲羣鸞。機雲競文雅。顧眄光詞壇。金榜綴雙珠。美價傾儒冠。冥鵬羽毛新。六月方遠搏。成毁遽難詰。明神竟余謾。靑寧與鴝掇。巧曆莫能殫。苦恨十年短。未窮言笑懽。離闊各隨波。燕婉良獨難。當君長逝日。復此遊海巒。虗瞻出關氣。未憑臨穴棺。天色爲余悲。鴈鳴秋雨寒。緘辭寄塤箎。洒淚添碧瀾。</text>
<title>敬次家君觀射君子亭韻</title>,<text>連空素鵠挂秋晴。列校星環羽鏑鳴。君子修才觀禮貌。邦家講武警昇平。旌麾近水回生色。草木含霜助殺聲。願借中林置兎手。爲君一破薊門兵。</text>
<title>歸到松京。路遇李益之。夏英 書贈。</title>,<text>落日松京路。秋風李益之。揚眉卽豪氣。開篋各新詩。䆉稏雲翻野。芙蓉月照池。千篇臨海作。須汝寄相思。</text>
<title>松都 時復下鹽州</title>,<text>千年車馬地。落日見荒蒿。流水駝橋在。浮雲鵠嶺高。盤龍餘地險。黃壤盡人豪。復爾登臨處。霜天遠鴈號。</text>
<title>早發松都。將渡碧瀾。</title>,<text>騎馬曉星落。裘寒霜滿橋。微分白川樹。欲上碧瀾潮。旅食車徒倦。行歌川路遙。西臺鍾磬近。風便促鳴橈。</text>
<title>舟中。望江西寺。</title>,<text>雲霞迷古渡。日出榜人謳。欲登江上寺。直放浪中舟。驗雨龍王石。投錢大帝洲。煙波一長望。遙興未言休。</text>
<title>江上</title>,<text>放馬隄邊草。幽吟遠望時。煙波橫二島。荷芰落雙池。樹老麗王殿。雲深圃隱祠。獨來感蕭索。行意自威遲。</text>
<title>詠鴈</title>,<text>滿目悲羣侶。徊翔戀碧蒲。翻翻映日去。渺渺入雲無。利害陰陽適。行藏飮啄須。終言稻粱美。不及泛江湖。</text>
<title>書齋月夜</title>,<text>遙夜感幽靜。閑燕息煩聒。寤言高屋內。鳴琴坐來歇。牕櫺起微白。疎林延皓月。廣庭獨行謠。徐步舍巾襪。禽鳥各深宿。樹陰靜如髮。羣籟歸太虗。餘聲在松栝。神淸了靜諠。理超齊妄達。豈曰絶氛冗。良爲保褊拙。</text>
<title>待洪道長來 道長時客關西</title>,<text>旅泊懷淸賞。登臨憶上才。明月光漸缺。故人殊未來。犯雪黑貂冷。思家長鋏哀。出關無劇孟。今夜醉誰杯。</text>
<title>喜道長至。得城字。</title>,<text>歲暮歸何晩。來時雪下城。高樓前夜月。千里待君情。命酒仍長語。聽詩遂曙更。汀洲多客鴈。相近恐悲鳴。</text>
<title>夜登平遠堂</title>,<text>吹角北城暮。蒼茫煙樹間。高樓遙見海。夜氣不分山。浦女菱歌應。烽人騎火還。東來湖上月。先已照秦關。</text>
<title>詠平遠堂</title>,<text>畵閣鬱穹崇。西南望不窮。海山晴繞郡。湖水夜浮空。八月蒹葭雨。千家粳稻風。蘭舟采菱曲。宛與越江同。</text>
<title>登北郭</title>,<text>鳥雀蒼茫去。城頭送夕曛。遠峰孤照海。寒樹鬱參雲。稅後田原曠。樵歸舂杵聞。江山對蕭瑟。罍酒莫辭勤。</text>
<title>月川君</title>,<text>我登城北郭。仍憶李將軍。父老思長策。丹靑紀上勳。春秋香火事。夷夏大名聞。萬世金湯地。長留奉聖君。</text>
<title>北城覽物</title>,<text>城柝寒猶擊。城烏靜不飛。風生波漠漠。星隱樹依依。海覡迎潮舞。山精照火歸。天陰多霧雨。先夕掩吾扉。</text>
<title>閣夜。同道長賦。</title>,<text>漠漠煙生郭。蒼蒼雨入樓。夕禽深樹意。遠客暮年愁。宋子擊筑飮。梁園賦雪留。秦中少雄俠。長劍欲何遊。</text>
<title>登北樓</title>,<text>風色孤城夕。蒼然野望賖。流星投遠海。哀角切層霞。山斷帆檣直。煙歸睥睨斜。登高更愁絶。雲外是京華。</text>
<title>登北樓 其二</title>,<text>天寒鳥歸盡。暮色來平原。遙見荒城下。翳然桑柘村。樵柯童子唱。租稅老農言。應接成閒暇。行謠且滌煩。</text>
<title>超然臺歌</title>,<text>緤馬古城下。擧酒臨荒臺。飛蓬捲野起。慘澹悲風來。臺前西望海門開。波濤轂轉鳴雲雷。我願抽刀剪一曲。倒瀉手中黃金罍。君誦詩我側耳。靑天晝陰鳥飛廻。悲歌相向問千古。古人不見今人哀。君不見鑿沼開亭尹相國。登壇却賊李將軍。風流事業今何在。荒城老木多浮雲。但見城下牧羊子。騎牛暮上何人墳。人生一醉輕五嶽。我有一壺將勸君。黃金擲盡買歡笑。明日白髮那再少。拂雙袖舞長劍。狂吟激烈動海嶠。醉後城頭銜落暉。南池采蓮人亦稀。不必登高興感慨。朝朝走馬池上歸。</text>
<title>大捷碑歌 碑在鹽城</title>,<text>豉鹽之城小環堵。居民不過五百戶。李侯於此破强虜。大碑嵽嵲照今古。嗟呼往事那忍說。欲問故老語先咽。秀吉長驅勢頗驕。千艘捲海地維裂。東自萊山戰如雷。西至龍灣盡流血。主上西廵車駕遠。三南勤王路阻絶。此府雖小勢關扼。輔車京甸綰西北。人民鳥散廬舍空。忍使城池棄與賊。父老咨嗟憶賢侯。我侯之來願侯留。登壇雪涕公誓師。勇夫脫刃思同仇。寇來如雲不敢逼。公有一心死則休。揚兵伐鼓海波湧。戰聲白日崩山丘。賊騎逡廵夜遁逃。我軍殺賊滿坑壕。星辰回光雲霧滅。臨河洗劍天爲高。捷書如飛達行宮。詔加岳牧褒其忠。中興將相若雲雨。捨公不得居元功。廟貌重新百餘載。層碑海上今猶在。我來顧問營陳處。陵谷不殊人物改。拂拭蒼苔文字古。龍蛇勃鬱騰光彩。興邦破敵天下聞。雄名袞袞流東海。君不見二陵中寢園松栢猶悲風。安得再有如公輩。蹙踏島夷巢穴空。</text>
<title>郡齋。同道長賦。</title>,<text>之子詞華盛。而余仰典刑。篇章潤金璧。飛動挾僊靈。哲匠俱推轂。高名日滿聽。才全仍蹇産。身厄竟芳馨。舌故張儀在。車從郭解停。居常潛著論。狂卽哭無醒。與我曾投分。相看各忘形。良工遺杞梓。空谷惜娉婷。抑塞心難展。棲遑歲不寧。秋橫碧瀾渡。西上練光亭。旅瑣方漂梗。逢迎偶合萍。勤勤訴長別。欵欵倒深甁。十日留投轄。千年想聚星。庭闈趨露冕。詩禮愧傳經。此府雄西土。官居枕巨溟。河山旁豁達。池榭極淸泠。畵艦通江市。風潮撼郡庭。稻田霜水白。鹽井曉煙靑。禮宇弦歌設。勳碑戰伐銘。古今空俯仰。天地日彫零。筆翰飛騰出。魚龍寂寞聆。對吟神慘澹。交響玉瓏玲。楚服憐芳潔。商歌動渺冥。世方輕駿骨。吾且戢修翎。司馬依梁苑。逢萌去漢廷。玄珠存竗賾。大藥制頹齡。道在心期並。天遊俗慮惺。同君浮海意。遲暮擬揚舲。</text>
<title>登平遠堂</title>,<text>落鴈連行去。蒼蒼下海皐。故鄕三百里。西望渺雲濤。遠戍傳烽盡。微星出樹高。悲歌當暮色。搔首憶前豪。</text>
<title>示道長</title>,<text>爲客關河歲載陰。江邊昨夜歇鳴砧。高風角斷層城曉。落月鴉啼古戍深。歷落馮生貧有劍。沉冥嵇叔醉橫琴。歌成忽憶玄冥子。念我今宵坐竹林。</text>
<title>病中。與道長得兩絶。</title>,<text>林院多夕照。孤煙生遠峰。遙念西山僧。獨來鳴暮鐘。</text>
<title>病中。與道長得兩絶。 其二</title>,<text>自余抱幽病。偃息西林下。幸有同心人。時來語良夜。</text>
<title>道長之扇。弊汙不堪把。以新易之。戱題舊扇。</title>,<text>幾回擊絶千年事。也復橫遮十丈塵。知子生平藏玉貌。路中人少意中人。</text>
<title>道長之扇。弊汙不堪把。以新易之。戱題舊扇。 其二</title>,<text>滿地風威寒似鐵。入懷長箑賤於塵。直須火傘當頭日。當記今宵手贈人。</text>
<title>陪家君。攜道長諸君。訪龍鳳菴。</title>,<text>驅馬出門去。塵襟一灑然。仲冬天欲雪。初日野生煙。指點村墟曠。經行石路懸。東瞻白雲起。其下有安禪。</text>
<title>登四僊臺</title>,<text>歇馬東峰峻。西南望豁如。海山相照映。雲日盪空虗。客路僧鐘後。荒田井稅餘。同君虎溪意。今夜宿禪居。</text>
<title>寺夜</title>,<text>淨宇標香界。冥筌悟佛心。幡幢嚴現法。鐘唄竗聞音。定水雲生照。空花月散陰。適來成勝託。諷誦夜方深。</text>
<title>又得心字</title>,<text>物影澄明衆籟沉。空山夜氣浩盈襟。雲歸暝壑疎鐘逈。月過高松寶殿陰。六偈捴成般若法。千燈分照釋迦心。塵區百慮都冥寂。淸梵微微出北林。</text>
<title>夜坐西寮</title>,<text>山暝鍾始歇。衆籟歸萬竅。苔滴耿幽竇。煙霏斂蒼峭。高月凝素輝。羣物曖虗照。澄潭如空天。樹木靜相肖。境寂聞淨香。心虗集衆竗。與我中林期。言同平生調。各秉無染心。細談法藏要。微梵北林曙。朝光明遠嶠。旣來恐再迷。峰壑更登眺。何如虎溪遊。顧問遠公笑。</text>
<title>夜坐西寮 其2</title>,<text>夙齡懷淨尙。塵根厭拘繫。三秀徒結念。遐期屢云戾。屬來臨海嶠。偶愜孤往計。英朋肯相偕。竗論討冥詣。威遲川嶽望。窈窕峰壑勢。洞門悄相窺。陰殿晝恒閉。梵唄聆竗香。靈機發淸慧。蘿月耿疎光。餘映澹松桂。香銷棲鴿定。磬息風泉繼。外境適神省。內照通無際。拊衿感時晦。懷遠歎流逝。宜爾支許徒。遁迹託神契。緬惟諸佛心。慈悲度永世。甘露灌余頂。願言豁昏翳。</text>
<title>將出寺上東臺</title>,<text>院中僧梵畢。風蘿靜幽壑。石崖日色隱。餘輝曖山閣。緩步答行謠。欣成偕隱約。東臺峻造天。撫背出空廓。潄液挹靈泉。聞香辨名藥。村墟何寥逈。落日見樵穫。野色莽無際。微霰縈疎薄。顧笑東峰僧。淹留展餘酌。玄理了可悟。淨緣夙所託。遲廻出洞期。北林已棲雀。</text>
<title>又得峰字</title>,<text>淸泉流不息。送我出深松。繫馬藤蘿外。西登望海峰。日隱川光變。雲來嶽翠重。中林意未了。歸路又鳴鍾。</text>
<title>歸路</title>,<text>微微北林磬。身已衆峰西。笑與諸僧別。依然似虎溪。僊凡界流水。來往戀丹梯。默數溪巒意。重尋恐復迷。</text>
<title>遇雪</title>,<text>月出東臺夜掩扉。禪房一宿悟眞機。白雲無力留人住。流水何心送客歸。歷歷遙峰隨望轉。依依鳴磬出林稀。來時雪下新梅動。僊洞餘情悵有違。</text>
<title>道長將去。攜上平遠堂。</title>,<text>南浦留君盡一觴。海門波急雪蒼蒼。洛陽親友離居久。今又臨江送道長。</text>
<title>又賦古體三首。書贈。</title>,<text>置酒江海上。親愛將我違。離別固多懷。同心獨何希。相見在異方。娛樂安窮時。晤言未及展。何言復旋歸。仲冬北風厲。霰雪鬱徘徊。中路多苦寒。念子無兼衣。遠望浮雲去。矯首不能隨。有往不可留。誰能不心悲。惟當奉誠言。</text>
<title>又賦古體三首。書贈。 其二</title>,<text>美人儀體閑。靜好常獨居。宿昔相歡愛。惠我與同車。入室同巧笑。婉孌樂難踰。中座倡令言。衆夫謂君殊。長筵羅肴羞。盤上鱠嘉魚。良燕窮日夜。朱鐙繼望舒。胡不永玆歡。日出戒車徒。今日一斗酒。明日長路衢。雨雪被川澤。將子愼馳驅。君其嗣好音。庶用慰區區。</text>
<title>又賦古體三首。書贈。 其三</title>,<text>離鳥暮翔飛。長鳴以南征。飄颻游客子。日夕履嚴霜。有生寄世間。誰能獨無營。達士委時命。小人苦懷傷。善子能自愛。憂樂處其常。吾心苟無瑕。終久有馨香。回也不能食。夫子歎其良。</text>
<title>白紵辭</title>,<text>發激楚歌結風。滿堂美人樂未終。流香發色矜華容。彈弦會舞煙霧濛。澤有蘭山有松。君心反覆誰與同。蘭膏明燭夜方中。光光月出照西宮。吳王醉起越女從。須君桂旗姑蘇東。</text>
<title>詠項羽</title>,<text>楚水千秋流向東。當年喑啞果何功。謀殘將相猜疑際。力盡齊梁轉鬭中。計在錦衣身莫保。心慳茅土國還空。只緣惡草殲良輔。終謝高皇詠大風。</text>
<title>寄道長</title>,<text>氷雪崢嶸長至過。酒杯謝絶大江瀕。烏啼睥睨南城曉。天轉招搖北地春。歲月浩浩非吾土。別離鬱鬱懷故人。忽思我家牆壁裏。照室娟娟梅蘂新。</text>
<title>詠雪 十二韻</title>,<text>及臘天無雪。崇朝海不風。簾櫳暫蕭屑。川嶽遂冥濛。響雜梧楸並。光連井落同。欺春潛入樹。照夜晃連空。信矣容華潔。誰歟翦刻工。隨形成物怪。紀瑞驗年豐。大地窮陰際。寒山積氣中。野田荒燒絶。鹽井濕煙籠。返郭漁樵急。號林鳥獸窮。袁安飢尙卧。枚叔賦還雄。卽事懷同調。徂年又一終。新成郢中曲。留向子期聰。</text>
<title>雪後晩陟北堞</title>,<text>亂絲不可治。多憂復誰整。陽光迅西匿。一去無遺景。志士念遲暮。寫之歌嘯永。塊居善爲懷。觀物欣所領。曾城負北起。登頓面諸嶺。涸陰百川伏。荒墟羣木靜。微星猶在樹。遠雪輝餘耿。欲下意紆遲。曛黑盡俄頃。羈孤感物態。幽獨興內省。天機任明晦。處約存素秉。先聖有固窮。吾願樂玆境。</text>
<title>江南曲 辛未夢作</title>,<text>江南春草長。美人裙帶香。綠波映纖手。淸怨結明璫。盈盈不相近。何以贈蘭芳。</text>
<title>夜坐得星字</title>,<text>郡宇蕭蕭暮。山光滿戶庭。墟中下孤鳥。松際度微星。延佇如相待。彈琴秪自聽。幽懷殊不寢。纖月到林亭。</text>
<title>曉發郡城。別李大來。泰翼</title>,<text>海色高牕曙。層城曉柳垂。相呼整鞍馬。欲去念臺池。二月氷流漲。平明霧岫披。客行易愁思。何况別新知。</text>
<title>松都 二十韻</title>,<text>舊國興龍地。荒城種穄墟。泉原冠劍盡。鍾鼎刦灰餘。慘澹池臺古。蒼茫事業初。壯謨荒日域。獨立運天車。帝命東皇祀。謠興梵氏書。韓彭愧前列。申庾欻雄攄。澄汰溟隅曠。逡廵貊略虗。風雲隨戰伐。河嶽擁儲胥。盤闢開靈祚。聲明溢左輿。後孫遺典則。王國得驅除。日月新陵寢。煙波舊邑閭。陪都留鎖鑰。居守綰金魚。士女謳吟遠。宮垣草木疎。物華殷甸采。關海輳商漁。殉節風聲大。崇祠氣肅如。伯圖方緬矣。征旅一唏噓。寂寞蛟龍雨。蕭森象緯居。問人疑堞壘。極目盡耕鉏。有位維艱甚。于邦可鑑諸。寒蕪渺千里。擊劍重躕躇。</text>
<title>送伯舅 李公寅熽 之任杆城</title>,<text>新除東郡寵金章。雙舃翩然出尙方。野鹿導行隨露冕。水禽迎蓋上琴堂。公田採藥分徐福。僊閣停觴喚永郞。解釋渭陽相送意。春風綵服有輝光。</text>
<title>日暮</title>,<text>寥寥人定初。淡淡春陽日。看竹到前除。燒香掩虗室。氷消石澗鳴。霧罷靑山出。此時玄古意。頹然保精一。</text>
<title>送權生喜學還鄕</title>,<text>子有四方志。焉能守一隅。三年辭故國。千里客皇都。欲去流鶯囀。相思片月孤。靑門有楊柳。莫惜醉金壺。</text>
<title>駕出西郊。觀武才。</title>,<text>三營旗鼓宿西宮。黃道晨開五衛同。萬戶煙花迎曉日。九門僊樂下天風。君王自喜岐陽事。將帥誰期衛霍功。欲報帳前恩錫意。汝曹何地惜微躬。</text>
<title>駕出西郊。觀武才。 其二</title>,<text>西郊帳殿鬱崔嵬。鸞輅春遊萬騎來。冠劍氣參星象動。戈鋋色奪日輪廻。經邦固愼安危計。閱士何先技擊才。今日詞臣俱授簡。文章誰比栢梁臺。</text>
<title>臨門送裵度 二十韻。</title>,<text>連年淮蔡戰塵昏。十萬官軍久複屯。廟筭逈超羣策外。兵機仍屬上公尊。暫移台席分戎鉞。親枉鑾輿御殿門。運啓中興恢聖武。天開明斷整乾坤。聯翩耿鄧登賢佐。顧眄關河奠兩藩。左海奔鯨猶漏網。三朝翦棘未除根。南荊欲問包茅罪。東郭俄驚削礪痕。直是羣疑方滿腹。坐令窮寇尙游魂。周廷文武推元老。漢幄謀猷折衆言。睿斷獨符吳子敬。戎權專仗竇王孫。協成天討嘉同德。要聳羣瞻侈異恩。法駕平明臨禁闥。元戎十乘送行轅。文犀寵錫隨龍節。玄甲親兵輟虎賁。前席絲綸聞意旨。環門車騎息騰喧。指揮天地雲龍合。號令風雷甲馬奔。已仗威靈淸海岱。兼宣犒饗澤黎元。但須鞠旅資方叔。何必親戎學帝軒。去日籌謀多密勿。歸來封賞極便蕃。功成七伐光前烈。威壓諸邦裕後昆。千載君臣稱並美。韓公遺筆冠詞垣。</text>
<title>贈別延聖輝 世華</title>,<text>春雨依微芳柳垂。五侯臺榭鬱參差。三都不受吳傖笑。一劍曾無薛館知。此去欲尋叢桂隱。何時更赴竹林期。漢皇方事長楊獵。誰薦揚雄獻賦辭。</text>
<title>陪仲舅季舅。李公寅炳寅燁 得右丞暉韻。</title>,<text>坐來庭院淡淸暉。垂柳參差燕子飛。雙闕樓臺雲裏見。白門車馬雨中稀。梁鴻盡室甘棲遁。莊助淸時厭禁闈。萬里江湖春水闊。期君重理舊蓑衣。</text>
<title>病滯白門</title>,<text>嘉木翳幽居。流泉遶廣除。月生花影外。鐘動市聲餘。養病時行藥。觀心不要書。曾嫌竹林子。辭說費淸虗。</text>
<title>尙輔，君則同至賞月。仍贈尙輔別。</title>,<text>燕居日深寂。復此池館暮。華月生夜陰。蔥蘢蔭芳樹。朋英枉見存。謂同平生趣。容輝映眉眼。宿昔在夢寤。結友滿四海。同心獨罕遇。且愛觴酒盈。胡不竭心素。寄身塵壤內。誰能無散聚。惟願勵素存。終始愼恒務。</text>
<title>滯雨道峰</title>,<text>歇馬參儒苑。披雲步澗阿。連峰雨氣合。萬壑水聲多。沂水懷琴韻。花源續棹歌。滯淫何所苦。吟嘯恣經過。</text>
<title>曹溪</title>,<text>複道梁王地。蓮宮惠遠居。歌鐘流水去。碑版刦灰餘。服食僊期誤。周全佛力虗。居然感生滅。從爾演三車。</text>
<title>步虗閣</title>,<text>一水如天通。眞源了莫窮。半空飛作雪。初日照成虹。尺步炎寒變。羣崖氣色同。王孫亭榭古。山桂長新叢。</text>
<title>問月亭歌。寄李山人。挺天</title>,<text>太白愛酒兼愛月。有月輒進杯中物。登樓搔首向靑天。忽復高歌問明月。高歌未終人醉倒。明月無言挂空闊。自從采石騎鯨後。人間幾度看圓缺。穀陽山人李太素。寤寐千載如朝暮。自言身有酒僊風。芝山何異竹溪趣。朅來築室雲壑裏。隱几五月松風起。亭前捲簾亭上飮。醉來月湧滄江水。脫烏帽擧金杯。問爾從何來。今人還見古時月。古人不在其誰哀。斗酒十千詩百篇。太白與我何如哉。澆酒招君欲酹君。碧雲不去魂徘徊。棄置勿言感慨事。今宵且盡東牕醉。盈虧往來不須問。明月何曾解人意。吾令吳質停玉斧。吾令姮娥羽衣舞。白兎跪捧所擣之藥丸。服之可以不死超千古。然後一醉酩酊三千秋。此外萬事徒悠悠。對酒當歌有明月。何必問鳳凰臺黃鶴樓。</text>
<title>有感</title>,<text>濟濟盈廷士。簪纓戴至今。幾人酬白刃。明主寵黃金。膳鼓春登寂。經筵夜御深。爲言蓬戶輩。須識九重心。</text>
<title>有感 其二</title>,<text>聞道蒙胡騎。先秋欲飮河。北人殊復畏。西戰定如何。天地兵聲合。星文虜氣多。誰知渤海外。雄劍有悲歌。</text>
<title>有感 其三</title>,<text>和虜誠中策。除兇更託誰。從東千馬盡。度幕一戎遲。厚幣周王事。長纓賈誼悲。仍聞屈盧劍。徵遣助黃池。</text>
<title>雨中雜興</title>,<text>一旬不見日。何時山斂雲。疎簷淋易濕。高葉滴多聞。昏曉光無賴。乾坤氣未分。幽亭少賓客。吾得卒玄文。</text>
<title>雨中雜興 其二</title>,<text>夕雨何太急。兼之風電驅。皇天有疾怒。萬品失膏濡。蕩覆丘陵變。憑凌鬼物俱。不眠憂稼穡。無語訴洪鑪。</text>
<title>雨中雜興 其三</title>,<text>往者嶺南道。凶年古所稀。關河春轉粟。宮闕夜求衣。不見流民返。空聞御史歸。今年風雨美。老幼莫相違。</text>
<title>雨中雜興 其四</title>,<text>避世王公地。垂帷董子園。無名知我貴。卽物驗心存。積雨蟲蛇變。深枝鳥雀喧。形骸寄天地。生死保玄門。</text>
<title>送戚大父尹公 坪 出宰高城</title>,<text>滄海三山外。扶桑一氣邊。世人徒夢寐。此路有因緣。水部詩名久。南昌吏隱便。官應厭郞署。恩許問丹鉛。履舃雲天外。鯨鵬几席前。樓臺根積水。笑語接羣僊。雲氣東皇近。晨光萬國先。簿書揮卽了。笙鶴意茫然。采藥分童女。逢人語葛天。淳氓宜傲吏。美政敵豐年。此去能聲最。他時好句傳。方期拾瑤草。吾得主人賢。</text>
<title>同季舅遊楓嶽。到平丘。得通字。</title>,<text>水驛蒼蒼暮。淸蟬亂樹風。樵帆德津北。客路渼湖東。衆嶽園陵接。長江郡邑通。亭臯餘物色。臨眺憶盧翁。</text>
<title>出郭</title>,<text>迫塞紅塵居。超遙紫霞想。勝寄積十年。高情終一往。行車載秋風。出郭已新賞。明塘白藕淨。密樹淸蜩響。驛舍憇夕陰。三江平若掌。未辭筋骨罷。苦覺神魂放。極浦散炎雲。川華際煙莽。遐觀在超忽。一宿成所養。反思埃壒內。僊爪刮垢癢。方壺且前期。何意倦輪鞅。</text>
<title>發平丘</title>,<text>路轉平丘驛。江平斗尾洲。山河自今古。川陸日車舟。白露千峰曙。良田萬種秋。吾行亦形役。差異俗人求。</text>
<title>平丘行</title>,<text>蒼山俯大河。松梓鬱秋原。上有千載地。問是誰家墳。叢榛裛新露。羊石沒雙蹲。伊昔築封日。鼓吹送皮軒。含珠發內府。黃腸出東園。借問何能爾。殊伐照乾坤。存亡失長策。桑海在一翻。漢廷多丙魏。豈念博陸恩。夷然缺薀藻。不曾遺持門。當時煥圖像。河岱誓後昆。生前諒難保。身去那復論。棘刺生美棗。良言出復呑。長江日千里。新鬼哭秋根。亮無天下急。誰當念王孫。</text>
<title>白雲樓</title>,<text>迢迢白雲樓。北臨龍津涘。白雲自今古。流水何時已。古人重游觀。今人見終始。東淮翰墨雄。春沼文章美。風流散餘照。盛謝委恒理。枚馬亦彫枯。池臺但秋水。我來庭榭古。懷往悲荊杞。濯纓爾何人。漁歌方永矣。</text>
<title>小坐江臯。和舅氏。</title>,<text>江臯立馬思威遲。秋草連天獨鳥歸。山郡蟬鳴殘照斂。水村帆落片雲隨。溫王堞毁興亡見。相國亭空帶礪非。甫里扁舟西塞釣。古來斯道不磷緇。</text>
<title>川上夕行</title>,<text>斜光澹無極。獨鳥下長天。征馬幾時歇。前途方渺然。秋山微有露。遠樹曖生煙。怊悵平蕪綠。遐心寄逝川。</text>
<title>川上夕行 其二</title>,<text>翳翳歸田犢。依依出谷樵。相過俱暮色。相送及前橋。慘澹逢煙問。逶遲覓水遙。日斜猶信馬。言永秪成謠。</text>
<title>曉行</title>,<text>警睡聞晨秣。催行聽僕夫。蒼蒼犯煙霧。歷歷問川途。地轉驪江折。天開雉岳孤。相呼愼鞭駕。努力及前徒。</text>
<title>又得明字</title>,<text>寥落疎星遶去程。荒村秣馬衆雞鳴。平疇細徑相縈帶。薄霧晨光屢晦明。壑底寒泉秋更響。山間羣物曉多聲。深知孔墨棲遑意。猶慕求羊隱遯名。</text>
<title>楊根道中</title>,<text>秋水楊根縣。鳴蟬貊國墟。西風動關嶺。征旅意何如。露下炎光薄。霞明野氣虗。禾麻引幽想。每擬卜閑居。</text>
<title>發梧賓驛</title>,<text>羣雞起旅寢。肅徒視天朝。我身寄馬背。流轉荒原畔。出日奄已高。重霧紛合散。微明峽岫來。稍聞江鳥喚。承波鱖上瀨。就曝龜改岸。陰晴在一瞬。耳目隨境換。身雖倦川陸。興亦薄霄漢。塵根去已遠。如垢汚得澣。更臨石底泉。窮源盡游玩。</text>
<title>朝踰神堂峴。指陽德院。</title>,<text>遠山含素雲。深深見空翠。不辨山下村。但聞砧聲至。林巒屢徑復。咫尺陰晴異。淸泉帶行影。寂寥響虗駛。幽獨備心賞。淸英發顥氣。開心閱羣象。沆瀣飽新味。耳目誠自適。筋骸放所寄。一望嵩少色。彌篤采秀志。</text>
<title>雍岸北林少憇</title>,<text>衣垢願一洗。筋勞思一釋。我行在中野。况乃倦炎赫。花山轉深入。有樹皆百尺。東林少流憇。北岸淹履舃。幽澗愀鳴泉。崩槎擁奇石。始來秪忘疲。旣深多賞適。悲禽命夕侶。哀韻間枝格。陰雪溜崖縫。微虹纏水脉。遇奇悅神襟。成閑遺巾幘。山氛潤空翠。日華動金碧。重葉變茂陰。追風改初席。征途半苦樂。人事係心迹。爲問林下僧。何往不爲客。</text>
<title>野人</title>,<text>野人茅屋小。葺用蒼檟皮。疎麻遶前庭。瓠葉蔓前籬。皤皤老樹根。腹飽無所思。兒童不諠爭。雞犬各依依。客來怪其人。試問羲皇時。泊然無答言。微笑起行遲。但問牛背兒。月出可言歸。</text>
<title>夕行</title>,<text>寂寥秋山遠。遙遙見歸鳥。流水凡幾曲。九渡方未了。天空夕煙盡。野曠行人小。旅思殊閴然。川原復杳杳。</text>
<title>洪陽</title>,<text>秋江淸一郡。亭榭逈蕭然。水賈浮松筏。山氓訟火田。高軒分命燭。游子與登僊。復道波中月。催人理畵船。</text>
<title>泛波亭</title>,<text>角聲斷煙水。高林下纖月。迢迢郡亭上。餘輝耿不歇。茂宰命芳燭。行子息勞暍。從容展親好。罍酒見披竭。登艫弄餘淸。檣楫互鳴撥。空明混夜氣。水樹細如髮。浮泛信所向。不問星漢沒。蒹葭有白露。獨立意超忽。</text>
<title>晨發洪陽</title>,<text>旅人不遑寐。晨起視原野。村雞鳴已昨。曉露滋園舍。微明衆星沒。寂寥哀湍瀉。初景靜百虫。長林帶行馬。不知山漸深。但見行旅寡。時逢行賈兒。未識何爲者。浮生閱衆方。不必皆素雅。况我赴僊期。形氣有取捨。寶籙夙所習。詩卷行尙把。白雲會眞意。先歸蓬山下。</text>
<title>杉亭浦</title>,<text>大江流不息。人生長自勞。我懷在壯游。行遠亦忉忉。杉亭憇茂陰。立馬衆山高。長川抱崇墟。耕牧遍東臯。以余方倦劇。逾羨此閑敖。古者巖穴人。或起佐英豪。至今喬木士。胡獨悅蓬蒿。秉志豈相懸。時義各所遭。于今竟誰歸。灌園與臨濠。嶔崟駟馬地。百慮如牛毛。卽此可長往。良耜擬躬操。考心矢爲言。同聲寄朋曹。</text>
<title>少憇松下。同舅氏賦。</title>,<text>問路洪陽北。悠悠歷山阪。山深水益淸。忽欲成嘉遯。松亭面陽郊。茂林留翠幰。深意在濠梁。遐期說劉阮。勞生信多方。探勝寧辭遠。風凉樹根眠。濯手川上飯。雞鳴驛舍幽。蟬歇秋山晩。樵歌互低昂。羊犢各已返。白雲多暮色。送我越蒼巘。</text>
<title>野行</title>,<text>漠漠暮煙生。餘輝滿平楚。荒林有夕露。獨行多心緖。迢遞白雲心。殷勤川上語。孤鳥亦蒼茫。歸飛宿何處。</text>
<title>將向馬腦。道中逢雨。</title>,<text>一雨暄凉變。高峰郡國分。人煙迷古驛。山木結秋雲。落景鳥烏去。深林雞犬聞。新晴中野色。何處染塵氛。</text>
<title>將向馬腦。道中逢雨。 其二</title>,<text>稍失泉甘驛。將尋馬腦屯。亂山惟一路。百里始孤村。衆壑風泉雜。穹林雨氣昏。詩書信吾道。行止問乾坤。</text>
<title>峽路感興</title>,<text>急峽川聲壯。空林物類哀。淺深山翠變。高下石林廻。隔水雞鳴遠。因風虎嘯來。遐情終一暢。應接亦勞哉。</text>
<title>峽路感興 其二</title>,<text>馬腦孤村北。麟蹄古縣前。亂峰稀見日。空谷但鳴泉。短虺依巖結。飢鼯抱樹懸。無爲北上曲。徒旅易悽然。</text>
<title>峽路感興 其三</title>,<text>蒼薜籠梯棧。淸湍潄石根。空山秋易響。老木晝猶昏。峽擁疑無路。煙生忽有村。非君並鞍馬。涉險已傷魂。</text>
<title>麟蹄道中</title>,<text>古縣多林木。平臯鳥獸閑。尋煙飯孤店。立馬詠秋山。一水分諸郡。羣峰接大關。迢迢楓嶽頂。何日始躋攀。</text>
<title>麟蹄道中 其二</title>,<text>限水東西岸。依林四五家。峽田多木麥。山賈或絲麻。重露翻瓜葉。微風落稻花。平生棲遁意。至此念生涯。</text>
<title>嵐校驛</title>,<text>鳥獸秋山暝。星河野店孤。勤勞彊飮食。跋涉念車徒。靜數因風杵。時驚落樹鼯。前途方峻極。不敢解深虞。</text>
<title>登喜隣嶺望海</title>,<text>連山去何極。重疊到天隅。高下寒溫改。陰陽節候殊。風煙弓裔國。草樹野人都。今古興亡見。山河眺望輸。滄溟蕩樞極。僊聖落虗無。蜃氣雙虹結。鯨濤萬馬驅。方壺曾此路。秦漢至今愚。物色前人備。樓臺遠客須。觀瀾吾道在。浮海聖心俱。託意論秋水。莊生亦壯夫。</text>
<title>到水城。奉伯舅。</title>,<text>近水官樓敞。崇朝吏牒空。四時羞海味。六月卧林風。鳥雀鳴琴後。魚龍坐嘯中。秦皇徒夢寐。爭及此僊翁。</text>
<title>濃香亭。夜飮聞歌。</title>,<text>芙蓉寂歷露華凉。月照高樓珠翠香。欲問菱歌宛轉意。與誰明日約橫塘。</text>
<title>戱作</title>,<text>秦女明璫紫綺裙。纖歌彈瑟轉氤氳。旁人莫問儂家事。千騎東方有使君。</text>
<title>觀海</title>,<text>明沙隨岸勢盤廻。萬里風煙幾處臺。久恨甕天爲眼小。及觀溟渤始心開。波濤極處爲何界。日月來時果孰推。但說廣陵秋水大。方知枚叔是凡才。</text>
<title>觀海 其二</title>,<text>危壁凌空面勢開。百年臨眺氣雄哉。龍光日射千重窟。海色天浮百尺臺。滿地平鋪銀汞去。因風亂碎雪山來。却看河漢垂相接。疑有靈槎旁此廻。</text>
<title>觀海 其三</title>,<text>萬里東臨無底壑。千年不改水神宮。幾回桑土今成海。可到蓬瀛只患風。鼓舞魚龍興雨澤。吹噓蛟蜃産靑紅。始知物大功斯普。宜爾皇王秩祀崇。</text>
<title>觀海 其四</title>,<text>二竅根源休自放。一心應接易先迷。天機只見陰陽判。物理須觀小大齊。身寄虗舟忘所適。心隨莽鳥入無倪。鄒生亦可談瀛海。頗恨千年不共攜。</text>
<title>觀海 其五</title>,<text>乾坤有氣寧滲漏。圭臬誠陳未測量。呑納千歧混涇渭。虗盈萬古閱堯湯。時來巨釣差堪適。道屈乘桴則不妨。寓語不須誇海若。長歌只合和滄浪。</text>
<title>觀海 其六</title>,<text>飄然放體虗無裏。忽復遊心盤古前。世變曾經幾塵水。人間浪說有神僊。波瀾不盡天窮處。島嶼微分鳥去邊。曾恨壯懷拘一界。此來登望復茫然。</text>
<title>舟渡北津前洋。向洛山寺。</title>,<text>孤舟泛出水中央。落日煙濤更淼茫。雲裏疎鍾聞洛寺。城邊獨樹見襄陽。心將水月通羣照。手攬星河俯八荒。醉後馮夷隨叱咤。波明風定興逾長。</text>
<title>到寺</title>,<text>洛山寺下繫孤篷。散步微吟老樹風。松月欲生僧梵靜。水禽初定渚煙空。眼窮星漢沖融外。身御雲霄沆瀣中。便欲從玆生羽翰。飄然萬里到瀛蓬。</text>
<title>洛山寺月夜</title>,<text>五峰臺殿出煙氛。目斷扶桑不見雲。天海相涵元氣合。月星高照兩儀分。毒龍聽梵淵中伏。巢鸛呼風樹杪聞。絶境頓敎心地淨。向來深欲遁人羣。</text>
<title>觀日出</title>,<text>海氣蒼凉天氣新。波瀾忽作赤龍鱗。兩儀高下開羣象。萬國光明仰一輪。直以無私臨宇宙。方能遍照及纖塵。獨憐葵藿傾陽意。長恐浮雲翳紫旻。</text>
<title>揚舲洛山前洋。時夜初鼓。景色殊絶。</title>,<text>銀河一匹練。挂之靑天上。澄輝接滄海。倒垂億千丈。不覩溟渤寬。焉識天地廣。浮舟犯牛斗。鼓櫂凌泱漭。冉冉僊闕逼。嘈嘈天樂響。夕氣霽空廓。四維倐褰敞。星辰若連珠。玉衡如布掌。蒼蒼太虗色。上下涵羣象。層飈鼓駭浪。水怪紛戃慌。不知天宇高。便欲乘風往。身輕御沆瀣。氣逸超塵壤。却笑區內人。徒結方壺想。誰將蹈大方。願同莊生賞。</text>
<title>觀音窟</title>,<text>滄溟日夜翻。石齒有崩漉。不謂空嵌間。憑虗架楹屋。層濤蹙山根。餘響振崖谷。有如山上雷。隱隱驅電轂。當檐歕素沫。佛幌如渥沐。借問何代刱。爲誰勤板築。大士昔現靈。眞軀幻西竺。新龕煥金碧。寶像氣莊肅。焚香老僧跪。拜叩祈淨福。遂令愚蒙者。奔走捐金玉。異敎壞正道。慈悲惑氓俗。疏鑿及澗竇。人工窮土木。人皆樂誕說。我獨嗤荒瀆。僧徒昧斯理。願以此相勖。</text>
<title>洛伽寺</title>,<text>鰲背諸山若箇邊。前朝樓觀幾桑田。通神石現觀音像。薦福書傳世祖年。天際飛禽疑莽眇。庭中列栢捴安禪。細推萬物都成幻。何用區區學衆僊。</text>
<title>淸澗道中</title>,<text>白鳥慚形役。虗舟起遠心。秋煙雙島夕。落日萬松陰。詩豈偸神造。身惟遁物侵。蛟龍時變化。終是戀幽深。</text>
<title>雨宿濃香亭</title>,<text>夜雨不知止。秋聲何太悲。雲陰連二島。荷氣歇三池。驛路通秦險。家書度嶺遲。淸凉小樓閣。牽帥且新詩。</text>
<title>得慈親書</title>,<text>大江千里日西流。猶自天涯倦薄游。康樂平生耽理屐。仲宣何事恨登樓。寒城鼓角烏鴉暝。久客衣裳絡緯秋。匹馬遠來憂我母。片書相念意綢繆。</text>
<title>西齋</title>,<text>西齋瀟洒竹林東。盡日無人喚侍童。一榻琴書山影裏。滿城砧杵雨聲中。候鴻初下關雲暮。社燕方歸海樹風。不用望鄕勞遠目。淸樽留客有陶公。</text>
<title>雨坐濃香閣</title>,<text>蕭森梧竹擁軒牕。寂歷羈愁對酒缸。滄海雨聲連九郡。故園書信隔三江。荷珠自碎時相逬。水鳥交飛偶作雙。久客得無驚節物。深居猶喜斷人跫。</text>
<title>微雨登樓</title>,<text>槐林寂歷雨聲微。綠酒明燈掩竹扉。郡裏秋煙棲鳥靜。村邊夜火獵人歸。方塘八月芙蓉老。虗閣三更熠燿飛。平楚寒城望不極。淸詩重憶謝玄暉。</text>
<title>同舅氏登城譙</title>,<text>高樓迢遞絶塵埃。霽後雲煙萬里開。九郡地臨滄海盡。羣山勢自白頭來。城譙日隱棲鴉定。關塞風高候鴈哀。却喜同君桑落酒。敎人不上望鄕臺。</text>
<title>詠懷往事</title>,<text>古郡樓臺大海邊。分符前後屬羣賢。臯翁十詠題詩日。澤老三池種柳年。天地蕭條餘翰墨。神僊寂寞有風煙。此來俛仰懷陳迹。儻與高名得並傳。</text>
<title>客中秋思。同舅氏賦。</title>,<text>寒城擊柝黃雲動。步屧蕭條臨海臯。秋水樓臺光瑩澈。晩晴天日氣淸高。候虫相應欲何訴。旅鴈無羣時一號。彈鋏詎忘羈滯感。觀濤猶喜賦情豪。</text>
<title>客中秋思。同舅氏賦。 其二</title>,<text>歲暮同車客遠方。相看書劍兩淸狂。浮雲倚杖瞻南斗。片月登樓夢漢陽。社燕欲歸憐舊壘。候虫知夕近寒牀。看君賦有凌雲氣。豈肯蹉跎老省郞。</text>
<title>客中秋思。同舅氏賦。 其三</title>,<text>海國風霜侵遠客。寒天鼓角滿荒城。四更樓閣星河動。八月關河草木淸。道在不妨衣裋褐。詩成却怕受虗名。敢論羈旅傷尼父。或是文章類馬卿。</text>
<title>同諸君登樓</title>,<text>日暮沙鷗落四三。浦煙汀樹氣相參。晴天樓閣疑飛動。秋水星河盡倒涵。南郡功曹能坐嘯。王家子弟捴淸談。登高秪喜陪新賞。霞𪚥奇才實有慚。</text>
<title>同舅氏夜賦</title>,<text>一爲海上客。屢驚時運速。白露滿園蕪。秋陰生衆木。何來北川雨。夜入西牕竹。怵惕撫牀枕。彷徉未能宿。良圖恐委絶。至此感凉燠。玄珠閟赤水。丹桂彫空谷。恥隨七貴兒。裘馬競相逐。涇渭一橫分。羊腸帶傾覆。楚國信多瞽。連城宜蘊櫝。君亦困郞署。風塵厭從祿。愁來陸沉歌。懶就詹尹卜。朅來山海間。同車涉原陸。天游遍高深。曠然縱心目。哀絃奏雅歌。相向慰幽獨。俱懷紫霞想。日取丹經讀。搴荷詠淸塘。聽雨眠華屋。往往池上飮。盈盤飽豐肉。以此深自遣。頗忘去邦族。頹光及中秋。萬寶日向熟。渺渺鴻鴈逝。泠泠水泉縮。寒虫滿庭宇。欲歸換新服。齊心勉行藏。放迹混樵牧。履運固懷傷。羈居易踖蹙。不如早歸來。共醉東籬菊。</text>
<title>得車城書。憶大姊。</title>,<text>同胞一暌間。冉冉成今昨。寒暑迭推謝。忽復感彫索。龍蛇慘相鬭。殺機動川壑。微鱗亦何辜。失所靡安泊。契闊在弱齡。相念各瘦削。况玆客關海。煙霜日凄薄。離鴻去無息。雲浪殊漠漠。勤勤篋中書。眷眷存後約。憂傷備周旋。唯恐疾痾作。毋以事自勞。容顔易銷落。</text>
<title>水城歌</title>,<text>千柄芙蓉碧沼秋。兩行楊柳古城頭。山光夕滿濃香閣。水氣朝浮詠月樓。</text>
<title>水城歌 其二</title>,<text>凌波臺上望蒼蒼。十里長松夾路長。伐木僧歸乾鳳寺。買魚人返土城坊。</text>
<title>水城歌 其三</title>,<text>烈山縣對花津浦。淸澗亭前萬景臺。海浦漁家連百里。叉魚採鰒盡能才。</text>
<title>水城歌 其四</title>,<text>手挺長叉短後衣。城邊一一捕魚歸。今朝北川行楸打。明日南橋更網圍。</text>
<title>水城歌 其五</title>,<text>松魚鰱魚銀口魚。厥味香甘西海無。擇雋朝來封進上。封餘箇箇付公須。</text>
<title>水城歌 其六</title>,<text>漁夫日捉明太魚。積如丘山不可數。靑錢三百直五百。日日賣與嶺西賈。</text>
<title>訪乾鳳寺</title>,<text>古道通行細。諸寮面勢分。長松纏石壁。複閣半寒雲。水碓舂相應。霜林靜亦聞。不須談法偈。心已遠人紛。</text>
<title>尋覺船長老不遇。</title>,<text>久聞船公名。不識船公面。濃香亭裏幾回望。般若菴中尋不見。古道靑苔人迹稀。長松幽壑白雲飛。日暮山風滿歸路。蕭蕭黃葉墮人衣。</text>
<title>夜與僧人。論金剛山。</title>,<text>山月香燈照不眠。石牀淸夜聽流泉。逢僧細話毗盧頂。不待登臨已杳然。</text>
<title>宿西齋</title>,<text>秋月滿空山。徘徊北林夕。行聞詹葍香。坐弄苔泉滴。形將物俱幻。境與心同寂。欲返僧牕眠。孤燈照深壁。</text>
<title>海上滯雨</title>,<text>夕氣浮羣島。川華混太虗。雲雷憑欲動。蛟蜃倐相噓。有道隨行止。無營任疾徐。輕鷗太安穩。風浪汎悠如。</text>
<title>海岸</title>,<text>寒沙漲如雪。鳥雀聚疎林。海岸風常急。秋天日易陰。關河羈旅地。霜露歲時心。獨怪師襄子。乘舟去益深。</text>
<title>海山亭。和主人翁。尹公坪宰高城</title>,<text>閑翁六十好容顔。作尉蓬萊卧海山。政事曾聞循吏傳。姓名今在列僊班。朝揮簿牒看鷗戱。夜挾笙簫伴鶴還。却笑當時秦令尹。空隨紫氣出函關。</text>
<title>海山亭</title>,<text>蓬萊城郭鎭雄關。城上孤亭雲漢間。東望乾坤浮積水。西來僊佛護靈山。何年北斗從天落。此路樓船採藥還。欲問永郞千古事。煙波長與白鷗閑。</text>
<title>三日浦泛游</title>,<text>極浦秋無際。輕帆聽所如。華亭映雲日。淸樂上空虗。碑版新羅古。山川永述餘。神僊殊怳惚。何得有丹書。</text>
<title>夢泉寺 寺在三日湖深處</title>,<text>度刦開金地。藏天有玉壺。風塵分世界。僊佛共江湖。日隱山容變。波明島影孤。高僧猶法侶。不必永郞徒。</text>
<title>南江歌。別權汝經。緯</title>,<text>七松亭下南江水。其源出自金剛山。羣流廻合百川橋。流入君家庭戶間。昨日訪君七松亭。與君對酌松林幽。今君追我鉢淵寺。送我西登山映樓。樓前緩歌樓上飮。浮雲落木千峰秋。歡娛未竟君又去。送君怊悵南江頭。我亦從此返西秦。君攀桂樹思故人。南江水深多鯉魚。別後毋令音信疎。</text>
<title>題虗谷菴壁。留贈大機師。</title>,<text>不見高僧面。參玄願果遲。空題凡鳥字。深負白蓮期。衆壑風泉響。千峰落木悲。嚶嚶谷中鳥。怊悵獨歸時。</text>
<title>步下萬瀑洞</title>,<text>森削羣峰轉望新。淸潭素石絶微塵。陰厓凍合千年雪。香木靑含上古春。玉舃有期欺漢帝。漁舟無路訪秦人。深林古洞知何有。往往雲端降百神。</text>
<title>表訓寺</title>,<text>洞裏巖巒環揷天。山前樓觀密含煙。淸潭寫影幽花細。古石垂陰老栢圓。寶殿香爐深寂寂。碧林霜旭淨娟娟。玄機只在無言地。獨伴閑僧枕肘眠。</text>
<title>題歇惺樓</title>,<text>金剛一萬二千峰。白玉芙蓉問幾重。直是秋冬搖落際。歇惺樓上見眞容。</text>
<title>暮行</title>,<text>遠望靑煙起。荒村楡柳深。烏鳶方暮色。樵穫各歸心。野水寒逾白。秋山夕易陰。征途不敢緩。故國日鳴砧。</text>
<title>重陽日。金化道中。</title>,<text>征鴻一何急。遠客屢歸期。燕喜非鄕里。川途復歲時。無錢能辦酒。有興或題詩。此日南園菊。先應發好枝。</text>
<title>同諸子得虗字</title>,<text>一望秋山暮。高林露氣初。月華凝水木。人影在空虗。綠草濂溪宅。黃花栗里居。淸眞見吾道。安事五車書。</text>
<title>送尙輔歸驪江</title>,<text>東臯秋水日悠哉。千里孤舟上峽廻。獨鳥天長弓裔國。滄波木老懶翁臺。楚鄕稉稻雞羣喜。秦甸風霜鴈陣哀。聞說武皇方羽獵。漢廷誰薦子虗才。</text>
<title>春日登城隅 壬申</title>,<text>繫馬春城暮。風花靜渺然。山河秦帝國。人物永和年。駟馬多傾覆。中林有醉眠。由來曾點樂。琴瑟古壇邊。</text>
<title>漢臯小飮。得香字。</title>,<text>草閣臨晴野。紗巾借夕凉。地偏閑鳥雀。天遠散牛羊。石蜜分新液。園蔬擷細香。相看風味別。他席定難忘。</text>
<title>金原城 必振 輓 代作</title>,<text>慟絶長淮涸。摧藏玉樹塵。風流長寂寞。俯仰一悲辛。有氣干星斗。無方恃鬼神。才高命何薄。迹屈道無隣。病鵠靑霄志。潛虬大澤身。風塵方朔隱。天地子桑貧。嘯詠江山動。酣眠昊葛親。晩年辭薄宦。深谷保淸眞。一疾憐消肺。重泉奄隔晨。玄經無子弟。素馬哭親賓。哀輓靑門雨。殘梅紫閣春。他年壚上飮。倍憶竹林人。</text>
<title>臘日 以下三首月課代作</title>,<text>急景當窮臘。山川意寂寥。城雲殊漠漠。</text>
<title>臘日 以下三首月課代作 其二</title>,<text>竹日易蕭蕭。井冽椒甁凍。林空獵騎驕。</text>
<title>臘日 以下三首月課代作 其三</title>,<text>梅花寒不放。應待雪微消。</text>
<title>藏氷</title>,<text>四澤寒流涸。千夫始斬氷。橫江散斤斧。滿地起丘陵。廟薦隨春韭。恩頒辟夏蠅。財成均啓閉。周禮至今徵。</text>
<title>滿月臺歌</title>,<text>訪古鵠嶺下。西登滿月臺。悲風四面起。慘淡生黃埃。臺前松岳空崔嵬。臺上繁華安在哉。白璧明珠暈虹霓。繁絃急管喧雲雷。豪奢意氣更何有。荒墟寂寞惟蒿萊。但見江上月。依舊從天來。昔人見月驩不極。今人見月徒悲哀。興亡百代淚盈臆。明月無情往復廻。扣劍悲歌聲激烈。飛鳥不去雲徘徊。不必登高興感慨。且須對月傾金罍。</text>
<title>春盡晩望 癸酉</title>,<text>孤鳥前山暮。幽花落照深。悠然樓上望。復此靜中心。細草濃侵座。閑雲澹映襟。淸觴絶堪飮。庭綠已繁陰。</text>
<title>崔營將 以球 輓</title>,<text>楚地生材美。家聲受射聞。出防當路塞。歸領羽林軍。擊水鵬摧翼。埋泉劍有氛。秪今分閫地。旌節自成羣。</text>
<title>沈季行 輓</title>,<text>束髮事朋好。嘉樂何詎央。俯仰未十載。忽此見存亡。拊手喟驚嗟。欲哭淚已滂。何况各南北。歲月增離傷。容輝曠川陸。相望但蒼蒼。生未洽燕婉。死則各異鄕。生年一何短。才志一何長。惜哉金璧質。埋鬱有餘光。</text>
<title>沈季行 輓 其2</title>,<text>伯氏富高文。仲氏多英言。連倫振風雅。聲名藹高鶱。之子復英邁。穆然中自存。儒宮策新名。得意方盛年。靑袍麗春草。鞍馬鬱如雲。姻戚以我榮。路人謂我賢。勖玆詩禮志。將以大吾門。嗚呼不可道。存沒萬事翻。亭亭松桂樹。方秀奄摧殘。天意竟何在。良工獨深嘆。</text>
<title>沈季行 輓 其3</title>,<text>晻晻日沉夕。烈烈風隕。柯嚴霜被野。草送子至山坡。兄弟具在側。哀哭淚傾河。宅兆安且吉。威儀孔云多。浮生會一歸。淹速僅殊科。委心從大化。魂魄亦淸和。川流浩無息。悲鳥縱橫過。獨此慕羣者。慨念其如何。</text>
<title>題儒林傳後</title>,<text>坑灰未冷還𪚥蕝。天意寧容此道蕪。已遣西京興禮樂。卽看東魯盛文儒。傳經不失千匀重。裂幅何妨五傳殊。獨惜明廷三策手。十年無恙老江都。</text>
<title>賀伯舅仲舅同榜大闡</title>,<text>祁公伯仲並高才。未害賢兄失大魁。海邑纔分符竹去。天門今戴桂花來。政聲龔遂方治渤。詞藻興公早賦台。來日北堂歡燕地。天涯空有夢魂廻。</text>
<title>賀伯舅仲舅同榜大闡 其二</title>,<text>泥沙屈迹老雄才。一朝風雲上斗魁。勑賜龍駒天廐出。恩擎芝蓋尙方來。科名軾轍稱聯璧。家業韋平佇踐台。寄語東關繻吏道。從軍今日建牙廻。</text>
<title>賀伯舅仲舅同榜大闡 其三</title>,<text>高陽諸子捴稱才。大母風儀也傑魁。兄弟同時三學士。科名一榜兩新來。蟠桃壽筭齊金母。紫誥榮封應上台。好畤田園秋正好。兒家爭望寶車廻。</text>
<title>送琴翁往忠州 庶從祖後章。以琴翁自號。</title>,<text>志士多貧困。憐君復遠游。高秋去京國。匹馬下忠州。肺渴長卿倦。袍寒范叔愁。陰符猶在篋。子豈老東周。</text>
<title>送思仲還加林</title>,<text>書劍方牢落。參商復歲年。孤舟百濟國。盡室笠巖田。志業須玄髮。行藏有上天。離騷餘物色。儻寄續題篇。</text>
<title>送趙生光璧還鄕</title>,<text>江臯西望但煙波。昨夜離鴻亦度河。函谷乘車違宿願。薛門彈鋏動悲歌。金陵縣口靑山出。王建城頭落木多。別後陰符須强讀。丈夫才志豈蹉跎。</text>
<title>高峰壽席敬次</title>,<text>季父爲名郡。高堂壽老親。酒殽紛異味。談謔卽同人。畵鶴添毛白。蟠桃結子新。帣韝登末席。風韻愧長身。</text>
<title>寄題高象卿 效鼎 亭子</title>,<text>文擧推先分。超宗有鳳毛。詞華西蜀盛。名論汝南高。製作堪傳誦。過從必俊髦。新亭俯滄海。逸興滿林臯。樹古甄萱國。天長伍胥濤。山河邀卷幔。風月引抽毫。義氣聞馳驛。淸襟想把螯。曲慚巴客和。斤忝郢人操。久感風聲合。先蒙札翰勞。何年千里駕。登望共驩遨。</text>
<title>送宋叔德章 明淵 歸泰仁 甲戌</title>,<text>喆后撫文命。玄化竟幽遐。南邦盛材彦。之子信英華。脩髯發容彩。威儀靜且嘉。倐來遊上都。秉策謁天家。朱絃駭俗聰。羣笑固喧譁。還車涉江漢。氷凍蟄龍蛇。通阨固有時。母子永傷嗟。</text>
<title>送宋叔德章 明淵 歸泰仁 甲戌 其2</title>,<text>鬱鬱神京內。藹藹公侯居。陽光燭天闕。左右馳輕車。纓弁紛相屬。出入侍丹除。嗟爾遠方士。日暮長路衢。冠帶盡蕭索。顔色獨敷腴。問子何所樂。懷中有古書。俗情惡窮賤。羣衆以我愚。獨我同袍者。斗酒與相娛。</text>
<title>送宋叔德章 明淵 歸泰仁 甲戌 其3</title>,<text>良遊奄成昨。離决方自今。悢悢各無語。密坐復彈琴。毋謂一樽酒。重是故人心。况我親懿敦。情好日惟深。天寒百卉死。四野多雲陰。中道雨雪繁。念子無重衾。君子信時命。固窮聖所欽。珊瑚耀重淵。靈彩豈終沉。儻有師曠耳。可辨咸英音。</text>
<title>閑居 乙亥</title>,<text>空齋高卧起來遲。靜聽鳴禽繞樹枝。長日簾旌深不動。晩凉衣袂颯相吹。竹從醉後初抽笋。蠶已眠殘欲吐絲。春事撩人殊不放。病夫牽率亦新詩。</text>
<title>寄海昌吳都尉 泰周</title>,<text>獨上林臯望欲迷。煙光草色轉萋萋。春城一雨花爭發。小院微風鳥競啼。濁酒誰同嵇叔引。新詩絶憶晉卿題。幽憂咫尺憐相阻。莫厭連朝送赫蹄。</text>
<title>王世子入學</title>,<text>春流如練璧雍開。鶴駕連雲萬騎來。聖質生天金玉潤。禮容中節珮環回。周旋淑氣隨丹幄。講說淸陰轉綠槐。羽翼卽看商嶺老。賓英肯數鄴中才。</text>
<title>趙直長 祺壽 輓</title>,<text>塵中玉樹一摧凋。海內塤箎遂寂寥。唾是明珠曾滿握。精爲寃劍定衝霄。花藏舊宅東橋僻。草映新旌左甸遙。不忿微官名協律。匀天早合赴神招。</text>
<title>送洪參議 受疇 赴燕</title>,<text>滿目興亡事。山河舊帝居。幾人曾涕淚。今日又軒車。城是防胡在。臺猶市駿餘。平生匪風恨。此去復何如。</text>
<title>羅平康 良佐 大夫人輓</title>,<text>淑質蘭生馥。淸心玉絶瑕。母儀彰訓子。閨範見宜家。忽掩啼鸞鏡。空回乳翟車。賓筵聞截髮。經室仰懸紗。德有貞莊備。人期福慶賖。蟠桃方欲實。雪柰訝先華。</text>
<title>羅平康 良佐 大夫人輓 其二</title>,<text>奕葉聞詩禮。中闈整佩衿。義方知有自。忠養亦無今。滄海僊籌積。春江壽盞深。詠歌曾未幾。哀樂劇相尋。蕭瑟風枝動。啁噍谷鳥吟。追成相輓語。紀德愧張林。</text>
<title>哀柳太常 俰 次石鼓歌</title>,<text>我從完城柳公遊。觀其次韻石鼓歌。舌硬口澀讀不下。才短理拙如吾何。忽如初入武庫中。萬刃森束矛與戈。精光凜烈不敢逼。徒見水鍊兼霜磨。字從三籒討奇險。文自二酉窮搜羅。一篇尋繹力欲盡。疲甚弱脛登丘峩。連觀十篇體爲汗。若梯二室攀嵩阿。世間黃小解咿喔。大驚小怪嗔且呵。齋心洗眼試與讀。十語何啻八九訛。數畆潢汙亦云樂。紛紛躍黽而跳蝌。胡爲獨占溟渤寬。揵鬐掉尾騰鯨鼉。鄧林千株隱日月。不害朽榦交脩柯。文章不能濟時命。泥塗甲子如飛梭。揚雄著書志澹泊。曼倩從宦心龍蛇。薪壁螢囊變容髮。姬經孔傳銷羲娥。長懷古人不可見。中夜廢卷空涕沱。也是爲人好心事。尊廬葛天含諄和。盛世求材上便利。東京異等張虗科。羊皮琬琰不當價。賤師妄沽何太多。雲衢列駟盡豪貴。豐屋大酒刳峰駝。當年祿位讓君先。並世博雅誰吾過。老來詞賦益倔健。期至瑩淨加礲磋。石鼓之歌特涓涔。餘皆峽坼注洪波。虞初述異有條貫。伋傳箋訓無偏頗。頭蛟尾蟈互蟠鬱。章牘滿室相佗佗。少年椎鋒負輕犯。到此斂銳皆㛪妸。崇彝刓缺自古器。庸人駭視徒摩挲。自古有文窮與謀。飢蟬冷蚓空吟哦。孟浩長貧且騎驢。賓王幼達空賦鵝。空盤苜蓿薦斷魂。天有厚薄吾則那。韓蘇雄筆映千古。沒身不免終轗軻。君能繼作不虗死。弔哭何用淚傾河。我作長歌相虞殯。且悼死生悲蹉跎。</text>
<title>詠雪</title>,<text>照室縈虗暈。侵牀作晩寒。朗吟誰孟浩。深卧偶袁安。樹苦風銷破。庭猶鶴啄殘。今宵有餘興。留向月中看。</text>
<title>雪後</title>,<text>虗庭孤鶴自警。古木寒禽獨廻。試訪南園消息。梅花一枝先開。</text>
<title>滄溪林副學輓 丙子</title>,<text>末世風波際。完名復幾人。高賢方卒業。後死只含辛。獨步成終始。斯文見屈伸。淸時妨出處。薄俗易緇磷。愜當心無間。雍容德絶隣。鳳凰生有彩。氷玉性無塵。邈矣飛騰早。恭惟學業醇。聰明資詣絶。文術倐通神。韓愈羞前列。揚雄未絶倫。說經匡鼎好。論事賈生頻。講殿深深闢。宸旒穆穆親。寵光蓮燭夜。規諷柳條春。落落松筠正。峩峩鼎呂珍。異恩申奬勸。初志倍經綸。蕭瑟悲周漢。蒼茫問洛閩。由來躬典籍。容易謝簪紳。龍躍終何咎。鴻高不易馴。心肝懸紫極。生死守玄津。往復觀常理。行藏委是身。有園名獨樂。無富效能仁。冠絶標羣望。興居卜小民。道長纔漢召。天奪遽漳瀕。飢渴摳衣地。哀傷反袂辰。夙心懷薦寵。終已仰陶匀。御李光榮忝。迎徐禮意眞。尙論權稱密。聯和顧瞻新。竹箭收精美。江山撫迹陳。去來聊爾耳。馨烈一氳氤。獨有摧樑痛。誰歟載筆臣。千秋朱鳥影。佇立向淸旻。</text>
<title>送道長南行 丁丑</title>,<text>草綠柳氤氳。天涯將送君。山從鳥嶺轉。路入㺚川分。白髮憐高詠。淸樽借一醺。明朝隔千里。南望但浮雲。</text>
<title>送道長南行 丁丑 其二</title>,<text>怊悵江南別。天涯草復春。如何遲暮日。長作倦遊人。歲月空催老。文章不救貧。臨邛猶樂土。王令早相親。</text>
<title>題益之驪江詩卷</title>,<text>上峽多今古。陽春借倦遊。前人餘物色。送汝復登樓。雲木二陵合。滄波一郡浮。十年懷舊賞。東望渺生愁。</text>
<title>送少陵崔參判 奎瑞 副使之燕</title>,<text>東嵎仰繼照。西轅謁封冊。使事有得失。結軌復斯役。國必賴賢俊。臣惟效衷赤。陰陽與人道。所在焉敢擇。中孚匪玄黃。有求胡不獲。讙讙四重謠。願歌迎勞夕。</text>
<title>送少陵崔參判 奎瑞 副使之燕 其二</title>,<text>一心事君親。忠孝實均稟。輕重有相奪。君子處必審。况玆王事急。危辱亦云甚。深知載驅義。不遑懷扇枕。依遲白雲望。感激淸氷飮。君但愼惟疾。高堂善興寢。</text>
<title>送少陵崔參判 奎瑞 副使之燕 其三</title>,<text>立身已生死。夷險焉得說。驅車一出門。萬里無停轍。遼河五月中。日赤沙土熱。沸潦浩縱橫。四顧煙火絶。嗟彼遠征人。日夕倦炎烈。所賴君子志。肝膽有霜雪。</text>
<title>送少陵崔參判 奎瑞 副使之燕 其四</title>,<text>遠遊重行侶。同心亮難遇。大使卽吾翁。夙昔敦眷素。長途半苦樂。相待以朝暮。氣和芝蕙薰。意適宮商喩。殷殷小子心。庶寬晨夕慕。不用重祈祝。豈弟神必顧。</text>
<title>同益之李弟載大 夏坤 遊松都朴淵</title>,<text>擾擾塵世間。人生誰得閑。秋風出門去。匹馬訪名山。海色雲鴻暮。林光露菊斑。同來二三子。吟嘯各忘還。</text>
<title>同益之李弟載大 夏坤 遊松都朴淵 其二</title>,<text>往者觀濤約。今朝出郭行。騎驢攜阮籍。具酒速淵明。落日川原逈。秋霜郡邑淸。前程忘遠近。吾意自無營。</text>
<title>坡州道中</title>,<text>惠陰嶺下日西斜。分水院前啼暮鴉。歲儉荒村唯古木。山寒八月已黃花。風淸海氣初橫鴈。雨洗虹光欲散霞。槖裏有錢堪買酒。與君酣暢卽忘家。</text>
<title>又得紆字</title>,<text>一望秋山晩。行吟野徑紆。孤煙生遠樹。落日滿平蕪。倦鳥猶相命。飢鴻且一呼。荒村舂杵急。前夜索官租。</text>
<title>登花石亭</title>,<text>日出長江動。孤亭四望秋。天淸唯落木。地闊但虗舟。郡國徵求弊。村閻盜賊愁。經邦資利器。夫子亦東周。</text>
<title>道中</title>,<text>古渡連沙白。蒼蒼落鴈多。日沉收郡市。山遠隱樵歌。寂寂邨煙起。亭亭野堠過。松都知在眼。天畔出天磨。</text>
<title>鵠嶺</title>,<text>鵠嶺浮雲王氣收。秋風駐馬古城頭。傷心善竹橋邊水。纔到楸宮咽不流。</text>
<title>崧陽書院</title>,<text>荒祠短碣草煙深。麗代興亡此可尋。野土豈能銷碧血。秋天應與照丹心。虗庭老栢猶寒籟。古閣香鑪自夕陰。聖世至今蘭鞠事。胥山不用竹枝吟。</text>
<title>謁圃隱像</title>,<text>鄭公猶畵像。毛髮颯精神。服履留邦制。光靈動後人。一身關宇宙。千載有君臣。萬壽園陵近。環朝陟降親。</text>
<title>麗祖顯陵</title>,<text>鵠嶺千年地。麗王萬壽山。靑松寒更落。葛藟斷誰攀。法會金輪妄。神威石獸閑。哀哀蜀魄鳥。日暮客空還。</text>
<title>發松都向山城</title>,<text>遶郭千年水。悲鳴送客行。昔人開輦路。今日復山城。古木興亡見。荒橋節義名。一般煙草色。唯記侍中塋。</text>
<title>山中</title>,<text>山蹊何窈窕。步出白雲中。日色長林隱。泉聲衆壑同。攀崖餐石髓。倚杖聽松風。對坐紫芝曲。誰爲黃綺翁。</text>
<title>小坐映水屛</title>,<text>古木金川縣。淸流映水屛。煙沙秋易白。雲葉夕增靑。絶境從身倦。高歌畏客聽。他鄕對搖落。小醉不堪醒。</text>
<title>題壽彦詩軸</title>,<text>相看終日澹忘歸。翠栢黃花色滿扉。道識齊觀龍蝨否。爲渠牽帥贊麻衣。</text>
<title>沈監司 權 輓</title>,<text>儲宮迎渭一年纔。尙記彤庭載筆陪。已喜門闌膺盛福。仍看藩翰屬良才。游龍流水當時戒。華屋丘山轉眄哀。見說黃腸頒內府。恩波知復及泉臺。</text>
<title>緬思桃源內 戊寅○以下六首。月課作。</title>,<text>大江日夜動。行子無停役。况我避兵塵。三歲客凉翟。</text>
<title>緬思桃源內 戊寅○以下六首。月課作。 其二</title>,<text>危魂怯道梗。拙性懷地僻。風雨暗中州。何鄕是安宅。</text>
<title>緬思桃源內 戊寅○以下六首。月課作。 其三</title>,<text>嘉彼武陵人。畢命閒自適。獨保區外緣。永與塵囂隔。</text>
<title>緬思桃源內 戊寅○以下六首。月課作。 其四</title>,<text>桃花自千春。流水無今昔。兵戈幾秦漢。戰血乾坤赤。</text>
<title>緬思桃源內 戊寅○以下六首。月課作。 其五</title>,<text>默念桑柘事。長愧萍蓬迹。忡忡獨行心。悵望荒山夕。</text>
<title>緬思桃源內 戊寅○以下六首。月課作。 其六</title>,<text>平生志棲遯。及此重戚戚。妻兒累未遣。喪亂髮已白。漁舟路長迷。叢桂日凋碧。三歎卽前途。中林已歸翮。</text>
<title>暮春浴沂</title>,<text>春流演漾溢淸沂。吾黨相隨意莫違。子有好音絃古瑟。我從新浴拂塵衣。和風暖日元心賞。緩步微吟卽道機。要識一般同樂意。羣魚川泳鳥雲飛。</text>
<title>次邵子天意</title>,<text>千秋仰望只蒼然。誰識胸中有一天。每到行時藏手脚。旋從靜處覓根源。慘舒在我休輕用。感應隨他豈易言。察得鳶魚無異致。不須多事辨星淵。</text>
<title>次邵子閑吟</title>,<text>爲要形眞樂。初非役性靈。弄丸千古意。擊壤一般情。觸目玄幾發。從心竗語成。吾家好光景。風月自淸明。</text>
<title>次邵子觀物</title>,<text>觀物可安身。專工未始貧。思來休著說。得處便知眞。片月開羣蔽。千花各一春。誰能解此義。喚作伏羲人。</text>
<title>墮淚碑</title>,<text>緩帶餘風遠。甘棠惠澤垂。荒山一片石。父老百年悲。峴首標名峻。江流逬淚滋。征南不朽事。辛苦水中碑。</text>
<title>誠齋閔永平 以升 輓</title>,<text>自古知方士。刳心六藝間。弦歌通德里。燈火百源山。國佇儀鴻入。天催弔鶴還。玄經無弟子。得失聽誰刪。</text>
<title>誠齋閔永平 以升 輓 其二</title>,<text>至道無深淺。何嘗少博文。靜來存富有。行處察羣分。琢玉方成器。從龍不見雲。他年胄筵講。誰與說皇墳。</text>
<title>誠齋閔永平 以升 輓 其三</title>,<text>屢空庸何病。時行自有宜。深山雲倦出。苦竹鳳長飢。故里春江漲。新旌谷鳥悲。惟應素車客。永痛白駒詩。</text>
<title>光孝院道中 時承命廉湖南左道</title>,<text>孤吟寂寂過林臯。落日亭亭照客袍。薄暮遙岑纔辨樹。新晴野水劣容舠。百年心事惟黃卷。千里行裝有寶刀。敢向北山歌采杞。秪今宵旰聖躬勞。</text>
<title>村店滯雨</title>,<text>風急煙橫山雨斜。夾橋新浪漲春沙。殊方遠涉多心緖。客舍孤吟且物華。鬱鬱蛟龍藏古劍。茫茫河漢隱僊槎。酒壺經卷長相見。野店郵亭著處家。</text>
<title>錦山途中</title>,<text>漢都日隔炎方近。訪俗觀風惟此心。欵曲桑麻勤問訊。從容商旅狎追尋。村煙欲起深深樹。谷水時鳴遠遠砧。捴爲一身王事重。愁來不暇望鄕吟。</text>
<title>道中雜興</title>,<text>槐柳陰陰水漲壕。野禽將子刷新毛。風潭綠並荷光淨。雲壁靑兼竹影高。萬古行藏方冊在。百年忠孝寸心勞。掇蘭采杞時輕重。叱馭回車各所遭。</text>
<title>旅興</title>,<text>北望星辰遠。南征郡國遙。江山容旅泊。農賈足風謠。歇馬深依樹。尋煙曲度橋。何心憚筋力。無計答淸朝。</text>
<title>順天道中</title>,<text>白日落欲盡。征人殊未休。海雲多異色。峽水少平流。聖學資衡慮。君恩借壯遊。平生梅竹興。似欲卜居留。</text>
<title>順天道中 其二</title>,<text>川陸孤行遠。風謠列郡賖。月淸窮海瘴。春變異方花。隔圃新瓜蔓。連空細麥斜。明王無逸豫。爾輩力桑麻。</text>
<title>又得吟字</title>,<text>倦於馬上昏昏睡。悶卽川邊浩浩吟。貯水移秧此邦俗。黃梅紫竹誰家林。遠方羈旅只孤膽。樂土逍遙堪萬金。聖哲棲遑則何敢。主恩漸失平生心。</text>
<title>旅興</title>,<text>莊嶽爲蠻語。皇華未越吟。桑蓬一生事。社稷百年心。醒渴須梅子。招凉借竹陰。還憐老田父。能識聖恩深。</text>
<title>槐亭小坐</title>,<text>峰仄工呑日。湖明欲鑑人。棲烏一羣夕。老木半邊春。嘯詠妨覘俗。車徒弊問津。風臺容暫憇。好與滌愁辛。</text>
<title>熊峙値雷雨</title>,<text>野水流入海。浮行無定期。昏曉不可程。陰晴况無時。西南出熊峙。黑天雷雨垂。烈風挾流電。六合昏陰霏。雄聲拔山根。林木欲倒吹。我馬忽驚驟。前臨千丈危。沾塗暇自恤。且幸無顚隳。平生垂堂戒。執玉心自知。覆舟無伯夷。內顧心忸怩。忠孝有相奪。叱馭敢瑕疵。先聖亦陳蔡。豈嘗吾道非。長途閱夷險。知命復何疑。</text>
<title>望智異山</title>,<text>靑山滿吳楚。百折向頭流。宇宙標三嶽。陰陽割數州。窮源羞博望。問道阻丹丘。惆悵僊風遠。孤雲不可求。</text>
<title>維摩寺。贈錫閑上人。</title>,<text>丈室幽深絶四隣。靑苔脩竹色侵人。風泉百道長飛雪。雲木千章不記春。閑劇適成平等法。去留均是幻融身。只憐淨境淸心地。愁殺明朝拂面塵。</text>
<title>旅興</title>,<text>征馬日南首。斜光行復西。川流山並轉。野色竹相迷。客寢防巴虎。歸心卜越雞。男兒有肝膽。遇險不顔悽。</text>
<title>斗挂峴</title>,<text>老木千章合沓。淸溪百折彎環。深林只有一路。遠岫不知何山。長天宿鳥猶去。落日樵童欲還。極目鄕園千里。浮生幾日能閑。</text>
<title>早發雲峰</title>,<text>早行無伴儷。相隨有殘月。蕭蕭出縣郭。稍稍轉林樾。遠雞續鐘鳴。疎星映水沒。長途半憂喜。心緖多於髮。平生體仁恕。陰事豈堪發。王命屬丁寧。民生見窮竭。覆詛寧暇恤。善覘非所伐。惟玆不夙暮。苟幸無飢渴。永念宵旰虞。不敢懷安歇。日出跂北望。雲霄杳京闕。</text>
<title>海門</title>,<text>目力窮南極。吾行尙海門。地平關樹出。山急楚江奔。野市皆薑筍。官田半竹根。輶軒稍暇豫。且欲述方言。</text>
<title>樂安東峙</title>,<text>地盡耽羅海。城荒百濟都。風雲八極遠。宇宙一身孤。壯志須窮覽。王程未緩驅。翻疑自心窄。何謂小寰區。</text>
<title>鳥城峴</title>,<text>楚望連滄海。天晴島嶼多。林巒渾蜃瘴。村巷半鹽波。道在從身遠。行窮覺地遐。耕桑百年化。鴃舌且農歌。</text>
<title>贈秀演師</title>,<text>西山滅已久。寥闊宗風墜。日南聰師作。丕闡圓通義。傳鉢得吾師。妙契拈花意。相逢骨毛淸。顔破卽心醉。諸天色相滿。栢古脩篁翠。甁空證眞頑。麈柄評去至。精詣析纖毫。說到無思議。余慚四海士。弱喪久無寄。何緣割鈍根。願借慧刃利。光明一寶藏。儒釋無二致。吾門好風景。自有無上位。何不返高步。共此極樂地。聞之喆人言。至當初無二。</text>
<title>廣寒樓。次簡易韻。</title>,<text>崔顥題詩黃鶴樓。謫僊雄筆讓先頭。山川畢老無遺勝。雲物臯翁許盡收。玉兎未諳餐竹法。素娥應羨採蓮遊。銀橋咫尺登天路。却向明皇笑遠求。</text>
<title>詩山。留別德章叔。</title>,<text>人如水中萍。隨風以南北。聚散固應爾。何用苦心惻。天涯別親愛。能不動顔色。我行非窮途。袖有天王敕。公廚飽豐肉。駿馬金爲飾。雖則身顯榮。孤遊意未得。長途閱衆面。一一非舊識。此來相視笑。交手情何極。歡娛卽遠方。殊異在京國。大燭燒短夜。雞動月將匿。興酣欲舞我。風起危冠側。朱絃穆三唱。我歌君太息。安得長侍君。袞袞吐心臆。明星欲東出。徒旅已蓐食。音徽有札翰。庶用慰相憶。流光不待君。盛年各努力。</text>
<title>操存</title>,<text>雲毛錦鬣鐵靑𩣭。騎出長鳴向北風。畵角殷晴吹海轉。蠟燈燒夜照天紅。操存易失紛華際。事業終須苦淡中。歸日草堂深閉戶。太玄還是舊揚雄。</text>
<title>感懷</title>,<text>秋聲萬里一蕭條。半入庭柯颯已飄。淡月孤眠殊皎皎。寒山獨坐轉迢迢。靈芝寂寞空幽憤。玄草沉潛且解嘲。回首五雲迷北望。楚歌哀怨美人遙。</text>
<title>玉乳泉 泉在仁川山井</title>,<text>泠泠玉乳泉。一歃齒停雪。衆美惟所可。方冬却湯熱。滔滔學海心。日夜流不絶。澄明受羣照。毛髮粲可掇。君居肖輞川。此水乃金屑。臨流弄夜淸。月皎天霜冽。君子善取譬。觸類觀所悅。惟勤驗精進。惟靜生鑑別。藏修見盈科。定性根朝徹。宵雅興川流。太易嘉井渫。滄浪濯纓意。願與諸君說。</text>
<title>重陽日登高。示汝大叔。</title>,<text>秋山一望一悽然。落木驚鴻共暮天。急景與人成令節。淸樽隨地辦初筵。川光欲變呑紅日。野色微昏起白煙。把臂入林君復可。能詩不負巷南賢。</text>
<title>劍客行</title>,<text>相逢不相識。不用問誰子。挾筑意氣豪。知君自燕市。秋風吹壯髮。不忍見易水。雪涕撫長劍。平生寸心是。</text>
<title>德浦尹副學 搢 輓</title>,<text>急流少利涉。險塗無安步。所以林下人。獨往不回顧。梅疏去千年。作者不多數。我公及西溪。同世復同趣。世道不相謀。行藏視所遇。高車載百慮。轂擊長安路。靑山少塵垢。素履夫奚汙。充饑有練實。腐肉非所慕。有言立臧否。焉免時俗忤。寒花苦心死。餘馥滿秋圃。</text>
<title>德浦尹副學 搢 輓 其二</title>,<text>如松氣淸瘦。如玉性溫和。內美襲先休。有聞自鯉過。塤箎卽仁里。相和考槃歌。蒼蒼魯丘色。四方瞻峩峩。何傷略繩準。取號不願多。虗舟早登岸。末流正風波。世上噉名兒。饒舌於吾何。人生會一歸。喆愚竟同科。所貴全其德。心迹兩不頗。長歎撫逝川。論才半山阿。</text>
<title>夜坐 己卯</title>,<text>明明月照杯。灼灼花滿樹。莫辭終日醉。靑春幾何暮。月輪有圓缺。花發多風雨。</text>
<title>賞花歌。贈柳子虗。宲</title>,<text>紛紛九陌多車馬。淸福誰如此翁者。白髮嫌垂烏帽底。浮雲伴宿松牕下。自言垂老有經濟。名花百本無冬夏。山家日長無一事。汲泉灌花花下睡。曉雨淸聞陣陣香。朝煙淡映深深翠。東臯輞川已千古。春在君家數畆地。昆侖居士病於散。落日倚杖聞鴻鴈。百花去盡蘭蕙死。怊悵靑山日在眼。北山秀氣澄素秋。走馬看花花滿樓。入門顧眄笑相問。何得致花齊公侯。笑謂侯家戶牖萬種色。爛如錦繡誰賞不。君將持比我家物。花若有神渠應羞。酒盡花間有白露。誰爲彷徨不能去。凉天草木黃落盡。時菊遲遲歲將暮。</text>
<title>茯苓歌。寄茂朱李使君。德成</title>,<text>長松千歲何靑靑。滋液滲漉爲茯苓。鍾成太陰霜雪根。斲出黑鱗龜鳥形。楚山宜土産卽良。南人往往稱其靈。僊經服食稱上品。掃除百疾制頹齡。李侯爲郡得茂山。高卧赤城雲霧間。向無僊分那得此。應有喬松相往還。神方蒸曝爲君傳。白髮可黑回朱顔。莫惜金箱分數顆。前身吾亦列僊班。</text>
<title>重陽卧病</title>,<text>脫手重陽去。其如卧病何。寒花隨地發。候鴈掃天過。落日惟高枕。沉憂且放歌。龍山今夕會。誰揷紫茱多。</text>
<title>從軍行</title>,<text>八月秋高胡馬肥。胡兵大入雲中縣。連烽夜照甘泉宮。羽檄朝飛未央殿。詔發三河惡年少。天兵百萬如雷電。雙雙手裏揮鳴鞘。一一腰間揷羽箭。男兒少壯誓封侯。不惜邊庭死征戰。大漠蒼蒼白草衰。朔風烈烈黃雲捲。鐵鼓騰空瀚海湧。靑駹蹴地陰山轉。屠耆喋血六騾遁。日暮風沙亂擊面。百年報恩心獨壯。萬里從戎力實倦。誰憐李陵沒凶奴。虗道嫖姚禪姑衍。將軍未解金城圍。天子高開栢梁宴。至今關山征戍地。戰骨如山君不見。</text>
<title>趙參判 亨期 輓 代作</title>,<text>十載黃花會。存亡涕屢凝。病誰憐衛玠。情或報楊憑。晩節期同臭。風波悶賈憎。心將魏瓠汎。憂劇杞天崩。一席專臧否。千年了廢興。桑林砉先奏。稷下噤誰譍。小智驚觀海。空言奈語氷。風蹄方遠駕。雲翮足飛矰。末路行藏窄。中年政事稱。惠聲欒社遠。恩秩漢書增。憤發嘗論世。安貞乃喪朋。災荒悲管葛。論奏奪歐曾。帝霸紛抽繭。安危必引繩。廟堂光薦擢。藩翰接飛騰。喜懼終遺恨。勞傷定畢能。闔棺心則已。停杵哭相乘。鬱勃衝星劍。摧垂擊海鵬。時艱正宵旰。國器盡丘陵。夙夜乖臨穴。公私一拊膺。泉臺亦五鳳。不恨後先登。</text>
<title>病中雨夜</title>,<text>誰復催黃落。流光去若驚。翩翩鴻過海。淅淅雨侵城。病覺朝言絶。閑知道味淸。君民一生事。萬慮集寒更。</text>
<title>卧病吟。示道長。</title>,<text>一鴈飛秋天病客仰視心茫然。人間萬事捴悠放。獨有新詩不可忘。新詩一代能者誰。滄浪逋客稱絶奇。昆侖居士不出門。高情一往能吟詩。紫陌聯歌楊柳風。紅亭對飮芙蓉池。少年跌宕難再逢。令人每憶習家翁。東飛伯勞西飛燕。倐忽靑陽過夢中。聞君近住三淸谷。六月高卧聽飛瀑。白雲朝生庭畔松。淸風晝洒牕間竹。我時陸沉金馬門。感激叨承聖主恩。會面稀少別日多。詩酒風流那可論。朅來卧病長安市。一旬伏枕秋雨裏。黃花開盡復欲荒。落日放歌心未已。往往倚杖望北山。故人不來飛鳥還。滄浪滄浪數往來。君亦白髮垂兩鬢。不如日日共醉葡萄杯。</text>
<title>眞心吟 庚辰</title>,<text>因病得閒殊不惡。得閒因得見眞心。眞心畢竟無他物。只向渠家裏面尋。</text>
<title>眞心吟 庚辰 其二</title>,<text>因病得閑殊不惡。得閑因得見眞心。眞心不暇思量得。纔涉思量被物侵。</text>
<title>眞心吟 庚辰 其三</title>,<text>因病得閑殊不惡。得閑因得見眞心。眞心不出吾身外。態色榮名豈外淫。</text>
<title>眞心吟 庚辰 其四</title>,<text>因病得閒殊不惡。得閒因得見眞心。眞心一發無蒙蔽。鏡照姸媸月散陰。</text>
<title>眞心吟 庚辰 其五</title>,<text>因病得閒殊不惡。得閒因得見眞心。眞心一往無遮障。許到天高與海深。</text>
<title>眞心吟 庚辰 其六</title>,<text>因病得閒殊不惡。得閒因得見眞心。眞心切至禽虫感。雪笋氷魚驗古今。</text>
<title>眞心吟 庚辰 其七</title>,<text>因病得閒殊不惡。得閒因得見眞心。眞心積久無難事。錢孔穿油鐵杵針。</text>
<title>眞心吟 庚辰 其八</title>,<text>因病得閒殊不惡。得閒因得見眞心。眞心鼓出無窮妙。曲禮三千與八音。</text>
<title>眞心吟 庚辰 其九</title>,<text>因病得閑殊不惡。得閑因得見眞心。眞心著處皆如是。天地神祗赫有臨。</text>
<title>送江界李使君 東馣</title>,<text>狄踰嶺外但黃雲。都護營臨漢虜分。聖代百年無戰伐。塞門千里盡耕耘。人參酒熟歌筵密。貂鼠林深獵鼓聞。不惜士安違省闥。嚮來邊事聖情勤。</text>
<title>李承旨 鼎命 輓</title>,<text>平通門舘十朱輪。洛舍誰知卧雪人。萬里雲霄毛羽晩。一行旌節鬢鬚新。僊班玉佩猶耽靜。世德靑氊不改貧。轉眄自生存沒感。紫微談讌似今春。</text>
<title>李判校 日三 輓</title>,<text>蒼蒼商山下。吾祖昔焉宅。丈人屬宦游。仁里忝所擇。幽棲契心素。相視意無逆。深心託醉鄕。獨絃神感激。人傳採秀曲。地有彈棊石。浮生有遷次。故地門巷易。聚散江北雲。歌哭長安陌。淵明詠舊居。逸少感陳迹。雙松與獨檜。影掃秋空碧。所幸耆舊存。時時奉良覿。依依說往事。十年如宿昔。古貌映樽俎。霜天仰寒栢。一日阻軒騎。嗚呼死生隔。大年首箕疇。三品亦漢籍。委心歸大化。來去復奚慽。獨余逝川歎。用歌蒿里夕。</text>
<title>杏洲。遇權叔良。詹 有作却寄。</title>,<text>孤舟挂席風翻海。欲行不行君誰待。江臯蒼蒼煙景晩。白蘋知有佳期在。佳期不用煩相要。邂逅相逢卽一笑。求友十年苦無多。論心一日不爲少。君豈棲遲久銅墨。吾見生涯老閑僻。江山滿眼人少爭。金高北斗買泉石。相逢幾何却相分。煙波連天不見君。山椒送君悄獨立。君亦回頭望白雲。</text>
<title>贈玉上人</title>,<text>津梁亦云疲。覓詩無太諺。綺語徇口業。犯了幾重案。雖然不住心。豈甘禪寂絆。世尊發潮音。難葉交讚歎。偈頌億千勾。流派自此漫。我家亦論樂。陶猶本歌彈。菩提與明鏡。六祖亦詞翰。苟無作緣慮。何傷到彼岸。况我多生習。吟哢廢梳盥。僊山日在望。白雲凝不散。屢夢元化洞。風泉洗垢汗。高情會一往。此詩須後看。仍將報澄悅。是道爲一難。聞之必點頭。當不至河漢。</text>
<title>尹從叔 世憲 輓</title>,<text>父母弟兄連歲沒。誰人聞此不霑襟。詩書寂寞傳家事。福禍蒼茫造物心。啼處逬生曾雪笋。葬時來弔必靈禽。平生友睦悲無奈。痛哭風江日爲陰。</text>
<title>題性能軸。敬次家君韻。</title>,<text>本來無物詎容侵。頌偈紛紛只說林。歸覓靜中眞面目。水流花發捴禪心。</text>
<title>題性能軸。敬次家君韻。 其二</title>,<text>定性昭明物豈侵。吾家光景賽禪林。雪山面壁還多事。纔說觀心已役心。</text>
<title>題性能軸。敬次家君韻。 其三</title>,<text>末路行藏萬慮侵。邇來吾道只山林。方壺尙結多生戀。天際孤雲知我心。</text>
<title>寄益之</title>,<text>蕭瑟龍淵子。相思一夜深。別來頻月魄。病起又蟬吟。天地無停景。英豪不盡心。君能忍飢餓。日夕强商音。</text>
<title>送李書狀君平 坦</title>,<text>千年丁鶴閱興亡。直隷山河舊帝鄕。不分觀風追季札。徒然攬涕哭昭王。遼天許大無停轂。薊酒差甘豈緩腸。只有屠耆潛動魄。行臺三十狀元郞。</text>
<title>從益之。乞寫鏡湖圖。</title>,<text>我有丹靑意。得之雲海間。憑君揮彩筆。滿目掃名山。風月知章去。煙波鏡水閑。黃庭寫能竗。許爾換鵝還。</text>
<title>北征時。道長載大等來別。得山字。</title>,<text>一劍秋風色。明朝北出關。殷勤故人別。怊悵酒杯間。積雪行營獵。愁雲六鎭山。那能攜數子。踏遍大荒還。</text>
<title>北征時。道長載大等來別。得山字。 其二</title>,<text>一念君親事。關心去住間。伴行猶漢月。今望但胡山。聖世無征戰。鄕書有往還。相隨篋中卷。每夜對曾顔。</text>
<title>夜坐書懷。示李弟載中。嵩坤</title>,<text>缺月映微雲。秋宵已向分。當牕數星入。繞壁百虫聞。志業驚時物。行藏歎世紛。明師有黃卷。不用恨離羣。</text>
<title>石林寺。見朴定齋筆蹟。</title>,<text>十年重上東山道。當時秀才今欲老。潘南筆蹟留一紙。至今還爲寺中寶。燈明夜長牀几靜。墨花照眼如新掃。一回披展一回涕。老僧何知此懷抱。山空靜夜有光怪。上作虹霓薄晴昊。西林松檟已蒼然。不忍回頭望秋草。百身空悲黃鳥詩。三生未信紅蓮禱。</text>
<title>養窩李掌令 世龜 輓</title>,<text>曾傳別誠僞。命之人鬼關。絅衣藏彩色。屋漏照和顔。此道難千古。於公見一斑。純深與密察。吾意實無間。</text>
<title>養窩李掌令 世龜 輓 其二</title>,<text>萬古黃驪水。須君來濯纓。十年存素履。一起爲蒼生。救淅歌謠遠。歸潯賦詠淸。狀文應在手。私諡復誰評。</text>
<title>養窩李掌令 世龜 輓 其三</title>,<text>驥蹶初非屈。龍潛豈爲身。不言桃下徑。待價櫝中珍。曉月光誰繼。殘棊勢轉新。千秋殄瘁恨。何必廟廊人。</text>
<title>養窩李掌令 世龜 輓 其四</title>,<text>紫綬縻奚累。靑山卧復深。龍蛇已踐夢。塵刹尙勞心。神馬輕來往。寒江日古今。長思鼓琴地。蕩什一霑襟。</text>
<title>金化道中</title>,<text>淸秋遠客足心思。近峽遺墟觸目悲。弓裔市朝烏啄井。柳琳營壁草侵碑。蒼茫古木連山驛。幽咽寒泉入野池。元帥棄戎觀察死。聖朝修攘鑑前時。</text>
<title>到金城。留贈朴使君直卿。乃貞</title>,<text>頗羨臺參曠。仍占吏隱名。靑山如舊識。公事少催程。夜閣琴書靜。秋溪邑里淸。饒君秩卿尹。終久說金城。</text>
<title>到金城。留贈朴使君直卿。乃貞 其二</title>,<text>關塞孤行子。辭親日渺然。爭如百里近。養得一城便。俗野民皆鹿。衙淸吏可禪。無應慁魚鮓。久識老陶賢。</text>
<title>登慶陽樓</title>,<text>滿眼秋山色。登臨似往年。不堪攀故柳。已復沼新蓮。水氣明紅照。村光隱素煙。眞如謝公詠。平楚一蒼然。</text>
<title>金城途中</title>,<text>長途日月信陰晴。野堠官僮遞送迎。二水交龍盤鐵峽。羣山如馬蹴金城。日晶霜淡前郊晩。錦葉黃花一郡明。却向慶陽樓上望。古堤秋柳十年情。</text>
<title>稼色</title>,<text>稼色連秋水。川原半夕暉。牛羊自遲暮。樵穫兩依俙。一望村閭曠。何時郡國肥。今年稍豐美。婦子莫相違。</text>
<title>宿新安驛</title>,<text>客寢元多警。秋牕復夜溪。風驚極海鴈。霜動一村雞。別苦心頻折。詩淸氣未低。橫參不可望。京國正天西。</text>
<title>途中述懷</title>,<text>不暇問田舍。飄飄歧路中。迢遙紫洞月。披拂白山風。落木秋連海。孤鴻晩叫空。金剛復遺恨。立馬向丹楓。</text>
<title>淮陽</title>,<text>古郡雙行柳。秋堤一望沙。山流橋栢板。峽供餠松花。鍾鼎人頻換。關河路又賖。千峰皆骨色。隣近欲遷家。</text>
<title>旅興</title>,<text>野色孤行晩。蒼蒼山照翻。水花高下影。霜葉淺深痕。出處違心事。榮枯識主恩。平生夢魂地。隔岸復深村。</text>
<title>鶴浦歌</title>,<text>危壁平臨北斗高。三山遠色隱秋毫。直愁翻動蛟龍窟。醉後長歌不放豪。</text>
<title>海岸晩望</title>,<text>朔吹寒驅鴈影沉。衝濤聲拔鶴峰深。虹光一面輝輝日。龍氣千重漠漠陰。忽已山川非舊國。何來風雨攪離襟。去家三百音書闊。來月邊城價抵金。</text>
<title>釋王寺 寺有無學像</title>,<text>人傳無學住中峰。太祖從之問吉凶。實有聖謨基寶曆。何曾異釋翼興龍。珍函錯落雲章見。古殿陰森畵像逢。不見本宮千載地。風雲長護手栽松。</text>
<title>樂民樓。示通判崔明擧。寔</title>,<text>三朝棲宿若吾城。實荷賢宗善客情。征馬較同評事倦。秋江爭及判官淸。百年龍虎興王氣。千里關河按使營。煙火萬家人自得。使君眞不負樓名。</text>
<title>樂民樓</title>,<text>城如圓月野如天。橋作長虹跨紫煙。樓號樂民無太俗。此中眞合樂羣僊。</text>
<title>見朱定叔 椗 遺文。示朱濟可。</title>,<text>客星忍過平生地。人日重悲舊贈篇。更託元方勤掇拾。碎金雖少直千錢。</text>
<title>見朱定叔 椗 遺文。示朱濟可。 其二</title>,<text>東洛兒曹誦盛名。十年存沒淚沾纓。無情最恨咸山土。埋得瓊枝不復生。</text>
<title>重陽日。同廵使判官登北丘。</title>,<text>粉堞虹橋共水光。秋郊霜露一蒼蒼。百年心目呑滄海。萬里風雲接大荒。絶塞登樓俱遠客。寒天把酒又重陽。愁來不敢頻回首。望闕思親涕易行。</text>
<title>本宮歌</title>,<text>太祖雙松世共知。老人猶說挂弓枝。浮雲不散宮前樹。想見龍成五彩時。</text>
<title>思親</title>,<text>目斷雲生處。心悲鴈去時。音書來漸闊。魂夢到應遲。病妹健何日。高堂從者誰。人生鮮兄弟。且莫許驅馳。</text>
<title>發咸興</title>,<text>客行如蓬飄。乍止復流轉。名都足登臨。欲別還眷眷。峻堞帶征馬。飛亭屢回眄。悠悠涉晦朔。靡靡歷州縣。山川日窮絶。所接無舊面。崢嶸塞門秋。木脫天地變。久速惟適可。陰晴非所選。前途復峻極。登歷敢辭倦。</text>
<title>登咸關嶺</title>,<text>天仄嶺盤空。縈廻一路通。石林斜度日。陰洞曲含風。歷井心方破。瞻辰目已窮。王尊薄臣節。叱馭敢言忠。</text>
<title>老德書院</title>,<text>深松隱層阜。北轉靑山阿。粤瞻有崇祠。衿帶紛委蛇。聖朝尙風勵。尸祝一何多。涇渭在百世。眞濫詎同科。千秋白沙翁。議論夫誰何。天綱賴今古。卓樹並岷峩。服舍復籩俎。風聲永滄波。神庭引磬折。行客豈敢過。悲凉穆陵句。慷慨宿雲歌。有心知愛君。誰能不涕沱。</text>
<title>望海</title>,<text>扶桑樹外更何邊。極目雲濤但渺然。萬古冥濛一種色。深靑是海淡靑天。</text>
<title>望海 其二</title>,<text>靑山邊海海邊天。咫尺蓬壺可喚僊。若道神僊無則已。有僊應在此山前。</text>
<title>望海 其三</title>,<text>金闕銀臺直眼前。胡然風浪隔樓船。方知漢帝逢王母。秪在淸心靜坐邊。</text>
<title>磨雲嶺</title>,<text>朝日復東出。杲杲當馬首。長征念往路。日興還復走。磨雲特雄起。危仄無前後。橫盤數郡衝。側塞溟海口。躋顚已中昃。及底應盡酉。筍輿轉絶壁。下瞰若深臼。一步脫無憑。四體復何有。翻思涉末路。艱險足相偶。巧夫突能透。歌笑矜捷手。往往落坑阱。顚踣交臂肘。豈若廣漠鄕。逍遙用莊叟。因此感行藏。不暇歎箕斗。</text>
<title>磨天嶺</title>,<text>峰回巖徑斷。赤日倒垂空。不省山漸高。但怪無埃風。仰攀天尙遠。始覺天無窮。滄濤混空碧。萬古一冥濛。連峰積霜露。秋色滿山戎。前臨迷近遠。却顧眩西東。古昔賢俊人。終身歧路中。嗟我遠遊心。敢憚勞其躬。公私只一間。奔走物所同。殷勤岳老歌。迎送何時終。川蹊屢徑復。石林窈窕通。有湫藏長蛟。有樹挂玄熊。我欲殺此物。惜哉無良弓。</text>
<title>遣悶</title>,<text>看看笑語南音少。稍稍峰巒北氣多。幾處溪橋煩問訊。有時巖徑怯嵯峩。蕭條驛路逢煙宿。寂歷鄕心送鴈過。捴爲行藏違素計。今來不敢太行歌。</text>
<title>次鄭生</title>,<text>孤亭背嶺嶺磨天。絶塞秋容到鬢邊。山木日沉微有雨。海濤風定欲生煙。參商阻闊悲鄕國。蘭蕙凋傷怨暮年。黍酒百鍾誰禁得。酣歌且學飮中僊。</text>
<title>城津</title>,<text>絶國登臨遠。危城若汎舟。金湯萬世險。枕席八荒秋。落木風連塞。滄波月動樓。君平有述作。物色也分留。</text>
<title>城津 其二</title>,<text>滄海乾坤坼。孤墉積氣中。五更先見日。八極盡來風。嶺扼從天設。羌胡此路窮。重門有暴客。始識築斯功。</text>
<title>城津夜坐</title>,<text>淸秋鼓角動江關。風捲寒濤月湧山。塞土易霜看穫盡。海村侵暝欲漁還。明時旅泊堪推分。絶域登臨且破顔。願築崇墉增節鎭。邊頭戈戟豈長閑。</text>
<title>訪七寶山</title>,<text>穿林乍映巖光。隔水遙聞僧語。客來紅葉飛時。寺在白雲深處。</text>
<title>鬼門關</title>,<text>登歷已千重。前臨復畏道。不見我面瘦。但驚僮僕老。鬼門名不佳。誰能不心擣。黝石色殊慘。惡木柯盡槁。疾風衝地起。征馬欲吹倒。寒門邈荒絶。涸陰氷霰浩。艱辛適自强。君子有襟抱。韓子亦賤儒。黃陵胡妄禱。夷夏共斯文。窮通見深造。相隨有簡書。閑處足探討。平生屈左徒。遠遊豈所好。託意無古今。悲歌向靑昊。</text>
<title>到鏡城寄諸弟</title>,<text>始我視鏡城。謂非人間地。披圖試指點。邈然無來意。行行幾何時。我行忽已至。看時何苦難。到時何容易。借問何能到。不息又不貳。文章及道術。與此豈異致。能用十駕力。自到無上位。只怕有心人。世上無難事。盛年各勉旃。功崇唯在志。</text>
<title>鏡城觀大操</title>,<text>魯誓干戈戒善敹。古來戎事係宗祧。蒐兵方岳元周典。敎射邊城自漢朝。英廟威靈曾戰伐。豆江封域悉征徭。鏡城爲邑要衝甚。節度開營控制遙。都會一方仍鎖鑰。良家六郡盡雄驍。力能徒手擒靑兕。射則秋雲命皁雕。太白出高元氣肅。淸霜飛盡萬山凋。講戎固取田農隙。編伍皆從帥府調。陣道淸晨張翠幕。將軍朝日振金鑣。旌旗影亂天空碧。笳鼓聲停晝寂寥。讋伏三軍聽號令。丁寧一面送探哨。諸營響答鐃歌唱。列校風馳羽扇招。十里鋒鋋排簇簇。千蹄驥騄擁蕭蕭。金丸殷地三山動。火箭攢空六合燒。颯颯分行纔壁壘。紛紛奪路忽喧囂。指揮風虎雲龍合。轟轕戈車甲馬超。疾走應追齊竈夕。潛行欲襲蔡城宵。橫馳呂布摐金槊。叱咤張飛據石橋。鬼物隱形奇策秘。龍蛇起陸殺機搖。烈如項炬焚秦殿。狂似胥神湧淅潮。衝陷急時爭霹靂。合圍忙處捲風飈。乾坤黯慘黃塵匝。日月昏沉絳氣歊。勢壓滄溟翻渤潏。聲摧長白拔岹嶢。才看卽墨神兵擊。旋作華容間路要。處女忽然爲脫兎。健夫容易拉僬僥。望風王邑軍隨潰。應手顔良首易梟。乍覺攙槍收紫孛。回看北斗正璇杓。元戎喜色浮金爵。壯士讙聲雜洞簫。顧眄威風橫赤棒。聯翩寵賞疊彤弨。軍容逈逐關雲散。殺氣潛隨海霧消。不惜大烹班犒饗。猶聞餘勇試騰跳。國家理亂無常勢。天意推遷孰預料。宗瑞以來良將少。丙丁之後狄人驕。平城往事羞皇漢。干羽何時格有苗。固圉專憑諸將帥。控弦誰似此輕趫。極知薪膽宸憂切。回望寰區虜祲祅。安得揚兵出西塞。爲君回轡破全遼。書生慷慨猶鳴劍。絶塞羈遊又弊貂。未效請纓干武帝。徒能載筆逐嫖姚。陳琳草檄虗名忝。王粲從軍樂事饒。隨處戎行壯心目。却懷京闕杳煙霄。天涯淚眼瞻雲遠。客裏愁腸借酒澆。征虜投壺多暇豫。庾公明月或招邀。未將感激酬王造。聊復低徊備幕僚。宣室會應思賈誼。金臺終願佐燕昭。醉來欲學參軍傲。一任樽前短帽飄。</text>
<title>自笑</title>,<text>腰橫白羽臂金鞭。抵掌論兵玉帳前。差勝談經宣政殿。格君無術汗流筵。</text>
<title>發鏡城。向六鎭。</title>,<text>馬首三秋盡。行旌又北投。風沙茂山嶺。氷雪豆江流。塞月孤眠舘。秦星獨夜樓。先知果儀狄。一醉解千愁。</text>
<title>會寧</title>,<text>蒼蒼會寧鎭。北對單于壘。魏尙死去久。南牧復誰止。不聞殺胡雛。但見開漢市。天秋虜馬健。江凍北風起。倐忽三百羣。往來若流水。榻布與奇畜。翔價賣盡已。輕重一不稱。詬罵雜榜箠。黠民利奇羨。穿穴復無紀。强弱旣異形。末弊固應爾。胡運會當訖。皇天豈驕子。</text>
<title>會寧道中</title>,<text>落落帝鄕遠。行行關塞遙。霜風催急景。鼓角動寒宵。古鎭猶兵氣。淸邊半虜謠。吾生不恨晩。得免際金遼。</text>
<title>行營</title>,<text>南仲佐興周。詩歌城朔方。赫赫我世宗。功德軼皇王。金公實應期。文武翊對揚。北門鎭如山。萬里橫秋霜。蕃胡百千種。率俾臣僕良。高墉扼四衝。絶漠開田桑。先春嶺近遠。鐵碑屹相望。兵衛列羽戟。戎容儼朱牀。豆滿江如練。千年物土疆。至今廊廟人。開口談虞唐。金幣謹唯命。鞬櫜非道昌。承桑及有扈。强弱均敗亡。丕承有神孫。前烈豈嘗忘。寄語防秋將。愼勿戀紅粧。</text>
<title>豆滿江</title>,<text>豆江源白頭。維天限荒朔。叢薄翳黃沙。萬古一蕭索。玄陰塞天地。雪雲浩漠漠。寧㙮去百里。于羅復新幕。上世威德幷。懷綏戢亂略。皇天醉何久。力命互强弱。詩人惡至涇。胡乃呑海嶽。敷天輦金幣。北走塡廬壑。河淸不可期。志士涕橫落。倚弓望旄頭。盛秋色甚惡。小儒談陽秋。驚愚射名爵。周宣固側身。方召豈易作。外攘實有本。蒐原伯汾霍。諸公休高論。和衷但恭恪。</text>
<title>詠懷</title>,<text>宿昔林泉想。如今沙塞間。關心紫霞洞。滿眼白頭山。日月消征馬。風沙損好顔。人生有行止。那得百年閒。</text>
<title>宿防垣堡</title>,<text>江水高麗盡。天風十月初。家鄕萬里道。晦朔一封書。遠燧胡山黑。寒星塞柳疎。新驚北地虎。侵夜入村閭。</text>
<title>鍾城</title>,<text>慘澹凌風去。蒼茫犯雪過。關河秋鴈盡。京闕暮雲多。寵辱驚恩重。行藏恨計訛。憂端自無暇。性豈薄絃歌。</text>
<title>鍾城 其二</title>,<text>蒼蒼高嶺塞。舊是伯顔城。雜種今無處。王師昔有征。風塵寧㙮遠。天地豆江淸。萬里中原土。如何未洗兵。</text>
<title>穩城途中</title>,<text>豆滿江東北。乾坤六鎭偏。胡山當面起。秦月異方懸。王粲登樓賦。岑參出塞年。平生遠遊志。度漠却悽然。</text>
<title>訓戎道中</title>,<text>高秋訓戎鎭。北望小單于。乃爾人煙密。猶聞習氣麤。八池雲雪黑。六鎭黍田蕪。木馬逢金祖。山河老腐儒。</text>
<title>邊城雜詠</title>,<text>長歌擊劍對燈殘。月色愁心共夜闌。絶漠驚風笳曲壯。層城霽雪戟枝寒。江流較却君恩淺。關嶺何如世路難。行邁不辭千里遠。邊封幸値百年安。</text>
<title>邊城雜詠 其二</title>,<text>天涯歲暮欲如何。遠客身輕六鎭過。目斷送歸南鴈盡。裘寒衝得北風多。龍旗拂雪渾愁色。畵角翻江卽恨波。還道小儒心膽壯。氣呑沙漠倚金戈。</text>
<title>邊城雜詠 其三</title>,<text>蕭索胡關萬古悲。遠遊况是孟冬時。雪容寒磧蒼蒼暮。風力高旌拂拂吹。尹瓘開邊惟古道。奇遵去國有荒祠。東京晩節猶臧否。北地金繒恥復誰。</text>
<title>邊城雜詠 其四</title>,<text>雲沙萬里莽生愁。漢客思歸過盛秋。高嶺地氷風裂木。孔城天黑雪衝裘。宣尼有道懷東魯。屈子何心慕遠遊。慈母別來書五紙。已將遲速問刀頭。</text>
<title>邊城雜詠 其五</title>,<text>行營西北列長亭。是近單于老上庭。邊馬叫寒沙淅淅。戰魂啼雨樹冥冥。山頭風色忽時黑。磧外空天無盡靑。悔不平生習長劍。割翻瀚海洗胡腥。</text>
<title>邊城雜詠 其六</title>,<text>鍾峰環合豆江回。文肅登臨有古臺。皇帝冢寒殘照滅。女眞坪闊怪風來。塞垣民物華戎雜。戰地山河父老哀。自是漢庭疎遠略。燕然豈少勒銘才。</text>
<title>邊城雜詠 其七</title>,<text>翩翩書劍一天涯。故國窮陰北斗斜。積雪荒村唯古木。悲風危堞忽鳴笳。卷舒有道從身遠。榮辱無門薄世華。只是百年塵刹念。思親戀闕自成嗟。</text>
<title>邊城雜詠 其八</title>,<text>胡漢幷呑事莽如。山河百戰復耕鉏。高麗地遠金碑在。肅愼都荒楛鏃餘。宇內至今迷畜氣。漠南誰與掃穹廬。書生手裏還雄劍。每夜龍光北斗墟。</text>
<title>六鎭</title>,<text>六鎭天威設。先王重守邊。氷催會寧市。晴見厚春煙。漢久疎推轂。胡方力控弦。安危有諸將。莫愛綺羅筵。</text>
<title>六鎭歌</title>,<text>都護官門設幾年。車踰嶺外漸人煙。關防爲接魚游澗。富戶新移朴下川。</text>
<title>六鎭歌 其二</title>,<text>豐山鎭古日黃曛。五國城寒但暮雲。氷合豆江開市近。一場牛馬動千羣。</text>
<title>六鎭歌 其三</title>,<text>天山月照望胡臺。土卒城邊射獵廻。一自滿洲强盛後。江頭無復忽溫來。</text>
<title>六鎭歌 其四</title>,<text>黃雲落日古愁州。牧馬胡笳萬里秋。虜帝已登皇極殿。漢家猶設受降樓。</text>
<title>六鎭歌 其五</title>,<text>古戍北風天雨霜。烽煙滅盡月蒼蒼。胡兒尙說申兵使。畏近東城舊戰場。</text>
<title>六鎭歌 其六</title>,<text>黃楡霜落葉初飛。戍客經秋盡敝衣。隔水遠聞胡騎語。採參新自厚春歸。</text>
<title>六鎭歌 其七</title>,<text>豆滿江寒生白波。慶源城上角聲多。夜來文報阿山至。騎馬淸人隔岸過。</text>
<title>六鎭歌 其八</title>,<text>撫夷東望八池寒。千疊陰山落照間。驚起江邊夜火色。胡兒林外獵熊還。</text>
<title>冒雪夜到慶源</title>,<text>贔屓無邊夜。蒼茫何地山。風翻滄海凍。雪壓大荒寒。敢恨征裘薄。猶逢戍鼓閒。翩翩白馬子。拂曙臂鷹還。</text>
<title>行營</title>,<text>何太邊風急。淸笳殊不休。胡霜吹捲幔。漢月照登樓。將帥平時重。關防異日憂。文皇亦金絮。賈誼一生羞。</text>
<title>行營 其二</title>,<text>絶塞天風雪。長征但敝裘。荒城一輪月。遠客五更樓。夕惕羞黃卷。時行負白鷗。從軍有何樂。王粲苦無愁。</text>
<title>朱寢郞 榏 新構精舍涪溪上。盛稱菊花可玩。索詩甚勤。牽率强副。</title>,<text>小築涪溪上。黃花繞屋明。曉風香共遠。寒雪氣爭淸。地僻宜藏艷。人閑兼避名。誰同栗里愛。詩律寄遙情。</text>
<title>晩登城譙</title>,<text>塞日居然暮。風煙集古臺。邊聲羣畜凍。雪意倦鴉廻。鎭戍承平弱。干戈訪古哀。重門取觀象。誰是兎罝才。</text>
<title>雪天到輸城。示崔使君明擧。</title>,<text>冥濛歷亂忽無端。海色天容一渺漫。絶頂乾坤圍積素。平林煙火擁微寒。貂裘歲暮身仍遠。驢背詩淸興未闌。同舍故人情不淺。驛亭相待笑相看。</text>
<title>自勝</title>,<text>由來自勝是爲强。一瞬存亡判聖狂。塡壑不慳千斛力。揠苗休助半分長。心從快處須防快。事到忙時勿著忙。寄語斐然吾黨子。風雩眞樂好商量。</text>
<title>旅懷</title>,<text>寂歷羈懷對夕烽。城頭畵角隱寒空。胡天不日還飛雪。海水無雲自起風。力倦關山鞍馬後。心淸周孔詠歌中。靑燈一炷書千卷。吾道今來未始窮。</text>
<title>遙贈姜書狀 履相 之燕</title>,<text>行臺白面復髯多。西國繁華艷綺羅。知道一身王事重。不應留醉雪兒歌。</text>
<title>遙贈姜書狀 履相 之燕 其二</title>,<text>天壽陵前唯古月。朝陽門外尙腥塵。君行試訪幽燕市。儻有悲歌擊筑人。</text>
<title>同朱寢郞得林韻。</title>,<text>風起北城暮。棲烏無定林。雲天雙嶺隔。雪屋一庭深。壯志悲梁甫。幽期負漢陰。靑燈照黃卷。還是百年心。</text>
<title>同朱寢郞得林韻。 其二</title>,<text>嚴風天地閉。鳥獸各山林。遠客琴書倦。寒宵燈火深。悲歌凋壯髮。絶國對窮陰。萬古棲遑事。因知賢聖心。</text>
<title>塞下曲。用東溟韻。</title>,<text>靑駹白馬動千羣。薄暮邊聲遠近聞。燕塞彗星光照地。漢皇兵甲氣成雲。雄心寂寞麟臺畵。別恨凄凉錦字文。却悔三河呼募日。早將弓劍許從軍。</text>
<title>塞下曲。用東溟韻。 其二</title>,<text>霜落胡天起鴈羣。秋聲先入戍樓聞。寒城鼓角唯明月。故國音書但暮雲。勾注至今留漢恥。燕然誰與勒班文。遼河更約賢王戰。來日轅門又點軍。</text>
<title>叙歸思。用韋蘇州韻。</title>,<text>山日苦易夕。浮雲重掩暉。蕭條送寒角。寂寞卧深扉。絶塞歲行盡。故園書到稀。連天雪嶺峻。不敢賦思歸。</text>
<title>夕望</title>,<text>傳烽千里照長安。願寄愁心入漢關。此夜高堂應念我。獨憑軒檻望南山。</text>
<title>月夜。同諸生散步北園。</title>,<text>中月朗天地。淸輝凝素煙。吾與二三子。徐步此城邊。積雪耿寒色。四望一皓然。盈襟挹灝氣。散詠悅長天。往者月陂酌。千古山陰船。勝寄若朝暮。賞心誰後先。獨爾遠遊人。終念故山川。塊居日多懷。悁邑薄凋年。嘉此斐然輩。衿鞶以僊僊。名言及無始。杳旭窮太玄。自昔羈旅患。聖喆或逢旃。於心但有樂。焉暇恤流遷。商歌日夕起。爾能詩古絃。深心指餘景。有志可廻旋。</text>
<title>苦寒行</title>,<text>北塞地寒當窮冬。昨日大雪今日風。層氷峩峩地慘裂。萬木贔屓玄陰中。塞翁百歲凍梨色。兩脚縮恧淚垂直。赤貂之冠黃狗裘。昔何憚熱今何薄。冥冥渤海老龍宅。一夜蟄鱗深百尺。伏虎羣山谷裂。豪鷹獨出雲天黑。漢陽客子如病龜。十日閉門潛屛息。中宵披衣起三歎。願言南州歸詎得。古來志士多寒苦。曾參原憲老蓬戶。况我羈旅職憔悴。不辭皸瘃忍艱楚。只愁寒威錮北極。坐令天柱中傾坼。安得鐵鞭重千斛。鞭起燭龍張兩目。放開白日光照耀。一散陽春氣溫燠。陽春不至歌苦哀。停杯擊劍重徘徊。</text>
<title>擣衣篇</title>,<text>洞庭曾波木葉稀。秋風日夕生羅幃。燕支山下早鴻飛。鬱金堂中明月輝。明月迢迢照玉關。征夫萬里幾時還。邊庭地寒鐵衣冷。念君思歸多苦顔。越羅楚練秋波色。是妾機中手自織。鴛鴦文彩繡合歡。將作君衣寄相憶。北斗闌干河漢回。雲屛珠箔洞房開。玉佩丁東羅袂擧。微霜淅瀝淸砧哀。淸砧響杵不停手。城南塞北空回首。不辭終宵筋力倦。但恨芳年別離久。幷州剪刀金粟尺。裁及明朝驛使發。山川阻絶歲月暮。今日題封到何日。寒衣擣盡不見君。此夜擣衣君可聞。欲知別後紅顔老。看取書中錦字文。</text>
<title>書康紹勳軸。悼康世爵。</title>,<text>摧心遼薊尙腥塵。故國江淮月一輪。萬里中原無樂土。百年東海有窮人。新墳五國魂應泣。舊恨深河草不春。却歎吳兵遲入郢。令渠虗作槖中身。</text>
<title>雪夕寓興。同諸生賦。</title>,<text>晻翳將昏日。蒼唐欲雪雲。磧陰鷹勢迅。風力海濤聞。星斗周正改。山河漢塞分。歌壺永今夕。差足慰離羣。</text>
<title>除夜遣懷</title>,<text>急景棄人去。羈愁隨地生。杯樽聊應俗。博塞强爲情。雪草應春意。城鴉易曙聲。儺喧雜賀語。稍喜似吾城。</text>
<title>元日 辛巳</title>,<text>縱博狂歌聽汝爲。屠蘇吾已把杯遲。胡巫逐鬼嫌殊俗。漢殿迎祥閱舊詩。絶域心驚星紀換。深宵夢怯嶺尖危。故園楊柳春猶淺。休遣羌兒笛裏吹。</text>
<title>元春上旬。登南城樓。</title>,<text>愁在寒雲淡靄邊。高樓夕望思長天。禽謠尙澀千峰雪。柳意微含一郭煙。弓劍豈堪酬壯志。簡編纔得破流年。登臨似爲銷憂地。目斷瞻辰轉悄然。</text>
<title>詠懷古蹟。用前韻。</title>,<text>雲沙灌莽此何邊。滄海東臨但見天。歲月崢嶸幾戰伐。山河蕭瑟慘風煙。地從宗瑞開營後。兵是文孚破賊年。多少材賢活吾國。諸公黨議莫紛然。</text>
<title>疊然韻。屬諸益和之。</title>,<text>睡起鳴禽高柳邊。春光何自到胡天。林臯暖破闌殘雪。井落晴浮羃歷煙。北俗相安親我里。南書不至待如年。微吟小酌同諸子。是日登臨一暢然。</text>
<title>大風</title>,<text>經冬苦甚雪。不日更天風。勢挾春沙漲。聲連曉角終。心懸落照外。目短雪山中。病妹書裁未。賓鴻稍已東。</text>
<title>暮色</title>,<text>無奈羈愁集一觴。邊聲暮色共虗堂。山容罷雪猶森朔。風力逢沙自簸揚。春早塞天鴻鴈未。雲深嶺樹夢魂妨。歸心陟岵懸長望。暇有閑情錦瑟旁。</text>
<title>新聞遷館職</title>,<text>鄕愁春草日俱生。丹鵲雲間佇喜聲。萬里恭承金馬召。九重應念玉關情。行聞綠峽鶯啼樹。歸及靑門柳拂城。預想嶺頭氷雪盡。直西官路與天平。</text>
<title>彰烈祠 崔，李諸義士。有壬辰破倭之功。</title>,<text>徒手殲兇豈顧勳。向來旌鉞自紛紛。千重嶺扼今無恙。萬古華夷永有聞。祠屋近山新種栢。戰場邊海尙屯雲。睢陽父老多遺事。誰勒中丞傳後文。</text>
<title>鶴浦歌</title>,<text>貴不願萬戶侯。富不願千黃金。男兒一生貴適志。扁舟放浪山澤深。鶴浦茫茫東海邊。紅霞翠壁連靑天。我來自金剛。衣濕毗盧煙。手攜美酒三萬斛。長風揮手問羣僊。費子安李長庚。醉魂不起高樓眠。黃鶴一擧絶四海。三山遠色空蒼然。秦皇漢武髮皓白。至今相待三千年。何不令東方朔騎赤龍。直到麻姑芝蓋前。狂歌痛飮無不可。今日獨往何如我。沙峰千頃淨如雪。白日照之光映徹。怳然置身玉壺中。紅顔綠髮森成列。瓊簫吹捲暮雲散。彩虹影落澄潭滅。丹丘羽人來不來。我且爲君停金杯。佳期悵望隔滄波。人間歲月如騰梭。且換瑤池三洗骨。歸來金馬陸沉歌。</text>
<title>送洪丈 萬恢 出宰赤城</title>,<text>洪厓本僊種。生已近瀛蓬。家世秦簫故。之官勾漏同。簿書丹鼎側。雞犬彩雲中。復道樓居好。時時學御風。</text>
<title>送洪丈 萬恢 出宰赤城 其二</title>,<text>楚國靑山衆。官居似會稽。騎驢阮生去。蠟屐謝公攜。鳴鳥春衙寂。蒸霞曉望萋。憑君夢天姥。聯袂上雲梯。</text>
<title>謹次諸公詠淸聖廟宣額之韻</title>,<text>煌煌寶墨九重宣。色借濃雲照海天。仰止西山懸榜地。摘來新蕨薦觴前。境無眞似均欽想。事曠華夷合誦傳。題品得霑千乘筆。也勝蠶室首諸篇。</text>
<title>贈妙察上人</title>,<text>山人譏我休官晩。誇道山中事事穩。暑日風凉樹根眠。飢時濯手川上飯。我亦蘆溪新結茅。瓜藤栗殼散靑郊。東峰白雲知我心。白雲與人應解嘲。</text>
<title>柳子虗輓</title>,<text>曾醉園中百本花。爲君吟作賞花歌。東臯物色今幾春。北邙秋草開新窠。恨入潛夫鎖塵篋。精爲古劍埋山阿。時俗迫隘生苦晩。有才無名吾則那。蒔花灌卉足生事。天借牆東避世地。不向零落怨遲暮。幽居久斷靑雲志。千秋范生說因果。簾幕藩牆任飄墮。郭南飯牛吾豈敢。漢陰抱甕不奪我。前年相訪落花時。氷顔雪齒映深巵。勸君添種竹千竿。從君閉門留徽之。俛仰存沒成陳迹。銀甁玉杯無消息。昨者哭君山北里。羣芳委絶靈帷側。黃花欲發新酒熟。却憶往歲幽蘭谷。忍續韋老花林句。去和田家薤露曲。</text>
<title>李判書 世華 輓</title>,<text>徒維事作古人看。何幸芳隣許往還。東洛棊樽叨燕語。北亭龍虎仰魁顔。丈夫出世無遺恨。良史論才敢等閑。得不呑聲悲殄瘁。向來耆俊半丘山。</text>
<title>李判書 世華 輓 其二</title>,<text>六道監司六判書。忠勤淸愼復誰如。名班孔范須同傳。治視張王未讓渠。生有一心酬聖主。葬無餘帛飾喪車。他年棹楔光褒贈。過者何人不式閭。</text>
<title>申判書 汝哲 輓</title>,<text>樑摧宮廟失支持。慘澹風飈大樹悲。鼓吹葬疑臨陣日。祈連冢憶築壇時。司空節制軍容變。征虜忠勤聖鑑知。公論誰爲范升疏。深心更讀八哀詩。</text>
<title>申判書 汝哲 輓 其二</title>,<text>三軍痛哭晝天陰。埋得英雄九地深。袞鉞千秋良將傳。鼓鼙中夜聖君心。北門鎖鑰誰輕重。西第歌鍾已古今。他日堂前舊揖客。老槐殘照一悲吟。</text>
<title>仁顯王后輓詞</title>,<text>孝事宜先后。坤承福大東。和熹絶私逕。文德贊陰功。合美心無間。揚休史必公。千秋樛木化。周姒得同風。</text>
<title>仁顯王后輓詞 其二</title>,<text>敎已三宮穆。仁惟八域覃。淸晨中澗藻。春日濯龍蠶。聖翰徵千古。徽音並二南。深慈同己出。不羨詠斯男。</text>
<title>仁顯王后輓詞 其三</title>,<text>理固須敦復。孚應格聖王。安危國與共。憂喜德彌光。日月當天正。乾坤撫運昌。那知鳳殿樂。不及白雲鄕。</text>
<title>仁顯王后輓詞 其四</title>,<text>繐仗嚴宵警。彤扉慘曉開。玉欄春尙遠。僊馭爲誰催。駕有三忠引。歸應聖母陪。惟聞薄海外。雪涕萬民哀。</text>
<title>權知事 說 輓 壬午</title>,<text>太易起憂患。聖者晩而喜。吾生後伊洛。誰發畫前旨。此老簾几靜。世比君平市。圖象粲在掌。行休貞視履。卷舒弼峰雲。淵定松池水。卿班及耄期。偶來亦聊爾。觀頤得自養。敦艮終所止。鼓缶安足嗟。乘化反吾始。</text>
<title>權知事 說 輓 壬午 其二</title>,<text>齡齒得之天。三王所同上。鴻厖國與休。耋耈世無兩。翩翩耆英燕。黃髮映鳩杖。香山句語好。文彩亦照朗。月告制已遠。棗歌徒自廣。秋分占南極。壽昌衆所仰。聖代有遺文。祝䭇未禮養。嗟來羨子桑。莊叟豈儻蕩。</text>
<title>石林寺。戱題敬璉軸。璉也以不見皆骨。不讀經文爲愧。故解之。</title>,<text>問爾曾讀金剛經。生不讀如是。我聞一轉語。問爾曾見金剛山。不省毗盧在何處。名山佛書捴茫昧。我爲禪師却慚愧。禪師復禪師。我有一言聊設譬。爾有不壞不滅眞金剛。自在丹田方寸地。森列萬二千峰相。圓融般若波羅義。不用强生分別想。內外彼此初無二。我爲拈花爾能笑。是謂祖師西來意。</text>
<title>陪西溪朴公 世堂。月夜講性命。</title>,<text>雪夜南屛道不孤。山林風韻百年無。誰能爲倩龍眠手。寫作西溪對月圖。</text>
<title>奉西溪</title>,<text>西江日日浪兼風。幾箇沉淪漏舫中。早繫虗舟登彼岸。呀然拍手是何翁。</text>
<title>奉西溪 其二</title>,<text>紅樹陰濃翠石圓。淸泉亂瀉白雲邊。就中著一皤然叟。是箇瞿曇是老僊。</text>
<title>次尹生商來韻</title>,<text>東嶺樵歌歇。西菴飯磬淸。橫斜滿樓影。林外月微生。</text>
<title>一夜失眠有吟</title>,<text>明沙如雪水琮然。月照寒僧相對眠。不怪山人魂夢少。夜來身在水晶天。</text>
<title>高監察 益亨 輓</title>,<text>紅蕖綠水太湖邊。醉舞狂歌月滿船。滕閣賓筵王子幼。襄陽父老習公賢。</text>
<title>高監察 益亨 輓 其二</title>,<text>風塵聚散北山雲。京洛逢迎已白紛。三世存亡眞一夢。十年還哭殿中君。</text>
<title>送元丈 聖兪 之任鍾城</title>,<text>伯顔城直豆江涯。萬古荒林一望沙。地是邊胡官似戍。山恒留雪樹無花。魚腥肉淡衙供薄。馬瘠羊孱虜市譁。愁劇受降樓上去。錦筵張燭聽琵琶。</text>
<title>駒城道中遇大雪。次東坡韻。時下鎭川草坪</title>,<text>晨林拍拍墮巢鴉。卧聽行人拂去車。密灑侵裘驚屑窣。凝輝照眼怯玄花。連連岸沒樵無路。漠漠煙生崦有家。興劇却忘肌骨冷。凍頑雙手不成叉。</text>
<title>又雪甚。疊前韻。</title>,<text>宵牕生白辨黃鴉。謂是明珠照魏車。舊說淸都栽玉樹。眞成佛界雨空花。釣筐樵擔通微徑。古木寒煙擁數家。坑谷四邊都沒盡。獨憐山髻宛撐叉。</text>
<title>又雪甚。疊前韻。 其二</title>,<text>狂花浪絮太芬纖。姿故寒凝色故嚴。作粉擬添虞袞繡。和酸堪下傅羹鹽。好將新月明虗室。時伴寒梅映小簷。詞賦幾人摹寫得。退之傷險雪堂尖。</text>
<title>聽李折衝琴</title>,<text>石瀨中宵響。風松衆壑寒。俱含萬古意。倂入七絃彈。別鳥驚相命。流雲悄不還。峩洋世共聽。只是賞音難。</text>
<title>三疊前韻。示申士揆。宅夏</title>,<text>曉色平郊點一鴉。經朝野市閣行車。風顚淮岸連天絮。春爛唐昌滿觀花。灞曲寒吟梅拂袂。山陰夜響竹圍家。賞心濟勝無今古。磻水氷魚共子叉。</text>
<title>又得衣字</title>,<text>川平野闊乍霏微。忽復橫斜亂點衣。凍翮衝煙孤鳥入。輕簑擔水一僧歸。娟娟鷺過低飛失。的的梅飄近看非。恐有夜來回棹客。敎童休繫竹間扉。</text>
<title>四疊前韻</title>,<text>凜色郊墟絶噪鴉。牢關門巷少逢車。四更庭院光於水。十月江白山盡花。鳥雀棲安琪樹影。妻孥住在玉京家。怪來黃犢成雛鶴。纔辨頭旁兩角叉。</text>
<title>四疊前韻 其二</title>,<text>貧氓活計劇寒纖。復値災荒與沍嚴。恨不千林花苧絮。兼之薄海雨鹺鹽。朝炊適患迷樵徑。夕寢翻愁凍屋簷。猶喜金穰兆三白。待看雲麥簇芒尖。</text>
<title>申兵使 益恬 輓</title>,<text>牙旌霜戟塞門秋。父老歡迎舊細侯。半夜悲風摧大樹。百年哀涕灑龜頭。</text>
<title>申兵使 益恬 輓 其二</title>,<text>胡姬玉貌笑如花。慣彈胡琴善漢歌。不用浪誇珠翠色。將軍每夜讀兵家。</text>
<title>申兵使 益恬 輓 其三</title>,<text>朝來軍市散千錢。六郡良家盡醉眠。聽取胡兒暗相報。獵烽休近豆江邊。</text>
<title>申兵使 益恬 輓 其四</title>,<text>輦過他年聖念長。公廉誰奏范升章。仍聞燕子樓中妓。賣盡裙釵給送喪。</text>
<title>次挹翠軒韻</title>,<text>氷塞前溪雪擁林。藥爐經卷閉門深。悠悠世事都無管。往往詩情故不禁。村犬吠殘山月出。野禽棲定谷煙沉。此中有箇新篇足。復聽疎鐘度遠岑。</text>
<title>冬夜口號</title>,<text>嚴風日夕殺年光。苦栢貞筠耐雪霜。寒水蛟龍蟠巨壑。小庭雞鴨倚殘陽。閑居少客覺身遠。卧病不眠知夜長。攜杖出門時北望。萬山雲樹莽靑蒼。</text>
<title>次士揆</title>,<text>寒郊暝色忽悽悽。隱隱微星照遠溪。皓月欲生山客至。孤雲初返野禽棲。愁逢濁酒容多酌。病得新詩亦懶題。數子自能聯袂去。老槐疎竹影相迷。</text>
<title>次士揆 其二</title>,<text>雪映前溪星滿天。寒簷雞𪚥共無眠。山村月照砧杵響。僧舍鐘鳴燈火懸。諸子高吟方跌踼。病夫端坐且超然。淸宵一卷心千古。燒盡名香數字煙。</text>
<title>次士揆 其三</title>,<text>犬吠疎籬槐樹東。微星歷歷散遙空。閑來緩步淸溪上。獨立寒天明月中。遁迹廬岑心更寂。悲歌梁甫氣還雄。歲華搖落親朋遠。行旁梅花嗅一叢。</text>
<title>次士揆 其四</title>,<text>野老散居溪北東。迢迢相望四山空。有時倚杖柴門外。遙見歸人煙樹中。水鴨羣浮皆旁母。村雞亂啄各從雄。夜來失睡南軒月。棲鳥驚飛苦竹叢。</text>
<title>同延聖輝。次大復韻。</title>,<text>無言獨立伴孤峰。骨瘦形淸對古松。坐覺山林饒友道。不愁門巷斷人蹤。朝盤嚥藥甌凝雪。夜榻題詩筆起龍。辛苦洛中車馬客。景陽淸曉踏霜鐘。</text>
<title>同延聖輝。次大復韻。 其二</title>,<text>君且長歌我欲豪。滿山氷雪一樽醪。翻翻投樹野禽急。稍稍上簾山月高。我已風塵成皺面。君於林壑亦霜毛。猶能一笑靑雙眼。醉舞狂談傲俗曹。</text>
<title>次諸君韻</title>,<text>諸子飄然入僊洞。吟詩步月蒼松陰。老僧獨坐須眉古。一犬不眠庭院深。流水與人淸洗骨。白雲滿地澹何心。病夫隔手空相望。時聽寥寥鍾磬音。</text>
<title>夜泛前溪弄月</title>,<text>孤月欲墮面。淸光如可呼。水流明曲折。舟往在虗無。託勝毋煩畵。爲僊不用壺。名塗足塵累。能染此江湖。</text>
<title>除夕次韻</title>,<text>氷雪遽如昨。陽春何自生。溪山無舊色。魚鳥各懽情。手怪屠蘇晩。心驚縱博聲。逢辰復鄕思。北斗隔秦城。</text>
<title>上元前夕。踏雪訪載大于雙梧亭。仍宿焉。癸未</title>,<text>千山一望雪。獨往路無從。皎皎月中去。蕭蕭林下逢。比隣卽禪誦。夢寐更風松。不用嫌人客。相看捴野容。</text>
<title>上元前夕。踏雪訪載大于雙梧亭。仍宿焉。癸未 其二</title>,<text>迢遞高樓望。徘徊皎月逢。眞成共幽獨。且可盡從容。話劇從深酌。棊酣欲曙鐘。牕間時一響。雪鵲擺層松。</text>
<title>上元前夕。踏雪訪載大于雙梧亭。仍宿焉。癸未 其三</title>,<text>漠漠遙村暮。寥寥遠犬聞。樓當半峰月。洞納一溪雲。稀磬聲寒徹。疎林影細分。淸泠悅幽獨。不用感離羣。</text>
<title>上元前夕。踏雪訪載大于雙梧亭。仍宿焉。癸未 其四</title>,<text>石瀨風泉雜。高齋入夜聞。行穿四山雪。伴宿一樓雲。進退中年計。僊凡此路分。知君丘壑意。歲晩欲誰羣。</text>
<title>又賦</title>,<text>樓因少睡獨移時。剩取今宵景絶奇。四立雪山參倚柱。孤明溪月照吟詩。十年愁病成何事。滿目林泉只可歸。寂寂燕居憂國念。登臨忽起渭陽思。</text>
<title>又賦 其二</title>,<text>梧亭近隔數村煙。走上梧亭月正懸。興劇不須廻棹去。神淸未害聽流眠。春生雪日融融外。詩在雲沙漠漠邊。樓上送人猶佇立。溪頭回望却蒼然。</text>
<title>又得一絶</title>,<text>高人來往兩悠然。來卽淸宵對榻眠。眞箇子猷多事在。剡中才到又回船。</text>
<title>被載大書。速赴淸潭泡會。</title>,<text>伏枕無誰語。飛書忽爾從。穿雲獨馬去。度壑一僧逢。榻靜山當飯。棊淸雨入松。林泉亦何樂。但覺意從容。</text>
<title>次唐律韻</title>,<text>不用懷京國。玆鄕到是歸。溪山長滿目。塵土不侵衣。拙性身從遠。沉痾客轉稀。雲天一羣鳥。得意且翻飛。</text>
<title>次唐律韻 其二</title>,<text>萬物各生意。春從何地歸。溪方波漾日。柳欲色侵衣。落日川原曠。空山樵牧稀。柴門容緩步。倚杖看雲飛。</text>
<title>愼同知 景尹 輓</title>,<text>八袠橫金賀在門。翻驚堂上繐帷新。當年刺擧歌𩣭馬。餘事彈治譬濕薪。漢水新旌孤月曉。金陵舊宅百花春。淸朝日告雲臺祲。憂國觀星復幾人。</text>
<title>送宋公舒 宅相 佐幕咸興</title>,<text>紅衫翠幰騁驊驑。不道咸山路阻脩。領得春光到關塞。看花日上樂民樓。</text>
<title>送宋公舒 宅相 佐幕咸興 其二</title>,<text>興王豐沛舊山川。休氣靈光幾百年。君去邑中徵樂府。大風歌曲至今傳。</text>
<title>送宋公舒 宅相 佐幕咸興 其三</title>,<text>萬歲橋頭楊柳枝。東風嫰綠色侵衣。長條有力牽人住。多恐僊郞不早歸。</text>
<title>申相國 琓 子婦輓</title>,<text>相公哭佳婦。勤勤求輓語。爲言孝且敬。稱是儒門女。八歲誦女訓。十齡涉文史。阿翁撫之歎。恨汝非男子。尊姑以汝才。尊舅謂汝賢。晨昏飭巾佩。霜露潔蘋蘩。嘉實欲成陰。芳蘭遽凋折。古琴有成虧。明月易圓缺。祖載華屋下。親戚哭呼悲。惟應結腸恨。永痛埋香詩。</text>
<title>新霽汎舟。至臺巖下。和士揆。</title>,<text>翠渥千峰色。湍豗衆壑聲。亭亭見帆挂。渺渺送榔鳴。好友多方至。良遊造次成。闊方呑沼沚。湫已遠簷楹。柳岸橫臨斷。沙村側望平。園林金漢好。墟址宋臺名。不速蒙隣屧。爭觀輟隴耕。浮樽存大用。泛宅足平生。燕或親蒱博。狂容棄襪纓。水寒吹暑過。虹氣變霞橫。鸛立衣霜潔。鷗翻翅雪輕。千秋枚乘賦。萬里季鷹情。削鐵臺巖起。扶藜座客傾。風雲壺裏捲。魚鳥鏡中行。落照微茫紫。遙波曲折明。眞成跨汗漫。且復恣回縈。賈子占流坎。莊生識潦晴。峽中風俗古。川上里閭淸。拙性從吾散。新詩待子評。明朝復雙屐。陀岫陟崢嶸。</text>
<title>昭君怨</title>,<text>獵罷嚴風動雪山。琵琶空載槖駝還。塵沙日日容華落。却羨當年畵裏顔。</text>
<title>有感</title>,<text>萬物本無累。一心徒自勞。秋空廓澄霽。朗月照纖毫。</text>
<title>魚谷訪少陵崔丈</title>,<text>公何從得此山川。水勢弓彎野席圓。軒檻晴臨數峰雪。林臯寒擁一村煙。王猷竹淨居成隱。閱道齋高卧似禪。忙裏見君君自遠。如今燕處益超然。</text>
<title>李希敬 燔 輓</title>,<text>志士年苦短。心事兩倥倊。有秀而不實。聖者亦云慟。文質旣彬然。鄕邑所取衷。溫溫德靡玷。便便言有中。瓌材復繩墨。傾廈要樑棟。成毁果孰帝。化兒劇壞弄。靑靑井上桑。胡子踐祅夢。一哀阻重深。淚逬緘辭送。黃壚閟國器。仰視天瞢瞢。却顧神京路。簪纓一何衆。</text>
<title>李懷德 挺天 輓</title>,<text>一斗百篇今已矣。高亭問月欲黃塵。老來蘿石從吾好。歸去淵明只許貧。積禍摧心猶曠達。沉痾消肺尙精神。靑天有月來依舊。長憶當歌對酒人。</text>
<title>憶舊遊。悼崔判官明擧。</title>,<text>我初不識明擧面。宿昔聞名願一見。一日萍蓬眞莫逆。百年膠漆誰能變。鏡城邈絶風沙地。君爲判官我評事。堂下鬷明秪片言。座中孟嘉將無是。聰明博聞復誰似。孝友篤行兼無比。十載纔調黃綬吏。明時亦棄靑雲士。靑雲迢迢不可攀。北風雨雪行路難。相逢共是邊城客。客中相得客中歡。狂歌縱博慰歲暮。綠酒明燈語夜寒。往往發憤當世事。酒酣怒髮衝危冠。興來呼鷹獵平野。長白山寒白雪下。勇士俱鳴鐵絲箭。妖姬亦控胡驑馬。揮刀割鮮風雨驟。飽饜餘腥霑下坐。揚鞭據鞍笑相語。葛强山簡何爲者。我被恩書還玉堂。君亦罷官歸湖鄕。湖西漢北書信闊。舊遊回首心茫茫。前年訪我栗里村。悤悤未盡平生言。嗚呼明擧不復覩。生別如雲死如雨。應有寃氛射斗牛。忍令玉樹埋塵土。尹幼麟李士常。相看一涕惜存亡。緘詞寄與金明叔。爲向君前一展讀。</text>
<title>山井齋居。得煙字。時住仁川山井</title>,<text>秋望日悠然。高齋老樹前。川原相晩暮。樵牧各風煙。白社還吾土。靑山似往年。當門免呼喚。叔夜得酣眠。</text>
<title>野客</title>,<text>野客烏紗帽。迢迢秋樹間。徘徊流水曲。悵望暮雲還。穫稻歸西隴。肩樵下北山。隣翁笑相別。相送出柴關。</text>
<title>遣興</title>,<text>許史回天力。爭能奪我閑。相忘唯白鳥。不厭是靑山。露竹迎扶杖。秋虫與掩關。怪來前夜夢。猶復趁朝班。</text>
<title>野徑</title>,<text>野徑曲彎彎。經行秋草間。桑麻隨地有。雞犬與人閑。落日潮同沒。孤雲鳥旁還。田翁念昏黑。送我及前山。</text>
<title>夜坐。得荷字。</title>,<text>翳翳風侵柳。翻翻露洗荷。晴臨山澤遠。秋見月星多。昨日山醪熟。良宵野友過。留連盡瑤局。世事幾樵柯。</text>
<title>夜坐。得荷字。 其二</title>,<text>忽有淸秋思。西風隕碧荷。會心人苦少。如意事無多。世態雲俱變。年光水共過。山牕有樽酒。一笑向庭柯。</text>
<title>次益之</title>,<text>翳翳山樵返。蒼蒼野鳥翻。寒潮呑極浦。暮雨集荒村。親戚隣京國。魚鹽就海門。新刪釀稻法。好與老農言。</text>
<title>次益之 其二</title>,<text>寂歷虫侵戶。蕭條雨入林。淸時還獨往。萬感只孤吟。刪述須窮阨。忠邪見古今。梁鴻自怪物。逃竄爾何深。</text>
<title>海岸雜詠</title>,<text>軒駟囂塵絶。漁商樂土開。榮名眞爾耳。壯志一悠哉。金馬風期闊。靈芝歲月頹。秋聲自朝暮。更被百虫催。</text>
<title>海岸雜詠 其二</title>,<text>阮籍窮途哭。千秋只可哀。唐虞果何世。管樂不重來。傾奪方高枕。行藏且一杯。荒田稻粱足。雲鵠自徘徊。</text>
<title>海岸雜詠 其三</title>,<text>夕鳥眞貪去。寒虫有底哀。煙潮將日落。風雨送秋來。拙性江山得。狂圖鬢髮催。今宵竹林下。聽爾勸深杯。</text>
<title>海岸雜詠 其四</title>,<text>活計攜黃卷。新居近白鷗。空山風竟日。滄海雨橫秋。凶札民方困。征徭事不休。天關八柱立。猶作杞人憂。</text>
<title>鯉魚詞</title>,<text>海上漁人集。設網朝暮漁。淸晨得鯉魚。赤鱗長尺餘。漁家得魚喜。我獨心愴如。請謝漁人子。還我長鯉魚。沉沉萬丈淵。變化豈虗徐。爲君乘風雲。時來雨春畬。</text>
<title>吳新溪 斗龍 輓</title>,<text>陽城十月天微雪。尙憶僊莊駐馬時。節物回環今日是。人生存沒百年悲。京門養病仍成隱。山縣爲官不廢詩。不怪黔婁無斂服。向來琴鶴只相隨。</text>
<title>敬次季舅晦窩韻</title>,<text>江南霜雨遠凄凄。別意秋懷共悵悽。日暮烏鳶爭一飽。天寒龍虎各深棲。無心擁傳趨函谷。有夢乘舟入剡溪。獨爾淸宵京闕戀。鳳城回望玉繩低。</text>
<title>敬次季舅晦窩韻 其二</title>,<text>不用靑錢買紫霞。兩鄕雲物亦年華。梧亭竹塢俱天設。海蟄溪蟠各聖涯。釣艇君應馴白鳥。匏尊吾不負黃花。漢廷新貴高軒足。不奪行窩有小車。</text>
<title>次載大</title>,<text>汝在金潭峰壑深。相思不見只勞心。風凋草木千山暮。寒蟄魚龍大陸陰。露菊開殘還獨遶。雲鴻飛盡一長吟。三秋寂寂池塘夢。雪下梅香恐叵禁。</text>
<title>詠獨鶴</title>,<text>碧落風煙闊。金籠日月銷。獨行庭草晩。回望海雲遙。舞憶鸞笙譜。驂思絳節朝。天風會方便。莫遣羽毛凋。</text>
<title>題道元軸</title>,<text>日日都門車馬塵。眼中多少側肩人。憐渠所覓非名利。不愧聱翁彩筆新。</text>
<title>題道元軸 其二</title>,<text>霽後淸陽映隙塵。塵中生滅億千人。超離自有眞如法。歸問南宮妙偈新。</text>
<title>題道元軸 其三</title>,<text>法相蓮華不染塵。靈詮能度幾般人。吾家亦有眞光景。明德須看一洗新。</text>
<title>西坡吳判書 道一 輓</title>,<text>筆力談鋒兩絶塵。揚眉回眄目無人。淸名積謗渾閑物。玉署珠厓只一身。當日醉醒關聖主。朅來棺翣寄比隣。虞翻骨體容無地。獨有靑山護得親。</text>
<title>次宮中行樂詞 甲申</title>,<text>御柳春光早。宮花曉色多。珠軒長主入。錦舃婕妤過。燕學廻風舞。鶯猜子夜歌。襄王亦良苦。虗舘夢僊娥。</text>
<title>次宮中行樂詞 甲申 其二</title>,<text>白日宮粧麗。紅雲御仗新。君王萬年酒。同醉太平春。鳥哢專偸曲。花嬌欲妬人。今宵後庭宴。邢尹亦相親。</text>
<title>次宮中行樂詞 甲申 其三</title>,<text>三月宜春苑。靑靑柳色新。鶯花紫禁曉。歌舞玉樓春。楚雨迷香夢。秦簫伴玉人。承華還夕宴。王母許相親。</text>
<title>次宮中行樂詞 甲申 其四</title>,<text>視柳要肢弱。方花點抹新。一心當聖主。行樂及靑春。眄睞如含態。嬌羞欲怕人。當筵自歌舞。君意竟誰親。</text>
<title>次宮中行樂詞 甲申 其五</title>,<text>綺榭張春宴。瓊筵炷夕香。雲簫天半際。銀燭殿中央。度舞停珠履。添粧掩璧房。君王有新意。來夜宿平陽。</text>
<title>頭流山人性能。費多年心力。構層閣。安丈六三軀。旣自爲詩。要余和之。作此以勉其精進云。</title>,<text>灋滿恒沙世界中。須彌方丈孰西東。生無壞滅寧煩像。到卽波羅不用宮。塑妥終誰參祖印。雕鎪適是忝宗風。待渠塵刹身心了。許策人天報佛功。</text>
<title>李監司 德成 輓</title>,<text>吾祖粤與石門翁。死生共貞喪亂中。後承講好皆兄弟。况我同朝忝下風。記余勝冠迎父客。君已乘𩣭枉南陌。往往得當樽俎間。氣味溫如服良玉。作尹萊州年撫壯。王曰惟汝有風力。寵章光生柱後冠。威聲氣奪雕題國。兩府三藩炙轂過。通才利器孰與多。惟將特達荷明主。五屬十連如我何。一龍一蛇存吾道。一觴一詠吾足老。彈射肯隨利齒兒。纖趨任爾登身早。弘中在列無故人。長孺出守歎積薪。十載靑雲還漢刺。三春消渴遂漳瀕。昨君駐節過山扉。旌麾拂盡春柳枝。今朝送君葬南岡。西風野草徒御悲。往來人事成蕭瑟。獨對欒欒泣素縪。信知陳迹在俛仰。忍見舊臨蘭亭筆。</text>
<title>秋下沁州舟中。示載大。</title>,<text>舟下孔巖口。月沉潮欲還。雲容方斂雨。海氣不分山。江漢須吾輩。歌詩且好顔。行休聽流坎。風浪亦心閑。</text>
<title>又賦</title>,<text>長帆大艑直淸秋。紗帽皮囊復柁樓。赤日初生金浦郡。寒潮欲落鳳翔洲。高人不乏江湖興。平世還深保障憂。不向通津期破浪。古來玄聖亦乘桴。</text>
<title>又賦 其二</title>,<text>崩潮疊浪穩撐過。黃帽烏巾雜笑歌。霽景天開羣島盡。高風秋入一帆多。張生興遠方思鱠。屈子憂深且混波。去去同君桑落酒。斬鯨樓上覽山河。</text>
<title>大殿迎祥詩 乙酉</title>,<text>晨光瑞靄匝璇霄。宮柳新煙欲嫰條。協氣重廻儺鼓夕。化暉添長講筵朝。羣邪退處休桃帖。萬品和時自鳳韶。南面但修恭己德。不煩微服聽民謠。</text>
<title>次贈延聖輝</title>,<text>竹里金潭夢舊遊。偶逢鄕友說吾州。春生柳已搖搖綠。雪盡溪應淡淡流。已倩隣僧疏藥圃。却煩村老護漁舟。何時掉脫長簪去。與子分山十歲留。</text>
<title>次題韓生相五草堂</title>,<text>貧家活計任妻啼。獨結書巢卧水西。垂柳短簷棲鳥穩。雜花深逕到人迷。鉏瓜倦後新詩得。灌藥回時小卷攜。聽說名公卜隣社。煩君乞取上頭題。</text>
<title>洪參判 受疇 輓</title>,<text>金帶緋袍寄是身。半酣眉睫得淸眞。知申按察聊供世。畵意詩愁自遠人。天上玉樓殊恍惚。塵中寶樹一悲辛。丹旌曉雨蓮城路。還憶巖江並棹春。</text>
<title>芝浦朴榮川 鐔 輓</title>,<text>曾賢昔避席。大本自東魯。猗嗟文孝公。詞句感聖祖。此令爲子弟。純行復千古。一通內則篇。終始敢踰矩。哀哀血泣聲。牆外涕隣姥。殷殷執玉心。與人或嫚侮。姜衾有並寢。范兒無常父。誰爲孝友傳。就編國史補。</text>
<title>芝浦朴榮川 鐔 輓 其二</title>,<text>躬行吾豈敢。聖者其猶病。餘力在韋編。蛾述或魚泳。一部小學書。平生照心鏡。倚門誦韓莊。何干我德性。登假方擇日。短期長途競。深心慨末流。蓬屋發歎詠。一起聊亦爾。下邑聞嘉政。志業乃止斯。嗚呼此何命。</text>
<title>芝浦朴榮川 鐔 輓 其三</title>,<text>輔仁義寥闊。朋友道幾熄。談謔以相說。利名以相賊。孔叟歎三益。公可無愧色。良言發中心。眞愛非姑息。深或砭肝肺。淺者顔變赩。豈惟見欵誠。於心驗精識。朋游荷規誨。世道有匡翼。沉痾失瞑眩。蒙者獨心惻。</text>
<title>芝浦朴榮川 鐔 輓 其四</title>,<text>吾生不恨晩。得事元魯山。晤言輒觀傚。時復警昏頑。凡資謬提引。欲置游夏間。徘徊老歧路。相視欲皺顔。金丹坐晩暮。逝水忽無還。瑤琴弦已絶。餘韻與誰攀。重泉足塤箎。後死涕空潸。何辭報喬伯。愧我尙這般。</text>
<title>權叔良趙大年 泰億 來會占韻</title>,<text>鍾峰移檄合催還。西佛他時悶皺顔。病鶴豈堪登繡轂。浮雲終是戀靑山。風塵處累何嘗累。田舍求閑却不閑。一片城西乾淨地。羲軒長在夢魂間。</text>
<title>詠紅白牧丹。次申生宗夏韻。丙戌</title>,<text>一叢穠萼壓千花。階藥庭榴敢擅奢。采食眞成開絳縣。摧殘判不怕封家。沉香晩醉潮紅頰。巫峽晨霏濕彩霞。艷色幾人模擬得。終然塗澤假鉛華。</text>
<title>詠紅白牧丹。次申生宗夏韻。丙戌 其二</title>,<text>天然素艷冠羣花。富貴生來不喜奢。珠佩漢瀕眞秀色。雪膚姑射是僊家。何郞粉臉收微汗。虢國明粧映晩霞。繁杏叢梨傷早隕。爲君晼晩殿春華。</text>
<title>進宴。謹次松厓徐相公 宗泰 韻。</title>,<text>玉燭光調寶曆長。秋晴丹禁法筵張。禽虫鼓舞咸池樂。天地熏和九醞觴。帶笑龍顔臨黼座。承歡鶴袞襯鑪香。小臣却獻延年術。體道淸心是妙方。</text>
<title>進宴。謹次松厓徐相公 宗泰 韻。 其二</title>,<text>仗下彤雲淸蹕長。明庭鍾簴肅森張。匀天曲雜呼嵩響。少海波添祝聖觴。簪得御花冠帽重。嚼來宮膳口唇香。齊詩徵角歌相說。省斂還應惠四方。</text>
<title>送元丈 聖兪 出宰尙州</title>,<text>歷遍東溟與北關。恩除此去又江山。抽身朔蜀紛爭際。得意蘇杭賦詠間。儉歲只應憂白屋。良宵何暇醉紅顔。早知風雅關王政。行采民謠入魯刪。</text>
<title>同朴聖適 弼載 賦</title>,<text>歲色共侵鬢。詩愁欲老人。山猶半峰雪。梅已數枝春。妙意觀無物。浮名患有身。東臯千樹栗。小築向來新。</text>
<title>又得平字</title>,<text>崢嶸歲律逼嘉平。恰有新梅照眼明。凍鵲飢烏依落景。歸樵殘市帶寒城。閑看瘦鶴憐同病。靜愛靑山不近名。脫手飛光誰輓住。唐歌斟酌古今情。</text>
<title>大雪得晨字</title>,<text>相逢捴似玉京人。世界都無一點塵。不待秦償城盡璧。毋煩鄒律樹皆春。雌黃莫遣虧昭質。熱惱何曾犯淨身。慕舜孶孶須早起。昏雞未害錯司晨。</text>
<title>疊前韻示載大</title>,<text>颯颯侵簾如有人。朝牕不見隙中塵。瓊臺綺榭無邊曉。雨杏風梨一色春。可但良璆堪比德。不煩新水乃澡身。怪來淸氣通心冷。缺月連輝鶴警晨。</text>
<title>疊前韻示載大 其二</title>,<text>室有空虗易生白。天無鬱勃可還塵。凝輝剩破千門夜。積氣潛膏萬木春。苦栢耐寒方著節。疎梅同艷好藏身。一庭娛玩心千古。悵望南屛對討晨。</text>
<title>疊前韻示載大 其三</title>,<text>幻界眞成明鏡相。此中何處著埃塵。僊鶴舞殘玄圃夕。空花飄滿給園春。班形未害無恒象。就滅猶爲不垢身。始識入山觀壁意。憑渠太素悟曛晨。</text>
<title>大殿春帖子 丁亥</title>,<text>風幡獵獵弄輕寒。午漏稀時引講官。陽長羲經宜玩畫。日新湯德可銘盤。羣災已逐凝陰盡。盛化須憑發育看。親策田農知聖意。衢謠耕鑿佇騰歡。</text>
<title>世子宮端午帖</title>,<text>宮槐影裏轉初陽。視膳廻時刻漏長。德比堯蓂看漸茂。心如楊鏡覺彌光。祥飈合殿災應滅。麗景离筵學日將。別是逢辰愉婉地。蒲尊親獻萬年觴。</text>
<title>世子宮端午帖 其2</title>,<text>集英班散弁如星。階藥紅翻苑柳靑。菖醞百壺斟不暇。問安纔罷又橫經。</text>
<title>大蒐岐山陽 文臣庭試不利</title>,<text>獵渭餘休喜再昌。丕承鴻烈振頹綱。運當傾否方回泰。志不懷安敢忘亡。戡亂已聞淸宇內。觀戎還復卽岐陽。涇舟蕩覆皇靈替。彘邑流遷往迹傷。天爲中興生喆后。風趨羣辟集明堂。側身雲漢勤修省。同德英豪翊對揚。三捷膚公歌薄伐。一戎洪業紹前光。幸因多難圖興復。詎爲粗安或怠荒。邦運漸看調玉燭。聖情猶自戒苞桑。三驅命講先王制。六馭躬臨大獵場。故事騶虞仍雅曲。當年鳴鳳此高岡。掩羣豈忽春田戒。閱實惟看武事張。玉輅龍旂圍簇簇。檀車駟鐵擁彭彭。平原殺氣風毛洒。白日軍聲雨箭忙。先務只關修祖典。英心非爲逞戎行。規箴不待司原誦。頌美寧專吉日章。可但詰戎遵制度。還應毖後勉修攘。是知偉績繩文武。惟在良臣仗召方。盛迹尙留鐫石鼓。諛詞羞道獻長楊。卽看並用基長久。今日重恢望我王。</text>
<title>送李評事國彦 台佐</title>,<text>從事衫兼柱後冠。威聲到底一方安。承平鎭戍尋常弊。絶塞民風大抵頑。虜市多奸須點檢。州城或圮要修完。吾曾一疏條邊務。試向閑時仔細看。</text>
<title>又戱贈</title>,<text>遠客心腸易變移。看看嫫母捴西施。須從載筆堂中夜。三復梅谿館裏詩。</text>
<title>李進士 眞休 輓</title>,<text>驃騎高門稱第五。謝家羣從有封胡。瘦應長吉心肝歐。淸是周侯滓穢無。</text>
<title>李進士 眞休 輓 其二</title>,<text>璧水靑衿多士冠。昕庭黃甲十年遲。傷心竇氏堂前桂。去作羅生冢上枝。</text>
<title>簡寄國彦</title>,<text>木落關河天北風。征人長路去何窮。行邊漢塞唯明月。別後秦天有斷鴻。且向遐氓勤問瘼。不妨平世試觀戎。臨分一語君能記。報國須知在飭躬。</text>
<title>哭趙貫道 泰一</title>,<text>脂韋久成風。直道復誰秉。衰俗日頹波。識者憂怲怲。斯人復天奪。枉者將奚警。見人之不善。骫骳與僥倖。人方左右顧。喑若口含鯁。言之若流水。沛乎有餘境。掀髯發忿罵。同座亦面頩。巖巖彼何門。世畏如獫獷。懦夫固膝趨。剛者猶縮頸。陽疎視劉膩。密媾猶北杏。抗章觸勢焰。秦楚而制梃。羣蜚果蝟刺。寵辱在俄頃。遐陬困貶絀。走若鹿險鋌。榮路任蹭蹬。邅如馬還濘。名家有亂子。於國誠不幸。叔兮尤狠戾。相翼必有逞。危辭發肝腑。虺蜴不敢騁。隆褒旣匪望。末禍應射影。豈敢伐私仇。自擬扶漢鼎。聖代議彌文。諛言出臺省。恨我無言責。憤欲項生癭。賢季汝可言。汝毋憚罟阱。明庭果鳴鳳。末路息蛙黽。不啻自其口。靑史有光耿。英游鼓下風。良玉雜珷礦。談謔迹相狎。鑑別心則炳。或制其角牙。或挈其要領。躁競與險詖。帖爾就寧靜。廷論得由衷。邦訛亦少靖。危舟賴維楫。曲木有排㯳。沉痾縱二竪。間焉阻朝請。隱然卿士間。捍衛若藩屛。疎襟復如洗。坦坦絶畦町。摛藻爛披繡。恥與盧王等。民版亦少試。利刃恢肯綮。通才莫余究。囊底待脫穎。侍從固唐石。登庸必休璟。胡天殲我良。剿絶不少永。明神久余欺。予奪瞢不省。數子並塤箎。同朝比堪猛。余孱屛交游。臭味獨相肯。於心旣有契。竊復妄評訂。不偸以靡靡。不矯以悻悻。惟是百鍊剛。鐵輪可磨頂。庶幾相策勵。險途出處倂。轉眄遂千古。誰與共晩景。獨對吏部君。道故各呑哽。淸霜戒祖道。去去川陸逈。含涕遡虗堂。怳如聆欬謦。抒哀五百字。庶我歆酌泂。</text>
<title>李宜寧 志奭 輓</title>,<text>金烏山下洛江長。舟返宜春太守喪。想得舟中無箇物。一封詩草與琴囊。</text>
<title>李宜寧 志奭 輓 其二</title>,<text>胸中成竹筆頭霜。約掃湘溪數尺長。舊蹟悲凉篔谷記。淸塵寥落墨君堂。</text>
<title>逢益之</title>,<text>三秋藥物俱淹病。一笑杯樽宛舊情。白髮未須傷老大。新詩眞不負平生。花應有待經霜艷。月欲相迎盡夜明。留飮莫辭連十日。向來肝膽復誰傾。</text>
<title>沈秀才鏷輓</title>,<text>若父無雙士。於吾異姓兄。鳳雛生得好。玉樹種方榮。夙奮囊螢志。仍勤扇枕誠。客來供筆札。翁醉護巾纓。稍習開天語。兼臨褚薛精。玄經有烏子。梨栗笑淵明。學圃聞蛾術。賓筵已鹿鳴。云誰大司命。俾爾不成名。</text>
<title>玉堂。與諸學士用壺谷韻。</title>,<text>殘菊猶堪折作籌。一樽佳話且登樓。雲霄在眼籠禽病。鐘鼓非心海鳥愁。樑棟豈容材散木。風波應不怒虗舟。何當放意山泉賞。濁酒孤琴恣釣遊。</text>
<title>直中漫吟</title>,<text>毛錐禿盡買虗聲。眞悔儒冠誤半生。小智只應妨學道。淸官無計可逃名。夜寒樹鵲還相叫。院靜更鐘時一鳴。忽憶去年深雪裏。老梅殘月詠江城。</text>
<title>直中漫吟 其二</title>,<text>宮闕沉沉星斗橫。禁鐘寥亮度三更。寒天欲雪先雲色。老檜無風自雨聲。萬事糾紛堪一醉。十年潦倒坐虗名。靑綾半夜愁多少。鏡裏明朝白髮生。</text>
<title>和叔良</title>,<text>紫宸殿下會朝冠。丹鳳城頭簇馬鞍。萬戶煙霜天色淨。九門鐘漏曉光寒。靈芝晼晩風期闊。騏驥棲遲行路難。自是漢庭無闕事。賈生何意策治安。</text>
<title>夜中睡起。景色淸絶。走次僊韻。奉示諸公。</title>,<text>境寂神淸意欲僊。瑤臺魂夢一醒然。氷泉白動泠泠月。雪樹靑浮澹澹煙。夜氣存來機轉活。天光發處妙誰傳。前宵玉琯灰新暖。更感微陽七日旋。</text>
<title>夜中睡起。景色淸絶。走次僊韻。奉示諸公。 其二</title>,<text>禁省岹嶢地近僊。一回持被一騂然。盈盤爽嚼金苞橘。滿袖香分玉座煙。演得詞頭慚急就。討來經旨愧單傳。淸時報效藏修是。蟻垤惟思謹折旋。</text>
<title>夜中睡起。景色淸絶。走次僊韻。奉示諸公。 其三</title>,<text>淸宵孤詠憶詩僊。目斷終南更悵然。缺月斜明千嶂雪。寒鴉初定一林煙。琴含流水憑君聽。繡妙金針與我傳。想得芳隣頻步屧。何時簪盍共周旋。</text>
<title>冬夜春坊聯句 會者。李伯邵世德，李子始肇，宋子和正明。</title>,<text>禁掖相逢夕。窮陰釀雪花。昏催九門鑰。風定一林鴉。觱發寒威重。依微月影斜。詩情燃蠟燭。酒興岸烏紗。諷說嫌才短。榮光際運嘉。謏聞叨法講。鈍思怯新麻。霞醞霑宵對。霜靴趁曉衙。省闈蹤迹懶。江海夢魂賖。末路看交態。衰容感歲華。屠龍壯圖倦。友鹿宿心差。久厭綾衾宿。頻聽禁鼓撾。宦途從得喪。朝議任紛挐。蹇蹇期殫節。營營敢顧家。何方回世道。無地答恩涯。袞職曾無補。氷銜豈足誇。心肝欣共照。談謔不妨譁。促膝情逾洽。連篇手屢叉。寒思燒野榾。醉憶嚼園瓜。赤紱塵中久。靑山笏外遐。明時羞竊祿。歸計負棲霞。不願懷霜簡。惟思奉板車。平生同臭味。晩節莫疵瑕。爽劈金苞橘。淸烹雪水茶。槐陰移凍井。梅蘂著寒楂。遐想愁籠鳥。頹光歎壑蛇。攻文猶刻鵠。學道類蒸砂。志不彈冠貢。誠微鍊石媧。酬瓊慚木李。倚玉愧蒹葭。勝友猶相阻。良遊亦可嗟。隣曹簪未合。重郭路還遮。望眼寒頻揩。吟髭撚欲髿。晤言消永夜。不覺漏籌加。</text>
<title>頒柑聯句</title>,<text>遭際休明會。儤直瀛洲館。紫衣宣羅帕。金實堆瓊案。馥馥噀龍香。團團狀珠彈。疎慵齒胄筵。寵錫同僊伴。拜恩齊首頓。開封忙手盥。新頒自彤庭。錫貢從海岸。精英鐘炎德。珍顆綴脩榦。溥溥曉露滋。烈烈秋陽暵。著蔕繁星錯。堆林寶金燦。輕盈滿枝熟。的爍經霜爛。黃殼劈乍開。素瓤縈不斷。結實齊大小。美味終爛漫。皮薄色酣醲。肉嫰液流灌。莖露酌逾爽。鵠卵新不毈。甜唇石蜜潤。爽齒氷泉渙。正席淸芬襲。欹枕慵眠喚。宛轉工裁削。均圓費鎔鍛。淮枳太嫌酸。楚樹謾作讚。異品表農經。珍薦登殷祼。堪爲百種最。非直一時翫。芳郁芝蘭臭。磊落珠貝貫。橘柚但貢楊。葡萄徒入漢。寧同側生齲。不比李核鑽。宋俗上元傳。唐殿九日散。裹布戱堪咍。缺瓣事近謾。族茂建春嶺。名傳武陵畔。封蠟亦云奢。買絹無太諺。表瑞意何夸。療疾術可按。曾經右軍筆。幾爛丞相幔。陸吉辭上座。申棖讓一段。樝甘檜無譏。榴酢由也喭。遞送費郵傳。時序迫歲換。遠物致惟艱。衆果推爲冠。瓊漿噴簌簌。金衣媚粲粲。嘉逾得百朋。虔若捧雙瓘。懷來獻親闈。擎出誇里閈。漫吟異蜀客。先嘗笑南竄。淸冷亞氷壺。珍奇敵璀璨。時當玉膳减。正畏天怒僤。虗紆恩雨露。莫紓憂宵旰。琱盤壓斕斑。銀刀斫歷亂。灝如沆瀣浥。闢若鴻濛判。氷喉不喚茶。霜爪思就炭。省闥生光耀。吏胥皆驚歎。囊苞聳周行。輦頒徧魯泮。庶蘇文園病。免霑延英汗。騎致異涪陵。宮種嗤蓬觀。銘骨銜天眷。協心思日贊。貢土職惟勤。涉海勞豈憚。可方瑤池桃。肯數西域蒜。懷核服禮訓。包瓜誦易彖。受賜追前歲。淹囚念凍犴。紫梨豈堪論。錦橙不足筭。嚥時沃肝肺。劈處齊手腕。添津不夜潄。飽德忘夕爨。排韻互序述。愧我短詞翰。已免侍臣渴。寧愁講舌熯。均霑聖澤霈。敢恨名繮絆。還雙慕廉操。啖一效勞幹。盛事詩難工。苦吟夜將半。片片天渥溢。箇箇榮輝煥。感戴銜且鏤。賡酬樂方衎。瓌錫德何報。素餐罪難逭。長篇寓感意。留作禁中朝。</text>
<title>春坊夜集聯句 會者。子始，子和及李士珍眞儒，李仲約眞儉，尹季成聖時。</title>,<text>小集春坊夜。燈前共笑談。朋簪相對六。更鼓已催三。闕角寒星動。城隅缺月含。歡情酒後爛。詩意雪中酣。袞職多君補。文場許我參。興濃吟到苦。交淡戒存甘。嗜學無銖累。橫經愧丈函。芸箱慵不檢。章服病難堪。飮酎心方醉。吹塤樂且湛。鑾坡名久忝。麟筆旨難探。一斗才非白。千言道豈聃。看星催夕鑰。衝雪怯晨驂。葫畵揮毫澀。爐煙滿袖馣。華銜顔有靦。宿趼足先諳。耿耿丹心在。悠悠素食慚。未甘容迹懶。常願息肩擔。儤直淹宸北。淸游憶漢南。流光驚節序。歸思滿煙嵐。禁裏頻攜被。雲邊負結菴。幽篁霜更綠。遠岫雪猶藍。渚雨鷗衣潔。溪風鷺髮毿。乘閑理漁艇。隨意宿禪龕。樵牧須慵僕。詩書課小男。簪纓心已忘。山水性常耽。逸翮難籠養。潛魚莫餌貪。生涯甘草屋。閑趣在松潭。寵類乘軒鶴。材非構廈柟。夜筵霑法醞。霜顆劈新柑。世態看雲變。君恩沐海涵。彈冠嗤貢禹。結臘似瞿曇。歲去身將老。時淸口且喑。官同出谷鳥。心似上薪蠶。薦士慚知禰。論心幸遇郯。晩途期共勉。榮進庶無婪。促膝淸歡洽。撚髭苦思覃。據梧仍不寐。自笑爾何憨。</text>
<title>直中與諸公酬和</title>,<text>山情蕭瑟道情微。不用詩篇浪說歸。盛世夔龍名則忝。初心管葛計還非。行藏久已懷成筭。寵辱何曾怯駭機。誰爲遲徊繫簪組。無人爭我薜蘿衣。</text>
<title>直中與諸公酬和 其二</title>,<text>匡君裨世力全微。百計尋思但有歸。花竹一園堪獨樂。桑麻千頃不人非。棲雲素性愁逢縶。灌圃初心恥設機。萬古靈均眞好潔。看他新浴拂塵衣。</text>
<title>得僊字示任用譽 守幹</title>,<text>知爾鍾精太白躔。風流漢代赤墀賢。金門寓直猶眞隱。玉局投閑也散僊。野興曾留苕澗約。主恩同醉栢梁筵。詩家敢與諸任齒。克肖名高復業專。</text>
<title>得僊字示任用譽 守幹 其二</title>,<text>文星揚彩北辰躔。淸禁前宵聚衆賢。吏部蓬頭元號達。宗之玉樹忝稱僊。懷奇敢比衝星劍。沐澤叨陪湛露筵。薄技差堪效歌頌。古來農馬智猶專。</text>
<title>詠漢宮詞。用前韻。</title>,<text>漢家宮省象星躔。文彩爭推侍從賢。獻賦馬卿曾任俠。偸桃方朔舊神僊。風雲祀嶽陪金牒。簫鼓橫汾醉綺筵。多事閉關揚執戟。十年玄草意彌專。</text>
<title>用唐律韻。示諸學士。</title>,<text>惆悵遐期負碧峰。只緣堯舜得生逢。宦情較似冬醪薄。歸意全和晩靄濃。鄴下能詩慚繡虎。齊宮談道謝雕龍。終然弘景松風夢。每繞僊山十二重。</text>
<title>用唐律韻。示諸學士。 其二</title>,<text>疎頑自合老雲峰。敢道明時詭不逢。世事似棊凡幾變。交情如水莫須濃。蒙莊達識嫌鳴鴈。太易微言戒亢龍。此路何當大休歇。羊腸經涉已千重。</text>
<title>用唐律韻。示諸學士。 其三</title>,<text>悄坐無言對夕峰。那敎數子此時逢。寒梅逼雪春心澀。凍酒淹椒臘味濃。郢曲新聲人是玉。周藏舊史客猶龍。蓬瀛咫尺無多路。回首僊凡隔幾重。</text>
<title>用唐律韻。示諸學士。 其四</title>,<text>海上蘇山第幾峰。山前漁舍憶曾逢。霜林繫馬秋陰薄。鹽井觀潮夕霧濃。本擬忘機馴白鳥。何來聯被直蒼龍。愁時却望西洲路。殘雪寒雲意萬重。</text>
<title>早朝。用前韻。</title>,<text>仗外初陽照遠峰。九門嚴鼓響逢逢。盈庭玉佩寒聲合。匝殿紅雲瑞色濃。宮扇乍開金孔雀。御衣纔辨繡盤龍。縱慚楚史通墳典。願把祈招諷九重。</text>
<title>雪天夜飮。送益之還高峰。</title>,<text>白髮猶高詠。靑雲半舊朋。獨歸千嶂暮。留飮一樽氷。兒凍風翻屋。書寒雪擁燈。英雄窮始奮。疢疾古人能。</text>
<title>雪天夜飮。送益之還高峰。 其二</title>,<text>新醅逢美女。頹歲別親朋。獨夜心成緖。孤吟硯欲氷。月沉參挂樹。風急雪侵燈。萬事攻吾懶。淸詩也捷能。</text>
<title>次晦窩下示韻</title>,<text>同流豈裨世。歸潔亦酬恩。夙講時行義。仍聞知足言。郊春花掩墅。湖暖水浮村。著處幽情是。吾方卜小園。</text>
<title>次晦窩下示韻 其二</title>,<text>雪鶴多時警。風鴉不定林。天方遲暮色。吾復別離心。居士門庭僻。旅人煙火深。相思一江闊。日夕更長吟。</text>
<title>次晦窩下示韻 其三</title>,<text>如何不歸去。滿眼好山林。黃卷千秋事。金丹宿昔心。湖氷龍蟄遠。天雪鳥棲深。此意君能解。憑投招隱吟。</text>
<title>又次晦窩韻</title>,<text>何暇新亭卧悅雲。聖朝恩遇實超羣。官名似影隨身到。廟務如絲觸手紛。不見虞庭崇揖讓。多聞齊野失耕耘。王臣進退關斯世。莫遣朱賢數魏君。</text>
<title>又次晦窩韻 其二</title>,<text>一庭微雪映寒雲。病鶴悲鳴獨念羣。天上陰陽潛斡轉。眼中榮落劇繽紛。浮名不直三杯醉。眞樂誰爭數畆耘。蜀肆沉冥吾豈敢。牆東偶似隱王君。</text>
<title>又次晦窩韻 其三</title>,<text>離懷悵望水邊雲。心似孤鴻叫斷羣。十里舟車殊間闊。一天氷雪又崩紛。名場半世憐同病。農畆何年得耦耘。滿地江湖帆舸穩。請將新畵獻陳君。</text>
<title>夜坐次益之韻</title>,<text>雪破風侵竹。雲開月去城。新詩堪晩暮。多病賴昇平。末路須經訓。凶年仰主明。馮唐自凡士。敢歎白毛生。</text>
<title>夜坐次益之韻 其二</title>,<text>雲雪微茫野。星河歷亂城。徘徊堪興發。幽獨亦心平。課釀憑梅信。探詩就月明。玄亭不寂寞。問字有諸生。</text>
<title>夜坐次益之韻 其三</title>,<text>敢謂曾聞道。還同大隱城。詩能窮子美。世豈棄君平。月昃霜鐘徹。燈深雪屋明。留將一樽酒。梅下問春生。</text>
<title>夜坐次益之韻 其四</title>,<text>蔣詡開山逕。袁安卧洛城。心將氷雪冷。門與草萊平。有作酬年月。無營答聖明。封留師萬乘。曾是一書生。</text>
<title>和從姪。守哲</title>,<text>園竹融融雪。城雲澹澹陰。寒山易暮色。獨鳥但歸心。世道天相喪。詩書計轉深。行窩本京洛。幽寂亦山林。</text>
<title>和從姪。守哲 其二</title>,<text>抑默休高論。遲徊且苦顔。遊心虞夏上。寓迹朔臯間。拙性疑輕世。幽期恥說山。閑來一惆悵。雲際鳥空還。</text>
<title>玉堂次諸學士韻 戊子</title>,<text>映笏山光入拄頤。直廬蕭散野情宜。鶯聲隔樹深深囀。竹影侵簾旋旋移。面壁獨觀居士病。朝天忽枉舍人詩。苦吟强欲酬姸唱。撚斷鬖鬖半頰髭。</text>
<title>玉堂次諸學士韻 戊子 其二</title>,<text>病散平生困顩頤。格君需世兩非宜。傾蠡測海終無賴。聚族謀山豈得移。文謝子雲多識字。學慚端木可言詩。靑綾獨有憂時念。曉鏡滄浪欲變髭。</text>
<title>玉堂次諸學士韻 戊子 其三</title>,<text>曼倩從渠笑擢頤。王官休豈待三宜。慵眠叔夜嫌人喚。病瘦休文覺帶移。塵裏有緣猶好爵。腹中無物但新詩。年華冉冉金丹暮。僊觀徒傷鑷白髭。</text>
<title>玉堂次諸學士韻 戊子 其四</title>,<text>匡鼎談經可解頤。法筵論說復誰宜。香風襯惹爐煙襲。遲日徐傳漏箭移。居正旣聞陳魯史。畜君應與諷齊詩。當年范老憂時切。一夜封章白盡髭。</text>
<title>疊前韻。示尹幼麟。趾仁</title>,<text>文陛玄端儼霤頤。黃流玉瓚正相宜。禽思塡海心應苦。草有傾陽性豈移。深慮必存欹器戒。素餐須念伐檀詩。明時補拾諸公事。莫漫吟哦但撚髭。</text>
<title>春坊。次洪內翰士能 致中 韻。</title>,<text>非心瘦骨束朝衣。誰爲低回不辦歸。金馬陸沉身計拙。靈芝遲暮道情微。百花向我生顔色。小酒與人無是非。吾輩相看各老大。莫敎朋席盍簪稀。</text>
<title>徐判書 文裕 輓</title>,<text>晩築淸谿趾。僑棲昔里仁。幽尋水亭酌。後約栗園春。江漢還遺恨。朝廷少舊人。微生同自出。淚盡薤歌晨。</text>
<title>藥泉相國旣致事。上留之毋過江。親故亦多輓之。而公卒上章向琶潭。蓋大歸也。昌大竊嘗歎其義理之勇。老而不衰。因敬次相公題僧軸韻。</title>,<text>潭花留待老僊歸。釣艇漁蓑無是非。一任塵間矰繳事。雲霄鴻鵠已高飛。</text>
<title>朴生光震輓</title>,<text>漁隱洞寒孤月上。鶴巢菴古遠鐘鳴。前宵夢入陀山路。怳惚聞君夜讀聲。</text>
<title>送宋子和赴北幕</title>,<text>經帷銓席足評謷。去佐戎旃好息勞。獵鼓晴翻靑海立。舞筵秋拂朔雲高。猪羊市雜胡商黠。布縷征橫鎭將饕。想有邊人欣覩鳳。休憑陟岵遽循刀。</text>
<title>盆菊</title>,<text>數本東籬色。移之近小牀。軒階自幽映。天地正風霜。讓去千芳盡。莊來一室香。誰同陶後愛。採掇爲玆觴。</text>
<title>送金義州 致龍</title>,<text>夷漢封疆限一川。國西城鎭壯臨邊。香茶委輳舟通浙。弓馬騰馳俗近燕。此去風流應緩帶。異時廉操卽嘗泉。君行莫忘苞桑戒。關塞承平七十年。</text>
<title>李尙輔大夫人輓</title>,<text>三從俱可傳名臣。閨閤千秋有幾人。麻枲夙承元獻敎。耕樵不厭伯鸞貧。淸朝紫誥推恩日。南國蟠桃上壽春。身後復應終事備。會看彤管列貞珉。</text>
<title>李參判 東郁 輓</title>,<text>九卿曾不幸將軍。恩擢終須出聖君。遊刃手恢治錯節。斷金心恥學翻雲。滄桑閱去餘霜鬢。旌翣歸來是白枌。鄕塾問奇悲往昔。愧無雞絮哭新墳。</text>
<title>金判官 輔臣 輓</title>,<text>窮途白眼氣猶豪。三笑堂成一卧高。薄俗詎能容傲岸。深杯纔得破牢騷。柴桑晩計惟寒菊。淮海餘風忽逝濤。尙記里中陪飮日。醉凌朝貴若兒曹。</text>
<title>大年宅餞飮。次韻。大年新除鐵原</title>,<text>主恩分竹輓焚魚。知爾淸班倦曳裾。行處驛亭蟬滿樹。到來官閣鳥馴除。幽情已與江山得。利器寧於簿牒疎。了却朝曛無底事。唯應一日百篇書。</text>
<title>大年宅餞飮。次韻。大年新除鐵原 其二</title>,<text>氷盤霞醞佐嘉魚。留客毋煩數輓裾。急雨過山虹飮壑。晩凉吹院鶴翔除。別腸已作征輪轉。秋鬢全隨病葉疎。何日更謀池上酌。好期先與報中書。</text>
<title>李江西 眞養 輓</title>,<text>皁蓋送爲丹旐返。天涯淚入浿江深。陟岡弟是亡琴痛。攀櫬民曾卧轍心。舊恨冢旁應桂子。先休庭畔但槐陰。平生至行隣人誦。不忍慈烏夜夜吟。</text>
<title>迎候廵使。舟下德津。有作寄載大。時爲廣州府尹</title>,<text>秋容暮色滿中流。風起波生發棹謳。漁火蒼茫奉安驛。商帆隱約豆彌洲。剡溪坐負揚舲興。彭澤空懷束帶羞。符檄日催租稅急。州家稔歲亦民憂。</text>
<title>和益之寺中韻</title>,<text>務屛尋僧可。樓高眺月便。溪流臨欲鑑。松影坐堪禪。曠閬空千界。蕭條遣衆緣。吟詩亦一累。結習奈相牽。</text>
<title>次益之天柱寺韻</title>,<text>當夜吏人散。近山官舍淸。便輿徑一往。數子復同聲。憇石雲侵坐。穿林月趁行。西臺千里目。復豁百年情。</text>
<title>示益之</title>,<text>山城一夜天飛雪。萬木號風禽鳥悲。念子經秋猶弊褐。從人覓酒但吟詩。心如病鶴瞻霄遠。迹似歸雲度郭遲。富貴不來身且老。文章勉與子雲期。</text>
<title>示益之 其二</title>,<text>城頭擊柝重門閉。風起北林鴉亂啼。一秋遠客身全倦。十載靑雲路轉迷。菊樹近人堪縱飮。燈花照眼要新題。漢山看盡君方去。明日東林還杖藜。</text>
<title>示益之 其三</title>,<text>寂寂遠山聽落木。蕭蕭微霰對寒燈。此中無與愁排遣。有客忽逢詩捷能。箕踞狂吟俱不俗。相看默坐見如僧。君歸糲飯嗔萊婦。薄酒還應憶廣陵。</text>
<title>答從姪守範戱贈</title>,<text>老夫粗得天游趣。外境雖忙心自閑。朱墨叢邊詠寒菊。吏人行裏看秋山。客能縱飮同眞樂。僧與玄談無俗顔。但愧牧民無善術。流逋未集訟多姦。</text>
<title>次益之韻</title>,<text>縱欲回舟去。其如投轄留。靑山詩有助。黃菊酒相謀。古堞鴉催夕。高林雨送秋。來宵攜月色。先與醉禪樓。</text>
<title>月夜攜益之諸君。訪天柱寺。仍登西將臺。</title>,<text>西臺木落千峰出。東郭雲銷片月懸。星斗近人危欲墮。江河隨眼浩無邊。南樓有客那無酒。天柱逢晴不用僊。卽事風流堪萬古。峴山何事意凄然。</text>
<title>西將臺</title>,<text>河嶽開重險。風雲集半臺。封泥關失鑰。過刦地藏灰。聖有岐邠屈。忠誰種蠡來。中行益輕漢。保障屬非才。</text>
<title>國淸寺</title>,<text>紅樹重重入。花宮望望開。酒從寒雨勸。詩被暮鐘催。支許心相得。雲山興孰猜。禪樓還武庫。也喜少塵埃。</text>
<title>石硯聯句 三十二韻</title>,<text>弘農産奇石。天骨架崖广。根纏礫縫深。角露山頂險。巧匠劈麤礦。銛刀事刳剡。黝文藹生霧。滑理瑩無玷。輪成月撱魄。規應瑁削琰。君子有硏磨。斯文資竄點。貯水池映泓。施墨雲興渰。旁展雪藤潔。側抹霜兎閃。楷行隨意裁。濃淡觸手染。輕礲響軋軋。添滴波㴸㴸。虗中喩心弘。方外勉躬檢。含容器可受。廉直貌不謟。衛詩譬切磋。魯經藉褒貶。貞性堅不磷。重質端且儼。體小量則宏。才美德能掩。未害納霑汚。如能勸校檢。珍襲裹疊絮。寶藏匣雕檿。提攜近籤軸。拂拭淸几簟。一拳用亦大。四友名不忝。羲繇賴摹寫。顧陸借揮颭。鑑漆澤映發。睨璧光黮晻。盾鼻力徒勞。洋瀾語太嶮。不取藍尾夸。誰謂馬蹄儉。計年壽較永。無田食宜歉。去垢頻滌濯。辟塵勤護揜。萬石封最多。黑雨事近魘。摩挲手不釋。愛玩情莫厭。塗筆任禿鋒。親燈到落欿。有功足銘識。縱破猶瘞斂。溟飛習鯤化。陸儀期鴻漸。是在業勤惰。毋使時荏苒。嘉爾處座右。助予日諷噞。</text>
<title>訪李弟載昌 明坤 範姪山棲。設軟泡。</title>,<text>晴雪千林一望寒。抽身簿領卽雲山。逢僧不必談經偈。白衲厖眉也古顔。</text>
<title>又得山字</title>,<text>簿書能復相牽絆。身已千峰雪樹間。恰有軟泡供晩飯。更憐晴月洗塵顔。孤燈黃卷客牕靜。淸梵香鑪禪榻閑。舊擬住山今欲老。逢僧却愧說名山。</text>
<title>同益之賦雪。得佳字。</title>,<text>瞥瞥隨風颺。微微映日霾。落多紛未已。勢遠浩無涯。度郭橫斜去。逢巖嵂兀埋。俄看綴纖檜。靜聽集疎槐。寂歷初窺院。冥濛遂漲街。迷空濤湧淅。極目絮顚淮。正訝臺成穆。翻愁石缺媧。疑羣翩舞鶴。先曙警眠猧。一一均挼撒。漫漫巧積挨。欲呑鹽佐酒。堪抹粉粧娃。幔缺侵虗席。牕明暈小齋。慚余叨重寄。在事策孱骸。惻念民無褐。差欣麥動荄。那吹黍律遍。敎被蓽門皆。賦詠歸潯晩。心期卧洛差。申娛當此夜。白戰復吾儕。冷逼裘忘襲。光連戟失叉。殘霏和淡靄。暮響挾驚𩘅。奮迅橫巢鶻。凌兢蟄祭豺。叢梅明庾嶺。疊玉耀崑崖。野老孤竿竹。林僧一擔柴。六花誰剪刻。三白孰分排。默悟機緘妙。仍逢景色佳。寒山森擁座。晴月浩盈階。積素如將掬。凝輝不可揩。氷霜入新句。塵垢滌煩懷。况有良朋至。因之勝翫偕。灞驢看興逸。剡棹免期乖。儷美蘭襟潔。同聲郢曲諧。閑思宴梁苑。狂欲拍洪厓。且與斟羔釀。還羞詠豆稭。龍門復堪賞。明發理雙鞋。</text>
<title>冬夜同益之範姪聯句</title>,<text>末路知心少。神交子與余。雷陳又今世。膠漆更誰如。幾共城西酌。頻聯野外裾。高秋過江路。南漢訪官居。保障千年地。臺隍百戰餘。尋僧巖寺僻。眺月郡樓虗。木脫山全瘦。風高鴈欲疎。庭憐開白菊。池惜落紅蕖。鼓角催斜照。烏鳶集遠墟。兵戈曾慘淡。興廢足欷歔。忍說平城恥。誰陳賈誼書。邦猶事皮幣。地卽擁儲胥。逐歲蒐軍實。休農閱戰車。風雲隨號令。龍虎動旌旟。火箭攢空去。金丸殷地初。齊牛焚正怒。吳艦焰方噓。鬬象昆陽走。潛椎博浪狙。豈伊修組練。良爲備襦袽。壯覿儒酸洗。羣遊旅抱攄。山應詩有助。江與酒同釃。勝境能留客。淸談或起予。通宵炳明燭。佐飯膾長魚。敢擬同舟郭。欣逢下榻徐。功名君晩矣。詩禮爾興於。紫綬叨方鎭。靑綾謝禁廬。農桑民業遂。關阨主憂紓。興在河南嘯。才慚淅右譽。歌壺乘暇日。岑壑命便輿。暮雪縈林薄。寒砧響里閭。翻翻送煙鳥。决决聽氷渠。好意留陳轄。幽情屬灞驢。醉來同跌宕。詩罷更躕躇。弊褐悲蘇季。寒袍戀范雎。幾時吟汎潁。且復記環滁。欵曲心無倦。從容樂只且。狂思臂鷹獵。閑憶截溪漁。病類支離粟。材同廣漠樗。平生喜雌伏。早晩拔茅茹。詞賦淹彭澤。田樵愧孟諸。江湖余樂也。吾黨盍歸歟。</text>
<title>愼勉哉 懋 輓</title>,<text>憂時萬言疏。詠史百篇詩。後人或有述。當世胡棄之。盡室山海間。豈云小官卑。白髮照秋水。敢比淸渭湄。宿昔滄洲上。欣若遇安期。高談間淸詠。憤咤魚龍悲。千秋考槃意。寤寐敢忘玆。世道固相喪。吾肯戚嗟爲。前年訪千里。驚我白鬚髭。惠我指良方。與我醫病羸。別來凡幾日。逝者遽如斯。至今觴泛地。雲白悲風吹。鄕隣懷德聲。鹽戶幾涕洟。鬱鬱風雲志。皤皤山澤姿。師襄死島中。序列孰宣尼。</text>
<title>季父宅壽席志喜 辛卯</title>,<text>淸池芳樹綺筵春。遲日樽罍宴密親。祿位當朝長司馬。光榮九袠大夫人。疾痾損去神增茂。酬獻交如喜轉新。早晩蟠桃重結子。請申長句賀初辰。</text>
<title>季父宅壽席志喜 辛卯 其二</title>,<text>官高敢愛玉觴春。一宴如今取悅親。壽福神應孚至孝。芳菲天與樂同人。舞隨弱柳腰全嫰。歌雜流鶯曲轉新。且待靈籌添滿屋。綺筵重賀萬千辰。</text>
<title>酒席。聞歌妓唱陶詞。感而賦之。</title>,<text>陶令人豪也。欲歸便歸去。高情託賦詞。逸韻動千古。至今兒女曹。能誦篇中語。平生讀其文。白首迷出處。側耳樽俎間。丈夫不愧汝。觴詩達士心。花木柴桑塢。牙頰替畵圖。寫出如眼覩。松山復春物。白雲久延佇。明日吾巾車。西疇問禾黍。</text>
<title>藥泉南相國輓</title>,<text>間世生賢佐。初年事孝宗。珪璋元特達。蟠木詎先容。歷試皆殊績。嘉謨幾實封。風霜閱千刦。挺立獨寒松。</text>
<title>藥泉南相國輓 其二</title>,<text>不盡先朝用。留爲耈老臣。危言甘嶺海。敗局足經綸。文武圖功盛。淸忠荷奬新。千秋名相傳。范馬復何人。</text>
<title>藥泉南相國輓 其三</title>,<text>一念惟宗社。忠謀不厭深。自知心皦日。人謂注黃金。巧舌從交亂。皇穹賴赫臨。存亡與禍福。拋斷到如今。</text>
<title>藥泉南相國輓 其四</title>,<text>片語錢神伏。頻年蜮弩遭。越金能烈焰。秦鏡照秋毫。洗濯乾坤淨。驅除魍魎逃。衣冠遠塗滓。功比鑿龍高。</text>
<title>藥泉南相國輓 其五</title>,<text>聖謂戒之得。公能舍則藏。朝方延潞國。士已賀歐陽。几杖猶干櫓。丘園亦棟樑。艱危失元老。斟酌睿情傷。</text>
<title>藥泉南相國輓 其六</title>,<text>不恨生差晩。吾猶及老成。律身如處子。事主只丹誠。獨有摧山慟。誰班汗竹名。淸霄望箕尾。每夜想精英。</text>
<title>姜都正 錫範 輓</title>,<text>姜老古人也。每看無俗情。虗心竹比直。瘦骨鶴爭淸。史傳誰廉吏。詩評有正聲。頹風感存沒。後死只沾纓。</text>
<title>李新溪 齊說 輓</title>,<text>匹驢飄拂千山遍。雙麈從容一座傾。誰復錢翁傳霞客。徒聞漢代誦樓卿。</text>
<title>李新溪 齊說 輓 其二</title>,<text>徒維寸祿棄如煙。氣死千秋義烈編。終古魯陵歌曲在。一回高唱一潸然。</text>
<title>李新溪 齊說 輓 其三</title>,<text>當年風義說蕭陳。贏得諸公結綬親。自信朱門視蓬戶。素心應不側肩人。</text>
<title>李新溪 齊說 輓 其四</title>,<text>歸來潘縣幾株花。依舊靑門二頃瓜。虗遣將軍薦田叔。自甘閭巷老朱家。</text>
<title>曹進士 遇 輓</title>,<text>千秋病柟詠。志士幾人悲。故宅惟蓬逕。新墳定桂枝。一官時不與。遐筭鬼還欺。白首阿兄在。塵箱拾舊詩。</text>
<title>送趙大年奉使日本</title>,<text>已判詩書服倔彊。還應健筆學浮湘。叱驅海若扶文鷁。雕鑿方壺貯錦囊。去引洪波漸聖化。行瞻出日戀恩光。憑君摘取榑桑繭。繡得山龍補舜裳。</text>
<title>送趙大年奉使日本 其二</title>,<text>雅度淸文仍雋望。才於專對固優優。言須簡默方嚴重。事必周詳寡悔尤。惜別敢論中歲惡。修盟佇解九重憂。陸祠錦石今存否。應復摹傳玉貌留。</text>
<title>送任用譽奉使日本</title>,<text>能事卿家釣巨鰲。不愁舟楫阻風濤。判將誠節酬明主。肯爲身軀動一毛。聖詔宣來諸島聳。王靈仗去百神逃。歸應八九呑雲夢。詩格湖堂幾許高。</text>
<title>送任用譽奉使日本 其二</title>,<text>指點三山路阿那。雲帆無恙轉天河。推開日月登黃道。約束鵾鵬靜碧波。屈子遠遊心獨苦。秦皇遐想夢曾過。行裝筆下珠千斛。較却當年越槖多。</text>
<title>送李士珍出宰堤川</title>,<text>風煙近峽幾亭臺。僊尉之官一帆開。積雨江浮四郡闊。淸蟬秋入二陵哀。名區觀沼應添飾。淳俗征科豈患催。松桂林中勤誦讀。掖垣方急演綸才。</text>
<title>送金參判 演 副使之燕</title>,<text>一元五十年。於古豈有是。平陂數之常。復隍交泰否。吁嗟乎弱國。以人爲戚喜。保境不自謀。尙可論雪恥。况當海警後。餘聳滿邊鄙。善隣係使命。覘國亦此耳。人心驗仁暴。邦脉察綱紀。兵力固其長。衰旺復何似。且問位著間。得有耶許士。歸當奏前席。事事無不理。十年再銜命。廷擇豈徒爾。驅車一出門。萬里無停軌。全遼雪如海。北風刮肌髓。去矣許身久。夷險任之已。</text>
<title>次道長韻 壬辰</title>,<text>何太過從闊。詩盟未始寒。先生自高卧。國子也閑官。對詠千花媚。留眠一榻寬。當門珂馬客。曾幾拭靑看。</text>
<title>次道長韻 壬辰 其二</title>,<text>一生眞爾耳。寸祿莫嫌寒。詩酒逢淸世。鶯花趁散官。飢窮得年補。憂阨盛名寬。晩味羲經在。盈虗好討看。</text>
<title>早起書懷。用前韻。</title>,<text>花絮無邊曉。樓臺一望寒。芳菲頻節物。羈束且榮官。鏡怯霜毛照。衣驚瘦骨寬。東臯正春事。桑柘好誰看。</text>
<title>風寒。用前韻。</title>,<text>深春節候異。無日不風寒。災沴憂明主。艱危愧達官。棟樑誰與託。租賦可能寬。前夕虹祅甚。低頭未敢看。</text>
<title>三松園賞春。用前韻。</title>,<text>遲日不知暮。疎松殊未寒。淸樽起淹病。啼鳥樂無官。興惜年芳减。狂從俗禮寬。風花滿天去。落景更愁看。</text>
<title>三松園小集。示諸姪。</title>,<text>阮巷元隣並。招邀便入林。酒棊留客晩。花竹閉門深。孝謹吾家法。詩書夙昔心。階庭叢玉樹。期汝早成陰。</text>
<title>三松園小集。示諸姪。 其二</title>,<text>笑語和松韻。衣巾映竹林。軒車九衢畔。花木一園深。避世牆東地。風雩沂上心。留殘甕底酒。更醉綠槐陰。</text>
<title>陪家君到岫雲亭。敬次。</title>,<text>申氏池亭一壑深。滿庭梧竹匝成林。淸時將相多閒屛。仍見端明獨樂心。</text>
<title>陪家君到岫雲亭。敬次。 其二</title>,<text>四擁靑林一面沙。依微煙火兩三家。山居永日無餘事。課護紅礬獨樹花。</text>
<title>至松石洞。又次伏獻。</title>,<text>隨意春泉步屧尋。幅巾鳩杖老松陰。東山嘯詠高情見。始識軒裳非素心。</text>
<title>寄贈晦隱丈蘇坡江居 甲午○時爲高陽守</title>,<text>棲泊江湖歲暮時。郡齋寒夜忽相思。雪中無處尋行迹。三歎蘇州卷裏詩。</text>
<title>戱贈李參軍 衡秀</title>,<text>見住桃花洞裏村。風煙頗似武陵源。僊家自古秋無稅。莫遣催租吏到門。</text>
<title>送沈慶山 壽浚</title>,<text>乳母哺赤子。母瘦兒乃肥。朝晡與吮咂。津血棄如遺。爲吏亦如此。吏飽民必飢。良牧務蠲損。菲已澤惸嫠。慶山小於斗。君才何足治。東南民力竭。吾見其難爲。贈君一盂水。勖君鴻鴈詩。愧余守畿郡。政拙民流移。早去樹嘉績。餘爲我告之。</text>
<title>差祭德津。招黃生遇石，韓生相五。共登江岸絶壁眺望。至夜湖上月生。景色殊絶。是夜乙未二月旣望也。令黃生占韻。</title>,<text>登臨危石垂垂落。騁望諸山點點遙。宇宙心方千里闊。風塵憂已九分消。雲推赤壁微昇月。帆逐臨津欲上潮。得與二君同此賞。蘇僊休詫雪堂宵。</text>
<title>平朝呼船。乘潮泝上。少憇爛柯亭。卽愼氏來蘇亭之小構。眺詠良久。又登船至臨津。取陸路。</title>,<text>舟與早潮上。亭亭初日來。兩邊山湧出。一望野平開。鞍馬生涯半。符章世故催。江湖猶舊興。篷底且深杯。</text>
<title>來蘇亭</title>,<text>來蘇亭古愼家微。老木寒江人到稀。憶與勉哉東海上。評詩論世兩噓唏。</text>
<title>舟中憶益之。用前韻。</title>,<text>棹外蘇亭失。帆端赤壁來。千層浪花出。九曲石屛開。湖海夙心闊。風塵雙鬢催。蘭洲不見久。叵耐獨含杯。</text>
<title>栗里丙舍。夜吟叙哀慕。</title>,<text>春草荒原淚滿衣。憶曾蓬藋掩寒扉。明朝五步瞻松梓。任是身歸魂不歸。</text>
<title>水僊亭。敬次家君韻。奉主人兄。從氏昌演。時宰天安。</title>,<text>馬背淸明過。湖城綠柳初。留人雨侵榭。勸酒鳥參除。早課畦新麥。餘閑沼穉魚。經春謝塘夢。欲別更躕躇。</text>
<title>水僊亭。用板上韻。答範姪勉其史學。</title>,<text>溫飽紅牌足一生。却於名節要分明。先從蠧簡塵篇內。深識高人志士情。</text>
<title>旅懷</title>,<text>行止且隨緣。陰晴不問天。川虹一郡雨。店樹數家煙。黃卷心千古。靑山夢十年。平生致君志。鬢髮日蕭然。</text>
<title>李參奉 烶 輓</title>,<text>舊雨蒙敲蓬藋門。淸談屢盡菊花樽。已知名祖傳風範。更與賢師襲緖論。</text>
<title>李參奉 烶 輓 其二</title>,<text>名鄕耆舊說高賢。如古鍾荀在穎川。白首寢郞終畎畆。幾人登擢愧於先。</text>
<title>李參奉 烶 輓 其三</title>,<text>久知素敎籯金足。卽見新榮珥筆殊。聳聽高峰拜墓日。邑人爭覩鳳將雛。</text>
<title>芳隣 益之新寓鄰舍</title>,<text>春意閒居日。晴光獨起晨。酒香花喜笑。官罷鶴來親。懶拙干人少。衰疲檢藥頻。今年有奇事。詩友接芳隣。</text>
<title>芳隣 益之新寓鄰舍 其二</title>,<text>煙花日看好。生意獨淸晨。病得陽春慧。閑無俗子親。柳深鶯囀穩。窠熟燕來頻。響捷君詩妙。癡昆喜德隣。</text>
<title>沈奉事 廷煕 輓</title>,<text>賢士之處世。所貴內自足。窮通與脩短。知命不諏卜。薦剡不始榮。獄吏寧爲辱。低頭九陌塵。匪心一囊粟。攻詩且服禮。自視不錄錄。乘化卽浩然。吾何噭然哭。松齋復春物。泉動草新綠。惻愴白駒詩。懷君美如玉。</text>
<title>道長載大同至。次老杜苦熱韻。</title>,<text>老聃嘗云靜勝熱。燕處超然吾亦能。關門閴寂少車馬。卧簟滑碧無蚊蠅。獨有遠山看不厭。未容俗事煩相仍。更取滄浪詩卷讀。案頭疑置玉壺氷。</text>
<title>道長載大同至。次老杜苦熱韻。 其二</title>,<text>道長骨有煙霞氣。投老新詩尙捷能。敢策駑𪚥追逸驥。如聆金石破鳴蠅。靑雲在眼夢魂斷。白髮滿頭飢病仍。一斗百篇君莫倦。當塗鏤板有陽氷。</text>
<title>道長載大同至。次老杜苦熱韻。 其三</title>,<text>馬卿病肺君方倦。枚叔觀濤我未能。醒渴凉思餐凍蔗。妨眠困欲賦蒼蠅。簪纓幸免奔忙累。觴詠還嫌應接仍。不用陶僊卧水底。道人肝膽貯霜氷。</text>
<title>七夕雨中。悄然獨坐。率口成章。寄益之。</title>,<text>雙星今夕復佳期。隔屋招邀一面遲。山色入簾賓散後。蟬聲滿樹雨晴時。悄看雲鵲茫茫去。愁聽風梧摵摵吹。纖月明河翠亭夜。獨能無意共吟詩。</text>
<title>鵲橋後日。喜道長見訪。用前韻。</title>,<text>靑山好客若相期。引坐凉軒霽景遲。拙宦君應悲萬古。高歌吾亦傲當時。淸蟬故向閑門詠。秋氣先從素髮吹。竹樹滿庭車馬絶。病夫於此可無詩。</text>
<title>閑居</title>,<text>世間眞樂是閑居。喫飯穿衣得自如。有病謝還生面客。無官閱遍舊藏書。一庭新竹紅塵外。千樹凉蟬小睡餘。傳語數君同此意。課詩評茗莫相疎。</text>
<title>哲姪改窆後。悼念成詩。</title>,<text>東峽楸梧屢歲時。西園花竹日參差。秋雲不散干星氣。野土重埋泣鬼詩。天上記樓殊眇眇。樹中探玉奈遲遲。滄浪老矣金潭遠。獨與蘭洲話腹悲。</text>
<title>送尹伯修 游 之任鎭川</title>,<text>玉堂金馬誰人地。簿牒米鹽君乃宜。拍拍烏啼方暮景。棲棲鸞翮且荒枝。秋衙露菊薰醪面。曉膳霜螯壓稻脂。小邑烹鮮復何事。只應尋理舊書詩。</text>
<title>送尹伯修 游 之任鎭川 其二</title>,<text>陀岑廻複玉川紆。人道吾廬似畵圖。十載公然老塵土。一麾相送領江湖。舊題思潁詩堪續。幽賞觀濠樂不孤。行約隣翁作秋社。也能同醉習家無。</text>
<title>送南原朴使君直卿</title>,<text>卑棲好占一枝安。都會東南大府官。几席雲生方丈近。笙歌人在月宮寒。嘯殘深竹秋衙散。吟罷新梅夜酌闌。早鍊靈砂除病病。刀圭分試壽民丹。</text>
<title>送李士珍仲約遊楓嶽</title>,<text>斷髮嶺頭初見山。心魂已著碧孱顔。憂時憤世千莖白。剪盡鬅鬙也不慳。</text>
<title>送李士珍仲約遊楓嶽 其二</title>,<text>法華未轉心先轉。奔走看山却是愁。欲得金剛眞面目。晴天去倚歇惺樓。</text>
<title>送李士珍仲約遊楓嶽 其三</title>,<text>外山巖洞壺中入。邊海樓臺鏡裏懸。雷雨九龍淵晝黑。雲霞三日浦秋姸。</text>
<title>送李士珍仲約遊楓嶽 其四</title>,<text>丹籙聯珠香案僊。謫來塵刦尙眞緣。却從蓬島尋僊侶。好討黃庭誤讀篇。</text>
<title>送李士珍仲約遊楓嶽 其五</title>,<text>雲車芝蓋集丹丘。永述還爲散聖流。今日僊班誰最貴。茅家兄弟據先頭。</text>
<title>送李士珍仲約遊楓嶽 其六</title>,<text>曾遊二十五年來。丹壁題名字半苔。物色錦囊收不盡。待君陶謝手新裁。</text>
<title>鄭僉樞 寅賓 輓</title>,<text>屠龍藝屈合龜藏。湖海淸風滿腹腸。烏帽可能羈傲骨。白鷗堪與勸深觴。承家雋望推文度。觀化高人羨子桑。不用彤毫傳谷口。會看貞石表瀧岡。</text>
<title>洪正 萬選 輓</title>,<text>高情至行出天眞。席上看如卷裏人。異代循良歌召杜。明廷登擢愧楊陳。荊花暮色猶殘淚。龍劍神緣忽舊津。前輩素風那復見。八州三品一家貧。</text>
