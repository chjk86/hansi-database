<title>先生遺墨</title>,<text>金剛淵上昔逢師。忽忽風塵十載思。來自問玄非問俗。詩惟求道不求詞。三千界外雲相逐。八萬峰頭月獨隨。想得五臺香火社。春花開落杜鵑枝。</text>
<title>玉門關詩 二下二等入格</title>,<text>迢迢漢關名玉門。胡沙獵獵頑雲屯。長安一夜狼煙暗。邊城萬里風塵昏。將軍拜命使絶域。少年意氣何軒軒。穹廬虎穴已大蹂。西戎束手稱西蕃。薊門山河懸帝旗。幕下郞官解櫜鞬。星霜荏苒三十秋。遠憶鄕關心緖煩。胸中丹血數斗許。引袖拭淚潛消魂。夜來獨臥氈幛高。夢懸玉關思至尊。胡天明月故國天。此生何時歸故園。生涯有涯恨無涯。愁緖萬縷風中幡。望眼頻穿玉關路。靑山萬疊雲千村。歸心已斷酒泉郡。生入玉門猶聖恩。天憐遊子白髮恨。畢竟還招朝帝閽。男兒事業固如此。此間餘子夫何論。我今強作玉關詩。千年往事難具言。</text>
<title>續秧馬歌</title>,<text>誰家有器名秧馬。軒昂首尾頎且橢。腹爲楡棗背楸桐。見之矲矮如覆瓦。東朝西暮不知瘦。百藖一豆何嘗飢。田家此物最切用。用在辛勤東作時。九扈飛鳴千畝春。翠雲襯地秧初新。泥行滑汰不容艱。疾徐動作皆隨人。荒畦傴僂苦炎夏。白汗滿膚如炙輠。憑渠勞佚自相絶。較他極知功利夥。乘橇千秋典刑古。武昌農夫多機巧。先民創智非偶然。東坡麗什傳禾譜。</text>
<title>靑藜杖</title>,<text>閣上靑藜夜吐煙。床頭二酉綠籤聯。冥搜宇宙玄機靜。感會神明祕檢傳。自有煒煌開暗室。不勞螢雪照陳編。丁寧授受皆元妙。竹牒看來道理全。</text>
<title>麥浪</title>,<text>長稍合穗晩蕭森。極目山畬隔遠林。驚浪起時風動靜。翠紋生處雨晴陰。懷襄不用煩疏鑿。揭厲誰敢較淺深。佇見田家香𪚥熟。擬歌周頌受明吟。</text>
<title>送克己亞使湖南</title>,<text>西京千古敎無聞。富庶當年僅足云。爲政定須先後在。南民忠信屬吾君。</text>
<title>送朴君澤潤卿。赴宜寧任所。</title>,<text>我在關東歸思勤。君歸先指嶺南雲。征車路出靑門外。天地東南自此分。</text>
<title>次尹亨仲 衢 韻</title>,<text>故山松梓涊荒村。白石淸江傍海門。天外有聲驚側耳。月明征雁過黃昏。</text>
<title>遣懷。見二毛。驚歎良久。</title>,<text>吾年未三十。知復幾餘齡。短髮梳邊白。淸霜鏡裏明。鼠肝羞富貴。牛後笑功名。潦倒心猶壯。聞鷄半夜驚。</text>
<title>遣懷。見二毛。驚歎良久。 其二</title>,<text>墮地爲君子。春秋三十齡。世情人愧薄。公道月憐明。浪跡宜莊器。幽棲怕漏名。儒衣非異製。山鳥莫偏驚。</text>
<title>七夕邀喜初</title>,<text>天涯襟抱向誰開。嶺樹江雲首屢回。獨夜虛窓詩作伴。異鄕愁思月爲媒。日頭遊子何時返。靑眼情親幾處來。七夕庭梧養秋氣。良辰莫厭有酒杯。</text>
<title>邀而溫仲晬。二子。時在山寺讀書。</title>,<text>井梧巵綠報秋風。天上神仙此夜逢。十載人間靑眼舊。莫辭空館酒樽同。</text>
<title>送姜子始還京</title>,<text>離懷同去住。祖席異悲懽。物像隨時變。形骸觸瘴帬。風塵雙鬢白。社稷一心丹。日下終南遠。分明夢裹山。</text>
<title>送尹亨仲 衢，閔耆伯赴燕京。</title>,<text>棹水鞭山促促歸。暮天蠻雨濕征衣。關分遼海秦城古。地入幽幷禹跡微。寂寞令威華表月。悲涼孤竹首陽薇。燕臺更憶毅辛未。易水千秋荒是非。</text>
<title>夜與道源。披閱韓詩。因次詠燈花韻。</title>,<text>闌膏一盞底。吐焰出堂中。玉燼頻頻墮。金窠細細紅。虛明開暗室。撲死戎飛蟲。屋漏元無愧。光亦至公。</text>
<title>又次過鴻溝韻</title>,<text>區區智力截中原。未識興邦道尙存。仁義剛強天好惡。楚山還屬漢乾坤。</text>
<title>又次過鴻溝韻 其二</title>,<text>經營霸業割中原。限界鴻溝示兩存。馬首東還眞得策。一鞭猶定一乾坤。</text>
<title>送子由赴密陽任所</title>,<text>迢遞炎荒路。春風五馬驕。霜纏南斗近。天柱北辰遙。地大須良宰。才難擇具療。盤根遭利器。先務問風謠。民喪孝慈性。天傷父子刀。庇根慙葛藟。食類學豺梟。泯泯人彝熄。遑遑聖慮焦。方期敷五敎。最在格三苗。孝理牖民易。朝廷屬望勞。他年行旅過。忘味解聞韶。</text>
<title>見孝翁上壽雙堂。有感而作。寄孝翁。</title>,<text>霜雪凄凄雨露濡。慘懷偏與四時殊。平生未作趨庭鯉。他日猶期負土烏。百丈松楸悲梓樹。十年藜藿歎慈廚。看君俱慶堂前舞。復有人間此樂無。</text>
<title>遊鏡湖。次孝翁韻。</title>,<text>木枵扶衰整擇冠。海村容易做淸懽。從前十載風塵苦。未及江梅一日閒。</text>
<title>鏡湖書堂夜坐</title>,<text>地留孤嶼卽靑山。山外滄溟入眼寬。月白鑑湖湖水靜。恰如金斗熨氷紈。</text>
<title>以獵史。在助山小庵。寄子文。</title>,<text>寂寂書齋欲二更。多情騷客倚南榮。空山落葉隨風舞。遠岫橫雲漏月明。半夜鷄窓孤夢罷。十年螢榻百憂幷。吟詩頓覺詩喉渴。願得君家酒一甁。</text>
<title>以獵史。在助山小庵。寄子文。 其二</title>,<text>野花啼鳥一般春。遊子風情欠未伸。杖鍤行吟芳草路。褰裳往涉綠楊津。高歌不必南山石。劇飮應傾北海樽。穩睡鷄牕吾事足。傍人錯指葛天民。</text>
<title>以獵史。在助山小庵。寄子文。 其三</title>,<text>頭上光陰不暫停。幽人高詠醉歌行。花階屨見偸香蝶。柳幕時聞喜雨鸎。明月淸風遊子恨。斜陽細靄故人情。消磨未盡千般意。長對金樽竹葉靑。</text>
<title>偶題</title>,<text>屛跡荒山萬事休。辛勤磨劍幾春秋。雄心磊落軒天地。壯氣崢嶸射斗牛。納納乾坤千里眼。陶陶時序十年愁。莫言雁塔功名晩。明月從來不暗投。</text>
<title>麥秋。次金子由 光轍 韻。</title>,<text>獨立長亭詠甫田。剩看西陌又東阡。兩岐瑞麥薰風裏。九穗嘉禾好雨邊。喜入農夫南畝興。懽連騷客北牕眠。皇天應念田家苦。入穀星芒犯有年。</text>
<title>題戶曹郞官契簇</title>,<text>列宿郞官會。民曹古度支。理財非管榷。平賦爲公私。談笑裁文簿。肝腸對酒巵。他年看繪畫。準擬角弓詩。</text>
<title>送李太叟留守開城 三首</title>,<text>峨峨天磨山。萬古猶蒼顏。悲涼種穄地。昔封泥一丸。荒城歲月遠。古國風煙寒。緬懷五百載。往事堪長歎。何人最名世。屈指知才難。千秋一文忠。獨立天壤間。烈日在高旻。下照孤忠肝。峨峨天磨山。高義同一般。</text>
<title>送李太叟留守開城 三首 其二</title>,<text>瀏瀏朴淵水。徹底淸無滓。天紳掛重巒。怒霆驚十里。鞭龍語荒怪。至今傳姓李。山河閱興亡。宇宙換星紀。麗代多肉食。一箇無男子。姦雄擅國命。三帥含冤死。豈無尙方劍。可以斫封豕。瀏瀏朴淵水。未洗前朝恥。</text>
<title>送李太叟留守開城 三首 其三</title>,<text>擧擧松都守。職是古留侯。端如漢京兆。經理須巨手。按畿多令聞。此邦望之久。胸中一團春。持此有餘裕。急務恤民先。餘事探勝富。水收朴淵奇。山取天磨秀。秋風儻借閑。訪君共詩酒。擧擧松都守。物色分留否。</text>
<title>題薇垣契會圖</title>,<text>盛世多佳士。薇垣萃藎臣。山河隨運量。氷雪讓精神。際會風雲地。經綸社稷身。五人心共照。四字席尙陳。白簡廷爭日。靑蒲面折辰。危言歸匹庶。完節畀忠純。漆室猶憂魯。茅焦亦諫秦。揮戈回日易。鍊石補天頻。了事時相醉。含杯意轉親。閒亭花下酌。勝迹畫中人。愧我蒹葭質。爭他玉樹春。善交須久敬。此語合書紳。</text>
<title>筆一柄寄聃叟。爲別。</title>,<text>一枝丹筆贐東君。落紙偏驚陣陣風。領取故人持贈意。生花要躡謫仙蹤。</text>
<title>仁川海安驛。觀潮汐。</title>,<text>冥觀一理任呼吸。汐去潮來成古今。天地盈虛知有數。陰陽消息自無心。堯遭洪水岡陵沒。禹鑿龍門汝漢深。最是雄奇難狀處。未臨收入筆端吟。</text>
<title>光陵見落花。有感。</title>,<text>倦睡初醒晝正長。梨花千片落山陽。香黏蝶翅來深院。蕊上蜂鬚過短墻。微雪撲簾風約住。殘英糝逕鳥銜將。三春麗景空抛擲。寸廩驅人不耐忙。</text>
<title>送李大立出牧公州</title>,<text>錦江紀南國。沿水皆雄州。熊津舊都督。一方稱上游。銅魚君手。職是古諸侯。撫綏歸循良。飢寒仗庇庥。男兒素畜積。孰非經濟謀。守之爲吾仁。推之爲民休。心中一團春。持此餘皆優。居官要盡節。內外道相侔。高堂迫暮景。去去催行騶。南垓有香草。可以供晨羞。平生事忠孝。此外將焉求。君歸信得得。我思長悠悠。昔年佐蓮幕。慣登江上樓。山河悲古國。落日懸春愁。石甕生菖蒲。靑靑今在不。光陰忽十載。夢魂迷舊遊。重尋儻天惜。物色須分留。</text>
<title>權副正 祺 母氏挽詞</title>,<text>七十流年露易睎。浮生一去幾時歸。臼中誰解張生夢。堂下空抛老子衣。未把長繩留暮景。難將寸草報春暉。此身亦抱終天感。回首西風涕自揮。</text>
<title>送金 仁卿 通判鏡城</title>,<text>弓劍詩書屬一身。聖朝公議重邊臣。怪來左轄頻虛位。塞外三年滯此人。</text>
<title>送金 仁卿 通判鏡城 其二</title>,<text>長白山東靑海西。憶曾遊子獨棲棲。傷心半夜摩天路。落月荒山社宇啼。</text>
<title>送金 仁卿 通判鏡城 其三</title>,<text>愧無遺愛在邊城。夷俗雖頑亦有評。多謝吏民頻問訊。尺書千里見眞情。</text>
<title>哭崔正字 景弘</title>,<text>十年肝膽爲君傾。詩酒逢場眼幾靑。鵷路功名纔一命。騷壇習氣自三生。扶搖政喜鵬圖遠。零落還悲蝶夢驚。解道彭殤皆妄作。春醪聊復酹英靈。</text>
<title>送鄭同年 淵 出宰盈德</title>,<text>簉迹同司馬。悠悠弱冠前。升沈人事異。寒暑歲時遷。雲樹常千里。肝腸共百年。南天多過雁。書疏儻頻傳。東郭牛鳴地。三霜着此身。處仁宜有宅。得士肯無隣。異日寧相負。同年久益親。靑門一杯酒。去住兩悲辛。君言詩二句。報以一珍羞。四韻亦多作。六年能幾酬。藜羹苦難飽。海錯送宜優。最好松鰱鹽。尋常爲我謀。</text>
<title>次李 和之 韻</title>,<text>龍泉那得撥衰年。行止悠悠兩在天。雅賞但知居有竹。才名未救坐無氈。謀身定被詩書誤。索句常成錦繡聯。莫道此生靑眼少。行窩猶足着吟肩。</text>
<title>次李 和之 韻 其二</title>,<text>泔魚此日悔他年。半世崎嶇敢怨天。春酒欲消靑草瘴。夜堂堪暖紫茸氈。自知病眼昏昏改。爲見明珠箇箇聯。寂寞千秋今大雅。風騷壇上可齊肩。</text>
<title>次李 和之 韻 其三</title>,<text>落拓生涯共十年。丈夫通塞儘關天。曾嫌車馬來深巷。恐漏聲名上細氈。近郭牛鳴頻問訊。淸班鶚立慣牽聯。白頭懷抱憑知己。一笑芹宮共拍肩。</text>
<title>次李 和之 韻 其四</title>,<text>蒯緱彈鋏已多年。一劍常期倚九天。計拙盡蛇憐着足。談高捫蝨厭生氈。扶搖碧海鵬圖壯。拱揖淸時鷺序聯。自信蓬麻偏有賴。敢將長短擬齊肩。</text>
<title>次李 和之 韻 其五</title>,<text>乾沒紅塵十九年。算來人事摠由天。侏儒已飽猶霑渥。屬國常飢更嚙氈。榮悴有期寒暑變。去留無定玦環聯。但令社稷歸經濟。白首丹心誓永肩。</text>
<title>次李 和之 韻 其六</title>,<text>九陌東風又一年。年華初屬艶陽天。小池凝澱如淸鏡。微雪粘階當白氈。春甕葡萄香潑潑。夜窓梅樹影聯聯。佳辰物象皆吟料。獨對辛夷久聳肩。</text>
<title>送仲礶赴永川任所</title>,<text>長安城外路分岐。去住情懷兩自知。但使此心無愧怍。不嫌餘事有猜疑。十年臺閣誰經濟。百里絃歌亦設施。從古穎川稱第一。佇聞聲績勝當時。</text>
<title>題兵曹郞官契軸</title>,<text>淸儁風猷總絶倫。煌煌列宿最精神。兵家奇正歸儒術。軍國安危仗搢紳。身爲衛君擐甲冑。志因憂世展經綸。豈徒千乘堪洽賦。直使三陲已靜塵。了事幾回成大酌。開樽時復管良辰。他年靑眼憑圖畫。十載肝腸更八人。</text>
<title>題刑曹郞官契軸</title>,<text>八俊同爲大理官。士師風彩腴朝端。手中霹靂猶三尺。心上陽春自一團。無訟已知明德效。有情還作把杯懽。白頭他日應靑眼。夢裏容儀畫裹看。</text>
<title>題侍講契軸</title>,<text>愼簡春坊總碩儒。聖儲迎問禮應殊。生知有性敦仁孝。審諭無時輟典謨。萬世宗祊新命脈。十臣經紀古規模。雲陰日逐三精捲。天步終須八柱扶。功著安危斯不朽。道乘生死便非夫。他年離合誰相負。白日昭昭照畫圖。</text>
<title>趙判事妻閔氏挽詩</title>,<text>驪江最華胄。有斐兩君子。風猷共淸儁。瑚璉眞美器。長途邈千里。逸驥中道死。天何薄此門。與才不與齒。往年奪二弟。今年奪其姊。柔嘉趙氏婦。慈惠門所倚。浮生五十年。寂寞悲星紀。諸兒及諸姪。孑孑竟誰恃。莊盆寧不哀。無復托生理。悲風吹驪江。江水空瀰瀰。</text>
<title>題監察契軸</title>,<text>淸曉天街策玉驄。休明此世幸遭逢。英標挺挺班心秀。莊色凌凌鐵面同。肝膽百年俱耿耿。煙花一醉但悤悤。白頭他日相思地。陳迹依然繪畫中。</text>
<title>題漢城府郞官契軸</title>,<text>雀鼠紛紛待剸裁。諸郞風範總佳哉。朝家用法寧非法。刀筆求才亦有才。案上簿書容易了。樽前襟抱等閑開。百年人事常南北。到底相思得幾回。</text>
<title>題諫院契軸</title>,<text>風範英英脫等夷。氷霜皎皎腴襟期。一杯啜茗淸心後。四字開筵對面時。白筆可驅狐鼠去。丹忠應許日星知。小亭樽酒歸圖畫。雲樹他年有所思。</text>
<title>柳牧使 仁貴 輓詩</title>,<text>昔日金華早策名。風流儒雅儘淸英。年周花甲身猶壽。官到貂蟬宦亦成。皁蓋朱旙三世繼。靈春丹桂一家榮。人生畢竟皆黃土。南國靑山是舊塋。</text>
<title>題司甕院契軸</title>,<text>供奉天廚膳。周甕古制存。誠心芹可獻。仁德蛭猶呑。職事惟僚寀。交情或酒樽。白頭須永好。離合不堪論。</text>
<title>題河正郞同年契軸</title>,<text>天陛收科日。英雄入彀初。鵬程方簉迹。鷺序更聯裾。眊矂曾誰打。風雲自可噓。功名今十載。學力舊三餘。拍拍升天翼。淨淨縱壑魚。蓬麻生自直。鶼蟨義相於。人事常離合。天時或慘舒。他年俱白首。莫遣此情疏。</text>
<title>李同知 誠彥 輓詞</title>,<text>竣事天墀禮不違。輈車遙自薊門歸。平生儒術多經略。末世功名半是非。日暮燕山魂杳杳。風飛鴨水路依依。西郊歌管分携地。陳跡悠悠淚濕衣。</text>
<title>金直提學 千齡 妻李氏輓詞</title>,<text>高門生碩媛。遠派聯王室。夙歲配君子。宜家自貞吉。艱危甲子際。零落依蓬蓽。孤燈二十年。生理天所恤。鞠育寧馨兒。欒欒常在膝。譬彼木之生。有根斯有實。蜚英冠多士。業非箕裘失。春暉苦難駐。永無懷橘日。靑靑大慈山。幽隧夜如漆。山有大慈名。棘人淚成血。</text>
<title>崔訓導 性源 次子由韻。寄余。余又作二首。奉答。</title>,<text>桑楡翳翳失東隅。野服那堪紫綬紆。上界未曾傳祕訣。殘形安得脫塵區。龍鍾郞署馮都尉。慷慨江潭屈大夫。任有林逋風格在。鶴聲梅影屬西湖。</text>
<title>崔訓導 性源 次子由韻。寄余。余又作二首。奉答。 其二</title>,<text>蕭然茅屋枕山隅。村逕縈回澤藪紆。棗圃靑璣連竹塢。瓜疇文貝映芋區。渭濱自有非熊叟。海畔空多逐臭夫。甜苦與人殊嗜好。人皆朝市獨江湖。</text>
<title>送黃府使 㻶 秩滿還京。四十韻。甲戌</title>,<text>昔年天祿校書郞。太乙靑藜對一床。腴世文章光燁燁。折衝儒墨陣堂堂。胸中宇宙增恢廓。袖裹風雲任激昂。浪拍龍門鱗鬐健。枝空蟾窟斧柯香。平生寶唾歸靑簡。晩歲瓊英溢漂囊。鄷劍光芒衝斗遠。德星文彩竟天長。從知不器爲君子。便識無偶是大方。海西分憂紆寵眷。朝中授任選賢良。衣冠古邑絃歌盛。兵馬雄州節制強。宰郡徽聲傾卓魯。醫民良術薄扁倉。穎川第一曾聞霸。江夏無雙復見黃。白雪作肝氷作肺。黃金如粟馬如羊。七閩擧子家成俗。百粤還珠海產祥。解道訓刑方命呂。爭看理劇夙推張。鰐馴南海仁威大。蝗去中牟政化昌。約束三章明漢法。雍容六禮建虞庠。興修水利千年閘。勸課蠶功百里桑。萬戶風謠先禮讓。一區煙火近鴻荒。金穰一歲猶三釜。穀稔千倉更萬箱。他日巴人懷叔子。當時朱邑在桐鄕。銅章蠻府三霜變。租軷秋郊五馬驤。入鏡鸞鳳空弔影。驚風鴻雁不成行。杖藜畎畝啼斑白。折柳都門列酒漿。追敬自逾齊國社。遺思應譬召南棠。翩旋日下公先去。留滯天涯我獨傷。潦倒孤臣千種恨。蒼黃遊子九廻腸。愁聞樊棘靑蠅止。笑對江湖白鳥翔。春草榮枯偏雨露。物情舒慘異陰陽。長憐賈傳悲單閼。謾擬鄒書怯大梁。陳后長門司馬賦。楚騷湘岸遠遊章。曾嫌踏地渾生梗。自許知天不畏匡。長短鶴鳧誰斷續。剛柔齒舌自存亡。分明涅玉寧緇白。遮莫焚芝未改芳。楚脫葉驚元莫怪。龍眞鳳僞更難詳。姸媸善惡將誰辨。否泰窮通本不常。河目龜文非將相。販繒屠狗尙侯王。行莊知命儒爲貴。用舍時中聖所臧。若使斯文終未喪。不應吾道竟無光。東關淸夢迷金闕。北極紅雲繞玉皇。歸去長安如有問。豐山鍾得九秋霜。</text>
<title>續七夕歌</title>,<text>庭梧入夜貢秋聲。碧天澹澹銀河明。鵲橋成了佳期早。一霄悤悤牛女情。相思一年一相逢。相逢未幾還西東。曉雨知得天孫泣。雲錦衣裳一半濕。脈脈幽悁庶足慰。明年此夜猶可俟。人間少恩長別離。平生奉匜終無期。夫自仁明婦貞吉。順承亦足爲家室。夫尊婦賤便疏遠。賤身今賤初非賤。直是家奴輔失宜。夫壻本非輕薄兒。天寒日暮翠袖薄。泉水初從出山濁。菱花照影歎衰謝。十年契活孤燈下。香塵寂寞閉深院。三春風雨梨花夜。糟穅昔年不我疏。夢中箕帚醒來虛。時移地改夫易忘。妾心惻惻常如初。山崩海枯恨難弭。天災物怪寧無自。七夕深宮爭乞巧。樂處豈知愁處苦。獨向長門弔陳后。懷抱漫憑司馬賦。</text>
<title>霜菊排律十韻</title>,<text>菊綻蕭晨雨。東籬一半黃。危根依迮地。正色認坤裳。玉露霏霏濕。金窠細細香。秋魂寒不死。縹帶晩猶芳。獨守風霜節。羞生桃李場。盈盈看不厭。採採味何長。隱逸同君子。夷齊餓首陽。春秋知否泰。寒暑見行藏。栗里關三逕。離騷屬九章。佳人繫懷抱。耿耿不能忘。</text>
<title>尹參議 漑 先大人堤川公輓</title>,<text>人情貴有嗣。尤貴生令子。無違聖所可。無忝詩所美。悅親自有道。非但在甘旨。追榮及泉下。孰如平生仕。一命尙云孝。況令宰百里。子賢父之敎。父榮子之貴。父子各盡天。至道全終始。蛇杯祟一朝。隙駒驚七紀。終天感風樹。棘人嬰苴枲。落日澹靑山。佳城空邐迤。如何驪江水。萬古長瀰瀰。</text>
<title>韓參議 承貞 挽詩</title>,<text>落落親朋似曉星。如君澄爽亦凋零。半生面目纔三紀。一夢光陰了百齡。秋水冷冷憐氣槩。霜筠挺挺想儀刑。白頭無復逢知己。何處風塵眼更靑。</text>
<title>題部將契軸</title>,<text>弧矢初非白面生。將家容易取功名。揮戈可退天山日。彈劍猶潛瀚海鯨。五校韜鈐分虎豹。九關兵衛倚干城。應知犀首身無事。樽酒江皐爲結盟。</text>
<title>悼亡兒</title>,<text>骨肉何曾有重輕。鳲鳩哺子最均平。聊將草木觀榮悴。尙把蜉蝣歎死生。已擬安仁悲瘞夭。還如夷甫解鍾情。強懷欲勉延吳事。二十年前亦飽更。</text>
<title>悼亡兒 其二</title>,<text>隨事安排是士常。如何憂惱自難忘。半生未免災殃積。一塊頻敎骨肉亡。恩愛極知同利刃。老衰偏覺割剛腸。向來顏面收紅藻。空把靑銅照雪霜。</text>
<title>又用前韻</title>,<text>貴非偏重賤非輕。血屬慈天一樣平。手弄紡塼傷往迹。環探樹穴認前生。新安幾逬潘郞涕。嬴博誰憐季子情。向夜百憂長耿耿。坐憑烏案到三更。</text>
<title>又用前韻 其二</title>,<text>浮生脩短理何常。恩愛區區自未忘。萬古康莊悲往復。百年朝暮感存亡。眼花昏眩難窺井。情刃尖銛易割腸。只有殘軀如土木。不禁斑鬢似秋霜。</text>
<title>聞杜鵑</title>,<text>去年聞杜鵑。懷抱猶未苦。今年聞杜鵑。百感縈腸胃。人是去年人。鳥亦去年鳥。昔聞胡自寬。今聞胡自悼。人情觸物動。悲樂隨所遇。今年三月尾。皇天不我弔。福輕禍卽重。門楣失嘉寶。乾啼又濕哭。恨窮天地老。幽憂數月餘。匏瓜係東表。一朝戒行李。治任忽西笑。含悲謝桑梓。飮淚辭慈母。傷心大嶺雲。抹馬橫溪草。投宿白雲村。寂寞黃昏暮。疲倦小就睡。旅窓新月午。風送子規語。客夢初驚寤。三更數掬淚。濕我絺袗袖。終霄耿不寐。屈指算往古。天津憶邵雍。再拜思杜甫。古人憂大憂。吾憂何足道。長嘯獨立久。村鷄報淸曉。</text>
<title>題工曹郞官契軸</title>,<text>星卽盡淸儁。水部會神仙。刮目應三日。忘形共百年。一場離合地。千劫死生緣。珍重題名意。丹心誓永肩。</text>
<title>題兵曹郞官契軸</title>,<text>邦政周司馬。星郞漢散騎。聲華三語重。籌畫七兵奇。樽酒聊今夕。情懷且異時。畫形難畫膽。所貴膽相披。</text>
<title>徐監司 祉 挽詞 爲咸鏡監司。卒于官。</title>,<text>今時方面古諸侯。簡寄由來屬望優。塞外羈臣常戀闕。天涯斜日幾登樓。夢迷松梓南維遠。魂斷關山朔土幽。列棘聯班眞道契。此生無復見風猷。</text>
<title>徐監司 祉 挽詞 爲咸鏡監司。卒于官。 其二</title>,<text>君恩難致仕。旋節尙諮詢。長白山前路。磨天嶺外人。塞鴻工逬淚。關月解傷神。旅櫬還南紀。桐鄕泣吏民。</text>
<title>燕山廢妃愼氏輓詞</title>,<text>一夢長秋度幾春。飄零身世更悲辛。每聞契闊堪流涕。何況當時北面人。</text>
<title>燕山廢妃愼氏輓詞 其二</title>,<text>十年蕭后在隋宮。末路生涯逐轉蓬。述志一言眞藥石。乾心猶不省深衷。</text>
<title>燕山廢妃愼氏輓詞 其三</title>,<text>一世忠良盡剖心。君王何事日荒淫。當年中壼多陰敎。不是鷄鳴戒不深。</text>
<title>丙子正月初七日。以記事官。入直政院。上賜宣醞于政院及弘文館。命製上元黃柑。以微爲韻。</title>,<text>新春雪意着林微。海國霜柑出禁闈。滾水錦橙空錯落。洞庭金橘最依俙。擘開皺辨龍涎膩。嚼罷團膚鵠卵肥。一顆懷來香滿袖。分明仙露冷浸衣。</text>
<title>正月初十日。上進豐呈于大妃殿。饗諸君，宰相，侍臣等于殿庭。</title>,<text>宮壺香雨露。仙樂奏匀天。蟣蝨微臣意。分明向日邊。</text>
<title>次拱翠亭八詠韻</title>,<text>春溪環一屋。春興在新醅。境與桃源接。人從錦水洄。香雲迷翠洞。紅雪點蒼苔。小築因逃俗。漁郞有底來。</text>
<title>次拱翠亭八詠韻 其二</title>,<text>蘿陰連野壁。嵐翠映山墻。涼月驚棲鳥。寒叢怨夕螿。松高生艾納。林密翳都梁。鑠我曾由外。中心貴自防。</text>
<title>次拱翠亭八詠韻 其三</title>,<text>羽獵依文藪。山中錦獸肥。烽連蒼海遠。星點碧峯微。列聖懷綏久。三邊警急稀。狂謀事弓劍。已覺少年非。</text>
<title>次拱翠亭八詠韻 其四</title>,<text>晴雲出遙岫。靉靉鎖脩眉。頭上催詩急。吟邊釋嶠遲。濃陰隨日薄。變態與時移。佇見成霖雨。蒼生仰大施。</text>
<title>次拱翠亭八詠韻 其五</title>,<text>的的東岑月。蟾波洗素秋。圓光開鏡匣。寒影透簾鉤。獨把烏程酌。思登赤壁舟。明霄已殘魄。耿耿照淸愁。</text>
<title>次拱翠亭八詠韻 其六</title>,<text>地白天寒暮。西山望更賖。林低銀鳳翼。松逬玉龍牙。不夜城頭月。先春苑裏花。方憐陶學士。氷雪煮淸茶。</text>
<title>次拱翠亭八詠韻 其七</title>,<text>天紳掛山腹。白日素蜺斜。石罅欹氷柱。雲根轉雪車。晴雷吼巖壑。飛沫濺林花。太白香爐句。千年更吐葩。</text>
<title>次拱翠亭八詠韻 其八</title>,<text>玉立三峯面。蒼蒼露白雲。遙看千丈石。曾費六丁斤。山晩松鳴籟。林昏鶴叫群。春崖蔚瑤草。衰意想仙芬。</text>
<title>李陰崖 耔 輓</title>,<text>英妙高懷擬老成。更張一世世曾驚。却將詩禮修初服。未料經綸誤半生。仕已在天無喜慍。慘舒在地有枯榮。窮途易節尋常事。十載林泉獨令名。</text>
<title>愼正郞宴席。趙三宰，洪判書在座。</title>,<text>學士風流地。叨陪兩相尊。南星低壽席。北海凸芳樽。宛轉聞歌響。淋漓見酒痕。隨時了憂泰。一醉亦君恩。</text>
<title>愼正郞宴席。趙三宰，洪判書在座。 其二</title>,<text>洛社開華席。耆英我所尊。笙歌鬧淸夜。肝膽對深樽。老去猶花惱。醒來亦醉痕。春城足春興。無地不君恩。</text>
<title>咸博士 軒 大人輓詞</title>,<text>性質純眞稟自天。安閒牖下髮皤然。平生溫飽由財阜。晩歲榮華賴子賢。門對七峯眞樂土。壽延雙井最高年。他時敬老靑春會。不見淸癯似列仙。</text>
<title>送許 淸卿 歸覲南州 序文在下</title>,<text>衰叔猶聞國士名。百年肝膽爲君傾。西淸讜議緣明主。南極歸心向壽星。西海此人還此世。一家難弟更難兄。定知行路驚雙鳳。何況樽前父子情。</text>
<title>題大項監役官契軸</title>,<text>廟堂深算利黔黎。捍水奇功孰與齊。遊手有勞江作岸。橫流無害石爲堤。經營已卜時多暇。程督寧容役少稽。董正也須求快士。風流取看姓名題。</text>
<title>崔梅窓 世節 挽</title>,<text>蟾窟曾攀最上枝。鵬圖九萬運天池。金貂赫赫連三世。簪紱輝輝映一時。文武有才稱國士。經綸無命到台司。鏡湖小築依然在。鄕里追思共涕洟。</text>
<title>送周愼齋 世鵬 出宰昆陽</title>,<text>薇垣兼玉署。出入幾隨肩。搏虎羞前輩。泔魚悔昔年。殘生空白髮。親舊半黃泉。相對何顏面。離懷更惘然。</text>
<title>送周愼齋 世鵬 出宰昆陽 其二</title>,<text>南國多佳士。如君最俊英。三長宜柱史。五馬尙邊城。銓選知吾拙。仁賢屈子行。風聲驚一郡。猶慰倚閭情。</text>
<title>又疊前韻</title>,<text>儒酸人共棄。才調世誰肩。海嶺棲千里。詩書課十年。雙懸瞻日月。一起謝林泉。肘後銅魚大。窮通兩囅然。</text>
<title>又疊前韻 其二</title>,<text>曉起黃紬暖。仙班憶邇英。喜顏初捧檄。榮養更專城。運否才猶滯。時來道自行。塵中了離合。杯酒作人情。</text>
<title>次朴 昌邦 韻</title>,<text>塵機關百慮。夜雨引孤吟。厚祿慙時棟。虛名愧士林。補天謀已拙。塡海計空深。寡和誰高調。逢君獨賞音。</text>
<title>次朴 昌邦 韻 其二</title>,<text>才名多謗𠴲。儒術本疏迂。碩士猶廝養。高人亦鍛爐。衝星誇寶劍。刖跪笑明珠。啽囈霄無寐。淸懷月共孤。</text>
<title>又次二絶</title>,<text>故山歸計每膏車。夢裏湖田慣把鋤。白首低顏營斗粟。十年經濟術空疏。</text>
<title>又次二絶 其二</title>,<text>活計多年淡似僧。秋來瘦骨倍峻嶒。東關渺渺連蒼海。他日仙槎倘可乘。</text>
<title>題義禁府郞官契軸</title>,<text>金吾是重地。郞選誠難人。手中運霹靂。心上懷陽春。天心本好生。霜雪無非仁。靖共固忠規。審克斯良臣。在我苟盡職。刀筆猶經綸。勖哉誓此心。終始無緇磷。</text>
<title>題宣傳官契軸</title>,<text>禁裏材官會。山西秀氣全。桑弧圖已莊。楊葉妙能穿。地望淸高甚。天心眷顧偏。戎衣常短後。扈衛必居前。日月光輝近。風雷號令傳。情懷聊把臂。樽酒更隨肩。燕頷俱奇表。龍韜盡老拳。慇懃勵忠志。一節誓終堅。</text>
<title>題承旨契軸</title>,<text>銀臺風格邈難儔。長在金鸞侍玉旒。天地無私偏顧注。臣僚有職要勤修。嚴威亦許披心對。玄造惟期盡瘁酬。千載一時方際會。微涓倘可補洪流。</text>
<title>次鄭雲卿 士龍 題曺三宰冥鴻新堂。用杜少陵重過河將軍山林韻。送曺三宰得告還鄕。</title>,<text>塵機尙湖海。武略亦詩書。報國懷雙闕。謀生足一廬。榮華從嚼蠟。悔吝付泔魚。聊托冥鴻號。新堂侈舊居。</text>
<title>次鄭雲卿 士龍 題曺三宰冥鴻新堂。用杜少陵重過河將軍山林韻。送曺三宰得告還鄕。 其二</title>,<text>鄕里行將送。桑楡景未移。騈闐傾蓋客。雀躍候門兒。野釀帘依屋。村芳菊映陂。秋容媚楓樹。粧點舊園籬。</text>
<title>次鄭雲卿 士龍 題曺三宰冥鴻新堂。用杜少陵重過河將軍山林韻。送曺三宰得告還鄕。 其三</title>,<text>一杯幸落酒。千里菊花時。燕息誇華搆。鋪張愧惡詩。耆英文復武。綠野竹兼絲。欲補觀風使。升堂未可期。</text>
<title>次鄭雲卿 士龍 題曺三宰冥鴻新堂。用杜少陵重過河將軍山林韻。送曺三宰得告還鄕。 其四</title>,<text>異業皆同致。程才各取長。文誰論筆墨。武不數刀鎗。弱力禽塡海。虛名夢熟粱。六師如可試。與我共張皇。</text>
<title>次鄭雲卿 士龍 題曺三宰冥鴻新堂。用杜少陵重過河將軍山林韻。送曺三宰得告還鄕。 其五</title>,<text>際會同昭代。肩隨二十年。功名新衮繡。魂夢舊林泉。歲竊倉中粟。秋荒郭外田。送君多意緖。獨立更依然。</text>
<title>沈宜仲東湖錄後</title>,<text>潘江陸海挹餘波。文藻生知豈琢磨。牛渚犀燃光怪合。驪山塚發寶藏多。初聞大呂黃鍾響。未和陽春白雪歌。蟬噪爾來看衆作。東湖麗什薄諸家。</text>
<title>題尹提學 衢 亨仲所藏東宮所書屛風</title>,<text>中興治化軼姚姒。天佑聖君生聖子。金相玉質合守器。鳳姿天表眞英毅。聰明日造才藝多。天縱生知非琢磨。十三學得鍾王書。筆下字字皆龍蛇。裁成點曳出天機。自運聖智非所依。剸金削鐵物無硬。斜行直走何遒勁。纖濃疏密有尺度。正心工夫十分做。春種秋收必書斯。稼穡艱難應盡知。臨池懸帳古有聞。沖年此事今尤奇。一時宮寀皆端良。偶收箋翰傳春坊。擬將筆格示雲仍。珍屛寶障多粧䌙。雍雍六藝豈努力。亹亹三善由天得。蘊之爲德發爲才。內存外著能兼該。四敎懋昭三朝勤。自有翼翼同周文。方知養士賴左右。却鮑何人是尙父。詩書執禮皆雅言。豈謂師友無淵源。嗚呼。离輝克茂儲德明。萬世吾邦開太平。</text>
<title>蔡直提學妻氏挽</title>,<text>兩火由來世所推。況聞貞吉稱閨儀。乘春玉樹枝方旺。識路瑤臺步政遲。苴枲乍離三載疚。星霜未及百年期。可憐辛苦縫裳手。不見郞君衣錦時。</text>
<title>章敬遷陵輓章</title>,<text>長秋流化洽黎烝。翬組餘輝萬古稱。昔日周姜生后稷。幾年唐帝望昭陵。新原膴膴遷題湊。古隧沈沈暗漆燈。億載邦家蒙保佑。佳山旺氣是明徵。</text>
<title>章敬遷陵輓章 其二</title>,<text>軒緯儲祥記昔年。分明璿式載靑編。元良茂德千齡會。章敬徽名百世傳。已誤龜猷非吉土。更營蛩竁是新阡。當時縞素橋山路。白首重看淚泫然。</text>
<title>章敬遷陵輓章 其三</title>,<text>曾悲柘館輟紘綖。容翟還隨吉壤遷。新兆鬱蔥儲旺氣。舊原埋沒鎖寒煙。流光厚德垂千祀。降福昌朝抵萬年。鶴禁最須陰騭地。更期瓜瓞永綿綿。</text>
<title>題監察契軸</title>,<text>朝倫斯穆穆。行路避靑驄。挺立班心鶚。寒生鐵面風。肝腸樽酒裏。形貌畫圖中。白首須初服。無令變介通。</text>
<title>夜直侍講院。與嘉仲小酌。</title>,<text>三霜餘宿枿。春雨自洪私。疚棘身猶在。團圓事亦奇。酒樽今日醉。肝膽昔年知。禁裹良霄話。須期月未虧。</text>
<title>次東江公韻</title>,<text>心勝寧須較貌降。世間開闔見風窓。六年去國無歸日。一飯忘君有大江。錦石閑敲燒夜燭。郫筒快倒挹春缸。蓬山玉樹知多少。獨秀如君世鮮雙。</text>
<title>次東江公韻 其二</title>,<text>道伸爲勝屈爲降。此理冥搜坐夜窓。天下金昆仍玉友。詩中陸海更潘江。蜚英已覺花生筆。記善方看豆在缸。半世是非無處定。未堪衰俗怒晴雙。</text>
<title>又記四時疊上韻</title>,<text>靑春易使白頭降。脈脈幽懷閉夜窓。品彙目霑新雨露。旅鴻猶戀舊湖江。窮愁更値生成日。薄酒頻傾䆉䅗缸。索共梅花聊作伴。月明寒影慣成雙。</text>
<title>又記四時疊上韻 其二</title>,<text>寱言無使睡魔降。夢裏羲皇對北窓。雨濕黃梅煙幕塢。瘴生靑草地濱江。周南太史多書藁。河朔何人仗酒缸。一院榕陰隨日轉。掠人飛燕語雙雙。</text>
<title>又記四時疊上韻 其三</title>,<text>山似高人獨不降。孤標剛耿對晴窓。商聲淅淅風驚曉。楓樹蕭蕭葉墮江。爽人三更流玉瀣。愁澆萬斛倒金缸。終南咫尺無消息。極目長天白雁雙。</text>
<title>又記四時疊上韻 其四</title>,<text>完節寧因物誘降。坐驚寒暑遞閒窓。風迷落景霾荒徼。雲惜頑陰閉瘴江。雪滿寰中知集霰。凍生天下驗氷缸。盈虛剝復無窮事。逞免沈烏轉轂雙。</text>
<title>哭趙靜菴 光祖 ○己卯</title>,<text>不謂南臺舊紫衣。牛車草草故鄕歸。他年地下相逢日。莫說人間萬事非。</text>
<title>春晝獨坐</title>,<text>炙背春陽盡日暄。雀羅長設翟公門。何人不負楊臨賀。獨有徐君古意存。</text>
<title>春晝獨坐 其二</title>,<text>紛紛輕薄不堪論。世事將談却自呑。交態由來隨貴賤。翟公辛苦浪書門。</text>
<title>哭朴判書 壕</title>,<text>烈士悲淪沒。風猷見外孫。家聲猶衮衮。襟度更溫溫。早値明揚日。偏紆簡拔恩。來儀南嶽鳳。變化北溟鯤。際會千年遇。經綸一念存。推移聊混俗。淸白尙專門。地與三槐近。官隨九棘尊。人亡驚木稼。蘭折怨霜繁。山月明新隴。林花落故園。平生一杯酒。雪涕酹遺魂。</text>
<title>鄭上舍公淸。次老杜夔府書懷四十韻。寄余。依韻答。</title>,<text>髮生初覆額。志大早尋師。遭遇風雲晩。沈淪歲月遲。王生捫蝨日。甯子飯牛時。蜂感君臣義。禽憐母子慈。柴桑長索酒。飯顆苦吟詩。椽自因三語。官誰號四其。靑雲人莫𪚥。白日鬼爭欺。松豈嚴霜奪。珠難溷水緇。湖山容老醜。天地借恩私。生死知開闔。春秋見盛衰。林泉宜性分。蘿月照襟期。刖跪曾酸鼻。談玄謾解頤。遠遊還感舊。追想忽成悲。夜析傳靑海。邊臣夢赤墀。櫜鞬雖國錫。骸骨亦親遺。山鳥驚儒服。胡雲映戍旗。數奇事鈐轄。路梗生蒺藜。欲獻長楊賦。羞非幼婦詞。危途多偪側。饒舌積猜疑。外累從侵櫟。中心貴坦夷。擬投新印綬。歸老舊蓬茨。異渥趨丹地。殊榮侍翠帷。莊鵬搏此夕。禰鶚薦今茲。璧或非眞盜。金猶有誤持。純誠輸北闕。駁議玷南司。盛世方圖理。恩波每濯痍。求賢勤側佇。效職曠論思。搏虎心猶壯。泔魚悔可追。陽文弔鸞鏡。敦給妬蛾眉。莫作懷香麝。甘爲曳尾龜。低顏營斗粟。絶意競刀錐。乾沒有何好。棲遑無所之。運斤思郢質。累卵憶荀棊。道德慙經濟。文章笑繪絺。踰垣小干木。浮海歎宣尼。那得成文綵。渾如過渙睢。羹和殷帝鼎。園拔魯臣葵。草澤君才屈。薇垣我位尸。楚狂終適意。秦贅欲依誰。要識平生學。蒼生仗撫綏。</text>
<title>謝富平宰李 伯益</title>,<text>半生氷蘖性相宜。百年親朋絶餽遺。七寶駝蹄誰勸客。十年鮭菜未充飢。西江雋味登盤日。東郭潛夫動指時。靑蟹眞魚俱悅口。感君佳惠及淸羸。</text>
<title>謝富平宰李 伯益 其2</title>,<text>儒術謀身已失宜。朱門饌玉小相遺。年來謗焰將消骨。老去才名不救飢。飣餖豈豐窮約地。虀鹽猶苦達宦時。寒廚▒被伊尼意。更喜仁恩逮老羸。</text>
<title>謝富平宰李 伯益 其3</title>,<text>刖跪何曾與世宜。明珠誰惜海中遺。塵勞未就三餘學。旅食常敎十口飢。經濟無謀循末俗。漁樵有夢負淸時。長卿晩歲空多病。尙値東封歎老羸。</text>
<title>謝富平宰李 伯益 附 伯益 次韻</title>,<text>獻御香芹笑不宜。空慙野客妄贈遺。招潮瘦惡非兼味。鹿角腥臊只救飢。遠地傳聞多失實。老來觸事動違時。吟公詩句頭風愈。得似扁倉起病羸。</text>
<title>謝富平宰李 伯益 附 伯益 次韻 其2</title>,<text>雙聲疊韻兩相宜。詩聖重逢杜拾遺。似味淸深甘不毀。令人咀嚼食忘飢。風騷奴僕眞公事。黼黻皇王及此時。振起頹波深有望。他年倘記一窮羸。</text>
<title>謝富平宰李 伯益 附 伯益 次韻 其3</title>,<text>荒疏爲郡本非宜。一目纔張百目遺。濫滯妻孥耗國廩。空招水旱致民飢。三千奏牘徒驚世。十二便宜不適時。惡客分符當惡歲。海邦無術活疲羸。</text>
<title>次湖陰韻。贈祖上人。</title>,<text>松蘿爲衲草爲巾。抖擻襟期靜六塵。楮葉工夫三味手。蓮花世界十方身。迹隨雲去渾無賴。詩向人求尙有因。愧我白頭懷利祿。謾將詩墨費精神。</text>
<title>次湖陰韻。贈祖上人。 其二</title>,<text>百年人事浪霑巾。存是浮漚沒是塵。春草池塘驚好夢。夜床風雨弔孤身。姜郞幾日曾同被。蘇子來生更結因。那得忘情如汝釋。世間無物了傷神。</text>
<title>述懷示友人</title>,<text>少將雄劍倚長天。謬算還爲衆目憐。凡骨詎宜金石藥。虛名安用玉堂仙。江湖未作龜魚主。日月空催犬馬年。也識君恩同覆載。白頭無地謝陶甄。</text>
<title>述懷示友人 其二</title>,<text>寒星牢落斗橫天。獨夜深懷謾自憐。白士聲華依聖主。靑綾風顏愧儒仙。還將搏虎驚前軌。更把泔魚悔昔年。那得裁成似亭毒。含生宇內共陶甄。</text>
<title>述懷示友人 其三</title>,<text>道在吾身命在天。殘形七尺更誰憐。事無害義宜從俗。生不逢時合學仙。羊質未堪誇豹蔚。蓬心猶自羨春年。春來萬彙皆洪造。共喜東皇管化甄。</text>
<title>述懷示友人 其四</title>,<text>悔吝由人敢怨天。半生憂泰儘堪憐。四明孤往思狂客。七貴同遊似謫仙。欲把詩書歸舊隱。佇看松梓入新年。怪來寸廩潦吾駕。擬向乾坤答化甄。</text>
<title>寄耆叟</title>,<text>有耳多蟬噪。寥寥大雅音。自慙投縞帶。空佇答兼金。獨倚薊門嘯。誰賡郢客吟。塵中皆識面。幾箇是知心。</text>
<title>寄耆叟 其二</title>,<text>近郭牛鳴地。時時隔好音。數旬同十載。一字怳千金。雪樹非相望。峨㟄莫獨吟。誰家春酒熟。花下更論心。</text>
<title>寄朴希益 希益。代余。爲鏡城宰。</title>,<text>夔魖巢窟犬羊群。一嶺磨天細路分。土俗尙強非尙禮。鄕人知武未知文。風鳴塞草驚胡馬。月照邊沙戍漢軍。憶得去年游歷處。蒼茫長白襯黃雲。</text>
<title>挽洪翰林 係貞</title>,<text>翰林才調絶群賢。收取聲名自妙年。緗帙縹囊盈史草。玉階金戺侍鈞天。三山鶴駕歸華表。千載塵寰認謫仙。潦倒故人空抆淚。憶君何處共周旋。</text>
<title>挽洪翰林 係貞 其二</title>,<text>芳名編桂籍。詩禮抎風聲。玉筍參班立。金蓮捧燭行。文章留太史。蹤迹隔重溟。月黑荒山路。無從涕淚零。</text>
<title>雨中偶吟寄孫 道源</title>,<text>分明昨夜夢關東。夢裏家山翠幾重。記取故園三月暮。桃花微雨濕殘紅。</text>
<title>挽趙三宰 元紀</title>,<text>商耇周髦最老成。相家寒儉似書生。箕裘有業承前軌。氷蘗爲梯到上卿。淸德自宜驚濁世。素心元不喜廉名。聖朝贈賻偏優厚。身後身前一寵榮。</text>
<title>贈孫 道源 ○時直香室見梨花亂落有感</title>,<text>長安三月天淸明。園林風雨花開落。香雲着樹一院幽。靑枝嬲雪春減却。良霄寄興客吟孤。月篩松影搖緗箬。佳節侵尋百五過。多少騷人懷抱惡。靑衫薄宦誤平生。辜負南華髑髏樂。故山迢遞連日遠。一半鄕心入寥廓。春深鏡浦浦水肥。舴艦隨風不容泊。江山爲賓我爲主。瓿甊香醅供細酌。自從微軀落塵網。舊遊勝跡都蕭索。況復京華少知己。十年未試荊山璞。三生氣味我同君。半世功名皆落拓。眞龍僞鳳世莫辨。驚葉悅楚歸一噱。白日午途鬼坎深。孤蹤孑孑無處着。我有舊業東海頭。君家亦在天南角。君將南去我東還。參商兩地相思各。聞道金剛千仞高。雪春去天纔一握。山中仙鶴待我久。何年共子投芒屩。</text>
<title>送朴 世熹 而晦赴咸鏡</title>,<text>長白山高朔土幽。凄涼尹碣欲千秋。屈君蠻府爲從事。要作他年萬里侯。</text>
<title>又拈</title>,<text>熊軾歸良宰。犀舟渡巨溟。星看南斗近。山望漢羅平。濯濯克文藪。駉駉滿魯坰。貪泉羞一歃。愈覺爽吾精。</text>
<title>又拈 其二</title>,<text>炎荒接裨海。積水拍靑霄。地勢南溟盡。天文北斗遙。鯨波听漰湱。鵬翼見扶搖。觸物皆詩料。應須信筆描。</text>
<title>挽南參判 正卿</title>,<text>樽酒相逢屢覆杯。溫溫風範幾時陪。方期列棘儀朝著。誰料淸輝落夜臺。鵷鷺班中無此友。鶺鴒原上有餘哀。南陔香草猶春色。回首西山日欲頹。</text>
<title>踏靑日。遊東郊。</title>,<text>曲水東風滿洞房。蘭亭千載掇餘芳。蒨蔥野外三春樹。潦倒樽前一醉場。垂白謾驚頭鬢改。踏靑還怕歲時忙。殘生每値劬勞日。空抱深情怨昊蒼。</text>
<title>又拈</title>,<text>今日吾生日。淸明景色新。菁華隨處改。節序爲誰遷。旅食常千里。危途更十年。肝腸對親舊。一醉政陶然。</text>
<title>夏日偶吟。次李判書韻。</title>,<text>樹邊旆席逐淸陰。剛厭人間熱惱深。風入舞雩襟政豁。樽開河朔酒須斟。林蟬鼓暑催流火。地籟生涼啓維金。過眼天時常遞轉。不禁雙鬢雪侵尋。</text>
<title>夏日偶吟。次李判書韻。 其二</title>,<text>滿架葡萄一院陰。漏聲遙出禁門深。詩因避謗時時諱。酒爲澆愁處處斟。甯子幾年歌白石。王陽今日作黃金。平生宿契江湖在。鏡水煙波夢裏尋。</text>
<title>夏日偶吟。次李判書韻。 其三</title>,<text>未息心機愧漢陰。一名爲祟悔方深。桑楡已覺東隅逝。溟海空思北斗斟。卞氏自憐三獻玉。楊家寧受四知金。塵中積毀將銷骨。江上鷗盟合早尋。</text>
<title>獨坐有感</title>,<text>白頭猶未賦歸田。十載交遊半九泉。萬顆金珠方布露。千尋坑穽尙橫前。不嫌醫術經三折。誰笑兵家敗兩甄。獨撫陳編傷世事。亢然淸坐似深禪。</text>
<title>獨坐有感 其二</title>,<text>積毀將銷骨。無傷氣體充。光陰隨燕蝠。得失付鷄蟲。仕竇羞班固。依梁笑馬融。榮枯非怪事。默坐莫書空。</text>
<title>寄周愼齋 世鵬</title>,<text>南荒何處獨鳴琴。肝膽惟憑日照陰。擬把寸陰輕尺璧。難將一士較千金。口中尙辨淄黽味。絃上誰知楚越音。遙想黃紬眠已熟。玉堂綾被待淸吟。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。</title>,<text>君爲南客我東人。一種肝腸數十春。通介不曾隨俗變。此身名實更誰賓。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。 其2</title>,<text>過眼年華不貸人。長安梅柳欲抽春。南中舊隱漁樵在。應與江山作主賓。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。 其3</title>,<text>脩姱十載保貞嘉。意態能傾子夜歌。誰惜娉婷猶不嫁。洞房無月怨孀娥。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。 其4</title>,<text>山肴野釀味尤嘉。隨意林間唱踏歌。自笑低顏營斗粟。謾聲假食似韓娥。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。 其5</title>,<text>故山松桂長新枝。下澤誰敎發軔遲。夢裏墳塋高數尺。荒榛宿草翳殘碑。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。 其6</title>,<text>枯枿乘春擢幾枝。陽和雖早發生遲。惟將名下謀長醉。底用征西勒短碑。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。 其7</title>,<text>濁流無計可揚淸。歸意南浮漢水舲。白首何人靑眼舊。一生襟抱爲君傾。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。 其8</title>,<text>何處江南江水淸。從君那得共揚舲。幽懷不與傍人語。獨對吾兄底裹傾。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。 其9</title>,<text>道窮隣里罕相邀。一榻琴書伴寂寥。行止羨他人自得。錦江煙水逐輕橈。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。 其10</title>,<text>蓬瀛舊侶邈難邀。獨夜哀鴻度沈寥。目斷平生棲息地。鏡湖春水木蘭橈。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。 其11</title>,<text>人有菟裘我獨無。擬將城市作蓬壺。也知出晝煩三宿。不是遲回戀此都。</text>
<title>崔同年 彥㴽 南歸。嘗誦朴 昌世 宰忠州時所贈詩。爲六絶。示余求詩。卽步韻。爲別。 其12</title>,<text>山林習氣似君無。准擬長房入藥壺。只爲鈞天常悅耳。十年魂夢繞淸都。</text>
<title>登淸心臺。見石上孤松。有感示李。希程</title>,<text>頑骨巉巉聳碧岑。危巓獨木不成林。秋千不改風霜面。半死猶存雨露心。托石有根山鬼護。捫蘿無路野童尋。憐渠完節渾天畀。歲暮相看共賞音。</text>
<title>次喜初韻。留別。</title>,<text>東關雪路入征鞭。此日離懷倍惘然。香醑屨傾深淺斝。新詩幾綴短長篇。靑山竹广雲相逐。明月松梢鶴不眠。自分幽居多至味。區區外事付蒼天。</text>
<title>宿月精寺。贈老僧。</title>,<text>世路紛紛誤百齡。幽棲似汝足謀生。衲穿騰借山雲補。窓暗還憑嶺月明。絡石天紳看怒瀑。得風神樂聽寒錚。朝來斗覺襟懷冷。地籟蕭蕭萬壑鳴。</text>
<title>贈空上人</title>,<text>物外鶉居性所甘。人間無味不酸鹹。行裝宇宙雙芒屩。身世溪山一草庵。萬古金剛靑海北。千年智異碧天南。震方奇處皆蹤迹。䠥躠黃埃我獨慙。</text>
<title>大殿端午帖字 癸未○居首</title>,<text>東風吹盡又南風。紅綻榴花禁苑中。角黍纏時絲縷細。菖蒲薦字酒杯空。龍袍映日朝前殿。桂掖飄香拜後宮。看取四門書寶篆。斷知純嘏永無窮。</text>
<title>大殿端午帖字 癸未○居首 其2</title>,<text>南陸延脩景。葭灰仲呂催。野黃知麥熟。聲滑認鸎廻。災逐靈符去。祥隨玉粽來。宮中多樂事。蒲酒亞金杯。</text>
<title>大殿端午帖字 癸未○居首 其3</title>,<text>禁掖森嚴日政長。黃梅時節好風光。香羅細葛宮衣賜。識得當年壼化昌。</text>
<title>大殿端午帖字 癸未○居首 其4</title>,<text>鶴殿祥風動。榴花影透簾。香蒲期聖壽。得見海籌添。</text>
<title>立春帖門</title>,<text>品彙皆洪造。天心自一元。殘生猶世態。厚祿是君恩。弱力曾塡海。微誠更負暄。惟將千歲壽。三祝向金門。</text>
<title>立春帖門 其2</title>,<text>遞轉天時又一春。禁城歌吹屬良辰。願將千歲崑崙核。歲歲今朝獻紫宸。</text>
<title>立春帖門 厪題</title>,<text>分明卷裏一關東。雲夢都歸八九胸。勝地騷人宜有待。壯遊奇句亦相同。陳言身去心能了。至味難形意轉濃。滿耳哇淫聽韶濩。向來牛蟻已除聰。</text>
<title>立春帖門 厪題 其2</title>,<text>透過重關語自高。汪汪筆勢駕奔濤。咀芝便覺香生竅。吸露方知潤徹毫。穢貊山川來我眼。黃陳格刀讓君豪。定知兒子編家集。珍重聯書及老叨。</text>
<title>題薇垣契會圖。</title>,<text>士生貴尙志。古哲猶吾友。千秋但黃卷。相對若曹偶。墮地況同國。蓄積同窠臼。同猷復同寀。白簡管繩糾。平生履忠諒。此日遭明后。耿耿五肝膽。一一血數斗。恤緯誰無憂。捧夫須有手。仗節立宇宙。唁唁枉多口。時淸屢覺閑。共傾鵝卵酒。諸賢讓一頭。薄劣慙居右。相戒莫相忘。丹心到白首。題名一幅小。托契三生厚。流傳逐歲月。繪畫那堪久。端有存者長。英風百世後。</text>
<title>題薇垣契會圖。 其2</title>,<text>英絢容儀世所欽。幾回丹扆進良箴。一時淸議風霜肅。四字華筵日月臨。靑眼獻酬輸厚義。白頭離合誓初心。百年同志還同德。知得三生夙契深。</text>
<title>題薇垣契會圖。 其3</title>,<text>謬玷薇垣愧薄躬。頻隨諸彥揖英風。塵中物議頭垂白。分外君恩面發紅。骨鯁自因三語效。肝腸還對二樽同。小亭遊賞渾閒事。更勵忠規誓始終。</text>
<title>題義禁府郞官契軸</title>,<text>盛時仁德致隆平。輔治寧敎廢衆刑。律有重輕宜審克。天無愛惡本生成。鞭苔尙可存哀敬。刀筆應須擇俊英。何處綠樽同取醉。畫圖風彩儘分明。</text>
<title>題部將契軸</title>,<text>兵家籌畫學孫吳。稟氣山河作丈夫。只把韜鈐猶衛國。寧隨矢旝幸全軀。他年勳業歸鍾萬。此日風標上畫圖。離合人間俱白首。誓同鶼蟨義相扶。</text>
<title>名途</title>,<text>從前通籍許曾參。世味偏賞備苦甘。頭上羲娥光遞轉。耳邊蠻觸戰方酣。神鼇運海三山動。天驥嘶風萬馬瘖。只爲宦情殊落莫。夢魂同是嶺東南。</text>
<title>名途 其二</title>,<text>世路窮通兩不期。人心黑白枉悲絲。欲澆胸次常呼酒。爲避時名自諱詩。桓笛未聞三弄奏。齊竿誰恥十年吹。天時寒暑無窮事。莫向風塵歎數奇。</text>
<title>禁署</title>,<text>分局深居雨露邊。于于冠佩每隨肩。元良一德眞天縱。詡衛諸官總世賢。只爲聖儲石羽翼。儘敎蒙養誡針氈。佳辰更覺承恩重。鶴醞鸞羞下九天。</text>
<title>送友人赴燕</title>,<text>道茀遼陽境。官虧御史威。險夷身敢避。憂泰節無違。日月麗天極。山河控帝畿。平生慕中夏。匏繫羨君歸。</text>
<title>題金鼎峯 光軒 家軒 今臨鏡堂。有詩板。</title>,<text>寥落山居特地幽。主人心事說從頭。一園佳木千竿竹。方信林泉有素侯。</text>
<title>大殿立春帖字 甲申○居首。別造弓受賜。</title>,<text>隱約韶鈞在九霄。衆星環拱北辰遙。蓬萊晴旭鮮雲繞。閶闔祥風繡筤飄。鳳紀千春偏令節。龍墀百辟賀淸朝。階▒秖是陶唐舊。神化應須似帝堯。</text>
<title>大殿立春帖字 甲申○居首。別造弓受賜。 其2</title>,<text>金穰宜鎬飮。道泰復人和。聖德斯爲大。春功未必多。宮花開嫩萼。御水漾文波。會見唐虞際。賡哉帝作歌。</text>
<title>大殿立春帖字 甲申○居首。別造弓受賜。 其3</title>,<text>條風初報一年春。楡柳還驚國火新。自是生成關聖化。未應天地有全仁。</text>
<title>次閔耆叟新堂韻</title>,<text>暮齒還家掩竹扉。東湖舊楫已生衣。十年許國眞狂算。五畝雖荒尙未歸。</text>
<title>挽耆叟</title>,<text>濩落無儔侶。追思十年前。白頭傾蓋少。靑眼得君先。海內惟吾友。朝中只此賢。切磋新白璧。詩禮舊靑氈。玉署無雙士。鸞坡第一仙。橡樟根厚地。滄海納群川。才器經綸大。文章錦繡鮮。皁囊煩出入。彤陛儼周旋。玉立班留筍。金華炬擁蓮。忠應隨事著。道豈與時遷。素節磨酆劍。丹心向杞天。憂時常耿耿。愛國浪拳拳。百喙相從棹。孤芳貴自堅。有才眞卓犖。無命竟起邅。遽瑗知非日。宣尼曳杖年。高山空仰止。大路已茫然。日月居諸裏。乾坤俯仰邊。憶曾開底蘊。相信到華顚。瀝膽淸如鏡。論心直似弦。挑燈頻擊節。遇酒幾同筵。醒醉人生過。悲懽世事牽。平生悼親舊。此日抱幽悁。節換驚寒食。花殘惜杜鵑。孤吟抛勝月。獨立叫重泉。物象榮枯異。天心雨露偏。峨洋宇宙內。悽斷伯牙絃。</text>
<title>詠申元亮 潛 墨竹</title>,<text>通塞遞寒暑。低昂受風雨。平生全節存。故人騷人手。</text>
<title>送尹亨仲 衢 閔耆伯赴燕京</title>,<text>道茀狄江北。戎心哉使乎。憑何季路諺。不逕高柴愚。忠孝本君子。時中眞丈夫。平生處夷險。肯念此言無。</text>
<title>書巡廳素屛</title>,<text>舊隱靑山夢寐尋。數年歸計向來深。一秋事業皆軍旅。辜負平生俎豆心。</text>
<title>次公州錦江船上韻 忠淸都事時</title>,<text>風雨蕭蕭洗瘴江。戙戨隔岸對蓬窓。魚梁暗火芳洲遠。煙寺寒鍾半夜撞。竊祿十年身似繫。探奇萬里筆如杠。澆愁不用憑春酒。河海爲醪后土缸。</text>
<title>次泰安客館韻</title>,<text>遠遊萍梗國西邊。一枕依依夢九天。半夜風鳴庭有竹。前村月黑海生煙。江氷未解漁舟斷。野雪初消獵騎𪚥。客久更堪驚節換。春來羈況倍蕭然。</text>
<title>次藍浦客館韻</title>,<text>海上群山點點靑。瘴雲拖雨晝冥冥。苔粘怪石經千劫。鯨噴洪濤簸九溟。幽草隔林香細細。亂松生路翠亭亭。何年乞骨江湖去。鏡浦孤舟採綠萍。</text>
<title>扶餘客館。次稼亭李先生韻。</title>,<text>扶蘇疊翠臨長河。河濱煙火皆田家。興亡宇宙歸一指。默數三韓年紀多。槐鳴鬼哭怪當時。溫王社稷歸唐羅。山河不勞百戰餘。行路至今看物華。蒼蒼渤巖石頑。躑躅入春寒未花。荒城落日啼殘鴉。荊榛何處埋銅駝。人物千秋一成忠。陳迹▒入樵夫歌。寒江絮雲認冤氛。志士有淚添紅波。</text>
<title>次崔監司盅齋 淑生 白江韻</title>,<text>春江氷未釋。二月絶行舟。草樹荒城路。煙霞倦客愁。英雄孤鳥過。名字幾人留。藥石成忠死。山河萬古羞。</text>
<title>次淸州客館韻</title>,<text>南來羈況惱春光。盤上新蔬覺野芳。萬古河山曾割據。三韓土地是中央。雨深炎海雲霞膩。城枕淸川襟帶長。宇宙悠悠星紀變。英雄陳迹托文章。</text>
<title>又次拱北樓韻</title>,<text>信馬西原路。春城麗景初。桑麻新雨露。風俗舊詩書。否往還成泰。盈來本白虛。當時諸扈從。探勝孰如余。</text>
<title>次公州獨樂亭韻 三首○達城徐公</title>,<text>江▒藉坐不須氈。釃酒臨風酹古賢。黃鶴白雲悲旣往。翠樓丹壁記從前。蒼茫眼界山河外。錯莫詩情宇宙邊。巨筆若爲驅造化。盡收佳景入新篇。</text>
<title>次公州獨樂亭韻 三首○達城徐公 其二</title>,<text>嵌崖危榭想林君。步屧徐穿一壑雲。早歲功名留竹帛。暮年簪笏謝華勳。塵襟付與滄江洗。心事渾憑白鳥論。人去亭空松獨在。達城陳跡見遺文。</text>
<title>次公州獨樂亭韻 三首○達城徐公 其三</title>,<text>錦水西流落日低。芳洲杜若客魂迷。眼窮宇宙歸暝漠。筆落風煙入品題。萬古江山蘇赤壁。一區泉石柳愚溪。緣崖緩緩靑驢過。匹練縈回認小蹊。</text>
<title>次公州聚遠樓十詠</title>,<text>蒼江錦浪桃花春。年年三月江草新。煙水冥濛一帆風。落日獨歸何處人。香樽綠酒傾葡萄。白鳥故故隨輕舠。溫王舊物山何在。倚船一叫詩肩高。</text>
<title>次公州聚遠樓十詠 其二</title>,<text>江城夜氣生蟾波。漫山錦繡楓林多。蕭晨雲物入秋興。菊英茱糝盤中羅。椶鞵舞月▒帽欹。綠酒屬君君莫辭。齊景枉灑牛山淚。漢武謾賦秋風詞。</text>
<title>次公州聚遠樓十詠 其三</title>,<text>熊津萬古長漣漪。夜來月白江空時。百濟興亡問明月。月雖不言應獨知。成忠死去魂不來。千秋遺恨江花開。江娥曲終江月落。釣舸晩逐春潮回。</text>
<title>次公州聚遠樓十詠 其四</title>,<text>歲暮天涯見雪霜。客中風日遞炎涼。憑渠忘却身千里。愁減纏綿夜減長。</text>
<title>次公州聚遠樓十詠 其五</title>,<text>翰墨風流共一場。錦江歌管趁斜陽。十千美酒玻瓈碧。二八佳娥粉黛香。靑眼故人供笑語。白頭遊子任棲遑。迢迢萬里關山路。惆悵明朝各異鄕。</text>
<title>次公州聚遠樓十詠 其六</title>,<text>信宿西陵客路遙。靑驢緩緩過河橋。平生枉擬奇男子。鐵石心腸一半銷。</text>
<title>次公州聚遠樓十詠 其七</title>,<text>三更不寐拓寒窓。月黑腥雲暗瘴江。無恨客愁何處着。絳紗殘燭影幢幢。</text>
<title>次公州聚遠樓十詠 其八</title>,<text>浩漾江波舴艋浮。扶蘇山影落寒流。千年古國興亡恨。一片孤城草木秋。幾箇英雄留姓字。當時邱隴但松楸。孱王不用成忠計。認得冤氛射斗牛。</text>
<title>謁仲氏三陟</title>,<text>手挽新枝撫舊査。天涯靑眼向來多。栽培願被神明護。荊樹長開此日花。</text>
<title>續陟岵詩三章</title>,<text>陟彼岵兮。瞻望父兮。風悲梓木。夜長幽隧。春雨秋霜。予懷衋然。官于絶塞。展掃曠年。永言哀慕。天地終極。一聲長叫。胡山欲裂。</text>
<title>續陟岵詩三章 其二</title>,<text>陟彼屺兮。瞻望母兮。春暉難駐。翳翳向暮。事君與親。日有短長。朔土幽幽。靑海茫茫。孝則未遑。忠或輸君。天日昭明。冀昭覆盆。</text>
<title>續陟岵詩三章 其三</title>,<text>陟彼岡兮。瞻望兄兮。惟伯及仲。載歌鶺鴒。吹壎吹篪。荊樹生花。閔予小子。羈旅天涯。楚楚儒衣。山鳥皆驚。何年姜被。共說深情。</text>
<title>長城排律十韻 文臣都會居首</title>,<text>長城迢遞跨幽幷。落日黃昏粉堞橫。龍駕晴虹來隱隱。地分高阜矗庚庚。東西萬里關門遠。夷夏千秋限界明。昔日秦皇方虎視。當時威令若雷行。山東六姓皆孱膚。渭水咸陽是帝京。富國強兵誇盛烈。興徭築怨血蒼生。縱令北鄙無充介。其奈中原有戰爭。一自沙丘鮑已臭。忽聞函谷鹿還驚。難將地險裨王業。足賴人和致太平。枉識防胡城有力。那知一德百長城。</text>
<title>送內弟金 光國 之任堤川</title>,<text>館學三年薦宿儒。奈堤風俗化蘇湖。今日使君好官去。道中又見鬼邪揄。</text>
<title>挽李同知 誠彥</title>,<text>竣事天墀禮不違。輈車遙目薊門歸。平生儒術多經略。末世功名半是非。日暮燕山魂杳杳。風悲鴨水路依依。西郊歌管分携地。陳迹悠悠淚濕衣。</text>
<title>挽南參判母氏</title>,<text>種德何曾穫慶遲。大家榮貴冠當時。金閨羽楫推三相。玉樹枝柯見七兒。生死極知多福祿。春秋況復近期頤。麤材不似張林筆。豈合銘碑贊一辭。</text>
<title>麻浦舟中。醉吟。示欽之，成之。</title>,<text>戙戨隱約望楊花。芳草靑靑界白沙。塵土抽身天所借。滿船斜日載笙歌。</text>
<title>別宋大有 佑</title>,<text>憶昔芹宮共雪螢。尋常魂夢若平生。三霜別意頭堪白。一夕懽心眼更靑。挈榼慰君蠻酒膩。將詩送子蜀牋輕。天涯雲樹相思苦。邂逅他年在玉京。</text>
<title>十月將晦。別蕃公。仲令</title>,<text>十月征西路。蕭蕭江雨寒。風霜雙鬢白。社稷一心丹。淚爲離親落。情因作客酸。明朝關嶺雪。擧目失鄕山。</text>
<title>宿平邱希白江亭</title>,<text>動者皆然靜者誰。林泉無主但蓬茨。一江風月雙淸夜。半榻琴書獨對時。路迥東西人鮮少。山連楊廣樹參差。百年住卜歸休地。未脫塵緣鬢已絲。</text>
<title>見江水發源於五臺山。滔滔百折。若與我同至平丘。有感。</title>,<text>江流西去爲朝宗。人事悤悤較此同。水若有情應識我。五臺山下遠相從。</text>
<title>見江水發源於五臺山。滔滔百折。若與我同至平丘。有感。 其二</title>,<text>我行來自五臺山。漢水源流亦此間。千里相隨不相捨。水歸西海我長安。</text>
<title>次漢之韻。題耆叟別墅。</title>,<text>林中白板闔雙扉。遮莫山禽怪我衣。花覆晴沙江路細。靑驢踏盡海棠歸。</text>
<title>挽崔二相 淑生</title>,<text>德業文章第一流。淸輝腴世邈難儔。經綸幸値龍蛇歲。草野寧忘社稷憂。仕已在天無喜慍。榮枯隨分視春秋。百年遺恨終昭洗。胤子懷中有白鳩。</text>
<title>大殿春帖字 乙酉○居首</title>,<text>良霄斗柄政回東。粲粲星文在紫宮。雲借韶光開化日。天分暖氣與條風。陽蘇品彙萌芽早。春譬宸心發育同。自是陶甄關聖澤。方知造化本非工。</text>
<title>大殿春帖字 乙酉○居首 其2</title>,<text>雪色梅中盡。韶光柳上微。一春偏鳳紀。萬歲賀龍飛。白日長垂耀。蒼生永有依。治平較子姒。道泰似今稀。</text>
<title>大殿春帖字 乙酉○居首 其3</title>,<text>禁城歌吹滿東西。宮柳煙絲似翦齊。只喜宸居同造化。神功都未見端倪。</text>
<title>大殿春帖字 乙酉○居首 其4</title>,<text>柳陰侵砌碧。梅影滿林交。禁苑多佳木。偏憐橄欖梢。</text>
<title>林 嵩善 槐馬詩</title>,<text>公心淸渭水。一派涇濁中。荊玉猶留璞。秩金迥謝鎔。聖明旌淑德。末俗激廉風。賻贈非常▒。哀榮有始終。</text>
<title>送圭復節度關北 柳庸謹</title>,<text>詩書郤穀見明公。上僚仁賢國不空。朔野長城千里迥。柳營奇計六韜雄。邊雲漠漠黃楡月。胡馬蕭蕭紫塞風。也識綏懷要有道。區區衛霍本非功。</text>
<title>咸興。別德源宰趙君。玉崑</title>,<text>離親旬月悵難禁。殘淚揮來血滿襟。山鳥野花羈思苦。蠻風蜒雨客愁深。人驚賀老常吳語。誰念鍾儀獨楚音。萬里遐荒相識少。幸逢先覺作知心。</text>
<title>述懷排律五十韻</title>,<text>朔土流離子。情懷欲語誰。天文分地理。北斗隔南箕。去去關山遠。行行氣力疲。道窮隨俗可。親老棄官宜。夢覺殘燈暗。宵長旅枕欹。蠻謳喧越女。獷眼走羌兒。阮籍初迷路。楊朱便泣岐。先春邊地盡。豆滿塞天垂。爲客有何好。出門無所之。功名隍得鹿。身世墨悲絲。去國寄千里。甘心居九夷。親朋雲聚散。家業月盈虧。宇宙三杯酒。江山一首詩。折腰誠可恥。掉舌欲何爲。運甓謝陶侃。乘桴師仲尼。畏人空默默。學古尙孜孜。袖裏雄鳴劍。囊中脫穎錐。生涯殊淡泊。顏貌轉淸羸。戀闕潛忉怛。思親久喔咿。澤蘭愁屈子。官柳泣斑姬。竹苑桐枯日。鸞飄鳳泊時。撫膺懷未遣。咋指悔難追。斷尾鷄猶智。懷香麝正癡。亡羊元不恨。失馬復奚悲。事上甘爲下。知雄獨守雌。疏狂官長罵。迂拙吏胥欺。浪跡隨陽鳥。微誠向日葵。菱花驚雪鬢。竹葉愛金巵。莫以巢堂燕。寧爲曳泥龜。榮華薤上露。富貴劍頭炊。平地風波惡。重關道路危。鋤禾荒未穗。種豆落爲箕。自是慙樗散。那堪怨位卑。不才將底用。於國果何裨。渭水甘垂釣。商山可採芝。空懷林下計。徒費夢中思。瘴海星霜換。蠻江歲月遲。孤村爲草木。一室見蓬茨。風捲樹陰轉。日斜山影移。麥胎成翠陌。梅子結靑枝。邑俗同胡羯。吳儂伴鹿麋。梧桐新院落。風月舊襟期。覓句曾忘食。看書又忍飢。遊觀非故土。邂逅盡新知。菵露朝昏濕。胡笳日夜吹。山花啼杜宇。溪柳囀黃鸝。美景天中節。愁容鏡裏眉。轅門森斧鉞。戎幄擁旌旗。猛士皆裹甲。書生獨佩觹。一噫還一笑。山鳥怪儒衣。</text>
<title>贈金評事 瑊</title>,<text>萬里鄕關入夢頻。客中懷抱歎良辰。殊方草樹驚初夏。故國鸎花惜暮春。五嶺雲霞皆瘴癘。三危道路已酸辛。昭君紅淚胡山外。屈子丹心楚澤濱。鏡裏愁容緣悼古。枕邊揮涕爲思親。孤囚僻壤魑魅戲。穩保殘軀天地仁。風幔薄衾龜喘息。月窓淸夜鶴精神。翛翛寒影獨歸雁。孑孑微蹤何處人。目弔長沙遭鵩鳥。誰悲東魯泣麒麟。先生德宇深如海。會念鸞荒一逐臣。</text>
<title>呈節度使曺公 閏孫。請共遊柳亭。</title>,<text>長沙單▒歲。鵩入賈生賦。窮荒塞土幽。客中月幾彀。風頑瘴江雲。日暮湖山雨。逢人盡猳猴。孑身立宇宙。尋常對夔羵。狎玩非瞿瞿。天涯陟岵心。夜深邊月苦。前霄夢萱堂。蒼顏何太瘦。驚覺拭雙淚。血濕絺衫袖。欹枕耿不寐。默數南歸路。三逕故園荒。松月誰作主。休官愧未能。絶域甘留寓。戎幄幸見容。獲庇於仁宇。多日奉淸塵。蒹葭倚玉樹。崇卑位雖殊。氣味眞相伍。莊鳥方越吟。鍾儀獨楚奏。男兒限南北。會合誠非偶。勝地固不常。盛筵況難又。城南數理許。柳亭佳致富。每每原田畔。陰陰樹木古。前溪淸可厲。風起靴紋皺。泓淨不可唾。魚蝦可俯數。逝水仲尼歎。晴川崔灝句。一觴復一詠。襟期任抖擻。明將做淸遊。今已設草具。江庠酒初熟。香泉聊可口。欲與相公共。相公其許否。</text>
<title>次酒泉石韻</title>,<text>象緯無情在高天。富媼有液成流泉。何人好事兩名酒。一誣百世今猶傳。摩挲古石石不老。千秋無語何頑然。鴻荒亦豈有此埋。一片虛擲官河堧。誰家石臼經浩劫。斑斑渤生綠錢。地無靈異但虛名。縣舍寥落荒山前。行人到此幾回首。風煙不與山河遷。欲揭正道解人疑。手碎茲石投深淵。今古悠悠一俯仰。斜陽立馬江橋邊。澄河如酒手可掬。莫把殘石流饞涎。人間何地有仙子。瀛州學士悲殘年。能使吾民醉堯樽。共躋壽域斯爲仙。</text>
<title>次李正郞 元和 韻</title>,<text>三春濩落蘇門嘯。半歲肅條梁甫吟。嶺表鶴花添旅況。江東煙樹滌塵襟。隻身靑海孤臣夢。缺月黃昏萬里心。世路結交難悉數。相逢幾箇是知音。</text>
<title>三月三日。有感。寄子剛。丙戌</title>,<text>今日吾生日。春陽着物新。自天開景命。墮地値佳辰。鞍馬長爲客。詩書不救貧。無錢可沽酒。一醉賴隣人。</text>
<title>三月三日。有感。寄子剛。丙戌 其二</title>,<text>天氣淸明日。生生品物新。棲遑憐薄命。寂寞度良辰。撥悶寧嫌醉。居閒不厭貧。明朝沙塞外。復作望鄕人。</text>
<title>三月三日。有感。寄子剛。丙戌 其三</title>,<text>夜雨護佳景。芳堤花木新。未成浮白飮。虛負踏靑辰。登世無三釜。平生任一貧。朱門渾大酌。誰念獨醒人。</text>
<title>三月三日。有感。寄子剛。丙戌 附容齋李公 荇。 挽沈應敎，沈校理母夫人金氏。</title>,<text>爲母雖無子。如斯見未曾。眼前雙白璧。天上兩靑綾。中壽今無幾。高門古有徵。哀哀風樹淚。行路亦霑膺。</text>
<title>送應物赴密陽</title>,<text>忠孝公私兩得全。炎荒草木待征鞭。秋風無限孤臣意。漢水終南尙可憐。</text>
<title>次希剛令公韻</title>,<text>寂寞鉛華懶點酥。鏡中偏感玉容枯。人生莫敎情深淺。頑石猶能解望夫。</text>
<title>次希剛令公韻 其二</title>,<text>香膚褪露乳如酥。泣向參商眼欲枯。曲念未隨形色斷。任他人道我非夫。</text>
<title>次希剛令公韻 其三</title>,<text>丹是臙脂渥是酥。盈盈春艶笑秋枯。幽花合被東▒護。陌上尋芳盡薄夫。</text>
<title>次子由愛日堂韻 子由在關西。大夫人棄世。予在塞北。還京纔數月母亡。故情見于詩。</title>,<text>遠遊關塞在戎軒。鶴髮蕭蕭久倚門。地下音容今寂寞。人間節序幾寒溫。一生但賴神明護。萬死難酬鞠育恩。聞說華堂扁愛日。感君終始孝思存。</text>
<title>次子由愛日堂韻 子由在關西。大夫人棄世。予在塞北。還京纔數月母亡。故情見于詩。 其二</title>,<text>淸晨賓日倚新軒。萬里祥輝出海門。地上螭蠕寒欲死。天中杲杲曝成溫。懷生共被陶甄化。育物無非覆載恩。祗爲頹光留不得。千年夸父恨猶存。</text>
<title>次子由愛日堂韻 子由在關西。大夫人棄世。予在塞北。還京纔數月母亡。故情見于詩。 其三</title>,<text>欲把春暉駐一軒。夜來寒月照山門。生涯此日常惸獨。膝下何時更飽溫。五鼎未爲人子孝。百年難報昊天恩。撫躬倍覺肝腸裂。密密縫衣手澤存。</text>
<title>次子由愛日堂韻 子由在關西。大夫人棄世。予在塞北。還京纔數月母亡。故情見于詩。 其四</title>,<text>西山暝色入寒軒。悛悛玄雲鎖洞門。長向虞淵悲夜永。更無暘谷見春溫。祭魚豈有忘生物。舐犢偏深愛子恩。永慕此心空耿耿。枕邊雙淚血痕存。</text>
<title>次子由愛日堂韻 子由在關西。大夫人棄世。予在塞北。還京纔數月母亡。故情見于詩。 其五</title>,<text>曾褐新名在舊軒。尙餘寒日照空門。篋中寥落裳衣冷。夢裏依俙笑語溫。祥禫有期遵古制。死生無地報深恩。年年八月初三日。惟有終天一慟存。</text>
<title>次子由愛日堂韻 子由在關西。大夫人棄世。予在塞北。還京纔數月母亡。故情見于詩。 其六</title>,<text>撫今悲古對空軒。望子當時此倚門。食案每慙懷橘陸。宦途方悔絶裾溫。長含風樹無窮恨。虛負乾坤岡極恩。最是寸心難狀處。丁寧遺語耳邊存。</text>
<title>次子由愛日堂韻 子由在關西。大夫人棄世。予在塞北。還京纔數月母亡。故情見于詩。 其七</title>,<text>爲思居處對層軒。堂有階墀室有門。此夜泉臺幽隧隔。當時手線戍衣溫。長繩未繫桑楡景。寸草空霑雨露恩。疚棘餘生容覆載。一身心死但形存。</text>
<title>次子由愛日堂韻 子由在關西。大夫人棄世。予在塞北。還京纔數月母亡。故情見于詩。 其八</title>,<text>千種深情寄小軒。幾行哀涕灑山門。齊明一念憑香火。夢寐三更說淸溫。鳩自入懷緣孝感。烏猶反哺爲慈恩。世間誠信相孚處。知有尋常性理存。</text>
<title>次子由愛日堂韻 子由在關西。大夫人棄世。予在塞北。還京纔數月母亡。故情見于詩。 其九</title>,<text>此日深懷在此軒。悲涼桑梓蔭柴門。不禁夜雪侵肌冷。無復春陽炙背溫。天地一元均品彙。鳲鳩七子少偏恩。蓼莪千古編詩雅。涕泣王郞意有存。</text>
<title>次子由愛日堂韻 子由在關西。大夫人棄世。予在塞北。還京纔數月母亡。故情見于詩。 其十</title>,<text>桮棬寂寂在空軒。喬木依依擁舊門。白首幾時增喜懼。黃泉無路問寒溫。三年泣血非爲孝。一日偸生是亦恩。扶護全安神賜大。如絲軀命至今存。</text>
<title>次子由愛日堂韻 子由在關西。大夫人棄世。予在塞北。還京纔數月母亡。故情見于詩。 其十一</title>,<text>舊時遺業但涼軒。生事零丁寄蓽門。從此忍飢兼忍凍。向誰求飽且求溫。每逢春雨秋霜日。追念天高地厚恩。未死此身同朽木。胸中數斗血猶存。</text>
<title>詠鳥嶺龍湫。示朴 昌世。</title>,<text>橫劍寒湫照底明。老蛟陰蓄莫偏驚。斬鯨溟海平生志。不須區區據一泓。</text>
<title>詠鳥嶺龍湫。示朴 昌世。 其二</title>,<text>日斜嵌竇黝潭明。俯瞰危魂夢裏驚。山似筆鋒煙似紙。蒼崖秋水又陶泓。</text>
<title>大殿立春帖字</title>,<text>千家爆燼竹聲殘。白殿椒觴可餞寒。神禹惜陰常汲汲。放勳明德自安安。盈虛一氣憑葭管。天地三元屬菜盤。占得金穰期上瑞。六街鳩杖總成懽。</text>
<title>服闋後。被召上京。示李監司。眉之 ○戊子</title>,<text>三年憂患髮星星。九死唯餘土木形。草野天書眞異數。關山馹騎是嚴程。世間無復平生樂。泉下應知此日情。明發他鄕爲客處。淸良松柏夢中靑。</text>
<title>除夜直玉堂。示嚴修撰。昕 ○戊子己丑二年除夜。共直玉堂。</title>,<text>挑燈相對到淸晨。鼎鼎光陰取次新。半夜子前猶己丑。五更鍾後是庚寅。蕭蕭白髮臨靑鏡。耿耿丹心向紫宸。四海一身無怙恃。長祈聖壽更千春。</text>
<title>除夜直玉堂。示嚴修撰。昕 ○戊子己丑二年除夜。共直玉堂。 其二</title>,<text>兩年同守歲。綾被共西淸。耿耿今宵事。依依昔日情。無詩何用祭。有酒且須傾。兀坐靑燈下。相看到五更。</text>
<title>立春貼門 己丑十二月十六日。拜直提學。二十八日。乃立春也。</title>,<text>春來朝野競騰懽。春與君恩一樣看。宇宙此生無怙恃。但瞻雙闕祝南山。</text>
<title>三月三日。與舅氏小酌。</title>,<text>墮地具佳節。芳春此日生。風光驚熟食。天氣喜淸明。寒暑知公道。窮通見物情。渭陽興感處。樽酒幸同傾。</text>
<title>三月三日。與舅氏小酌。 其二</title>,<text>畎畝堪棲息。年華過眼驚。良辰二寒食。佳節兩淸明。病與春俱至。愁隨草共生。幽蘭滋九畹。採棌若爲情。</text>
<title>三月三日。與舅氏小酌。 附金 世南 韻</title>,<text>昔君嶽降日。相宅貴人生。聯雁俱騰翥。濯龍際聖明。旣多沽醑酒。易感劬勞情。難拂親親誼。遲留北斗傾。</text>
<title>三月三日。與舅氏小酌。 附金 世南 韻 其二</title>,<text>扶醉兒童笑。前橋戎馬驚。千山多綠暗。三月屬淸明。歲色堂堂去。雪莖苒苒生。老懷強制淚。臨別不勝情。</text>
<title>挽李文學英符</title>,<text>鶼蟨相資十載餘。雷陳高義不曾疏。錦江春酒同拚醉。柏府秋霜共草疏。往事悠悠情惻惻。遺魂寂寂夢蘧蘧。人生畢竟皆黃土。春老無依最惜渠。</text>
<title>用天摩兩字。贈閔耆伯赴開城任所。</title>,<text>十載羈危鵷路中。區區禮數困英雄。平生心事須無愧。哀世人言未盡公。辱豈可憂榮可樂。進猶非達退非窮。莫辭飽喫松都飯。在處天摩足盪胸。</text>
<title>用天摩兩字。贈閔耆伯赴開城任所。 其二</title>,<text>古國山河惱客情。荒臺燐火夜來明。千秋人物曾無數。一箇文忠獨有名。末俗未能知大節。酹觴誰復弔英靈。當年毅色如相對。依舊天摩未了靑。</text>
<title>畫雨竹。以雨洗娟娟靜。風吹細細香。爲題。</title>,<text>狂簡聖所與。春服何楚楚。浴沂詠歸詩。人欲方消了。</text>
<title>畫雨竹。以雨洗娟娟靜。風吹細細香。爲題。 其二</title>,<text>桐江卜遐遁。垂釣平生事。南陽何許人。物色漏名字。</text>
<title>挽貞顯王后 庚寅</title>,<text>在邰寧專美。鈴原又淑姿。斗維儲慶日。軒緯表祥時。縟禮升坤極。徽音稱母儀。分明終始事。彤管記柔規。</text>
<title>挽貞顯王后 庚寅 其二</title>,<text>夙歲猶玄德。先朝是小君。陰功天共大。神化物皆薰。內則齊妊姒。宗圖繼舜文。少陽方在念。末命最慇懃。</text>
<title>挽貞顯王后 庚寅 其三</title>,<text>附寶推徽範。姜嫄讓懿名。蘋蘩常夙夜。詩禮自平生。茂德歸鍾萬。昌輝幷日星。生成眞罔極。朝野共呑聲。</text>
<title>挽貞顯王后 庚寅 其四</title>,<text>鳩州曾協德。燕石早開祥。法服崇翬組。蠶功執懿筐。黃花應襲慶。靑簡永流芳。百代風聲遠。山高水復長。</text>
<title>挽貞顯王后 庚寅 其五</title>,<text>七紀膺純嘏。坤闈五十年。全安功在社。慈孝性由天。義重恩猶割。心公德不偏。感人能浹骨。語及摠潸然。</text>
<title>挽貞顯王后 庚寅 其六</title>,<text>聖子神孫孝。烝烝億兆知。方遵周氏禮。不易魯公衰。叫地悲無恃。終天慟失慈。百年傷短日。長感蓼莪詩。</text>
<title>挽貞顯王后 庚寅 其七</title>,<text>龜猷涓吉日。蛩竁托荒丘。蜃輅辭雙闕。魚軒冷九秋。靑門頻北顧。翠葆邈南遊。去去臨淸漢。寒波慘不流。</text>
<title>挽貞顯王后 庚寅 其八</title>,<text>昔在蓬萊殿。岡陵祝幾回。祥煙連北極。聖主詠南陔。壽酒翻成奠。雲謠轉作哀。他年悲六月。人去節空來。</text>
<title>挽貞顯王后 庚寅 其九</title>,<text>柘館秋宵寂。軒星瑞彩消。群臣思社飯。命婦憶晨朝。象服褘褕在。雲陵草樹凋。荒山埋故劍。泉下定相邀。</text>
<title>挽貞顯王后 庚寅 其十</title>,<text>八頌扃和後。懽聲不復騰。臣工新涕淚。松柏舊園陵。玉度三泉隔。蘭儀百世稱。賦詩裨國史。敷寫愧難能。</text>
<title>次朴 昌世 韻奉別</title>,<text>異域啼鸎故國聲。遠遊何事滯孤城。風塵已澁屠龍劍。葵藿猶存向日誠。漢節獨完人不識。儒衣常狃鳥還驚。相思萬里仍相慰。月傍關山夜夜明。</text>
<title>李容齋 荇 囑予以山氣日夕佳之句。分韻綴詩。茲得短篇五章以呈。</title>,<text>德星落終南。夜彩明翠巒。雲扃開半壑。占斷吾靑山。步屧涉幽袤。採棌饒芳蘭。日暮松杉暝。禽鳥解飛還。</text>
<title>李容齋 荇 囑予以山氣日夕佳之句。分韻綴詩。茲得短篇五章以呈。 其二</title>,<text>霽景靑山麗。松陰丹壁翠。天分莽蒼色。雲借冥濛氣。斜陽逗林樾。澹澹養山意。爲問山中人。終作幽棲末。</text>
<title>李容齋 荇 囑予以山氣日夕佳之句。分韻綴詩。茲得短篇五章以呈。 其三</title>,<text>贔屭蒼山根。大塊凝厚質。細逕入楓林。冠蓋尋石室。山容異朝暮。變態挾雲日。主人詩力健。全山輸一筆。</text>
<title>李容齋 荇 囑予以山氣日夕佳之句。分韻綴詩。茲得短篇五章以呈。 其四</title>,<text>鳥鳴山幽幽。春去花寂寂。雲開衡嶽晨。日照香爐夕。紫煙釋嶠遲。巖棲殊行闃。千秋鶴不返。松古見遺迹。</text>
<title>李容齋 荇 囑予以山氣日夕佳之句。分韻綴詩。茲得短篇五章以呈。 其五</title>,<text>朝日明邃壑。夕霧侵蒼崖。天晴復天雨。釀作山氣佳。鴻濛太古意。指點雙眸楷。高山徒景仰。丘垤羞我懷。</text>
<title>宿珍富。次邱山趙石磵韻。寄原叔。</title>,<text>澆盡千秋酒一巵。旅牕長夜夢醒時。此心那得頑如石。未識人間有別離。</text>
<title>宿珍富。次邱山趙石磵韻。寄原叔。 其二</title>,<text>衰涕紛紛落酒巵。山平海渴竟何時。乾坤逆旅人如客。未必邱山獨別離。</text>
<title>宿珍富。次邱山趙石磵韻。寄原叔。 附趙石磵韻</title>,<text>珠淚雙雙落玉巵。陽關三疊送人時。泰山作地滄溟渴。始斷邱山泣別離。</text>
<title>過天壽院</title>,<text>不見當時柳絮繁。秋風衰草滿空原。一壺來待人何處。落日長程句尙存。</text>
<title>敬次御製 扈從。過天壽院。</title>,<text>千騎如雲六轡飛。西來鸞駕復東歸。前朝舊物山河在。松嶽鑱天舊是非。</text>
<title>敬次御製 扈從。過天壽院。 其二</title>,<text>古國西風繡筤飛。六龍還向漢城歸。郭亡更使齊桓問。斑白遺民說是非。</text>
<title>敬次御製 扈從。過天壽院。 其三</title>,<text>金旌西拂瘴雲飛。鶴立都人望遄歸。一念倘敎寅畏弛。朝中萬事定全非。</text>
<title>扈從展謁 齊陵</title>,<text>褘翟淪輝百載強。西來鸞駕駐旗常。松楸鬱鬱山門靜。霜露凄凄聖感長。殿裹玉衣金几冷。墳前石馬土花荒。自從躬奠蘋蘩後。萬世吾邦敎化昌。</text>
<title>扈從朴淵瀑</title>,<text>廬山奇勝見依依。如許雄觀海內稀。半璧天紳垂細細。千峯林霧釀霏霏。一泓陰畜驚仙樂。百丈飛流濺衮衣。自幸此身猶扈聖。九秋風日好言歸。</text>
<title>扈從過碧蹄</title>,<text>千乘旌旗駐碧蹄。前宵一雨不成泥。虎貔贙贙軍容盛。雲鳥堂堂陣勢齊。士爲樵蘇難宿飽。糧因征稅孰優齎。橋山霜露關宸念。不是君王喜狩西。</text>
<title>神林驛。次權相國 擥 韻。</title>,<text>出處區區計且疏。不如三顧伏龍廬。身依霸主誇王佐。賭得當時國相除。</text>
<title>神林驛。次權相國 擥 韻。 其二</title>,<text>較才程德百分疏。只有窮時各草廬。兩表忠誠明似日。中原國賊誓殲除。</text>
<title>向淸平山。邀子通。</title>,<text>二月淸平山色新。山中古碣欲千春。松香桂▒招提境。那得同君訪昔人。</text>
<title>次使相成蕃仲 世昌 鏡浦臺韻 按節本道時</title>,<text>芙蓉不獨古名城。採採蘋花亦稱情。道察飛潛魚鳥在。理包高下海山成。江湖寂寂英雄去。天地悠悠日月行。仙訣未求醒醉外。永郞殘石酒痕明。</text>
<title>羽溪次使相韻</title>,<text>輕煙生翳翳。平野莽迢迢。日暮鳥依樹。江深人渡橋。山臨東海盡。天迥北辰遙。採藥蠻童喜。黃精箇箇苗。</text>
<title>羽溪次使相韻 其二</title>,<text>汗膚如炙輠。劫暑坐叢林。節換驚流火。霄涼喜維金。風塵龍劍澁。歲月客愁深。壯士謀身拙。飄零只苦吟。</text>
<title>宿三陟客館</title>,<text>江城歲暮客愁何。依舊春芳入夢多。堪笑野花天不管。一叢紅紫屬誰家。</text>
<title>次竹西樓韻</title>,<text>煙雨濛濛濕翠樓。九霄涼籟一襟秋。江山有約人將老。天地無情水自流。萬里此身同泛梗。百年何處着窮愁。黃埃乾沒傷眞性。羞向蒼波見白鷗。</text>
<title>次竹西樓韻 其2</title>,<text>楓圍蒼壁竹圍樓。九夏淸涼欲九秋。大地坡陁窮海曲。孤城隱釣枕江流。溪山不許英雄住。歲月空添旅客愁。準擬漢陰機已息。天涯靑眼托沙鷗。</text>
<title>次竹西樓韻 其3</title>,<text>媧皇萬古補天餘。散落東荒悉直墟。頑骨不隨磨洗變。一江風雨漫紛如。</text>
<title>三陟。次申企齋 光漢 四時韻。</title>,<text>深江如酒政澄鮮。已覺韶光入洞天。山郭日遲花爛錦。水邨風暖柳烘煙。物情舒慘陰陽變。草色榮枯雨露偏。採採芳洲多杜若。遠臣懷抱更悠然。</text>
<title>三陟。次申企齋 光漢 四時韻。 其二</title>,<text>窓外鉤輈在古槐。西崖步屧漫徘徊。靑山送雨炎埃靜。綠竹延風爽籟來。水榭良宵留客宿。雲樓永日課樽開。茶鐺也解詩喉渴。更蹴眠僮趁曉煨。</text>
<title>三陟。次申企齋 光漢 四時韻。 其三</title>,<text>海上秋懷欲白頭。蕭晨物象管淸愁。山凌宇宙渾剛耿。水割東南得穩流。玉膾金虀隨地足。黃花赤葉▒霜稠。征鞍數日忘歸去。不向西風怨滯留。</text>
<title>三陟。次申企齋 光漢 四時韻。 其四</title>,<text>略約通溪少往還。荒郊殘雪路夷漫。南窓愛日經簷短。西嶺凝雲隔水看。舒柳岸容晴帶臘。放梅山意晩衝寒。此君最是持完節。玉立氷崖翠幾竿。</text>
<title>次使相韻</title>,<text>雨深蠻府漲前溪。步屧荒城上竹西。雲閉亂山靑出沒。風搖遠樹翠高低。生涯適越梁登岳。懷抱聞韶孔在齋。撥憫最知詩有力。爲收煙景入新題。</text>
<title>次使相韻 附原韻 成世昌</title>,<text>煙雨空濛滿一溪。高軒人倚竹林西。雲連海面山全隱。浪拍灘頭樹欲低。堪笑張平愁有四。還嗟莊叟物論齊。何如憂樂都忘外。對景吟詩手自題。</text>
<title>宿平陵驛</title>,<text>驛舍蕭條旅枕高。夢醒虛幌耳聊聊。東南地軸中霄折。碧海驚風捲怒濤。</text>
<title>蔚珍路上。望鬱陵島。</title>,<text>積海長天縹緲間。分明一點似彈丸。林泉土石千年勝。日月風煙百代間。王母來時金鼎熱。瀛洲深處玉膏寒。何緣得遂乘桴計。採藥茲山永不還。</text>
<title>蔚珍路上。望鬱陵島。 其2</title>,<text>蒼海微茫望眼昏。薄雲爲崇蔽天根。憑誰學得飛昇術。直跨仙山訪羨門。</text>
<title>次蔚珍凌虛樓韻</title>,<text>山連南紀截東陲。山下孤城境最奇。白鳥遙尋三島去。碧天低入九溟垂。冥搜宇宙充吟料。高揖英雄索逸詩。馬首風煙隨處好。緩驅沙路不嫌遲。</text>
<title>次平海八詠</title>,<text>平沙斷岸西河滸。野棠絳萼隨分吐。看花遊子還惜花。海天日夕多風雨。落紅千點飛水邊。香塵撲馬隨歸韉。月明花色娟娟靜。花月撩人人未眠。</text>
<title>次平海八詠 其二</title>,<text>十萬劍戟環蒼官。歲暮不怕霜雪寒。虯根鐵幹托厚地。晴沙十里何夷漫。黛色蔽天日月晦。剛風攪枝金石碎。人傳此地見仙曹。荷衣蕙帶兼蘭佩。</text>
<title>次平海八詠 其三</title>,<text>獰飆衝海撼鼇極。入眼光怪迷形色。舂巖嚙石怒濤起。萬丈銀山天界白。斬鯨我劍眞龍光。十年塵匣藏修芒。揮鋒那得淸四溟。西斫若木東扶桑。</text>
<title>次平海八詠 其四</title>,<text>蒼崖石棧連崇岡。十盤九折回羊腸。人間何處是坦途。却驚平地生太行。高倚雲根歇病脚。泰山肴核斗杯酌。百年夷險唯一心。底用隨俗了憂樂。</text>
<title>次平海八詠 其五</title>,<text>千秋悵望乘槎客。天孫爲遺機下石。身落城都石在手。縹緲銀河九霄隔。年年八月蒼海涯。亂波浩漾飛雪花。日暮亭空人且去。惟見鮫人織龍紗。</text>
<title>次平海八詠 其六</title>,<text>危巖矗矗成高臺。南岡西阜何葳嵬。天入滄溟半邊白。漁舟出沒雲濤堆。海山佳致儘如許。瑤草翳翳生孤嶼。若爲羽化乘長風。白日飛向三山去。</text>
<title>次平海八詠 其七</title>,<text>穿山箐路迷煙嵐。蒼翠掩映多松森。誰人棲息香火社。玉書絳簡開仙龕。閑僧朝暮伴麋鹿。蟬腹龜腸生事足。行人遙認雲中禪。六時天樂聞海曲。</text>
<title>次平海八詠 其八</title>,<text>誰驚水中大槐焚。亦有陰火生泉源。富媼默斡純陽機。一泓暖氣浸山根。令人新沐如中酒。三沸未須煩薪槱。煦寒濯痍良細事。要雪世人心中垢。</text>
<title>次金佔畢齋 宗直 韻。贈願上人。</title>,<text>北斗莊身驗舊聞。至人天骨儘超群。蕊珠絳簡編緗帙。仙鶴蒼山管白雲。道入太初成衍闃。唾生衰叔厭紛紜。相逢林下情千種。明日塵中不見君。</text>
<title>次金佔畢齋 宗直 韻。贈願上人。 其二</title>,<text>金剛淵上昔逢師。忽忽風塵十載思。來自問玄非問俗。詩惟求道不求詞。三千界外雲相逐。八萬峯頭月獨隨。想得五臺香火社。春花開落杜鵑枝。</text>
<title>題芳林驛亭</title>,<text>鬼斧削蒼玉。何年成畫屛。石欹蜂淄蜜。松老鶴遺翎。楓落山容瘦。苔濃水面淸。長江咽寒雨。未洗別離情。</text>
<title>題旌善餘糧驛館</title>,<text>峽天常霧雨。江日乍陰晴。秋暖禾初熟。霜遲葉未零。村居依土姓。田里逐山名。料理民生事。新畬帶月畊。</text>
<title>次旌善客館韻</title>,<text>路入神仙洞裏行。崖平峽斷望殘城。雲中畫角靑山裂。天上禪宮翠壁橫。種樹謀生憐土俗。斫畬收賦見民情。秋高楓落江如酒。揭厲寒波稱意淸。</text>
<title>次襄陽客舍韻</title>,<text>却步名途倦不前。壯懷那得撥衰年。關河客路衡蠻雨。草樹孤城帶瘴煙。宇宙山光餘舊物。英雄鳥跡印遙天。醉來濩落生遐想。雪嶽糟邱海酒泉。</text>
<title>太平樓。次前韻。此詩。觀察使時作。府使李英埴。戊辰。重揭樓上。</title>,<text>峴首殘碑問古賢。孤城殘日獨憑軒。江山有地留金節。樽酒無人伴綺筵。髮爲憂時添雪白。顏因觸瘴減春姸。棠陰處處爭相說。舊是紅蓮幕下仙。</text>
<title>贈崔生。爲別。</title>,<text>淸霄對佳月。心事兩悠哉。鍊石天難補。揮戈日未廻。唾生羞濁世。道梗坐高才。已矣吾衰甚。無寧倒酒杯。</text>
<title>贈洛山僧</title>,<text>雲棲無物了關情。憂惱何曾損性靈。有底此身嬰俗累。一年長哭五浮生。</text>
<title>觀瀾亭。次金公碩 世弼 韻。</title>,<text>離亭日暮更逡巡。同是艱危十載身。誰信滄溟如許大。洪波無處着窮鱗。</text>
<title>洛山漫興。贈成師。</title>,<text>白日曉生海。丹霞朝映山。開窓迓羲馭。忽在重雲端。外物幸投隙。光明猶一團。寅賓古闌若。海色靑漫漫。師乎觀此日。永作吾心看。</text>
<title>贈蟾上人</title>,<text>我不見師面。猶自知師心。蒼蒼五峯路。住錫松蘿陰。俯仰道有在。山海高且深。隨緣索我詩。方外猶知音。塵機若未息。夢寐山中尋。</text>
<title>次韻。贈悟上人。</title>,<text>分明風韻卷中論。一世名公盡贈言。白首天涯靑眼日。眉師雖去悟師存。</text>
<title>次韻。贈悟上人。 其二</title>,<text>洛寺奇遊夢裏論。尋常啽囈但空言。窮秋駐節山前路。半日遲回意有存。</text>
<title>贈人以小鏡</title>,<text>歐舞梅歌惱客情。幾回中夜話平生。菱花付與纖纖手。會作秦臺照膽明。</text>
<title>次韻。贈訔上人。</title>,<text>洛迦名山贈言時。意在無忘不在詩。靑嶂似城松似蓋。碧天如水月如眉。塵中壤地難棲息。物外江山足護持。自笑爲儒身常誤。寧能抖擻舊襟期。</text>
<title>次杆城萬景臺韻</title>,<text>矗矗奇巖拱碧霄。坐來煩想便寥寥。樓生蜃市丹靑幻。山露娥鬟翠黛嬌。石可補天心亦大。禽如塡海怨方消。澆愁不用憑春酒。釀盡滄溟酌斗杓。</text>
<title>次杆城萬景臺韻 其二</title>,<text>鬼護神訶尙不禁。放敎奇勝入狂吟。芳洲細草年年綠。赤海晴雲陣陣陰。欲數英雄難倒指。爲憐風月易披襟。紅塵白髮無遐遯。閒水閑山自古今。</text>
<title>次杆城詠月樓韻</title>,<text>林泉到此轉淸幽。迮地疏篁箇箇脩。太白風流方問月。仲宣懷抱獨登樓。溪山有約人將去。利欲無端世孰休。湓浦琵琶彈一曲。靑衫司馬在江州。</text>
<title>高城道中有感</title>,<text>六字分明古碣中。依然白日見喬松。山平海渴風煙老。地圻天崩氣數窮。仙亦有生應有死。物雖無始且無終。丹書枉作流傳計。千劫經來萬事空。</text>
<title>高城道中有感 其二</title>,<text>齊州塵霧閉人寰。物外誰知世界寬。玉立幾千重碧嶂。劍橫三十六靑山。燒巖劫火痕猶古。枯海桑田土亦頑。怪底四仙今寂寞。石書留與野童看。</text>
<title>高城道中有感 其三</title>,<text>寒沙衰草接空原。極目人煙十里村。石爛便驚天地老。仙歸空記姓名存。金剛鶴叫蒼山暮。蓬島雲深碧海昏。簪履三千無處問。客懷憑與白鷗論。</text>
<title>高城館。遇監司閔耆叟。約遊金剛。因大雨未果。</title>,<text>千古金剛地最靈。道人何處採黃精。靑山不許紅塵汚。風雨無情却有情。</text>
<title>高城館。遇監司閔耆叟。約遊金剛。因大雨未果。 其二</title>,<text>緬想仙山夢幾春。層崖懸瀑掛天紳。從前慣識蒼然色。靑眼今朝是故人。</text>
<title>遣懷示耆叟 二首</title>,<text>雨露藏群品。榮枯道亦公。天涯一羈旅。塞外兩東風。隻手龍泉劍。輕裝鵲血弓。寧論九死苦。白日照孤忠。</text>
<title>遣懷示耆叟 二首 其二</title>,<text>窮通常有命。奇釁怨天公。瘴氣驚蠻雨。邊聲劫塞風。年華頻撫鏡。勳業獨鳴弓。逖矣伊吾北。三霜貢一忠。</text>
<title>秋山晩眺。隣家有東山。景色可愛。望之不禁鄕思。</title>,<text>霜落秋山木葉稀。殘鴉啼報淡斜暉。楓披錦繡天經緯。菊帶坤裳帝杼機。黃耳不傳千里信。紅塵已汚十年衣。分明夢中東歸客。淸曉醒來尙未歸。</text>
<title>送申 彥容 之淸風任</title>,<text>昔登寒碧屢傾杯。勝賞依依夢幾回。百戶散隨三峽住。一江遙自五臺來。樓中爽籟驚山雨。穴底雄風吼地雷。想得郡齋鈐牒少。好懷長向水雲開。</text>
<title>次崔相公 淑生 韻。贈月上人。</title>,<text>到處煙霞入眼新。百年蹤跡海山春。淸虛骨格超三界。抖擻襟期靜六塵。鉢錫但知吾是佛。衣冠那曉我爲人。憐渠苦學西方敎。夫▒天弢未脫身。</text>
<title>高城道中。望金剛山。</title>,<text>千古金剛鎭海隅。奇巖矗矗入雲衢。慇懃爲報山中鶴。許我他年作主無。</text>
<title>通川客館。偶吟。</title>,<text>憔悴三危放逐臣。鸎花辜負一年春。蕭條旅館誰相伴。新月窺窓是故人。</text>
<title>遊通川叢石亭</title>,<text>叢石峨峨立海門。斑斑𪚥渤綠錢痕。削成可識天剞劂。鑿破應知鬼斧斤。蒼壁不焚千歲劫。白鷗棲在半空雲。四仙遺迹無尋處。淸興都輸入酒樽。</text>
<title>歙谷客館</title>,<text>危地篔簹苦托根。瀟灑風雨蔚秋雲。黃昏客榻增羈況。一段淸愁付此君。</text>
<title>遊金剛山楡岾寺</title>,<text>一破千秋鬼物慳。便驚方丈在三韓。八紘成海知山霧。萬壑鳴雷認石灘。路斷蒼崖橫略約。客尋靑鶴問阿難。明朝佛頂看懸瀑。十二天紳掛碧巒。</text>
<title>淮陽驛館。次韻。</title>,<text>窮谷猶煙火。靑山亦世間。槿扉依斷麓。臺笠迓征鞍。雪月千峯白。杉松萬籟寒。中霄數東路。露海碧漫漫。</text>
<title>送李同知 子佩 赴燕京</title>,<text>墮地爲男兒。所貴秉忠直。平生了夷險。此心存所得。官高至肉食。一身宜許國。君有萬里行。逖矣燕山北。朝中信多士。簡寄當自勖。如我誠朱愚。鳥視且禽息。斥鷃在蓬蒿。拍拍仰鵬翼。耿耿杞人憂。愧無補天力。頃聞朝京人。姿意無按抑。人皆託外白。莫能湔內黑。不貪是爲寶。知君有遠識。華人稱使乎。爲命要潤色。歸來報明主。然後方盡職。</text>
<title>挽高二相荊山</title>,<text>屈指關東士。斯人最傑魁。神觀殊磊磊。宇量自恢恢。秀氣含辰象。潛光發草萊。驊騮眞逸足。杞梓是良材。天畀經綸業。身兼將相才。棠陰人愛召。犀帶寵逾裵。碩德傾先哲。高名接上台。國恩紆几杖。輿望屬鹽梅。木稼還生怕。樑頹便作哀。德星悲曉隕。春樹怨霜摧。故國迷寒日。訏謨落夜臺。橫城山下路。過客首頻回。</text>
<title>次彥淸韻</title>,<text>霜雪侵枯枿。枝條自不蕃。存亡終異路。榮落本同根。未合堂中鏡。難招夢中魂。平生伉儷義。此恨更誰言。</text>
<title>次彥淸韻 其二</title>,<text>郞罷悲阿囝。枯槎實豈蕃。慈恩初種子。煩惱轉成根。月下傷秋瑟。風前怨夜魂。殘年料生理。嗚咽欲忘言。</text>
<title>與宜城尉南 致元。夜酌。</title>,<text>宜城美酒碧蓮花。勝事佳觀此夜多。唱到感君恩一曲。不知河漢已西斜。</text>
<title>與宜城尉南 致元。夜酌。 附月沙李相公 廷龜 次漁村題南翊衛松月軒原韻。幷序</title>,<text>華軒當日賞名花。詞藻風流較孰多。佳句不隨羅帶去。壁間重揭筆橫斜。</text>
<title>贈彥淸</title>,<text>鏡水漁村在海堧。夢中煙樹尙依然。懷鄕便隔一千里。閱世還驚三十年。人事隨時多逼側。天心愛物獨生全。逢君貊國情無柰。靑眼明朝又別筵。</text>
<title>次鐵原客館韻</title>,<text>寒煙寂寞閉東州。喬木啼鴉伴客愁。百戰山河人得喪。千年評議筆春秋。荒涼石塔夔魖隱。埋沒銅駝日月悠。古國興亡天不管。姑蘇付與鹿麋遊。</text>
<title>次鐵原客館韻 其二</title>,<text>落日寒鴉叫遠林。小蹊斜入草中深。山河百里城猶在。風雨千秋陸幾沈。智力相乘蚌鷸勢。英雄自負霸王心。蕭梁得失皆由我。萬乘桑門笑古今。</text>
<title>文武幷用長久之術。排律十韻。文臣庭試。居首。辛卯</title>,<text>天生才淑爲興王。自是明堂有棟樑。▒▒異時人進退。忠邪殊路國存亡。經天緯地文爲貴。▒亂淸氛武所臧。周代十人稱畢呂。漢朝三傑數蕭張。知賢政賴皇猷密。贊化終須廟算長。末世二途悲阨塞。晩生千載際明良。鵠頭屢破林泉夢。龍尾長承衮繡香。曁曁韜▒依日月。雍雍組冕理陰陽。七兵陣勢聯雲鳥。六藝儒宗薄漢唐。自愧安危無注意。牙緋乾沒鬢蒼蒼。</text>
<title>哭申判書 鏛</title>,<text>數金猶足識英賢。靑紫隨緣入手先。九棘華聲推宰相。兩朝風彩擬神仙。鵬圖已隔三千里。蝶夢還驚五十年。向夜屋樑窺落月。平生顏色政依然。</text>
<title>元日。展掃先塋。有感。次東軒韻。</title>,<text>一隔幽明數十年。每將脩短怨蒼天。恩榮已及重泉下。傷感空深宿草邊。篋裏詩書留事業。園中桑梓老風煙。如何強仕辭人世。不見趨庭早上仙。</text>
<title>元日。展掃先塋。有感。次東軒韻。 其二</title>,<text>永閟音容已六年。平生血淚謾呼天。三朝香火荒墳下。百丈松陰短碣邊。厚夜漫漫無白日。空山悛悛有裵煙。令威多少心中事。華表何人解道仙。</text>
<title>送灌之令公秩滿還京三十韻</title>,<text>窮年客路任棲遑。同是鶉居寄異鄕。嶺外煙霞成瘴癘。天涯風日遞炎涼。東南地軸連靑海。西北關門入大荒。雪擁楸池山簇簇。雲開楓岳石蒼蒼。天紳十二看懸瀑。珠履三千憶述郞。已向湖山酬宿債。更搜天地貯奚囊。詩情錯莫吟霞鶩。行色森嚴▒雪霜。勝地幾回留玉節。輶軒聊復載金章。殊方鞍馬▒千里。故國音書雁數行。雨濕海棠沙路細。春深蠻府客懷傷。山城暖日花燃錦。江館殘霄月轉廊。容我笑語陪杖屨。知公懷抱絶關防。樓臺處處拚同醉。禮數時時許兩忘。作吏偏驚三折臂。思歸枉費九回腸。仲宣羈旅依劉表。山簡風流問葛強。賀老淸狂吳語好。鍾儀憔悴楚音長。周星東表人歸去。祖軷西郊路渺茫。共說訓刑初命呂。從知理劇夙推張。扶藜畎畝啼斑白。折柳都門列酒漿。追敬自逾齊國社。遺思應譬召南棠。英雄陳迹文章在。塵霧勞生日月忙。長短鶴鳧誰斷續。剛柔齒舌自存亡。窮通知命儒爲貴。文獻從周聖所藏。楚帨葉驚渾莫怪。龍眞鳳僞儘難洋。矯情謏噱誠吾恥。隨分安排是士常。負郭有田田有賦。佐時無策策無良。離筵欲灑丈夫浪。他日倘升君子堂。白首丹心同去住。紅塵綠野異行藏。鹽海入手調殷鼎。黼黻成文補舜裳。去去此行良足樂。美人如玉在西方。</text>
<title>哭送妻柩于江上 癸巳</title>,<text>丹旌婀娜轊車馳。伉儷深情但夢思。江上別離腸亦裂。人間契闊淚常垂。功名未足裨生瑀。鷄黍誰堪其歲時。孑孑此身留此世。蕭然衰鬢逬華絲。</text>
<title>在漢江。別朴 君遂。○君遂。爲兵曹正郞。休官。還長城。</title>,<text>去住情何似。淸樽稱意開。九秋江樹暮。千里客程催。北極彤雲遠。南天白雁來。他年湖海酒。儻記別時杯。</text>
<title>送元 壽甫 除質正官赴燕京</title>,<text>迢迢逖江北。細路入遼城。雲借燕山碧。天銜鶴野平。觀周知季子。適越記梁生。孤竹遺墟在。憑君寄遠情。淸英宜簡寄。玉署有儒仙。使節東離海。文星北照燕。千秋華表月。萬里薊門煙。吟料皆餘事。風謠問最先。皇家明日月。海宇霽雰雺。禮合王正賀。情因使价通。方言羞異地。文物善同風。勖解中華語。丁寧訓大東。</text>
<title>挽吳僉正 準 母氏</title>,<text>壽祿徵三甲。都緣毓慶多。劑丸初敎子。翦髻復宜家。蝶夢辭人世。蟾宮伴月娥。秋原霜露降。怵惕履如何。</text>
<title>送兪 明仲 守淸風任</title>,<text>昔在湖西幕。初登寒碧樓。風從幽穴吼。江割亂山流。水月澄懷夜。雲泉寄興秋。知君多所得。六載臥丹邱。星郞宰百里。熊軾向三巴。齊袪懷輒俗。閩成擧子家。灌壇無異雨。句漏有丹砂。在處溪山勝。尋常觸眼多。</text>
<title>挽河著作母金氏</title>,<text>遠祖周元舊。千秋尙令名。碩媛能世德。茂族摠升鄕。毓慶生英俊。宜家有典刑。孤鸞悲幾日。泉下喜相迎。</text>
<title>寄子通求和</title>,<text>年年客地鬢毛斑。馬上形骸觸瘴癇。許國未能酬造化。謀生終欲乞江山。功名五十知非晩。世界三千着足難。宅近昭陽君得計。半依林巘俯蒼灣。</text>
<title>寄閔耆叟 耆叟。爲江原監司。在襄陽。</title>,<text>峴首風流地。依然憶舊遊。習家人寂寂。叔子迹悠悠。碧樹雲千嶂。蒼江月九秋。探奇吾且去。物色儻分留。聖主憂黎庶。觀風擇重臣。南宮曾賜被。東表復承綸。狐貍亡三穴。春秋屬一身。輶軒載雨露。沐盡海濱人。遠遊非所樂。王事或離親。白日明幽朔。蒼天覆下民。聖衷崇孝理。朝議重邊臣。復向金微路。終南入夢頻。</text>
<title>輓黃承旨 士祐 妻氏</title>,<text>之子生門閥。于歸配俊英。宜家眞淑愼。生子更寧馨。秉德終貞吉。齊眉是典形。蕙蘭春欲茂。霜雪夜還零。一死人難免。浮生夢易驚。郞君悲孑孑。稚孺泣喤喤。琴瑟期偕老。鸞鴻怨獨鳴。銀臺方荷寵。寶婺忽收明。已矣平生事。悠哉此日情。故山松梓古。寒月照佳城。</text>
<title>夢亡妻</title>,<text>十口常資二頃田。貧家生理賴妻賢。艱辛契活曾三紀。榮顯功名僅數年。自謂與君同白首。何先棄我落黃泉。魂來不覺冥途隔。夢裏綦巾尙宛然。</text>
<title>亡妻大祥日感懷 乙未</title>,<text>窮居無計課畊蠶。茶苦從前幾日甘。地下長眠君自得。人間獨處我何堪。十年依賴悲諸弟。三載哀號弔一男。却悔傾家買新屋。殘生契活與誰談。</text>
<title>渡臨津</title>,<text>正月臨津已解氷。潮痕沒岸雪堆崩。征騶遠向邊關去。赤壁奇遊且未能。</text>
<title>次金郊驛韻</title>,<text>金貂叨列棘。邊塞啓嚴程。壯志曾投筆。狂謀更請纓。摩挲龍劍躍。指顧鴨江淸。底事關懷抱。平生報聖明。</text>
<title>次肅寧館韻</title>,<text>殘雪漫山悛歲陰。天涯愁思更難禁。千年古國荒涼地。萬里征天感慨心。大野春雲驚瘴癘。異方民俗見謳吟。終南何處頻回首。目極飛鴻度遠岑。</text>
<title>寧邊館夜坐</title>,<text>寒燈照虛幌。不寐聽玄琴。王事征西日。君恩拱北心。撚髭驚白雪。橫帶愧黃金。此夜懷莊烏。長歌擬越吟。</text>
<title>寧邊館夜坐 其二</title>,<text>鎭西樓下駐旌旗。此地由來近北夷。冠帶土官皆貿貿。絲麻民俗尙蚩蚩。千年鐵瓮天應鑿。百雉金城敵莫窺。聖代右文兵事少。儒冠猶解俠書詩。</text>
<title>寧邊館夜坐 其三</title>,<text>薄暮雪初霽。黃昏山尙明。掃靑雲幕捲。磨紫月輪生。萬籟春霄靜。孤城曉角鳴。朝來催蓐食。又向塞垣行。</text>
<title>次嘉山客館韻</title>,<text>鞍馬關西路更賖。此身勞瘁爲邦家。崆峒夜月隨弓影。瀚海晨霜拂劍花。萬壑泉聲消薄凍。半山松色帶殘霞。一樓斜日登臨處。故國歸心趁暮鴉。</text>
<title>次嘉山客館韻 其二</title>,<text>地勢幽幽別洞天。雲棲何事亦塵緣。民無擔石誰藏粟。山有蔘苓可着仙。幾處畬田隨野草。數家籬落見人煙。行行峽路氷崖滑。屢策征驂驀澗泉。</text>
<title>次泰川韻</title>,<text>殊方無伴侶。吾道幾時東。簫角搖邊月。旌旗颺塞風。鵜膏曾淬劍。鵲血更調弓。誰抱平戎策。山河眼底空。</text>
<title>龜城道中。偶吟。</title>,<text>黃茅極目路夷漫。春入郊原雪已殘。草自知時芽靃靡。禽先得氣語間關。東西畫壤堆堆堠。遠近迎人處處山。國火又驚楡柳改。却憐紅藻漸收顏。</text>
<title>次韻</title>,<text>十年文武兩無名。六藝從誰學得精。愧乏將才先授鉞。憶隨仙侶早登瀛。韶華冉冉歸邊柳。懷抱悠悠滯塞城。坐到三更渾不寐。燈前斑鬢喚愁生。</text>
<title>龜城古跡</title>,<text>龜州殘郭首頻回。兀兀春郊半荻灰。建邑昔從高麗始。移民曾自茂昌來。城池永賴山河固。風俗偏能射御才。千古蒙兵攻戰地。太平今日靜氛埃。</text>
<title>定州。次唐學士韻。</title>,<text>同來壯士最雄州。文武當時第一流。節擬古人元不讓。才方前哲更誰優。孫吳已許行間識。頗牧猶從禁裏求。帷幄他年先借着。書生未必少嘉猷。</text>
<title>次倪學士韻</title>,<text>崇阿終日費躋攀。百戰遺墟土石頑。客路何時能出險。明朝征旆又關山。</text>
<title>望郭山山城</title>,<text>依山睥睨半欹傾。百匝千遭古堞平。麗代干戈誰割據。英雄陳迹但荒城。</text>
<title>登宣川八愛亭</title>,<text>宣州初建自何年。城郭周遭草樹邊。百里地形南盡海。千重山勢北連天。桑麻遠近看村舍。隴畝高低望野田。向夜東風寒料峭。古堤春水凍猶堅。</text>
<title>登宣川八愛亭 其二</title>,<text>千年殘郭迤邊關。遊子登臨舒苦顏。城斷東林樹已老。春明古塞雲猶頑。炊煙四起別村屋。落日半陰何處山。欲問徐煕駐兵地。蕭蕭曠野生榛管。</text>
<title>次八愛亭蘇 彥謙 韻</title>,<text>依郭開華構。名區說此州。非因探勝集。聊爲點兵留。劍吼臨靑海。山平剗白頭。歸來朝北闕。霄旰弛西憂。</text>
<title>鐵山望雲樓感懷</title>,<text>一悲桑梓十經秋。語及思親每涕流。誰揭孝名留僻地。謾敎孤客抱沈憂。空懷陸橘增追慕。曾絶溫裾悔遠遊。孑孑此身無怙恃。不堪重上望雲樓。</text>
<title>宿方山堡</title>,<text>朝發義州館。暮宿方山城。迤邐六十里。盡自沿江行。乾川最單墟。板柵山上橫。水口與玉江。石壘依林坰。經過此三堡。夏戍冬無兵。方山號巨鎭。兵力猶未精。夕烽報平安。縹緲星點明。戍卒登睥睨。木析鳴寒更。叫呼不少息。鼓角連江聲。粰橡夕未飽。永夜飢腸鳴。客窓欲就睡。幾回魂夢驚。念渠亦天民。此地猶生生。誰興惻怛懷。一分寬稅征。京華多富民。積金常滿籝。笙歌度晨夕。丹碧明軒楹。人生異苦樂。到此偏惸惸。林林盡同胞。撫背哀邊氓。何時奠汝居。妻子安鑿畊。仗劍俯江水。眼底胡山平。</text>
<title>宿仇寧堡</title>,<text>孤城戍鼓報寒更。咫尺胡雲處處生。春睡不知天易曉。覺來朝日半窓明。</text>
<title>朔州道中口號</title>,<text>一洞深深兩岸山。窮邊此地亦人寰。孤城牢落人居少。十畝桑麻自在閒。</text>
<title>過烈女佛尙閭</title>,<text>刳割胸腸血灑蕪。甘心一死不從胡。遐荒賤女猶完節。凜凜雄風起懦夫。</text>
<title>登朔州延坪嶺 柳聃年，柳湄。別佳人於此。徘徊往復。不忍別去。世號爲柳聃年峴。又稱柳湄峴。</title>,<text>延坪嶺上路盤回。十步如何九往來。關塞分離腸斷處。丈夫情緖亦難裁。</text>
<title>宿昌城館</title>,<text>村尨吠荒戍。石壘椀山根。月色迷烽火。邊聲繞夢魂。更殘猶擊析。日晩始開門。耕稼哀民事。畬田賦亦存。</text>
<title>登梨嶺</title>,<text>二月山中雪政深。跉跰官馬劫登臨。一聲長笛驚魑魅。散作颼颼衆壑吟。</text>
<title>過梨洞堡</title>,<text>歷盡關河已弊裘。邊城處處惜淹留。楸坡未到人先說。襞積高山賦路幽。</text>
<title>麽麽海堡登城樓</title>,<text>二川縈帶不成河。城壓山原細路賖。落日譙樓登眺處。隔林樵唱半夷歌。</text>
<title>江界客舍述懷</title>,<text>壯節崢嶸自少年。姓名那得勒燕然。黃雲古塞身千里。白日長安夢九天。薺麥不隨霜雪變。菁華還與歲時遷。戎車浪作西河使。金甲犀弓又錦韉。</text>
<title>次江界仁風樓韻。許相國琮留詩</title>,<text>關河征邁一春餘。鴨水東西地半虛。艱食家家挑野菜。窮邊頓頓供溪魚。年華過眼催寒暑。物態隨時變慘舒。欲掃朔雲探虎穴。閭延何處是胡居。</text>
<title>次江界仁風樓韻。許相國琮留詩 其二</title>,<text>學兵曾趁學書餘。五餌方知此計虛。末路謀身羞搏虎。半生行事悔泔魚。衣霑塞雨寒無耐。眉滯鄕愁苦未舒。芳草天涯春錯莫。客窓寥落似僧居。</text>
<title>次江界仁風樓韻。許相國琮留詩 其三</title>,<text>故國何時返。邊笳幾處聞。簫鳴一樓月。歌遏半空雲。邃壑千峯遠。長洲二水分。平生請纓志。遮莫學終軍。</text>
<title>次江界仁風樓韻。許相國琮留詩 其四</title>,<text>關防多古壘。形勝飽曾聞。塞雁鳴寒雨。邊烽隱暝雲。東西江限隔。蕃漢地橫分。俎豆非吾長。從敎作冠軍。</text>
<title>題仁風樓 仁風名樓。意有所在。又作一律。</title>,<text>天心王道共平平。斡運終歸品物亨。雨露化機常發育。雪霜元氣亦流行。民遭箠楚多呼暴。刑濫邊城少好生。記取古人存警策。仁風樓額是佳名。</text>
<title>春晩。以一絶示眉之。</title>,<text>詩酒隨緣管物華。肝腸同是客天涯。怪來沙漠春無賴。三月陽坡不見花。</text>
<title>病臥有感 爲閭延體探事已遣驍兵</title>,<text>西塞春愁落日懸。歸程欲數望遙天。驅馳幾叱王尊馭。慷慨方揮祖逖鞭。不願功名封定遠。敢求形像畫凌煙。誰知六國黃金印。不及蘇秦二頃田。</text>
<title>月夜。欲登樓。以病不果。默然感懷。</title>,<text>登樓劫衰疾。塞月爲誰明。客裏傷春意。天涯戀闕情。謀身乖直道。欺世坐虛名。儒術難經濟。兵戈笑此行。</text>
<title>感時</title>,<text>新年何處見芳華。春晩郊原草始芽。朔雪已消寒食雨。東風未放杜鵑花。雲橫遠塞霾千里。鴻沒長天杳一涯。無限客愁眠不得。幾回中夜聽悲笳。</text>
<title>發江界。向城干驛。</title>,<text>行騶沿峽水。曲曲綰龍蛇。雪溜松崖濕。苔荒石逕斜。野檉初吐葉。山杏半開花。板屋依林樾。鷄鳴認數家。</text>
<title>夜坐有感</title>,<text>三月邊城雪未消。一年花信政寥寥。不知京洛春多少。紅紫名園醉度霄。</text>
<title>立石驛</title>,<text>客從江界來。暮投立石驛。萑莽蔽原野。半埋一片石。千年立官道。往事應歷歷。蒼蒼半苔蘚。了無文字迹。此地本胡窟。憑誰問疇昔。頑然石無語。鳥啼山寂寂。</text>
<title>嶺登狄踰</title>,<text>滿目松蘿映碧溪。春崖淸籟畫凄凄。風傳畫角靑山裂。路入危巓白日低。散木千章隨分老。幽禽百種盡情啼。杜鵑開處猶飛雪。三月殊方氣不齊。</text>
<title>次坡院韻</title>,<text>坡途危九折。過此欲華顚。落日低荒塞。悲笳咽遠天。關雲千陣黑。隴月四回圓。默數南歸路。中宵百慮纏。</text>
<title>題開平驛亭</title>,<text>開平驛亭古。華構蔚然新。軒宇偏宜客。溪山早放春。偶偸林下趣。聊寄夢中身。看取經營巧。淹留謝主人。</text>
<title>次開平驛亭韻</title>,<text>古驛蕭條接野煙。一溪鳴玉繞亭前。重岡北匝疑無路。別洞南開小有天。岸柳嚲金迷畫閣。山花燃錦映華筵。騷人勝地應相待。景像渾爲過客憐。</text>
<title>登寧邊藥山東臺</title>,<text>蘿蔦縈回石磴連。閒携簫管倚層巓。香生野杏飛胡蝶。紅謝山花落杜鵑。萬疊遙峯尖似劍。一泓裨海杳如煙。醉來濩落生遐想。欲把春江作酒泉。</text>
<title>登安州百祥樓。次韻。</title>,<text>晴川南岸古名樓。草暖芳堤菵露收。關塞此行驚白髮。江湖何日伴黃頭。桃花錦浪環孤嶼。蘭葉香風引小舟。滿目煙波天不管。夕陽漁唱在長洲。</text>
<title>登安州百祥樓。次韻。 其二</title>,<text>斜日荒城客倚樓。西京霸氣漠然收。雨催嫩緣連沙際。風約殘紅住樹頭。萬里春愁聊擊楫。一江煙景更停舟。登臨弔古仍拚醉。縹緲笙歌落遠洲。</text>
<title>成川。登降仙樓。次韻。</title>,<text>千古長江似酒泉。葡萄新熟瀉樓前。晴波落日紅呑吐。老木層崖翠接連。手掬廣寒宮月裏。身遊句曲洞中天。明朝塵鞅辭仙境。回首犀舟更惘然。</text>
<title>又次別韻</title>,<text>壁下澄江壁上臺。畫船樽酒客懷開。靑楓翳翳迷瑤草。白石斑斑半錦苔。萬古湖山春後麗。十洲笙鶴夢中回。磨崖更欲題名字。錯莫詩情未易裁。</text>
<title>成川館。次左相 應箕 孝仲雲卿。贈別孔府使韻。示希聖。 次金左相韻</title>,<text>降仙樓對好林泉。樓上鳴琴是謫仙。十二娥鬟臨一鏡。風流眞箇大羅天。</text>
<title>成川館。次左相 應箕 孝仲雲卿。贈別孔府使韻。示希聖。 次金左相韻</title>,<text>有底江湖亦世緣。十年人事已華顚。西樓暫駐將軍節。欲濯塵纓更輾然。</text>
<title>成川館。次左相 應箕 孝仲雲卿。贈別孔府使韻。示希聖。 次蔡 孝仲 韻</title>,<text>儒術謀身十載餘。飄零蠻府鬢蕭疏。鸞坡舊秉詞臣筆。熊軾今乘刺史車。豈是人心輕去就。只緣天道遞盈虛。坐看卉木殊榮悴。正爲逢春有疾徐。</text>
<title>成川館。次左相 應箕 孝仲雲卿。贈別孔府使韻。示希聖。 次鄭 雲卿 韻</title>,<text>何年松讓豎降麾。紇骨荒城是舊基。千里衣沾巫峽雨。一春花落杜鵑枝。山光▒被禽聲惱。江色偏爲樹影欺。自是鈴齋多勝事。官居莫用較崇卑。</text>
<title>成川館。次左相 應箕 孝仲雲卿。贈別孔府使韻。示希聖。 附金左相韻</title>,<text>由來吏隱勝林泉。何況巫山作主仙。擾擾百年終底事。得安身處是吾天。</text>
<title>成川館。次左相 應箕 孝仲雲卿。贈別孔府使韻。示希聖。 附金左相韻</title>,<text>浮沈半世飽機緣。粥飯何堪更白顚。每向勝閑深自失。送君仙府益茫然。</text>
<title>成川館。次左相 應箕 孝仲雲卿。贈別孔府使韻。示希聖。 附蔡 孝仲 韻</title>,<text>席忝銓郞廿載餘。如今霜鬢兩蕭疏。分符每怪鸞棲枳。竊祿還慙鶴寵車。列岫逶迤靑蘸水。危樓縹緲矗凌虛。解携今日情無奈。陳榻何曾更候徐。</text>
<title>成川館。次左相 應箕 孝仲雲卿。贈別孔府使韻。示希聖。 附鄭 雲卿 韻</title>,<text>困積千薪把一麾。雷封松讓得遺基。謝窓列岫朝娥髻。韋寢凝香擁戟枝。齋閣常關鈴不警。科條雖簡吏無欺。收功臥治徵黃返。休道鸞棲枳棘卑。</text>
<title>平壤。次浮碧樓韻。</title>,<text>練光浮碧俯江流。流水無情抱二樓。松櫟依依城郭古。英雄寂寂姓名留。瑤笙縹緲吹三島。仙鶴飄颻過十洲。也識君恩隨地足。百年茲地一奇遊。</text>
<title>次練光亭韻</title>,<text>城東煙景又城西。垂柳依依蔭古堤。萬里勞生蓬更轉。百年豪氣柱曾題。裙腰碧草連天遠。襞積靑山控海低。何處八條詢舊俗。千秋埋沒一丸泥。</text>
<title>次詠歸樓韻</title>,<text>荒城日氣散林霏。澤國茫茫接翠微。勝地風煙隨晩角。高樓歌吹欲斜輝。樹頭雨僽花初落。江面潮平水政肥。南浦明朝還惜別。夢魂長與白鷗飛。</text>
<title>錦繡山</title>,<text>春花復秋葉。錦繡粧山市。以貨累佳山。山靈得無恥。</text>
<title>綾羅島</title>,<text>有山名錦䋠。有島稱綾羅。西京信佳麗。無地不奢華。</text>
<title>牧丹峯</title>,<text>孤峯名牧丹。牧丹花在否。花開客又來。有約不相負。</text>
<title>練光亭</title>,<text>鋪地誰家練。遙拖半邊白。邑人祕不得。放與亭上客。</text>
<title>浮碧樓</title>,<text>晩醉登江樓。樓陰落寒碧。縹緲天上人。斜陽一聲篴。</text>
<title>風月樓</title>,<text>淸風生太空。明月行遠天。自入浿江來。風月在樓邊。</text>
<title>永明寺</title>,<text>寶地臨蒼江。禪房占異境。浮碧多麗人。笙歌破僧定。</text>
<title>大同館</title>,<text>亭臺足淸賞。花月伴良夜。春愁無端來。起向酒中瀉。</text>
<title>大同江</title>,<text>江流一萬古。霸氣已全收。英雄但逝水。官渡惟孤舟。</text>
<title>薄金川</title>,<text>川流亂山根。揭厲無舟楫。誰家晩烹茗。夕陽人自汲。</text>
<title>白銀灘</title>,<text>水色白如銀。好事名此灘。嫌名我所忌。擬作貪泉看。</text>
<title>乙密臺</title>,<text>乙密名荒臺。川原供遐矚。天孫去不返。春草爲誰綠。</text>
<title>德巖</title>,<text>邊江城尙完。捍水有此石。說與城中人。頑石爲若德。</text>
<title>酒巖</title>,<text>一笑撫殘石。何代名以酒。若爲酒常流。衢樽回太古。</text>
<title>永崇殿</title>,<text>閟宮最淸靜。晬容何穆穆。再拜謁柘黃。春鳥啼古木。</text>
<title>文廟</title>,<text>經書見聖道。塑像見聖眞。眞隨世易訛。道與天相因。</text>
<title>檀君祠</title>,<text>神君肇開國。遠期堯甲子。千年有遺祠。蘋藻奉虔祀。</text>
<title>箕子祠</title>,<text>高義非周臣。邦之遼海外。千秋念明德。山下荒祠在。</text>
<title>箕子墓</title>,<text>人亡道遂晦。九疇閉泉下。周王不訪道。萬古如長夜。</text>
<title>謁箕子墓。弘文館月課</title>,<text>荒山叫猿鶴。古隧生荊杞。蒼蘚沒頹碑。分明認箕子。昔在商之衰。亂自朝歌起。比干已剖心。佯狂豈得已。玉馬將奔宋。岐山有王氣。武有鹿丘歎。神器周之器。夫子九疇學。一一傳天畀。邦之遼海外。凜然不臣志。中原周日月。東國殷天地。昭昭入條敎。敎我靑邱始。東人有冠服。莫非夫子賜。千秋一丘土。寂寞殘山趾。謁來奠椒漿。默算當年事。沈吟發遐想。古今輸一指。</text>
<title>東明王祠</title>,<text>齒餠多君長。茫然失世系。東明獨流光。崇德猶百世。</text>
<title>鳳凰臺</title>,<text>臺空地已老。鳳去來何遲。三山復二水。不見謫仙詩。</text>
<title>麒麟窟</title>,<text>麟馬本殊類。胡爲麟作馬。窟中有懸溜。依然玉鞭墮。</text>
<title>朝天石</title>,<text>朝天語荒怪。石老經浩劫。頑骨激江波。磐陁礙利涉。</text>
<title>通漢橋</title>,<text>虹橋駕雲煙。有路通霄漢。神人有祕訣。仙馭跨汗漫。</text>
<title>快哉亭</title>,<text>幽亭敞華席。眺望渾無礙。開襟受淸風。客來一寄快。</text>
<title>詠歸樓</title>,<text>來乘暮春與。返向柳陰去。淸懷作狂狷。一爲聖所與。</text>
<title>井田</title>,<text>井畝有遺基。依然三代制。緬懷聖者遠。良法悲久廢。</text>
<title>浦南</title>,<text>天地無終極。英雄恨滯留。江流咽寒雨。那得洗離愁。</text>
<title>過蔥秀山。次安城館董天使韻。</title>,<text>一雨全淸路上埃。地靈應識使臣來。榛荒翳翳碑文缺。蔥秀陰陰嶺霧開。山鳥有情啼綠樹。野花無數點蒼苔。圭峯信筆曾摸寫。欲和瓊章愧不才。</text>
<title>龍泉贈人</title>,<text>涉歷關河飽苦辛。旅窓爲伴易相親。天涯夢寐俱千里。塞外肝腸共一春。他日莫忘今日事。來生更結此生因。世間多故佳期誤。好在靑城婉孌人。</text>
<title>又次蘇 彥謙 韻</title>,<text>熊骨山高接塞天。樓居淸絶擅西邊。關河逖逖千峯外。宇宙悠悠一檻前。峽雪半消松溜雨。海潮初落野生煙。斜陽徒倚流遐矚。鴨水東風路杳綿。</text>
<title>次龍川韻</title>,<text>亂峯爭向一城環。侯館深依紫翠間。天地無情催歲月。英雄有迹表河山。風霜易助詩中瘦。歌管難偸醉裏閒。徼外何時王事了。西來車騎又東還。</text>
<title>次龍川東軒韻</title>,<text>古郡連西塞。將軍杖劍過。夔羵皆海戍。煙火是人家。樂事隨年減。羈懷入夜多。龍泉名此地。何處問張華。</text>
<title>麟山道中偶吟</title>,<text>夜發龍川郡。悤悤趁曉鷄。麟山雲外遠。鴨水雪中迷。風引江潮退。天垂野岸低。遙岑望松鶻。隱約見遼西。</text>
<title>義州示閔牧伯</title>,<text>一把龍泉鬢半衰。蔥蔥西塞點兵時。渠隍遠畫中華界。海嶽遙懸大將旗。山近孤城雲繚繞。江分三島樹參差。玉堂親舊相逢地。異域依然故國思。</text>
<title>登統軍亭。次韻。</title>,<text>撫劍將軍說虜情。百年區脫不知名。城臨異國傳烽遠。江割荒郊到海平。萬里行旌蠻雨濕。五更哀析塞鴻驚。麟山昨日經過地。殘壘斜陽鳥外明。</text>
<title>登統軍亭。次韻。 其二</title>,<text>古亭登眺謾多情。無數英雄孰有名。雁塞遙臨靑海盡。龍泉欲剗白山平。將軍漢節人誰識。太守儒衣身自驚。薄暮泰樓歌管鬧。黃昏戍火望中明。</text>
<title>次聚勝亭韻</title>,<text>蒯緱彈劍住西陲。欲斬長鯨愧力微。古塞頑雲迷遠戍。晩山晴雪帶斜暉。千年保障因天險。三島畊犁爲土肥。不是殊方無勝賞。狄江鷗鷺等閒飛。</text>
<title>次曺相公 偉 聚勝亭韻</title>,<text>亭臨平野闊。客上畫欄憑。拂劍驅山鬼。抨弓落海鵬。江深春水綠。天遠暮霞澄。萬古銷魂地。澆愁一快登。</text>
<title>次曺相公 偉 聚勝亭韻 其二</title>,<text>旌旗經古戍。簫鼓落遙空。一路東西迥。重關表裏雄。烽煙連塞外。石蕝入胡中。未盡安邊策。虛名面發紅。</text>
<title>次曺相公 偉 聚勝亭韻 其三</title>,<text>夜起聞哀析。晨馳又夕奔。有才非將相。無術整乾坤。地瘴雲容膩。風醒水氣昏。將軍不好武。解甲臥轅門。</text>
<title>次曺相公 偉 聚勝亭韻 其四</title>,<text>胡山當戶見。羌笛隔城聞。返照明殘壘。征鴻劈暮雲。金湯千里險。夷夏一江分。不試平生劍。吾王政守文。</text>
<title>發昌洲。向碧團堡。</title>,<text>信馬衝泥出磧遲。迢迢關塞雪晴時。氷消鴨綠添江水。春逬鵝黃與柳枝。身在異鄕抛令節。鬢臨殘鏡吐華絲。夜深何處吹羌篴。悄悄胡山月一眉。</text>
<title>碧潼客舍。偶吟。</title>,<text>九折羊腸道路迂。生民何地樂撨蘇。胡山二月無靑草。塞樹十章盡白楡。峽裏春晴飛野馬。潭中波暖集江鳧。故園今日梅花發。那得樽前着老夫。</text>
<title>阿耳堡</title>,<text>越絶高峯萬仞強。孤城繚繞石蒼蒼。殊方鞍馬身千里。故國音書雁數行。玉塞春風蘇草木。金河曉月慘氷霜。豪來更覺邊關隘。醉把龍泉擊大荒。</text>
<title>次理山東軒韻</title>,<text>秋水幽幽指顧間。北來關路摠多艱。一生異渥皆非分。九死危途是所安。江館壯遊須取醉。野亭淸坐暫偸閒。百年報國傷遲暮。老色分明鏡裏顏。</text>
<title>次渭原人韻</title>,<text>夜深邊析夢頻驚。何事金微作遠行。楡塞等閒來且去。雪山誰使重還輕。殷檉細細東風早。宿莽蕭蕭朔野平。未死累臣勞問訊。人窮方覺善心生。</text>
<title>聞子通窮困</title>,<text>不知榮利足牙緋。斥鷃猶圖九萬飛。禍自己求殊未寤。孼非天作政難違。窮愁不逐陽和散。衰涕應須日暮揮。祗爲𪚥袍情戀戀。聊將斗粟救渠饑。</text>
<title>烽火臺堡</title>,<text>客路風霜鬢欲斑。異方無地可開顏。天邊汩汩婆瀦水。雲表蒼蒼兀刺山。禿魯深江流百折。狄踰高嶺屹重關。前途又陟三蛇峴。蜀道攀緣步步難。</text>
<title>留高山里堡</title>,<text>信宿高山戍。中宵百感生。江河分異界。雨雪閉孤城。卒歲哀民事。防秋愍土兵。吾行爭手額。持低答邊氓。</text>
<title>高山里堡</title>,<text>城外蠻江一帶長。塞天愁思政茫茫。關山有路通南紀。日月無私照北荒。雪盡郊原餘白草。春生楊柳見靑陽。偏憐沙漠多寒苦。雨露先須洽此方。</text>
<title>滿浦道中。望見金皇帝墓。</title>,<text>鴨水西流政抹坤。隔江皆是犬羊屯。完顏古國荒城在。皇帝遺墳巨碣存。千里山河空極目。百年興廢謾傷魂。聖朝偃武方隅靜。不獨萊公鎖北門。</text>
<title>次滿浦受降亭韻</title>,<text>投鞭那得斷江流。極目胡山處處愁。小技文章難報國。遠臣懷抱擬登樓。陣開雲身眞長算。劍掛崆峒亦壯遊。馬革裹屍皆職分。伏波千古是先求。</text>
<title>宿滿浦晩起</title>,<text>窓外三竿日。城門尙未開。關防江作界。烽燧石爲臺。苦戍常戈甲。荒田半草萊。孤墉保朝暮。民事最堪哀。</text>
<title>上土堡有感</title>,<text>面面蒼崖曲曲溪。芳洲落日客魂迷。無情逝水縈林注。有信幽禽隔岸啼。數戶民居憐犬豕。幾年城守賴山谿。兜鍪價貴詩書賤。楡塞經春歎久稽。</text>
<title>入楸坡堡</title>,<text>梨洞關雲黑。楸坡塞日昏。棲遑皆國事。溫飽亦君恩。淸世亦勞劣。麤才領虎賁。惟期報洪造。耿耿此心存。</text>
<title>八月十九日。思政殿辭陛。二首</title>,<text>去國非嚴譴。承明謁至尊。宮壺香瀲灎。天語玉淸溫。民瘼從容奏。邊機取次論。迂儒慙寵錫。持底答君恩。</text>
<title>八月十九日。思政殿辭陛。二首 其二</title>,<text>鳳殿辭明主。龍顏咫尺違。三杯光祿酒。一襲尙方衣。臣職酬洪造。天心慰遠歸。翛翛何處雁。遙向塞垣飛。</text>
<title>高山驛館。次韻。</title>,<text>天涯空館住征鞍。客路偏嘗世味酸。遠樹鴉啼千嶂暮。小溪楓落九秋寒。十年肝膽輸明主。萬里風霜着病顏。却憶故林棲自穩。鷦鷯猶托一枝安。</text>
<title>德源鐵關驛。有懷。</title>,<text>箐路崎嶇步步難。鐵關門外客心酸。北荒未到人先說。小白山風料初寒。</text>
<title>送麟之出宰豐德</title>,<text>侃侃當朝譽望新。銅章此去爲醫民。十年事業依明主。百里絃歌奉老親。忠孝同門俱有地。公私殊路或相因。西風異日爭傾耳。煙花殘城太古春。</text>
<title>豐川驛館。次韻。二首</title>,<text>白首辭丹地。行裝但馬鞍。北來持鳳節。南望憶龍顏。豆滿雲邊戍。磨天雪外巒。林棲猶可托。倦鳥幾時還。</text>
<title>豐川驛館。次韻。二首 其二</title>,<text>信馬投郵館。斜陽暫御鞍。淸霜渾入鬢。紅藻漸收顏。秋晩天邊路。楓粧鳥外巒。如何旅窓夢。頻向錦城還。</text>
<title>淮陽道中。有感。</title>,<text>迢遞淮陽路。關山一萬重。石田秋未穫。霜菽歲難豐。黃隕銀溪柳。紅凋鐵嶺楓。日斜登峻坂。哀角落寒空。</text>
<title>安邊駕鶴樓。次景繁韻。</title>,<text>滿目松篁蔭翠樓。關河征邁惜淹留。江山有約英雄老。天地無情歲月流。海內死生皆一瞬。寰中芳臭謾千秋。斷知駕鶴眞虛語。坐倚朱欄笑不休。</text>
<title>安邊駕鶴樓。次景繁韻。 其二</title>,<text>鶴城斜日獨登樓。有底嚴程更少留。赤海微茫三島近。蒼山隱約一江流。天低暮嶺雲千陣。風蘸晴溪月九秋。鞍馬數年消髀肉。菟裘何地合歸休。</text>
<title>次安邊館韻</title>,<text>十年陳迹夢魂中。四牡重來往事空。老眼忽開靑海月。病骸還劫白山風。數村鷄犬民居少。百里關河地勢雄。客裏秋懷無處着。荒林暮色暗戎戎。</text>
<title>次德源館韻</title>,<text>節近重陽過北州。異方無地遣沈憂。黃花解事延靑眼。烏帽多情戀白頭。故國江山常入夢。遠臣懷抱更悲秋。明朝又向文川去。有底勞生苦未休。</text>
<title>文川道中。望海島。島有民居云。</title>,<text>島中煙火亦生生。縹緲溟波隔郡城。只爲徵科星火急。不知身世近蓬瀛。</text>
<title>文川道中。望海島。島有民居云。 其二</title>,<text>海島蕭條數戶民。耕黎猶是域中人。人間任土皆征賦。何路桃源可避秦。</text>
<title>曉發文川館。有感。</title>,<text>晨光政泱漭。策馬向高原。蜒浦濱關路。鯨波盪海門。天容綃幕冷。楓影錦屛昏。消息憑南雁。慇懃寄故園。</text>
<title>高原館。次韻。</title>,<text>百歲浮生過五旬。北來靑海已知津。傷麟魯野悲吾道。操瑟齊門笑此身。秋盡桑楡催晩景。地偏魑魅伴愁人。虛名自古常招禍。路出關河飽苦辛。</text>
<title>永興館。遇徐 伯鞏。徐爲災傷御史來。</title>,<text>孤蓬悲朔野。靑眼得徐郞。意氣元同類。肝腸共異鄕。莫辭桑落醉。況値菊花芳。明發西歸路。關山兩渺茫。</text>
<title>永興館。遇徐 伯鞏。徐爲災傷御史來。 其二</title>,<text>遠客常瞻望。西方有美人。虛名爲柱史。浪迹作邊臣。白首懷南國。丹心向北辰。憑君報楓陛。玉塞靜風塵。</text>
<title>登望京樓。別徐 伯鞏。</title>,<text>龍興江畔望京樓。日下長安道路脩。萬里自憐遊子苦。一樽聊爲故人留。天涯去住皆酸臭。客裏悲懽已白頭。霜海漫漫連北塞。鐵關回首更悠悠。</text>
<title>渡龍興江</title>,<text>輕舟截黝碧。江水自分洪。旭影晴波赤。秋光晩樹紅。關雲寒帶雨。塞雁遠隨風。客鬢驚衰邁。淸流照瘦容。</text>
<title>渡龍興江 其二</title>,<text>聖祖龍興地。江流政抹坤。周岐民尙在。漢沛廟仍存。百世猶明德。千秋但古原。艱難成大業。持守戒神孫。</text>
<title>定平館夜雨</title>,<text>殘城聞暮角。衰鬢感秋蓬。九月寒山雨。三更落木風。籟鳴驚宿客。翅濕怨征鴻。坐久窓全曙。曨曨旭日紅。</text>
<title>咸興道中。偶吟。</title>,<text>天上龍章下海漘。百靈猶解迓詞臣。雨師有意先淸道。浥盡咸山路上塵。</text>
<title>平川院。小憩。</title>,<text>路迥千家邑。秋荒百頃田。地平江接海。野闊水浮天。白雪西山遠。黃沙朔土偏。晴川繞殘郭。日晩着吟鞭。</text>
<title>定平道中</title>,<text>離家同陸子。黃耳未傳書。客跡千里外。殘軀九死餘。安身謀已拙。許國計空疏。屈指辭親日。鸎花四月初。</text>
<title>寄沈 欽之</title>,<text>碧嶺鑱天箐路遙。疏狂無計立淸朝。平生性分宜山野。莫怪從前懶折腰。</text>
<title>登摩雲嶺</title>,<text>疊巘盤回道路難。雄蟠坤軸軋乾端。天低溟海雲霞膩。地接羌胡土石頑。征馬九顚人酢瓮。孤臣萬死鬼門關。停驂未忍揮鞭去。南望鄕山眼界寬。</text>
<title>咸興客館</title>,<text>板頭詩語認前賢。讀罷幽懷更惘然。萬古英雄終鬼錄。千年城郭尙人煙。殊方旅況殘花後。故國歸心落日邊。伴却越娥成醉睡。窮愁此夜減纏綿。</text>
<title>端川客館</title>,<text>遮莫光陰似逝川。江城初夏落花天。塞風淅瀝黃楡月。野鳥鉤輈碧樹煙。擧目山河非故國。載詩燈火記當年。單形隻影偏堪弔。誰識心中有杜鵑。</text>
<title>端川客館 其2</title>,<text>卉木乘時次第新。朔方四月始成春。滿庭香雪梨花樹。半夜啼禽惱旅人。</text>
<title>咸興謁文廟</title>,<text>揖讓師生倣孔門。斯文一脈有眞源。春秋蘋藻時虔祀。絃誦衣冠日討論。籩豆三雍遺制在。詩書百代雅言存。淸朝化理方無外。荒憬猶知聖徒尊。</text>
<title>重九。登樂民亭。</title>,<text>天涯作重九。斜日倚江樓。鳥雀荒城暮。牛羊曠野秋。月涵波練練。山聳地浮浮。一醉酬佳節。殊方足勝遊。</text>
<title>宿嶺東驛。有感。</title>,<text>寵辱悠悠兩自驚。飄零何處着殘生。天邊落日懷鄕淚。塞外窮秋去國情。雲葉亂飛山盡黑。月輪低照海全明。羈愁此夜偏多緖。坐對靑燈到五更。</text>
<title>谷口驛。次韻。</title>,<text>赤海風煙供筆端。天涯幽討足舒顏。孤村咫尺臨仙島。有底耕黎亦世間。</text>
<title>谷口驛。次韻。 其二</title>,<text>峽口夷漫小洞天。荊籬茅屋古亭前。惟將漁釣悲生理。未識幽棲是海仙。</text>
<title>鏡城朱村驛。感懷。</title>,<text>昔佩銅魚宰此城。重來那得易爲情。蕭條舊色如鄕國。斑白遺民半死生。徼外江山應識面。天涯草木尙知名。金章玉節慙洪造。霜雪偏添兩鬢明。</text>
<title>鏡城朱村驛。感懷。 其二</title>,<text>去國經秋滯塞城。異方雲物摠關情。洪河欲濟無舟子。寒木將枯有寄生。自笑謀身非直道。還慙欺世坐虛名。曉來拓戶臨靑海。旭日𪚥昭照膽明。</text>
<title>會寧館</title>,<text>千帳民居雜虜居。戈矛那得換詩書。雲頭古戍餘殘郭。寂寞英雄但舊墟。</text>
<title>會寧館 其二</title>,<text>旅遊荒塞似鶉居。故國迢迢斷素書。只爲民夷皆一視。不知身在犬戎墟。</text>
<title>會寧館 其三</title>,<text>徼外生民尙奠居。異方無地不詩書。將軍未識腰間劍。紫氣中宵射斗墟。</text>
<title>會寧館 其四</title>,<text>寒窓寥落似僧居。燭灺三更對古書。誰念迂儒爲客處。完顏割據是遺墟。</text>
<title>會寧館 其五</title>,<text>白日夔羵見邑居。親朋誰復寄音書。千年幹木山河在。衰草蕭蕭滿古墟。</text>
<title>會寧館 其六</title>,<text>黃沙磧外亦民居。疾苦無人解上書。寬賦斫畬生事足。數村煙火傍荒墟。</text>
<title>登鍾城童巾城</title>,<text>探討如今十二年。舊時風景尙依然。手持雙節臨池水。入眼靑銅照白顚。</text>
<title>過鍾城小白山</title>,<text>長白山連小白山。秋郊堆雪路漫漫。黃茅颯飁風吹▒。九月重綿不耐寒。</text>
<title>慶源客館。夜坐。</title>,<text>世故莽相仍。故國歸未能。少年三語椽。暮歲六安丞。禽愛隨陽雁。蟲憎止棘蠅。北來無興緖。衰骨瘦稜稜。</text>
<title>穩城客館。偶吟。</title>,<text>朔土棲遑更問津。殊音異服漸相親。依依十二年前路。渺渺三千里外身。塞水何人名豆滿。胡山幾日到先春。平生文墨猶經略。空把戎旃作遠臣。</text>
<title>宿慶源古阿山堡</title>,<text>安原纔過又阿山。頓頓黃雲古戍殘。日暮愁濱江畔路。胡人煙火接郊端。</text>
<title>慶興阿吾地堡。次韻。</title>,<text>頑雲迷古戍。征邁笑衰翁。夜靜悲羌笛。天寒劫塞風。封疆窮海岳。經略少英雄。仗劍臨長道。山河眼底空。</text>
<title>又疊</title>,<text>迢迢狄江北。何事着南翁。地是完顏國。民猶鐵木風。金湯千里險。兵馬六州雄。列戍連亭障。寥寥玉塞空。</text>
<title>造山堡口號</title>,<text>林坰荒戍古。地瘠又兵單。一水分夷夏。孤城枕海山。玄氷邊土裂。白雪塞雲頑。燕頷非吾相。惟思入漢關。</text>
<title>次慶興客館韻</title>,<text>邊笳處處喚愁生。狄水幽幽繞古城。靑海冷雲侵几席。白山寒籟透軒楹。一秋浪迹悲千里。十載虛名愧六卿。陶冶此身皆聖造。百年無地謝生成。</text>
<title>次慶興客館韻 其二</title>,<text>邊城容易事機生。點檢儲胥盡六城。萬里哀鴻鳴海徼。五更寒月照簷楹。蛾眉出塞憐王氏。羝乳歸家感子卿。只貴一心無愧怍。未須勳業較終成。</text>
<title>慶興館夜坐</title>,<text>孤城斗絶據山溪。俯視胡中地勢低。哀柝一聲寒夜永。五更霜月戍樓西。</text>
<title>宿穩城德明驛</title>,<text>古驛蕭條是德明。南通鹿野達輸城。自憐去國同王粲。誰念傷時似賈生。曉夢易回鷄有信。鄕書久斷雁無情。淸秋已盡玄冬至。猶在關河路上行。</text>
<title>會寧櫟山驛。次韻。</title>,<text>鹿野重關隔。龍城間道通。山空誰號櫟。地瘠不生松。擔石民無產。畬田歲少豐。窮邊多疾苦。欲說口難容。</text>
<title>會寧櫟山驛。次韻。 又次</title>,<text>北戍三邊遠。南歸一路通。幽泉鳴得石。散木老欺松。俠客同秦隴。王基似沛豐。總戎常耀武。雲鳥整軍容。</text>
<title>題富寧富居縣</title>,<text>山下荒田數頃餘。黃茅白屋野籬疏。貧民活計本無賴。古縣虛名是富居。</text>
<title>嶺東驛。戲作。</title>,<text>孔崔屛中翡翠茵。異方空館意相親。迢迢豆滿江邊路。渺渺摩天嶺外人。萬里塞鴻工逬淚。五更關月解傷神。衰年頓覺強懷減。一種離愁鬢雪新。</text>
<title>除夜有感。寄子剛。</title>,<text>守歲那循俗。挑燈到五更。床無可詩祭。樽有酒須傾。人事常離合。親朋半死生。天時公道在。寒暑遞枯榮。</text>
<title>除夜有感。寄子剛。 其二</title>,<text>梅柳養春意。槐檀國火更。風塵空獨立。肝膽爲誰傾。萬里黃沙遠。孤臣白髮生。悠悠百年事。脈脈坐南榮。</text>
<title>偶吟。寄子剛。</title>,<text>朔土茫茫控海堧。蠻風蜒雨入吟鞭。便從弓劍征千里。却悔詩書苦十年。豆滿江中投象管。白頭山上掛龍泉。灞陵飛將還憔悴。醉尉寧知是老拳。</text>
<title>次安邊客舍韻</title>,<text>路入關河白雪中。奚丹舊落戍樓空。霜侵龍劍天山月。雲掣蝥弧瀚海風。萬里威聲淸草木。千秋人物少英雄。撫摩莫道無長策。閑把詩書足禦戎。</text>
<title>高山驛。追次張 玉 子剛韻。</title>,<text>逢春驚節換。作客歎途窮。朔野人煙少。東風雪汁融。征鞍靑海曲。故國白雲中。壯志曾題柱。殘生更轉蓬。親朋千里隔。肝膽百年同。仗劍臨長道。誰知矍鑠翁。</text>
<title>高山驛。追次張 玉 子剛韻。 其二</title>,<text>地遠心仍遠。人窮道亦窮。塞雲寒贔屭。春霧暖沖融。世事悲歌裏。浮生得喪中。功名從嚼蠟。契活臨飄蓬。無復關輕重。寧須較異同。白頭山下路。又着白頭翁。</text>
<title>高山驛。追次張 玉 子剛韻。 其三</title>,<text>遠客曾誰記。淸晨嚔目頻。知音君獨舊。對面世皆新。遇酒猶嫌醉。論交亦諱親。關河迷道路。書劍老風塵。靑海城頭月。黃沙磧外人。感時悲旅泊。溪柳欲成春。</text>
<title>高山驛。追次張 玉 子剛韻。 其四</title>,<text>孤燈伴長夜。一夢到家頻。寒暑隨時變。榮枯逐歲新。有身輸聖主。無地奉慈親。劍照崆峒月。裘蒙塞徼塵。靑雲失路客。白首離鄕人。九陌笙歌夕。煙花滿目春。</text>
<title>高山驛。追次張 玉 子剛韻。 其五</title>,<text>暮禽歸遠樹。遊子意如何。海戍黃雲暗。關山白雪多。孤臣猶未死。忠膽更無他。往哲皆成軌。千秋共一嗟。援琴成楚奏。把劍發商歌。潦倒悲生事。淸霜入鬢華。</text>
<title>高山驛。追次張 玉 子剛韻。 其六</title>,<text>完顏舊疆土。奈此客懷何。到底思家苦。從前食祿多。爲公寧爲己。知國不知他。溫飽猶恩渥。棲遑敢怨嗟。人生皆定分。世事但狂歌。樗散終安用。衰顚一半華。</text>
<title>追次宋 子蕃 韻</title>,<text>萬里棲棲欲白頭。天涯九死骨誰收。吹竽慣識齊門恥。鍊石常懷杞國憂。日暮胡山人悄悄。雪消楡塞路悠悠。平生弧矢男兒事。更向奚丹作遠遊。</text>
<title>登鐵嶺有感</title>,<text>峨峨巨嶺名爲鐵。盛世開關爲北民。劍閣千年天設險。金牛一夕蜀通秦。堪嗟麗代無男子。却使邊疆付女眞。何處荊榛埋尹碣。胡山隱約望先春。</text>
<title>次吉州臨溟驛館韻。遣懷。</title>,<text>紫塞驚沙拂玉鞍。昭君心緖若爲寬。幽懷獨與琵琶語。明月胡天夜未闌。</text>
<title>次吉州臨溟驛館韻。遣懷。 其二</title>,<text>泣向氈城解綉鞍。殊方無地此心寬。關山不礙南歸夢。夢裏承恩倚玉欄。</text>
<title>憩富寧兄弟巖下。次使相 文仲 韻。</title>,<text>百八盤途步步難。邊雲慘慘塞風寒。客中多少鴒原意。巖石猶名伯仲間。</text>
<title>憩富寧兄弟巖下。次使相 文仲 韻。 其二</title>,<text>天倫厚義牖民難。常棣無華荊樹寒。兩石千秋若相好。玉昆金友語人間。</text>
<title>昭君怨</title>,<text>琵琶一曲瀉幽思。起向胡山落月時。自分紅顏常薄命。黃金未必誤姸媸。</text>
<title>深宮怨</title>,<text>一種蛾眉粉黛均。南宮歌笑北宮嚬。靑春未老羊車斷。自是容華不動人。</text>
<title>寄德受 德受。時爲穩城宰。</title>,<text>同是羈棲在異鄕。天涯肝膽共三霜。關山有路通南紀。日月無私照北荒。人事屈伸看晝夜。物情舒慘認陰陽。折腰五斗傷豪氣。袖裏龍泉秖自藏。</text>
<title>夢慈顏</title>,<text>夢中戲彩覺來非。手線分明在戍衣。異域啼烏憐反哺。故山幽草愧當歸。豈容汚瀆魚常象。何處深林鳥可依。浪道休官休不得。幾回流涕仰春暉。</text>
<title>登會寧雲頭城。有感。</title>,<text>狄水幽幽不可厲。平郊日暮少人行。英雄舊物山河在。草樹荒城雉堞平。古塞夔羵看月影。遠臣懷抱聽秋聲。悠悠宇宙興亡事。付與征夫慷慨情。</text>
<title>會寧重九日。有感。</title>,<text>天涯遇重九。樂夥更愁殷。白髮思慈母。丹心戀聖君。艱危蘇屬國。憔悴李將軍。一醉傾蠻榼。羈懷遣十分。</text>
<title>鍾城館。次 文仲 令公韻。</title>,<text>夷夏分疆閱幾年。長江南北割山川。豪來欲試平生劍。還怕英名塞上傳。</text>
<title>登鍾城童巾城</title>,<text>斗絶危峯萬仞強。故城斜日石蒼蒼。胡山北截群龍走。塞水西來一帶長。數闋蠻謳聲斷續。九秋風色野靑黃。登臨不盡英雄恨。醉把龍泉擊太荒。</text>
<title>鍾城館。遇雨。</title>,<text>雲鳥堂堂陣勢聯。書生袖裏有龍泉。黃沙古戍身千里。白日長安夢九天。楡塞雨聲連海嶠。狄江秋色老風煙。蕭蕭落木關山夜。旅館靑燈惱客眠。</text>
<title>穩城松亭。次安 伯時 韻。</title>,<text>百折蠻江入九溟。天涯心事爲君明。他年故國還靑眼。此地山川供細評。</text>
<title>遊鏡城長浦。次韓監司韻。</title>,<text>塞天霜露重。江郡蟹螯肥。賸水玻瓈碧。遙山錦繡圍。菱花驚雪鬢。竹枝愛金巵。歌管酬佳節。閒愁不上眉。</text>
<title>遊鏡城長浦。次韓監司韻。 其二</title>,<text>越瘴驚身疾。吳江憶膾肥。殊方秋未暮。長白雪重圍。猛士傞傞舞。香醪滿滿巵。淸懽斯亦幸。臨別莫嚬眉。</text>
<title>次韓監司韻</title>,<text>潦倒當年滯海漘。任敎霜刃澁風塵。故山猿鶴知音舊。異域夔魖對面新。千里何時馳逸足。四溟無處着窮鱗。天涯秋日離亭晩。誰遣南人作北人。</text>
<title>寄黃 叔貢</title>,<text>有底詩書誤平生。兜鍪猶足做功名。黃沙磧外秋鴻叫。靑海城頭夜月明。耿耿孤燈心萬里。蕭蕭雙鬢雪千莖。九重北顧方霄肝。那得憑君達下情。</text>
<title>寄黃 叔貢 其二</title>,<text>苜蓿秋枯馬尙肥。將軍雄劍掛金微。三更塞雨黃楡落。八月胡天白雪飛。城下羌童看漢節。門前山鳥怪儒衣。琴中一半淸商曲。只爲人歸我未歸。</text>
<title>次 文仲 令行營永嘯堂韻</title>,<text>樽酒雍容足運籌。尋常吟嘯做淸遊。聖朝疆理方開拓。平日城池要繕修。屛翰幾人爭遠略。詩書雅士抱長猷。登壇授鉞他年事。萬里河山控一樓。</text>
<title>次 文仲 令行營永嘯堂韻 其二</title>,<text>酒籌無數更詩籌。談笑油幢足勝遊。閫外渠隍知重寄。禁中頗牧想前修。崆峒掛劍增豪氣。瀚海投鞭試壯猷。玉塞淸秋明月夜。幾回登眺庾公樓。</text>
<title>送起夫還京</title>,<text>去住情懷兩黯然。周南太史欲華顚。日邊魂夢應千里。塞外肝腸共一年。朔野黃雲迷海戍。西山白雪界胡天。憑君遠寄平安字。會向高堂取次傳。</text>
<title>次國寶兄弟巖韻</title>,<text>鬼斧千秋巧削成。小巖爲弟大爲兄。巍然相對如相好。泯泯民彝在物明。</text>
<title>次國寶兄弟巖韻 其二</title>,<text>硬骨端由厚質成。截然誰弟又誰兄。玉昆金友渠家事。天理昭昭物我明。</text>
<title>次國寶兄弟巖韻 其三</title>,<text>頑貌蒼蒼玉骨成。何人稱弟復稱兄。千年完節氷霜苦。半夜雙淸雪月明。</text>
<title>次國寶兄弟巖韻 其四</title>,<text>二子胎因富媼成。傳家石氏弟兼兄。千秋玉立終無變。一氣純剛稟受明。</text>
<title>次國寶兄弟巖韻 其五</title>,<text>高標剛耿自天成。萬古夷齊獨弟兄。人世昏冥摠長夜。首陽山日最光明。</text>
<title>次朱村驛館韻</title>,<text>十里炊煙繞別村。山菑傳子復傳孫。風謠千古無人問。三載遲回意有存。</text>
<title>哭姪 奎</title>,<text>韓子深悲十二郞。天涯地角絶相望。此生已隔幽明事。情與關山歸路長。</text>
<title>聞姪 奎 葬靑良山</title>,<text>視我如郞罷。眞成阿囝看。天涯悲骨肉。夢裏見容顏。白璧埋黃壤。靑春掩碧山。靑良一丘土。千古夜漫漫。</text>
<title>行營除夜</title>,<text>異方雲物摠驚心。氷雪關河慘歲陰。世路十年人事變。塞垣千里旅愁深。詩無苦課寧須祭。酒有懽情且可斟。玉關傳柑記疇昔。天涯此夜思難禁。</text>
<title>在會寧憶 仲耕</title>,<text>地下人難作。追思十年前。龍蛇誰自晩。蟣蝨尙堪憐。草木榮枯異。乾坤雨露偏。遺魂儻在此。知我楚些篇。</text>
<title>宿富寧館。有感。</title>,<text>嶺徼雲霞膩。窮荒日月明。雪霜雖貿貿。薺尙靑靑。一節期夷險。孤忠誓死生。田園歸不得。非但爲功名。</text>
<title>明川路中。有感。</title>,<text>二月楡關物像新。天涯又是一年春。迢迢故國悲寒望。何處西方有美人。</text>
<title>望長白山 鴨綠江。發源于此山。</title>,<text>蒼壁無梯土不毛。層巒襟帶入靑霄。偏驚漠北寒涼地。五月胡山雪未消。</text>
<title>望長白山 鴨綠江。發源于此山。 其二</title>,<text>山勢蜿蜒控海門。直衝朝竇礙行雲。天公設險寧無意。政爲華夷境界分。</text>
<title>望長白山 鴨綠江。發源于此山。 其三</title>,<text>雪嶽千層白半邊。地分華夏隔腥羶。強胡往往來馳突。尙恨山高未接天。</text>
<title>登磨天嶺。坐小亭。</title>,<text>獨上高巓第幾重。一場吟嘯小亭中。海門天外寬如許。未盪愁人芥滯胸。</text>
<title>嶺東驛館。次韻。</title>,<text>薄雲初散暮天晴。海曲殘山缺月明。千里一身同泛梗。旅窓懷抱苦難平。</text>
<title>臨溟驛館。次韻。</title>,<text>臨溟孤館駐征鞍。一望三山宇宙寬。千陣絮雲濃欲雨。客中奇興任憑欄。</text>
<title>明川客館</title>,<text>一面滄溟三面山。山連長白衱重關。奚囊信筆收奇勝。朔野風煙未覺閒。</text>
<title>宿朱村驛</title>,<text>第徼蠻陬朔土墟。塞天窮髮有民居。千年疆理三韓後。萬古山河百戰餘。半夜寒砧村舍遠。一軒明月客窓虛。孤臣謫向長沙去。故國萱堂久衙閭。</text>
<title>登元帥臺</title>,<text>積土成峯萬丈強。層臺佳致入詩囊。東南地坼天池闊。西北山盤鐵壁長。一雁沒空雲羃羃。六鼇吹海水茫茫。依然故國煙霞趣。忘却孤纍在異鄕。</text>
<title>急雨</title>,<text>一夜天符勅雨師。銀潢倒瀉滿空垂。聲如垓下千兵却。勢似昆陽萬馬馳。郊外牧牛兒半濕。室中聞鸛婦潛愁。顚風捲地吹殘暑。錯訝涼秋九月時。</text>
<title>寄閔耆叟</title>,<text>孤臣謫海北。塞外登樓久。身上一弊裘。幾濕胡山雨。寒衾裏生涯。奇釁天所賦。翛翛失侶鴻。累累喪家狗。關東三月尾。匹馬初北首。刺刺亦可恥。忍淚辭慈母。丹心數斗血。天日照下土。輕裝只筆墨。指點關山路。北辰天柱遠。南溟地軸厚。迢迢萬里途。春盡鸎花老。郵亭午睡酣。半山斜日暮。千村豺虎窟。百戰山河古。長白山頭雪。先春嶺上樹。煙景處處皆。盡入詩人句。雉城細柳營。日夕事歌舞。絲竹不入耳。客意已酸苦。霏微蜒浦雲。瘴癘巒江霧。陰山老李陵。大窖幽蘇武。屈指算前修。失意者十九。楚澤放靈均。長沙投賈傅。曾聞君子人。用舍關天數。開懷強自寬。且進杯中酒。虛窓夜夜月。默坐思親舊。河人最知己。四海一耆叟。我常不忘君。君亦如我否。江南驛使梅。聊托金侯口。</text>
<title>沈敎授 涵 挽八韻</title>,<text>中書餘慶更綿綿。德業文章信兩全。桂籍有名才間世。槐堂無位命關天。初將白髮辭金闕。晩向靑山作地仙。園菊塢筠成好趣。海煙湖月屬殘年。一番風雨靈春折。幾度星霜大梓顚。頂玉縱微卿相貴。庭蘭有知子孫賢。坡翁詩酒傳千古。賀老風流隔九泉。欲奉淸塵難可又。哀詞題罷淚潸然。</text>
<title>滿江紅一闋。寄南人用敍苦懷。</title>,<text>參商兩地。問誰遣乍離乍合。長相思白雪天南。黃雲海北。半夜哀鳴何處雁。憑軒側耳情無極。書幌守孤。耿一枕夢。三更月。開寒窓。已明日。酒數行。淚數掬。信轡各分岐。懷抱脈脈。十步九顧南鄕山。頭陀螺髻供遐矚。記香兒去時夕陽淡。晴雲白。</text>
<title>臨江仙</title>,<text>柳暗花明三月尾。滿園魏紫鞓紅。春眠十里香雲濃。幽懷誰共語。遠目送歸鴻。離意瓓珊何所似。天孫河鼓西東。鵲橋七夕要相從。與君因未了。良晤屬秋風。</text>
<title>續題 四首</title>,<text>旅館靑燈夢未闌。郵人忽報日三竿。行行海徼黃沙路。去去關河白雪山。嶺表何年驅匹馬。鏡中今夜舞孤鸞。良緣不與瑤華阻。回首南風強自寬。</text>
<title>續題 四首 其二</title>,<text>茜袖依依尙眼前。翡帷當日幾成眠。殘霄醉夢迷蝴蝶。半夜芳心托杜鵑。千里客途山枕海。兩鄕離恨月明天。臨風遠寄相思字。爲報飛鴻仔細傳。</text>
<title>續題 四首 其三</title>,<text>永日虛窓伴寂寥。香山長憶柳枝嬌。釵梁翡翠雲垂耳。裙褶榴花血映腰。此夜孤懷天漠漠。當時密誓日昭昭。玉川空館中宵語。鐵石心腸一半銷。</text>
<title>續題 四首 其四</title>,<text>極目煙雲有所思。高唐何日是佳期。團欒幾夜同懷抱。索莫今朝怨別離。天地一身南土遠。關山孤夢北風吹。黃昏客榻多情處。杜宇聲中月落時。</text>
<title>續題 四首 其五</title>,<text>夢回空館冷。星斗欲三更。庭月看松影。山風聞竹聲。丁寧吾有誓。反覆汝無情。多少金支枕。應知百態呈。</text>
<title>端午日。見倡兒鞦韆戲。</title>,<text>越娥巴女舞鞦韆。多少丫鬟簇樹邊。翡翠釵濕紅杏雨。榴花裙軃綠楊煙。雲間乍下西王母。天際還飛謝自然。每歲端陽爲此戲。千年遺俗至今傳。</text>
<title>偶題</title>,<text>北土居民歲漸繁。塞垣無復犬羊屯。瘡痍劍戟千年地。煙火桑麻萬里村。文廟竹籩遺制在。都人籉笠古風存。山戎境界何難辨。豆滿長江正抹坤。</text>
<title>夜招樂工。彈玄琴。</title>,<text>伶人亦有曹綱手。一曲聞來彈再三。雁下瀟湘啼落月。猿驚巫峽叫晴嵐。千年望帝春心苦。半夜莊生曉夢酣。謾擬孤舟湓浦口。江州司馬濕靑衫。</text>
<title>端午日。有感。</title>,<text>佳節侵尋五月天。天涯羈旅涕潸然。先塋此日陳香火。山雨霏霏濕紙錢。</text>
<title>偶吟</title>,<text>遠托蠻村夢故園。親朋無路訪寒溫。依山小舍煙光合。枕海孤城水氣昏。越瘴起時人患疾。蜀禽啼處客消魂。十年蘇武匈奴地。渴飮飢飧亦漢恩。</text>
<title>奉贈江原監司</title>,<text>昨夜文星照海堧。知公曾是玉堂仙。黃雲嶺徼身千里。白日長安夢九天。萬古河山懸筆下。一方威令在旗邊。龍門自幸師元禮。雅士那堪愧執鞭。</text>
<title>奉贈江原監司 其二</title>,<text>日下詞臣久手額。霱雲輝耀海東頭。楸池嶺外山圍戟。鏡浦臺前水潑油。領取風煙輸筆墨。按行州郡入春秋。鳳城依舊沙堤路。幸記蠻荒逐客不。</text>
<title>贈都事渭叟</title>,<text>孤臣血淚省愆尤。欲叫彤墀不自由。指點北辰天柱遠。回瞻南土海門幽。胡山夜月明妃淚。楚澤秋風屈子愁。萬死投荒堪白首。此行何日大刀頭。</text>
<title>夜坐有感</title>,<text>塞北三千里。孤松半死心。溪山新識面。風月舊知音。筆下輸天地。囊中寓古今。羈懷誰共語。獨夜怨啼禽。</text>
<title>次朴訥齋 昌世 韻。送別金。玉汝 ○二首</title>,<text>萬里關山北。元戎點劍時。邊霜侵鬢髮。蠻雨澁旌旗。客路裘將弊。歸心任欲洽。聞名平昔久。邂逅果英奇。</text>
<title>次朴訥齋 昌世 韻。送別金。玉汝 ○二首 其二</title>,<text>幕中閒草檄。烽火報平時。日月垂三載。山河屬一旗。科條殊俗化。次第亂繩治。獨抱安邊策。從容出六奇。</text>
<title>次送別韻。呈曹兵使 閏孫。</title>,<text>天生毛蟲。或有麒麟有羊猪。地瀦流水。或有江海有溝渠。麒麟之精。河海之量。政在吾將軍。宅是安宅居廣居。燕角弧朔蓬簳。藝充才富智有餘。胸中磊落何所貯。六韜八陣孫子吳子書。天雖慳地雖祕。至寶由來不暗投。劍氣直射牛斗墟。慷慨隆中龍。肯久臥南陽廬。王師昔日討南夷。何獨魯人三郊三遂。征淮徐強睛獷眼。傾巢擧落寇天邑。當年邊禍那忍說。積屍塡里閭。將軍手中倚天劍。殲妖㺑殪老納。不日民患除。奬功增秩出宸衷。腰間寶帶懸金魚。三霜楡塞。草木知威名。豨膏不復塗兵車。從今北鄙有長城。</text>
<title>次送別韻。呈曹兵使 閏孫。 其2</title>,<text>聖主信仁賢。邦國非空虛。雄心壯氣。却小長白山。俯視豆滿杯潦如。雍容樽俎。致令戎醜作編戶。堪笑賈太傅。五餌三表。計獨疏如吾褦襶。於世百無用端。合歸田事犁鋤。朔野儒衣山鳥驚。魑魅魍魎。戲我如土苴。養慷莊拙便欲休官去。欲去未去空躕躇。蠻風蜒雨逐客愁。如流節序六月初。</text>
<title>柳亭祖席。奉別曺兵使。</title>,<text>癉形癯貌客天涯。鏡裏偏驚瘴髮華。楡塞風煙迷歲月。鄕山道路隔關河。厚顏赧赧晨昏曠。薄俗澆澆毀譽多。泉石更尋終老約。村莊日日飮無何。</text>
<title>柳亭祖席。奉別曺兵使。 其二</title>,<text>失侶哀鳴雁。衡陽是舊巢。關山南土遠。天地北辰遙。別意肝腸裂。征鞍髀肉消。我歸公獨在。王事任賢勞。</text>
<title>柳亭祖席。奉別曺兵使。 其三</title>,<text>北來身孑孑。南去路漫漫。未忍別離苦。誰敎懷抱寬。六幺看蹋踘。三疊聽陽關。後夜相思夢。胡天月半山。</text>
<title>宿安邊鶴浦縣巫山鍾娘</title>,<text>十載窮途鬢半華。感時淸淚濺春花。明朝塞外聞羌笛。比夜燈前伴越娥。鶴浦行雲還楚峽。龍城苦月照胡沙。異方無地開襟抱。南國湖山入夢多。</text>
<title>同韓監司遊安邊國島</title>,<text>生世難封萬戶侯。百年何幸識荊州。同探海島千條石。還汎煙波一葉舟。天遇女媧猶補裂。人從杞國謾懷憂。層崖佇立忘回棹。笙鶴依然戲十洲。</text>
<title>共遊六鎭</title>,<text>新知如舊識。四海一斯文。魂夢俱邊月。肝膽共塞雲。聲音胡語鬧。疆理狄江分。久畫平戎策。丁寧報聖君。</text>
<title>自敍艱危</title>,<text>離亭俯江水。別意兩何如。客路千山外。殘生九死餘。窮途維節義。晩歲尙詩書。孑孑懷鄕國。中霄夢舊廬。</text>
<title>次安邊龍堂韻</title>,<text>勝地華筵勝日開。夕陽人影在層臺。客愁到此消磨盡。千古江山酒一杯。</text>
<title>鏡城校生。迎曺監司。歌謠三章。</title>,<text>白日在高天。亢陽煦下土。德星流祥輝。煕煕物咸覩。古塞翳楡柳。喚做甘棠樹。</text>
<title>鏡城校生。迎曺監司。歌謠三章。 其二</title>,<text>白日在高天。餘光照幽朔。亭毒春爲功。霜雪消海嶽。含生共雨露。同我太平樂。</text>
<title>鏡城校生。迎曺監司。歌謠三章。 其三</title>,<text>白日在高天。昭垂杏壇上。道脈托斯文。曠世幸聞響。峨峨長白山。令人常景仰。</text>
<title>敎坊歌謠</title>,<text>花月靑樓夜。笙歌紫洞春。三生金母舊精神。曾是襄王雲雨夢中人。寂寂芙蓉帳。盈盈錦繡茵。武陵何處托香塵。只怕翠鸞消息全眞。 缺</text>
<title>贈 文仲 令公爲別 時文仲。避病在吉州。</title>,<text>朔土逢君子。離懷兩若何。物情子非我。世事蚿憐蛇。襟抱關防絶。風稜海嶽遐。去留非道梗。南北豈瓠瓜。謫守身如寄。羈愁亂似麻。佳辰二端午。荒徼一生涯。書劍謀身拙。萍蓬去國賖。渠隍界夷夏。天地隔關河。塞月三年笛。邊霜半夜笳。行藏悲志士。勳業惜年華。怕老嫌看鏡。傷春劫賞花。草枯須雨露。魚涸要風波。觸瘴朱顏減。憂民白髮加。殘城分半虎。毒癘悶千家。黑綬無仁術。蒼生盡札瘥。掩骸多野哭。擊壤少村歌。天意方生物。風光自發和。吾民宜解慍。有吏莫催科。塡海感精衛。補天思女媧。棲遑生事苦。溫飽聖恩多。故國三更夢。新廬一殼蝸。高堂懷菽水。先隴泣松蘿。黽勉空留滯。艱危敢怨嗟。孤鴻叫天外。起問有書麽。</text>
<title>贈 文仲 令公爲別 時文仲。避病在吉州。 其2</title>,<text>九死遐荒鬢欲絲。客路隨處強題詩。胡山宿債苦難償。太瘦有由人不知。</text>
<title>在酒泉。次成使相原州憑虛樓韻。</title>,<text>棲遑此日又東行。古縣蕭條旅況生。百種禽聲連野樹。半空樓影落江城。酒須有力知排悶。詩欲無題怕漏名。早得洛陽田二頃。弊裘蘇子解歸耕。</text>
<title>送閔耆叟奉使黃海 推鞠強盜</title>,<text>艱食悲西土。窮閻劫掠頻。惟良能折獄。之子便承綸。富敎曾無策。頑愚自有因。得情要勿喜。盜賊亦天民。</text>
<title>送宋眉叟 麟壽 出牧濟州</title>,<text>天水環城更淼漫。漢羅遙望似彈丸。身居海外誠何陋。道在寰中是所安。萬里思親雙鬢白。三年戀闕一心丹。眼前咫尺扶桑近。日出朝朝照肺肝。</text>
<title>送宋眉叟 麟壽 出牧濟州 其二</title>,<text>海郡黃紬獨夜眠。玉堂綾被舊儒仙。殊方軫轄身千里。故國雲韶夢九天。此日聖明應歷試。他年節義要彌堅。賢勞最在醫民瘼。雨露風霜是化權。</text>
<title>又拈</title>,<text>熊軾歸良宰。犀舟渡巨溟。星看南斗近。山望漢羅平。濯濯充文藪。駉駉滿魯坰。貪泉羞一歃。愈覺爽吾精。</text>
<title>又拈 其二</title>,<text>炎荒接裨海。積水拍靑霄。地勢南溟盡。天文北斗遙。鯨波聽漰湱。鵬翼見扶搖。觸物皆詩料。應須信筆描。</text>
<title>挽孫三宰 仲暾</title>,<text>湖西幕下舊顓蒙。薄劣猶爲德宇容。遇事幾回聞緖論。開懷時復見深衷。天資朴野全純性。國士英髦補聖躬。高義不隨衰叔變。淸襟直與古人同。箕裘世業能相繼。氷檗生涯亦屢空。懋德自膺天爵貴。策勳宜享月城封。百僚共識三朝老。一節曾觀四道風。長物平生唯魯酒。哀歌畢竟但秦舂。名留黃閣簪纓裏。魂落朱維嶺海中。萬古金鼇靑未了。他年遊歷更思公。</text>
<title>挽李奉事 昌茂 母氏</title>,<text>八紀在久世。孤燈十五年。三從義固大。五福壽爲先。蘭玉相輝映。蘋蘩更吉蠲。龍門山下土。舊隴更新阡。</text>
<title>次鄭雲卿韻</title>,<text>天祿那堪校祕文。鏡中雙鬢雪紛紛。炎涼已逐人情變。淸濁難隨俗眼分。半世榮枯眞喪我。百年生死獨憑君。曉窓頻嚔知誰記。兀坐寒齋到夕曛。</text>
<title>次鄭雲卿韻 其二</title>,<text>才調慙非屈宋文。怪來虛譽謾紛紛。地親宸極星辰拱。恩降宮壼雨露分。末路功名終忤俗。暮年肝膽但輸君。從前久立程門雪。短景輝輝易到曛。</text>
<title>次鄭雲卿韻 其三</title>,<text>殘年無復與斯文。疚棘餘生鬢雪紛。宿枿不隨三載朽。春光還自九天分。碧嵩淸洛非吾土。白首丹心爲聖君。永夜思歸歸不得。坐來西日送殘曛。</text>
<title>次鄭雲卿韻 其四</title>,<text>胸中錦繡吐成文。一藝由來自喙紛。衰世是非何處定。平生涇渭後人分。病餘瘦骨扶枯木。歲暮深盟托此君。極目遙山生遠想。夕陽歸鳥帶餘曛。</text>
<title>次鄭雲卿韻 其五</title>,<text>羊質爭誇虎豹文。利途饒舌競紛紛。高懷夢裏三皇見。雄略胸中八陣分。弓劍詩書俱報國。江湖廊廟兩憂君。窮通却了男兒事。無力揮戈退日曛。</text>
<title>次鄭雲卿韻 其六</title>,<text>當年敦給對陽文。醜美終敎毀譽紛。九仞井泉纔半仞。十分功力未三分。蒯緱到手悲彈鋏。曝背懷誠解獻君。默計他時投紱去。謾將文墨慰朝曛。</text>
<title>次鄭雲卿韻 其七</title>,<text>招謗由來坐綴文。任敎衰俗舌空紛。物情舒慘隨時變。世路悲懽觸事分。功業自期周十亂。風標猶慕漢三君。冥觀天道常開闔。窓外朝暉又夕曛。</text>
<title>次鄭雲卿韻 其八</title>,<text>闇然爲質的然文。繪素迷眞眩眼紛。榮悴人生皆豫定。盈虛天道自平分。高官未免窮爲餓。賤僕猶誇夢作君。屈指悠悠今古事。川流東逝日西曛。</text>
<title>次鄭雲卿韻 其九</title>,<text>薄俗澆風不喜文。諱詩端爲避囂紛。葉驚楚悅俱難料。鳳僞龍眞竟未分。空把弊裘悲季子。誰敎畫手誤昭君。世間成敗無窮事。默對靑山倚夕曛。</text>
<title>次鄭雲卿韻 其十</title>,<text>平生詩禮備情文。語穽誰能解糾紛。梁獄是非書欲上。秦臺邪正鏡堪分。盈囊秀句應驚俗。映世淸輝孰似君。地隔牛鳴猶不見。幾回吟望立斜曛。</text>
<title>次鄭雲卿韻 其十一</title>,<text>春色催成草木文。滿城紅紫鬪繽紛。靑門勝日人將別。白髮離筵袖自分。已許一身期報國。便從三月弔無君。終南淸渭應回首。信馬徐徐日欲曛。</text>
<title>次鄭雲卿韻 其十二</title>,<text>蘊却淸才恥鬻文。精華五彩映紛紛。悲懽世事三春過。去住人生兩地分。欲數親朋難倒指。每逢詩酒便思君。征帆落日臨江漢。遠樹歸鴉帶夕曛。</text>
<title>次宜城尉漢江別墅韻</title>,<text>雨浥平湖淨小埃。五陵高榭壓山開。春風三月桃花水。釣艇閒隨錦浪回。</text>
<title>次宜城尉漢江別墅韻 其二</title>,<text>幽居日午夢初醒。綠網收來岸芷靑。未識江湖機事少。夕陽人語鬧煙汀。</text>
<title>挽鄭承旨 應麟</title>,<text>國士生昭代。如公更幾人。靑雲隨步武。白雪讓精神。直道行臺閣。淸輝映縉紳。蘭薰宜採佩。玉潔不緇磷。蓬館論思日。薇垣獻替辰。經綸依聖主。社稷仗純臣。一病緣時事。三年獨此身。人間亡白璧。泉下沒黃塵。讜議歸靑簡。高名徹紫宸。丁寧臨絶語。惓惓爲慈親。</text>
<title>哭平安監司許 硡 ○以贊成。爲監司。</title>,<text>德星明彩繞三台。西土蒼生仰斗魁。光嶽精英申及甫。雪山輕重去還來。輿情共識經綸器。世業仍傳將相才。聖主如今憂閫外。都門車轂爲誰推。</text>
<title>哭平安監司許 硡 ○以贊成。爲監司。 其二</title>,<text>往撫西關屈上台。英名茂績一時魁。小民有淚啼相向。大德如公後孰來。天下安危皆注意。朝中文武獨全才。沈憂値此樑頹日。耿耿中霄枕屢推。</text>
<title>哭魚執義 彥深</title>,<text>南國多佳士。斯人擅英名。襟靈元秀異。骨貌最淸英。象緯初凝質。嵩華又鍾精。橡樟根得地。龍劍氣衝星。蓄積常經濟。謀猷自老成。九霄鵬鍛翮。千里驥淹程。節豈窮通變。顏無喜慍形。草茅憂世志。江湖戀君情。瑞露霑枯枿。新鋒發舊硎。靑蒲輸謇諤。白首效忠貞。鶚向班心立。霜從鐵面生。朝綱期振肅。公議想崢嶸。玉樹春方茂。瓊花曉已零。天仙應謫降。帝座復招迎。甲子將知命。哀徵忽奠楹。無家可經理。有子共寧馨。七魄歸幽隧。三魂落渺冥。爲君歌此曲。嗚咽更呑聲。</text>
<title>偶吟杜詩廷爭輸造化。撲直乞江湖之句。分韻。爲短篇。寄閔耆叟。</title>,<text>丈夫植奇節。功利歸朝廷。一身有進退。社稷斯重輕。汲直古佳士。獨立淮南驚。公孫詐開閤。此予非招迎。</text>
<title>偶吟杜詩廷爭輸造化。撲直乞江湖之句。分韻。爲短篇。寄閔耆叟。 其二</title>,<text>日月自晝夜。燕蝠紛相爭。爭之理則那。那則問黔嬴。昏明異好惡。可見賢邪情。願天少陰黑。毋使勝陽明。</text>
<title>偶吟杜詩廷爭輸造化。撲直乞江湖之句。分韻。爲短篇。寄閔耆叟。 其三</title>,<text>百年蒙國恩。萬死誠難酬。惟將寸心血。叫向閶闔流。天高八柱立。杞人徒自憂。回首終南山。未忍歸鋤耰。</text>
<title>偶吟杜詩廷爭輸造化。撲直乞江湖之句。分韻。爲短篇。寄閔耆叟。 其四</title>,<text>一元運不息。萬彙被洪造。戕賊物傷情。生成天有道。雪霜猶自堅。雨露詎長保。何人忌臧否。戚戚怨蒼昊。</text>
<title>偶吟杜詩廷爭輸造化。撲直乞江湖之句。分韻。爲短篇。寄閔耆叟。 其五</title>,<text>冥觀上世初。姚姒流神化。明明公道行。日星在天下。澆風逮衰叔。貿貿常昏夜。擊劍叫古人。悲歌目成嗄。</text>
<title>偶吟杜詩廷爭輸造化。撲直乞江湖之句。分韻。爲短篇。寄閔耆叟。 其六</title>,<text>濁世漸澆訛。難回古太撲。語言摠機穽。百無一誠愨。吾心無町畦。吾道無適莫。四海一知己。憑君有所托。</text>
<title>偶吟杜詩廷爭輸造化。撲直乞江湖之句。分韻。爲短篇。寄閔耆叟。 其七</title>,<text>遠識世謂曲。諛噱世謂直。百喙人雖搖。一心吾自得。人謀或頗僻。天道時逼側。一節了夷險。斯爲盡臣職。</text>
<title>偶吟杜詩廷爭輸造化。撲直乞江湖之句。分韻。爲短篇。寄閔耆叟。 其八</title>,<text>此身百無用。此骨行當乞。道如未盡施。廊廟猶鬱鬱。津要與疏逖。誰伸又誰屈。所樂苟自知。富貴在蓬蓽。</text>
<title>偶吟杜詩廷爭輸造化。撲直乞江湖之句。分韻。爲短篇。寄閔耆叟。 其九</title>,<text>前宵夢鄕國。夜月明秋江。丹楓影搖搖。白鳥飛雙雙。漁歌向遠渚。蓑笠開蓬窓。覺來有餘興。大酌傾寒缸。</text>
<title>偶吟杜詩廷爭輸造化。撲直乞江湖之句。分韻。爲短篇。寄閔耆叟。 其十</title>,<text>臨流數白髮。我家濱鏡湖。菟裘謝樂士。寄生投名途。彼此兩難忘。急景垂桑楡。舊好將尋盟。煙波多釣徒。</text>
<title>題安監察 繼老 驄馬契軸</title>,<text>烏府風稜有主張。法星光彩照南床。班心秩秩聯鵷鷺。鐵面凌凌對雪霜。一世金蘭初托契。百年樽酒幾逢場。分明繪畫題名意。離合他時兩莫忘。</text>
<title>送蘇參判 彥謙 觀察全羅</title>,<text>星輧逖逖下南荒。鶴髮愉愉在北堂。忠孝同門俱有地。公私殊路兩難忘。深情豈暇論先後。餘日應須較短長。最是百年榮養處。一方旋節帶恩光。</text>
<title>送蘇參判 彥謙 觀察全羅 其二</title>,<text>天骨淸英自數金。玉堂今見舊綾衾。一身衮繡南征日。雙闕風雲北望心。要向覆盆煩燭照。更敎逋戶絶牟侵。丁寧聖主憂民意。應待經帷聽玉音。</text>
<title>送蘇參判 彥謙 觀察全羅 其三</title>,<text>四境皆艱食。湖南歲又荒。何人勞撫字。列郡少循良。玉節馳千里。鸞書捧十行。春秋舒慘手。雨露更風霜。</text>
<title>送蘇參判 彥謙 觀察全羅 其四</title>,<text>南土曾多盜。村尨夜屢驚。剽攘成白跖。嘯聚劫蒼生。豈是人無賴。都緣敎不明。豚魚猶不化。感格在推誠。</text>
<title>次李僉知 大連 拱翠亭韻</title>,<text>誰把靑錢買野亭。山中別業幸新成。林泉寂寂無遐遯。宇宙紛紛孰大嗚。斗粟誤人頭易白。寸心憂國膽難明。湖田二頃將蕪穢。乾沒黃埃笑此生。</text>
<title>挽李都事妻氏</title>,<text>雨僽靑春見落花。世間無術住芳華。波寒洛浦抛羅襪。雲過銀河隔錦梭。堂上桮棬餘手澤。夢中蝴蝶了生涯。悠悠三十年前事。付與邙山唱薤歌。</text>
<title>挽許同知 確</title>,<text>天下曾聞有達尊。區區榮利不堪論。一家禮樂詩書敎。累世公侯將相門。已擬中涓稱萬石。還如忠武頷諸孫。勳業更承文貞舊。赫赫陽川顯號存。</text>
<title>送崔都事 演 赴忠淸 江陵人。號艮齋。</title>,<text>熊津都督古雄州。聚遠名樓憶舊遊。錦水犀舟蓮葉酒。當年此地最風流。</text>
<title>送崔都事 演 赴忠淸 江陵人。號艮齋。 其二</title>,<text>西原南路石橋長。橋上開樽納夜涼。人事十年吾獨在。白頭何處更逢場。</text>
<title>送崔都事 演 赴忠淸 江陵人。號艮齋。 其三</title>,<text>犬門山下古荒村。村舍臨江水氣昏。十載幽棲稱二李。憑君快馬問寒暄。</text>
<title>送崔都事 演 赴忠淸 江陵人。號艮齋。 其四</title>,<text>寒碧樓前水映窓。夢回中夜聽淙淙。曉來斗覺衣裳冷。爲有丹梯跨半江。</text>
<title>送柳觀察 善叔 赴黃海</title>,<text>白雲棲迹夢悠悠。過眼流光二十秋。此日脩名俱按節。他年利涉更同舟。鸞書密勿天應眷。熊軾飄搖德共輶。西海風霜兼雨露。佇聞威惠被荒陬。</text>
<title>送柳觀察 善叔 赴黃海 其二</title>,<text>千古長江號禮成。沿江處處瘴雲生。曾聞海國多民瘼。可把天書識聖情。春色亦隨陰谷暖。日光須向覆盆明。頃年擾擾朝綱弛。暫許賢勞爲肅淸。</text>
<title>送柳觀察 善叔 赴黃海 其三</title>,<text>聞說關西最勝遊。首陽山下古雄州。芙蓉碧水三更月。瀛海淸風一陣秋。野酌有時酬令節。江魚無乙供珍羞。誤恩他日追高武。物色分留與我不。</text>
<title>送南參判 正卿 觀察黃海</title>,<text>澄淸須范轡。廷議擇良辰。白日明西海。蒼生仰北辰。要令千里俗。渾作一團春。報政他年事。功名入手新。</text>
<title>送南參判 正卿 觀察黃海 其二</title>,<text>簡寄由明主。西民望子深。鳳麟元不見。梟獍競相侵。袖裏風霜手。懷中雨露心。推之應被物。棠樹入謳吟。</text>
<title>缺題</title>,<text>琵琶且莫奏繁絃。月白潯陽客未眠。誰信江湖憂耿耿。十年人事已華顚。</text>
<title>夏夜。獨坐有感。</title>,<text>中霄耿耿雪渾頭。半壁靑燈照有憂。蝴蝶夢回隨夜籟。蝦蟆聲促當更籌。自憐處世同秦贅。誰念謀生似楚囚。他日殘骸投厝地。鏡湖西岸鬱松楸。</text>
<title>皇明嘉靖十六年丁酉。皇子誕生。詔使雲岡龔用卿。副使龍津吳希孟。來頒聖詔。伏覩辱示道中之作。動盈卷軸。讀來如得拱璧。令人不忍釋手。謹成三律。呈兩大人文几。聊表謝忱。非敢爲詩。伏希雷覽。</title>,<text>展讀新詩總幾章。薔薇入手露瀼瀼。蚌生滄海呈明月。鵲抵昆山散截肪。筆下乾坤隨指顧。醉中文字致張皇。千秋復見風人面。準擬聞韶肉味忘。</text>
<title>皇明嘉靖十六年丁酉。皇子誕生。詔使雲岡龔用卿。副使龍津吳希孟。來頒聖詔。伏覩辱示道中之作。動盈卷軸。讀來如得拱璧。令人不忍釋手。謹成三律。呈兩大人文几。聊表謝忱。非敢爲詩。伏希雷覽。 其二</title>,<text>道從洙泗浥餘波。陸海潘江未足誇。寶唾幾回隨紙墨。錦囊容易貯山河。哇音敢廁黃鍾響。俚耳猶聞白雪歌。頓覺齒牙氷穗冷。焚香敬讀百篇多。</text>
<title>皇明嘉靖十六年丁酉。皇子誕生。詔使雲岡龔用卿。副使龍津吳希孟。來頒聖詔。伏覩辱示道中之作。動盈卷軸。讀來如得拱璧。令人不忍釋手。謹成三律。呈兩大人文几。聊表謝忱。非敢爲詩。伏希雷覽。 其三</title>,<text>皇朝儐价擇英賢。鳳節麟袍照海堧。給事聲華推國士。翰林風彩擬神仙。高才不暇三餘就。健筆猶從二妙傳。玉曆厚恩霑老醜。能令犬馬得延年。</text>
<title>皇明嘉靖十六年丁酉。皇子誕生。詔使雲岡龔用卿。副使龍津吳希孟。來頒聖詔。伏覩辱示道中之作。動盈卷軸。讀來如得拱璧。令人不忍釋手。謹成三律。呈兩大人文几。聊表謝忱。非敢爲詩。伏希雷覽。 國王遣議政判書諸臣。侍予遊漢江。累饋酒殽。口占二律。以紀其勝。</title>,<text>石門煙景擁樓臺。面水依山絶點埃。賈客放船乘浪去。江風引雨入窓來。峯連遠色雲初散。水漾浮光日漸開。自是賢藩能敬客。諸臣潦倒盡餘杯。</text>
<title>皇明嘉靖十六年丁酉。皇子誕生。詔使雲岡龔用卿。副使龍津吳希孟。來頒聖詔。伏覩辱示道中之作。動盈卷軸。讀來如得拱璧。令人不忍釋手。謹成三律。呈兩大人文几。聊表謝忱。非敢爲詩。伏希雷覽。 國王遣議政判書諸臣。侍予遊漢江。累饋酒殽。口占二律。以紀其勝。 其2</title>,<text>城東十里見林丘。雲樹霏微映水洲。鷗鷺飛飛連島沒。煙波杳杳接天浮。海潮初漲舟開纜。江雨欲來風滿樓。不盡登臨愜高賞。身凝汗漫夢中遊。</text>
<title>皇明嘉靖十六年丁酉。皇子誕生。詔使雲岡龔用卿。副使龍津吳希孟。來頒聖詔。伏覩辱示道中之作。動盈卷軸。讀來如得拱璧。令人不忍釋手。謹成三律。呈兩大人文几。聊表謝忱。非敢爲詩。伏希雷覽。 席中對景而成。殊不盡吾歷覽之勝。尙有數語。燈下草草。不能盡錄也。國相，判書，承旨。列均位此。右雲岡龔用卿原韻 幷小序</title>,<text>嶺外晴雲度石丘。一江風痕息沙洲。山亭笑語灘前落。漁艇歌聲𣐊裏浮。花帶夕陽飛曲渡。柳隨春風上層樓。明藩不說滕王勝。屢遣賢良侍壯遊。</text>
<title>皇明嘉靖十六年丁酉。皇子誕生。詔使雲岡龔用卿。副使龍津吳希孟。來頒聖詔。伏覩辱示道中之作。動盈卷軸。讀來如得拱璧。令人不忍釋手。謹成三律。呈兩大人文几。聊表謝忱。非敢爲詩。伏希雷覽。 席中對景而成。殊不盡吾歷覽之勝。尙有數語。燈下草草。不能盡錄也。國相，判書，承旨。列均位此。右雲岡龔用卿原韻 幷小序 其2</title>,<text>中流輕擊楫。春放一帆開。島嶼迎晴日。波濤涌▒雷。靑山懸斷岸。碧水傍長臺。獨愛松風好。江聲時▒▒。</text>
<title>次上使韻</title>,<text>春風是處好樓臺。雨浥澄江淨俗埃。東表久知蓬島近。上淸誰遣羽衣來。齊州九點寰中隘。裨海三山物外▒。勝地盛筵兼令節。更邀佳月共含杯。</text>
<title>次上使韻 其二</title>,<text>仙居縹緲在瑤臺。湛湛氷壺絶點埃。渤海幾人傳姓字。君賓千載見雲來。興隨笙鶴過時發。樽向江山勝處開。一舸陪遊天所借。百年肝膽但深杯。</text>
<title>次上使韻 其三</title>,<text>緣崖小築卜林邱。面面朱門俯遠洲。萬樹落花香苒苒。半山微雨翠浮浮。風傳歌吹縈遙島。天取煙霞與小樓。千古名區誰管領。春光都付使華遊。</text>
<title>次上使韻 其四</title>,<text>未把千金買一邱。暮年情興寄滄洲。亭依碧巘丹靑老。山控滄波翠黛浮。隔岸香風花糝徑。滿江冷月水明樓。林泉如許終塵土。此夕應須做勝遊。</text>
<title>次副使韻</title>,<text>漢曲芳洲遠。樓中綺席開。江山成活畫。簫鼓殷晴雷。鸎老家家柳。花明處處臺。如何良夜月。的的向人來。</text>
<title>次副使韻 其二</title>,<text>亭隨蒼靄豁。襟爲好風開。野日含殘雪。山雲送晩雷。柳陰靑繞渚。松影碧粧臺。暮向蠶頭下。犀舟緩緩來。</text>
<title>叨陪數日。屢奉淸塵。歸轄將脂。不勝黯然。謹次張給事登太平樓七言排律六十韻。錄奉兩大人詩案。聊備行贐。伏希和敎。</title>,<text>皇仁遍覆類高穹。逖逖靑丘信使通。金馬詞臣承帝命。玉堂文雅選儒宗。紅泥鳳詔來千里。黃帕天書出九重。自是汪恩霑草木。直緣祥夢應羆熊。異香滿室神光照。紫氣騰空日表雄。大慶已孚弓韣帶。縟儀將擧震宮封。彤庭濟濟鳴環佩。白日輝輝映衮龍。一夜斗樞重繞電。千齡華渚更流虹。萬邦政是歸依地。三善應須輔養功。鶴駕通宵隨曉仗。龍樓問寢趁晨鍾。豈求故事篇章裏。目在他時孝敬中。盛代謳歌均率普。淸朝踏舞遍臣工。佇聞文葆方岐嶷。誰謂英姿尙幼沖。殷帝郊禖曾有事。周家瓜瓞永無窮。懽忻合與群方共。寵錫猶從外國隆。天遣鸞鳳驚燕雀。春將雨露惠疲癃。文章燁燁家傳業。儒墨堂堂陣折衝。范老心懷憂且樂。羲經爻畫吉兼匈。德侔造化陶甄早。仁較陽春發育同。行橐只留金七藥。盤羞不要紫駝峯。儒家揖讓中華禮。仙侶風旋上界容。玉節影搖花色麗。錦袍光奪日華紅。通經達史才誰竝。彪外弸中道自豐。文駕荀楊追逸軌。詩攀李杜躡高蹤。殊方四牡延佳節。遠道雙旌帶好風。故國歸心春錯莫。旅窓羈思月䑃朧。江魚入饌多紅鬣。山罽爲氈雜紫茸。世味孰敎歸嚼蠟。生涯莫道任飄蓬。樓臺縹緲宜孤嘯。宇宙依微寄一筇。夜靜怳游句曲洞。月明如在廣寒宮。十洲笙鶴尋常見。三島神仙次第從。已放曠懷超瀚海。還思長劍掛崆峒。鹿鳴幾侍瑤池宴。鷺序爭瞻玉樹叢。燒燭狂吟田夜醉。擁衾閑睡坐春慵。川原掩翳張雲錦。門觀輝煌接彩絨。華岳煙雲侵几席。終南翠黛近簾櫳。蒨蔥樹木家家好。崒嵂岡巒處處崇。邃壑棲霞風欲捲。陰崖溜雪日敎融。園林雨僽花如霰。院落春寒候似冬。挾路繁絃仍急管。攔街白首與黃童。風雲際會時方泰。辰象精英氣所鍾。鄕塾麻衣皆學子。役德臺笠半官傭。家談經籍知尊孔。士擲牙籌解笑戎。處阨自嫌蛙在井。慕廉還恥臭生銅。却誇遠服恩榮重。端爲淸才价儐充。客路晨程催蓐食。家山春興憶村農。仙歸華表尋遼鶴。書斷長天問塞鴻。漢水西流波湯潏。靑溪南截雨冥濛。蓬山隱約三韓外。裨海蒼茫萬國東。蔥秀斷碑空剝落。東林殘石謾巃嵸。山河不盡英雄恨。樽酒誰澆𣲤滯胸。瓊貝千章諸巨筆。皇華百載幾名公。何人潤色如東里。着處書堂擬射洪。詔使自今留範式。海邦從此免盲聾。出幽喜我鸎遷木。瑞世多君鳳集桐。地挾東溟憐局束。天高北極仰穹窿。遙空雁陣連還斷。落日山容澹復濃。此夕離懷殊作惡。明朝陳迹便成空。良辰易覺靑春老。愁緖難禁白髮鬆。望望仙槎留不得。夢中風度政雍雍。</text>
<title>書白疊扇。贈兩使。</title>,<text>萬里關河欲盡春。遼陽路上起炎塵。慇懃五月被裘客。須把淸風憶故人。</text>
<title>書白疊扇。贈兩使。 其二</title>,<text>炎涼顯晦順天時。一片輕裝萬里隨。遼薊征車嬰熱惱。淸風須向玉人吹。</text>
<title>在洪濟院。次上使韻。</title>,<text>飛樓繞霧曉蒼蒼。野櫬林花雜紫黃。歸客遠程迷落日。暮郊晴岸蔭垂楊。衣浸水月江船小。句入春雲海路長。扉掩晩村煙寂寂。霏霏細雨濕莎芳。</text>
<title>在洪濟院。次上使韻。 其二</title>,<text>靑草細分逕。碧溪橫斷橋。城依樹翳翳。野冥雨蕭蕭。晴日晩沈霧。暮山春響撨。淸懷客路遠。旋旆逐雲遙。</text>
<title>再遊漢江韻</title>,<text>漢陰機自息。碧榭俯蒼灣。草色連沙際。春容媚樹間。塵寰悲九土。仙境見三山。旅泊星槎返。沙鷗獨占閒。</text>
<title>次副使韻</title>,<text>英遊隨勝日。雅集在晴灣。曲水空明外。層樓紫翠間。塵侵新白髮。夢落舊靑山。報國誠猶在。殘骸苦未閒。</text>
<title>次副使韻 其二</title>,<text>亭控長江遠。天銜闊岸遙。玻瓈開水面。桃李匝山腰。白雁依寒渚。靑驢渡小橋。肝腸托樽酒。雲樹隔明朝。</text>
<title>次副使韻 其三</title>,<text>西橋微雨送輕寒。行路煙花未覺難。人事百年成聚散。塵緣十載了悲懽。星迷北極紅雲遠。天盡東邊碧海漫。惆悵玉簫仙侶去。謾誇方丈在三韓。</text>
<title>次副使韻 吏曹沈判書。陪侍余太平館屢日。茲西還。詣予告別。走筆書此。以示追隨之意。</title>,<text>愛爾沈攸之。官曹長百司。聲名欽上國。章服備諸儀。問字能虛席。談詩頗好奇。雲山從此別。蘿月夢相隨。</text>
<title>次副使韻 洪濟院。別沈判書。</title>,<text>北闕懸新命。西歸返使車。深情牽去住。嘉會憶英華。雙蓋衝煙雨。離觴對落花。佺期詩自好。樂浪大方家。</text>
<title>次太平樓韻</title>,<text>危樓落層陰。俯挹群峯翠。天仙在上頭。日下謀饒醉。</text>
<title>次太平樓韻 其二</title>,<text>古柏蔭重樓。蒼雲迷上下。緬懷羽人來。笙簫伴良夜。</text>
<title>次太平樓韻 其三</title>,<text>雙旌濕春雨。萬里賦言歸。三月關西路。山花映繡衣。</text>
<title>次太平樓韻 其四</title>,<text>巨扁描江山。芳名在樓壁。何處暮吹簫。天涯獨歸客。</text>
<title>次太平樓韻 其五</title>,<text>江山一今古。天地隔東西。嚴程過候館。相蹴聞晨鷄。</text>
<title>次太平樓韻 其六</title>,<text>春鳥花邊啼。暮鶴枝頭宿。何事遠遊人。不秉良霄燭。</text>
<title>次雲岡大人在碧蹄贈別韻</title>,<text>去去欲安之。情懸獻納司。彬彬周戴禮。棣棣漢官儀。儒術陳三策。詩壇出六奇。慇懃遼海月。萬里遠相隨。</text>
<title>次雲岡大人在碧蹄贈別韻 其二</title>,<text>淸才推學士。風範邈超群。北闕陪香案。西淸閱帝文。靑丘聊駐節。白日更披雲。勝事成追憶。江舟倚夕曛。</text>
<title>次龍津大人在碧蹄贈別韻</title>,<text>英絢傾前輩。風煙載後車。圭璋聞譽望。斧藻見詞華。客路隣芳草。春愁劫落花。星槎何處泊。四海卽爲家。</text>
<title>次龍津大人在碧蹄贈別韻 其2</title>,<text>詩壇闊步讓誰先。自笑三孱廁兩賢。最是夢中相憶處。滿船江月照華筵。</text>
<title>次龍津大人在碧蹄追作宴慶會樓排律十韻</title>,<text>巍然雪脊接朱甍。勝日風光畫不成。垂柳晩侵宮瓦碧。好花晴映御溝明。門迎才俊標金馬。池闊昆明動石鯨。簷外受風飛紫燕。葉間梢蝶語黃鸎。巨靈有力支鼇柱。王母多情侑兕觥。樺燭半燒香燼落。玉人徐步佩環鳴。境移弱水三千里。月上重樓十二城。練實若爲留彩鳳。長庚空復仰文星。還如笙鶴傳眞訣。未必蓬萊隔大瀛。更信茲樓名慶會。莫將靈沼譬華淸。</text>
<title>次龍津大人在碧蹄寄別諸宰韻</title>,<text>倚欄長嘯岸烏紗。步屧江皐日已斜。夜醉有時邀嶺月。春愁無語對山花。百年墮世皆千里。四海斯文共一家。回首關河誰暖眼。天津杳杳隔仙槎。</text>
<title>次龍津大人在碧蹄寄別諸宰韻 其2</title>,<text>風埃一夢落湖山。餘興依依尙未闌。記得與君同醉處。白鷗飛入水雲間。</text>
<title>次龍津大人在碧蹄寄別諸宰韻 其3</title>,<text>北極欣瞻日月懸。百年無計返林泉。人生異地猶同道。共被塵機一樣牽。</text>
<title>次韻 代人作</title>,<text>弓空細細蹙輕紗。半榻香煙一穗斜。萬里往來蝴蝶夢。三春開落杜鵑花。吹殘遠笛應懷土。過盡良辰不在家。日暮關山雲樹隔。天津何處泊靈槎。</text>
<title>次韻 代人作 題紈扇。附龔用卿韻。</title>,<text>湖水平如鏡。冥冥滄海通。潮光迷岸白。漁火射波紅。倚檻看歸鳥。臨磯數去鴻。村居原自得。知是對鷗翁。</text>
<title>次韻 代人作 嘉靖十六年丁酉。帝遣翰林院修撰雲岡龔用卿，求科給事中吳希孟。來頒皇嗣誕生詔。時漁村沈公 彥光 館伴使。爲說其鏡浦湖亭之勝。請詩以賁之。則雲岡不靳也。今其詩尙在亭壁。于茲一百五十年矣。漁村後孫澄靜而甫。錄示原韻。而要余和之。噫。東人之不見漢儀。已久矣。感古傷今。聊以見匪風下泉之思耳。幸勿爲外人道也。</title>,<text>聞說湖亭勝。何年漢節通。星從少海耀。雲擁太微紅。賸喜留珠唾。還敎詠渚鴻。皇華那復見。天地一衰翁。</text>
<title>次韻 代人作 題沈漁村復官恩旨后</title>,<text>當年心與事相違。眼不知人大嫁非。今日聖朝新雨露。九原無復泣沾衣。</text>
<title>次韻 代人作 敬次尤齋先生，漁村先生復官恩旨韻</title>,<text>天時人事巧相違。涇渭橫流世道非。想見當年狼狽事。至今中夜涕沾衣。</text>
<title>耕籍田。還宮時。太學生歌謠。幷引</title>,<text>白日在天。亢陽是煕。煦我燠我。惟春之祺。亭毒爲功。王政以施。倫唐伍虞。超哉邈猗。</text>
<title>耕籍田。還宮時。太學生歌謠。幷引 其二</title>,<text>白日在天。照臨下土。容光所被。萬物咸覩。彼靑者郊。載輝載耀。樂只君子。民之父母。</text>
<title>耕籍田。還宮時。太學生歌謠。幷引 其三</title>,<text>春雨潤物。洋洋發育。玄澤滂流。神化滲漉。順厥時令。俶載東陸。粒我烝民。莫非爾極。</text>
<title>耕籍田。還宮時。太學生歌謠。幷引 其四</title>,<text>春雨潤物。物無不滋。跂行喙息。此焉得時。金穰表瑞。宿秉停菑。永言佑民。自天申之。</text>
<title>耕籍田。還宮時。太學生歌謠。幷引 其五</title>,<text>日照雨降。二氣恢台。融和澈彩。成此春臺。周瓜綿籙。舜風阜財。億載萬年。吾王烝哉。</text>
<title>貞顯王后祔太廟。儒生歌謠。</title>,<text>我后克君。夙彰孝聞。爲舜爲文。丕顯丕承。至道所凝。寔由烝烝。立愛惟親。親親仁民。民興於仁。東朝斯養。鮒隅斯葬。式禮不爽。三霜駸駸。俯就因心。哀慕逾深。祥琴悽斷。未遑衎衎。情長日短。僾然笑語。愾然居處。則存則著。爰祔淸廟。曰配昭考。以妥以侑。籩豆靜嘉。磬管偕和。奉璋峨峨。神之格思。昭明在茲。是饗是宜。約之爲孝。推之爲敎。民用胥效。惟天相之。克昌克綏。降福孔夷。華山蒼蒼。漢水泱泱。聖壽共長。樂只君子。倫姚伍姒。永底于理。我覯耿光。衮衣繡裳。懷允不忘。跧伏草萊。盍歸乎來。吾王烝哉。</text>
<title>黃河賦</title>,<text>竹院風高。梅窓日烘。半掛簾鉤。一場淸夢。造托崑崙。冥搜宇宙。一帶黃河。滔滔萬古。源兩分而三門。派九折而千里。嚙蔥山之石根。蘸蒲岳之雲氣。雄標四瀆之尊。壯逗三峯之折。波狂則虎眼如旋。浪蹙則龍鱗若活。余嘗敦杖而蹙之乎頤。傍河干而佇立。乃問於河之神曰。雍有黑水。泰有濁涇。黑以黑名。濁以濁名。苟有其實。名固從之。惟河之名。胡以黃爲。旣名其黃。今何復淸。瑩妬摩尼。淨奪水精。銅磨水府。鏡懸泉室。若有言者曰。易乾鑿度。有三日一變之說。子年遺記。有千年一淸之辭。鮑昭有頌。羅業有詩。古有是語。子胡不知。道之應物。大小咸信。物之感道。禎祥必順。矧上天之生聖。亦有期於下土。坤靈默感而效異。報太平於八表。黃流及淸。職此之故。聖人之生。世不多得。有聖則淸。無聖則濁。方其淸也。群龍初見。里社一鳴。掃海內之雰雺。開天下之文明。蔚乎盛世之禮樂。煥乎昭代之典章。及其濁也。百六道喪。宇內傖囊。紛鯨鯢之㔥。亂兕虎之𨷚。六鼇揚渤海之塵。九龍失瑤池之水。是知天地盈虧。否泰相尋。淸者陽也。濁者陰也。以其淸之爲陽。故致乾坤之光霽。以其濁之爲陰。故臻三精之昏曀。淸不常淸。或濁於衰亂之世。濁不常濁。或淸於治平之日。淸於唐虞。表堯舜之大德。堯舜代天而理物。陶雍煕泰和之俗。淳風一澆。又濁於桀紂之流毒。淸於商周。表湯武之丕續。湯武應天而革命。施綏來動和之效。氣和一衰。又濁於春秋之風雨。故天縱之將聖。丁周室之末季。歎河圖之不出。欲乘桴而浮海。更秦逮漢。自唐及宋。黔蒼塗炭。風塵鴻洞。淸之日少。濁之日多。今聖主之在上。流仁澤於四遐。星文齊而淸潤。海水理而妥帖。天瑞降而甘露下。地符升而醴泉出。河之水淸且漣猗。浩萬頃兮一碧。幾年而渾。今日而澂。天生聖人。必有明徵。不期而期。自然而然。余襲九淵。積有歲年。旣見君子。喜吐胸膈。余於是聞言而感。囅然而笑曰。理在穹壤。萬寓於一。費而易見。隱而難測。蓋山之水。聞絃歌而嗚咽。潤德之泉。俟治世而凝澱。吾知世道之汚隆。驗斯河而可見。噫。穴蟻知天之雨。巢鳥知天之風。感德而來者。丹穴之鳳。待霜而鳴者。豐山之鍾。究物理之幽妙。信茲河之靈奇。況至道可以前知。吾聞之於子思。敢掇辭而作歌。頌吾皇之垂衣。乃歌曰。河淸千一應明時。飛龍在天胡不歸。回瞻紫極霱雲飛。少焉。夢罷呂翁之枕。草生謝家之池。追惟往事。憮然忘言。一軒寥落。缺月黃昏。</text>
<title>龍虎榜賦</title>,<text>物戴角而傅牙。人圓顱而方趾。雖偏塞之有間。諒氣類之相似。物固有可擬於人者。善惡皆一而不二。白駒喩賢者之去。靑蠅譬讒言之至。惟龍虎之二物。固超逸乎衆類。潛大澤之雲雨。隱深山之煙霧。噓和氣之沖融。鼓淸飆之飉飉。懿我朝之設科。爰取此而揭名。踵姬周之大比。跡劉漢之明經。集四方之宏才。較行藝於京國。牧騏驥於漢南。引鯤鵬於溟北。分兩途而旁求。蔚文武之奇才。效虞朝之植旌。薄燕王之築臺。日星乎曠世之典。風雷乎多士之氣。學海文龍之鱗萃。羽林角虎之雲聚。若乃目耕墳典。神遊子史。山河度內。古今皮裏。滿懷皆堯舜之道。塡胸盡伊周之心。納群生於運量。挹元氣於沖襟。泝洙泗之道源。談鄒魯之文風。致皇猷之黼黻。期治道之笙鏞。奠萬民袵席之上。措一世壽域之中。濟濟多士。非龍而龍。及夫臂燕角弧。腰朔蓬簳。楊葉可穿。氂蝨可貫。胸中六韜之策。肘下千斤之戟。任干城於公侯。作爪牙於王室。無豺狼當道之患。有虎豹在山之勢。雷鳴叱咤之餘。風生顧眄之際。濟烝黎於尺劍。淸邊塞於一鼓。赳赳武夫。非虎而虎。是知雲山石室。布衣韋帶。朱虎夔龍之徒。坂築植鰭之輩。不有此擧。焉能自鬻。嶺海遐陬。山林草屋。非熊臥龍之儔。方叔召虎之匹。不有此擧。焉能自媒。多才瞻智。自遠方來。由司擧之得人。廓賢路之大開。噫。天地精英。山川秀德。或鍾於人。或鍾於物。在物則爲龍爲虎。在人則爲文爲武。推唐人取譬之義。喜英雄之八彀。雖然。物性之天。有善有否。人之與物。實同厥聲。神而有欲者。龍之貪。武而嗜殺者。虎之猛。願今日人中之龍。當取其神。毋取其有欲。願今日人中之虎。當取其武。毋取其嗜殺。習習仁風。祁祁化雨。爾氣爾噓。播爾神於九土。穿城之狐。穴社之鼠。爾爪爾攫。奮爾武於一世。榜名龍虎。取其神武而已。盍顧其名。永思厥義。</text>
<title>孔壁書賦</title>,<text>邈軒羲之已逝。紛子姒之迭微。岐山 缺 兮鳳去。故國墟兮黍離。古風寥其益遠。聖訓晦而不明。列國之雰雺未霽。大道之日月無光。幸木鐸之有聲。喜斯道之有依。伊先代之典籍。乃當時之述而。志東周而未施。營菟裘於闕里。秋陽曝於龜蒙。江漢濯於洙泗。鬱老檜兮杏壇。曰夫子之舊居。堂壁古而猶存。祕帝王之遺書。跨累代之星霜。傲百年之風雨。信壁藏之無恙。由神聖之有後。當其祖龍呀口。驪山種瓜。道壞三代。書滅百家。丁女虐而熾焰。竹帛煬而爲煙。學士俱塡於硎谷。幾斯道之不傳。天敎子襄。嗣夫子世。藏往知來。察時觀勢。束家書於屋壁。遠暴秦之烈火。壽先王貫道之器。期永傳於天下。及夫劉家尺劍。馬上天地。禮樂未遑。詩書安事。縱挾書之無禁。尙古籍之不行。儒鮮聞乎大道。士罕覿乎全經。天敎魯共。毀夫子宅。鏗鏘金石。噌吰絲竹。發壁中之舊藏。始盛行於西方。懿安國之傳述。屬武帝之表章。是書也。文則典謨。字則科斗。異汲蒙之神怪。同伏生之傳授。載二帝三王之道。斥九頭萬龍之紀。編前聖之格言。聰後人之聾耳。使此書不傳於後世。人曷知夫道理。固知藏書非子襄之心。毀壁非魯共之意。原上天之陰誘。理不爽於毫釐。天何言哉。道一而已。昔在上古。兩儀俶啓。政罷結繩。敎興書契。洛出龜書。河生龍牒。天粟晝零。市妖夜哭。掌埋成畫。鳳羽爲字。豈人功之可致。抑天心之有以。矧壁書之所載。皆天道之攸寓。不知天而焚書。何秦皇之足詢。嗟嗟季世。知道者罕。區區墳籍。幾遭禍患。百孔千瘡。隨亂隨失。新莽梟首之時。獻帝移都之日。祕府煨燼。兵火幾年。西京燔蕩。滿目蕭然。江馬南渡之後。泉鴉北飛之秋。侯景破梁。悉送荊州。周師入郢。焚之外城。獨此書之不泯。永昭昭如日星。江都河汾之迭生。昌黎濂洛之繼出。明古訓而發輝。重指掌於無極。噫。千百載下。億萬年間。西峯琰玉。累燼蒼山。東野條桑。多塵碧海。人無不化。物無不改。獨茲書之長。益攸遠而攸久。知然者。道寓於書。書藏於道。聖人之道。非書則不明於宇宙。聖人之書。非道則不行於今此。仲尼刪述之有功。集群聖之大成。吾然後知夫日月有時而虧盈。虧則必盈。陰陽有時而剝復。剝則必復。壁書之晦於秦而顯於漢。何莫非天之道消息。誰知孔氏之一壁。藏天道於其中。聊援筆而掇辭。明吾道之始終。</text>
<title>受降城賦</title>,<text>頑雲掩翳乎孤城。塞垣夐兮天之北。驚沙飛兮朔土幽。殺氣紛其未歇。夫何太初之天子。謾從事於兵革。席文景之富庶。誇意氣之雄豪。薄周宣於太原。小魯侯於東郊。平城慨高帝之辱。雲中痛孝文之恥。憤上世之未化。思當日之率俾。惟四夷之畢臣。是帝心之所快。乘單于之幼稚。納都尉之陰計。爰命公孫。城彼朔方。幾尺高墉。萬里窮荒。謂天嬌傾巢而擧落。來投命於城之門。然當時智術之甚疏。卒未見獷部之降幡。旋致黠奴之劻勷。驚刁斗於楡塞。沙漠之兕虎𨷚䦠。瀚海之鯨鯢㔥。忽從野之敗衂。哀大軍之瓦解。求以受匈奴之降。適以受匈奴之禍。顧中州土地之蕭條。非復曩時之煙火。血天下之黔蒼。耗海內之財力。若大木之遠條。蠹已生於心腹。矧窮兵於夷徼。豈人主之盛節。昔先王之御戎。不以武而以德。仰舜文之撫國。敷文敎於四域。格頑苗於舞干。來崇虎於因壘。嗤武皇之不君。昧治戎之有道。旣虛內而事外。復好大而喜功。不務本而務末。或已甚於盜鍾。塞天霜雪。師暴象露。欲受其降。豫爲之所。是猶見卵而求其時夜。見彈而求其鴟炙。原心術之齟齬。會童孺之不若。噫。戎醜之性。本同犬豕。犬豕順我。於我何喜。犬豕逆我。於我何害。較逆順於犬豕。爲漢帝而一慨。彼頑酋斯須之屈膝。何有於帝王之爲國。況乎天地初分。區域自別。內則華夏。外則夷狄。撫中國之人民。是可治乎天下。豈必築城於荒服。邀頑類之來王。徒誇強而託大。竟傷威而損望。喟蘇武郭吉之拘留。北海遠兮陰山深。固知隴西之遊。志欲疾而身益沈。越人之射。心欲遠而矢益近。無德而欲虜之來服。不幾於隴西越人之蠢蠢者乎。城僻界而受降。目前古而未聞。逖彼荒城。塞草黃雲。沙場暴骨。慘惔邊土。萬古冤魂。千年風雨。</text>
<title>對馬島賦</title>,<text>曰自混沌之初竅。剖淸濁而奠位。氣浮而上者爲天。質凝而下者爲地。紛四隩之錯時。雜九土之棊布。周書載九夷，八蠻。職方掌七閩，九貉。惟朝鮮黑痣之地。邈東海之一域。逖彼南溟。爰有小島。萬里蒼波。一丘荒土。頑風獷俗之劻勷。偏壤瘠地之磽确。周獫狁之沸唇。漢匈奴之攢髮。宗慶爲其鼻祖。盛職爲其耳孫。資王化之一視。致厥類之彌繁。我疆我理。爰居爰處。食我廩餼。爲我黎庶。然獸心之難測。同飛鳥之依人。挾一時絲毫之憤。背累世雨露之恩。旣傾巢而擧落。復攻城而剽邑。兕虎𨷚䦠於曠野。鯨鯢㔥於溟渤。穿高墉以鼠牙。毒生民以蠆尾。數百年之赤子。一二日之死屍。檄報九重之天。愁生八彩之眉。漢文軫邊民之念。李牧出雲中之師。手高鋒兮揮雲。肩長戈兮翳日。虎賁星流而彗掃。羽林風驅而電擊。雨師洗其腥膻。風伯靜其妖氛。鯨潛翰海。塵淸塞垣。信乎人窮則反本。反悔禍而請好。然懲熱而吹冷。豈敢許其內附。彼黠奴之反側。恒睥睨而覘覷。盍擧防秋之役。以杜猾夏之階。聞昔人之禦戎。或權制於不一。有征討綏和之義。有修攘制禦之策。有列屯遣戍之制。有守邊固禦之略。願明君與賢相。宜於此而取則。噫。地之所載。天之所覆。物生其間。有萬其類。木有荊棘。草有堇茶。獸有豺狼。鳥有鷙梟。慳生嗇命。均涵幷育。故王者之大道。體天之至德。不以吾民而厚。不以異類而薄。然則我國之於島夷。不須區殫而域滅。但當嚴邊之守禦。謹春秋華夷之辨。在此而無窮黷之失。在彼而無宿世之怨。爲君之道。不在此外。堅儒斯言。願達楓陛。</text>
<title>宇宙三綱之棟樑賦</title>,<text>曰自混沌之初竅。剖淸濁而奠位。氣浮而上者爲天。質凝而下者爲地。惟人之命於兩間。稟最靈於萬類。生旣參於三才。性亦合於七敎。義則主於君臣。親則行於父子。夫以乘御而爲才。婦以承順而爲事。秩然有序。是爲三綱。誰形未形。謂之棟樑。跨乾坤而包絡。益攸久而無彊。幷存天地之宇。同閱古今之宙。羌轇輵而扶持。擎人極於九有。以其遠者而言之。則極於至大而無外。以其近者而言之。則入於至小而無內。非炎火之攸焚。豈風雨之所搖。賴人而固。賴人而橈。方其固也。五典從。六禮備。君自君矣。臣自臣矣。父子有父子之親。夫婦有夫婦之別。家有禮讓之風。國有忠厚之俗。及其撓也。人慾肆。失理熄。不知父子。焉知君臣。尊卑貴賤之莫別。內外上下之無倫。冠裳而變爲禽犢。中夏而反爲夷狄。然則棟樑之固。敎化行而八政立。棟樑之撓。敎化廢而六紀斁。其撓與固。職此之故。仰前代之宇宙。安危紛其不一。若乃君爲堯舜。臣爲稷契。子則文王。父則季歷。爲君臣而盡其道。爲父子而盡其職。塗山氏伉儷於夏。太娰氏好述於周。彝倫以之而弘敷。人紀由此而益修。明等威與隆殺。辨堂地與簾陛。人皆遵敎而守正。疇敢犯義而侵禮。此棟樑之所以固也。而宇宙之所以堂堂也。世敎旣衰。大綱自壞。魯昭見遂於季孫。周桓敗師於繻葛。陳靈狎徵舒之母。齊莊私崔柕之室。害予痤者宋公。殺申生者晉侯。商臣弑其楚頵。展輿攻其密州。新臺有泚而水瀰瀰。弊筍在梁而魚唯唯。楚王納子建之妻。唐宗悅壽王之妃。此棟樑之所以撓也。而宇宙之所以岌岌也。噫。固也有時。撓也有時。固而還撓。撓而還固。亘萬世不蹇不崩。在吾人日用之道。知然者。天理民彝。未嘗泯滅。寓於詩書。著於禮樂。具於羲經。明於麟史。以詩書禮樂之行於世。故棟樑不至於傾圮。以羲經麟史之存於世。故棟樑不至於摧折。使棟樑一撓而不復固。則庶幾天傾而地覆。使無聖經賢傳。則棟也樑也。不得一日立於宇宙間也。吾然後知夫百圍之木。僅有用於廣廈。連抱之材。亦有用於匠石。茲皆有形之棟樑。雖信美而非吾欲。豈若無形之棟樑。千古萬古屹立宇宙。而與天地一元之氣。周流而磅礡也。況乎天得一而不裂。地得一而不拔者。莫非棟樑扶持力也。</text>
<title>鼓賦</title>,<text>佇中區而玄覽。索至理於渺冥。觀二氣之動盪。驗天地之有聲。萬竅之始乎寥寥。百昌之終乎刁刁。汾激謞而吪吸。雜叫豪而突咬。偉耆氏之創制。運神機於至妙。貯聲於器。其名曰鼓。虛中圓外。木質皮文。有鼛有鼜。有鼗有薣。有曰腰鼓。有曰雷門。或隱隱而細鳴。或鼕鼕而遠聞。何塊然之一物。待尺枹而丁東。試嘗觀於古之人。羌所用之不同。雖日用之至大。用莫大於戎祀。方其張軍宿野。戰鬪千里。坐作有序。進退有節。嚴部伍卒旅之令。戒攻殺刺擊之法。勝負決於俄頃。存亡係於呼吸。一鼓此鼓。戰士氣作。曹劌以之而敗齊。桓溫以之而伐蜀。及夫宗廟郊社。元社方袟。噌吰絲竹。合止祝敔。六莖九韶之交奏。雲門大章之秩擧。八佾舞於中庭。群衛立於下階。一鼓此鼓。八音克諧。祖考由是而來格。百獸由是而率舞。此其大者。餘悉難數。彼陳倉野中。有周宣鑴功之碣。兗州境內。有李崇防盜之術。堯有敢諫之鼓。以受賢士之言。周有路門之鼓。以達下民之怨。萍鄕想希顏之善政。吳郡見張華之博識。鼓鍾知幽王之亡。催花識玄宗之惑。鼓以人而異用。人以鼓而殊迹。噫。天地運氣。莫非爲物。日以燥之。雨以濕之。惟雷與風。將何用也。欲以其聲。觸物鼓動。肆聖人象聲而造鼓。以用於國之大事。用於戎以動其士卒。用於祀以動其神鬼。是則風雷爲聖人之鼓。而鼓爲聖人之風雷也。信聖人創鼓之本意。未必夫自風雷中來也。後人或用於尋常日用。可見其用之無適不至也。重曰。聲本無聲本乎理。惟茲之鼓聲之器。無形之聲。聲於有形。器不自鳴。待時而鳴。我亦一器。抱聲十載。將播大聲。以顯當世。</text>
<title>缺題</title>,<text>曉出靑門路。停鞭首屢回。殘生還故土。聖主棄菲才。直道眞讒柄。虛名是禍胎。孤臣猶不死。時網亦恢恢。</text>
<title>宿白洞驛</title>,<text>去去猶三宿。依然出晝時。自慙身進退。不係國安危。豺遘哀王粲。麟傷泣仲尼。窮途無稅駕。日幕僕夫悲。</text>
<title>毛老嶺。遇雪。還東。又遭妻父之喪。故末句及之。</title>,<text>嶺石蒼蒼古木斜。間關箐路曲如蛇。漫山凍雨渾成雪。着樹寒氷半作花。玉屑墮林孤身入。銀杯散地一驢過。東來索寞無詩思。只有胸中愁緖多。</text>
<title>到湖莊</title>,<text>小築臨湖水。幽棲足護持。松杉高過屋。桃李鬱成籬。負國遭嚴譴。虧名愧盛時。全生保骸骨。天地有洪私。</text>
<title>鏡湖卜居</title>,<text>小嶼臨湖湖水深。十年空負卜居心。他時明月孤舟客。應是靑衫舊翰林。</text>
<title>夢見天顏</title>,<text>孤臣流落舊東瀛。葵藿常懷向日誠。一飯未曾忘北闕。夢中天表尙分明。</text>
<title>夢見天顏 其二</title>,<text>白首丹心指日邊。隻身東表夢鉤天。玉旒恰似平生見。忝侍靑帷記去年。</text>
<title>次慶尙監司成 世昌 韻</title>,<text>金爐碧縷見香煙。禁省黃昏蠟燭燃。靑瑣舊遊長入夢。夢醒風幔夜如年。</text>
<title>次慶尙監司成 世昌 韻 其二</title>,<text>春城楊柳帶靑煙。一做淸遊一輾然。勝地千秋天不管。鏡湖風月屬當年。</text>
<title>次慶尙監司成 世昌 韻 其三</title>,<text>輶軒詩篋貯風煙。箇箇圭章儘粲然。正是小陵靑眼日。江南重見李龜年。</text>
<title>次慶尙監司成 世昌 韻 其四</title>,<text>海嶠明嵐雜紫煙。一春羈況更翛然。追思漢帝東封日。潦倒周南太史年。</text>
<title>村興</title>,<text>村逕跫音絶。苔痕屐齒粘。雨肥梅子大。風引蕨芽纖。野暗春陰晩。山明海日暹。天機幽闃處。夜月入疏簾。</text>
<title>寄金子由</title>,<text>鎩翮靑雲落海堧。一生窮達兩關天。物情舒慘陰陽異。春草榮枯雨露偏。金馬故人依日月。鐵城羈旅管風煙。潛思昨夜魂飛處。禁苑榴花晩色鮮。</text>
<title>寄金子由 其二</title>,<text>零落殘魂寄海堧。日邊何處夢句天。僻居賸受山夔戲。奇數元非造物偏。鴉入九霄驚鸑鷟。龍歸一壑濕雲煙。雉膏染脂曾酸鼻。端合蒼江業釣鮮。</text>
<title>次子由韻</title>,<text>攢巒層崿控天隅。萬古奇觀尙鬱紆。此地一心長得得。何人六鑿漫區區。空慙怪石猶三品。誰分蒼松亦大夫。擬向江山酬宿債。閒乘漁艇泛平湖。</text>
<title>次朴三可君擧 遂良 韻</title>,<text>日夕聞松籟。如何擾靜居。功名羞搏虎。心事悔泔魚。宇宙悲歌裏。江山醉興餘。殘年棲息地。春樹護荒墟。</text>
<title>次朴三可君擧 遂良 韻 附原韻</title>,<text>十載林泉共。一溪南北居。護園偏養菊。垂釣爲隣魚。得醉忘窮契。纔醒問酒餘。百年能幾許。侯蟻一邱墟。</text>
<title>示君擧及四休堂朴大觀 公達</title>,<text>塵中衰骨返林泉。百口惟依數頃田。淸世豈無軒冕意。白鷗應有死生緣。搔殘霜髮寧須鑷。買斷雲山不用錢。一味安閑聊自適。飢來喫飯困來眠。</text>
<title>示君擧及四休堂朴大觀 公達 其二</title>,<text>十年肝膽向楓宸。壯志常期斬佞臣。經濟無才還誤國。漁樵有地可棲身。不堪掉舌談時事。只合韜光混俗人。到老深懷誰領會。明明曉日上高旻。</text>
<title>述懷</title>,<text>三士由來死二桃。事機毫忽欲焉逃。休將禍福憑蓍蔡。只合窮通付酒醪。居爲諱詩藏筆墨。行因訪舊解秖稠。幽棲不負平生意。昭代何人惜一毛。</text>
<title>述懷 其二</title>,<text>暮年骸骨返鄕枌。漁笛樵歌已飽聞。巖壑一區猶有宅。風塵三月尙無君。惟將斷簡披陳蠹。更把離騷續舊文。朝飮夕餐蘭菊在。敎兒棌採莫辭勤。</text>
<title>謝宋直提學 純 寄書</title>,<text>暮齒求田嶺外歸。幽裝蕭灑只蓑衣。親交牢落無消息。物議紛紜有是非。已誤明恩終未報。更違淸世竟誰依。玉堂尙記江湖老。一字從天下釣磯。</text>
<title>聞別試初取三百人</title>,<text>聖朝科月選方聞。多士如雲各戰文。三百人中誰第一。高才肯有似劉蕡。</text>
<title>臨湖亭</title>,<text>山如奔馬飮平湖。湖上園亭別一區。長對綠樽松下臥。閒中功課鑄唐虞。</text>
<title>望西亭</title>,<text>一上高亭望百回。迢迢雲海隔瑤臺。此身永負承明謁。猶幸終南入夢來。</text>
<title>獨樂亭</title>,<text>前後園亭獨樂人。共將邱壑替風塵。聲名相逐非吾病。走卒誰堪記此身。</text>
<title>重九有感</title>,<text>白首無懽可替悲。更逢佳節惜年衰。西岡松下聊班草。強倒秋醪一兩巵。</text>
<title>重九有感 其二</title>,<text>秋風江海任飄零。佳節難留酒易醒。憶得去年今日醉。咸興城外樂民亭。</text>
<title>重陽後一日</title>,<text>急景撩人敢緩觴。良辰易過惜重陽。江風吹雪蘆花白。山雨催霜栗葉黃。日暮村舂聞相杵。夜深篝火見漁梁。幽居一味眞閒適。莫遣歸心入帝鄕。</text>
<title>秋懷</title>,<text>秋雨蕭蕭草木萎。夜軒幽坐不眠時。百年壯志書生老。九月高風遠客悲。宋玉淸愁深似海。潘郞衰鬢白如絲。美人杳杳西方隔。山濕榛苓有所思。</text>
<title>園菊</title>,<text>三嗅寒香折一枝。中園日涉看幽姿。閻浮檀水花應染。補洛迦山種更移。盈把已拚陶令醉。飧英猶救楚臣飢。孤根好在繁霜下。來歲重陽又可期。</text>
<title>種杮結實已熟</title>,<text>栽接于今十二年。方知七絶古來傳。深霑雨露盤根大。飽閱風霜絳實圓。虯卵垂枝危欲墮。牛心綴樹久猶鮮。攀條不爲謀三咽。只是辛勤學鄭虔。</text>
<title>夜坐有感</title>,<text>秋晩園林客意驚。悲吟淸夜坐三更。軒天壯志成孤憤。許國狂謀誤半生。淚逐逝川流入海。夢隨飛雁去還京。往年叨侍賡歌宴。慶會樓中詠鹿鳴。</text>
<title>讀宋史徽欽記</title>,<text>花木紛紛國勢傾。皇威猶未制胡兵。可憐中土無男子。坐使金人入汴京。</text>
<title>元日帖門 己亥</title>,<text>海曲年華轉。槐檀火又更。春從陰谷暖。日向覆盆明。道在憂猶泰。時來瘁亦榮。孤臣感殊遇。無地謝生成。</text>
<title>元日帖門 己亥 其二</title>,<text>彭鏗斟雉日。猗頓畜牛時。富貴初非分。漁樵只自期。常謀千日醉。不賣一生癡。天道看庭樹。新花發故枝。</text>
<title>立春帖門</title>,<text>春廻人日後。陽動月正初。品彙歸陶冶。幽潛喜發舒。江湖了憂樂。天地遞盛虛。宿枿將枯槁。懷生雨露餘。</text>
<title>望月</title>,<text>長天湛湛月舒波。萬里淸光此夜多。昏▒未應非自取。玉輪何事養匈蟆。</text>
<title>自笑</title>,<text>松風鶴唳靜中聞。獨對靑燈坐夜分。筋力已衰難供世。肝腸猶在不忘君。安危自古關朝政。憂喜隨時到海雲。自笑此身無適用。十年經國浪辛勤。</text>
<title>湖舍</title>,<text>小築眞衡泌。棲遲且樂飢。墻低雲易度。窓靜月先窺。種竹連荒畽。牽蘿補短籬。幽居亦多事。晨夕課吟詩。</text>
<title>金咸平求題竹村詩。書以寄之。</title>,<text>滿階風玉更敲秋。半畝霜筠粉節脩。已喜七賢堪寄傲。還誇六逸目賡酬。田園寂寂懷元亮。情興依依感子猷。歲暮千林搖落盡。此心惟與此君謀。</text>
<title>王父忌日 正月十五日</title>,<text>天上魂遊遠。人間忌日傳。音容今已矣。閭井亦依然。地改懷桑梓。時遷積歲年。山蔬兼野飯。奠罷淚如泉。</text>
<title>王父忌日 正月十五日 其二</title>,<text>幽明一殊路。三十又三年。贈賜叨官爵。沈淪忝祖先。資財新感舊。喪葬後踰前。賴有承家子。靑氈永世傳。</text>
<title>相業</title>,<text>甄別賢愚相業高。有時輕棄若鴻毛。可憐姬且無才思。冢宰猶躬吐握勞。</text>
<title>彗星見於西方</title>,<text>篤棐淸朝摠藎臣。文章政事一時新。怪來玄象還垂戒。草野懷憂似杞人。</text>
<title>彗星見於西方 其二</title>,<text>卿月揚輝照相台。群賢輔理百祥來。孤臣獨負通天罪。視息人間屢致災。</text>
<title>聞大赦 死罪皆宥</title>,<text>重辟猶霑雨露偏。孤臣罪累獨誰湔。從前儒術成追悔。合作椎埋惡少年。</text>
<title>聞大赦 死罪皆宥 其二</title>,<text>芝蘭憔悴翳荒林。荊棘敷榮雨露深。爲善不如爲惡好。不知玄造果何心。</text>
<title>彗久不滅。有一大臣。奏咎在上國。不關我朝云。</title>,<text>天人相感理昭然。聖慮焦勞日省愆。却道咎徵由上國。一言知是相臣賢。</text>
<title>偶吟</title>,<text>滿床書帙懶抽籤。永日彈棋擬席謙。報答春光拈綠酒。招邀月色捲緗簾。乞師敢效秦庭哭。辭醴應嫌楚市鉗。皁帽不須悲白髮。鏡中霜雪十分添。</text>
<title>憶五臺山讀書三秀才</title>,<text>虛名十載盜金貂。毫髮曾無報聖朝。善價欲沽和氏璧。謬謀如揠宋人苗。殘生不被流年貸。頑骨都隨積毀銷。夢想五臺幽絶處。一區何地着漁樵。</text>
<title>憶五臺山讀書三秀才 其二</title>,<text>金剛淵與月精隣。好在雙峯碧眼人。物外煙霞僧富貴。塵中風雨我酸辛。白頭已悔泔魚事。赤手還羞搏虎身。世路苦無容足地。平生合作五臺賓。</text>
<title>憶五臺山讀書三秀才 其三</title>,<text>少年幽討五臺山。石磴松蘿信手攀。萬古仇池通細逕。三淸福地扣玄關。至今猿鶴應相怨。依舊風煙自在閒。何處道人修白業。重遊那得破天慳。</text>
<title>偶吟</title>,<text>賜環誰許大夫歸。心事悠悠與世違。夢寐有時朝聖主。肝腸無路款天扉。秋霜已染新蓬鬢。晝錦翻成舊布衣。撨悴此身非異物。鏡湖鷗鷺莫驚飛。</text>
<title>寄韓都事</title>,<text>傾蓋長安十載前。雲霄聯步幾隨肩。薇垣綠酒同春酌。蓬館靑綾共夜眠。一餉榮枯看草木。百年離合訝風煙。泔魚却悔當時事。海曲相逢亦靦然。</text>
<title>上小臺</title>,<text>晨涼撩病客。早起上荒臺。海曙煙霞赤。夫明鴰鶡催。江橋人度去。汀樹鳥飛來。民事方穮蔉。原田暯有薙。</text>
<title>感懷</title>,<text>朝暮煮菁芋。接輿兼懶殘。頭輕知髮少。身瘦覺衣寬。灰死誰遺溺。人生未蓋棺。經冬又經夏。天道滯炎寒。</text>
<title>次三秀才韻</title>,<text>一束來書抵萬金。斯文分義覺偏深。靑雲失路慙時棟。白首虧名愧士林。畎畝尙堪棲病骨。江湖猶足洗塵襟。誰憐北海樽中趣。半是南陽梁甫吟。</text>
<title>次三秀才韻 其二</title>,<text>殘日飛西水向東。百年憂樂了湖中。晩生穹壞悲身老。高想唐虞憶治隆。栗里五株懷種柳。杜陵三尺見栽松。幽廬却掃關常閉。自笑生涯似敬通。</text>
<title>次三秀才韻 其三</title>,<text>明時竊祿愧無功。未解低顏與俗同。日月照臨吾事畢。乾坤覆載此身容。孤臣白髮垂千丈。故國靑山隔萬里。向夜秋風催老病。獨醪雖熟少懽悰。</text>
<title>窮道</title>,<text>窮途年事晩。落日壯心摧。一眚身終累。三長鬼亦猜。貧驅王老去。愁引麴生來。衰疾猶春興。看花不放杯。</text>
<title>獨樂亭春遊</title>,<text>上已東風曲水湄。小亭松櫟碧參差。春撩病客班芳草。花貸愁人上接罹。樽酒更謀千日醉。功名已判十年癡。良辰勝會能多少。莫負菁華未暮時。</text>
<title>採菊東籬</title>,<text>蕭蕭栗里九秋寒。棌採殘英趁夕餐。風雨便驚暘谷晦。乾坤初入故園寬。孤雲孑孑無蹤迹。獨鳥依依倦往還。會得天機幽靜處。南山猶是晉南山。</text>
<title>雲溪寺。見巖上老松。</title>,<text>巨靈劈山骨。斷崖成崛岉。貞松生其上。翠蓋高百丈。巖堅松且直。物性由天得。相將閱百世。氣類道應契。蒼根托嵌竇。萬古幾風雨。海日影先射。魑魅依無罅。人生感同氣。觸物有所喜。歲寒松自保。天崩石可補。於焉得金矢。攸往無不利。道存隨目擊。吾心有準的。</text>
<title>雲溪寺。聞杜鵑。</title>,<text>三月無君弔此身。杜鵑聲裏更悲辛。山中不廢爲臣義。準擬西川再拜人。</text>
<title>雲溪寺。望日出。</title>,<text>光明不被寸雲遮。海底紅輪湧碧波。願枉餘輝長洞照。此身肝膽本無邪。</text>
<title>惜餘春。次權彥器 璉 韻。</title>,<text>赴壑奔蛇杳莫追。傷春何處問芳期。樹留紅白惟今夕。天借菁華只此時。鳥語似簧欺病耳。柳花如雪妬吟髭。慇懃更與東風說。少駐樽前許倒巵。</text>
<title>枯竹</title>,<text>小軒風玉冷含秋。瘦地枯篁節更脩。半死尙知生意在。一條新筍雨餘抽。</text>
<title>病梅</title>,<text>孤標憔悴葉將枯。生近漁村伴野夫。沙土不腴根不旺。和羹一味未全無。</text>
<title>矮松</title>,<text>一歲應添一尺長。幾年幽壑困風霜。只緣海岸多樵斧。不是明堂乏棟樑。</text>
<title>叢菊</title>,<text>籬底宗生半畝寬。村童渾作野蒿看。憑君更被栽培力。直待秋風供夕餐。</text>
<title>巾川村景</title>,<text>夷土爲亭坐綠苔。暮天微雨淨氛埃。鸎穿別柳枝猶妥。魚闖浮萍葉自開。江上晩霞鋪練綺。海中晴蜃吐樓臺。扶筇步出林皐外。野服黃冠鳥不猜。</text>
<title>北海牧羊</title>,<text>白雪玄氷墮指寒。十年完節最艱難。茂陵他日堪垂淚。肯識吾心一寸丹。</text>
<title>商山採芝</title>,<text>忘世如何尙未忘。定儲猶足濟黔蒼。起來暫試經綸手。不必留侯策獨良。</text>
<title>擬詠史</title>,<text>幾年箕穎擬風流。白首垂竿竟釣周。未識渭川堪洗耳。鷹揚牧野欲焉求。</text>
<title>擬詠史 其二</title>,<text>大義堂堂扣馬陳。殷亡豈獨有三仁。釋囚封墓徒先務。不問西山餓死人。</text>
<title>擬詠史 其三</title>,<text>菊英猶足飽三閭。色悴形枯更笑渠。山北山南元自在。不須容易葬江魚。</text>
<title>擬詠史 其四</title>,<text>身事夫差欲弼違。子胥猶未識依歸。東門掛眼非明哲。只見吳亡不見機。</text>
<title>擬詠史 其五</title>,<text>歸昨吾心本孝思。宮中夜半泣妖姬。十年晉國無寧歲。誰信驪戎是禍基。</text>
<title>擬詠史 其六</title>,<text>北海監軍萬里餘。中車矯詔殺邦儲。還師不返咸陽路。一就斯高問鮑魚。</text>
<title>擬詠史 其七</title>,<text>當時君側有高斯。天下顚危已可知。手握重兵三十萬。含冤徒死豈男兒。</text>
<title>擬詠史 其八</title>,<text>漢金初誤項王圖。疽背還如小丈夫。自是沐猴同烏喙。扁舟早不學陶朱。</text>
<title>擬詠史 其九</title>,<text>棌採瓊芝樂有餘。嬴劉曾不訪幽居。翻嫌晩歲還多事。出爲留侯定漢儲。</text>
<title>擬詠史 其十</title>,<text>壯士悲歌玉帳中。八千兵散霸圖窮。江東父老皆仇敵。縱渡烏江亦不容。</text>
<title>擬詠史 其十一</title>,<text>殺降徒使衆心離。坑盡新安尙忍爲。西楚君臣皆不智。善謀誰似外黃兒。</text>
<title>擬詠史 其十二</title>,<text>曾智眞堪竝項劉。爲臣不用蒯生謀。寬仁漢祖猶猜忌。雲夢他年作僞游。</text>
<title>擬詠史 其十三</title>,<text>家世臣韓已報仇。封留還與赤松遊。山河帶礪盟猶在。菹醢紛紛賜列侯。</text>
<title>擬詠史 其十四</title>,<text>痛哭危言本愛君。人才似此漢無聞。只緣絳灌多疑忌。不向長沙怨孝文。</text>
<title>擬詠史 其十五</title>,<text>完節難隨漆炭消。光爭烈日竝昭昭。偸生憑道眞無恥。白首低顏事五朝。</text>
<title>擬詠史 其十六</title>,<text>憤疾憸邪在帝傍。忠謀未解殪安昌。丈夫自有腰間劍。斬馬何須借上方。</text>
<title>擬詠史 其十七</title>,<text>閹宦深根力未鋤。殞身應坐亂邦居。官爲師傅知昏主。明哲當時愧二疏。</text>
<title>擬詠史 其十八</title>,<text>志在除邪又進賢。高安當路勢燻天。引杯擊地眞思憤。對理陳冤豈苟全。</text>
<title>擬詠史 其十九</title>,<text>巍然銅柱立邊隅。讒毀紛紛挫壯圖。豈但梁松爲禍祟。終令薏苡作明珠。</text>
<title>擬詠史 其二十</title>,<text>光祿曾爲漢室臣。誰將甲綬謾加身。平生植操堅如石。萬乘終難奪一人。</text>
<title>擬詠史 其二十一</title>,<text>浪托箕山悅僞新。一言容易爲全身。莫將貞諒評君子。猶勝楊雄作莽臣。</text>
<title>擬詠史 其二十二</title>,<text>西漢流風竟諂諛。紛紛頌莽國無儒。平生識字終安用。謾向新都作大大。</text>
<title>擬詠史 其二十三</title>,<text>夜却黃金爲四知。關西眞箇有宣尼。夕陽亭畔冤誰洩。只見墳前大鳥悲。</text>
<title>擬詠史 其二十四</title>,<text>黨籍逃名作逸民。姦兇豈合浼高人。蔡邕荀爽顏何厚。終爲郿侯屈此身。</text>
<title>擬詠史 其二十五</title>,<text>淸白楊家世有人。公卿赫葉繼經綸。脚攣自是全身策。爲有姦雄脅帝頻。</text>
<title>擬詠史 其二十六</title>,<text>一書能愧孔璋心。烈士嬰城衆所欽。更使陳容同日死。方知忠義感人深。</text>
<title>擬詠史 其二十七</title>,<text>鄴下繁雄作帝居。區區庸蜀欲何如。早知後主終賓魏。只合終身臥草廬。</text>
<title>擬詠史 其二十八</title>,<text>祖先風範自長沙。典午忠臣是世家。滿目山河新草木。東籬依舊晉黃花。</text>
<title>擬詠史 其二十九</title>,<text>風節當時說謝家。休文懷詔厚顏多。角巾底事歸梁武。末路身名愧二何。</text>
<title>擬詠史 其三十</title>,<text>端揆無聞惠及民。蕭梁弑逆果誰因。夢中斷舌眞天禍。曾是齊庭北面人。</text>
<title>擬詠史 其三十一</title>,<text>慷慨袁劉爲國亡。蕭公跋扈勢難當。將軍不負先皇誓。獨抱深衷指裲襠。</text>
<title>擬詠史 其三十二</title>,<text>明月飛謠暗主驚。涼風堂下血痕明。郉郞一語心猶白。棗杖終敎愧老盲。</text>
<title>擬詠史 其三十三</title>,<text>遭遇文皇特受知。平生諫戒盡忠規。明良未必無疑阻。他日停婚又踣碑。</text>
<title>擬詠史 其三十四</title>,<text>漁陽鼙鼓響中原。王輦崎嶇出劍門。却悔忠言初不用。他年追酹曲江魂。</text>
<title>擬詠史 其三十五</title>,<text>唐室垂亡力易存。絳候文少豈堪論。一言悟后安宗社。不似軍中問袒煩。</text>
<title>擬詠史 其三十六</title>,<text>取日虞淵日亦昏。屯蒙未照五王冤。當時机上留餘肉。去草如何不去根。</text>
<title>擬詠史 其三十七</title>,<text>平生涅背有心期。四字分明只自知。白日精忠齎志死。姦雄誤國保腰支。</text>
<title>擬詠史 其三十八</title>,<text>燕獄幽幽日色昏。分明衣帶血書存。凄涼故國英靈返。應向崖山奉帝魂。</text>
<title>擬詠史 其三十九</title>,<text>大義其如弱力何。崖山日暮颶風多。忍將支體爲俘虜。寧負吾君蹈海波。</text>
<title>擬詠史 其四十</title>,<text>趙肉猶餘一塊留。艱難顚沛尙堪謀。也知宋德天應厭。俄頃風濤便覆舟。</text>
<title>同昌邦遊鏡浦</title>,<text>黃昏雨雪閉江城。十里松陰列炬明。勝地千秋天不管。風煙應屬使君行。</text>
<title>送趙 子獻 爲質正趙京</title>,<text>靑邱千古地。善敎八條時。禮俗皆中夏。方言只外夷。傳嗟訛失譯。責習歎乖宜。去矣君當勖。宸居尙念茲。</text>
