<title>叱石賦</title>,<text>嗟余季兮朝出牧。日之夕兮不見還。斜風細雨兮何許。倚門閭兮眼長寒。邈形影兮參與商。奄星霜兮四十年。勤南北之搜剔。喜靑藜之我先。丹崖千丈兮琪樹綠。隔凡區兮幾重。雲扃深兮紫霞鎖。靈尨吠兮愁塵蹤。石扉兮半啓。驚面目兮無乃是。執之手兮粲一笑。渠胡爲乎窮山裏。幻盡世間之語音。殊非昔日之風骨。多年鬱陶之腸煎。瞥然相看兮兀兀。彼此寒暄兮何言。問先及於爾牧。天風颯兮綺語霏。仙袂指兮山之東。磷磷磊磊之滿目。但山骨之橫縱。點檢陂陀之頑物。非復曩時之毛羣。豈料夫穢腸之三易。飽瑤草兮臥雲。劃然叱咜之一聲。訛暖沙之閒眠。繽紛彌壑之雲根。隨一呵而駢闐。奮長髯兮振柔毛。奄前驚而後躍。盈前頭角之濈濈。孰非向來之鑿鑿。夫誰謂爾無羊兮。謇維羣之維億。昔爾之求牧與芻。不過應門之五尺。荷短蓑兮晨復昏。橫晩煙之一笛。今胡爲僻界之蟬蛻。弄變幻於壺中。緬立羝於左氏。聞化石於黃公。嗟爾術眩視而駭聽。無乃學羽人之鍊道。乾坤別兮梨棗熟。日月長兮春不老。胡麻茁兮瓊圃碧。白石粲兮仙羊肥。信偃仰之可樂。夢詎回於塵機。然戴高履厚之人。生恐未可若是之誕漫。上父母兮下妻子。恩昊天兮義丘山。何必爲異物之所牽。悖秉彝之懿德。矧畜生無失其時。要以興村巷之窮業。寒衣飢食之是資。仰堪事兮俯堪育。年年朋酒之曰殺。豈非門闈之樂事。胡捲盡劉安之雞犬。納粟中之天地。雖任情驅牧而不自覺。吾恐魑魅之爾伺。嗟嗟余季。盍歸乎來。寥落洞天。翠嶠屛回。故園千里。塵世幾春。涼涼孤影。石羊爲鄰。叱罷風頭。山鬼響答。音容一朝。能不驚惕。斧柯忽爛。半天斜日。</text>
<title>危樓望北辰賦</title>,<text>余杜陵之布衣兮。嗟老大而疏愚。身竊許於稷契兮。世何遭此艱虞。乾坤含兮瘡痍。日月老兮逆旅。飄蓬轉兮劍之南。邈故國兮何許。登仲宣之高樓兮。目伯仁之山河。偃宵寂而悠悠兮。凭危欄而興嗟。閴羣籟之收囂兮。淡天宇之寥落。戀已切於行在兮。眼自及於北極。魁樞晣其入望兮。起孤臣之感激。增余衷之懸懸兮。若午葵之傾日。向遙光而相對兮。庶照余之寸丹。揮老淚而危坐兮。獨中夜而潛歎。曩予志之脩謇兮。擬堯舜其君民。今胡爲乎濩落兮。客萬里兮十春秋。風號以鼓怒兮。捲三重之屋茅。彗孛流而射天兮。欃槍赫其貫霄。白日忽其西側兮。事有甚於去邠。哀大平之黎獻兮。塗肝腦於荊榛。氣象慘兮驚心。風景悽兮盈盱。彼蜀帝之冤魂兮。勞余拜之傴僂。矧君象之孔昭兮。邈余望之曷已辰。縱遠於九萬兮。貢吾誠兮尺咫。擡白首兮斯頻。望眼寒兮天一方。懹芹曝之微志兮。詎一息之敢忘。噫有心而無路兮。難轉地而旋天。把明鏡而頻看兮。歎勳業之不前。孰知余心之所憂兮。反謂我其何求。獨徙倚而延佇兮。哀共我者伊疇。風雲曉以四起兮。恐孤光之湮翳。然否極則泰來兮。豈亡胡之無歲。安得一挽其天潢兮。廓妖氛而快洗。整北辰以居所兮。環衆星其咸拱。致台階之再平兮。兵倒載而不用。伊余力之不任兮。仰有愧於照臨。欲忘世而自娛兮。柰乖件於初心。哀余心之斷斷兮。徒悵仰兮何其。嗟此誠之不達兮。惜此志而無遺。塊獨吟而到明兮。撥深懹於短辭。亂曰。江山雖靜。戰塵紛兮。望天有星。顧國無君。中夜孤臣。淚不禁兮。百年此身。萬里愁吟。半世行藏。雖有命兮。拱北寸心。元耿耿兮。</text>
<title>乳爲生湩賦</title>,<text>噫。世情頑薄之日滋。紛斁倫之相尋。平居尙慢於事主。孰危難而盡心。湩流乳而育孤。偉克忠於所事。善也李家之蒼頭。遭奇禍之沓至。殞怙恃於一癘。餘襁褓之塊肉。悲門祚之將斬。寄千鈞於一髮。彼羣隸之饕貨。欲狺然而反噬。痛鉅牙之流涎。顧綿力之難禦。吾有背兮可負。彼有地兮宜藏。奮義袂而脫險。保千金於已亡。然髮燥之纔月。無慈母之乳哺。思戴育之無術。悶啼飢之呱呱。納嬭尖於黃口。姑慰安於斯須。俄含吮之未幾。驚白汁之流出。始一脈之開竅。遂連涓之相續。彼産婦之乳少。藉藥力而猶艱。何男子之硬膚。乃滲漉而不乾。知忱悃之內篤。肆奇效之外鬯。將胸中之寸赤。注彼兒之心上。旣一體之無間。宜津液之流通。霑餒喉於幾燥。塡弱髓於將空。養寸草於春暉。蘇枯苗於甘澍。懿生湩之殊感。曠百代而無伍。豈口體之徒養。抑禮敬之兼盡。時腹我而飮罷。每稟承之惟謹。擬嚴君之在上。羗拜跪而唯諾。自孩提而匪懈。逮成立如一日。剪逆儔於故居。恢靑氈之舊業。騰異事於九天。煥寵擢之兩及。絢晝錦於五馬。誠益專於舊主。至親鉏而躬爨。罄哀慕於抔土。嗟夫人之義烈。心可貫於金石。不改柯於夷險。寧卷席於窮達。尙動天而感神。又何怪乎湩生。想當時之淋瀝。知噴泄於血誠。孰謂編戶之厮養。紛獨有此至行。遺君後親之比比。儻聞風而竦警。玆闡幽於遺傳。揭轟雷於錮聽。</text>
<title>哭子儀墓賦</title>,<text>戎車載指於蜀棧。六師左次於華陰。胡然李家之元帥。動哀感於荒林。撫抔土曰爲爾祖。盡哭擗於一斟。原厥情之回譎。諒奸計之至深。際亂離而攀附。奮賤跡於蹄涔。效走狗之微勞。擅權寵於朝簪。嫌門地之湫卑。未凌駕於當今。甘媚竈之佞舌。愜誇世之侈心。伊啓行之前途。實豐碑之舊岑。旣自託於蟬聯。寧小緩於躬臨。喜罔人之有地。廻駟介之駸駸。進且拜而且哭。奄涕眥之雙淫。嘔虛聲於老喉。挑妄悲於奸襟。發詐慟於晩壑。驚睡猿於煙沈。攅峯爲之竦誚。石泉爲之嗚喑。矧軒天之英靈。詎非類之顧歆。痛惡聲之相加。已陰誅之侵尋。斯舞術之巨魁。噫寧馨之誰妊。卑厥祖而掩諱。敢冒姓於同音。肆欺誣於白日。至强哭而矯忱。口有聲兮眼有淚。徒趾方而首黔。面無慚兮心無恥。實乃獸而乃禽。禍忽生於計工。諒天討兮非人擒。洗醜辱於墓道。孰彼蒼之難諶。反告身而謝狄。歎靑也之足欽。苟具瞻之不僻。縱寒賤而誰禁。背厥行而盜厥姓。蒙假鐵於眞金。嗤僞哭之誠愚。聊奮鉞於一吟。</text>
<title>送周僉正景遊先生出守基城 辛丑</title>,<text>一棹風蒲漢滸舟。千林煙雨嶺隈秋。捲將北斗當時望。專付南天百里州。宇宙窮通男子志。君民進退古人憂。乃家千載風流遠。重見南康舊姓周。</text>
<title>夜寄金正字載淸 瀷</title>,<text>偸閒數日臥炎蒸。蘄竹無功汗自凝。千里鄕山雲入夢。一窻書史月爲燈。浮生草草長冰蘗。世事紛紛鬧鷃鵬。何用寸心關是物。剗愁寒刀荷詩朋。</text>
<title>江上斫膾</title>,<text>豆毛名浦漢江頭。綠樹疏籬枕古洲。細雨釣筒蓑笠暝。秋風漁戶笑談稠。銀梭價踴靑錢重。雪縷香凝白飯柔。却憶東明門裏去。何曾片夢辦玆遊。</text>
<title>辛引儀亭 文司成敬仝曾過此亭。賦一絶云。一聲淸唱隔桃花以投之。亭主出迎歡飮。</title>,<text>佳境藏林古榭新。桃花淸唱想芳塵。滄浪影浸珠簾晩。楊柳陰深繡閤春。霞爛花心紅鎖岸。風輕鶴背白橫津。空亭未解留行客。物是知非舊主人。</text>
<title>暮泊北渚。馬由陸行。在南浦艱涉聚宿。夜遇雨。</title>,<text>小奚牽馬傍南陸。客舟避險艤岸北。陰雲驅日日已落。藤林蔽程程更黑。蒼茫相阻欲聚集。天塹難超地難縮。不辭移棹于彼泊。荒野人稀饒草竊。欣逢橫渡一葦葉。篙師撑截洪流碧。接取雙駑擬利涉。驚蹄不慣中流楫。懸身柁外寧沒鬣。未甘木道高著脚。前牽後叱僅拯溺。白石多處汀頭縶。衣裳濕盡愁飢僕。更爲守望須露宿。星河隱見雨意迫。火光四掣金蛇躍。船頭倚睡心兀兀。臨深魂夢兢易覺。暗響俄驚沛然作。不忍肩蓑環抱膝。漫漫秋夜幾時日。寸寸强弓挽未得。人生到處有憂樂。難易夷險紛不一。一夜艱危頭欲雪。窮鬼隨人動相扼。遠雞呼起始蘇息。前事欲說毫已禿。</text>
<title>奉別子悅仲氏 余要見金子任。獨由鳥嶺。○仲氏諱承侃。中辛卯司馬。同庚子文科。</title>,<text>一家同榜世稀聞。作伴還鄕古所云。丹陛聯辭天北極。秋風同望嶺頭雲。漢津微雨鴒飛竝。達水斜暉雁影分。獨指迂程離恨劇。萱堂先把壽杯醺。</text>
<title>鳥嶺</title>,<text>愁攀層石綠陰中。鳥道高高入半空。萬里乾坤飛遠目。片雲霄漢逼冥鴻。路通南北輪蹄接。關控襟喉氣勢雄。匹馬短衣經幾度。依俙曲曲舊行蹤。</text>
<title>換龜亭</title>,<text>七十星排嶺外州。一龜留鎭幾回秋。逐年交迓金腰相。千里遙分玉食憂。雲棧高低區界遠。瓜期新舊古亭幽。閱人傳舍分明記。某也剛嚴某也柔。</text>
<title>家有黃楊木字。與鄰友抄印史記。事未訖功。還京日迫。吟呈同事李季賀上舍。二首。</title>,<text>文章司馬史家雄。明燭千年暗夜中。汗漫諒難尋首尾。抄謄聊擬啓盲聾。莫辭少費三餘力。可忍終虧一簣功。成就新篇螢雪下。卷舒應失向來慵。</text>
<title>家有黃楊木字。與鄰友抄印史記。事未訖功。還京日迫。吟呈同事李季賀上舍。二首。 其二</title>,<text>夢斷南窻客況淸。淸虛夜景月三更。露寒蟲弔聲聲苦。天靜星芒點點明。印史新功來挂慮。辭家遠別已關情。周心共力慚先負。有志堪憑事竟成。</text>
<title>椒井在榮川郡北</title>,<text>山中石井井中水。水味如椒色如冰。冰冽椒辛兩美合。宇宙流火斯嚴凝。泠然石縫珠走鏡。紫膩浮面霜華蒸。天留奇水不容祕。異事萬口人間騰。扶持輿馬日千指。帷幕窩鋪紛相仍。攅膚亂粟隨所浸。寒股自戰時凌兢。湔祓塵根蟊賊空。潤色元氣眞源澄。如飢得食醉得醒。向來橘井難自矜。一解東華塵裏衣。身輕試欲招鶴乘。</text>
<title>行到樓巖。無歸船見留。二首。</title>,<text>留人三日樓巖主。主不留人人自留。籬下江流迷倦眼。夕陽山色赴幽愁。中原今古繁華地。客子行藏逆旅秋。獨撚短髯誰解悶。虛壞且可對漁舟。</text>
<title>行到樓巖。無歸船見留。二首。 其二</title>,<text>背山臨水三間屋。忙客非因好景留。朝霧夕煙皆長物。淸波白石秖生愁。仲宣樓上鄕關夢。宋玉辭中草木秋。載我不能西路送。千帆無賴繫汀舟。</text>
<title>舟中九日 二首</title>,<text>霜硏猩血染江楓。露洗金錢點菊叢。佳節知從何路至。四回巖峀隔千重。</text>
<title>舟中九日 二首 其二</title>,<text>兄歌弟舞鬧高堂。手摘階花泛壽觴。此是吾家好風采。夢中猶記興陽陽。</text>
<title>自珍浦遭風泊宿</title>,<text>東歸曾與東風戰。逆浪牽船苦難轉。心期他日返斾來。千里可借劉郞便。那知風伯似陽鳥。秋深却指東歸道。東來西去本無心。肯憐孤棹愁衝冒。嗟吾豈樂入塵中。安得回帆隨順風。朝炊夕宿一望際。造物無窮吾固窮。</text>
<title>夜計登程已浹旬。悶甚有作。二首。</title>,<text>乾坤逆旅寄長程。坐盡階蓂十葉生。入洛船知何日泊。思家詩向此時成。隨方礙目山如戱。到處尋人月有情。未解澆愁江謾永。灘聲揚抑夜三更。</text>
<title>夜計登程已浹旬。悶甚有作。二首。 其二</title>,<text>獨向千山萬水中。飄搖嶺表斷根蓬。衣裘日久饒蟣蝨。枕席更長足露風。旅夢易飛雲共遠。愁腸難洗酒無功。暗香時到船窻細。岸上應開菊一叢。</text>
<title>得鄕信。子悅仲氏登程已數日。喜賦。</title>,<text>鵲噪徵今曉。燈花記去宵。書傳黃犬急。路接白雲遙。鴻雁隨南北。塤篪在暮朝。西齋須灑掃。相待共陶陶。</text>
<title>十月雨</title>,<text>乾坤暝色十月霜。凄風帶雨鳴高棧。落葉生驕恣翻覆。寒聲掠砌摧如剗。窮儒四壁衣裳單。歲華遒盡情難限。半間冰突黔未得。悶見蛛絲封破盞。癡妻嗔我爲計疏。空向虛窻披蠧簡。兒女焉知窮達理。萬事在天堪一莞。陽春應續沍寒後。可忍須臾且閉眼。</text>
<title>送李遠期先生忠淸都事。排律。遠期。永成字。</title>,<text>馬韓玄古舊乾坤。盤截靑丘地勢尊。二嶺南雄鍾淑氣。一江西闊濬深源。幾番蝸角紛瓜豆。此日金甌囿翰藩。高下城池棊布局。縱橫幷邑蟻成屯。山原雞犬人煙鬧。海澨漁鹽土物繁。調度尋常資費用。腹心咫尺倚墉垣。登崇偉望專方面。宣簸汪恩固本根。制閫分憂權自重。觀風問俗任殊煩。幕僚肆要兼人選。朝著由來異數掄。凶旱矧伊尤緊急。參謀豈直贊平反。誰膺今代材通敏。共道君侯玉粹溫。萬卷詩書長筭當。四方弧矢壯心存。聲英譽茂閒鱗躍。選妙班淸備駿奔。郞宿笑他唯出宰。使星今見副周爰。器堪所試攅人賀。用適攸宜快物論。再拜九重金殿邃。一鞭千里馬蹄翻。都門祭祖軒車簇。凍雨淸塵物象掀。鴻跡雪泥離恨遠。淸風勁氣一杯呑。仙舟行色煩瞻望。漫叟風流想歷捫。遠峀遙岑迷上黨。村花官柳暗中原。月山凉入迎薰晝。雞嶽靑分聚遠昏。花落古巖春自老。椒涵神井鑑無痕。重飛觀寺松坪跡。續駕磻溪薍谷轅。二樂山川寒碧笛。雙淸風月赤登樽。襜帷指遠還回近。頸脰衝寒更冒暄。銀燭花筵迷醉眼。錦囊椽筆蕩吟魂。身閒伴憩棠花蔽。興溢隨看竹馬喧。剩得雲飛川泳樂。果非晨入夜歸門。好輸蘊素窮遺策。共扇陽和煦僻村。幸識荊州窺管豹。濫塵槐署接班鵷。欣瞻遠佐詢謠寄。自愧遲酬育我恩。誰借霜蠅攀電驥。有同籬鷃望溟鯤。臨分落照紛抽思。稽古當時慕贈言。到處身謀防伐性。趁時王事首伸冤。會看瓜遞歸來日。秋宇霜淸鶚影鶱。</text>
<title>典順陵祀。寄恭陵典祀崔子省。子省見和。以未得聚會爲歎。復次前韻答之。子省。蓋國字。</title>,<text>殘年黃葉滿幽蹊。浙瀝秋聲起馬蹄。雲入半間分宿客。籟乘淸夜下空溪。林泉一夢魂俱爽。塵土多時首共低。咫尺相思不相見。非關天塹限東西。</text>
<title>雪來數日。載淸無詩。賦此問之。</title>,<text>前宵糝徑雪一尺。君家應似吾廬縞。天工豈肯虛費巧。剪刻方知用意老。詩人坐嘯塵土中。風骨無由蟬蛻早。不須遙辦玉京遊。且向席邊粧點好。輕風吹下萬頃銀。幻出瑤臺挿瓊島。睡回身在畫中天。俯仰殊觀驚欲倒。襟靈欲冰沆瀣寒。坐失向來煙火惱。滿眼無非好詩債。引興撩思紛鬪巧。詩人無乃浩難裁。怪底多時閟天藻。坡翁剩得海市助。老筆添豪留世寶。如今厚餉徒負了。我怪詩人人亦道。起陸龍蛇久延佇。探支花月旋如掃。陽烏無賴不饒君。奇事休敎虛畀昊。貧交忽動剡溪思。良賦走卜開襟抱。丐公殘膏囷載來。長枕一夢春塘草。</text>
<title>與載淸有守歲之約。載淸竟以敬陵典祀出去。還寄詩輒和。復期以更申前約。時載淸。被推落職。</title>,<text>挂冠畢竟逃何處。閒住須知此一時。世路蠻蝸看已熟。名場塞馬失何悲。衝星冤滯須雷煥。流水絃高待子期。曾結詩盟盤共歃。春風捨我欲焉歸。</text>
<title>雲門禪師詩軸。次鄭吉元韻。惟吉</title>,<text>靑鞋布襪平生志。蓮社苔蹊擬獨尋。一落塵鞿纏蔓緊。若耶溪上恐春深。</text>
<title>差祭順陵。吟呈恭陵典祀李正字廷瑞。元祿</title>,<text>衝泥倦馬不辭鞭。破帽輕風澗水邊。花借餘春明晩壑。莫隨新雨遶平阡。靑山面熟人頻到。好酒交疏景謾解。望斷梵宮天咫尺。塵蹤無路可夤緣。</text>
<title>差祭光陵馬上口號</title>,<text>身困夷塗盡險程。渡頭時愛鏡光淸。閒雲馬首歸飛急。又失前山半面晴。</text>
<title>載淸寄詩。將遊金剛山。次韻以留。織錦體</title>,<text>磨新玉鏡挂中天。笑口開須趁少年。斜日落霞明小洞。近山蒼樹羃輕煙。花春麗句裁誰共。雪壑幽蹤走底緣。家近幸容從醉醒。多時此興好留連。</text>
<title>典祀昌陵。吟寄敬陵李廷瑞。二首。是日冒雨晩到</title>,<text>披蓑竟日欲肩赬。夜枕寧辭倦脚橫。萬木四窻鳴葉雨。短衾孤夢照愁檠。行頻馬首東西路。閱盡人間冷暖情。磊碑胸邊烏有酒。怪禽時送雨三聲。</text>
<title>典祀昌陵。吟寄敬陵李廷瑞。二首。是日冒雨晩到 其二</title>,<text>人間無事不勞形。暫脫塵喧骨欲醒。遠靄半遮山面黑。瞑煙濃染雨絲靑。難酬詩債空回首。先破苔封想掩扃。聞說節推相待久。晩來空復詠雲停。</text>
<title>宋治叔有小杜之興。賦此以嘲。安正字善應。有采桑小兒。治叔託以月夜設酌。招致翌日。日晩不送。故詩中及之。○治叔。贊字。</title>,<text>一夢瑤臺路不通。尋芳餘恨屬遊蜂。金因好事投桑下。玉爲知音出石中。對月三人終短夜。醇醪一盞醉春風。天明任却蠶飢盡。頭畔衣裳著更慵。</text>
<title>金衣公子仕退。聞庚子同馬同年。拜謁于玉堂。玉堂出題。以金衣公子效此。</title>,<text>上苑光風泛霽暉。唐家公子恣輕飛。梨園調舌春絃滑。金穴抽身晝錦輝。碧掩紗窻深柳幕。紅酣玉頰媚花妃。豪奢服美休矜眩。一夜秋霜下禁闈。</text>
<title>顯陵。贈宋治叔。余以忌晨執事先往。聞辛致遠繼至。明日見之。則治叔也。篇中及之。</title>,<text>見聞豈意殊今昨。入戶翻驚鐵石腸。等是可人斯厚契。幸臨佳境更閒房。風聲挾夜穿林逈。月色隨窻印簟方。珍重兩宵連臂話。古人曾說百年長。</text>
<title>卽事織錦體</title>,<text>門關久絶客人干。獨坐淸吟一日閒。軒靜對叢新竹瘦。牖虛來響細泉寒。翻翻白葉掀風樹。靄靄靑煙帶雨山。魂爽晩凉微起簟。存心古卷把書看。</text>
<title>李君獻魚瑄之兩正字。獨坐書寫房。吟此呈似。四館古風。上官坐處。下官不得冒入。○君獻名璋。瑄之名季瑄。</title>,<text>好向閒軒畫檻臨。簾鉤四面對開襟。桐陰落鏡塘心靜。煙縷橫屛峀色深。簷角風微鳶送嘯。林梢雨捲鳥繁音。頸勞左右難酬債。能記塵茵俯首吟。</text>
<title>載淸寄詩。說學射之樂。和復。甲辰</title>,<text>半醉歸來一睡餘。挑燈盥手啓君書。空傳麗句誇閒事。未見高軒過弊居。排闥好風鳴壑遍。可庭明月出林初。故人已奮桑弧志。多病還慚櫟散余。</text>
<title>翌日。偕宋治叔見訪。再次韻。</title>,<text>洞府無塵興有餘。吟窻時復喚中書。非吹靈籟生淸夜。如畫靑山繞燕居。君在鄰牆交白面。詩來句法逼黃初。況今朋酒消長日。槐院春曹共訪余。</text>
<title>盧仁父醉過不入。書來索拙稿。仁父。慶麟字。</title>,<text>養痾動數夕。客榻塵不掃。入戶雨隨風。君書來喜早。靑山共眼明。晛雪消宂惱。風流過門夜。追想醉帽倒。天街一咫埃。隔甚鵲橋道。素楡已佳晤。人猶舊阻抱。驪龍不曾睡。偏惜頷下寶。却要覆瓿費。催徵敝帚稿。何異飫豢牢。試口及惡草。序邁大地秋。凉入璧水藻。沆瀣洗天眸。奩匣啓晴昊。莫學丞負余。松陰事正好。疏篁撚數枝。寒影旱不槁。恨無凍樽綠。正色相參考。須君揮洒手。物色移魯縞。</text>
<title>再次韻。答仁父。</title>,<text>琢句火讓急。千軍鏖獨掃。炊沙抵黃髮。公乃得之早。客夢戀鄕井。坐被節物惱。蔓纏草澤我。局束甚懸倒。步月立淸宵。儻與知者道。眉開入手詩。紙上見襟抱。愧把魚眼賤。橫市蚌胎寶。仰高思丐馥。覺穢欲焚稿。歲極長養功。庭有交翠草。行與鴂鳴近。物色須品藻。小窓風乍淸。挽人到羲昊。端宜著新手。鐫鑱隨醜好。何惜一先登。談笑試拉槁。槽牀久生魚。旅愁眞壽考。擬借喉舌醞。入關仗素縞。</text>
<title>次金內翰載淸韻</title>,<text>秋雨朝連夕。輕風亂玉麻。寒聲搜樹急。遠色映山斜。俗慮淸襟韻。炎氛洗物華。退公金太史。應墊角巾紗。</text>
<title>題庚子同年槐院契軸</title>,<text>三五聯芳一桂春。槐陰同作鍊形身。鯤飛鵬化曾庚子。鷺列鵷班已甲辰。雲雨忍論新變態。湖山欣照舊精神。仁川篆繪咸從隸。事勝盟堅兩不磷。</text>
<title>陪直西淸。月夜小酌。醉甚就寢。明日。始知有投詩。聊綴一篇。以記顚末。奉呈校理丈人案下。</title>,<text>季夏十三夜。直廬同倚樓。樓窻得好月。厚餉慚未酬。起來各就寢。欲寐如有愁。驚看玉鏡光。尋我入簾鉤。照我一片心。不覺回靑眸。有如金石友。相逢久別秋。主人視如新。友意猶綢繆。孤情不忍捨。到處輒相求。感歎共驚起。展席前楹幽。呼兒具小酌。撥我淸興悠。銀桃擘鵝黃。椒桂香浮浮。寒冰助冷淡。爽氣生襟喉。酹月謝前愆。月喜不我尤。但道莫停手。以永今夕遊。時聞荷蓋露。瀉落鳴琅璆。樹影明若畫。滿地蟠蛟虬。成行菊百叢。嫩葉添新抽。微風過西牖。竹間來颼飀。物色乘半酣。獻狀不待搜。恨無一聲笛。吹裂碧瓦溝。唯將忘吾我。靜對忘言儔。兩忘月與酒。況復數更籌。頹然銀色界。飛夢登瀛洲。仙翁落玉唾。試我能勤收。凡眼非全醒。却自驚暗投。仙翁忽不顧。獨玩金波流。起來問何祥。有句在案頭。沈吟始大覺。不敏甘包羞。回思已隔晨。陳跡挽不留。轉恐遂泯沒。聊續問月謳。</text>
<title>送慶尙都事姜仲寬 偉</title>,<text>風前馹騎電飛過。嶺上天低手可摩。七十城池分洛水。一千文物問新羅。芙蓉幕靜樽盈酒。楊柳腰輕眼眩花。醉裏莫敎容易聽。紫芝春怨隔窻歌。</text>
<title>聞靑鶴洞奇勝。約柳克己同遊。克己堪字</title>,<text>槐下形骸忝璧聯。同牀却是隔原川。偸閒事好遊方外。挽我君能到酒邊。塵土光陰催夏五。風煙笑語屬秋千。州錢粗俗還非分。騎鶴何妨入洞天。</text>
<title>詠黃精</title>,<text>黃精草中靈。本草收第一。異根未易斸。前言且可悉。幽谷二三月。仙苗自抽出。豆花靑白細。竹葉兩兩匹。莖柔類桃枝。子潔近黍實。拳大與拇小。肥瘠隨土質。旣限採取節。還精劑造術。一煮再煎止。九蒸九曝畢。團圓餠如錢。甘美脯勝朮。篩乾宜飮屑。掇鮮好茹筆。得益五六斗。見鬼三百日。筋骸旺神助。榮衛鍾陰騭。飢渴蛻塵臼。炎凉軼歲律。坐覺身漸輕。行看步已疾。層崖仰萬丈。一躍不轉膝。幾閱乳臭兒。老死埋土室。海波自生桑。兩鬢猶抹漆。神功若符契。灼灼難備述。淵藪一寒女。凡骨亦已失。有耳共聽瑩。頹齡制可必。我有木柄鑱。玉簪何處茁。無緣充食飮。洞天雲鎖密。不如味道腴。無夭有安逸。</text>
<title>傀儡棚</title>,<text>機關種種電驚忙。造化居然失主張。城下閼支猜婀𪚥。筵前鮑老笑琅璫。媚如山鬼揶揄態。捷似林鼯欻閃狂。棚上一場撩亂夢。東風吹散竟茫茫。</text>
<title>蜂衙</title>,<text>臺高廉陛峻。衙集董臣工。令信如潮汐。誠勤冒雨風。探香回翅急。課蜜釀脾豐。得秀猶耽逸。天機深小蟲。</text>
<title>廣陵散怨</title>,<text>華陽亭中月照人。深趣獨許桐絲伴。古音飛到仙客耳。步虛一聲回夜半。千年珍祕渠可語。挽入妙境同一粲。山高水深屑霏霏。更煩膝上凝一亂。初驚異譜撼神觀。細推奧意流一段。千年麥秀歌過殷。萬里銅仙泣辭漢。天翻地覆屈指中。一境山河塵土漫。區區虛費支厦計。怨入悲商悽不斷。分明興替曲中論。不禁一唱茹三歎。丁寧莫遣俗子知。只許襟懷自娛玩。指端坐失舊繁腔。精神脫然醒如喚。歸來獨立萬物表。雅思入玄徐轉腕。聚散離合理冥冥。昭然閒向絃上看。悠然身世付微調。目斷歸鴻世自換。傍人不解獨詣妙。擬趁指南尋畔岸。日色忽向東市慘。袖手自發俱亡惋。仙韻居然閉九京。幽冤鬱抑琴心貫。知音韓也眞可人。止息遠意曾一贊。後來士或蓄無絃。高臥北窻能避難。昧却抽身倚伏中。恨君徒知廣陵散。</text>
<title>書堂剪樹</title>,<text>解事應嫌洞壑空。植根培種遍西東。多年雨露叢叢長。起陸龍蛇箇箇雄。長夏濃陰增薈蔚。畫樓層檻巧牢籠。山移窄窄幽屛外。人在重重翠幔中。蒸鬱秖添炊甑甚。寂寥眞與面牆同。塵間已費譏評語。讀罷難遲剪伐功。樵豎身輕猿自挂。鐵鎌鋒利月新礱。丁丁忽捲屯雲落。坎坎平開隔障通。太守應驚柯郡夢。廚兒欣續桂薪窮。指揮已仗高明手。變置渾欺造化工。恢拓海天開古鏡。鉤回沙水納蒼虹。簾虛剩聽縈巖澗。谷豁專輸滿榻風。削跡蟬聲歸別柳。失巢禽語萃疏桐。四無拘礙旁招鶴。一快登臨俯送鴻。異境幻來疑易地。幽襟蕩盡似開聾。從今大臥寬閒界。追伴胸呑八九翁。</text>
<title>甲辰十月旬一。出向書堂。路中口占。</title>,<text>寒空斜日在吾西。山石穿成詰曲蹊。松下樵蘇收落葉。澗邊行邁避衝況。偶逢歸客停鞭語。遙見村籬傍岸低。踏盡平沙天水闊。飽風無數夕帆齊。</text>
<title>十二日夜雨</title>,<text>庭喧秋後葉。客坐雨中宵。窻薄添淸絶。燈孤照寂寥。雁聲回渚急。泉響出林遙。故事流觀盡。長懷不自聊。</text>
<title>十三日雨後。露珠貫在梅枝。滿樹皓蘂。怳若西湖本色。</title>,<text>巧綴寒査上。輕盈萬點繁。分明新玉色。隱約舊芳魂。絶勝丹靑事。殊無蠟蜜痕。西風莫相妬。小待月黃昏。</text>
<title>南樓晩望</title>,<text>南樓獨坐暮天長。江水煙籠遠渺茫。沙靜庭柯橫瘦影。簷低山月礙淸光。驚尨亂吠疏林外。醉媼行歌小澗傍。遙望美人思宛轉。不知寒氣襲巾裳。</text>
<title>有懷</title>,<text>天上瑤池宴。佳人醉未回。階前數叢菊。空自冒霜開。</text>
<title>入城。吟寄盧寡悔僚侍。寡悔。守愼字。後改號蘇齋。</title>,<text>千年古鶴仙格瘦。栖向秋江江上樹。霜凄月苦孤夢冷。淸唳曉徹終南霧。病雁陰崖忽驚睡。翹頸敢願同方住。羸形未蘇翅翎短。西風晩嶺愁難度。翩翻數日試戾止。半道與鶴還相遇。鶴尋舊巢已言歸。雁慚滯迹將情訴。鶴憐雁意太丁寧。許以重回伴歲暮。分飛殘照影南北。雁到空栖塊獨寓。煙波渺茫隱靑林。錦葉隳沙鳴宵雨。洒然已失稻粱陋。益思整翮聯仙羽。羣仙忽集太淸宴。胎仙夜醉金莖露。雲間杳杳君不來。人間依依雁回顧。雁回又負鶴歸期。珍重消息傳空屢。終敎有聚無散心。長散未果成一聚。爲報鶴歸且休嗔。雁亦行尋前去路。</text>
<title>和奉鐵津尊史 寡悔</title>,<text>十月東湖寒色深。搖落眼前丹楓樹。節敘不饒日夜隔。愁思寂寞江天霧。伊齋病夫光山人。魯莽尙欲三冬住。臥穩慵起冀一睡。自嗟平生少風度。鐵津其來砭我恫。憐我不以衆人遇。仰喜輝光照枯朽。且得展却中情訴。國家成就人才多。欲令益朝而習暮。職事營營思慮紛。特開靜室於焉寓。廩繼內多寵無右。感激偏霑沛然雨。日見發外有英華。更聞鱗代南溟羽。愧我頑鈍難剪拂。敢與詩賢爭月露。文場已覺忝論議。講筵其如負臨顧。而今沐漆欲求解。猶幸警敎不憚屢。此意未吐將如何。人世難逢暫時聚。隋珠擎來慰孤襟。悵望靑門迷歸路。</text>
<title>和答寡悔韻</title>,<text>美人消息自書堂。遠帶煙江晩色凉。車馬風埃醒昨夢。詩書燈火醉閒房。暮雲漠漠山遮眼。窮巷蕭蕭雨滌場。莫怪俗緣磨不盡。寸心長在古梅傍。</text>
<title>送柳君克己 乙巳</title>,<text>榜契僚盟忝四同。君今此去我心忡。堂中好樹忘憂草。塞上行爲得馬翁。故國音書宜數數。炎程行李戒怱怱。長材試險非無意。會有圖南九萬風。</text>
<title>應製君臣同德</title>,<text>尊卑定位化流通。上下相交泰運隆。會聚精神魚縱壑。應求聲氣虎生風。始終已保心惟一。吁咈須知道則同。蟣蝨小臣歌聖德。涓埃無路補高穹。</text>
<title>次止齋李伯喜渡臨津韻 伯喜首慶字</title>,<text>山下孤亭亭下津。輕舟載過倦遊身。江湖風物曾聞慣。鷗鷺煙波喜見親。崖壁驚回東望眼。笙歌更說太平春。林皐隱映開閒徑。谷口方知有子眞。</text>
<title>次訥庵金郊口占韻洪暹時爲遠接使</title>,<text>短垣窺返照。叢木戢寒禽。驛古多風戶。村貧寂夜砧。思親生白髮。戀闕耿丹心。恩義難輕重。幽愁抵海深。</text>
<title>平山記所見</title>,<text>興義來亭午。金巖過落暉。馬尋穿樾路。村掩鎖煙扉。赤埴驚殊壤。淸波愛小磯。平山山益秀。一帶畫屛圍。</text>
<title>次止齋寶山途中韻</title>,<text>山河渺渺馬駸駸。岵屺凝瞻幾苦吟。歸夢自迷千嶂外。愁腸難瀉一杯心。虛名愧我參仙幕。妙選多君拔士林。寫盡兩章遊子恨。句何淸絶意何深。</text>
<title>齊安館</title>,<text>中逵沙土苦塡喉。入郭山光慰遠遊。潦倒書生慚白面。崎嶇客路已黃州。銀鉤簾捲淸歡閣。晝棟風高廣遠樓。更喜臭蘭人作伴。如年永夜好同裯。</text>
<title>次止齋中和途中韻</title>,<text>佐時收闒茸。當事愧糊塗。作客愁衝雪。停吟懶撚鬚。關山行李遠。燈火此身孤。斗覺衾如鐵。驚颷夜自呼。</text>
<title>浮碧樓</title>,<text>危磴千尋控畫樓。平看百里聚雙眸。長江有汜環孤島。層壁成城繞古洲。天末峯低雲幾疊。檻前松老鶴千秋。登臨正値冰拖雪。怳泝銀河犯斗牛。</text>
<title>次訥庵百祥樓韻</title>,<text>林平野逈客登樓。密雪層冰水伏流。地控襟喉盤古鎭。天開圖畫賁名州。茫茫往事紛蝸角。點點遙山露佛頭。早晩擬尋三島去。忘機鷗鳥對沈浮。</text>
<title>次訥庵記寒韻</title>,<text>陣陣雷轟又電奔。戕風聲勢傲乾坤。鋒銛巧透重裘袖。埃漲平埋十里村。凍裂長河愁去馬。霜深遙塞阻來轅。夜栖幸借靑州力。扶起炎劉芟二袁。</text>
<title>次納淸亭贈康上舍韻</title>,<text>占勝開軒豈偶然。霜松煙柳已多年。登臨正値隆寒序。談笑還延薄暮天。銀漢橋橫來二客。玉樓風逈醉羣仙。未闌遊興怱怱去。愁聽兜輿響擔肩。</text>
<title>次湖陰韻 三首○鄭士龍號湖陰</title>,<text>關河盡處値嚴凝。客裏流光嗣歲興。空院堆鹽三夜雪。前簷垂筋萬條冰。窮貧酒戶從濡首。白戰詩壇更惹僧。簪盍一堂肝肺照。山陰歸興較誰勝。</text>
<title>次湖陰韻 三首○鄭士龍號湖陰 其二</title>,<text>剪燈淸坐覺寒侵。撲戶春蟲攪曉吟。擬上晴軒窮遠眺。且呼湯鼎做孤斟。銷金帳暖豪兒樂。鹽虎詩奇老相心。古戌殘更吹鐵甲。多慚白面擁重衾。</text>
<title>次湖陰韻 三首○鄭士龍號湖陰 其三</title>,<text>千里南州有古廛。京華旅食幾回年。卑飛自愧搶楡鷃。鈍手爭嘲上瀨船。不分跛牂隨展驥。枉從被毳道純緜。溪山一夜催詩雪。聳盡空齋覓句肩。</text>
<title>次湖陰龍灣禊帖韻</title>,<text>天低雨露班新瑞。星聚幨帷候使軺。仰斗才華聯儐相。登門聲價萃名僚。留連夷夏橫分地。斷送冬春代謝宵。身遠共驚違故里。話酸多是戀先朝。登臨樽俎消駒隙。文字嘲諧盡燭條。勝集有緣旬已浹。游蹤無定筆須描。編詩大手森仙列。伸紙他時當簡招。湔祓猥蒙容譾薄。壤蟲何幸近沖霄。</text>
<title>次訥庵元日感舊韻 丙午春</title>,<text>採蘭欣有託。側玉不辭頻。對酌杯酣卯。同盤菜啜辛。幾回交履舃。時許吐車茵。他日飄萍梗。淸遊記此春。</text>
<title>入車輦 北有飛鳳山。南有熊骨山。</title>,<text>輕蹄擘入萬松中。環擁軒窻翠幾重。巨嶽北高回舞鳳。層巒南聳奮驚熊。疲軀唇燥妨杯酒。凍面腮梨怕鏡銅。收拾輿圖詩卷裏。他時臥榻撫遊蹤。</text>
<title>安定館。遇姜翰林順之夜話。次順之韻。順之。士安字。</title>,<text>離愁滿紙說分明。披讀初驚子善鳴。久矣未逢知者道。惠然方見故人情。傾懷且喜樽相屬。秉燭寧嫌僕屢更。千里此歡殊未斁。幕賓其柰趁晨行。</text>
<title>鳳山臨發。登栖鳳亭。亭額。乃龔天使用卿所書。</title>,<text>臨行枉轡陟山東。山上孤亭結構工。篩砌碧陰松礙日。冰簾淸籟壑生風。能書有客題栖鳳。解事何人爲樹桐。少立始知玆邑勝。使君長在畫圖中。</text>
<title>次權學官應仁韻</title>,<text>家在南中寂寞濱。疏慵失學負靑春。虛名半世炊沙甚。遠路窮年食蘗頻。知友競嘲蛇著足。家人應賦甑生塵。臨淵幾羡雙鷗靜。養得煙波自在身。</text>
<title>開城雜詠</title>,<text>瀑水天磨北。奇觀久飽聞。忙蹤辜試屐。列壑杳封雲。騎鶴知無分。馳煙會有文。據鞍遙指點。費舌舊遊君。</text>
<title>渡臨津</title>,<text>二月江湖水已生。黃流渙渙簟紋平。津頭檣暗須人艦。風裏椎輕戒路鉦。兩岸沙痕潮正落。一亭山色雨新晴。泝源聞說巖巒勝。安得飛帆弄月明。</text>
<title>自京發行。到劍水。道中有作。示同行。</title>,<text>馬首饒佳致。追程迹未淹。柳橫山澗碧。峀露海雲尖。宿醉身猶困。春慵病更添。奚囊空倒底。聊用養吾廉。</text>
<title>至平壤。寄朴僉正仲初。忠元</title>,<text>一度烹魚一悵然。媺人今日臥成川。降仙島嶼淸詩肺。浮碧煙波惱客船。勝地相留吾已賀。故情伊阻子何偏。春風花柳歸期近。莫用藏踪更踵前。</text>
<title>伴送華使于江上。回程。義州牧使金醇之求詩留別。醇之伯醇字</title>,<text>三分界上此雄州。張弛才全屬望優。門向北開欣有鑰。天惟西顧久無憂。蓋傾數月同醒醉。袂判今朝柰去留。地角豈容長斂惠。京華不日續斯遊。</text>
<title>聚勝晩酌。洪參判退之，金同知仲任兩使相，金醇之地主，李學士伯喜話別。退之。暹字。仲任。萬鈞字。</title>,<text>東風笑我一春醒。吹上雲間聚勝亭。倚檻對斟新釀碧。隔林遙挹遠江靑。望來歸路山煙暝。說盡離懷燭燼零。明日便成千里去。東雲北樹兩冥冥。</text>
<title>次訥庵葱秀山韻</title>,<text>雲巚騰驚浪。溪橋臥斷虹。芳洲春長蘚。陰壑晩饒風。羽客松爲蓋。馮夷石作宮。浮華漫紅紫。本色自靑葱。</text>
<title>次訥庵巖竇泉韻</title>,<text>旣愛林巒勝。重憐石竇鳴。跳輕寒玉碎。響戞古琴淸。欲去心如繫。頻來眼轉明。傾螺時擘凍。滿腹潤遺經。</text>
<title>林畔館</title>,<text>海邦春盡老鷪花。原隰風薰日自斜。林畔有亭嵐氣逼。天邊無雁路歧賒。壓筵好客新仙侶。滿壁淸詩舊使華。爲把一杯臨勝境。小溪回處露圓沙。</text>
<title>練光亭</title>,<text>亭閒物表枕澄江。風動靴紋蹙鈞艭。異域江山推第一。高人聲價久無雙。魂憑虛閣飛三島。氣吐長虹射八窻。天辦名區知有待。從敎奇事動偏邦。</text>
<title>宿大同館</title>,<text>華館芳筵駐使華。一軒雲月勝仙家。街衢夜閴煙沈樹。庭院塵淸露洗沙。侯度拱尊天北極。皇恩漸被海東涯。鄙人何幸叨迎迓。收拾風頭寶唾花。</text>
<title>泛大同江</title>,<text>津頭綵舸緩移東。玉麈平臨鏡面空。巨筆倚舷搜物色。神光照水走魚龍。大同江古源千里。平壤城寬鎭一峯。晩岸輕風軒客袖。怳隨仙馭到天中。</text>
<title>南樓獨眺</title>,<text>鉤上簾三面。栖心曲檻邊。山淸來爽氣。樹老立輕煙。泉送林間雨。江呈野外天。遙看疏柳下。緩緩使漁船。</text>
<title>見小艇捕魚</title>,<text>山外輕風送小舟。雙篙撑入浪花頭。何人要試橫江網。落日來驚宿鷺洲。斫膾已多休更打。傾甁未盡且相留。臨淵滋味輸閒手。張翰歸心枉待秋。</text>
<title>有懷</title>,<text>山齋晝寂四窻開。禽語喧晴夢自回。沙岸漸高知水退。柳絲微動覺風來。趁虛賈客迷江曲。求牧村兒點澗隈。漫興詩篇誰爲和。隔城消息思悠哉。</text>
<title>晩步二首</title>,<text>輟饔推晩戶。試屧過樓西。壑靜風微響。嵐深柳欲迷。澗流淸遶石。陂草綠盈蹊。食藿農應惜。畦邊見縶蹄。</text>
<title>晩步二首 其二</title>,<text>落日辭層嶠。餘霞抹短墻。崩崖沙拭白。斷隴黍搖黃。轉脚危巖上。追涼老樹傍。奚兒昧幽興。强道露霑裳。</text>
<title>送金載淸 三首</title>,<text>卓卓新羅老翰林。樓高百尺俯當今。孤身幾試風波地。萬事唯餘鐵石心。北洞溪雲凝短夢。上林松月侑淸吟。平生作我知魚友。最喜無機似漢陰。</text>
<title>送金載淸 三首 其二</title>,<text>憶上伽倻秋已殘。淸溪響戞振鳴鑾。千巖錦綺丹楓老。半嶺笙簧翠柏寒。偶爾失身嬰世網。至今歸計負雲山。藤笻蠟屐輸君手。月瀨風潭付往還。</text>
<title>送金載淸 三首 其三</title>,<text>濡滯周南歲易殘。心懸應復戀金鑾。霜侵密縫催𪚥𪚥。帷下荒郵障晩寒。莽蒼襄陽非枉路。蕭條陋巷隔前山。行鞭莫惜勤相過。白飯靑芻待子還。</text>
<title>晩出東湖</title>,<text>徑險緣巖罅。泥深沒馬蹄。江山殊索寞。風雨更凄迷。片影歸帆遠。斜行落雁低。寒天容易暮。宿鳥已爭栖。</text>
<title>見李童子書屛 二首○山海</title>,<text>牧老文章冠大東。流傳門戶挺神童。垂髫便是窺牛虎。運肘驚看戱海鴻。異事競喧寰宇內。奇蹤先走道山中。醉顚濡髮還兒戱。一掃懸知萬古空。</text>
<title>見李童子書屛 二首○山海 其二</title>,<text>蠻牋盈丈雪羞明。大字如人信手成。龍蹴層雲風雨急。劍揮晴晝鬼神驚。江湖永侑羣仙會。宇宙仍留後世名。想見天機初變幻。短軀三尺走縱橫。</text>
<title>北風</title>,<text>江鄕歲晏暮天高。澤國霜嚴朔吹豪。遠水捲沙堆亂雪。疏松摩檻送寒濤。負喧坐客猶愁絶。無褐窮民幾怨號。安得衢樽斟漢水。渾敎白屋醉陶陶。</text>
<title>夜聞警盜。有作。</title>,<text>旱澇頻年歲告凶。探胠俠豎恣橫鋒。村墟守望寧容緩。晨夕傳呼不敢慵。深壑數聲風外角。高丘幾處雨中烽。沿江十里誰遑息。民瘼無因達九重。</text>
<title>梅雨丁未</title>,<text>薰風來小塢。細雨滿方池。翠重籠煙葉。黃肥綴露枝。枕凉聞點滴。梢亞見離披。潤色調羹美。淸香暗襲巵。</text>
<title>競渡怨</title>,<text>康瓠被珍周鼎委。淪向層淵魚腹裏。宮中衆女競瑤諑。在野蚩氓偏愛惜。區區擬援漂泊魂。千指不勸爭騰奔。情專百身不自已。哀呌潮頭徹泉底。魂兮焉歸不我聞。南風慘澹吹斜曛。故國章華已遊免。江滸年年猶競渡。雙帆飯筒竹枝歌。一死遺冤付楚些。</text>
<title>永貞郡校生謠</title>,<text>山邑爭看五色麟。橫金衣繡照靑春。才金文武蜚英早。運際風雲荷寵新。鎖鑰昔聞驚北賊。茇棠今見惠南民。秋晴原隰凉生袂。攬乘詩仙筆有神。</text>
<title>惜花春起早 二首</title>,<text>窮日貪看興轉新。疏簾鉤上每侵晨。吸來淸露酲如洗。刮眼解紅別一春。</text>
<title>惜花春起早 二首 其二</title>,<text>生憎昏靄羃芳新。蝶夢纔回坐待晨。莫怪韶華偏著眼。無情風雨不饒春。</text>
<title>酬洪宗百 元海○三首○甲寅</title>,<text>小閣虛明不用燈。雨中交枕有良朋。商量半月秋圍近。磨淬工夫幾倍增。</text>
<title>酬洪宗百 元海○三首○甲寅 其二</title>,<text>連宵風雨翳殘燈。喚起詩情對榻朋。玉斗量珠知幾斛。碧窻淸響曉來增。</text>
<title>酬洪宗百 元海○三首○甲寅 其三</title>,<text>朝同吟硯夜同燈。琢句相酬爾兩朋。從此南征詩錄上。短篇長律有新增。</text>
<title>昨晩。見池魚。有作。在苞山</title>,<text>夕照方池徹底明。好看於牣戱新晴。揚鬐一一浮空立。駢首三三作隊行。荷下細紋吹不定。砌邊淸沫吐無聲。區區尋丈窻前地。九萬扶搖隔幾程。</text>
<title>宗百遊毗瑟山。寄泡豆。</title>,<text>世間何事非泡幻。糜豆功歸曉汲僧。商略山家風味淡。一囊輸與臥雲朋。</text>
<title>次東坡次孔毅父久早旱已而甚雨韻 二首</title>,<text>咎徵遞傳幾旱溢。十年人事紛得失。孑遺殘魂復罹災。未信天心解生物。千畦殺靑不待霜。老農無言淚自出。種少來麰食欲盡。富者崩心矧寒乞。山神瀆靈飫籩豆。虐魃怒爲尤唐突。二氣乖張必有自。謾說邦家勤事佛。佛力果然益人國。能使淸朝賣官秩。梁王未免五十步。有粟可移猶可恤。官倉私庾擧懸磬。徒手誰能救萬一。迂儒無路貢葵誠。耿耿緘封空在骨。方春風雨備調順。處處歡聲動蓬蓽。農功垂畢稼如雲。萬斯千斯指已屈。居然殃禍迫眼前。邦本深憂係王室。封疆警釁一時報。熟念令人心壹鬱。朝來莫怪臥不起。愁見東簷杲杲日。</text>
<title>次東坡次孔毅父久早旱已而甚雨韻 二首 其二</title>,<text>連宵暗響撒沙礫。階下朝來水三尺。淺澗衝橋已吼雷。濃雲噴壑猶潑墨。驚看渾渾曲沼平。厭聽潺潺懸溜直。閱盡農時方作雨。老天此心吁莫測。高卑無間一理通。不道蒼蒼九萬隔。玄機謾秘造化權。何裨窮民失耕織。空將碩苗畀炎火。颯颯枯荄藉行屐。屯膏枉待失望後。霈澤虛敎塵土溺。太史何時書有年。當今民命眞可憐。誰能爕理此陰陽。夏秋澇旱恒兩全。耕深耨易歲大熟。食貨四海流如泉。飢寒一沭飽暖春。豈獨專美斗三錢。傷今思古晩獨立。不敢罪歲矧怨天。先憂自有肉食人。禁中扶醉步花甎。</text>
<title>贈毗瑟山僧希淵 時差試官。將向江右。故末句及之。</title>,<text>靑山近縣齋。秋色滿東窻。山中百年僧。睡足聽寒淙。放錫偶出谷。俗子驚眉厖。酌爾菊花酒。一倒磁鍾雙。忙中送渠還。默默空心降。吾生獨何爲。明發凌層江。</text>
<title>見仲氏病中詩。驚喜之極。率爾次韻。</title>,<text>客宦樊籠鬱鬱然。歸心却羡翰飛鳶。飢鷹逐食投千里。病雁摧翎臥七年。望斷不禁神獨往。思深無柰夢頻牽。忽擎鄕信交悲喜。枕上幽愁寫在牋。</text>
<title>贈黃仲擧</title>,<text>前後橫江幾丈深。數晨嬴得話煩襟。莫言河伯誇秋早。應解行人惜別心。</text>
<title>贈黃仲擧 其二</title>,<text>夜夜林梢月吐光。參差冰雪照淸凉。雞人不識留人意。夢半殘更報曙忙。</text>
<title>贈黃仲擧 其三</title>,<text>中洲煙雨萬垂楊。欲折其如水濺裳。軒外竹枝聊把贈。此君能解保冰霜。</text>
<title>送別</title>,<text>宣召催乘驛路車。溪翁安得愛吾廬。金鉤塵拭驚湖鶴。雪榻聲停鎖架書。前席蒼生千里近。登壇白羽兩甄虛。此行鼎呂關輕重。手額都門幾隸輿。</text>
<title>送別 其二</title>,<text>十載槐安一夢餘。歸來貧病兩欺余。筆鋒心盡皆靑塚。經笥塵封付白魚。朽木自難施刻畫。冷灰寧復受吹噓。洛中匠石如相問。爲說山南老臭樗。</text>
<title>題涵碧亭</title>,<text>柳颺金絲拂短牆。欄擎紅玉跨深塘。雙溪釵合仙源逈。疊嶂眉橫黛色長。晴夕疏櫺歌板響。暑天淸簟舞衫凉。愜心佳致三間足。金谷原頭一醉鄕。</text>
<title>題涵碧亭 其二</title>,<text>鋤凈荊蕪樹曲牆。剔深沙磧甃方塘。魚游席下春波闊。林密庭西晩影長。夢斷月窻天易曙。醉餘風檻骨先凉。居然畫舫栖平地。病鶴歸來訝故鄕。</text>
<title>歌謠</title>,<text>嶺南繁庶古稱雄。文獻風流冠大東。人器正須孚物望。諮詢今屬黑頭公。</text>
<title>歌謠 其二</title>,<text>風謠採拾盛前聞。獻諛雷同詎足云。小子飽諳民苦樂。陳詞不敢襲虛文。</text>
<title>歌謠 其三</title>,<text>東南百萬幾流離。旱澇殘生僅孑遺。拯溺急宜施敏手。海堧磽瘠最難支。</text>
<title>歌謠 其四</title>,<text>民惟邦本食民天。稼穡艱難最所先。逐末日多田野曠。不唯游惰在緇禪。</text>
<title>歌謠 其五</title>,<text>東方鄒魯此南陲。士習頹波諒可嗤。德行文辭俱懶廢。砭開沈痼待神醫。</text>
<title>歌謠 其六</title>,<text>不量肥瘠事豪奢。誇美成風俗久訛。攬轡要先明敎化。驅民返朴革紛華。</text>
<title>歌謠 其七</title>,<text>風顚霆怒刷丁秋。民血充塡猾吏喉。假虎黠狐誰斬頸。穴中贓賄積成丘。</text>
<title>歌謠 其八</title>,<text>列邑因循設市場。南阡耘手半爲商。探丸殺越憑玆熾。匪直貪夫物價翔。</text>
<title>歌謠 其九</title>,<text>島醜游魂未足虞。不堪債帥剝民膚。從今淸鏡邊頭燭。少戢梟狼齒爪無。</text>
<title>歌謠 其十</title>,<text>力窮財竭沸羣冤。爭奪厮捱雀鼠喧。奸伏摘來心自服。公庭應見碧苔痕。</text>
<title>歌謠 其十一</title>,<text>官廚列鼎勝仙庖。方丈羅前簇膳膏。對案須憐民肉剜。莫敎州縣務相高。</text>
<title>歌謠 其十二</title>,<text>按使新臨競聳觀。向來無此玉容端。蕘言儻可裨宣化。莫作尋常彩軸看。</text>
<title>寄濟民樓文會諸友</title>,<text>江樓高敞樹陰中。多士同勤琢玉功。古簡披來當檻雨。新詩吟罷滿襟風。徙溟要擊摶鵬水。對奕休彎射鵠弓。久擬一遊窺盛業。十年誰記雪泥鴻。</text>
<title>贈金司評明甫 晨自號華南</title>,<text>華南明月暗中投。此士如今豈俗流。喜慍未形三黜畢。送迎曾慣五窮留。醉鄕天地深杯面。詩社風煙老筆頭。珍重傲霜根本在。時乎環亘自淸秋。</text>
<title>贈性天師</title>,<text>文殊韻釋性天公。忽漫相逢北社風。誰遣閒雲離遠峀。自慚病鶴倚寒松。披書問字從容際。對榻交談寂寞中。苦索惡詩知底用。一春重訪水西翁。</text>
<title>太守以詩見招。拘病未赴。次韻以呈。甲子</title>,<text>新歲風煙官閣靜。深杯相屬夜論情。怯寒病骨門封雪。空想談霏寶屑輕。</text>
<title>次太守遊觀韻 十首</title>,<text>馬倅詩靑壁。孫公賦赤城。不知長路險。唯覺兩眸靑。山色杯心滿。霞光筆下生。塵蹤窺甕牖。空想畫中行。</text>
<title>次太守遊觀韻 十首 其二</title>,<text>玉峯屛揷鏡湖濱。異境天留與散人。泉石膏盲任冰蘖。屠沽酒食謾珠銀。數間蓬戶人何在。一頃山田草自春。猶有古松巖際立。淸風吹擺路歧塵。</text>
<title>次太守遊觀韻 十首 其三</title>,<text>琴仙去後詩仙至。石上峩洋訪古音。賡出兩章春雪調。臨淵細和老龍吟。</text>
<title>次太守遊觀韻 十首 其四</title>,<text>昔年曾上琴臺飮。猶想江風萬樹寒。龜縮坐炊深甑裏。淸遊空向句中看。</text>
<title>次太守遊觀韻 十首 其五</title>,<text>病廢詩書已罔功。愁逢勍敵墮圍中。銛鋒悍鏃紛如雨。蜋轍眞成破竹同。</text>
<title>次太守遊觀韻 十首 其六</title>,<text>身曾無垢要何洗。枉向空山聽鳥聲。地下硫黃多少在。可憐瘡痏億蒼生。</text>
<title>次太守遊觀韻 十首 其七</title>,<text>客裝還渡桑乾水。却望幷州咫尺天。蜀魄亦知猿鶴怨。月中催喚再遊仙。</text>
<title>次太守遊觀韻 十首 其八</title>,<text>樹影盈階人迹絶。紗窻獨夜天淸。古琴絃斷冷無聲。枕邊多少思。和月一時生。惆悵蟾光圓復缺。誰將玉斧修成。凄風動竹颯然鳴。起來南望久。山水萬重情。</text>
<title>次太守遊觀韻 十首 其九</title>,<text>時荏苒春寂寞。我有器誰親滌。柰花開山下無人對酌。破鏡翻成今日恨。孤燈尙守前宵約。可憐兒願爾音毋金玉。蝦逐呑舟浪。</text>
<title>次太守遊觀韻 十首 其十</title>,<text>嫩蕋濃花婉相對。淸江碧石看更好。柳堤風過。煙林雨作。遶樹春禽喧。晩座低簷晴。月窺晨宿。佳麗中原地。玉奴絃。寧玉笛。時荏苒春寂寞。我有器誰親滌。柰花開山下無人對酌。破鏡翻成今日恨。孤燈尙守前宵約。可憐兒願爾音毋金玉。</text>
<title>題孫丹陽汝誠畫魚軸</title>,<text>蝦逐呑舟浪。蓬依蔽日陰。違離嗟一昨。會合喜如今。貂狗知殊品。塤篪强續吟。何曾辭偃室。妄擬識牙音。</text>
<title>謝地主惠片脯</title>,<text>德物分廚遠。寒居拜賜驚。解包抽粉板。迎刃割松明。佐酒淸歡溢。加餐雋味生。何時重對局。展此鏤膺情。</text>
<title>旅宿無寐。追賦一路所見。</title>,<text>駑蹄羸臥强加鞭。西望長安落日邊。松菊故園秋欲老。秖應魂夢夜依然。</text>
<title>旅宿無寐。追賦一路所見。 其2</title>,<text>石上開樽斫小魚。柳間維馬摻行裾。笑談一夏相從樂。陳迹悠悠俯仰餘。</text>
<title>旅宿無寐。追賦一路所見。 其3</title>,<text>行到南亭易感情。心勞政拙憶專城。至今愧悔山同積。把酒臨歧面色騂。</text>
<title>旅宿無寐。追賦一路所見。 其4</title>,<text>連雲石磴幾羊腸。降倍登難背瀉漿。涉世極知行路險。愧將衰病試重岡。</text>
<title>旅宿無寐。追賦一路所見。 其5</title>,<text>彌原稻穗臥黃雲。南北豊凶一嶺分。吏散更欣公館靜。手談賓主對斜曛。</text>
<title>旅宿無寐。追賦一路所見。 其6</title>,<text>丹丘峽下馬遲遲。境到龜潭更絶奇。只在此中多羽客。兄柯無路爛仙碁。</text>
<title>旅宿無寐。追賦一路所見。 其7</title>,<text>山厓寥寂曾千載。林下如今有一人。糞土浮榮唾朱紫。江山寶氣識金銀。嶙峋峻壁峯峯直。蕪沒遺廬歲歲春。飛步只今風御遠。傍江無處問淸塵。</text>
<title>旅宿無寐。追賦一路所見。 其8</title>,<text>積石山難錮。披榛徑已通。郵鞭蘇倦脚。旅策利忙蹤。人意自淸濁。山形寧吉凶。誰能剷疊嶂。妖喙一時空。</text>
<title>旅宿無寐。追賦一路所見。 其9</title>,<text>中原太守舊情親。握手平生鄙古人。蠲擾撥忙纔半日。可憐淺笑寄深顰。</text>
<title>旅宿無寐。追賦一路所見。 其10</title>,<text>侈客盃盤饒快果。侵宵絃管動纖歌。微茫十二峯頭雨。泥絮其如一病何。</text>
<title>旅宿無寐。追賦一路所見。 其11</title>,<text>彈琴臺上蒼松樹。文物千秋往事悠。未遂登臨愁過客。遐心付與岸頭鷗。</text>
<title>旅宿無寐。追賦一路所見。 其12</title>,<text>臨水依山幾百家。利心江浪浩無涯。近聞舟楫徒空簿。無乃巖廊有譽阿。</text>
<title>旅宿無寐。追賦一路所見。 其13</title>,<text>屭贔中流石。滄波閱古今。浮霜交激電。正好月中吟。</text>
<title>旅宿無寐。追賦一路所見。 其14</title>,<text>灘惡名麻訖。倉高見可興。長洲船幾舳。亂石浪千層。短棹隨波舞。輕篙遇險憑。臨深心自小。尺地每兢兢。</text>
<title>旅宿無寐。追賦一路所見。 其15</title>,<text>中流利碇閣行舠。一望危途信苦遙。不有商船能急難。千金性命一鴻毛。</text>
<title>旅宿無寐。追賦一路所見。 其16</title>,<text>江村矮屋低頭入。古壁塵煤襯枕衾。轉輾爬搔供永夜。荒雞寂寞兩三音。</text>
<title>旅宿無寐。追賦一路所見。 其17</title>,<text>僧定何妨過櫓鳴。鷗忘不復見人驚。愜心凈境回歸首。慚愧乘流趁利名。</text>
<title>旅宿無寐。追賦一路所見。 其18</title>,<text>層樓一上豁乾端。虛檻偏宜拄客顔。十里滄浪鋪練水。萬年陵墓臥龍山。風帆幾片驚鴻外。煙樹千家落照間。一宿煩襟淸到骨。夢中猶詑此身閒。</text>
<title>旅宿無寐。追賦一路所見。 其19</title>,<text>畫簷秋影落中江。面面奇觀聚客窻。安得凭欄邀弄玉。臨風吹伴鳳簫雙。</text>
<title>旅宿無寐。追賦一路所見。 其20</title>,<text>抹坤脩浦舊名梨。西望長吟有所思。枉費賈生憂國淚。百年平世屬恬嬉。</text>
<title>旅宿無寐。追賦一路所見。 其21</title>,<text>龍門山峻敞伽藍。廿載難忘君美談。我欲攀蘿尋勝去。轅駒無計脫重銜。</text>
<title>旅宿無寐。追賦一路所見。 其22</title>,<text>水禽汙穢粉巉巖。升糈盃漿駐去帆。好在西心灘上石。休將禍福怵庸凡。</text>
<title>旅宿無寐。追賦一路所見。 其23</title>,<text>楊根西下喜流安。天險還驚有大灘。一葉梭投洪口窄。篙師絶呌膽先寒。</text>
<title>旅宿無寐。追賦一路所見。 其24</title>,<text>深潭爭道月溪長。鏡面溶溶十里强。臂力易勞難進艇。柂樓催喚替鳴榔。</text>
<title>旅宿無寐。追賦一路所見。 其25</title>,<text>渡迷還倍月溪深。兩峽屛回擁碧岑。一望煙波流渺渺。千尋雲日影沈沈。窺魚水鳥浮還沒。耽勝騷人醉復吟。岸幘微風襟韻快。飽帆無數上江心。</text>
<title>旅宿無寐。追賦一路所見。 其26</title>,<text>鼎足三峯望服中。王都磅礴氣殊雄。巖巖瞻彼興雲雨。幾決恩波注大東。</text>
<title>送金生道盛還鄕 隆</title>,<text>花雨濛春市。松風沸晩岡。歸心雲共遠。離恨水爭長。十五男兒志。三千弟子行。指南玆路直。鞭策莫棲遑。</text>
<title>送李君禮赴錦山 二首○義臣○丙寅</title>,<text>名郡湖南首錦山。銅章長鎖睡鄕關。震區盤錯知多少。利器胡然放著閒。</text>
<title>送李君禮赴錦山 二首○義臣○丙寅 其二</title>,<text>平生湖海富軒昂。玉汝天公費主張。靜地好加恬養力。却要收斂舊鋒鋩。</text>
<title>送金舜擧宰龍宮 四首○八元</title>,<text>水部郞官乞縣符。積誠迎養願還孤。萱闈幸隔牛鳴近。甘滑何妨接晩廚。</text>
<title>送金舜擧宰龍宮 四首○八元 其二</title>,<text>食蘖齋前馬骨高。見星衙下鼠牙牢。兩輪寬猛宜兼濟。莫向蜂窠縱老饕。</text>
<title>送金舜擧宰龍宮 四首○八元 其三</title>,<text>履後方知答應難。向來多是等閒看。飽更齒舌叢中過。迂拙如今愧滿顔。</text>
<title>送金舜擧宰龍宮 四首○八元 其四</title>,<text>取快斯須悔莫捫。區區枉恃井蛙尊。平生妙劑呑難下。含忍謙虛此兩言。</text>
<title>矗石餞筵。和答李陶丘贈別。濟臣</title>,<text>驛召詞臣集上都。儲材應接信嘉謨。病夫枉被虛名誤。樗散何曾繫有無。</text>
<title>陶丘欲賦詩。請妓展紙。且乞伴宿。因戱呈一絶。</title>,<text>香指纖纖展雪牋。頻揮醉筆氣騰煙。淸狂可敵千金笑。好伴劉郞入洞天。</text>
<title>初發晉陽。道中有作。</title>,<text>千里王京路。三年客宦身。驕炎陰再伏。孱骨病相因。古院盃傳急。重岡馬躓頻。胸中無滯芥。何往不通津。</text>
<title>十九日朝雨</title>,<text>丁寧我僕戒晨興。不柰頑陰未解晴。得坎何人知自止。今朝又作荷蓑行。</text>
<title>過安平嶺。呈彦晦。兼示澡兒。彦晦。權春蘭字。</title>,<text>陰曀崇朝日色微。風來馬首挾霜威。頻經坎窞長兢戰。始覺身由曲徑非。</text>
<title>次矗石樓韻 九首</title>,<text>朗吟南嶽寫澄江。筆下星芒射畫窻。第一名區無間簉。風流雄渾始堪雙。</text>
<title>次矗石樓韻 九首 其二</title>,<text>石城如虎臥層江。危檻橫虛護水窻。百里煙雲朝席下。一吟乾盡卯盃雙。</text>
<title>次矗石樓韻 九首 其三</title>,<text>虎符玉節集南江。鼎坐高談振瑣窻。赤壁舊無樓可倚。黃泥今有客來雙。</text>
<title>次矗石樓韻 九首 其四</title>,<text>爽氣侵肝怯近江。退燻冰背伏煙窻。淸遊已覺仙凡隔。擬律甘浮太白雙。</text>
<title>次矗石樓韻 九首 其五</title>,<text>潢潦涓微望淼江。壎篪吹近接霄窻。一家共被登門幸。蜾蠃螟蛉在側雙。</text>
<title>次矗石樓韻 九首 其六</title>,<text>客裏腸回九曲江。夢魂長繞舊螢窻。歲華吹盡霜糊鬢。誰遣跳丸走坂雙。</text>
<title>次矗石樓韻 九首 其七</title>,<text>瓊樓簾影枕平江。方丈螺鬟擁四窻。玆地足稽天上客。昨來飛下繡鳧雙。</text>
<title>次矗石樓韻 九首 其八</title>,<text>飮轟周斗挹春江。吟暢晴虹貫夜窻。餘響隨風落塵土。玄花驚刮病眸雙。</text>
<title>次矗石樓韻 九首 其九</title>,<text>大邦呑納盡三江。襪線區區事斲窻。濃抹淡粧饒態度。東家强蹙醜眉雙。</text>
<title>無題</title>,<text>靈城玄圃昔留連。兩地山川尙宛然。唯有病翁雙鬢色。添霜非復曩時玄。</text>
<title>塚樹枝向南。戊辰</title>,<text>西湖湖上墓上樹。樹樹枝枝皆指南。無情植物有如此。逝者精忠猶可諳。英雄生値世運否。存亡重寄身獨擔。天崩誓將隻手擎。事左一夕歸空談。黃壤難埋化碧血。忠憤拔地成松構。年年雨露培正直。條枝奮揚橫晴嵐。回虬屈鐵注山陽。彼南一方奚所貪。南方有國國有君。葵心傾日難自堪。讒鋒縱殄許國身。豈以生死懹二三。貫金純誠托脩幹。漫山箇箇梢頭含。輳向平生愛戴處。泉下枝間兩無慚。燕雲無礙若避臭。猶恐腥穢來相參。當時得聞復中原。托根拱北誠所甘。通天遺恨寄樹木。分明此意誰能探。嚴霜酷雪幾百年。依然寒影跨前潭。荒凉石獸草離離。水光山色吟思酣。包羞浪迹南枝下。至今冷笑吳興男。</text>
<title>鍾馗捉鬼圖</title>,<text>天門一朝掛金榜。書生性命抛丹墀。泉中猶感襚葬恩。圖報一念天應知。華淸浴爛寒熱作。玉几倦睡昏宸思。虛耗小豎敢跳踉。攘及玉笛肆竊吹。夢裏雷霆奮未擊。禦侮武弁來何遲。忠肝凝碧尙未朽。試效舊誓其在玆。藍袍破帽忽軒騰。已覺霜風吹殿帷。倏閃妖魅膽已破。束手委命歸提撕。雙睛已趁一抉盡。腦裂髓剝看成澌。有如快鶻下層空。翎翮電掣鏖狐狸。勁爪雄牙恣啖嚼。揶揄奸黠靡所施。醆鄒聲斷帝心爽。淸問亟逮敷忱詞。慍顔載嘉復載悅。嗟爾寸誠能至斯。當前斬邪已足快。矧伊遘厲隨淸夷。覺來眷注頓增篤。要描儀像留神奇。妙筆揮時天誘衷。神會宛若親見之。毫毛不爽在絹面。精靈穎脫非人爲。世間奇事有如此。目擊遺狀悲當時。荃心欲醉美疢毒。大器竟將輸胡兒。廟朝忠讜豫寵遇。庶幾出手扶顚危。天公先事示驚悟。假托夢寐昭箴規。昏冥不省社稷訃。謾對圖畫終何其。流傳閭閈事禳祓。年年歲首裝門楣。千秋長作百鬼雄。喙矣奔避紙上馗。</text>
<title>謝全君兪送魚 舜輔</title>,<text>鮮鯽銀鱗喜滿盤。故人佳惠越南山。和冰斫出千霜縷。箸入蔬園逼骨寒。</text>
<title>龜臺觀漲</title>,<text>白水縈林鶴頸長。高臺幽眺屬昏黃。臨風少駐扶歸杖。且看浮雲變態忙。</text>
<title>贈僧</title>,<text>何事勝無事。晴雲在谷中。亟收塵土迹。歸對舊山容。</text>
<title>讀近思錄</title>,<text>欲檢吾身應有道。近思須讀聖賢書。從前病在詞章習。今日方知樂有餘。</text>
<title>應製慶會樓觀射</title>,<text>黼座初開禁苑中。羣貔決拾陛西東。育才盛意兼文武。講藝平時法祖宗。所貴雍容能反己。非徒審固問持弓。從今感聳干城士。永矢忠勤不尙功。</text>
<title>呈李書狀博粲 濟臣字夢應</title>,<text>枕煖月窻三粲者。盃深雨幌百中之。風流輸與分司盡。愧向花前撚雪髭。</text>
<title>浮碧樓。次李書狀 濟臣 吳方伯祥韻。</title>,<text>進進巖回蓋。登登露洗矼。高筵開霽日。虛檻跨平江。翠樹凝煙浦。黃花媚畫窻。難忘此歡賞。歲序屬徒杠。</text>
<title>浮碧樓席上</title>,<text>危堞環回一水流。平原目斷亂峯抽。島如長舌彌江口。樓似粧眉展石頭。古寺僧殘嗟往事。仙橋雲白又淸秋。樽邊歌鼓晴雷殷。麟窟癡龍識壯遊。</text>
<title>主席相公。篇中屢示燕薊之行之苦。慰藉甚款。聊拾蕪拙。約同行李書狀同賦</title>,<text>觴飛膝促酒如流。興逸詩顚筆屢抽。此去悠悠隨馬首。那堪耿耿在心頭。辱紆台念形言地。頓豁羈愁客路秋。憑仗歸來保無恙。春冰未冸續玆遊。</text>
<title>昨者冒呈荒拙。未見瓊報。敢以戱語爲媒督之。黃岡妓例不許渡浿江以西。今行。有微服過江之事。故下絶云然。</title>,<text>浪浪淸響滿前簷。簾幕深深睡興添。十二碧峯迷楚夢。行臺無地弄毫尖。</text>
<title>昨者冒呈荒拙。未見瓊報。敢以戱語爲媒督之。黃岡妓例不許渡浿江以西。今行。有微服過江之事。故下絶云然。 其二</title>,<text>客子車中暗入秦。關中權柄坐輸人。方知天塹非眞語。赤壁南軍已奪津。</text>
<title>次書狀韻</title>,<text>廬山誰慕釀盈缸。冠掛東門肯學逄。身際明時難問舍。心如暗室未開窻。簪紳已忝陪鵷列。軺傳今叨越鴨江。程迫却嫌陽候早。旅遊欣與李君雙。桃瓊酬報傾中肺。花柳迷顚歷塞邦。錦峀鷪癡遲囀曉。黃岡仙下不驚尨。秋風江館輕寒透。夜雨晨簷暗溜瀧。導意詩能增繾綣。澆愁酒解洗紛哤。一身纏欲斯爲險。萬里前途此可𢥠。忘返恐成他日累。從今步步履危矼。</text>
<title>戱呈書狀一粲</title>,<text>箕城當道風流陣。欄截謀深借酒兵。可笑鴻門猶劍舞。不知函谷已雞鳴。浸冰瓜蔓醒春困。收鬢衣纓繫寸情。從此一戎功底績。關山千里付橫行。</text>
<title>次書狀途中韻</title>,<text>皇風無外萬邦寧。不隔東川赴海程。迢遞西關馳使節。紛綸白羽鬧郵兵。杯盤戒切虞傷性。枕席防嚴爲蕩情。唯有琢磨風月句。最宜三伴入燕行。</text>
<title>次百祥樓韻</title>,<text>浙瀝秋風曉滿樓。漫山黃葉雨初收。怯寒竟日深帷裏。戀景來朝古渡頭。切漢危簷翔碧落。護城層壁擁仙舟。怱怱未暇窮三島。淸唱空聞帝子洲。</text>
<title>次控江亭韻</title>,<text>亭立蒼崖欲盡頭。黃花赤葉媚深秋。輶車薄暮隨鴉至。短棹寒汀傍鷺浮。觸物何曾悲落木。濯纓還喜有淸流。鴻泥忙迹無人記。書向風舷等刻舟。</text>
<title>數日暌違。匪直傾慕弦心。兼以瓊玖之阻爲嘆。今相聚累朝。我心則降。而江錦之裁。收彩不發。殊非所望於左右。敢先瓜投。以希破慳。</title>,<text>分手中歧渴在腸。半旬仍見祕淸章。旣多惹起心中吝。不耐還令舌本强。雨後風凄醒客夢。霜餘雷輥撼吟牀。幾番獨撫峩洋調。却惜流傳俚耳傍。</text>
<title>獨坐無聊。呈淸心高會博粲。</title>,<text>抱州城上統軍亭。千古關河擅勝形。詩眼一明疆界闊。筆頭濃染鴨江靑。</text>
<title>登高會酒半酣。成一律奉呈使相主人兩令公，分司亞使二契史。求敎。</title>,<text>亭高聚勝控雄邦。張目令人久倚窻。翠蓋參差橫遠隴。玉虹彎屈送淸江。客中日月重逢九。手裏杯觴各盡雙。有意西風吹老帽。欲賡唐調不成腔。</text>
<title>次書狀統軍亭韻 二首</title>,<text>崇丘基傑構。形勢稱名城。入望關津拆。平看島嶼縈。燕雲秋氣逈。瀚海夕陽明。却喜鄰辰極。深添拱北情。</text>
<title>次書狀統軍亭韻 二首 其二</title>,<text>地盡城殊險。天虛氣益淸。江山分表裏。亭觀賁昇平。遊遠追司馬。鳴雄鄙兩京。老懷灰不起。無計接飛觥。</text>
<title>次書狀因怒有悔吟</title>,<text>當怒何須强矯眞。霜威峻整匪謀身。克從難克醫偏性。自警名言好警人。</text>
<title>昨朝飯罷。見枉陋寢。追說前夕渡江之景。答以一語。便默而止。心竊怪之。而未敢問。馬上覺得殊有可笑者。蓋夢應樂道月光之好。說道當時淸致。且語有來脈。意味深長。而僕反歸美於蘆葦之長。蓋俗語蘆與月。同音不同聲。因鄙見之陋。重聽之病而交誤之也。今夢應以暴怒爲悔。深有愧謝之意。余旣有此失。將自謝之不暇。故又步前韻以開慰焉。</title>,<text>將蘆答月僞酬眞。到晩方醒汗滿身。一病平生同許吏。不無諸己敢非人。</text>
<title>次書狀九連城韻 追記越江之興</title>,<text>飮罷離亭酒。宵辭義順城。馬穿叢葦密。月映遠津平。客困忙投店。兵寒鬧下營。嚴程從此始。一劍斷鄕情。</text>
<title>松鶻山</title>,<text>稜稜瘦骨雲霄外。挺挺奇姿客路傍。絶勝統軍亭上望。森然面目見開張。</text>
<title>長湫道中。次書狀韻。</title>,<text>石徑愁雙嶺。輿梁喜八河。詩情秋色老。客思夕陽多。老骨肌全瘦。寒廳寐易訛。春風欣繞筆。一座飽陽和。</text>
<title>次通遠堡韻</title>,<text>孤城當近虜。一路貫全燕。墟落依橋畔。槖鞬列馬前。身疲知蘗苦。心硬匹金堅。安用腰間劍。詞華射斗邊。</text>
<title>踰高嶺</title>,<text>踏盡遼山此嶺高。巖崖粉飾雪新韜。橫穿深樾羊腸遠。直注長冰玉板牢。歷險蹄顚雙馬汗。扶危力極衆兵號。自慚白面微鼯技。安坐幨帷尙憚勞。</text>
<title>次書狀高字韻</title>,<text>高作高如高嶺高。快揮長劍奮龍韜。自知險韻同淸水。强嚼辛椒羡大牢。涇渭兩流容會合。天人三籟各鳴號。一山一水添凌厲。欲效西顰不亦勞。</text>
<title>次東昌堡路中韻</title>,<text>御慕王尊叱。途非阮籍窮。削堅成堡障。潴塹截奔衝。勢屬關防緊。功歸物力雄。晉家無內釁。何必患淵聰。</text>
<title>次宿西平堡韻 卽沙嶺</title>,<text>緣底名沙嶺。潢汙四十程。艱投郵館宿。喜絶夕烽驚。坎止知吾道。蓬飄笑此生。國恩涓未報。不敢憚遐征。</text>
<title>次淸氛亭道中</title>,<text>昔未經艱險。今方憶宴安。將身驅遠道。何日卸遊鞍。問店忙宵息。循牆避暮寒。霾雲凝欲雨。客思浩無端。</text>
<title>留高平。次書狀鎭武堡韻。</title>,<text>天氣還須閉。人生固有窮。囊空愁迹滯。裘弊柰寒衝。淡日輝輝晩。獰風陣陣雄。戢威憐遠客。心禱上天聰。</text>
<title>留高平。次書狀鎭武堡韻。 元韻 濟臣</title>,<text>過夜風兼雪。凝陰歲序窮。遠天行欲盡。長劍氣彌衝。控呃城池壯。猷爲力量雄。人和存堡障。祈父免呼聰。</text>
<title>次高平城。始見醫巫閭山。喜而有作。</title>,<text>萬古幽州鎭。庚橫漢虜間。曾聞鍾老賀。今得仰高山。秀色明千里。雄威壓八蠻。山靈應許我。此去好回環。</text>
<title>廣寧 留日。適習戰馬市。馬市在北一息許。敎場在南門外。</title>,<text>一方雄屛翰。十里接蹄輪。粉抹城千堞。雲埋瓦萬鱗。胡駒來北市。雷動南闉。柱昊閭山碧。聊寬客況辛。</text>
<title>夢應過楊將軍祠有作。辭奇而韻險。邈不可攀。敢於所押之外。拾其餘字。艱成十二韻。以免逋責。</title>,<text>飽聞名籍籍。虔仰廟潭潭。座配挐熊士。門嘶噴雪驂。英雄猷克壯。忠悃面無慚。鶴野宣威重。冰天幾戰酣。百屯三箭定。千馘一戈戡。穎叔旗方擧。孫堅首忽函。鏤銘吾背在。糜粉此心甘。但使遊魂脫。應猶宿憤含。宏材今代罕。名將古人參。畫壁標題別。勳庸指點諳。雙碑旌淑額。萬口戀賢談。讚詠逢豪唱。難賡政類喑。</text>
<title>次上使山海關韻 上使柳順善</title>,<text>山作墩臺海作壕。要衝設險特雄牢。近無狐鼠窺重鑰。昔有鯨鯢戱怒濤。躱籍戌丁防孔穴。佩繻行賈檢錐刀。治戎有策人和在。休恃金城百丈高。</text>
<title>次書狀望昌黎山憶文公韻</title>,<text>風雪幷遼我佩寒。詢今訪古經巑岏。奇蹤未遇山海間。意緖索寞思東韓。韓山卓絶忽聳看。上連北斗橫邊關。唐家儒老此發端。遠源渟滀成層瀾。乾坤浩氣充肺肝。直槪振世消黠姦。奔波二氏聚成團。奮臂攘斥忘身單。舞階要贊格苗頑。殷鼎誰試調鹹酸。五窮長伴轉身難。全其已毁吾事完。文章直挽三代還。道德幾與醇孟般。無情拳石側羣山。一望不覺興永歎。當時富貴霜葉丹。蒼崖萬古無愧顔。</text>
<title>次書狀過孤竹廢城韻二首</title>,<text>竹死餘孤節。層岡擁古基。得仁推位士。扶義救民師。蕨老山西地。風淸歲暮時。道傍碑二尺。霜雪政交吹。</text>
<title>次書狀過孤竹廢城韻二首 其2</title>,<text>倫爽終敎國勢輕。子須尊父弟尊兄。曾經雲谷分金稱。誰訝窮天恥粟名。</text>
<title>宿永平府</title>,<text>凍滑駑蹄雪滿衣。雞栖猶向永平歸。軌通環隴凹如鑿。陴聳華譙翼欲飛。附郭人煙羣喙鬧。行廚草具一燈微。臥思泛梗三千里。燠室頤痾願已違。</text>
<title>次書狀薊州韻</title>,<text>赤心腴腹塞酥傍。夜棧鈴悲雨斷腸。巖邑當時蓄羯虜。石橋千古表漁陽。醜聲未徹雙聲耳。兒戱終成一笑場。逆穴陳蹤昭後鑑。太平煙樹老蒼蒼。</text>
<title>到豐潤。不許入城。未卜安下處。久立郭外。用前韻。</title>,<text>雪後冰綃作地衣。馬蹄橫踏素花歸。門焉有禁難衝突。夕矣無依欲奮飛。天子尙容班咫尺。縣官奚獨視卑微。遠人館穀斯王政。深訝如今與古違。</text>
<title>謹次金蘭作契韻。以塞勤敎。</title>,<text>時時紅袖醉流霞。日日黃埃困老騧。只恨溪山靑漸少。不知鬚鬢白駸多。龍門何幸風儀近。馬上都忘道路賒。萬里歲寒同苦樂。願安承敎也非他。</text>
<title>次書狀玉河館酌月戲賦韻</title>,<text>心遡長天遠。身縻玉水堤。深杯邀月色。爲愛照東西。</text>
<title>送李伯胤令公出宰眞珠。十韻。辛未○伯胤震字</title>,<text>世事隨棊局局翻。閱年三十幾人存。驚帆竟脫風濤險。枯草重霑雨露恩。入手一麾辭北闕。登途五馬指東原。雲低嶺嶠晞晴雪。天闊溟波浴曉暾。太白霞標供柱笏。竹西風籟惹開樽。山儂土瘠艱生業。海戶年饑半死魂。憂樂後先君子志。公私緩急昔賢論。離亭遠送車難軔。禁直相從席未溫。浪迹不須悲聚散。深盟唯擬保寒暄。强噓枯硯貽情贐。寄浼淸裝愧贈言。</text>
<title>雨後行巡有述</title>,<text>冷雨支離不肯晴。報晴還喜暮鐘聲。衝泥倦脚雙鞾重。斂靄遙空片月明。寂寂廟庭人語靜。陰陰宮樹露華淸。誤叨恩幸慚餐素。偃仰田園耿寸情。</text>
<title>次韻。奉答瑞仲，彦深兩年兄。六首。瑞仲。蔡應祥字。彦深。金濬字。</title>,<text>世事居多與願違。七星環聚詎非奇。老懷感舊全披膈。樂意乘酣共展眉。托契已深驚歲暮。盛筵當再擬春時。裁詩斗覺相思切。履舃如聞響石墀。</text>
<title>次韻。奉答瑞仲，彦深兩年兄。六首。瑞仲。蔡應祥字。彦深。金濬字。 其2</title>,<text>正喜溪居不遠違。惠然跨馬一何奇。方將野袖揮官閣。偃蹇霜鬚映畫眉。拚得異鄕同榜會。値玆翻雪亂風時。勝遊陳迹隨年換。病鶴依然傍砌墀。</text>
<title>次韻。奉答瑞仲，彦深兩年兄。六首。瑞仲。蔡應祥字。彦深。金濬字。 其3</title>,<text>長宵何物撥心灰。旅榻還要一笑開。夜色復圓西海月。春光旋阻北枝梅。親疏衾枕悲歡夢。生熟顔情冷暖杯。今日送人歸故里。荷君遙遣好詩催。</text>
<title>次韻。奉答瑞仲，彦深兩年兄。六首。瑞仲。蔡應祥字。彦深。金濬字。 其4</title>,<text>平山村裏獨眠翁。公館風流興未窮。收拾去年行樂事。新詩飛入簿書中。</text>
<title>次韻。奉答瑞仲，彦深兩年兄。六首。瑞仲。蔡應祥字。彦深。金濬字。 其5</title>,<text>招得田園偃仰翁。深樽密席任歡窮。秖今追憶顔猶赤。多發狂言爛醉中。</text>
<title>次韻。奉答瑞仲，彦深兩年兄。六首。瑞仲。蔡應祥字。彦深。金濬字。 其6</title>,<text>天敎星聚四三翁。聚欲無離計亦窮。玆假丹靑留往迹。永言相對一屛中。</text>
<title>海州芙蓉堂契會 二首</title>,<text>芙蓉堂下滿池蓮。紅白交加共粲然。物色最宜今日飮。盍簪庚子舊同年。</text>
<title>海州芙蓉堂契會 二首 其二</title>,<text>七星今夜會西州。叨主遨參愧白頭。盟到歲寒申更好。百年奇事畫中留。</text>
<title>答南景祥 夢鰲</title>,<text>短翮摧頹久失翔。無才補衮老堪傷。禮羅春設披雲翼。繪繡虞謨講要詳。</text>
<title>履霜堅冰至</title>,<text>坤陰隨序亦相承。昨夜金風氣如凝。峯腋旣驚寒結露。澤心旋覺沍成冰。事從兆眹宜觀漸。勢至滋蔓詎可勝。萬理細推渾一揆。羲文千載照明徵。</text>
<title>聞女奚吹玉笛。有作。</title>,<text>玉龍腰細月邊橫。春筍忙時鶴唳淸。謝盡伶門諸老手。停杯相對坐深更。</text>
<title>慶會樓卽事。應製。癸酉</title>,<text>萬木離披錦葉稠。夾城淸氣屬高秋。縱橫戰蟻花生筆。左右轟雷雪擺帿。文武英才須奬育。國家長計在蒐求。聖明法祖勤臨御。益樹洪基永世休。</text>
<title>月城 二首○甲戌在東都</title>,<text>築斯要捍敵兵緣。神器終輸種穄田。蚊水未流淪喪惡。雞林空想降生賢。興衰幾激遊人感。芳臭時憑野話傳。半月已傾狐作主。彌眸蔓草帶寒煙。</text>
<title>月城 二首○甲戌在東都 其二</title>,<text>萍迹東浮豈有緣。故都風色黍離田。成城反促斯亡禍。設險爭如所寶賢。歌哭遺墟知幾變。祥殃往事問無傳。客懷俯仰斜陽裏。鰲峀愁容樹樹煙。</text>
<title>臨海殿二首</title>,<text>平陸成江想渺然。居人猶指路傍田。池臺歌吹千年迹。畦畛犂鉏一望阡。魚爛誰憐塗地腦。燕安嗟昧燬堂煙。書生獨抱憂時念。感慨盈懷立暮天。</text>
<title>臨海殿二首 其二</title>,<text>郊圻濱海猶嫌遠。開鑿城頭幾頃田。役志禽魚餘茂草。從流舸艦但荒阡。如何溟漲千尋浪。不救兵焚一炬煙。指點舊基空撫迹。廢興眞箇不關天。</text>
<title>瞻星臺二首</title>,<text>安得人生如汝壽。直從羅代到今辰。打殘羯鼓皮穿面。酌盡衢樽酒涸鱗。徒勤矗石成崇觀。不解徵星在庶民。當日遇災能警懼。豈應忘國又忘身。</text>
<title>瞻星臺二首 其二</title>,<text>鍊石束成觀測地。偏邦猶解謹三辰。燭當風裏吹無焰。龍起田中望認鱗。枉費管窺推遠象。不知天視自吾民。當時故物消磨盡。千古乾坤獨立身。</text>
<title>鳳凰臺三首</title>,<text>江東風景喜符名。超出塵紛發興淸。便服登臨消暇日。半間談笑撫全城。萬家煙火供凝眺。百里山河暢遠情。誰鑿西流匯二水。醉看飜浪夕陽明。</text>
<title>鳳凰臺三首 其2</title>,<text>新臺晩出擅嘉名。天畔風多越樣淸。荒隴一朝成勝境。危簷三面壓層城。瑞禽難覩悲衰世。浮蟻催傾爲旅情。能賦登高今有手。地靈聲價更分明。</text>
<title>鳳凰臺三首 其3</title>,<text>高臺不見鳳鳳遊。李郭云亡歲月流。千載登臨重起感。鳳城詩裏古今愁。</text>
<title>除夜。次琴參奉夾之韻。四首。夾之。應夾字。時守集慶殿。</title>,<text>家家篘酒待來朝。一歲光陰秖此宵。不耐寸心搖未定。旅情鄕思兩撁撩。</text>
<title>除夜。次琴參奉夾之韻。四首。夾之。應夾字。時守集慶殿。 其二</title>,<text>天時人事日相催。出地三陽又報回。客土微君誰晤語。同消羈恨仗深罍。</text>
<title>除夜。次琴參奉夾之韻。四首。夾之。應夾字。時守集慶殿。 其三</title>,<text>衰頹心力悲年邁。奮發功程負日新。五十八春虛度了。屛中慚愧製箴人。</text>
<title>除夜。次琴參奉夾之韻。四首。夾之。應夾字。時守集慶殿。 其四</title>,<text>坐逢佳客免孤斟。醉興翻成陟屺吟。顧我彷徨風樹下。感時徒覺愴懷深。</text>
<title>續貂呈相公。兼奉座上諸知契。</title>,<text>誰琢寒巖揷水心。俯來三面鏡光沈。長林遠岸圍秋色。濃靄層城釀晩陰。紅袖好催文字飮。鳴琴欣寫旅遊襟。風流故事申追挽。勝集年年又自今。</text>
<title>次來之韻</title>,<text>流年世事兩悠悠。旅夢偏尋舊釣遊。客裏知音從事在。一團和氣壓千愁。</text>
<title>次來之韻 其二</title>,<text>田園回首去程悠。五斗欺人逐宦遊。相對此時無一盞。其如風雪歲寒愁。</text>
<title>次仲氏韻 二首○丁丑在江都</title>,<text>斷雁東西各一身。幾回岡上望瞻頻。連牀永夕纔開抱。分手斜陽却慘神。京輦煙塵多樂事。海天風雨秖愁人。西門咫尺難騰踏。轅下駑駒愧縶馴。</text>
<title>次仲氏韻 二首○丁丑在江都 其二</title>,<text>自嗟鳩拙拙謀身。到處羈愁感歎頻。赤葉黃花今改月。長山遠水久傷神。一錢不直宜收迹。五斗何關解誤人。履下有霜猶未去。客中冰雪坐將馴。</text>
<title>江陵校生歌謠爲仲氏作</title>,<text>玉節自天臨出日。霜威搖嶽慴偏方。名區昔號神仙宅。瘠土今成病弊場。學校草蕪抛敎育。田廬民散閱饑荒。百年學道逢君子。喜續風謠勿拜章。</text>
<title>伏次仲氏韻 戊寅在驪州。仲氏在江陵。</title>,<text>東望悠悠我思多。江樓煙月不遑誇。却忻江水源流接。雙鯉時時受晩叉。</text>
<title>謝申生員僴葡萄</title>,<text>淸水凝晶箇箇圓。山家仙味奄來前。文園不爲琴心惱。塵土渾腸要洗湔。</text>
<title>流頭之會。偶欲共滌駿奔餘困。不意梧亭丈人聖得知之。委送肉竹。一坐驚感。以爲奇事。近又傳來五言唐律一首。曲盡當日景況。乃知閒中吟嘯之興又復不淺。切擬因此捧心。庶得少效傾荷之情。而調高韻强。非久放筆硯者所能攀躡。頃嘗伻候答簡。又示甓寺舊約。且慮缸面風味之變。令人躍如。而非直積漲難越。賤疾亦重。坐孤盛意。心之結矣如食未下。累日綴緝。僅賡淸製。兼述卑抱。用博閒中一哂。二首</title>,<text>遨牀鐺脚聚。執熱俯平湖。衰鬢皤皤鶴。佳賓泛泛鳧。羈懷聊共遣。塵綬苦相紆。歎羡梧亭老。風窻嘯詠娛。</text>
<title>流頭之會。偶欲共滌駿奔餘困。不意梧亭丈人聖得知之。委送肉竹。一坐驚感。以爲奇事。近又傳來五言唐律一首。曲盡當日景況。乃知閒中吟嘯之興又復不淺。切擬因此捧心。庶得少效傾荷之情。而調高韻强。非久放筆硯者所能攀躡。頃嘗伻候答簡。又示甓寺舊約。且慮缸面風味之變。令人躍如。而非直積漲難越。賤疾亦重。坐孤盛意。心之結矣如食未下。累日綴緝。僅賡淸製。兼述卑抱。用博閒中一哂。二首 其二</title>,<text>赤壁佳期過。流光失泝湖。煩痾妨泛蟻。炎潦阻趨鳧。望眼雙花爛。愁腸萬緖紆。秋天會澄霽。共辦一場娛。</text>
<title>凝石寺唱和 二首○庚辰</title>,<text>千里山河兩眼明。一軒談笑百壺傾。居僧莫怪今宵話。螢雪相從十載情。</text>
<title>凝石寺唱和 二首○庚辰 其二</title>,<text>坐閱人歡佛眼明。能挑客興瓮頭傾。高談到快多新興。樂意增長挾舊情。</text>
<title>書凝石寺僧詩軸</title>,<text>披草驅牛冒雪風。一方襟抱喜來同。百年勝集庚南至。記向居僧短幅中。</text>
<title>觀漲 辛巳</title>,<text>入春今幾雨。竟日又連宵。雷怒車催鼓。龍馳鬣注瓢。徒聞聲滿宇。那意水翻霄。推戶天迷眼。登山帶暇腰。懷山傳往事。競渡說驚潮。旁浸餘威極。先驅遠勢遙。月弦看 a036_282a古岸。虹斷報前橋。漁捲孤竿餌。農愁百頃苗。朝宗知有路。泛濫慮生驕。八九呑雲夢。從他小草漂。</text>
<title>春寒</title>,<text>風翻亂雪漲山門。奪我幽愁一室溫。惆悵三陽應失柄。强煎村酒度晨昏。</text>
<title>盆松</title>,<text>尺許雙根壓一庭。冰霜無恙舊年靑。怯寒好笑溪邊柳。生意春深尙杳冥。</text>
<title>煎花 二首</title>,<text>雨後春山錦繡香。天敎仙餌潤枯腸。淸油煎出和蜂蜜。箸子拈來好侑觴。</text>
<title>煎花 二首 其二</title>,<text>煎成鬆片嚼紅香。收拾春光入肺腸。俗物豈宜來配合。須傾竹葉百千觴。</text>
<title>辭醴</title>,<text>特樽誠意屬尊賢。忘設君心已變前。介石不曾終一日。胥靡安得語同年。</text>
<title>思子宮</title>,<text>悔念萌中晩築臺。驚魂已散詎能來。誰知湖上隆然土。曾積劉家父子哀。</text>
<title>至天臺三首</title>,<text>春風吹我上天臺。脚下靑林夾水回。興遠擬追沂上樂。詠歸還喜冠童來。</text>
<title>至天臺三首 其二</title>,<text>南山山上水邊臺。牧豎樵夫日幾回。仙景好將塵眼洗。我今攜友一番來。</text>
<title>至天臺三首 其三</title>,<text>惜春扶病强登臺。獻狀溪山表裏回。醉面欲凉微雨過。舞衫催擧好風來。</text>
<title>奉答任卓爾夢中靑眼之述 卓爾屹字</title>,<text>山齋旣月共松風。何意重叨夢寐中。所愧枉勤懸想念。貧無寸錦乞江公。</text>
<title>次卓爾韻 二首</title>,<text>摸索暗中吾視眇。虛抛六十四環星。丁寧竹牖開須早。寶匣遺音泝考亭。</text>
<title>次卓爾韻 二首 其二</title>,<text>百昌闖發春宵雨。意思先從客感生。嘉種却憑耘養力。勉加弘毅畢功程。</text>
<title>行淳詩軸。次退溪先生韻。壬午</title>,<text>嶺外迎梅積潦天。風軒晩霽坐隨緣。滿庭空翠西山色。更喜僧來跪檻前。</text>
<title>次南景祥</title>,<text>剛州北里南夫子。講榻陵莪七十徒。四座佩衿彌水次。九秋霜日豁天衢。儒家事業書千卷。師席風流酒百壺。盛美起人忘老朽。欲隨羣彦究工夫。</text>
<title>題李庾林亭</title>,<text>山到溪回取意成。石癯松老矗亭亭。神慳勝致圍樊護。客怕塵蹤破蘚行。疊嶂霜深秋獻狀。層臺樽滿水摸形。主人鄭重要題品。造化奇功孰强名。</text>
<title>次南景祥贈別韻</title>,<text>南君能愛我。別酒瀉朝陽。猥荷恩綸重。其如學術荒。朔風當面緊。西路入鞭長。旅館難消遣。相思夜月光。</text>
<title>奉酬南景祥知契相送以詩 乙酉○景祥時任金海黌舍</title>,<text>檜山山水失澄鮮。病守尸官只食眠。老木難雕依舊朽。繁英有爛競新姸。餘生足踏言歸路。肆赦恩同罔極天。憂患叢中思報國。奄奄情緖兩茫然。</text>
<title>野亭獨坐。行衲投紙書所見。</title>,<text>長夏孤亭送火流。羣巒四衛一溪曲。朝晡變態幾陰晴。天自靑靑雲自黑。</text>
<title>重陽翊日。次子悅仲氏贈別韻。三首。末篇。稟閏月再會之約。</title>,<text>野花楓葉鳳山秋。好事佳辰兩到頭。撥置百憂開笑口。長情短晷夜相酬。</text>
<title>重陽翊日。次子悅仲氏贈別韻。三首。末篇。稟閏月再會之約。 其二</title>,<text>陟岡瞻望幾三秋。風雨溪堂喜聚頭。友愛百年如一日。此生無計此恩酬。</text>
<title>重陽翊日。次子悅仲氏贈別韻。三首。末篇。稟閏月再會之約。 其三</title>,<text>兩番佳節一番秋。晩菊何妨上老頭。天爲閒翁添逸興。丁寧厚餉要重酬。</text>
<title>書性澄軸</title>,<text>痰嗽人盡病。老夫尤不支。咳咳倚朝枕。有僧來索詩。贅以十五枾。似非山中宜。汝旣年尙少。云與道盛知。去去探腹稿。勿苦老夫爲。</text>
<title>仁宗大王挽章 二首</title>,<text>春宮三十載。世已望唐虞。道德元純亦。文章更煥乎。辰居中始建。風動化初敷。必得終虛語。烏號墮鼎湖。</text>
<title>仁宗大王挽章 二首 其二</title>,<text>時雨均生物。微臣濫異恩。從容陪講幄。密勿聽綸言。未效涓埃報。空餘血泣魂。無才摸日月。長慟向山園。</text>
<title>挽南學正崧</title>,<text>丹旌一片返鄕閭。浮世功名萬事虛。父母俱存千里外。妻兒異處八年餘。士風歸厚鳩哀賻。國典推恩護素車。四紀風燈何倏忽。蛛絲空鎖舊詩書。</text>
<title>挽尙牧申潛</title>,<text>夙歲雷轟蓋世名。芹宮闊步冠羣英。翰林風月曾槐國。鈴索弦歌幾武城。物論攸歸躋峻級。年華催謝罷長鳴。商山四境菁莪樂。煙鎖書堂棟已傾。</text>
<title>挽柳舍人堪</title>,<text>賦鵩身危喜脫樊。搏鵬路遠遽升魂。黃壚忍掩衣冠偉。靑眼空懷笑語溫。濁世悲歡幾寒暑。浮生脩短一朝昏。秋風不盡公私慟。尙幸新枝出舊根。</text>
<title>挽李參判 瀣 夫人金氏</title>,<text>亞卿風節聳簪紳。配德詩賡舊采蘋。石下井中無妄禍。鸞悲鏡裏未亡身。運廻更化幽冤洗。官及遺孤寵命新。報向九京情轉急。不遑留待望雲人。</text>
<title>挽琴生員軸</title>,<text>學士高風幾百年。流傳門戶再鍾賢。夙成敏妙天偏賦。旁播聲名世孰先。妄射易封奇李數。俗嘲難解草楊玄。名騰鶚薦朝旌晩。計熟龜藏野性全。安樂窩閒今邵老。逍遙遊適兩莊仙。哀音獨呌分圓鏡。穉蘗孤萌付舊氈。甲子紀周還指屈。嘉平朔肇遽舟遷。人空鄕社誰調釀。表去童蒙失喚眠。誘掖恩深懷少日。追隨契切慟幽泉。芙蓉臺上吟魂冷。落月西風我思纏。</text>
<title>退溪先生挽詞二章</title>,<text>安宅成空正路蕪。帝憐斯世界醇儒。窮探閫奧臻純熟。開示盲聾識步趨。斗仰羣情方歎遠。山頹一夢遽徵符。晩年丘壑平生志。短碣千秋馬鬣隅。</text>
<title>退溪先生挽詞二章 其二</title>,<text>螘垤徒勞企冢巓。鵬溟何擇納微涓。芝蘭未化情彌篤。糞土難朽脚不前。門戶崩心亡大老。鄕邦議祀屬先賢。深追不屑丁寧誨。鍼頂恩存骨已鐫。</text>
<title>挽李參奉容配金氏</title>,<text>光金鐵李兩名門。一賦于歸萬福源。君子奉承宜酒食。家風完盛好田園。頹齡不柰滔滔水。餘慶須看蟄蟄孫。津劍載逢應自幸。生人慕戀獨摧魂。</text>
<title>挽柳監司太浩 景深</title>,<text>少日心期指歲寒。幾番雲樹杳關山。昂霄材大頻承寵。附驥蠅癡晩側班。北極趨衙欣接舃。西門上鑰苦分顔。那知風雨招賢夜。萬丈虹收蓋客棺。</text>
<title>挽張衮仲母權氏</title>,<text>不櫛茹蔬八十秋。鏡中寒影一生愁。朝來草谷南溪側。哀挽聞歌古柏舟。</text>
<title>挽金生員士明</title>,<text>文節淸門亞質夫。名昇璧水手桑弧。剛腸成性推鄕曲。慾火埋頭哂俗徒。命矣斯人歸土壤。天胡於世壽屠沽。風燈周甲殊怱卒。眉白氈靑屬小孤。</text>
<title>挽金生員士明 其二</title>,<text>一時門戶數全金。曾喪天樞已隕心。君旣不留今掩壙。我將何所更開襟。抱痾未執霜中紼。忍淚空題紙上吟。從此播文丹水左。淸風無復響煙林。</text>
<title>挽柳知事潛</title>,<text>騎曹烏府遞高鶱。貂首金腰賁異恩。積悃寢園三載守。酬勞爵命六卿尊。人間七袟兼諸福。堂下雙男更九孫。翰苑同年今幾在。追思平昔倍摧魂。</text>
<title>挽李監司仲樑</title>,<text>汾水源淸濯肺腸。明時臺閣好騰翔。聾巖有子推眉白。善谷多賢頌髮黃。興孝幾城毛氏檄。分憂一路召公棠。屋山幽宅平生計。煙鎖林亭舊醉鄕。</text>
<title>挽江華府使全聖兪 舜弼○將赴春川故末句及之</title>,<text>少年膠漆幾同裯。中歲參商苦遠遊。我愧糠前空進退。公拘器晩飽沈浮。歸來貧病村墟寂。痛迫存亡夢寐遒。未奠一杯謀食去。幽明回首此情悠。</text>
<title>挽亡室貞夫人權氏三章</title>,<text>結髮爲夫婦。今垂四十年。關關情自至。翽翽翼相連。遊宦交貧病。衰遲仗食眼。一朝相捨去。孑立向南阡。</text>
<title>挽亡室貞夫人權氏三章 其二</title>,<text>闊計緣吾拙。持家恃子賢。敎兒俱識字。養女各移天。達去窮依舊。憂來樂不全。念頭多少事。抱盡向重泉。</text>
<title>挽亡室貞夫人權氏三章 其三</title>,<text>偶爾相違遠。那知永訣忙。半生恒抱病。一夏劇增傷。隔面幽明閉。終身痛恨長。依依追笑語。老淚瀉空堂。</text>
<title>挽鄭承旨子中 惟一</title>,<text>太白山尖洛水淸。精靈萃止挺時英。胡然駿足臨長路。遽爾蘭馨折半莖。幹蠱眼前餘稚子。留皮身後柰虛名。平生門契忘年久。忍送孤旌返故城。</text>
<title>無極</title>,<text>木有根而生生。門須樞而闔闢。咸推原於一本。可揣摩而指摘。竊觀事物之流散。亦主張於一極。胡怳惚而難求。欲髣髴其莫名。潛虛室而妙覿。推閫奧於冥冥。悟至理之包括。亶沕穆而欠形。仰蒼蒼非正色兮。妙無臭而無聲。道先具於雞子。用亦周於混元。尋方所而泯迹。指形象而無痕。沕自然之全體。謇無眹而沖漠。惟融寂而坱圠。羌泯默而磅礴。實極高而極妙。誠至精而至神。一隱微而溶漾。無表裏而混淪。難凭地而指問。須不言而妙想。涵眞實之定極。源性命之動靜。寓至有於至無。爰以一而生兩。天地位而陰陽錯。五行分而四時序。寔造化之樞紐。誠品彙之根柢。臣細姸媸之錯綜。一權輿於渾然。斯太極本無極。非一後而一先。似有理而可推。還無象而愈深。知天地之大全。始微妙之能尋。羲妙契於俯仰。孔揭示於古今。然至道之玄遠。言意不盡於圖書。彼羣昏之罔象。豈能測其端倪。逞管見而窺測。守井觀而指點。或齟齬於虛僞。有因循於兆眹。眛本體而紛霏。擬目擊而名言。發醯雞於甕天。偉濂溪之推源。重指掌而揭圖。示格致之戶牖。兼有無而包顯微。本極之皆具。非駕空而鑿虛。豈疊牀而架屋。殊老者之空無。異佛氏之寂滅。擴前聖之未發。啓後學之泝流。曰在人而爲誠。推在我而近求。後考亭之大成。益講明乎斯義。雖定極之無形。理已具而不秘。豈待鉤深而摘隱。炳日月而昭示。苟虛靈之不昧。卽此理之在是。重曰。冥然杳然。無形有理。無極太極。非有二致。無中有存。虛裏實寓。有卽是無。無卽是有。精微隱妙。極至悠久。古往今來。天高地厚。命於兩間。形形物物。盍求其源。是無極而太極。</text>
<title>弔三元帥賦</title>,<text>天之何爲降英雄於下地。竟不容而摧剝。苟任他末如之何。不如不稟以才略。胡每每委命於鬼蜮。拉壯圖於一網。今來古往。紛不知其幾人。竊獨悲此麗朝之三將。丁累卵而得此干城。豈非社稷之有祿。紅巾之潰冒衝突。害有甚於滔天而沈陸。九廟失守而播越。奚啻去邠與奔蜀。南飛烏鵲。擇棲而無枝。誰盡瘁而禦侮。苟非數公之倡義。幾見輸於醜虜。率疲散而出萬死。冒白刃而折衝。屠百萬而滌腥穢。成再造之丕功。鍾簴不移。廟貌如故。咸賴鞠躬之奮忠。干戈化爲鋤耰。車駕返於故宮。噫。軒天萬世之偉烈。可伯仲於天生之李晟夫。何凱歌之未奏。反自毁其長城。血未洗於鈇鉞。汗不乾於戰馬。凜然龍虎之膽略。遽見暴骨於郊野。吁嗟乎何辜何戾。罹如斯之酷禍。五百年三韓之王業。知賴誰而不絶。魚肉之得爲奠枕。又是何人之効力。縱貫盈猶或可揜。矧無辭而孥戮。奸臣巾立而弄幻。彼此安得而不惑。徒知方命之爲非不顧。其他宜爲孔壬之所賣。從古浩歎於秦宋。噫。三帥胡此之昧。木秀林而風摧。功冠世而禍祟。方吹毛洗瘢而索釁。而又示之以不義。昔汾陽收復之元勳。蓋天下而主不疑。皎皎之白璧兮。孰能知其瑕疵。吾知忠精之不死。飮泣地下兮凝碧血。目不瞑而旋見叛逆之誅夷。庶幽憤之小洩。</text>
<title>送周僉正景遊先生出倅基城 庚子</title>,<text>有郡豐基竹嶺南。靑山四面繞如龕。高低籬落民恒産。多少輪蹄客盍簪。比歲饑荒虞浙甸。淸朝人物要張堪。崇觴此日私攢賀。竚見絃歌境外覃。</text>
<title>丹月驛。聞金子任令公已向京師。以薺浦僉使。因倭變被徵上京。余欲要路相見。相違未果。</title>,<text>世事天窮達。邊虞國重輕。政要嚴鎖鑰。胡乃動長城。翻覆應由手。低昻恐失衡。未成躬問語。回首悵行旌。</text>
<title>丹月驛。聞金子任令公已向京師。以薺浦僉使。因倭變被徵上京。余欲要路相見。相違未果。 其二</title>,<text>獰風驚海澨。蜒雨暗邊陲。性命曾依庇。弓刀敢肆欺。事應由畏忌。籌豈失懷綏。爲彼甘心地。深憂損國威。</text>
<title>宿水橋村</title>,<text>草徑隨崖曲。柴門逐水開。壁空穿翠蔓。牕破面蒼隈。夜永眠難穩。吟孤興不催。今宵何處宿。斷雁思悠哉。</text>
<title>道逢倭奴入貢</title>,<text>籠絡盤纏動百牛。遙聞鴂舌鬧山陬。斑斕航海三千里。傀儡穿林八九頭。柔遠可占王化洽。籌邊應亦廟謨周。書生謬筭眞無補。枉向昇平懼內憂。</text>
<title>呈金正字載淸 辛丑</title>,<text>山色蒼茫欲雨天。開軒幽興入吟邊。鳥分暝色穿林暮。風送微凉醒客眠。馬偶借人何處去。門堪羅雀正蕭然。明朝便是番休日。思賞摩尼覽物篇。</text>
<title>次韻答載淸所惠長韻</title>,<text>仁里芳鄰未百弓。落葉吹輕散還聚。人間多事偪側行。雲龍餘恨追郊愈。華館塵埃記昨日。高臥君寧知此苦。侵晨逐隊羣入幕。飛鳥在籠魚在罟。衣冠環坐一紅爐。風縷不動山前樹。沒人驚浪起時時。腰折頭垂悲狎侮。連浮巨白恣胸臆。三雅五經嘔欲吐。乾坤醉裏馬如船。入門夕照沈花塢。一枕江湖夢千里。葭葦因緣伴漁父。昏黃喚起婦擧案。形骸九尺猶塵土。眸昏頭重股尙戰。神損腸虛雷吼怒。公然百疾起乘勞。可畏方知暑如虎。頹然榻上橫病軀。蟬翼功名慵進取。誰能慰我我載淸。早向芳洲攬宿莾。生花椽筆草檄手。不惜明珠擲蓬戶。吟來斗覺牙頰淸。氷霜爽骨驚自撫。神觀一醒已知感。更喚共賞名園午。名園物色大鋪張。不往期依金谷數。知君憐我困韁絆。萬丈羈愁齊彼岵。春禽啼斷綠陰濃。眼波已寒銀津滸。習池寧辭山簡醉。月宮須看素娥舞。君如陶令雖不飮。我與飮中仙人伍。南圖在邇別興催。古有贈言今可補。君能一一答吾望。然後我行非凉踽。不爾匡牀甘獨臥。肯訪大隱巖中主。</text>
<title>與載淸有守歲之約。載淸竟以敬陵典祀出去。還寄詩。輒和。復期以申前約。時載淸被推落職</title>,<text>愁圍方寸築金城。面面防人得意行。助桀不堪殘歲恨。殪殷須倒一樽淸。沈冥喜我劉伶醉。冷淡憐君正則醒。風雪西橋驢背困。歸來何以豁深情。</text>
<title>舟中九日 三首</title>,<text>九九家山物色秋。黃花白酒笑談稠。扁舟一葉程千里。竟日回頭恨未休。</text>
<title>舟中九日 三首 其二</title>,<text>一年佳節泛花樽。極目長江江上村。到口轉添懷抱惡。暗中相送不須言。</text>
<title>舟中九日 三首 其三</title>,<text>客憶寒衣惟記月。風吹塵帽先知節。山前白菊笑復顚。似怪行人忘此日。</text>
<title>典祀在顯陵</title>,<text>俗骸驚此亂雲中。誤入壺天第幾重。境界無塵風亦靜。襟期有伴月相從。淸音喚夢棲隣鶴。翠色侵書坐近松。斗覺心甘林壑味。向來塵土劇樊籠。</text>
<title>舟中偶成</title>,<text>出城三日尙逶遲。袞袞高深知不知。且可無心隨去住。水雲鄕裏臥支頤。</text>
<title>到堂有作 甲辰十月旬一。到東湖作。</title>,<text>馬頭遙指洞門深。境異翻疑夢裏尋。紅樹夕陽明遠眼。靑林古沼閟淸陰。檻前山水閒天地。架上詩書浩古今。惝怳不知身底處。無眠坐夜月西沈。</text>
<title>庭前紅樹</title>,<text>猩染墻頭兩樹楓。霜酣萬葉殿秋容。發揮精彩憑殘照。粧點風光有古松。雨洗可憐新錦濕。煙沈斗覺斷霞濃。山禽占恡嬌嬈色。鬪却華棲鬧暮鍾。</text>
<title>六日蟾蜍歎 甲辰</title>,<text>光陰疾如鳥。憶昨是重午。隔晨追令節。甑墮難再補。芳蒲入新酒。嫩艾上曉戶。微物有遭逢。各得蒙採取。夫何種之異。渠獨不見遇。畜靈幾千霜。自珍養天賦。適用會有期。何曾悲歲暮。所要只一日。一日已虛度。來者不可推。逝者不可再。居然負機會。我辰復安在。世旣棄如遺。不辭甘自晦。但恐仗艱危。滿囊誰可代。今古足良餌。天地多六日。誰知少違誤。便成虛棄物。伏草頷書隱。曳泥頭角沒。聊爲肉芝嘆。在渠未爲失。</text>
<title>無題二首</title>,<text>節換遊人動越吟。分明紙上見君心。尋迷夢裏東南路。抛盡愁中分寸陰。千古土花埋彩劍。十年蛛網斷絃琴。傾懷說與知魚我。安得相忘浩蕩深。</text>
<title>無題二首 其二</title>,<text>耽閒學士倦塵埃。退食終南一逕開。巖壑隨緣架房屋。起居無處不池臺。尋源別澗浮水。觀瀑幽蹊屐印苔。最愛東皐近天上。夜邀明月共徘徊。</text>
<title>詠雪八首</title>,<text>隨意疏疏密密零。急開牕戶問何禎。坐榻禪僧應入定。無氈騷客不堪醒。</text>
<title>詠雪八首 其二</title>,<text>玉屑銀沙浙浙零。繁華氣象溢休禎。數里泥深人不到。五更衾冷夢頻醒。</text>
<title>詠雪八首 其三</title>,<text>千林萬葉盡凋零。亂蘂繁英始表禎。逕迷茶戶和煙濕。簾捲歌樓灑面醒。</text>
<title>詠雪八首 其四</title>,<text>無風晴曉霰先零。天爲田家獻歲禎。欲狂喜氣花爭舞。如醉憂心酒共醒。</text>
<title>詠雪八首 其五</title>,<text>晴來遠峀層層凍。着向深林樹樹明。寒儒擁被連朝臥。郢曲調高莫和聲。</text>
<title>詠雪八首 其六</title>,<text>節疏園竹當階折。魂冷溪梅伴月明。天晴日暖茅簷下。錯訝陽臺暮雨聲。</text>
<title>詠雪八首 其七</title>,<text>縞氣滿空春自鬧。玄花眩目眼難明。聳盡瘦肩何許客。蹇驢時聽踏橋聲。</text>
<title>詠雪八首 其八</title>,<text>下土幾年愁旱澇。上天今日信聰明。却恐夜來容易霽。紙牕欣聽撲蟲聲。</text>
<title>發良策二首</title>,<text>天晴簫皷殷郊丘。夙駕旌麾截亂流。千里皇華行色遠。一區雲物霽光浮。迎人粉堠閒相對。媚眼靑山散不收。處處郵亭聯錦句。千秋留與記仙遊。</text>
<title>發良策二首 其二</title>,<text>宿靄欺初日。陰風捲遠蕪。貂溫宜凍耳。埃染變寒鬚。土塌城千古。籬疏宅一區。自慚辭里社。消髀托長途。</text>
<title>林畔晴望</title>,<text>山館鉤簾眺望鮮。晩晴許思薄長天。風煙熊度無今日。使節經過自昔年。村舍盡矮民尙古。海堧先暖候應偏。淸溪一脈穿林響。故到騷人琢句邊。</text>
<title>納淸亭</title>,<text>間亭一面俯溪頭。亭納溪淸涉趣幽。鳥語碎風搖小樹。柳絲紆霧鎖芳洲。承綸萬里雲間使。引興三杯物外遊。譾薄自慚陪勝賞。登門高致續千秋。</text>
<title>控江亭二首</title>,<text>晴波溶漾送歸船。兩岸山光半捲煙。騎從遠圍汀草合。櫂謳驚起渚禽眠。卑飛自愧瞻鵬鷃。偉量還容學海川。一笑渡頭詩已就。明珠散落古磯邊。</text>
<title>控江亭二首 其二</title>,<text>控江亭子控江光。危砌飛簷壓小岡。斷岸曉雲疑水盡。殘山霽雪喜天長。風煙自媚閒區態。鞍馬空慚倦客忙。徑向橋頭揮袖過。平原十里屢回眶。</text>
<title>生陽館午餉</title>,<text>路接生陽趁午來。面溪牕爲納凉開。無塵不用遮風扇。有酒何須壘麯臺。乍覺寒聲生四壑。從敎醉色上雙腮。皇華到處牽吟興。揮灑餘香寄綠苔。</text>
<title>廣遠樓</title>,<text>憑虛誰遣架層欄。欲躡雲梯膽自寒。塵世不容兒輩覺。天公要待使華看。方知仙界招黃鶴。浪道蟾宮駕白鸞。顧我何人來倚玉。穢腸洗盡腋生翰。</text>
<title>入開城</title>,<text>山圍故國揷雲尖。草滿空城翳堞纖。尙有遺民彌富庶。矧伊風化動觀瞻。覆牆棃萼全堆雪。落沼楊花政撥鹽。今古繁華多少事。錦囊收盡任傷廉。</text>
<title>金巖館</title>,<text>靑巖綠樹鳥繁音。撥眼風光動客吟。割費江家無盡錦。擲成孫氏有聲金。男兒壯志惟窮目。兒女香閨肯上心。促駕又尋前路去。行穿松櫪萬重陰。</text>
<title>友人在濟川。遣人借書。因以寄之。</title>,<text>孤櫂衝晨霧。雙眸倚濟川。長江浮遠峀。曠野漲寒煙。薄暮遲來客。窮陰濕小筵。走人搜揷架。詩興想悠然。</text>
<title>再寄 三首</title>,<text>繫宦猶籠鳥。流光劇逝川。抽身投澗壑。收視管風煙。猥把疏慵迹。來叨翰墨筵。白駒欣在谷。非爲慰跫然。</text>
<title>再寄 三首 其二</title>,<text>氷霜新歲月。亭榭舊山川。落葉千章木。平郊十里煙。幽禽窺講榻。暄煦曬吟筵。剩得蓬麻助。佳期豈偶然。</text>
<title>再寄 三首 其三</title>,<text>危簷橫斷麓。虛檻俯平川。筆硯宵侵月。牀帷曉惹煙。寧歸娛玩具。自是講劘筵。倚玉聞蘭臭。塵襟覺豁然。</text>
<title>招友人不至</title>,<text>撚髭終日畫樓頭。風御何時此一遊。槐夏麥秋天已晩。東雲北樹恨難收。戀巢歸鳥依深屋。印迹落遠洲。江月正圓辜對翫。不堪寒鏡變成鉤。</text>
<title>次友人韻</title>,<text>雨入平江勢轉微。渚沙汀柳遠依依。開林送盡東南眼。天際雲浮我未歸。</text>
<title>曉霧</title>,<text>溶溶白霧漲淸晨。海色彌天不見津。前浦高梔迷幾丈。近山喬木失全身。漁村隔盡時聞犬。野逕籠深乍認人。簡帙映簾連案濕。座中驅瘴仗燒春。</text>
<title>次盧仁父三春字絶句</title>,<text>春向貧家吝借春。春光過半未知春。愁中春至愁中去。未得迎春已送春。</text>
<title>輓金正字載淸尊府 間居京中。安逸院洞。人勸以蔭仕。不肯。氣宇卓卓。至老不衰。眞丈夫也。</title>,<text>蛇榜飛英屬妙齡。懶將雞肋役吾形。靑雲宦路腰難折。白首書帷手不停。城市臥閒巖穴隱。洞天光動老人星。靈椿坐閱莊生歲。寶樹叢生謝氏庭。龍虎榮稠滿牀笏。箕裘業茂出藍靑。人閒五福誰斯匹。身後千年夜自冥。相失晩途凰莫怨。知歸弱喪夢初醒。白眉契分槐陰下。虛拜龐公厭世靈。</text>
<title>南宮誠仲宅席上口號</title>,<text>夢入南山紫翠重。殘陽一抹蘸喬松。旣無俗客隨緣至。更有淸樽滿意濃。好月侑歡盃落水。新粧獻媚坐生風。蠟紅啼盡餘殘跋。笑語聲中送曉鍾。</text>
<title>在伯氏家。與南敬仲，琴伯任，權三上舍對月話懷。夜闌還家。吟呈一律。</title>,<text>談罷回程月練光。分明屐齒破寒霜。鳴牛林樾音塵闕。促漏軒牕聚散忙。酒盡煩胸空磊隗。詩成離恨轉凄凉。西風爲我鏖殘暑。休惜重攀一笑長。</text>
<title>春帖子</title>,<text>翦出宮花片片馨。釵頭雙燕掠金屛。條風已趁迎春至。靈雨時因潤物零。雕刻詎煩隨色色。主張元是自冥冥。君王體得無爲化。巨細洪纖遍寵靈。</text>
<title>朴上舍以常見寄。次韻答之。上舍。同姓也。居湖南完山來成均始得相見。</title>,<text>江海愁沈寂寞濱。登高要看衆嶙峋。尋常面目雙名士。畢竟源流一本親。會合有期驚已晩。心肝相照忍如新。韓何相近猶云貴。何況同宗共譜人。</text>
<title>送金令公 澱 鐵山郡守 載淸弟。以堂上爲親出宰。弟㶏亦作定州半刺。</title>,<text>淸霜紫電古干城。頂後雙星玉餠明。百中天機推妙手。萬鍾人爵不關情。魚符壤接行聯雁。鶴髮春長養有牲。玆事定應驚世耳。詩書況復有餘淸。</text>
<title>送同年禹彦確忠淸都事</title>,<text>吾友禹彦確。字以印方寸。經笥久蘊珍。一售如宿券。明時得偉人。朝著伸公論。中原有萱草。望雲難遣悶。身上密密線。柰此坐纏蔓。皇華缺幕僚。愼簡乃國憲。兼人才絶代。何物敢相溷。天寵許從欲。寧煩夢如願。促裝牽閒關。歸袂不待勸。依然舊釣遊。丘水繞近遠。倚門眼一明。前拜首再頓。長江變春酒。珍腴賤魴鱒。父老輳井里。綺席競醻獻。錦衣舞白晝。壽上南山萬。敎子享至樂。事罕驚鄕愿。辦玆第一策。糠粃水決堰。畦畛農桑業。魚鹽海賈販。歲饉兩溝壑。奚暇事悌遜。暴客甚鷙攫。行李艱野飯。周爰贊手援。無俾赤子困。川泳足懽悰。務閒身正健。簾櫳臥晩凉。一穗爐煙噴。妬粧遠山低。整釵新笋嫩。和睡聽流鶯。嬌舌紛恩怨。催添大斗酌。孤愁棄城遁。丈夫固如此。誰能甘肥遯。附驥忝同榜。虛名愧麟楦。東穿責治過。田園杳曼曼。幾遭鬼笑慚。復傳行斾建。臥病闕祖席。心境愈煩懣。空聞反哺聲。轉切未將恨。歸寧馬首秋。肯許瞻拜巽。鴻烈幸勤致。鉛刀欲磨鈍。</text>
<title>奉送洪相公敍疇出按忠淸</title>,<text>大陽赫至明。浮雲偶來去。蒼蒼古松鬣。四時自寒暑。月笛與雲牕。孰非王玉汝。司喉代言密。方面分憂臣。重人兼重民。彼此寧有序。千年馬韓基。榛莾實禾黍。謀國有虛席。物情久延佇。且詠未遑詩。休念獨賢語。識韓不願侯。易腸愧仙鼠。楡枋控地飛。瞻望圖南擧。倚閭今夜夢。應繞駐帷處。</text>
<title>次洪訥庵碧蹄和唐翰林韻</title>,<text>叨隨使節夜同歸。短烥明林宿鳥飛。羸馬嚴程知客倦。窮閻饑歲歎民稀。名留空覩懸楣句。人去難摳問道衣。竝駕更煩揮健筆。一聲靈籟破林霏。</text>
<title>發東坡</title>,<text>發軔東坡早。風尖透弊裘。窮陰催歲暮。寒日使人愁。漠漠山千疊。悠悠路幾周。村夫勤砥失。荷鍤坐橋頭。</text>
<title>再次止齋記舊遊韻</title>,<text>一城風物再回秋。人事相環樂更憂。來暮空聞誇勝賞。世殊寧復繼仙遊。新蓬自長尋山逕。古寺閒扃聽水樓。遙揖天磨眞面目。山靈無乃笑吾不。</text>
<title>次止齋天壽送中感舊韻</title>,<text>夢想飛前夜。名區歷此朝。千株官道柳。一首使君謠。聖藻臣能記。宸遊事已遙。松濤還濺淚。遺響訝虞韶。</text>
<title>次訥庵金郊口占韻</title>,<text>潮聲何處沸松吟。砭骨寒深酒不禁。小渡薄氷明似鏡。長郊亂峀繞如襟。披來鵬翼風斯下。讀罷瓊章口欲瘖。竟日奚囊無一字。螢牕悔不惜陶陰。</text>
<title>次訥庵齊安偶吟韻</title>,<text>騷仙遺跡世逾千。勝地名符豈有緣。已得高軒從二客。何須明月泛秋船。吹簫逸興今非昔。洗盞風流尙可傳。把筆誰能賡二賦。使華淸絶兩三聯。</text>
<title>次訥庵客愁韻</title>,<text>中懷黯黯類凝蠅。過眼溪山失愛憎。落日蕭蕭吹凍耳。幽牕寂寂翳寒燈。酡顔欲醒偏相苦。缺月回圓更見凌。何等客愁愁殺我。寫來頭緖滿吳綾。</text>
<title>中和</title>,<text>路入關西首屢回。纔踰平衍又崔巍。心馳出日穿雲去。身向生陽跋馬來。近嶠對松欣有雪。前簷得月恨無梅。故人今夜齊安宿。返路歡襟誰與開。</text>
<title>平壤</title>,<text>長風初發醢雞缸。喜刮新眸入舊邦。十里荒煙箕子國。一天晴雪大同江。參差翬翼縈林桷。隱映蝦鬚納峀牕。點檢物華須老手。玉堂學士筆如杠。</text>
<title>次湖陰元日韻</title>,<text>題詩元日龍灣館。哿矣春曹筆有神。此日共君千里席。何時辦我一丘身。望鄕岵屺迷南國。慰客盃盤謝主人。卅載舊癡安用賣。年來世事不勝新。</text>
<title>次訥庵元日感舊韻</title>,<text>駐塞辭朝遠。傳詩感涕頻。簫韶曾夜乙。魚水記年辛。往事追聯武。游懷喜接茵。自憐來附尾。共此眼中春。</text>
<title>車輦蟠松</title>,<text>孤根據坦墟。偃蓋百弓餘。鶴踏鱗皆蹙。霜凋鬣欲疏。徑紆天使步。牆繞大夫居。從事非蘇鄭。無詩我愧渠。</text>
<title>林畔道中</title>,<text>春郊野色正漫漫。困眼南明縹緲間。已被前人偸一句。數峯殘雪海中山。</text>
<title>郭山孝女門 女名匹月</title>,<text>往矣臘欲謝。來思陽已噓。馬上二月間。再經孝女居。卓卓百行源。杳杳窮村墟。伊人逝已久。片石猶旌閭。聞道母疾病。危甚湯鼎魚。女心政自苦。中腸劇焚如。恩知昊天重。身擲千金虛。霜刀斫春筍。鑑臨天咫餘。鮮血纔到口。沈痼劃驅除。至行降二豎。升魂忽返初。嗟哉一寸誠。影響有是諸。丈夫亦云罕。女中乃見渠。高名竟宇宙。山屹水徐徐。風埃郭山道。幾式使者車。豐碑遍中土。不獨東史書。</text>
<title>堂於嶺</title>,<text>堂於節彼界高天。衰草蕭蕭去鳥邊。石似金華羊亂臥。棧如劍閣狖愁緣。斜輝政照衝塵袖。謔語時驚側鐙眠。忽缷行輿騎果下。刑餘亦解惻赬肩。</text>
<title>發定州馬上口號四首</title>,<text>部曲蛇形繞。旗斿勿字披。觀光田婦走。遄邁僕夫飢。</text>
<title>發定州馬上口號四首 其二</title>,<text>郵騎低如狗。邊風利似刀。川氷連岸滑。海島沒雲高。</text>
<title>發定州馬上口號四首 其三</title>,<text>霜蘆吹野堰。煙樹擁山村。缺月天猶掛。新曦路已暄。</text>
<title>發定州馬上口號四首 其四</title>,<text>堤草燒來黑。溪田凍處明。蒼崖留曙色。小雀報春聲。</text>
<title>西門嶺次董圭峯韻 二首</title>,<text>百里壯盤根。巖當絶頂蹲。關河玆嶺峻。風雨幾年昏。白日來中使。晴雲啓北門。車書無內外。萬世保藩垣。</text>
<title>西門嶺次董圭峯韻 二首 其二</title>,<text>山蹊驚蟒曲。嶺石怒猊蹲。百二來天地。尋常割曉昏。羸驂攀似壁。歸雁度如門。平世寧須險。徒橫一邑垣。</text>
<title>嘉山郡</title>,<text>一宿嘉平館。春宵熟胛間。寒羞催曉餉。鮮翠對前山。恰有新年恨。渾無半日閒。謾成要記後。語腐不須刪。</text>
<title>將至順安野中偶成</title>,<text>困腳垂鞍撲鐙喧。生憎鶻沒見周原。行人指點遙山頂。疏樹前頭是縣門。</text>
<title>宿安州。寄謝百祥樓次板上韻。</title>,<text>价賓無暇上城樓。詩料江天散不收。已負層欄開笑口。那堪複幕對遨頭。靑山幾日留春雪。明月今宵獨夜舟。島嶼有靈應帶憤。十分慚恨付滄洲。</text>
<title>曉發安州</title>,<text>疏星淡月映城陰。夙駕偏知曉氣深。笳鼓挾風喧遠嶠。炬煙和靄鎖空林。松稠一逕山舒障。氷抹雙溝水獻琛。客裏只憑詩遣悶。行吟時復答寒禽。</text>
<title>嘲李學士伯喜 伯喜和良策車輦等作。已書于藁。忽手削去之。厥後絶不作詩。故嘲之。嘲亦不作。可恨。</title>,<text>昔笑淵明不飮酒。今驚李白絶吟詩。奔泉注壑那容壅。飛步超塵强自羈。薩水樓臺無歇愧。香山草樹有餘悲。塤吹味永今渾廢。空把峨洋向子期。</text>
<title>平壤快哉亭</title>,<text>去日吾曾上快哉。樽前天宇見恢恢。破昏海月窺山出。醒酒江風灑面來。抉眼事奇談未了。當筵才盡句難裁。今來役役慚收視。遠阜春嵐翠幾堆。</text>
<title>風月樓</title>,<text>平壤城中風月樓。樓中佳麗一城優。穿帷皓色星河夜。爽榻寒聲草木秋。霜後敗荷攢古沼。雪餘淸榭立孤洲。橋橫鏡面凌虛過。猥着塵蹤步步愁。</text>
<title>渡大同江</title>,<text>鑿凍開江本色靑。皇華行李上船亭。鼓簫聲殷潛蛟窟。袍帶光磨振鷺汀。浮碧欄干橫沆瀣。練光簾幕浸滄溟。憑軒轉眄渾奇畫。展盡新春幾疊屛。</text>
<title>宿黃州</title>,<text>幾日煩冤憶洛陽。忽驚歸路到黃岡。尋常溪壑皆生喜。始信幷州當故鄕。</text>
<title>過棘城</title>,<text>野外遙看橫瘴煙。利劍束刃搶寒天。馬軍指報棘城巓。聞慣忽覺懷悽然。崎嶔形勝幾經年。往事欲問春風鵑。蜂喧豨突想騰顚。千里蔽日旌麾連。神鋒忽奮拉中堅。百萬一鏖秋城邊。撐骸曝骨血成川。滿地草木酣腥膻。冤魂漂泊客土捐。餒鬼慘惔歸路綿。陰啾雨哭沸寒蟬。殺氣鬱鬱蒸海堧。熏成瘧癘轉嬰纏。海西萬戶奇禍延。橫罹短折王所憐。樹壇祓醮饎吉蠲。親揮奎藻詞理全。大陽一燭陰濁褰。忽開壽域巖牆前。蚩氓奠枕誇安眠。春秋香火罄誠虔。至今軺傳來翩翩。經過正値日暄姸。緣崖客路頗回邅。巖欹堞缺陵谷遷。浦溆潮落膠漁船。蕪辭欲酹溝壑塡。荒林晩吹寒雙肩。</text>
<title>次權學官應仁韻</title>,<text>數朔淹裝率土濱。那堪作客又逢春。龍灣凍雪添盃盡。竹嶺晴雲入夢頻。勝地不如田舍樂。歸心寧憚路歧塵。名韁自是羈人具。牢絆溪邊把釣身。</text>
<title>開城雜詠</title>,<text>喬木開城府。王家五百年。鹿遊埋礎棘。烏集鎖墟煙。松嶽空佳氣。花園但野田。何須弔古泣。身遇太平天。</text>
<title>開城雜詠 又 天壽門</title>,<text>落日春飛絮。長亭昔待人。千秋傳妙句。再度踏遺塵。來去門猶在。壺鰑跡已陳。疏枝風色逈。撫古獨悽神。</text>
<title>晩出東湖 二首</title>,<text>解衣憑傑檻。放目俯長汀。村暝聞孤犬。雲移漏小星。平沙寒更白。老樹晩猶靑。塵土多時夢。蘧蘧爲一醒。</text>
<title>晩出東湖 二首 其二</title>,<text>澗泉鳴曲沼。山靄擁長松。物色新經雨。光陰欲半冬。涓埃微報效。覆載荷含容。獲玷登瀛籍。何須萬戶封。</text>
<title>次集勝亭十景韻 巫山一段雲體丙午在東湖作</title>,<text>衾凍霜華冷。簷虛曙色催。角聲飛自麗譙來。吹斷宿雲回。斜漢搖難定。輕風顫更哀。更闌睡足眼微開。卯飮倒連臺。</text>
<title>次集勝亭十景韻 巫山一段雲體丙午在東湖作 其二</title>,<text>日落殘霞斂。煙沈遠峀濃。洞門雲樹幾重重。天闊漏疏鐘。飛報傳烽堞。先催吐月峯。發人深省閉幽蹤。塵土斷追從。</text>
<title>次集勝亭十景韻 巫山一段雲體丙午在東湖作 其三</title>,<text>隱映山前店。蔥籠雨後林。晴煙橫帶鎖濃陰。練色淺還深。遠緖披如縷。危梢露似岑。畫屛相對鏡俱沈。啼破數聲禽。</text>
<title>次集勝亭十景韻 巫山一段雲體丙午在東湖作 其四</title>,<text>野渡搖晴柳。長橋枕晩沙。龍腰屈曲漾金波。落照鏡中斜。淩亂翻層壁。參差噴爛霞。何人騎馬趁棲鴉。橫截浪頭花。</text>
<title>次集勝亭十景韻 巫山一段雲體丙午在東湖作 其五</title>,<text>細雨經山郭。層嵐捲野萊。一春花事倚風開。霞綺爛成堆。物色高低遍。繁華次第催。黃蜂粉蝶鬧煙埃。香滿主人盃。</text>
<title>次集勝亭十景韻 巫山一段雲體丙午在東湖作 其六</title>,<text>雁影明河夜。螢光湛露秋。月輪淸透海雲頭。鶴背闖銀鉤。霽色凝瑤斝。寒光浸玉樓。松梢警唳報更籌。露彩散蘋洲。</text>
<title>次集勝亭十景韻 巫山一段雲體丙午在東湖作 其七</title>,<text>野燒添新碧。平蕪弄晩柔。倒騎黃犢傍莎洲。一篴起風頭。過水挑巖響。穿林和饁謳。短簑身世等虛舟。閒趣共林丘。</text>
<title>次集勝亭十景韻 巫山一段雲體丙午在東湖作 其八</title>,<text>月黑山村犬。煙迷水店扃。抑揚聲裏火光靑。點點亂寒星。柳外明還暗。磯邊走乍停。語囂時好半酣聽。得雋呌前汀。</text>
<title>次集勝亭十景韻 巫山一段雲體丙午在東湖作 其九</title>,<text>雲氣凝幽夢。年光屬送梅。凉生几案紙牕開。山腹雨聲來。鳴葉巖前樹。喧空腳底雷。坐看天宇失恢恢。風力更相催。</text>
<title>次集勝亭十景韻 巫山一段雲體丙午在東湖作 其十</title>,<text>凍色連墟暗。寒威向曉凝。江天雪意挾雲騰。萬片舞丘塍。玉立峯撐柱。花繁樹亂層。興來倒釀斗兼升。驢背聳肩乘。</text>
<title>玉井氷</title>,<text>玉井含霜冷。瓊漿出壑淸。入脣纔一片。滿座逭三庚。凡骨今多病。仙區隔幾程。長梯無萬丈。搔首望蓬瀛。</text>
<title>應製秋日宴羣臣</title>,<text>冊命靑宮縟禮成。汪恩覃被浹羣情。彤墀搢笏風雲會。寶座垂衣日月明。天樂聲高添景麗。衢尊香動漾秋淸。齊歌旣醉伸呼祝。永享千年保太平。</text>
<title>贈黃仲擧二首</title>,<text>一旬歡緖百年情。眞覺侯封萬戶輕。臨別不知愁幾斛。吟髯已白兩三莖。</text>
<title>贈黃仲擧二首 其二</title>,<text>談笑情深友。風霜歲暮天。盃盤吾事拙。懷抱此中圓。旣見身慚老。相思月再弦。諸公爭發興。滿坐醉中仙。</text>
<title>計伯氏登程已七日。不至。</title>,<text>前日曾憑尺素知。來期九月未闌時。如何七夜無眠坐。未見雙鳧向北馳。晩嶺霜高蹄蹶易。寒江水落櫂移遲。懸懸望遠空煩慮。一盞燈花慰所思。</text>
<title>北風</title>,<text>北風擘開席門入。欺我衣單吹料峭。前階落葉助聲勢。亂韻偏輸雙耳竅。塵裏光陰已十月。旅中懷抱惟孤嘯。詩書四壁謾成圍。位空寥落跫音少。願言思兄底處宿。風埃撲面應迷眺。瞻望多時苦不至。何其久也良難料。尺薪如桂米如金。凶年城市人相弔。稜稜馬骨十分高。苜蓿盤空慚日照。遲遲行色不能前。想應念此頭自掉。强爲雞肋守鮎竿。手裏靑蛇塵蝕耀。區區寸情不能已。對面何時發孤笑。</text>
<title>新雪</title>,<text>幽人睡起日三竿。庭戶無人門尙鍵。乍看淸陰變小牕。那知高下迷前巚。阿兒忽報絮初飛。物色驚新簾已捲。春去多時阻闊深。朝來如約精神顯。紛紛錯落信如篩。一一輕盈誰所剪。撩亂風頭萬片驕。婆娑天半千尋緬。掠回簷瓦忽紛披。斜映松林增宛轉。氣象催成閉塞冬。風流亂掩崔巍峴。不禁牆角鬪微暉。偏向階陰埋老蘚。從古休祥占舊年。如雲我稼應連畎。騰懽四里有周農。吠怪昌辰無越犬。倚榻書生詩眼開。忘飢半日吟髭撚。不堪綿邈故園遙。已迫蒼茫殘歲餞。凍合盤飱費煦噓。寒生簡帙妨舒卷。兩肩斗覺聳山高。一盞却嫌崇酒淺。收拾瞻聆任短毫。形容變態消殘篆。銀盃韓語陋誰陳。白戰歐規知者鮮。晩景山陰興轉悠。幽懷誰與同消遣。</text>
<title>伯氏兩僕來道舟抵東湖。喜甚賦之。</title>,<text>竹嶺鬱而險。漢水逶而逈。幾度東復西。與兄雙影竝。石棧共穿雲。篷牕同煮茗。今秋我先返。有急衝泥濘。獨立無晤語。長翹南望頸。得書認行期。期逝絶欬謦。氷霜日閉塞。我思無與等。雙奚忽到門。所由欣始詗。空江細如帶。淺閣難進艇。逆風更橫簸。何堪孤夢冷。凈掃一間屋。日上牕戶炯。寢臥極靜便。蟲魚可商訂。綠醑釀有瓮。香粳炊有鼎。旣當共飢飽。亦足偕醉醒。逍遙卒歲樂。樂矣兄其肯。斜陽苦相待。閭外手加頂。</text>
<title>題錦溪內史訴牒</title>,<text>官居三典耐淸貧。死後堪憐寡婦身。戶下數三傭力輩。完除留作擔樵人。</text>
<title>無題</title>,<text>小雨新收暖尙微。黃公學語占晴暉。花前囀送調簧舌。柳外飛低染菊衣。節物園林驚夏令。夢魂江海柰春歸。書帷寂寂塵生甕。滿眼幽愁陣陣圍。</text>
<title>雪翁上人</title>,<text>雪堂淸名聳千古。平生洗心參佛祖。雪巢瀟灑凜風騷。煙霞物外聊逍遙。師名雪翁義安在。二子仙風天見貸。乾坤一身任飄泊。達摩寒山肩可拍。我生無計出甕天。放筆還慚下水船。雪水烹茶非我事。山陰高興心所喜。會當投入遠公社。濡穎疥壁師莫訝。</text>
<title>開城館戊辰春。詔使將至。揀文臣分授皇華集。使次其韻。以製述官作此。</title>,<text>稟來光嶽氣方全。玉立淸朝近御筵。身占亨衢鵬運上。詔飛方國鳳銜傳。皇圖天啓綿瓜慶。帝力民歌奠枕眠。異域風謠收入篋。嘵燈新賦遠遊篇。</text>
<title>開城館圭峯韻</title>,<text>城圍百姓家。路遶半泥沙。衰草荒園鹿。斜陽古木鴉。寒威收屭贔。陽德自萌芽。物色忻遭遇。奇芬吐筆花。</text>
<title>過臨津江 戊辰</title>,<text>聲望今山斗。詞華舊海江。心輕千里路。氣壓一川艭。顧眄春生渚。吟哦玉灑牕。閱人官渡古。前輩果誰雙。</text>
<title>夜宿太平館。醉起口占。</title>,<text>上樓對南山。南山寒更翠。日夕有佳色。政堪供一醉。</text>
<title>有月登太平樓</title>,<text>浩嘯眞如羽化然。塵間火食正酣眠。樽開已覺寒光凍。山近何妨爽氣連。四壁淸詩前後使。一樓佳月古今天。登登興致皆同調。館裏仍成故事傳。</text>
<title>登漢江樓二首</title>,<text>濟川亭子漢之潯。香案儒仙許降臨。勝事地供無盡藏。雄詞天假善鳴金。古今一致魚知樂。人境相須鶴在陰。良遇已蒙增價顧。江山斗覺倍崇深。</text>
<title>登漢江樓二首 其二</title>,<text>檻外汪汪注百谿。使華登賞荷同携。關河壯甚恢襟抱。風月閒多費品題。高唱未賡才已盡。深盃屢倒醉成迷。一雙白璧方舟上。輝映東韓一凍棃。</text>
<title>次李書狀 濟臣 百祥樓韻</title>,<text>石城危處起層樓。百里高深兩眼收。地絶有簷褰四面。天空無物礙前頭。山腰晴靄連平楚。海口風帆送遠舟。始覺着身塵外界。俯看弱水繞瀛洲。</text>
<title>見白髭</title>,<text>韓歎兩莖白。李愁千丈長。莫言欺沫漆。其柰冒繁霜。勳業當平世。形容謾異方。酒澆誠確論。逆旅孰傳觴。</text>
<title>次登高嶺望塞口諸山韻</title>,<text>九夢胸中本自寬。更登寥廓送遐觀。層波眼界荒山皺。一鳥天衢白馬翰。造化爭奇詩轉壯。險艱相掣氣彌完。巾車抱病眞鼃井。但記崎嶇度峻巒。</text>
<title>次夜聞城警</title>,<text>剝啄宵仍曉。調刀往復回。窮邊難撤警。過客自生哀。野曠風穿脇。城危雪打腮。重門嚴號令。暴客敢云來。</text>
<title>杏山夜臥有懷</title>,<text>竝駕經千驛。多方仰一君。杏山愁夜月。花事憶朝雲。別鶴何當返。歸鴻不入聞。二毛知有種。種自鴨江濆。</text>
<title>次過醫巫閭山嶽廟</title>,<text>百里巖瞻萬石峯。金城兩臂敞明宮。山靈作鎭東方土。天意應防朔漠風。驕子煙塵今永靜。淸朝香火保無窮。行人不用私伸禱。神鑒洋洋自至公。</text>
<title>次寒字韻回文二絶</title>,<text>隔面愁程遠。多情慰夜寒。憶時時自夢。思日日頻看。</text>
<title>次寒字韻回文二絶 其二</title>,<text> 隔盡雲山晩。遙空望眼寒。憶添隨處夢。情展暫時看。</text>
<title>夢應問近日何不作詩。以是答之。</title>,<text>中丞種學富文辭。信口成言不待思。懶拙又因多病久。廢忘今已十年遲。關西戰北才曾盡。遼左寒傷氣更羸。莫用乘勞期七縱。夜來吾已豎降旗。</text>
<title>始皇都次書狀韻</title>,<text>遺臭胡爲地一頭。洪波未洗帶千秋。枉窮弱水難尋島。何許童男不返舟。萬甲東遊迷浪迹。層城北截極狂謀。區區立石門虛設。隨意浮沈付海漚。</text>
<title>到七家嶺</title>,<text>帶來殘照七家郵。百貨當街尙未收。擾擾蜂衙爭隴斷。喧喧蟻戰逐泉流。聚觀遠客猜生面。忝使他邦愧白頭。多謝主人將好意。一杯湯茗潤枯喉。</text>
<title>次書狀別主牧亞使點馬諸座下韻</title>,<text>客路千山杳。邊疆一水分。別筵嗟易晩。情話要濃醺。影響懸箕斗。風流散雨雲。歸期三月近。不是永離羣。</text>
<title>題同舟名錄後</title>,<text>餘春作伴泛輕船。釜浦開程溯逝川。濃翠山光疏雨裏。蒸紅花影古巖邊。敲棊永日衝煙坐。交足淸宵傍柳眠。此去故鄕須軟腳。煮魚釃酒一歡然。</text>
<title>送尹子仰朝京</title>,<text>衣帶相望限一江。天胡區別此東邦。方言攸阻愁憑譯。旅況難消且倒缸。弧矢志恢輸壯觀。君親思切寫新腔。舊遊草草今休說。猶記迎歸堠百雙。</text>
<title>許赴盧仁父之招。食後入睡。夢遊鄕里。覺來日晩。先謝以詩。戊寅</title>,<text>庾菜撐胸晩未消。眠魔伺隙便乘勞。魂翻蝶翅千機息。晝永塵牀一枕高。帶子數禽窺戶語。舞風千樹捲山濤。酒盃驚散村家興。却愧相邀負我曹。</text>
<title>次武衛使者韻 二首○時在驪州己卯</title>,<text>一槎飛出淼茫間。柁戛鞭鳴幾海山。天上仙居明老眼。毫端寶唾灑前灣。磯流解凍迎船過。岸柳含嚬待客還。適意政須遺旅況。休將行事較忙閒。</text>
<title>次武衛使者韻 二首○時在驪州己卯 其二</title>,<text>勝景都歸領略間。潑油春水展屛山。望來眼闊天低岫。吟罷襟淸席近灣。物色四牕爭獻狀。客程千里却忘還。撩人佳興勞收拾。泓穎時時不自閒。</text>
<title>南行出江。憶載淸。</title>,<text>晨光迎我啓熹微。松下揮鞭露落衣。畦隴高低棊局濕。山河表裏畫屛圍。東西伊阻音容閟。離合無窮事業違。緩櫂徐牽何許泊。笑談回首夢依依。</text>
<title>浦岸覽古</title>,<text>專勝風亭敞。貪奇月榭寒。江山醒醉裏。人物廢興間。無復歌搖扇。空餘樹匝巒。心閒自可樂。何用强偸安。</text>
<title>狎鷗亭古址</title>,<text>讀史江村年己亥。扁舟曾上古亭基。愁眉三角千秋色。凈練長江一望迤。當代風流鷗果狎。至今遺跡世傳詩。還憐識面磯頭石。記取攜朋把酒時。</text>
<title>楮子島</title>,<text>舟經楮子景淸幽。兩峽巖奇束遠流。蓬島別區仙界晩。君山一點洞庭秋。低牕樹密簾誰捲。洗鷺波肥雨欲收。下土點塵來不得。安能將我此優游。</text>
<title>麻田浦</title>,<text>楮島纔鳴櫓。麻田更叩舷。檣梔森水國。雞犬散江天。細雨荊扉掩。斜陽野岫鮮。篷牕開未厭。忘却濕行氊。</text>
<title>廣津</title>,<text>遙見舟橫渡。波翻櫓正鳴。汀沙秋雨洗。渚樹暮天晴。景物皆堪賦。神魂不耐淸。船移風拍拍。望眼轉難明。</text>
<title>夜趣淸甚。曉起志之。</title>,<text>朝發華山南。暮宿華山東。舟行逐水勢。客路環如弓。濺濺暮岸喧。激激風浪洶。橫江白露彩。抹天蒼雲容。夜氣潤襟袖。夢落魚龍宮。驚回一聲歌。歸舟下夜洪。寒光潑篷戶。頓覺懷抱空。起來倚舷望。月白天無風。正當旣望夜。十分圓光融。吟魂浩不極。蕩漾空明中。萬頃一銀界。俯仰迷卑崇。幻我塵裏骨。畫作物外翁。低簷磨閃閃。亂影翻橫縱。着此鶴背寒。怳惚聞晨鍾。凄然共不寐。坐見朝霞紅。</text>
<title>龍津雜賦所見</title>,<text>小川村邊逢老翁。龍津渡口坐高舂。歸程遙指亂雲中。似隔千重無路通。雲吉山頭水鍾寺。寺中有人應笑視。半空蔥翠樹陰下。草草行色凝眸裏。平原綠蕪犢眠熟。一簑牧兒橫短篴。蕭然籬落俯明鏡。炊煙數縷縈林白。沙汀把釣雪鬢寒。管領古今風霜灘。安得生涯渠作伴。一江煙水老閒閒。</text>
<title>月溪邀月。爲狂雲所妬。</title>,<text>艤艎蘋渚占孤棲。鎖靄昏黃暝色迷。要看磯頭山月上。不堪天際海雲低。猜人造物深相戱。澆恨新盃且可提。物外事還如意少。欲招漁父問名溪。</text>
<title>李生君美將讀書于龍門。求與同舟。行至楊根。臨別書贈。</title>,<text>楊根郡東山旀智。旀智山上龍門寺。寺古山靈人共云。俗耳十年曾飽聞。回頭心癢不可至。得見遊人時自慰。南馳千里指鄕關。雁影飛急身靡閒。短櫂斜風吹細雨。忽逢佳士褰篷戶。長程作伴已可喜。更道遠向壺天裏。高襟使人費山仰。談笑氷霜生席上。湔除舊鄙越信宿。日月江湖天自闊。和風霽月照心膽。一杯共洗新秋感。人生聚散固難恃。不柰將歸更臨水。他年面目兩須記。今日悵望仙舟李。紛吾塵土尙嬰情。馳煙或恐煩山英。山英若問我行藏。欲報春暉時未遑。</text>
<title>楊花驛小雨 地形望若樓巖</title>,<text>渺渺楊花驛。陰陰古木天。眼明疑舊僑。指點却新廛。客路多秋雨。漁村足晩煙。田夫供午飽。枕石草間眠。</text>
<title>行近英陵。驟雨。</title>,<text>船上日日雨。船傍日日風。風和雨日日。日日愁篙工。黑雲自南來。十九日日中。園陵望蒼然。俄頃失羣峯。天瓢覆馬鬣。萬匝垂遙空。颯然響轉近。灑到船牕篷。森森銀竹直。眼界天溟濛。橫江散珠貝。隔岸酣笙鐘。居然衾枕濕。縮坐腰如弓。雙駒立不動。欣洗膠塵騣。簾褰忽開豁。斜日窺人紅。歸雲走相逐。狼籍天南東。四顧跡已斂。何處覓神功。但看兩岸樹。新沐淸光濃。我望白雲去。去路千里通。陰晴皆可意。默禱非韓公。時看小艇上。暝踏披簑翁。</text>
<title>祐灣</title>,<text>祐灣思李相。天地老英雄。偉略聞神挺。風流想遠蹤。人亡餘古宅。水逝但翔鴻。孤櫂斜陽裏。嵯峨弔古胸。</text>
<title>苦遙淵下登陸</title>,<text>遙望深淵興盡歸。江天無復着詩脾。舟人別恨水難洗。客子覊愁風乍披。啖蔗未窮佳境入。望雲端恐舞斑遲。快伸盤腳橫鞍去。任却前程漏萬奇。</text>
<title>回京道中。寄呈諸伯氏。</title>,<text>辭親再拜出門遲。兄曰渠行幾日歸。離合無窮情獨苦。生涯何許我疇依。霜楓帶紫秋容淡。霧樹籠靑暝色微。鞍馬欺人消髀盡。鴒孤愁向夕陽飛。</text>
<title>乘舟泊宿月溪。忽記重陽節迫。夜坐書懷。</title>,<text>江湖秋已季。風露寄孤舟。月落三更夢。蟲鳴兩岸秋。重陽明日是。旅抱此時悠。境無人應。悲歌撼夜洲。</text>
<title>宿甓寺</title>,<text>水淡貯淸氷。巖奇蹲老虎。進櫂入佳境。孤㙮立秋宇。褰衣度煙林。雲皺隨客步。政我高嘯時。皓月山間吐。篷牕曾夜夜。到此誰賓主。一笑忽忘形。三人俄已聚。橫江逸興生。淸景隨仰俯。緬思指南日。乍向此間住。荒詞已不記。屐痕亦難睹。使我浪跡陳。飛烏與走兔。行客尙貪戀。居僧已寔故。板閣旅枕高。三盃夜未午。樹影半晴牕。露華映幽戶。鍾鳴客意動。短櫓聲更苦。行行幾時已。物情長懷土。</text>
<title>入城。聞金正字 載淸 拜假注書入直。</title>,<text>征鞍秋七月。孤影飄嶺外。野味得久阻。興酣鱸魚膾。籠禽暫解鎖。夢斷南山薈。惟君長在念。如望旱天霈。彩筆對誰揮。空想春雲靄。黃花笑海嶠。千里吾返斾。塵埃大頭痛。獨倚君可賴。忽聞鎖深院。未傾長懷蓋。室邇谷鳥鳴。嚶嚶無可柰。九天雲雨傍。沆瀣濕襟帶。直筆走汗靑。事機隨細大。豈可顧蟾蜍。政展朝陽噦。故洞風月閒。無復噴瓊貝。恨失倚麻利。殘膏絶沾丐。薄寒透破牕。漫漫夜未艾。耿耿南軒月。蕭蕭陰壑籟。孤吟回暮首。幽趣無人會。音書雁聲遠。雲樹空掩藹。</text>
<title>北軒</title>,<text>去日殘炎尙熨顔。歸來悲吹已秋殘。虛堂寂寂人無對。落葉蕭蕭夜未闌。鳥雀階除荒蘚暗。風霜崖壑晩楓丹。可憐一朶幽篁在。待我靑靑立歲寒。</text>
<title>送秋</title>,<text>送秋歸。送秋歸。秋歸何處尋無踵。秋來世間卽愁人。却慮歸遲恒自恐。秋歸不解將愁去。滿眼依前紛百種。惟看歲月趁時逝。逝水頹波走難壅。嚴霜一破長養功。沒膝落葉門前擁。朔吹侵晨忽簸斷。冷衾孤夢尤頻悚。試思沽我忘此憂。街頭酒價千金重。草草生涯桂玉中。故鄕千里阻雲隴。瘦馬悲鳴委枯草。長程何處售餘勇。留秋不住强嚬呻。人道興溢肩山聳。</text>
<title>病中得二律。奉景孚年兄。兼呈諸伯氏及公序。</title>,<text>藜莧腸中萬卷書。豈期賡我賦蟾蜍。高山流水知音少。威鳳祥麟結網疏。滄海遺珍聊待價。澠池奮翼可沖虛。齊門正鬧吹竽客。自有靑雲路矢如。</text>
<title>凝石寺唱和 二首</title>,<text>圓燈熒熒照心明。好酒溶溶入手傾。握手論懷今日事。磨肌戛骨昔年情。</text>
<title>凝石寺唱和 二首 其二</title>,<text>皷邊紙燭照分明。醉客爭看左右傾。塵榻詩書曾托契。禪房燈火喜論情。</text>
<title>秋雁向南飛 壬午</title>,<text>翰戾南天不盡頭。篆空寒影帶霜秋。楚雲湘水歸思遠。飛入蒼茫不少留。</text>
<title>奉呈退溪先生 有參同契修鍊之約。故末句及之。</title>,<text>百年草谷斯文宅。聞說儒宗暫住旌。一枕溪聲添夜雨。四牕山色擁朝晴。閒雲倦鳥機初息。柳絮棠花句自淸。蘭渚輕鷗申舊好。也應要我作參盟。</text>
<title>次柳彦遇韻</title>,<text>京華同逆旅。鄕社舊交親。志豈升沈屑。懷因去住辛。深泥妨客興。怪雨費吾眞。一巷分南北。眞成偪側人。</text>
<title>輓李參奉 容</title>,<text>忽忽心如喪。頻頻夢自驚。斯人還厭世。病客若爲情。高叫天無語。中摧自失聲。依依追面目。歷歷想平生。幹蠱持盈孝。承顔養志誠。瑟琴歌好合。羆虺卜休禎。朝市塵蹤倦。江湖夙願成。醉鄕忘歲月。漁隱傲公卿。接物春和洽。凝神海量宏。謂將陪鶴髮。長與伴鷗盟。二豎來何急。千金遽爾傾。盤纔收匕筯。魂已上簷榮。疚抱緣多口。傷神爲喪明。浮休終瞬息。崩迫柰孤𡞦。托契曾聯席。通家竟授甥。心親逾骨肉。愛切戒甁甖。飫飽銘殊眷。追隨恨隔程。訪君俄改朔。長夜奄深更。孰謂康强殞。慚稽匍匐行。兒孫頻撫頂。南望淚縱橫。</text>
<title>輓柳監司太浩 景深</title>,<text>髭摘榮途竟首登。孰兼文武似公能。柱天氣壯忘身瘁。報國心勞柰病乘。千里舟車歸路險。一家邸店旅魂仍。鳳毛未長凰將去。隻影南天叫古陵。</text>
<title>雲興館</title>,<text>蒼崖濃晩色。淑氣自升雲。風擺橫空練。波搖跨水紋。斷崗迷樹影。幽谷挹蘭芬。靄靄非煙熊。嘉休屬聖君。</text>
<title>劒水館</title>,<text>低垣野館傍蒼崖。劒水名新問向誰。谷口奇巖巉古鍔。草根幽澗凈寒池。行逢物色渾生面。倒載黃昏記往時。寂寞小牕塵沒枕。曉來排悶倒深巵。</text>
<title>同盧河</title>,<text>悠悠河水淸澈底。水面輕風斜燕子。橋頭路直馬蹄疾。遙望前騶走玄螘。中州嶽瀆浩高深。壯志桑蓬曾萬里。冥觀遠想尙未飫。更向三韓問山水。河名托人播無窮。後來好事應興起。</text>
<title>琴進士元貞有戱詩。次韻。</title>,<text>南來多病此眉舒。正好華堂燭影低。未到興闌還別去。月明歸騎亂山西。</text>
<title>鮑石亭懷古</title>,<text>嶺南形勝東都春。千載尙傳羅王亭。羅王當日心轉侈。忘却一身關生靈。觀遊一念落物外。叢石做出鮑魚形。鮑魚背上回波漫。遂傳羽觴飛不停。溪山春晩紫陌長。風光淡蕩迷郊坰。白日遊絲光景爛。羅綺照耀香埃暝。萬般歌吹遏雲聲。繁花一曲侔後庭。公子王孫狎侍宴。日日忘返甘荒寧。不覺擒虎伺我便。醉靠頑巖呼不醒。一朝城門紫衣旗。倒戈壺漿如建瓴。羣臣拊髀樂未央。大器已輸他人廷。奔迸終爲獨夫囚。虎旅何人謀固扃。靑衣俄汚甄王劒。百年經營歸沓冥。蒼茫喬木風煙古。郊墟變遷悲流螢。數聲玉笛哀韻逈。客鬚欲白何堪聆。耕鋤無復當時迹。黃雲滿眼巖邊靑。火燒苔蝕石不老。留作萬古殷盤銘。</text>
<title>胎峯晩眺排律</title>,<text>洞府仙風挽客衣。興馳神馬送崔嵬。山崖路曲蛇腰轉。天半身輕鶴背飛。傑搆參差驚顧視。長空寥落放遐睎。孤峯斗立靑千仞。疊巚屛周碧四圍。半腹韶勻呈爽籟。孱顔錦繡曳斜暉。荒碑歲月存成化。抔土當年想國妃。胎室當時全盛事。草丘遺跡廢興機。劫灰飛盡乾坤老。物象凄其樹木稀。澗柳然金偸暖候。壑氷消玉失嚴威。啼寒巢鵲迷蒼靄。翻暮棲鴉點翠微。一境煙霞吟浩渺。孤村雞大望依俙。高歌宇宙捫星斗。得意江山傲是非。弔古有朋同徙倚。澆腸無酒洗紛霏。風光要待酣花鳥。野味何妨煮蕨薇。缺月黃昏松露濕。數聲聞斷不如歸。</text>
<title>輓詞[金玏]</title>,<text>河嶽千年淑氣全。文星委照斗南天。詞源浩浩回三峽。胸海汪汪納百川。已把靑蒲辭北闕。還隨丹旐向東阡。傷心小子難形德。公議須從竹史傳。</text>
<title>輓詞[黃曙]</title>,<text>間世高才儼鳳儀。斯文罏錘獨專機。竗年經幄王猷煥。晩節豸冠國事肥。雅度宏深江海闊。英華健捷斗牛輝。樑摧此日吾安倣。只有微言可食菲。</text>
<title>退溪先生詩 寄鐵津 嘉靖戊申</title>,<text>聞君墜馬臥經旬。能健憂應輟子春。妙處想多閑裏得。新詩須警老衰人。</text>
<title>退溪先生詩 黃小牋寄鐵津行呈一絶求和 同年</title>,<text>小作黃牋效薛牋。寄君賭取裹風煙。只今我老情鍾甚。陶寫憑玆替管絃。</text>
<title>退溪先生詩 朴重甫攜詩見過 嘉靖壬寅</title>,<text>吾詩欲說面猶頳。尙憶當年筆勢橫。幾向園陵吟瘦馬。曾因風雪記寒檠。鴻飛泥爪已陳迹。蠶老絲身非舊情。感慨爲君書短句。臥聞桐雨打窓聲。</text>
<title>退溪先生詩 次韻重答 丙午</title>,<text>大拙由來自擇明。無何功業豈須旌。良醫決腫太無患。羸馬尋山新値晴。龍社棲遲耽獨樂。龜臺吟弄飽雙淸。明年會續溪堂約。要使仙郞更乞盟。</text>
