<title>偶得</title>,<text>漢江之上頭。豆瀰之下流。短艇人橫笛。高堂月滿樓。</text>
<title>放龜</title>,<text>放汝長江去。千年愼汝遊。匪求他日報。歸作聖王休。</text>
<title>登樓</title>,<text>衆山送暝來。一鳥授林宿。夜戶自風鳴。孤燈寒不燭。</text>
<title>登樓 其二</title>,<text>小竇暗通澗。寒聲觸石鳴。貯爲門鑑碧。倒蘸月輪明。</text>
<title>卽事</title>,<text>霜風度林鳴。氷泉出谷吼。悠悠行路人。視作奇勝否。</text>
<title>晩興</title>,<text>溪淸氷欲盡。山暝日初沈。樵牧下山去。棲鴉忽滿林。</text>
<title>寒夜</title>,<text>霜稜秋凜冽。風韻夜凄切。不耐客窓愁。故人千里別。</text>
<title>臨江</title>,<text>招舟爭挽渡。驅馬起行塵。杳杳東西路。滔滔南北人。</text>
<title>贈李十四</title>,<text>遶竹藏深屋。分泉與近隣。誰知幽徑裡。高臥葛天人。</text>
<title>秋思</title>,<text>忽憶江鄕味。秋魚稻下肥。西風長引夢。知向故山歸。</text>
<title>春曉</title>,<text>未覺春窓曉。臥聽竹間鳥。山雨夜應多。人過林逕少。</text>
<title>舟子</title>,<text>行到幾千里。此山名更何。安流尙可畏。且莫輕濤波。</text>
<title>夜別</title>,<text>別路千山遠。嚴更二鼓傳。重逢何日是。流序似奔川。</text>
<title>贈人</title>,<text>綠水護堤去。靑山排闥來。迢迢西郭外。臨井兩門開。</text>
<title>贈人 其二</title>,<text>窮巷滋秋草。那堪長者來。門戶自虛設日。高人喚開。</text>
<title>贈人 其三</title>,<text>乘興我當往。有意公可來。老妻頗解事。忽報釀新開。</text>
<title>高枕送帆</title>,<text>郭外石堂迥。天邊帆影流。山翁長不出。幽興在滄洲。</text>
<title>長林曙煙</title>,<text>曙到林端戶。煙深戶外山。箇中難畫處。空翠有無間。</text>
<title>江夕</title>,<text>未別林間逕。乍明江畔燈。人家依岸住。歷歷見層層。</text>
<title>山亭晩酌</title>,<text>風攬竹聲晩。雨過山氣秋。大醉三杯酒。閑凭百尺樓。</text>
<title>林逕</title>,<text>乍從林下迂。忽向崖陰斷。挈杖獨歸來。褰衣度碧澗。</text>
<title>梅塢</title>,<text>瘦骨半枯處。靑枝如許長。未信雲含凍。端疑雪帶香。</text>
<title>古怨</title>,<text>燈寒熖不成。夜色涼如水。相思無見期。直守此房死。</text>
<title>送客</title>,<text>日落山初暝。雲歸谷轉陰。江閣一杯酒。蒼茫去住心。</text>
<title>和贈友人</title>,<text>忽看濃墨字。知有贈詩來。未暇問寒燠。緘牋手自開。</text>
<title>和贈友人 其二</title>,<text>客懶交際。閑門少往來。時菊自離俗。寒花隨意開。</text>
<title>和贈友人 其三</title>,<text>秋幌竹風振夕。窓山暝來。不寐聽宮漏。好懷誰爲開。</text>
<title>和贈友人 其四</title>,<text>愛酒陶彭澤。曾歸三徑來。不有葛巾漉。詩懷何日開。</text>
<title>江淨</title>,<text>江淨冰初解。山深日昜斜。有詩書釣石。得酒問漁家。看水依松久。尋芳着屐多。一春饒醉夢。萬事付無何。</text>
<title>卽事</title>,<text>務是圖書急。官非薄領侵。林高妨坐眺。庭靜愛行吟。冬日晨梳懶。愁時夕醉淫。每從中夜起。思答主恩深。</text>
<title>病起</title>,<text>病起衣裳懶。春來履舃輕。心猶荒野遠。官是大夫榮。未遂雲耕志。慙求壟斷名。十年空事業。詩酒拙謀生。</text>
<title>送人之任</title>,<text>洛下難朝夕。天涯又別離。燈前千里夢。袖裡故人詩。路就鄕閭近。遊尋昔日期。有書如欲寄。須趁雁來時。</text>
<title>夕</title>,<text>村夕漁樵返。田春耒耜庸。日落見山火。風回聞寺鍾。飽食凭窓快。饒眠讀字慵。月白江大淨。雲岑重復重。</text>
<title>寓興</title>,<text>吏解抽書至。風和向客來。江山皆舊識。花木摠新栽。愛翠行窮壑。憐靑醉坐苔。詠懷聊自遣。不是衒詩才。</text>
<title>溪山</title>,<text>身是溪山主。心猶宦隱兼。枕邊沿石響。窓外出雲尖。人散野禽集。雨過池水添。自然爲我有。多取未妨廉。</text>
<title>移種獼猴桃蔓</title>,<text>嫩葉饒霜露。寒根免斧創。要令滋蔓遠。會見倚雲長。夏日成陰重。秋風落子香。他年應更好。前度說劉郞。</text>
<title>偶吟</title>,<text>空庭寒葉響。虛室一燈微。野潦消呈岸。江風吟透衣。澗泉鳴石竇。砧火耿郊扉。襟韻淸如水。塵機到念稀。</text>
<title>長門怨。次唐人。</title>,<text>鶯花愁一院。歌管競千門。永巷無消息。深宮絶幸恩。酒翻裙舊汚。淚拭袖新痕。諸伴猶爭寵。幽懷不敢言。</text>
<title>賦得</title>,<text>徑晩看歸牧。江淸聞響漁。泉聲沿石咽。林影入窓疏。醉自昏昏睡。愁多咄咄書。燒香僧定坐。簾月一房虛。</text>
<title>晝寢</title>,<text>枕高春晝永。睡至輒如醒。暫爲看書臥。仍聞鼾鼻鳴。移頭難自強。揩眼不能明。起坐俄成律。吟來語轉淸。</text>
<title>卽事</title>,<text>略約橫溪斷。螺岑點黛纖。竹穿階綠破。風透客扉尖。卸馬仍扶策。登樓輒捲簾。深杯殊不惡。饒醉反成嫌。</text>
<title>野暝</title>,<text>野暝鴉投樹。山春綠滿坡。響村砧杵遠。啼月杜鵑多。杯深妨酒量。愁至惱詩魔。花絮隨風盡。年華鬢上過。</text>
<title>江上</title>,<text>野闊村煙亂。江明水鳥翔。席邊移岫影。波底蘸天光。飮雋斟斟倒。詩新字字香。東風時坦腹。游眺惹垂楊。</text>
<title>江郊卽事</title>,<text>雨罷山增潤。秋深氣自凄。林端煙乍直。天末岫多齊。江路泥乾出。村扉漲入低。十年塵土面。洗眼對鳧鷖。</text>
<title>次阮嗣宗詠懷</title>,<text>悄悄深院夜。泠泠牀上琴。鑑月閑叩戶。迎風爲開衿。候虫鳴廢砌。棲鵲噪寒林。不有流水操。何以慰我心。</text>
<title>聞人休官。敍懷。</title>,<text>薄祿縻吾迫。扁舟羨予歸。心衰唯長拙。身老不知非。書罷悲明減。梳餘嘆髮稀。故山秋政好。遙憶錦鱗肥。</text>
<title>聞人休官。敍懷。 其二</title>,<text>祿食投閑裏。詩書抱病餘。保慵從世笑。持拙任交疏。有眷纔三口。何山無弊廬。祗緣恩未報。歸計失耕漁。</text>
<title>聞人休官。敍懷。 其三</title>,<text>簑笠新漁侶。芒鞋舊獵徒。樵期山客喚。綦約院僧呼。有力浮名絆。幽棲皓月孤。築亭餘隙𪚥。容一老夫無。</text>
<title>聞人休官。敍懷。 其四</title>,<text>鬢毛衰欲迫。耕釣計全乖。澗自寒聲咽。山空晩色佳。豈無投老地。唯切戀君懷。得報鴻恩了。從君定乞骸。</text>
<title>泛舟</title>,<text>遠近翳村樹。兩三飛渚鷗。石橫長帶繞。山擘大江流。聯浦漁人網。迷津賈客舟。掉移須緩緩。煩爾語黃頭。</text>
<title>江亭</title>,<text>照低山益麗。天蘸水添有。帆帶雲歸浦。林浮翠繞亭。詩堪探景就。醉易受風醒。待得東昇月。憑高坐罄甁。</text>
<title>江亭 其二</title>,<text>境絶連三島。亭高俯一灣。雲天空錯莫。醉興尙躝跚。津舫昏猶亂。村扉夜不關。頹然成久坐。纖月闖東山。</text>
<title>江上</title>,<text>舟趁海潮輕。風過客鬢淸。津亭沙霧矗。村樹野雲平。天遠孤帆去。江空一雁征。中流移棹晩。漁唱送寒聲。</text>
<title>江上 其二</title>,<text>天闊低孤鶩。亭高豁彩楹。江連洲益遠。山出霧增靑。渡晩人猶亂。沙平潮自生。興來佳句得。新語不禁淸。</text>
<title>友人江亭</title>,<text>山高當夜起。亭迥壓江開。村晩生紛靄。沙晴絶點埃。夢魂多北去。吟詠富南來。欲和陽春曲。慙非自也才。</text>
<title>次從軍行</title>,<text>夕烽通兩京。胡虜幾時平。千里遠從役。三年長築城。雁無關外信。劍有匣中聲。方欲效心力。未遑言死生。</text>
<title>次劉生</title>,<text>彈鋏來干趙。鳴鞭去向秦。旣非窮道客。還似問津人。杳杳燕齊路。棲棲梁宋塵。平生知己少。何日接芳隣。</text>
<title>次紫騮馬</title>,<text>少年曾遠遊。乘馬必乘騮。竟日方揮策。長途未解鞦。輕塵飛絶漠。逸迹散中州。不作香閨念。甘爲萬里候。</text>
<title>驄馬</title>,<text>豪家輕擲錢。俠少愛流年。驄馬鳴晨策。弧弓彈夜弦。柳堤穿寶勒。花陌映金鞭。乍出橫門道。長嘶向塞天。</text>
<title>次送臨津房少府</title>,<text>年姿催代謝。川路政悠長。欲別難分袖。將行更勸觴。馬嘶愁日晩。衣薄念風涼。珍重無他語。潸然霑我裳。</text>
<title>次送豐城王少府</title>,<text>亭臨三面水。山擁一邊霞。駐蓋依堤柳。停騶列岸沙。征裾方欲摻。歸路一何賒。他日相逢處。依然兩鬢華。</text>
<title>次聖泉宴</title>,<text>松林張翠幕。巖竇激淸泉。谿石參樽俎。山禽雜管絃。游絲罥竹抄。飄蘂墮杯前。日夕添佳景。依依楊柳煙。</text>
<title>次觀內懷仙</title>,<text>苔深丹洞暗。花落玉壇迷。香霧霏松逕。淸泉韻石谿。舊罏餘煉器。殘檢有封泥。只要塵緣盡。昇天豈假梯。</text>
<title>次贈道士</title>,<text>境絶塵機少。溪淸俗累空。硏朱承葉露。掃石倩林風。舟竈參文武。黃庭較異同。墮身塵網裡。長揖謝冥鴻。</text>
<title>次八仙逕</title>,<text>步逐桃花水。行尋玉洞仙。淸都開日月。眞界富霞煙。蓬島丹書至。瑤池靑鳥旋。擬從蒼海上。同看變桑田。</text>
<title>次山居晩眺。贈王道士。</title>,<text>山深從滯迹。居索任離群。嘯詠同春酌。游觀屬晩雲。窮硏丹竈術。餘論玉淸文。坐久松陰淨。迎林看夕曛。</text>
<title>次別薛升華</title>,<text>離亭初襂袂。去路欲迷津。書破十年夢。月隨千里身。弊裘從旅泊。長道任艱辛。一盞莫辭醉。度關無故人。</text>
<title>王子安重別薛升華</title>,<text>靜夜風生籟。高秋月滿川。別離逢晩歲。搖落怨涼天。萬里驚殘夢。孤燈憶舊年。向來分馬後。懷抱各茫然。</text>
<title>尋道觀</title>,<text>淸池蓬島狀。高殿廣寒模。餘鼎閑金竈。藏方祕玉樞。雨苔漫古壁。雲屛展新圖。煉藥人何在。昇天漫有衢。</text>
<title>遊梵宇三學寺</title>,<text>亂石鳴春溜。孤雲斂夕岑。松扉僧閉久。林逕客行深。藤老過墻蔓。鍾淸出寺音。夜來山籟寂。禪話散塵襟。</text>
<title>散關晨度</title>,<text>月隱城全暗。霜深路不埃。關門侵曉闢。旅客趁鷄來。道去高岡上。山臨巨石隈。倦游千里遠。幾日更言回。</text>
<title>麻平晩行</title>,<text>欲揮羸馬策。偏念倦僮情。荒野添秋色。寒潮作晩聲。却投村舍去。不問主人名。石底山泉冽。澆過宿飯淸。</text>
<title>送盧主簿</title>,<text>晩歲存知己。孤生喜有依。相逢分手易。一別寄書稀。世事元無定。心期故自違。莫抛秋月白。金盡便言歸。</text>
<title>錢韋兵曹</title>,<text>平生知己淚。今日向君垂。聚散鬢毛改。悲歡時歲移。歌成偏怨曲。柳折最長枝。紅樹碧山晩。望窮天一涯。</text>
<title>白下驛。餞唐少府。</title>,<text>萍蓬無聚迹。霜雪易彫年。交契豈徒爾。衰遲倍黯然。山村低落日。驛舍直生煙。政奈相思苦。添斑上鬢邊。</text>
<title>杜少府之任蜀州</title>,<text>秋風涼客袂。細雨滿江津。白首別知己。英聲報邑人。吏民經宿候。官舍與山隣。東路從前約。何時共角巾。</text>
<title>山亭夜宴</title>,<text>眷言同志游。復此閑宵永。月入酒杯涼。地俱心境靜。風荷散遠香。露葉翻淸影。一寫倦煩懷。直將看曠景。</text>
<title>春日還郊</title>,<text>柱杖挑新菜。持鋤試舊泉。柳搖遮戶線。荷疊蓋池錢。迎社撾村鼓。放燒橫野煙。幸玆時雨足。賃𪚥事畬田。</text>
<title>郊園卽事</title>,<text>閑成隨水步。學作少年心。野菜供珍膳。山泉當玉琴。竹藏苔徑密。雲遶石牀深。扶醉歸來晩。林花忽滿簪。</text>
<title>對酒</title>,<text>問山尋鳥徑。觀水上魚梁。林靄霏衣濕。巖花襲酒香。竹斜侵座影。鴻斷度雲行。取醉從欹帽。歸途踏月光。</text>
<title>王子安詠風</title>,<text>落木秋方厲。飛花春更淸。隨陰涼殿閣。共月到簷楹。政慰幽人意。如知倦客情。莫從羈戍畔。蕭颯作寒聲。</text>
<title>銅雀妓</title>,<text>宮殿空游鹿。山河餘癈城。業隨流水盡。愁逐野蒿生。寂寞歌臺壞。凄涼舞榭傾。招魂如可賦。見此若爲情。</text>
<title>盧照隣折楊柳</title>,<text>陌頭楊柳樹。樹樹政相依。怨入王孫遠。愁添雨雪歸。祗將淹去路。那解摻征衣。渭上多離別。春來葉亦稀。</text>
<title>芳樹</title>,<text>芳樹芳華滿。願言長若斯。絆却常春日。留將不老枝。年光眞倏忽。人事苦參差。但保芳心在。何愁鵜鴂知。</text>
<title>君馬黃</title>,<text>北驅空大漠。西走斬樓蘭。直渡河冰壯。長嘶塞雪寒。坐彫金勒易。生入玉門難。海戍秋方急。香閨淚未乾。</text>
<title>登高臺</title>,<text>登臺鄕國遠。遮眼嶺雲多。鐵馬秋橫漠。霜裘宵渡河。將軍方耀武。玉塞未休戈。何處長安月。吟成子夜歌。</text>
<title>雨雪曲</title>,<text>關雲沙戍遠。胡雪塞垣平。寒透單衣苦。愁添白髮明。風來長捲地。日出未融城。李廣逢奇數。單于已識名。</text>
<title>巫山高</title>,<text>巫山高楚望。孤夐軼氛埃。樹樹猿猿淚。朝朝暮暮雲。峽深陰作雨。江曠纈生文。遠客自腸斷。其如更戀君。</text>
<title>盧照隣昭君怨</title>,<text>塞上寒偏重。春來雁亦稀。古箏新曲怨。萬里一身微。正想宮花發。空看漠雪飛。漢恩猶未絶。時許夢魂歸。</text>
<title>劉生</title>,<text>平生積不平。結髮事遐征。自是從心快。初非失意行。還家無負郭。係虜有長纓。范相綈袍重。荊門匕首輕。</text>
<title>關山月</title>,<text>路迤千重隔。天空一望連。共上危樓坐。同看團桂懸。芒動琱戈外。寒生織錦前。對此淸光滿。年年塞北天。</text>
<title>入秦川界</title>,<text>石截峯如墮。川回路若窮。陰林深祕獸。聳壁翠磨空。峽裡春多雨。巖間夜自風。山奇行處是。水勝到頭同。</text>
<title>盧照隣春晩山莊</title>,<text>步匝池邊樹。閑尋葉底春。澗泉行決水。苔石坐垂綸。燕度偏憐近。鶯來不厭頻。餘花飄未盡。留醉與山人。</text>
<title>盧照隣春晩山莊 其二</title>,<text>壓宅林巒秀。沿溪草逕通。殘花初着子。亂竹不成叢。綠蘸臨池酌。香傳度澗風。無端沂上思。入我醉吟中。</text>
<title>文翁講堂</title>,<text>人去空餘愛。山虛只古亭。松窓風打破。苔壁雨漫靑。榻毁渾無面。碑荒尙有銘。祗今江漢上。笳鼓迓遺靈。</text>
<title>石鏡寺</title>,<text>寺隱春山谷。林生夕竈煙。門開通殿裡。泉引抵簷前。坐聽居僧話。行尋古鏡圓。夜來禪夢罷。山月子規天。</text>
<title>王昭君</title>,<text>地阻風牛馬。音疏寄羽鱗。自然顔色故。容易鏡花塵。腰細非緣舞。眉愁不待嚬。年年沙上草。得似漢宮春。</text>
<title>送人赴燕京</title>,<text>我居西郭外。公第駱山隈。尋常費徂謝。朝夕阻追陪。名爲千里別。期在半年回。自然南北異。難作丈夫懷。</text>
<title>破凝糖創手</title>,<text>只要此糖破。寧知吾手創。向來甘作祟。其奈痛成瘡。齪齪趨名久。區區爲口忙。今朝眞折臂。始可辦行藏。</text>
<title>江閣</title>,<text>傍水開新閣。群峯作錦屛。岸楓染靑葉。林鳥刷寒翎。近枕灘聲咽。排窓夜氣淸。客懷偏怛怛。秋日未歸情。</text>
<title>贈友</title>,<text>自幸到今日。相逢話昔時。十年前面目。千載上襟期。未共一樽酒。聊酬三首詩。詩人用意苦。莫苦報來遲。</text>
<title>贈友 其二</title>,<text>只今靑眼對。如在玉堂時。十載俱無𧏮。重逢幸有期。得錢當置酒。多病未休詩。祗爲一城隔。自然相往遲。</text>
<title>贈友 其三</title>,<text>士託須知己。虫吟要俟時。風斤遭郢質。流水向鍾期。聖主思賢意。良朋招隱詩。蒼生安石起。今日已云遲。</text>
<title>贈友 其四</title>,<text>徂謝換人事。推移遄歲時。朱顔公似舊。白髮我先期。把却十年夢。輸將五字詩。優游忘局束。散蕩慰衰遲。</text>
<title>贈人</title>,<text>洛城風露夜。江國稻魚時。多惱尋山約。無端與夢期。盤空南海味。篋富錦城詩。高詠屬秋月。連宵閉戶遲。</text>
<title>登峴山</title>,<text>勝迹傳從古。荒碑留至今。靑山長偃蹇。游客幾登臨。樂有銅鍉唱。悲餘墮淚深。來遊屬春日。江漢暢幽襟。</text>
<title>萬山潭</title>,<text>夕氣臨風動。秋容水石閑。舟行明鏡裡。人在畫屛間。崩岸斜懸樹。搖波倒蘸山。政如剡溪路。乘月雪中還。</text>
<title>臨洞庭</title>,<text>積潦乘秋盡。洪波到底淸。汎濫如呑楚。春撞欲破城。直控三湘合。平涵萬象明。怳若憑虛坐。飄然遺世情。</text>
<title>贈黃海方伯</title>,<text>雙璧金銀帶。兩藩關海陲。笑取平反日。程便覲省期。病阻城西錢。詩傳渭北思。傾耳棠陰化。知酬聖主知。</text>
<title>曛梅</title>,<text>淡粉粧初罷。黃昏月半規。雪膚姑射白。氷骨伯夷飢。乍度欹窓影。微橫間竹枝。莫敎調鼎手。畢竟負幽期。</text>
<title>急雨打荷</title>,<text>種得方池玉。裁成仙子桾。橫來風陣陣。卷送雨紛紛。飜蓋靑還白。驚珠合更分。政宜閑夜半。虛閣枕邊聞。</text>
<title>風生竹罅</title>,<text>迸抽爭地笋。斜露護崖根。逈伴梅枝嫋。分將菊逕存。況添風打葉。仍遣影搖尊。不禁來看客。自無人扣門。</text>
<title>有友不見者三年。頃自南州。奉親上洛。留數日還。適奉使在外。不得敍別。</title>,<text>已阻三年面。重違數日歡。空將問消息。誰與寫心肝。似舊容顔好。于今酒量寬。相逢應在邇。君豈久盤桓。</text>
<title>有友不見者三年。頃自南州。奉親上洛。留數日還。適奉使在外。不得敍別。 其二</title>,<text>百歲皆形役。三年各轉蓬。久違靑眼客。俱作白頭翁。虛把南州夢。憑傳北塞鴻。何時槐月下。輸寫酒杯中。</text>
<title>秋意次友人</title>,<text>風勢長驅處。林柯一敗餘。祗將悲作伴。況與老爲徒。引澗臨池凈。登丘取逕迂。閑來無汲汲。酒後任嗚嗚。</text>
<title>放鴨幷序</title>,<text>罹何魚網設。博此羽毛殘。不入樊籠窄。寧知世界寬。飄飄翻逸翮。撲撲刷淸湍。得意滄浪上。高飛莫久盤。</text>
<title>覺衰</title>,<text>未抛身外慮。難免分中衰。眼到看燈覺。腰將擥帶知。任頭凋舊髮。從口廢新詩。敢望前途遠。休言步武遲。</text>
<title>訪友人往關東者。而路上相遇。退成短律以贈。</title>,<text>海直扶桑近。山橫大嶺重。要公今日話。徵我去年蹤。未作從容晤。眞成邂逅逢。趁邀生魄月。尊酒更相從。</text>
<title>訪友人往關東者。而路上相遇。退成短律以贈。 其二</title>,<text>說與關東勝。輸將渭北尊。山開多作峽。石立忽成門。靑澗椀邊月。洛山窓外暾。待公遊賞遍。雲樹擬重論。</text>
<title>夜泛東湖</title>,<text>江流牽白練。沙岸聳長臺。灘急舟驚駟。濤衝座湧雷。梵鍾山外聽。漁火夜深回。風力西來緊。輕帆莫上桅。</text>
<title>遊東湖。次同僚韻。</title>,<text>淸時金馬客。湖上一樽同。肝膽交親裡。風流笑語中。機心同水鳥。身世伴漁翁。痛飮須狂我。文章屬鉅公。</text>
<title>長門怨</title>,<text>明月秋搴箔。落花春閉門。羅巾新有淚。紈扇舊承恩。鏡絶窺粧影。梳殘掠鬂痕。錦衾寒夜永。幾度憶前言。</text>
<title>塞山逢故人</title>,<text>感極渾無淚。書來只問生。有身知所死。何路認歸程。朔雁飛秋塞。胡笳動夜城。故園千里月。還復照空營。</text>
<title>夜坐</title>,<text>寒更悄不寐。趺坐動孤吟。雪壓松枝重。雲歸洞壑深。風鳴窓畔紙。杵響店前砧。伴客靑燈冷。香醪誰共斟。</text>
<title>修井</title>,<text>井水旣同飮。人工宜共修。傍垣周疊石。㳂路迤成溝。免被黃流入。長爲赤脚愁。待將陰雨後。方始誇綢繆。</text>
<title>鬼祀</title>,<text>侵曉歌兼哭。崇朝鼓雜笙。末由求有像。還欲聽無聲。巫語難憑事。人啼罔極情。在傍心却動。何怪受誣氓。</text>
<title>種松</title>,<text>竹織圍籬遍。階成累石危。坐營三逕趣。行作十年規。帶土憐根細。迎風怕葉欹。不愁移種遠。唯苦望成遲。</text>
<title>種松 其二</title>,<text>嫩色朝來重。疏陰月下奇。傾泉滋雨澤。護凍造天時。豈要春華競。方尋歲暮期。慇懃封植意。他日角弓詩。</text>
<title>送人之任嶺南</title>,<text>莫向丈夫別。相爲兒女顔。酒杯今日後。魂夢六年問。袖裡故人字。馬頭新面山。留家淹月挈。迎從抵京還。</text>
<title>送人之任嶺南 其二</title>,<text>岐路從玆隔。民心自古頑。守官知守道。居劇羡居閑。衙罷千燈列。琴餘萬務關。相思如有雁。一札不須慳。</text>
<title>閑意</title>,<text>病久兼衰至。官閑與隱齊。關門看藥講。疊石作花畦。緩步嫌庭窄。貪眠喜枕低。有心觀物化。無事覓詩題。夕醉能赬面。朝飱欲脹臍。懶梳從十百。閑屐任東西。客到迎看竹。鷪來自入栖。向城纔一步。塵土路岐迷。</text>
<title>閑意 其二</title>,<text>讀書晩聞道。操瑟早干齊。附愛憐冬日。呈謟樂夏畦。徙官身自幸。言事氣常低。顧影榮銀帶。揚鞭耀月題。知充今日腹。忘噬後時臍。衒術三兼四。營生東復西。躁心唯促促。忙迹自栖栖。政似耽醇酎。醺醺不覺迷。</text>
<title>寓意用前韻</title>,<text>野連前浦曠。亭與後山齊。蓋生皆松樹。侵場半藥畦。磵泉從屈曲。稻壠任高低。壁待隣僧畫。窓留野客題。春江魚痒口。秋澤蟹團臍。垞似華岡北。丘如袁渴西。凉生靑蒻笠。淸絶白雲栖。十載紅塵迹。依依歸夢迷。</text>
<title>寓意用前韻 其二</title>,<text>擬學疏辭漢。非如孟去齊。揷秧尋舊壠。移藥闢新畦。衣自便身短。巾宜墊角低。獨斟寧待勸。閑作不須題。釣艇登鯿頸。虞機獲麝臍。屐行花逕北。苔坐竹根西。籬落同隣舍。林塘別我栖。菟裘終有樂。方覺此途迷。</text>
<title>懶</title>,<text>琴爲無薪爨。詩因病瘦休。終年慵洗面。徑月懶梳頭。護麥從漂雨。藏氈任見偸。適遐常廢年。語客或忘酬。有履行猶跣。無瓢飮輒抔。房昏思閉眼。境勝倦尋幽。肉緩終難强。筋駑自不由。誰能針我病。卒歲可優游。</text>
<title>卽事</title>,<text>野翁邀共酌。江叟喚同漁。夕照留吟裡。秋窓伴夢餘。歸帆橫遠浦。旅雁度寒虛。澗響淸傳壑。松陰翠遶廬。象山當戶立。孤月入簾疏。江亂朝迷艦。村喧晩集車。嶺雲看狗變。林葉睹虫書。身似遊方外。心猶友太初。溪邊頻濯足。湖上剩觀魚。夜坐南樓穩。風扉露襲裾。</text>
<title>次隆唐觀韻</title>,<text>世界三淸遠。乾坤別宇開。傍山明疊樹。緣石敞層臺。巢鶴丫松立。飛泉折磴迴。窓通通灝氣。境絶絶氛埃。花逕風飄蘂。楓巖雨洗苔。眞官騎彩鳳。天樂下淸雷。怳待雙成信。疑傳王母杯。地如凌碧漢。身似到蓬萊。換骨雖殊道。成仙豈異才。可憐劉玩輩。辛苦向天台。</text>
<title>次三月曲水宴韻</title>,<text>曲水蘭亭褉。流觴勝事傳。連筒回遠瀑。㳂壑列瓊筵。按譜方淸奏。開鑪政裊煙。坊坊如對壘。曲曲若臨鄽。映竹聯吟席。穿花坐飮仙。却依金谷罰。渾似永和年。朁酌頻添酒。傳杯促趁泉。觥船初下瀨。鯨量劇傾川。景屬靑春暮。心遊太古前。興酣從倒幘。紅白雜金蟬。</text>
<title>次三月曲水宴韻 其二</title>,<text>選時當令節。探勝抵名園。繚逕穿芳草。淸醅灔綠尊。舞雽新服試。彭澤古冠存。雅意方尋褉。高懷旱脫樊。開筵沿石竇。傳盞趁泉源。度曲閑縈繞。綠崖巧輊軒。紅流迷岸樹。香櫬滿溪蓀。耽興饒春酌。忘歸到暮猿。詩成求友和。歌就遣兒翻。爲向傍人道。休驚醉語喧。</text>
<title>次望軍營韻</title>,<text>玉寒深秋戍。嚴更靜夜聞。環城方列戟。峙幕正中軍。山到胡天象。江從漢界分。袤垣橫地脈。排壘燦星文。劒鍔明欺雪。旗竿聳篲雲。林霜寒自結。磧月凈無氛。未了三時役。虛成一將勳。御戎無上策。何以達明君。</text>
<title>詠懷</title>,<text>村逕昏歸牧。江洲晩響漁。山容奇雨後。楓葉燦霜餘。月入秋扉冷。琴鳴夜幌虛。有懷吟短句。無事臥精廬。落沼泉聲激。連簷樹影疏。檣聯喧賈客。牛駕鬧商車。醉裡昏昏睡。愁餘咄咄書。機心遊太始。詩律過黃初。蘆渚時繒雁。苔磯或釣魚。明朝還可笑。齷齪曳塵裾。</text>
<title>送柳興伯守會寧府</title>,<text>關河今保障。戎虜舊藩籬。綏緝仁誰布。憑陵勢已滋。獸心難久保。廷畫匪常規。戰守難遙度。恩威貴兩施。遐泯懷愷悌。獷性要覊縻。所以膺時選。端應荷聖知。一身方許國。百口敢言私。路出咸開遠。山從鐵嶺危。仲秋寒較早。三月暖偏遲。海雪藏村重。山風拔樹吹。野田純種粟。民俗半參夷。政異南州理。身從北土宜。酒危須强把。親故莫勞思。馬易都門度。書難塞雁期。只將朝夕面。寫與隔年詩。</text>
<title>次靈隱寺</title>,<text>滄海秋澄闊。叢林夜寂寥。山高初得月。江急忽生潮。衣汵披雲臥。身輕渡漢飄。俯臨鮫室黝。攀上鶻巢遙。石溜泉添瀉。霜風葉擺凋。有觀皆勝絶。無地受紛囂。擬拚蟾宮路。閑昇白玉橋。</text>
<title>次晩泊蒲類</title>,<text>明月蒼江晩。孤舟旅夢愁。漢山分隴坂。胡地界河流。近海偏多瘴。臨關苦易秋。悲笳來碃路。畫角起醮樓。征卒三年戍。將軍萬里侯。邊庭流血盡。誰雪百王羞。</text>
<title>次春晩游故山</title>,<text>挈杖㳂溪路。開筵累石臺。濯淸巖底水。吸翠竹前杯。引蔓攀藤架。垂綸坐岸隈。藕莖魚噞動。花蔕鳥銜來。況復新晴後。歸鞭路不埃。</text>
<title>次泥谿</title>,<text>出峽江初闊。臨谿路忽岐。水聲沿石激。岩影壓潭危。問路知行遠。看山覺坐移。瀑寒懸絶磴。松老倒蒼崖。遡風依小島。牽纜繫樛枝。日落楚天碧。往來人不知。</text>
<title>次懷山</title>,<text>冕紱非吾有。雲林是我家。竹荒三徑翠。梅發幾年葩。憶着尋春服。閑乘下澤車。齊潭看蘸月。丹洞挹流霞。瑣闧趨朝懶。衡門歸夢賒。平生東路計。莫待鬂全華。</text>
<title>次早度分水嶺</title>,<text>村鷄催欲曙。旅枕苦難安。矮屋暗無月。小窓衝破冠。凍鬚噓氣結。故絮受風寒。馬病霜蹄滑。山高嶺路盤。叢林方暗黑。星斗尙闌干。曲逕踰低石。深溪亂激湍。傍崖松棧缺。垂樹露華團。未越玆山險。飫更行路難。</text>
<title>次送劉校書從軍</title>,<text>繁都開巨鎭。才子佐元戎。暮下詞華重。行間武略雄。長杠書檄筆。新月射雕弓。聲振淸疆外。籌行在幄中。驪歌終日怨。萍迹幾時同。去住催年老。滔滔水向東。</text>
<title>次蜀中貽示京邑游好韻</title>,<text>蜀路氷全解。成都花正飛。景將時共好。心與事相違。懽卽當前罄。書應別後稀。渭歌三疊咽。山雨一燈微。隨處無安席。還期在授衣。會須拚一醉。終日聽談霏。</text>
<title>次孤雁韻</title>,<text>露下秋空凈。風高一雁翔。盧花迷渚白。稻穗滿畦黃。海瀾違群遠。江淸雁怨長。故添懷戍恨。偏入戀君傷。嘆極隨孤呌。心飛逐斷行。況如巴壠月。游子久離鄕。</text>
<title>次孟學士南遊韻</title>,<text>君車初自北。我馬又從東。西塞孤飛雁。南州一轉蓬。離亭搖柳弱。馳道踏泥融。易翳無情日。難期有信鴻。肺肝談笑外。顔面夢思中。壯士將身劍。悲歌吐白虹。</text>
<title>次送鄭司倉入蜀</title>,<text>聚筵無不散。蓬轉自西東。流歲人生促。漫歧日力窮。劍林初染色。巴水正涵空。別恨輸深酌。羈懷屬斷鴻。驚猿深樹裡。行雨古祠中。應墮思人淚。還須立晩風。</text>
<title>次綿州贈別</title>,<text>征騶嘶落日。離恨動陽關。暫許琴尊置。仍敎楊柳攀。綠池春得雨。孤島水如環。岩畔花堆錦。沙邊竹帶班。尖蒲抽淺渚。繁藕蓋淸灣。況復銜杯處。徵歌聽小蠻。</text>
<title>和夏日幽莊</title>,<text>瀟灑三分逕。幽閒十畝莊。閉門塵累屛。高枕午眠長。瓜蔓過墻綠。松陰蓋屋凉。引風行竹䲧。淸署俯蓮塘。不掃庭花落。閑看水鳥翔。只將存晩翠。何必競紅芳。</text>
<title>次山莊休沐</title>,<text>宦身偸暫暇。心境卽高栖。舍遶桃花水。門開楊柳堤。草荒尋井路。石疊上山梯。林抄出時卉。竹間鳴午雞。郊原南北望。童冠兩三携。倘報君恩了。投簪臥石谿。</text>
<title>送友人通判鏡城</title>,<text>却把征鞭遠。猶殘講席溫。宦情雖左降。朝論卽精掄。緩帶懷殊俗。長城鎖北門。以恩威有截。能曲直斯存。海岸邊風迅。雲關塞雪昏。故人應更少。誰與共琴尊。</text>
<title>送友人之任豐德</title>,<text>夢協三刀吉。春乘五馬榮。平反供一笑。甘旨富專城。共切留朝意。還知奉檄情。龔黃民有父。魯衛政難兄。但阻尋常晤。仍存鄙吝萌。作隣如許我。尊酒屢相徑。</text>
<title>秋霖</title>,<text>旬朔風兼雨。街衢泥沒車。直愁成海壑。且訝洩天河。已失中江島。全沈傍岸家。却添精衛怨。難試白圭誇。比屋床生蘚。連村竈産蛙。宸闈咨儆我。田野嘆無禾。人事匪愆度。天時胡失和。書生空咄咄。唯有飮無何。</text>
<title>送友人之任</title>,<text>同仁靡遠邇。特簡出尋常。掌政雖爲重。親民要得良。郞官今出宰。洪縣古稱荒。路指咸關外。城臨渤海傍。務因沿道劇。人爲近營忙。俗類夷民悍。風從朔土强。令行非猛制。恩浹自慈祥。政最應騰報。知明不顯光。旣陳公事了。兼以我私將。身是加餐健。寒何强飮妨。他時須寄札。此別莫沾裳。正奈都門外。依依楊柳黃。</text>
<title>陶淵明飮酒韻</title>,<text>不獨不憂貧。亦復不憂道。自存道亦存。道存不知老。我自我心歡。人謂我形槁。我生亦何人。與人苦異好。所貴在我身。虛名非所寶。持此一觴酒。孤歌天地表。</text>
<title>陶淵明飮酒韻 其2</title>,<text>稟氣何寡偶。行止自違時。長年長苦飢。嗟哉所不辭。萬類有乘除。何獨長若玆。聞有嚴君平。正欲就決疑。不敢憚遠征。但恐人我欺。所恃有天在。且從天命之。</text>
<title>陶淵明飮酒韻 其3</title>,<text>貧居常鮮歡。觸類皆愁境。有睡不欲覺。有醉不欲醒。荏苒歲月類。衰髮忽垂領。霜鋒十載磨。未作囊中穎。保此固窮節。不改吾所秉。</text>
<title>陶淵明飮酒韻 其4</title>,<text>隣曲有好懷。晨夕不遠至。有酒輒成酌。酌亂易成醉。醉卽發淸嘯。淸嘯澹胸次。不知明日事。今日醉是貴。寄語俗中士。寧識此間味。</text>
<title>陶淵明飮酒韻 其5</title>,<text>城東有故業。松林空遶宅。一爲口腹營。十載斷行跡。種柳已成行。長桑當至百。方寪折腰身。玄鬢忽已白。何不念前途。餘生良可惜。</text>
<title>陶淵明飮酒韻 其6</title>,<text>晩生叔季後。獨立抱遺經。孤懷空嘐嘐。垂老百不成。悄悄一室中。被褐守寒更。風扉自開闔。枯葉墮前庭。冬宵苦不曙。叵耐飢腸鳴。不賴膝上琴。何以陶我情。</text>
<title>陶淵明飮酒韻 其7</title>,<text>悠悠叔世下。永懷黃虞風。長歡衆愁裡。獨醉群醒中。人言達者事。貴在能變通。但可直如矢。不願曲似弓。</text>
<title>陶淵明飮酒韻 其8</title>,<text>天賦貴在我。求我則皆得。人皆求在人。遺已詎不惑。軒戴去已遠。千載聖路塞。紛紛處士談。唯知務强國。終然憤說難。不如初守默。</text>
<title>陶淵明飮酒韻 其9</title>,<text>少小學于祿。弱冠始登仕。碌碌一飽營。謀進不顧已。施施方自驕。寧識墦間恥。鍾英已怪嗔。松竹荒田里。事業能幾何。歲月忽逾紀。白髮已滿頭。吾行胡不止。四序政相催。春寒不可恃。</text>
<title>擬止酒</title>,<text>居止止窮巷。行止自閑止。所樂止有酒。長年飮不止。不特亂容止。從此病不止。豈不欲止之。欲止不能止。淵明且止酒。願從今日止。</text>
<title>貧士</title>,<text>身爲口所後。口爲飢所迫。一年三百日。一日朝復夕。憂朝繼憂夕。自然頭髮白。爲向室人道。爾無偏我讁。城東數畝田。力耕當有獲。</text>
<title>陸士衡擬古韻</title>,<text>我行日已遠。我思日已深。胡鷹矯北風。楚客懷南音。參辰殊出沒。塵泥各浮沈。譬彼峘山鳥。四子終異林。杳杳鄕國路。迢迢歸夢尋。怳逢妻子面。如聞兄弟音。旣言覊旅情。且道別離心。客枕苦未安。起坐淚滿衿。斂此萬重思。輸與一張琴。</text>
<title>涉江采芙蓉韻</title>,<text>涉江采芙蓉。登皐采木蘭。采采終日采。願言寄所歡。所歡在千里。欲寄行路難。徘徊不忍去。拊心獨長嘆。</text>
<title>次擬明月何皎皎</title>,<text>明月何皎皎。盈盈透我牖。露重芒照地。簾高光入手。攬衣起周章。沈愁據枯柳。時歲改容色。良人從役久。數載音信斷。閑閨長獨守。</text>
<title>次阮嗣宗詠懷</title>,<text>衡樞不停幹。羲馭驟黃道。自非飱霞人。少壯焉得保。朝日艶園花。夕露滋庭草。凉颷撼枯柳。芙蓉蒲池老。崇替理自然。人事豈常好。</text>
<title>次阮嗣宗詠懷 其二</title>,<text>寢迹衡茅下。結構在山阿。平生罕交際。竟夕少經過。坐齋塵盧屛。栖閑幽事多。夜階墜紅葉。秋宇轉素河。連觀遺運化。崇替豈興嗟。</text>
<title>次阮嗣宗詠懷 其三</title>,<text>積雨洗高林。新月窺半帷。塞雁橫漢哀。階虫永夜悲。幽人耿不寐。有懷當語誰。微風動凄厲。疏宿澹淸暉。夙昔東皐計。今日未言歸。</text>
<title>次江文通苦別</title>,<text>行行重行行。送子至河關。執手不忍訣。將去更復還。從此一分手。山月知幾團。居人常掩閨。行子早知寒。寒風吹野草。野草日離離。保我懷中物。所贈楊柳技。見此如見君。此心終不移。</text>
<title>次淵明飮酒</title>,<text>運生非一途。趨舍各異情。楊朱知愛己。伯夷空立名。絲染悲墨氏。途窮哭阮生。流年飛電掣。處世大夢驚。但願樽前酒。不嘆老無成。</text>
<title>次掉歌行</title>,<text>湖面菱花發。灣頭桂檝通。截過潭上島。回颺藕間風。鴛起波文定。萍開天影空。春愁無處着。秋怨幾時窮。葉似雙鬟翠。花如兩頰紅。紅芳易彫謝。輸恨掉歌中。</text>
<title>治圃</title>,<text>夜來一雨足。土脈始含滋。早作治小圃。要逮淸明時。開壤播新種。折竹補舊籬。糞穢遣兒布。耰鋤手自持。此雖小人事。亦近君子爲。閒閒此間味。莫說與樊遲。</text>
<title>無題</title>,<text>山人養虛寂。結宇依蒼翠。蒼翠在半空。路夐人罕至。石滑滋苔綠。窓虛入嵐氣。幽陟不知倦。芒鞋缷塵騎。岸崩松棧危。林深谿谷邃。借宿禪床下。鳴鍾坐不寐。儒釋雖殊道。情趣何嘗異。自言習靜來。三年不出寺。觀心厭有形。着功到無意。願從吾師老。畢竟無遐棄。</text>
<title>孟浩然詩韻</title>,<text>微月欲出嶺。陰林忽生暝。露滋衣上華。鍾傳寺外聽。步從石臺入。坐隨禪僧定。幽人期不至。風葉鳴閑徑。</text>
<title>耶溪泛舟韻</title>,<text>蕩槳截洄流。牽纜遶淺渚。斷霞殘照共。晴沙白鳥與。箇箇隔浦船。雙雙採蓮女。折得荷葉回。相邀遡風語。</text>
<title>鄭五彈琴</title>,<text>露草分秋逕。風葉碎夕林。掃却藤間石。鏘然鳴玉琴。似從孤雁遠。還隨落景沈。朅來三季下。傳得太古心。</text>
<title>九月已盡園菊未發。</title>,<text>夏園封植嬾。秋逕菊莖疏。已過重陽後。方將十月初。幽香雖不沫。靑蘂未全舒。政爾臨風嗅。其如入盞虛。淸霜寧借汝。積雪欲欺予。賴有第簷護。吾醅晩可釃。</text>
<title>淵明飮酒</title>,<text>信衰詰誓興。大道日喪眞。朱翟亂仁義。風俗不復淳。異術遂以滋。刑名競奇新。首陽餓伯夷。商山有避秦。年代忽古今。孔跖俱埃塵。詩書十載業。吾志亦已勤。城東數畝田。耒耜行可親。皷枻月溪下。長歌渡迷津。詩哦李白篇。酒漉淵明巾。世事百不聞。終作醉鄕人。</text>
<title>拾粒</title>,<text>常平開惠糶。貿貿飢艮集。關街負且戴。塵土有遺粒。藍縷者何人。傴僂行且拾。粒粒拾復拾。拾拾如不受。問渠何所獲。終日不盈掬。終日不盈掬。汝業眞可惜。炊將充一餔。尙哿飢過宿。明朝向誰門。鬻歌持瓢立。</text>
<title>見乞兒</title>,<text>日夕聞乞聲。倒裳出門視。門前兩兒子。跣足行纍纍。一兒問不譍。低頭如有恥。一兒手指之。云是主家子。主家遘時疫。父母同月死。家僮散亡盡。唯有一老婢。老婢是我母。昨日早往市。向我兩人言。乞米暮當至。出門待母還。終日坐復起。日夕竟不至。連夜嘯未已。朝來不耐飢。乞食行到此。呼童將米來。亦能知色喜。可哀良家子。如何一至是。夫性其不保。爾更何所恃。</text>
<title>陶淵明連雨獨酌</title>,<text>窮居雖鮮欲。衍酒卽愉然。伍旬閉戶臥。連夜雨聲聞。淵明有奇句。亦云飮得仙。有酒曷不飮。崇替當任天。一㪷却醺然。直至黃虞先。黃虞逝已遠。淳死不復逮。所賴撙不燥。聊以窮吾年。此外焉更求。不必空立言。</text>
<title>憫農</title>,<text>春耕常苦乾。夏耘常苦熱。辛勤一年功。十口要飽腹。稻成租期催。已倂前歲納。囷倉餘幾何。艱難備私糶。勞歌白屋裏。歲晩將何食。空聞貴公子。羅綺紛相逐。平生不知農。醉舞靑樓月。農夫自嘆嗟。何以坸苦樂。世無周公者。誰能陳稼穡。</text>
<title>猶子存性冠</title>,<text>汝長予旣喜。汝冠予還悲。汝冠一加首。寧復稚髫時。稚髫忽壯夫。壯夫行且衰。憶予少年日。日聚同里兒。老婢出門呼。脫衣棹頭馳。口腹寄父母。世事百不知。屈指如昨日。素髮已雙垂。從今又幾何。亦復成追思。以予觀汝身。汝身當如斯。學問須及時。無忝成人寪。</text>
<title>悲紈扇</title>,<text>急景催年矢。疾風卷黃落。棄捐篋笥中。蕭蕭空落莫。憶昔南訛節。君王手中着。承恩方繾綣。造次常在握。最恨金神祟。遽爾君恩薄。凉風莫須吹。夜雨休更滴。風雨助凄悲。寂寞將誰托。用舍皆關命。底須作憂樂。</text>
<title>嶺南歎</title>,<text>容從嶺南回。爲予說南鄕。南鄕古樂土。殷庶冠八方。邑居侔京國。巷陌迷鄽坊。處處聞雞犬。村村樂耕桑。引渠跨百里。畬種到山崗。宿耕當秋急。蒔苗逮夏忙。漑久泉脈潤。犂熟地力艮。人事旣已至。水旱未爲痒。樂歲饜餠餌。凶年免粃糠。餘務事楮漆。材用及松篁。千里無曠土。百室動連疆。民俗亦柔淳。不似北方强。夜村無閉戶。栖畝有餘糧。自從數年來。人事實堪傷。繁都漸蕭條。樂郊日荒涼。昔日百家村。數戶僅有亡。昔日貨賃田。直爲靑草場。嘗觀列邑事。勸課先路傍。路傍尙如此。深谷皆萊胱。欲耕力不給。欲責無人償。相將棄舊業。扶挈走倀倀。衣褐不被體。纍纍行且僵。就食散東西。輾轉居不常。豈不戀居室。豈不惜田場。豈不愛妻子。豈不念爺孃。天倫不得保。絶去如相忘。或死溝壑中。或托場市商。或於山寺投。或於寇盜藏。無賴數百群。相聚逞剽攘。白日殺越人。昏夜明火光。連結數十州。徒繁勢更張。行旅不得通。郡縣莫敢當。齊民盡消亡。奸究漸强梁。潛思後日事。深憂在弄潢。州邑況凋瘵。故如貢首羊。所守是何物。虛簿與空倉。倘或有警急。何以應攙搶。究厥所以然。實由謀不臧。領鎭率貪縱。長民非慈祥。同然浚膏血。誰醫眼前瘡。軍簿久不覈。名籍亂無章。身去役尙存。家破患逾長。猿亡林木禍。門火池魚殃。耕種已失時。焉得理莠稂。因玆愁怨積。戾氣于陰陽。人事旣不至。況復愆雨暘。百糓俱受災。比年連失穰。官債不得償。矧敢望倉箱。何以蓋寒體。何以充飢腸。寒飢轉作癘。流染劇火颺。闔戶幸一活。壯弱皆夭殤。離散益無數。死亡亦難量。頃因遠行邁。薄暮投村壯。扣門願寄宿。且復求水漿。中有一老父。鬚眉皓蒼蒼。借問緣底事。塊然處空房。老父不暇譍。垂頭淚先滂。黃昏炊爨訖。夜共宿土床。翁言年八十。去歲遭妻喪。世爲水卒役。長子死於防。次子不堪命。兆去不我將。存亡絶消悤。不復倚門望。何人炊我食。何人縫我裳。汲樵手自親。一身尙未殭。不獨吾家然。所在皆堆墻。此村數十家。蕭條見何嘗。皆爲驅役苦。散避如驚麞。晩來拂衣起。繞村久徜徉。門閭尙儼然。炊煤栖空樑。不見煙火起。滿因宿草黃。予是白食者。聞言實驚惶。蹙顙忽有泚。愴然涕汪汪。堂下隔千里。九重何茫茫。經帷雖有言。豈如親見詳。痛哭少賈生。進圖無鄭郞。孰摹民離狀。發遞達末央。先王四十年。霈澤流汪洋。生成無札瘥。惸獨皆稻梁。如何至今日。有此歌隰萇。聖明思經迷。光燭照逾旁。猶溺師夏后。如傷擬周王。哀矜損正供。雨露弛秋霜。況復股䏡良。魚水會一堂。左右竭心力。思日贊贊衰。弼違有法家。宣化有召靈。賦役不加重。洷惠愈大霶。黎民當愛賜。至治宜馨香。有何疵政擧。而不瑧時康。邦本一泮渙。其誰與胥匡。所夏在土崩。川決不及障。言念一至此。中夜起彷徨。譬如衰邁人。病且成膏肓。求受在必當。得藥卽投湯。多方思已病。亦復及祈祚。治急恐後𪚥。病以斤斧戕。倘求病民源。豈無於政妨。燎原由灼火。滔天自濫觴。淸流要澄源。擧目當擊綱。反手轉移機。只在宵旰囊。</text>
<title>明妃詞</title>,<text>八月穹廬雪正飛。琵琶馬上淚沾衣。君王已是多悲恨。誰寫新聲入漢歸。</text>
<title>明妃詞 其二</title>,<text>女色和戎爲漢悲。沒身胡地妾何辭。漢人縱要和親久。爭得顔如初嫁時。</text>
<title>送人還鄕</title>,<text>鄕路秋高月又澄。欲追郊外病艱能。從今忽作東西夢。還憶年前一榻燈。</text>
<title>別意</title>,<text>萬事悠悠有老天。西關霜雁怨彫年。風流好是酬還唱。滿把淸狂向酒筵。</text>
<title>座上</title>,<text>春添遠水鏡新出。雨浥平沙風不埃。齪齪強顔明日事。移船遵渚重徘徊。</text>
<title>漫興</title>,<text>白色過郊山雨去。紅光入水岸花深。庭中梅發庭前詠。戶外泉鳴戶裡琴。</text>
<title>夜坐</title>,<text>滿室梅香和靖宅。盈牀書卷鄴候家。病眼自妨看細宇。便敎兒子剪燈花。</text>
<title>卽席次友人韻</title>,<text>晴沙綠水絶炎蒸。況復高談滿座朋。雨霽山雲猶黯黯。煙銷江岸却層層。</text>
<title>江上阻風</title>,<text>放船初擬過蠶頭。風利仍須得上流。故令飛簾先戒路。錯敎還阻下灘舟。</text>
<title>卽事</title>,<text>憑闌展脚乘涼睡。把酒看山擁鼻吟。暝色忽從簾畔到。東邊殘照斂遙岑。</text>
<title>長吟</title>,<text>有盡生涯無盡事。一端腔裏萬端心。夜靜山空松籟發。高樓明月短長吟。</text>
<title>偶成</title>,<text>林畔澄江江畔山。靑煙一帶秋村暮。紛紛紅葉滿空階。負手閑吟樓上步。</text>
<title>賦得</title>,<text>山前山後兩三村。人去橋邊犬吠門。向晩更看奇絶處。靑煙一帶割山根。</text>
<title>蜀中九日</title>,<text>異鄕秋日獨登臺。剩把黃花入酒杯。雁已覺寒違漠至。旅人何不賦歸來。</text>
<title>看竹</title>,<text>小樓風日近仙居。滿砌疏篁玉不如。竟日相看何所事。主人心境自淸虛。</text>
<title>寓興</title>,<text>天低北岳行雲逗。樹密前村夜月陰。事業詩書空遠大。任將天地入高吟。</text>
<title>留客</title>,<text>晩風吹破碧山煙。枕底泠冷噴石泉。歸客直須乘夜去。洞深雲月更娟娟。</text>
<title>月下</title>,<text>商風淅淅動林柯。露下秋空月色多。大地江山渾似水。一庭疏樹影婆娑。</text>
<title>獨臥</title>,<text>山根石壁當頭壓。澗底泉聲入耳空。客去主人終日臥。不知身世是寰中。</text>
<title>治圃</title>,<text>蒜尖韮細宿根成。葵茁蔥芽新種生。無事自然歸有事。人間何地不經營。</text>
<title>南樓</title>,<text>循澗緣崖遶翠林。望山看野俯淸潯。最宜明月中秋夜。負手徐行洛下吟。</text>
<title>西澗</title>,<text>缺岸瀉來方決決。曲池流下任淵淵。淸源實愜幽情契。濯罷塵纓枕石眠。</text>
<title>上房</title>,<text>當簷遠岫如排闥。隔屋淸江不礙林。宿醉未醒偏愛曠。薄寒初中便宜深。</text>
<title>前堂</title>,<text>旁通閣路聯樓直。面壓江郊入眼平。不但吾徒游息地。要思文會得標名。</text>
<title>謝人送酒</title>,<text>不堪孤枕怯寒風。臥到朝陰上半空。多謝林亭舊詩老。殷勤送與玉壺冰。</text>
<title>石池</title>,<text>疊石作涯方整整。迤溝疏水漾漣漣。新磨鏡面無纖滓。到此無蓮勝有蓮。</text>
<title>沙田</title>,<text>挾路耕侵池畔柳。勻灰種罷木綿花。春來雨足千莖綠。秋後霜深萬掬霞。</text>
<title>松</title>,<text>怒根直破蒼崖力。穩蓋長舍春雨姿。自不願爲樑棟用。更何要向歲寒知。</text>
<title>檜</title>,<text>近接梅階交吟影。遠通松壑作洪濤。下穿黃壤終無曲。上出靑冥始說高。</text>
<title>梅</title>,<text>不獨精神疏影下。依然風味半枯身。說香語白渾欺汝。箇裡難言是汝眞。</text>
<title>柳</title>,<text>半煙半雨半風雪。裊裊垂垂萬萬枝。已迎喚客嬌鶯囀。且蔭穿堤御醞馳。</text>
<title>聞人有喪</title>,<text>世界從來爲缺陷。鬼神還復瞰高明。七十年餘如意事。世間何地滿無傾。</text>
<title>買書自嘲</title>,<text>鄴氏家藏謾五車。尋常昏睡費居諸。矧渠飫被詩書惱。何用紛紛更益書。</text>
<title>賈誼</title>,<text>一代風聲自有因。難敎耳目一朝新。漢家若也施君策。未必袁讒不及身。</text>
<title>汲黯</title>,<text>多慾一言攻帝病。帝心加敬不期爲。知君十載淮陽臥。端在當初冠見時。</text>
<title>雪霽寒松</title>,<text>龍奮虬騰靑偃蹇。絮罥綿樸白糢糊。山家面面如屛障。擬作商山四皓圖。</text>
<title>秋事</title>,<text>收芋藏栗園功急。剝豆舂粳穡事忙。口腹惱人人自苦。人間何處不遑遑。</text>
<title>詠史 言或不中。事或過情。欲攄未發之意。以觀用心之地。</title>,<text>已向中行作衆人。曳裾何必久逡巡。臨難始論恩厚薄。用斯能愧二心臣。</text>
<title>詠史 言或不中。事或過情。欲攄未發之意。以觀用心之地。 其二</title>,<text>報了強秦覇業殘。尙依隆準冒艱難。樹國詭謀誠誤漢。請籌銷印豈忠韓。</text>
<title>想關東秋景</title>,<text>松身摠直沿溪路。石面偏危傍海山。楓葉新霜應更好。依然魂夢畫圖間。</text>
<title>爲人</title>,<text>身慵折簡與賓客。口倦杯盤輸僕夫。人賀官高吾嘆老。一生謾作爲人徒。</text>
<title>自遣</title>,<text>家貧尙未飢寒迫。身老猶無病痛侵。偃息不知忙走苦。淸新抽得短長吟。</text>
<title>髮脫</title>,<text>世人嫌白不嫌疏。照鏡晴窓把鑷除。得歲漸多渾欲雪。不如隨櫛落無餘。</text>
<title>題湖堂契會圖占位各題一絶</title>,<text>箇中行樂同舟畫。分外幽期占位詩。領得精神輸一幅。從他聚散在來時。</text>
<title>題贈淸州人</title>,<text>人間離合固無齊。忍淚當時愴解携。若使夢魂行有迹。西原城北摠成蹊。</text>
<title>田家樂。次唐人韻。</title>,<text>田頭雨足溪響。舍下橋傾路斜。向暖曬絲處處。趁晴舂麥家家。</text>
<title>卽事回文</title>,<text>村遠歸樵落日。澗深引水連筩。繁花戲折門閉。淨榻愁吟院空。</text>
<title>卽事回文 其二</title>,<text>明月淸風閣夜。白沙翠竹江春。聲聲滴溜微瀑。片片飛花遠隣。</text>
<title>古韻</title>,<text>東風湖面凍全消。雪水初添欲上橋。野女傾筐新菜甲。江梅深院未花梢。醇醪送味心先醉。晴瓦浮光眼欲搖。坐睡行吟無盡趣。直邀佳月度寒宵。</text>
<title>春近</title>,<text>斗室山吟一病身。藥罏經卷不宜春。多情芳草猶含凍。無賴東風已惱人。一夜閑愁添白髮。半生餘事誤烏巾。關門臥睡無相問。弊箒雖捐合自珍。</text>
<title>出郭送人</title>,<text>出郭吟行石路欹。江郊楊柳已搖絲。何妨北闕朝衙罷。正値東湖春漲時。十載未成投笏計。一篇空賦愛山詩。世間萬事誰非夢。多病年來懶問醫。</text>
<title>春初</title>,<text>一夜東風江欲澌。小園寒盡鳥聲知。經冬無雪春差早。屈指添年老自隨。暖意已成綿絮重。壯心寧與鬢毛衰。感時濺淚非吾事。唯有當壚醉睡宜。</text>
<title>睡後記夢言志</title>,<text>平世卑官接事稀。暖窓高枕晝關扉。卯酲未解乾坤晦。春睡無憑蛺蝶飛。獻策暫從金馬待。披蓑飜向釣船歸。依然一味浮雲散。搔首長吟事事違。</text>
<title>卽事</title>,<text>久厭紅塵卯酉催。幸叨恩暇此徘徊。村蹊北截山腰去。瀑水西從磵口回。院落春深梅始放。江郊日午霧方開。行吟坐嘯渾閑事。心況還非作宦來。</text>
<title>病起</title>,<text>暮年身事與心違。不爲吟詩帶減圍。鬼物玩人祈祝誤。病根侵骨卜醫非。起來覓杖知腰倦。櫛後擡頭感髮稀。屈指前途猶未遠。故園何事不言歸。</text>
<title>詠懷自嘲</title>,<text>豈爲朝家不懼勞。又謀榮進鑷斑毛。半生香土罹塵綱。何日高陽送酒曹。鳧去自知河不小。鍾移寧恕我非饕。因循歸計終難就。祗把新詩騁語豪。</text>
<title>詠懷自嘲 其二</title>,<text>浮沈一第任奔勞。皺却紅顔白却毛。助力只堪供聖主。擴疏況復愧凡曹。百年終指溪山𪚥。今世空輸勢利饕。占勝謾誇歸有地。隨身簪紱氣猶豪。</text>
<title>送人</title>,<text>貴在心知非在面。況當論地又論兄。十年泮水深無底。半壁殘燈剩有情。栗柳錦江秋欲老。緩鞭蘆嶺月應明。只將蘇合三封藥。聊贐湖山萬里行。</text>
<title>送人還隣</title>,<text>人情憂樂是盈虧。達者從前獨自知。無後不添商也怨。有懷羞作賈生悲。行吟到處山川古。乘興歸來步武遲。此日扁舟秋欲暮。茫茫一雁杳難追。</text>
<title>送人還隣 其二</title>,<text>榮寵平生任自揮。俗人蹤迹及門稀。春風曾向家山到。秋月還尋野路歸。村釀酸甘邀客醉。山雲朝暮捲簾飛。世間萬事何須問。困睡閑吟足布衣。</text>
<title>卽事</title>,<text>十年逐利頭渾雪。三品爲官食不魚。玄晏一身都疾病。相如四壁但空虛。靑山似與高人約。窮巷元無長者車。思暇三春閑事足。睡餘貪讀古人書。</text>
<title>落髮</title>,<text>落髮紛然滿櫛絲。衰遲無計駐年姿。却將看鏡羞仍怯。漸不容梳懶亦宜。春到恨無花揷處。風來怕有帽欹時。壯心不與桑楡盡。駿馬金鞍每自隨。</text>
<title>送人歸關東</title>,<text>握手相看二月天。黯然愁思到吟邊。離餘會有還逢日。聚裡元無不散筵。關嶺曉風須强飮。海山秋月定留篇。憑君莫道春遊好。爲怕春來足杜鵑。</text>
<title>送人歸關東 其二</title>,<text>嶺海仙蹤古檀奇。壯遊千里子長歸。堪誇出使便尋隱。還笑行臺無謢衣。分袂離觴須強進。到關知舊定應稀。都門日夕風威緊。攬轡束鞭馬似飛。</text>
<title>次狎鷗亭板上應製韻</title>,<text>千古何人退急流。鬢端霜雪不知秋。暫收飮土香塵跡。枉托斜風細雨洲。已是夢魂常斷壟。豈能身世却噓舟。欲忘還自機心動。雖有眠鷗不解愁。</text>
<title>放船</title>,<text>江入東湖極目平。扁舟放下一蘆輕。沙洲潦退層層白。石岸花殘點點明。眼力定時船益駃。灘聲窮處水增淸。日斜不盡山陰興。風利貪征不計程。</text>
<title>送人卽席</title>,<text>草長平郊鶯亂啼。落霞孤鶩更鳧鷖。沙洲杳杳春愁遠。山海茫茫客夢迷。江館深杯人去住。關雲匹馬路東西。寒煙遠樹供吟料。日暮移樽向竹蹊。</text>
<title>送人卽席 其二</title>,<text>樽酒交歡一夢餘。摻衣遵路意何如。海天錯莫雲邊月。關路荒涼雁足書。萬里征鞭春思遠。一燈微雨客襟虛。萍蹤會遇知何日。應憶淸江夜鱠魚。</text>
<title>送人卽席 其三</title>,<text>傾蓋眞同白首知。江頭分袂黯然時。春餘景物供新態。雨後江山發妙姿。匹馬吟鞭何用促。一杯情酒不須辭。驪駒一曲銷魂處。渭樹江雲惱別離。</text>
<title>江樓</title>,<text>入望雲山萬里平。撩愁花絮遶春城。遙峯晩色晴浮翠。極浦寒潮遠送聲。風滿小樓樓滿月。笛橫斜渡渡橫舲。天公不阻幽人賞。故與佳遊屬暮晴。</text>
<title>山頂</title>,<text>千仞雲梯石作臺。陰崖屨滑老蒼苔。翠環脚底群巒秀。望盡天邊獨鳥回。鴉背亂飜斜照去。笛聲遙滯晩風來。登臨不盡方羊興。暫許峯頭小酌開。</text>
<title>寄人田居</title>,<text>秋來一別政依依。想極還如隔歲違。幾處移樽成野酌。誰家邀月共柴扉。耕桑有趣君先獲。奔走徒勞我自非。芋栗滿山收得了。今年十口保無飢。</text>
<title>舟中</title>,<text>一江秋色遠含情。白水晴沙潑眼明。殘照曳紅臨渚盡。晩霞拖翠過山橫。且看西海寒潮落。直待東岑皓月生。滿坐襟懷如淡水。醉餘騷語不禁淸。</text>
<title>江上送人</title>,<text>秋深江國雁來多。兩岸蕭蕭蘆荻花。夕景欲沈方斂照。潮痕初退尙留沙。灘頭白點去來鳥。橋外靑團三兩家。座上一杯須強進。明朝歸袂海山賒。</text>
<title>枯竹</title>,<text>碧玉叢竿雪後姿。如今零落政堪悲。應因造化功難到。不是風霜葉便萎。渤海窮陲蘇子老。首陽深處伯夷飢。主人興緖還無賴。元化蒼茫欲問誰。</text>
<title>贈人</title>,<text>不斷朱絃爲有君。相知何啻妙風斤。太山自料埃無補。荊玉方悲石未分。憂患百年相戰薄。笑談隨處接殷勤。暫時懷抱休留惱。男子平生竟策勳。</text>
<title>贈人 其二</title>,<text>衰病人間歲暮吟。有君寧恨少知音。薄官奔走成何事。晩世浮沈倦此心。北極憂誠空許大。西川歸夢也頻尋。私情自是牽烏烏。乞養還嗟異古今。</text>
<title>早朝</title>,<text>宮漏初殘輟報籌。九衢霜露濕衣裘。重扃已闢聞環佩。寶扇初回見冕旒。喜氣認從文陛動。曙光看向畫簷浮。香煙萬縷渾身染。怳到蓬菜最上頭。</text>
<title>送人往關東</title>,<text>路入海陬靑壁古。四仙遺迹摠悠悠。千層矗石波頭立。數點鰲山眼底浮。物外奇遊非俗客。天涯明月又高秋。自慙身世名韁綷。歸騎斜陽一片愁。</text>
<title>釣臺</title>,<text>故人相訪眼初開。胡乃還歸舊釣臺。莫謂有心勤聘弊。元來無意作鹽梅。功名千載知輕擲。氣節當時賴力培。臺上一絲扶九鼎。凌煙高閣謾崔嵬。</text>
<title>送人赴任河陽</title>,<text>韋布爲官故自貧。詩書所得要推仁。割雞未是游刀地。佩犢應多解劍民。江上酒杯千里別。篋中心目六期新。龍鍾半世叨恩暇。自笑年年謾送人。</text>
<title>讀書堂雜詠</title>,<text>赤雀噓炎欲爇天。向來江閣便無權。槐陰直與樓陰接。山氣仍將水氣連。寒碎澗聲添雨後。涼搖松樹得風前。三生宿債應仙籍。一洗人間積渴蠲。</text>
<title>讀書堂雜詠 其二</title>,<text>潦盡潭淸木葉飛。稻香棗熟鱖魚肥。悲蛩細和離鴻怨。紅樹疏分返照微。臨水登山懷黯黯。憶羹思鱠夢依依。謬霑寵渥深如許。不爲無田未拂衣。</text>
<title>讀書堂雜詠 其三</title>,<text>衝風出郭鼻生酸。暖酒忙斟量轉寬。撲雪未欺梅影瘦。着氷偏助澗聲寒。千江凍合撗馳快。一室爐烘縮坐安。歲事欲闌歸計失。誤身端是坐儒冠。</text>
<title>讀書堂雜詠 其四</title>,<text>單被蒙頭曉睡濃。樹間初日射窓紅。讀書床角殘燈熖。燒栗爐中宿火烘。霧色連江深似積。嵐霏穿戶近成空。此間最是難摹處。煙際疏林處處同。</text>
<title>讀書堂雜詠 其五</title>,<text>水國蒼茫似晝成。南樓夕景轉增淸。暝來簷角簾低暗。照掛山巓鳥過明。蔽樹漁村煙起直。截江沙嶼草鋪橫。坐看林葉鴉栖定。倦客鄕愁一夜生。</text>
<title>讀書堂雜詠 其六</title>,<text>圓光三五十分淸。照到南樓特地明。展轉我方愁夜永。徘徊湈自戀沙平。空空靜水沈無底。歷歷行舟遠有聲。不獨鉤簾樓上客。滿林烏鵲亦多驚。</text>
<title>步過危橋</title>,<text>百步危橋高百尺。搖搖欹板俯難憑。將乘馬度旣無奈。欲倩人扶猶不能。亂眼昏花方黯黯。遍肌寒粟悔淩淩。過來始覺吾身在。灔澦人間果有微。</text>
<title>釣臺</title>,<text>半裘不是帝王臣。只許終身臥富春。波暖釣臺魚自躍。夢閑蘿月景常新。無端物色來何處。便覺中原有故人。一動里辰還拂抽。歸來山水肯長嗔。</text>
<title>髮脫</title>,<text>髮脫紛紛不待爬。衰遲無計駐年華。時因看鏡羞還㤼。漸不容梳懶亦佳。老去豈須煩錄白。春來何處可簪花。壯心猶愧佳人焚。故把鳥巾向暗遮。</text>
<title>送友人歸關東</title>,<text>嶺海吟鞭一向東。酒盃那得故人同。角聲曉動關城雪。馬足春輕驛路風。夏靜竹西霜簟冷。秋深鏡浦月波空。還思他日相看地。衰鬢應驚作兩翁。</text>
<title>贈友人</title>,<text>窮達榮懷白首知。靑衫烏帽共淸時。疏狂似我偏貪酒。潦倒如君酷愛詩。秋後塞天思繾綣。夜深槐月語攴離。卜隣他日須投緩。香出塵裙易作緇。</text>
<title>贈友人 其二</title>,<text>小少相知能幾時。如今衰白老垂垂。荷香襲袂秋吟苦。槐露沾衣夜坐危。病後陶潛宜斷酒。窮餘杜甫合休詩。驅馳轉起田園興。況復淸癡擧世嗤。</text>
<title>老</title>,<text>壯夫容易作華顚。老去無方可駐年。歲月過頭難借便。雪霜欺客獨侵先。藥罏經卷成新業。巷柳園桃斷舊緣。榮辱等皆身外事。偸閑唯愛負暄眠。</text>
<title>貧</title>,<text>平生迂拙誤身謀。家舊靑氈亦見偸。原逕有篷堪杔老。杜陵無酒可銷愁。琴因供㸑彈仍廢。詩爲忘飢疫不休。活計怡然徒四壁。屢空常怪老妻羞。</text>
<title>貪病</title>,<text>一意從來不救飢。半生風痺更催衰。貧來唯有伴琴瑟。病後不須招卜醫。畏病亦能煩索酒。怕窮猶自愛吟詩。此身政坐持謀拙。鬼物何偏老我欺。</text>
<title>老病</title>,<text>風痺沈綿愁杜甫。流年容易老馮唐。㤼寒每自慵開戶。愛暖尋常倦下床。霜髮不公尋我急。病眸無睡覺宵長。强顔卯酉非吾事。早晩歸田策倘良。</text>
<title>答人</title>,<text>鬱鬱奇材我見君。空山何日遇操斤。幽懷屢寄詩千首。衰病還生興一分。道直自甘常齟齬。情深只合接殷勤。功名終古都開命。刀筆當年第一勳。</text>
<title>恭懿大妃挽詞</title>,<text>運屬龍蛇不忍言。幾多遘憫坐消魂。攀髯當日已無及。屈指遺臣今孰存。感入宸裏流沛澤。春生冤骨泣明恩。應知大隧融融樂。舊事從頭得細論。</text>
<title>漢江樓。次呈韓天使。</title>,<text>使事初竣且出遊。偏邦勝賞仗名樓。須將罨畫顔增耀。何遣饕風望却收。應是東坡重稱比。便敎西子故低羞。遮寒尙有流霞酌。不用千金換酒裘。</text>
<title>送金文之佐幕關東別席。與伯氏贐以詩。幷附</title>,<text>少年淸趣在煙霞。作宦猶尋海上槎。勝絶東區山最富。晨昏南郡路非賒。三秋客夢驚雲鶴。一室吟愁愧井蛙。杖錫倘乖司馬志。定從勾漏覓丹砂。都門風露酒杯深。歸意東鞭自不禁。海岫有雲千里眼。關城無雁一秋心。</text>
<title>送金文之佐幕關東別席。與伯氏贐以詩。幷附 其二</title>,<text>崩濤五夜鯨邊夢。搔首三更鶴畔吟。小魯壯觀休壠斷。錦囊分與豁塵襟。子器仙區有楓岳。名擅海之東。谷水羅垂逈。雲巒玉揥空。裁縫無喜手。磨琢孰良工。詩匠今推得。應收筆下功。</text>
<title>送金文之佐幕關東別席。與伯氏贐以詩。幷附</title>,<text>少年淸趣在煙霞。作宦猶尋海上槎。勝絶東區山最富。晨昏南郡路非賒。三秋客夢驚雲鶴。一室吟愁愧井蛙。杖錫倘乖司馬志。定從勾漏覓丹砂。都門風露酒杯深。歸意東鞭自不禁。海岫有雲千里眼。關城無雁一秋心。崩濤五夜鯨邊夢。搔首三更鶴畔吟。小魯壯觀休壠斷。錦囊分與豁塵襟。仙區有楓岳。名擅海之東。谷水羅垂逈。雲巒玉揥空。裁縫無喜手。磨琢孰良工。詩匠今推得。應收筆下功。</text>
<title>詠懷</title>,<text>城市山林兩孰居。任將軒冕伴樵漁。名參下士村何補。位忝淸時拙有餘。玄晏一身都疾病。相如四壁但空虛。荷恩不敢辭明主。歸老行將問弊廬。盛世縱爲容曠達。淸班寧合着慵疏。靑山自有高人約。窮巷元無長者車。揣分愧從多士列。偸閑貪讀古人書。菊殘小砌霜添後。波壯淸江木落初。兩岸平沙飛朔雁。一船凉月擲寒魚。醉餘坦腹吟詩罷入。座西風颯客裾。</text>
<title>送梧陰令公朝天</title>,<text>下國純誠輸北拱。上天溫札眷東偏。酬恩有禮今遄謝。訛典蒙羞昔未湔。事貴乘時斯係重。才難求備要推賢。庭趨夙歲詩三百。弧射初心路四千。春到都門寒尙力。風來關路酒無權。襟懷不盡臨岐話。面目猶存滿篋牋。騎簇郵亭貪永日。夢回覊枕㤼啼鵑。胡山雪盡龍灣漲。遼市雲平鶴野綿。孤竹風淸瞻伯聖。昌黎雨暗憶韓仙。防胡事古秦城在。射虎名存漢石傳。野曠到頭衝潦滑。沙平無日不風顚。寒潮夜打關城月。浮靄春籠菊樹煙。山裘醫閭橫北界。河通楊予簇南船。予長遊遠藏胸富。延札觀多察俗專。在道怕逢梅雨日。還家應趁麥秋天。萱闈羸得慈顔悅。奚素行看綿繡篇。</text>
<title>次滕王閣</title>,<text>雕欄綺棟塵芳渚。昔日豪華歌且舞。返照孤明橫岫煙。斜風直截過江雨。長江萬古自悠悠。丹桂靑楓春復秋。往事如雲問無處。空餘山月蘸寒流。</text>
<title>自問</title>,<text>自問有何才與德。十年飽食三品祿。計量應過百千石。官家豈徒遣爾足。雕虫效時雖亦末。勤向窓前綴魚目。</text>
<title>又問</title>,<text>又問更欲成何事。到老蠅營不知恥。只愛門前鬧車馬。寧憶春明好山水。請看少時修禊圖。一二僅存八九死。</text>
<title>華表柱</title>,<text>仙人一去已千年。人間東海成桑田。瑤池日月物外長。弱水靑鳥相回旋。塵寰尙未一念灰。歸來柱上聲悲哀。山河滿目塚纍纍。懷抱欲語憑誰開。茫茫世界幾變劫。一夢淸都眞一瞥。長風吹送碧雲霄。獨柱亭亭遼野闊。</text>
<title>送种放還山</title>,<text>山林高義久寂寞。復見先生繼巢由。先生本是麋鹿姿。擾擾城市焉足留。如今縱爲蒼生起。其奈故山猿鶴愁。忽此揮爭謝塵世。淸節凜凜霜橫秋。靑山白水一芒鞋。富貴於我如雲浮。嗟哉高蹤未可迢。悵望林泉空抱苃。</text>
<title>次秋夜長</title>,<text>秋夜長殊未央。繁榮明河素練光。河邊牛女政相望。用無梁。塞鴻孤向上林翔。桂子遠飄雲外芳。乍掠低鬟蹀回廊。織錦裁成君子裳。綺被盡鳳凰。羅裙綉鳶鴦。鳳被鳶裙秪添傷。却望明月懷異鄕。寄衣人未至。付書意何長。怛怛若迷方。燒盡芙蓉香。</text>
<title>枯竹</title>,<text>詩人愛竹眞一癖。手劚蒼苗種碧玉。年年雷雨動春蟄。舊竿斫盡新芽茁。初看錦湖孀可憐。籊籊漸覺風敲憂。渭濱千畝謾如雲。手似一叢保淸絶。主人無心猜俗客。築墻不復高百尺。有時燕坐賞淸韻。風味不須論大爵。今年已見梅雨過。怪此寒叢還索寞。欲尋生意更無存。條枯只見留黃葉。還思物理或難恃。步繞庭除如自失。此君操雅異群卉。勁氣不受霜雪迫。凋傷豈是失蔭謢。天道不能無夭札。</text>
<title>次臨高臺</title>,<text>臨高臺臨高臺。臺高軼氛埃。重樓複閣正崔嵬。吳謳楚舞淸絃哀。迤望亘馳道。白馬大堤草。顧瞻直輦路。黃鶯深苑樹。物象四時同。草樹爭靑蔥。綺窓繡戶金錯落。緻釦瑤階玉玲瓏。夜月凉別寢。朝暾暖奧宮。層軒若凌虛。邃闥不受風。三春游樂鬧如市。寶馬香車數十里。鞦韆落日士女還花陌行塵歌吹起。洞房何處月明中。畫罷娥眉倚雕櫳。朱簾鉤未下。綠醑樽不空。柳葉眉帶翠。桃萼臉疑紅。桃琴邀俠客。詠歌對鮮叢。金風玉樹易催暮。凉秋空怨齊機素。一年韶景苦無多。抛却芳時等閑度。朱門晝深鎖。寂寞人不顧。憶昨羅綺競豪華。今日風光屬誰家。雲鬟不理愁帶顰。殘花零雨年年春。從來人事總如此。姑蘇避風俱灰塵。</text>
<title>次采蓮曲</title>,<text>採蓮歸。秋風綠羅衣。驚起鳶鴦兩兩飛。晴沙綠水迷極浦。蕩滿輕舟閑放櫓。行歌緩緩採蓮遲。佳期冉冉思君苦。思君苦。朱顔不我駐。北塞黃雲征夢斷。南園綠草年光暮。年光暮。蓮已花。蓮花開盡不歸家。織罷龜文淚不收。向來江口採蓮花。採花復採葉。幾箇靑錢疊。擎葉蔭靑鬟。摘花傳紅頰。豈能長若玆。會有搖落時。玉開悲白雪。明鏡怨靑綠。商吹動碧藕。淸霜中夜滋。蓮花已謝猶未歸。人面如花共衰遲。迨我好時節。愛此芳菲歇。江上秋深日日風。女伴相呼往往逢。夜泊沙洲草茸茸。相違共說相思苦。關山萬重思萬重。</text>
<title>次行路難韻</title>,<text>君不見邊烽夜照未央庭。鐵騎曉動長安城。漢皇一怒奮劍起。飛將萬里推轂行。霜芒電彩耀矛戟。虎吼龍驚競皷鉦。飮馬遼城晨渡河。流血桑乾宵斫營。斫營去盡西海極。荷戈斬到樓蘭國。遠拓羞比幕南空。大功不數燕然勒。弱冠魯請係塵纓。桑楡擬振橫天翼。李廣奇數動蹇連。況復遭時非武宣。塞北征人思授衣。江南少婦歌采蓮。黃沙雨雪幾葭琯。綠草蝴蝶征夢斷。髮白千丈日日生。帶圍一尺年年緩。行路難。山中酒熟秋有蘭。有山不歸身已老空使錦機愁天寒。</text>
<title>長恨歌</title>,<text>長恨歌。古往今來俱可嗟。唐吳一去淳風死。男兒事業誠跎此。君不見屈平平生多慷慨。寺省淈泥楊其波。將𪚥寧赴汩羅水。楚纍十年哀恨多。又不見征南將軍死國事。一車明珠乃𪚥戍。天子明見萬里外。功名一朝還墜地。直道何所容。殊勳不可恃。茫茫宇宙間。志士悲無已。就此滔滔未爲情。途窮往往哭阮生。長恨歌歌一曲。曲終調古無歡華。</text>
