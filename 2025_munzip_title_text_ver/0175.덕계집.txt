<title>遊仚遊洞</title>,<text>路險人難入。山低世孰詹。淸溪亦鞱晦。無悔不須占。</text>
<title>洛中寓懷 三首</title>,<text>樂地尋常在。浮生自不閑。長思草亭月。空照鏡湖灣。</text>
<title>洛中寓懷 三首 其二</title>,<text>千里思歸客。孤燈半夜心。長懷少年事。明月故山林。</text>
<title>洛中寓懷 三首 其三</title>,<text>催漏頻驚夢。思歸又暮春。君看此夜月。應照鏡湖濱。</text>
<title>有懷南冥先生</title>,<text>風鳴松嶺曉。雲暖杏園春。夢覺有所思。寒梅湖水濱。</text>
<title>次金慶老 禧年 韻</title>,<text>偶出東門路。相逢一笑開。春風滿襟思。還帶夕陽回。</text>
<title>題換鵝亭 與觀察使任說同咏</title>,<text>花落春將盡。江淸月復明。孤舟一樽酒。相契百年情。</text>
<title>次人韻</title>,<text>寒泉入地碧。殘雪戴山明。愚子疏篁下。相期月影淸。</text>
<title>無題</title>,<text>相逢風塵中。各歎雙鬂改。此別又千里。只曰心乎愛。</text>
<title>與主倅李元常川上飮</title>,<text>山深天又夜。碧樹聽啼鵑。衣濕三淸露。飄然地上仙。</text>
<title>次金得老韻</title>,<text>桃花浮水出。幽鳥與雲飛。獨向紅塵去。人疑採藥歸。</text>
<title>楸江亭。次盧玉溪子膺韻。時玉溪任昆陽。故末句云</title>,<text>行行路傍子。誰識石間流。有待千年主。無心一葉舟。漁磯因古岸。樵徑隱前洲。爲問昆山興。何如此水頭。</text>
<title>謝許安陰 思欽 載酒來訪 二首</title>,<text>客少愁多病。書來喜有期。逢君疏竹外。招我暮江湄。落照前洲興。紅塵他日思。慇懃載酒意。煙水亦應知。</text>
<title>謝許安陰 思欽 載酒來訪 二首 其二</title>,<text>世事恒多舛。今來不自期。蒼崖疑赤壁。綠水怳淇湄。一笑酬前約。三杯滌舊思。此間煙水興。還怕世人知。</text>
<title>輓退溪先生 二首</title>,<text>遺經嗟聖遠。微旨獨心傳。脚踏明誠地。神通灑落天。舜廊衷已露。顔巷樂還全。痛矣斯文喪。茫茫洛水邊。</text>
<title>輓退溪先生 二首 其二</title>,<text>負笈尋淸洛。摳衣願講求。堂空看靜坐。江闊侍洄游。覊枕懷山日。仙槎去國秋。瞻思今已矣。長慟淚難收。</text>
<title>輓南冥先生 二首</title>,<text>喬岳擎天柱。長河緯地章。浩然充宇宙。明了徹毫芒。未作調羹傅。寧從入海襄。斯民已無祿。天意又茫茫。</text>
<title>輓南冥先生 二首 其二</title>,<text>峻節人爭仰。奇功衆莫窺。皐比撤來勇。泥塑靜中思。妙契天機熟。長嗟士學非。家庭灑掃訓。眞得古人規。</text>
<title>輓盧牧使 慶麟。二首</title>,<text>曾從方丈隱。風彩始聞之。萍水眞何幸。星山會有期。那知一榻話。終結百年悲。最愛羊公績。南人口作碑。</text>
<title>輓盧牧使 慶麟。二首 其二</title>,<text>海西濯纓子。關北折腰時。門柳春陰重。潯江帆影遲。是非誰復道。心事自先知。不答平生問。長嗟今已而。</text>
<title>送具思孟觀察黃海</title>,<text>聞說海西事。難支冠蓋頻。機空箠入骨。馬斃路飛塵。救活寧無策。便宜會有人。莫牽離膝恨。且保一邦民。</text>
<title>贈金上舍慶老 二首</title>,<text>丈人淡如水。高致擬前賢。會面猶今日。聞名已昔年。對床薰切硺。耽興共風煙。別後相思夢。應尋水石邊。</text>
<title>贈金上舍慶老 二首 其二</title>,<text>偶到空山寺。靑煙綠草時。論心端有契。知遇本無期。共是春遊客。那知此日離。雙溪將去路。恨不得相隨。</text>
<title>咏梅</title>,<text>本是江南物。胡爲隱市塵。香傳蜂蝶信。影入杏桃春。出墻人皆折。藏蘺我獨眞。盈盈無一語。如對鏡中人。</text>
<title>枯桐</title>,<text>玉立西墻角。中虛太古心。輕淸風外響。憔悴月中陰。自恨人間棄。還成澤畔吟。妙音傳不得。何願伯牙琴。</text>
<title>送朴養伯之吉州 二首</title>,<text>長憶江鄕對暮雲。鬂邊秋色更紛紛。徘佪歲晩情難禁。白雪關山又送君。</text>
<title>送朴養伯之吉州 二首 其二</title>,<text>別路君休强索詩。兩心交處月應知。連天塞外長宵半。獨對寒梅寄遠思。</text>
<title>奉贈康陵參奉金慶老 二首</title>,<text>喬山今日瀉襟期。難盡平生無限思。長憶頭流相對處。落花芳草澗邊時。</text>
<title>奉贈康陵參奉金慶老 二首 其二</title>,<text>鄕關何日定歸期。寒食東風費夢思。芳草江南春又盡。逢君只道舊遊時。</text>
<title>次奇明彦 名大升號高峯 韻。敬呈退溪先生之行。</title>,<text>强起幽潛洛水流。天機驗了更難留。回看淸渭無多說。只任斜陽萬古愁。</text>
<title>次河浩源 名沆 韻</title>,<text>蕭蕭衰鬂雪莖森。坐對前山綠影深。十載昏眠今始覺。滿階明月半宵心。</text>
<title>陳橋驛</title>,<text>天厭山河五代塵。香孩已作濟時人。誰云三百分王氣。古驛無心帝業新。</text>
<title>遊西溪</title>,<text>踏破溪邊一徑苔。源頭纔到雨聲來。天公恨我幽居晩。故放山雲作一猜。</text>
<title>代造物翁。戱答猜字。</title>,<text>鳥跡空存岩上苔。林間無復見人來。江風山月元無主。造物何曾爲子猜。</text>
<title>仙遊洞瀑布 二首</title>,<text>洞號仙遊問幾秋。金莖露氣坐來收。淸泠遠接銀河水。欲泛靈槎上上頭。</text>
<title>仙遊洞瀑布 二首 其二</title>,<text>石逕崎嶇掛樹端。尋來忽得一巖寬。一掬淸溪冷於雪。煩腸將洗齒先寒。</text>
<title>謝申石谷 大壽 來訪</title>,<text>靑眼初交泮上秋。黃塵十載夢悠悠。慇懃載酒江城暮。還對靑山兩白頭。</text>
<title>謝申石谷 大壽 來訪 其二</title>,<text>古寺幽棲問幾秋。老松疏竹夢悠悠。逢君此地無窮意。更挽靑蘿上上頭。</text>
<title>次石谷韻 三首</title>,<text>多病鬂邊愁百端。逢君不覺我心寬。淸溪白石蒼山暮。偸得浮生半日歡。</text>
<title>次石谷韻 三首 其二</title>,<text>休驚相値鬂毛殘。收拾淸風滿肺肝。歲暮山中風雪暗。梅花發處更來看。</text>
<title>次石谷韻 三首 其三</title>,<text>笑殺淵明晩覺非。無絃琴上自忘機。吹簫亦是緱山事。更斂風衫趁暮歸。</text>
<title>醉贈石谷</title>,<text>天地萬物於吾何。方信今宵意味多。獨醒枉死無人問。俯仰乾坤一浩歌。</text>
<title>次文叔裁 益成 韻 二首</title>,<text>翠松疏竹兩相依。雪月空山歲晩思。多愧吳儂何許者。暮天寒雨送將歸。</text>
<title>次文叔裁 益成 韻 二首 其二</title>,<text>秦嶺雲橫漢水鳴。一天明月兩鄕情。山中偶作今宵會。何處輕鴻怨獨征。</text>
<title>偶吟</title>,<text>擁雪空山謾對書。夜深淸月入牕虛。一般意思今宵好。欲向天翁問太初。</text>
<title>送人</title>,<text>秋雨蕭蕭夜氣昏。伴燈長憶故山村。世事看來頭欲白。送君千里又銷魂。</text>
<title>星州遊仙岩</title>,<text>石老潭寒問幾年。謫仙吟物只風煙。林巒應笑紅衣客。十載重來雪滿顚。</text>
<title>謝河浩源來訪</title>,<text>思君幾日夢瀟湘。獨伴疏篁半倚墻。剝啄柴門初見面。淸氷忽覺洗煩腸。</text>
<title>送別河浩源</title>,<text>十里西溪遶碧山。願君携手玩天慳。獨恨俗緣猶未換。蹇驢還指舊松關。</text>
<title>次人韻</title>,<text>飛沫巖頭玉屑堆。坐來惟覺眼先開。斜陽吟斷不歸去。慣見沙鷗閑往來。</text>
<title>謝吳玠載酒來訪</title>,<text>蹇驢遠逐暮雲來。春滿山齋又落梅。一笑床頭病欲歇。太和天地酒三杯。</text>
<title>偶吟</title>,<text>秦楚紛挐百戰塵。唐虞揖遜數盃春。世間得喪何須問。忘却頭邊白髮新。</text>
<title>洛中。贈鄭子精。名琢。號藥圃。</title>,<text>淸樽再向嶺頭松。千古幽懷在此中。世事如今何足問。相逢愁殺落花風。</text>
<title>洛中。贈鄭子精。名琢。號藥圃。 次</title>,<text>溪有靑苔山有松。德岩長在夢魂中。何時擺脫塵纓去。長挹西山採薇風。</text>
<title>遊西溪 五首</title>,<text>仙源今作一場歡。此境何須俗士看。只恨落花隨水去。謾敎漁父泝淸灣。</text>
<title>遊西溪 五首 其二</title>,<text>淸凉幽境欠柴門。只看江心月一痕。自恨夜深風露冷。蹇驢還指落花村。</text>
<title>遊西溪 五首 其三</title>,<text>飄灑風襟水石間。淸凉幽境想廬山。須敎寂寞爲絃誦。莫遣禽魚獨自閑。</text>
<title>遊西溪 五首 其四</title>,<text>爲愛溪山淸且深。獨騎瘦馬幾番尋。對岩未就三椽屋。虛負花時又綠陰。</text>
<title>遊西溪 五首 其五</title>,<text>淸樽相對水雲深。此樂何曾夢寐尋。一壑淸風吹醉面。半江明月到松陰。</text>
<title>遊大棗亭</title>,<text>石老江蒼問幾年。古今風月此山前。無邊淸趣無人管。一任沙頭白鷺眠。</text>
<title>二月梅</title>,<text>芳心先占一陽回。欲敵天寒開未開。莫道和光淪晩節。精神猶自雪風來。</text>
<title>訪岩亭主人</title>,<text>綠牕丹檻背岩開。曾過松蹊首幾回。聞道主人淸脫俗。爲乘明月傍溪來。</text>
<title>伯夷咏</title>,<text>牧野三千孑不群。忍看商業逐殘雲。空將叩馬兵前手。採採山中憶舊君。</text>
<title>偶吟</title>,<text>帶雪寒梅春作客。含煙細柳雨添新。繁華耿介誰長短。欲向東君問僞眞。</text>
<title>用金壯元敬夫 宇宏 咏雪韻 三首</title>,<text>寒窓淸晝喜君過。待夜相看雪月多。心事已期松柏契。切磋須復永無瑕。</text>
<title>用金壯元敬夫 宇宏 咏雪韻 三首 其二</title>,<text>題品天成無乃過。只看淸素脫塵多。若敎皓色輸虛室。寶鑑何緣土蝕瑕。</text>
<title>用金壯元敬夫 宇宏 咏雪韻 三首 其三</title>,<text>琪花玉樹滿城斜。金宂茅簷一樣家。造物從來無厚薄。誰將剪綵向人誇。</text>
<title>用金敬夫夜坐有懷韻 二首</title>,<text>歸路微茫等醉眠。喚醒要旨憶前賢。寒泉萬古藏修地。模範先垂小學編。</text>
<title>用金敬夫夜坐有懷韻 二首 其二</title>,<text>難伴淸江白鷺眠。謾將疏跡逐群賢。月明何處頭流是。長憶幽人對簡編。</text>
<title>用金敬夫夜坐有懷韻 二首 附 元韻</title>,<text>桃燈半夜靜無眠。開卷分明對聖賢。他日倘乖今日意。何顔床上見塵編。</text>
<title>贈別吳玠</title>,<text>寒齋愁聽雨聲來。三嗅淸香竹外梅。春事未凋君且去。杏花消息付離杯。</text>
<title>和梁士元西溪韻</title>,<text>漁舟何用遡仙源。玉界應留霽月痕。更看前山雲自出。一番時雨萬家村。</text>
<title>次尹光前韻 三首</title>,<text>行藏半世一鳩巢。進退何須見易爻。不管浮沈隨處樂。更看松柏歲寒交。</text>
<title>次尹光前韻 三首 其二</title>,<text>人有衣冠鳥有巢。環中萬像自乾爻。經綸大業吾家事。莫許神明外物交。</text>
<title>次尹光前韻 三首 其三</title>,<text>潁水何須慕許巢。屛山當學復初爻。從來樂地惟名敎。顔卷淸風夢寐交。</text>
<title>咏月</title>,<text>夢回低月半簾陰。霽景無邊意轉深。還恨虛堂看不早。十分空負到天心。</text>
<title>湖南路中作 二首御史時</title>,<text>人世何須慕利名。海山佳處有高亭。怡然自得閑中趣。不羨勞勞使節行。</text>
<title>湖南路中作 二首御史時 其二</title>,<text>眼底湖山合有名。白茅須作數間亭。沙頭日晩潮將退。多少漁人歷歷行。</text>
<title>謝李伯愉 仁愷 恭叔 仁悌 來訪</title>,<text>多謝諸君訪獨居。滿山明月雪晴初。愧無一語令心省。只有泉聲落砌虛。</text>
<title>星學。贈學子。學子。卽鄭寒岡也。寒岡夜誦淸夜吟。先生以詩贈之。</title>,<text>堯夫非是愛吟詩。只愛虛明灑落時。莫把遺詩空玩月。好將淸意靜中思。</text>
<title>題換鵝亭</title>,<text>瑤池何必作仚遊。此地風光足上流。一篴聲中春欲暮。滿江明月載孤舟。</text>
<title>遊西溪贈尹寅賓</title>,<text>玉雪人從江海來。西湖如見鶴邊梅。寒齋慰我思君夢。暮雨江頭又一杯。</text>
<title>謝李三誠李克愼來訪。</title>,<text>自歎空堂形影孤。逢人何恨酒杯無。願君莫怪留今夕。一夜團欒勝百壺。</text>
<title>五柳春</title>,<text>靑煙淡淡柳絲春。醉眼看他裊裊新。琴是無絃巾是葛。綠陰深處是何人。</text>
<title>偶吟</title>,<text>塵心消遣已無餘。機事兼須酒破除。却悔少年成一錯。屠龍爲計只耽書。</text>
<title>雪中梅</title>,<text>六花千點數枝梅。難弟難兄一樣開。兩箇淸眞宜野老。成三何必謫仚杯。</text>
<title>贈河浩源</title>,<text>木有連枝草合歡。交情孰與對怵看。爲君更指西溪路。白石丹崖護碧灣。</text>
<title>蘿月軒</title>,<text>石老苔荒野寺孤。訪來何恨古今殊。滿山蘿月今宵白。不管當時軒有無。</text>
<title>得劎池</title>,<text>得劎池荒問幾秋。天光雲影訪無由。胡僧指點松關外。落照蒼茫古木頭。</text>
<title>過徐花潭舊居 二首</title>,<text>花潭曾是會鳶魚。恨不當年近卜居。空想斷碑懷不盡。夕陽歸路獨躊躇。</text>
<title>過徐花潭舊居 二首 其二</title>,<text>山空花在水更淸。人去長留活畫屛。想像岩頭吟賞日。此中光霽十分明。</text>
<title>洛中。贈都著作 希齡。二首。</title>,<text>思歸遠客又逢秋。爲問家山無恙不。月白蘆花千點雪。共君何日上江樓。</text>
<title>洛中。贈都著作 希齡。二首。 其二</title>,<text>宦情覊思共悲秋。鄕國親朋記得不。世事浮雲多變態。夕陽搔首獨登樓。</text>
<title>智谷寺。留待南冥先生。</title>,<text>遙待佳人歲暮時。却嫌寒雨濕荷衣。雲深石逕苔痕滑。還向桃川倚竹扉。</text>
<title>次河浩源和文山輓詞</title>,<text>汴水微茫瑞日暉。飄飄黃屋戰塵吹。孤忠只憤秦庭哭。壯節焉從燕獄移。一片龍舟無力濟。千年精衛洩冤遲。胡元不是宗周日。孤竹淸風勝昔時。</text>
<title>次河浩源和文山輓詞 附 元韻</title>,<text>崖山斜日照寒暉。燕獄悲風怒髮吹。國脈尙期甌自固。天心胡奈鼎終移。蒼梧杳杳遺弓冷。碧海茫茫返帆遲。萬丈晴虹牛斗貫。相公幽憤在當時。</text>
<title>敬次鵝湖寺韻 朱文公會復齋，象山兄弟于鵝湖寺。各有詩。先生次之。</title>,<text>方寸虛明自在欽。浻如新月到天心。須看脚下循循地。不盡天高上上岑。萬象透來神益健。一毫差處理隨沈。鵝湖氣象成千古。收拾工夫卽我今。</text>
<title>輓裵洛川 紳</title>,<text>君在天東我地南。訪梅看月歲過三。黃花綠酒空相憶。白首紅塵亦可慚。德谷只聞呼友鳥。洛川誰玩照心潭。尋常警語終歸戱。地上餘生恨豈堪。</text>
<title>輓奇高峯</title>,<text>英明器業秀而長。天意如何殲我良。講學曾尋雲谷主。修文今作玉樓郞。再歸亦樂居顔卷。三就難忘補舜裳。世事悠悠終殄瘁。長號欲問更茫茫。</text>
<title>伽倻山贈僧</title>,<text>儒釋元來各異程。只多山水養虛明。徒揮慧劎塵根斷。寧逐寒灰活火生。萬象分來皆實跡。一邊高處但襌名。憐師乞語將何贈。月白秋山更扣扃。</text>
<title>次鄭進士 復振 韻</title>,<text>束帶淸朝豈曰能。虛名多愧入時稱。豹斑未做南山變。駑劣何堪大路登。採藥歸來驚鶴夢。栽松留待戰風稜。丹心猶在倚樓望。今遣煩懷荷友朋。</text>
<title>送金敬夫歸覲南鄕</title>,<text>內翰南歸遠慰親。碧桃香濕彩衣新。丹心捧向淸朋月。綵筆揮來殺活人。榮悴一時眞細事。是非千古見全身。無心造化須看取。雨灑風搖孰怨恩。</text>
<title>贈權與叔</title>,<text>文彩淸新奪夜光。玉壺相對愛蓮堂。吟從南嶽脾先爽。語入西湖齒欲凉。茶鼎未盈雲外採。荷裳誰拂雨中香。徘佪欲別情何極。日暮山前路更長。</text>
<title>湖南路中作</title>,<text>高峯斗起壓漣漪。亭上幽人倚枕時。遠岫浮雲憐變化。荒蕪古塔感興衰。行藏歲暮雙芒屐。心事平生一酒巵。十里灘聲溪畔路。醉歸燈火夜還奇。</text>
<title>贈赴燕京使</title>,<text>病抱覊懷誰與酬。相逢減却一分愁。君今萬里燕都去。我欲三山鶴洞遊。遼水薊雲情脈脈。竹風松月夢悠悠。男兒進退元無定。努力長程各自修。</text>
<title>贈金星州 克一</title>,<text>未到倻山先有圖。羊腸佳約醉來無。逢時却厭樽中蟻。別後還思屋上烏。不是重門疏上鑰。只緣奇策長千夫。謾將越女難留容。好事誰分嬴與輸。</text>
<title>送穩城府使</title>,<text>塞北風高瀚海傾。天敎吾子作長城。威聲直壓胡沙靜。苦節常懸漢月明。鸛垤三千勞遠思。燕然千古仰雄名。男兒志業當如此。莫憚關西雪裏行。</text>
<title>智谷寺。示同棲諸君子。</title>,<text>仰看蒼翠俯淸流。仁智難充愧自修。一洞雲霞方丈近。半窓身世武陵幽。爲牽謾興吟花下。要寫幽懷向水頭。不是漁郞迷處所。但期煙樹鶴無謀。</text>
<title>次金慶老韻</title>,<text>丹丘眞訣却茫然。秖解膏肓在石泉。秦女不應方丈去。漁郞何用武陵傳。心將皓月梧桐上。興看淸秋楊柳邊。人道等閑遊淡泊。誰知方寸霽光天。</text>
<title>贈赴燕京使</title>,<text>行行萬里遠朝天。人道風流地上仚。禹跡盡輸鳧舃下。舜琴參聽鳳儀邊。蟠桃樹碧春宮筭。捧日心丹魏闕懸。御詔歸來秋欲暮。太平風月舊山川。</text>
<title>贈赴京御史</title>,<text>少年才藝冠諸公。此去兼乘御史驄。夏雨遼陽愁落日。秋風關塞羡歸鴻。休嗟旅館辛勤甚。自信皇家眷遇隆。竣事春坊須早返。欲將塵眼較詩翁。</text>
<title>輓柳參判 景深號龜村</title>,<text>始識風儀丁未年。會稽山閣作因緣。虹蜺氣鬱秋江上。玉雪詞淸暮雨邊。長笑周郞塵裏畢。那知寇子客中捐。忍將西路臨行語。還付南鄕素駕旋。</text>
<title>贈天嶺倅</title>,<text>病休三載亦恩光。蒲柳端宜草野堂。排闥山容靑欲濕。落階泉脈細生凉。栽松難待干雲秀。移菊空憐滿手香。半夜忽驚思遠夢。綠荷池上雨聲長。</text>
<title>輓裵洛川</title>,<text>南國斯人出。洛江早濯纓。慇懃就師友。磨琢見誠明。論學尋源邃。披襟徹底淸。風塵書劎老。文彩斗牛橫。安分因心泰。居窮卽道亨。圭章賁國器。孝友範家聲。不作金閨彦。寧甘草澤生。高風徹舜殿。時雨養周楨。竚見人材盛。足扶大廈傾。君恩聊以報。吾道亦云行。掉臂雖云壯。踰墻亦不經。人援不屑去。世隘有譏評。反己如無怍。憎玆亦可榮。直將前日責。還恕此時情。君意我猶昧。我言君得聽。病妻着床褥。稚女在俜伶。臨纊君應泣。歸家魂亦驚。同辛愁抱疾。納甲笑延齡。豈意床頭話。還傷地下靈。虛明洛川月。千古表精英。</text>
<title>哀盧上舍 禧</title>,<text>性溫春氣濕。心厲玉精剛。孝友人無間。家庭學有方。薰隣嘉信義。懷寶美芳馨。冤氣橫千丈。才華老一鄕。吾仁誰所信。天道固難常。邂逅人間事。松楸萬古忙。鴒原風正急。萱室月堪傷。怨婦頭猶白。哀雛口尙黃。護門知有屬。餘恨暫相忘。白雪靑山路。丹旌素蓋揚。堂空餘簡帙。園靜老松篁。忍灑山陽淚。徘佪獨斷腸。</text>
<title>送人歸安宅</title>,<text>克己私處天理全。有宅基盤方寸間。天君高拱作主人。客氣安得來相干。今君歸去得所止。直指義路平而寬。從知心不愧屋漏。升堂入室將何難。樂彼之宅有何物。丹田萬頃生芝蘭。遑遑四達竹牖開。入德門戶誠意關。天光雲影浩無窮。霽月光風自閑閑。知君一心都是春。樂其所樂安其安。守約須法三省曾。服膺莫違如愚顔。元來本心喜流蕩。斯須私欲紛千端。操存只在誠不誠。出入要須心上觀。終當足跡踏閫奧。一點査滓曾未看。有富潤屋理固然。心旣廣矣體自胖。看他暴棄面墻人。有宅不居堪長嘆。顚暝奔走五門宅。物欲擾擾勞心官。居安忘危君亦戒。復禮從此吾當還。</text>
<title>題大眀一統志後</title>,<text>乾坤萬古一大器。帝王相傳仁與義。三代丘墟戰爭起。大統八九才一二。河淸千載聖人生。大明日月光九地。當年天意厭元德。海內群猾爭攘臂。天分地裂四海破。萬姓嗷嗷誰敢庇。草萊眞人懷濟世。提劎本是天所畀。金戈一揮所向空。亡虜望風甘走避。周梁版圖下手收。燕蜀降旌談笑致。一心三千致倒戈。澄淸四海唯攬轡。南郊一夕建大號。鳳曆洪武軒轅紀。大開明堂受朝賀。衣冠萬國爭來萃。寸地尺天皆入貢。梯山航海紛執贄。車書混一幅員長。漠南萬里皇風吹。乾坤一家太平春。白日雍熙無一事。南飛烏鵲各安巢。寒外征夫皆鼾睡。武成文治致大統。後者無繼前無比。爾來一百六十載。天下至今無異議。何年誰作輿地志。名以一統書三字。不徒名義順且近。艱難留與子孫示。君不見李唐中葉失河隍。趙宋不競頑金熾。願將仁義重扶持。垂統萬古唐虞治。</text>
<title>活水</title>,<text>隣太初而靜處。夙游心於觀水。澄一源之。湛萬派於箇。妙因顯而知微。默遡原乎金井。環胸海之灑落。一方塘之開鏡。潛本體之虛靈。渾溥博於丹田。絶査滓之點汚。涵太虛之浩然。澹光風於波面。照秋月於淸漣。烱雲影之寒回。淡天光之軒豁。妙徹上而徹下。極淸瑩而光明。知靜深之有本。豈厥流之自淸。凝一脈於源頭。釀純灝之潑潑。挹無極之眞精。蘊方寸而流出。體雖寓於虛靜。用大費於動盪。包小德之川流。括鳶魚之飛躍。洞精粗於虛底。察天地於淵默。紛脈絡之分明。謇混混而不息。涵萬像而呈露。稟一眞於靈源。是本然之淸虛。諒至理之斯存。在日用而流行。貫古今兮一原。然涵養之失正。鮮不汨於外物。性必拂於摶躍。淸亦渾於汚瀆。紛兩集而塵泥。穢天眞於溝澮。信澄源之有道。循厥性而不悖。悠悠兮宇宙。孰涵得其如許。啓河洛之圖書。理浩浩於默契。潛洙泗之靈承。發浩嘆於臨川。挹氣像於浴沂。歎溥博於淵泉。彼湍水之矯激。謾不分乎東西。超獨淸於群濁。偉浩然之正脈。悲慾浪之滔天。慨源流之湮沒。幸靈源之不渴。澍餘波於濂洛。貯淸氷於寒塘。浩光霽之澄徹。開明鑑於盆池。洞乾神之幽奧。援前後而遐想。諒一源之流暢。豈考亭之我欺。徵至微於有像。戒斷潢之望海。潛靜慮而有得。洄一脈之涓涓。恐黃流之斯呑。誰知一寸之膠。救此千丈之渾。庶承流於前修。浩天理於玉淵。白日忽其遲暮。立源頭而惘然。</text>
<title>不誠無物</title>,<text>該費隱而冥觀。求造化之樞紐。涵萬像於一中。運自然之妙有。知不掛於虛無。諒實理之攸寓。苟斯理之或息。詎生物之不測。天不能以高明。地無自以厚博。鬼神何自以屈伸。陰陽何賴以闔闢。信有物必有是理。夫孰不本於實德。原渾然之全體。自大塊之告剖。先天地而始凝。羌純一而無雜。蘊至妙於眞實。敦大化兮不息。因無極而主張。散萬殊而著迹。體四德之流通。推五行之動變。藹雲雨之行施。妙鳶魚之著見。日星粲其麗天。萌芽茁其繁息。般紛紛其化生。各稟形於亭毒。固巨細之幷育。豈精粗之異致。羌體物而不遺。渾溥博於終始。理或間於虛假。物何有乎生成。知自微而漸著。謇轇輵於品形。念於穆之明命。探性情於吾人。參天地而中立。備萬物於一身。包九經之大道。括三德之宏達。斂方寸而無迹。應萬變之酬酢。心或失於間斷。道必歸於虛文。孝非實而無父。忠豈僞而事君。信已乖於朋友。序亦悖於天倫。縱萬善之具備。一放心而皆假。夫豈有他故兮。莫純一之害也。肆君子之思誠。要自明而推極。道未至於純亦。功必做乎致曲。念不弛於無妄。心常戒於怠忽。雖安勉之不同。妙變化之叵測。竟盡己而成物。諒與天而同德。是謂誠之爲貴。孰無實而有得。噫天人之至理。可一言而能盡。天無心而沕穆。寓生物於默運。人有心而易放。喪厥初於私欲。理旣同於上下。誠何有此純雜。偉先修之格言。用最關於心學。旣無理外之天。安有心外之物。盍存心而自强。體乾健而不已。位天地而育萬物。願聖上之是事。</text>
<title>金縢</title>,<text>余原夫至諴之能動。隨所觸而感發。妙恭默而純一。轉幽明之可格。撫金縢之藏書。偉元聖之素蘊。豈卜筮之徒事。尤有感乎丹悃。承累仁之餘緖。纉開迹之休光。天欲佑乎周道。降聖人於西方。屬舊邦之惟新。恢大統之初集。嗟聖體之不豫。勢彌留而難醫。在邦人其猶懼。矧天屬之至親。憂最急於宗社。痛豈啻乎吟呻。疚聖情而愴惻。念回神之至德。爰設壇而分三。又秉圭而植璧。操余心之淸潔。執余誠之純慤。追先祖而默禱。露丹忱於祝冊。曰三王之在天。任丕責於元子。儼陟降兮左右。貽厥謀而錫類。賴默佑於冥冥。建四方之丕基。今胡爲乎遘疾。致國家之將危。事若出於大故。哀先祖兮疇依。矧邦本之易搖。尙殷民之不服。恐遭家之不造。啓禍釁於異日。願代某而捐身。壽姬祚於盤石。情忉怛而潛惻。語懇切而彌篤。撼微緖而奏假。冀休命之永終。誠忽孚於神靈。疾已瘳於聖躬。揆感神之淵衷。諒非假而由中。因在我之至情。格彼佑之斯速。信八百之綿曆。實有基於當日。藏遺祝於櫃中。表聖心之懇惻。屬流言之群咻。慨東征之狼跋。情雖露於䲭鴞。疑未釋於王心。沕天意之斯怒。驅大風於秋熟。徵往事於籥書。露肝膽於穆卜。感宸衷之於悒。迎赤舃於東郊。藹魚水之沕合。措世道於熙雍。援前後而推之。諒一誠之貫通。幽旣感乎神佑。明亦解其君惑。固無間於彼此。一純眞而不雜。原死生之有命。最難逃於明顯。妙終始之相遞。夫豈禱以能免。然臣子之至情。極百端於遇變。信禱天之難禁。雖百身其可贖。後千載而遐想。深有感乎余之臆。聊染翰而著誠。勉臣子於千億。</text>
<title>收野梅</title>,<text>余竊悲衆芳之虛擲。必見知而有會。菊於陶兮見採。蓮遇周而獲愛。嗟哉梅兄之在野。賴何人而見收。謇余昏昏其無類。挹雅想於前修。願托契於丈人。要襲余以馨德。步江南而幽尋。獲數株之獨立。隱臥龍於荊棘。脫鱗甲於莓苔。原夙世之標格。乃巢許之襟懷。伴處士於西湖。友高人於洛陽。慨湖山之無主。孰知爾之孤芳。隣首陽之孤竹。保雪月之精神。撫古楂而太息。拔孤根於荊榛。將山野之淸操。護軒窓兮醫俗。借恩光於朝露。回生意於軟玉。忘流轉之辛苦。若有感於相遇。寄芳心於天寒。暢幽光於歲暮。春一枝兮排冬。雪千堆兮滿樹。香馥郁兮風來。影參差兮月白。竦余身而相對。整冠佩而薰沐。豈玩愒之是事。庶因物而飭己。想在野之幽情。戒患得於朝市。玩歲寒之高節。思不屈於威武。超衆芳而獨立。亦可戒夫從俗。洗氷雪而愈潔。又何用夫昏濁。傳氣像於目擊。庶因風而尙志。是自家之意思。豈所收之無以。幾年憶兄於江南。成好會於今夕。非今日之邂逅。棄遠野兮誰識。物無心於德我。人有情而取物。置道傍而不收。在梅兄兮何損。委馨德於遐荒。顧吾人而多憾。宜君子之栽培。養氣節於終始。何衆人之玩物。羌所好之獨異。進姚黃而取媚。折柳枝而自戱。般紛紛焉是耽。謂野梅其不芳。棄遠野而莫近。孰薰德而善良。援古今而永歎。尤有感於余之臆。安得獻此梅於廊廟。作調羹和鼎之實也哉。</text>
<title>澤雉</title>,<text>立天地之浩浩。究物我之生生。因自然之妙有。順所養於適情。任天賦而閑放。頤性命於至拙。山之阿兮澤之中。嘉爾禽之自逸。信有生各有定分。知所止兮當止。懷耿介之美質。慧順保之明智。辭覊絏於塵羅。謝馴擾於樊籠。卑禿鶖之在梁。陋黃鳥之啄粟。飽不願乎鞲鷹。榮不蘄乎軒鶴。肯勞生於受制。費精神於維縶。舒羽翼兮泄泄。鳴上下兮鷕鷕。循性情而俛仰。遠繒繳而逍遙。飢可啄兮渴可飮。隨所遇而自養。計雖拙於果腹。樂已優於天放。餒亦安於自適。肥豈願乎人畜。臞形體於窮山。饒逸翮於閑牧。非弋者之可思。豈予音之嘵嘵。信微物之知足。藏至樂於無樂。聞至人之休風。悟養生於驗物。齊天地於一指。等身世於野馬。卑銅臭於鵷班。汚腐鼠於鴟嚇。占閑中之眞境。藏百年之契闊。遊物外之淸曠。脫人間之局束。逸芳蹤於林泉。開浩襟於煙月。睨宇宙而不覊。淡天游而自泰。彼萬鍾兮何求。秖招辱而媒害。將一瓢兮可樂。足志飢而怡神。頤天地之大德。順所賦而全身。噫養生之妙術。諒人物之一致。緣寡欲而居靜。全性命於終始。夫何世俗之混濁。餒性情於外物。將一介之微軀。汨紅塵之千尺。爭閃舌於鷄肋。阽禍網而罔覺。夫孰高飛而遠遯。色斯擧而後集。悲華亭之唳鶴。歎長沙之賦鵩。俯塵世而長吁。我愛爾之獨立。豈莊叟之言耄。要驗物而警人。然處身之有要。隨世道而屈伸。鴻冥冥兮遠禍。鳳噦噦兮覽德。矧鴻毛之待時。遇順風而奮翮。何用獨潔於山澤。效匏瓜之徒繫。知虛誕之異論。失時中而偏滯。宜君子之作贄。附鳳翼而翺翔。立千丈之高梧。奮一鳴於朝陽。及鵜鴂之末鳴。伴爾閑而倘佯。</text>
<title>輓詞盧玉溪禛</title>,<text>天意偏仇善。茫茫理莫知。人亡一至此。世道竟何爲。進退期全失。公私淚迸揮。忍看新屋下。荷菊敗荒池。</text>
<title>輓詞盧玉溪禛 其二</title>,<text>聰明元拔俗。孝友自天資。劬學心無懈。匡時志不移。三年違輦陛。一病謝琴詩。歲晩從游計。悤悤薤露詞。</text>
<title>輓詞李栗谷珥</title>,<text>迢迢碧珍城。與君初相遇。心肝澹相照。發軔遵一路。聚散任人事。霜根期歲暮。鵬鶚衆所指。中輟雲霄步。南天鴻雁稀。三載含幽素。奄忽顯晦殊。殄瘁將誰訴。哀哉一片土。埋却崐山璐。滴盡壯夫淚。秋風凋碧樹。</text>
<title>輓詞門人寒岡鄭逑</title>,<text>風凄凄兮日欲遒。山冥冥兮雲含愁。窅窅懷兮莫余會。瞻曠漠兮淚不收。先生去兮返無期。薄敍哀兮空夷猶。靑松骨兮寒水神。玉襲容兮金凝喉。聞堯舜之世耿介兮。羌衆芳兮滿九州。思偏荒兮溷糞壤。皎獨潔兮追前脩。攬薛芷兮山阿。採杜若兮中洲。扈江蘺兮紉秋蘭。折瓊枝兮爲羞。芰荷衣兮芙蓉裳。冠切雲兮佩珵璆。服飾繁兮爛熳。芳澤雜以紛糅。將以遺兮美人。倚國門而優遊。荃不察兮中情。混同器兮薰蕕。時俗巧兮追曲。世路隘兮日偸。固異道之難容。豈方圓之可周。喟延佇兮興歎。曾不可乎少留。回朕車兮復路。塊獨處兮山之幽。聊止息兮蕙逕。亦儻佯兮椒丘。飮石泉兮蔭松柏。覽余初兮猶未休。國無人兮莫我知。寧違棄兮改求。聞上都之赫戱。思駕言兮一遊。令豐隆兮來御。詔飛廉兮騰浮。八龍駕兮蜿蜿。玉鸞鳴兮啾啾。帝開關兮望余。紫薇宮兮黃金樓。留左右兮共朝夕。勤啓沃兮嘉猷。開八荒之同春。蕩人間之窮憂。福衆善兮禍群兇。明日月之雙眸。吾知先生之此行兮。奮志願其必酬。哀小子之挽不及兮。留下都之卑湫。收餘芳兮佩服。終身世兮願自由。天茫茫兮地悠悠。無限情兮寓餘秋。</text>
<title>輓詞藥圃鄭琢</title>,<text>一別東南逈。三年不見君。云胡弟兄好。忽作死生分。道契將何托。忠言更莫聞。經過舊游地。此日獨銷魂。</text>
<title>輓詞藥圃鄭琢 其二</title>,<text>賢哲連年萎。君今又至斯。云亡未了慟。疹瘁只吟詩。天意終難料。人生胡不時。傷心鏡湖曲。猶記舊捿遲。</text>
<title>輓詞覺齋河沆</title>,<text>襟血浪浪濺廟堂。唐虞卷却滿腔藏。江東蓴菜知多味。漢北雉膏悔嗜嘗。一世謗聲人自薄。百年公議史流芳。吾民只是無全福。水火如何怪後亡。</text>
<title>輓詞覺齋河沆 其二</title>,<text>初七初秋命矣夫。斯人斯疾帝知無。兩女一婚醮未畢。孤兒三祭禮何愚。惺惺功程寒照月。存存定力已還珠。殲我良朋天意莾。楚些空喚聽吾呼。</text>
<title>輓詞省菴金孝元</title>,<text>斯人自是應期生。積學精深慕道誠。雪立南冥開戶牖。詠歸陶谷謹規程。名如智異凌宵峻。心似鏡湖徹底淸。文喪秪今驚木稼。不堪明月閉佳城。</text>
<title>輓詞省菴金孝元 其二</title>,<text>識路當年又疾驅。經綸只欲挽都兪。謗咻齊楚名仍重。身遠江湖道與俱。天禍仁賢悲末路。士亡儀表哭吾徒。定知不朽垂千古。簪筆終應有董狐。</text>
<title>輓詞活溪金宇宏</title>,<text>緬懷始相識。伊昔歲壬子。神契在趣合。同榜特餘事。陋第久共帷。芹齋更連几。不趐文會耳。論交乃道義。憑君指歸路。幸免迷他岐。窮達動相隨。遇事論義理。相長輔吾仁。情義同具爾。剛方世不與。囂囂多口毁。浩然留不得。一別奄三祀。還朝跂方切。訃書胡遽至。嗟君愷悌姿。與君精確議。幽明永相隔。無從復聞視。醇乎學得宗。卓爾行誰比。不幸顔命短。好學今亡矣。樑折棟字傾。山摧天地否。殄瘁悲邦國。迷歸慘多士。天胡喪斯文。不慟而誰爲。知君家計疏。四壁相如似。有孤弱未冠。有璧途傍委。後事付半子。寒家哀內氏。薄宦解縻人。未遂匍匐志。斬板會未謀。何處輸誠意。荒詞和淚寫。悵望空遠寄。</text>
<title>輓詞李魯</title>,<text>於戱夫子兮。篤信維執不倚。積勤苦載厥身兮。身不昌兮昌其志。履以和行。謙以制禮兮。允矣其德亹亹。秉黃矢賓其朝兮。柱也不可以摘齒。不肖者之呾兮。拯焉壯而穀恥。有山高兮有水深。園繭絲兮丘園賁。久以毁耶轢以弊耶。莽莽天意。噫噓公之德之行。要以待夫百歲之君子。往哲之死爲鬼兮。公之去兮相値。苟有往而可樂。孰有彼此。龍爲旗兮蜿蜿。鳳鳥下兮迎止。公去住兮無心。我後生兮奚以。我問方丈兮如何。方丈如今不忍視也。路千里未執紼兮。詞以送之兮悲有何旣。</text>
<title>輓詞李純仁</title>,<text>多君先得解官閑。却愛雷龍近舊山。宿志不消溫飽裏。浮生空老是非間。讀書他日將期遠。乘化今朝自早還。寫盡悲詞仍悵憶。鏡湖寥閴閉秋關。</text>
<title>輓詞呂應龜</title>,<text>伊洛源流道已東。實頭君獨下眞工。心窮蘊隩遡千聖。學究危微會一中。半世功名憐夕鳥。千年行止逐冥鴻。皇天忍使斯文喪。空灑無從號北風。</text>
<title>輓詞郭赳</title>,<text>退陶人去後。斯道復新徽。抑抑山瞻表。溫溫玉接輝。至仁今不壽。後學竟無歸。已矣邦家事。龍鍾淚獨揮。</text>
<title>輓詞柳宗智</title>,<text>水竹開新閣。歸閑心事悲。有恩三載趣。多病十年遲。事業從他望。行莊自我期。如何今不淑。遺恨負淸時。</text>
<title>輓詞金彦麟</title>,<text>擧擧山東吳舍人。淸修眞箇玉堂臣。名高北斗人方仰。家在南鄕仕亦貧。昭代幾煩推法從。閉門只擬養𪚥神。斯文欲喪嗟何及。淚灑秋風一幅巾。</text>
<title>輓詞金孝元</title>,<text>論交十載許知音。幾接儀容動起欽。明誨丁寧猶在耳。力行終始可忘心。回頭世路花生服。哭憶郊原雪滿簪。不耐西風多小恨。羡公安臥夜臺深。</text>
<title>輓詞文德粹</title>,<text>溫袍非公志。長懹遠大期。玉堂冠佩日。春草詠歸時。進退皆憂耳。行藏任命之。天乎何奪速。不覺淚雙垂。</text>
<title>輓詞尹根壽</title>,<text>憶昨追隨久。襟期幾細論。寒窓同抱意。塵榻對忘言。作別如三歲。驚心忽九原。平生知己淚。今日正河翻。</text>
<title>輓詞李光坤</title>,<text>有美鑑湖子。淸朝舊舍人。根基元直大。德業合經綸。韜晦還山久。光輝與日新。蒼生嗟失望。執紼倍沾巾。</text>
<title>輓詞林得春</title>,<text>小白元精熄。頭流正氣微。斯文將失托。吾道擬重輝。命矣嗟何及。天乎事日非。潸然傷痛處。不獨爲私揮。</text>
<title>輓詞金禮宗</title>,<text>一返菟裘不復西。謂君長與白雲棲。誰知二豎淹朝命。奄及三年臥會稽。拙手每懷傷錦穀。高才獨惜謝金閨。幾期風雨連床話。忽報東山入夢鷄。</text>
<title>輓詞權徵</title>,<text>純剛氣槪又忠貞。馳俊風雲聳直聲。退樂三秋閑自足。先憂十載病還生。民心久渴思安石。天意何遄奪孔明。回首山陽情萬重。空將寒淚灑鵬程。</text>
<title>龜城瀑布 癸酉十一月。有典翰之召。赴京。以病還。</title>,<text>灑石長紳落。當秋白雪飛。天孫虛擲地。難繫客南歸。</text>
<title>謝李三誠 李敬仲 克愼 來訪</title>,<text>獨坐梅窓誰與隣。燈前何幸作三人。咫尺黃山知不遠。煩公莫憚往來頻。</text>
<title>謝李三誠 李敬仲 克愼 來訪 其二</title>,<text>愁人今夜不成孤。萬斛幽懷却化無。窓外寒蟾添一興。羡君胸次入氷壺。</text>
<title>贈朴公信 伸</title>,<text>野寺荒凉碧樹間。一人猶在一人還。秋風未逐君相去。不耐寒鴉下晩山。</text>
<title>醉中贈別公信</title>,<text>臨分頻勸酒。欲別屢牽衣。願君留一夜。征馬却催歸。</text>
<title>次修稧亭韻</title>,<text>百尺峭峯重復重。嵬然飛閣半雲中。落霞隨鳥迷漁店。孤鶩因風舞遠空。帆去西東波更靜。客來南北酒方濃。擡頭十里佳山水。却是千秋月影籠。</text>
<title>次閒字韻</title>,<text>寒鴉下處靑山暮。客子吟邊白日閒。數曲琴聲何處是。風驅松籟入窻寒。</text>
<title>次谷城廣漢樓韻</title>,<text>天上蟾宮桂影橫。人間猶自月光明。十二仙樓誰得見。姮娥應笑謾傳聲。</text>
<title>次微字韻</title>,<text>探勝忘歸舊路微。秋風溪上懶吟詩。自笑鄙夫多野興。傍人錯道望丹墀。</text>
<title>贈公愼慶胤伯材</title>,<text>久恨三春別。相逢一夜親。今昏同袍客。明日異鄕人。</text>
<title>贈別三君</title>,<text>投轄章衣淚不乾。從今始覺別離難。明朝若作身千億。三子歸程一㨾看。</text>
<title>詠梅</title>,<text>歸來春又晚。落盡故園梅。桃杏爭春色。獨自隔籬開。</text>
<title>學齋。遇林遇春宋世仁</title>,<text>多謝諸君不世情。爭將盃酒破愁城。不覺歸家情未了。更看斜日漏雲明。</text>
<title>輓金監司 就文號久庵</title>,<text>金烏山岳降英姿。家學相磨有遠期。寶匣刃恢鷄割日。碧梧風急鳳來時。天心不悔鴒原禍。人事長休故國思。玉雪容儀看不得。忍聞南郭薤歌悲。</text>
