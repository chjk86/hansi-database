<title>謝退溪先生見臨</title>,<text>寂寞由來好客稀。茅廬是日便生輝。箇中更願留餘唾。添得山門一段奇。</text>
<title>謝退溪先生見臨 附次韻 退溪先生</title>,<text>知音何恨世間稀。玉蘊山中草木輝。若使吾儕虛送老。恐孤山水巧呈奇。</text>
<title>次退溪先生</title>,<text>芙蓉翠接陶峯翠。風月淸連退水淸。正好探源進步地。愧無心契議明誠。</text>
<title>次退溪先生 附原韻 退溪先生</title>,<text>溪堂月白川堂白。今夜風淸昨夜淸。別有一般光霽處。吾儕安得驗明誠。</text>
<title>乙丑冬。謁先生于退溪金彦純 明一，士純 誠一，禹景善 性傳 輩在焉。辨質心經，大學章句。或有未契。</title>,<text>水北山南謁大師。群朋一室析千疑。歸來十里江村路。宿鳥趨林只自知。</text>
<title>乙丑冬。謁先生于退溪金彦純 明一，士純 誠一，禹景善 性傳 輩在焉。辨質心經，大學章句。或有未契。 附次韻 退溪先生</title>,<text>學絶今人豈有師。虛心看理庶明疑。因風寄謝趨林鳥。只自知時莫强知。</text>
<title>寄謝琴聞遠 蘭秀</title>,<text>萬玉初驚臘雪寒。寒齋重喜會金蘭。晴窻話得回春律。更作融融洩洩看。</text>
<title>臘月初吉。雪作。書堂景致甚佳。聞遠騎白馬。手挾朱書一卷。惠然而來。相與排窻坐玩良久。旣而雪霽。天日晴姸。仍啜一杯。共讀朱書。間作細話。是日情興。足可知也。但吾輩每値佳辰美景。勝地良朋。或讀古人書。則心中欣然自得。如到灑然地上。至事過情歇。則鄙吝復萌。有時如墜千仞之壑。是何故耶。更爲一絶。以添一笑。</title>,<text>元來景物自天成。人自欣然若有情。但得常存瀟灑意。如何鄙吝更萌生。</text>
<title>閒居偶吟</title>,<text>雪月淸明天萬里。胸襟瀟灑夜三更。纖塵不動窻欞靜。看得香煙一縷生。</text>
<title>次金士純</title>,<text>狂能爲聖聖爲狂。前聖銘言戒豆觴。事到面前多錯手。平時說得儘迷方。</text>
<title>伏呈退溪先生 時先生將赴召</title>,<text>昨夜風雷震海隅。群龍起蟄競時趨。先生力去扶明主。做得風雲際會無。</text>
<title>除授恭陵參奉。先生寄示一絶。</title>,<text>蒐賢獵德禮爲羅。潦倒其如衆所呵。可笑鷦鷯難比鳥。終加一目亦無何。</text>
<title>除授恭陵參奉。先生寄示一絶。 附原韻 退溪先生</title>,<text>有鳥辭林被網羅。林中一鳥笑呵呵。那知更有持羅者。就掩渠巢不奈何。</text>
<title>挽退溪先生</title>,<text>東土斯文孰啓前。淵源統緖見無緣。精分光岳眞儒出。學接濂閩正脈傳。瑩徹冰壺暎秋月。高明白日在中天。山頹樑壞終成痛。復此肧胎問幾年。</text>
<title>鄭子精 琢 歷訪</title>,<text>寥落江村獨樹家。桃花春暮日西斜。感君來訪慇懃意。還恨征驂駐不多。</text>
<title>宿太平里 時辭職下鄕</title>,<text>擊鼓撞鐘海鳥愁。雕欄玉砌野花羞。從來品物皆天賦。且放衰慵得自由。</text>
<title>龜潭。訪李司評 之蕃 舊居。</title>,<text>穿得千巖萬壑來。寒溪敲玉發淸哀。山人一去無消息。松桂遺陰滿綠苔。</text>
<title>竹嶺</title>,<text>長林不長林。竹嶺無竹嶺。大抵實不存。人間幾林嶺。</text>
<title>陶山祭後。登天淵臺。</title>,<text>人去山空谷鳥悲。薜蘿松桂自相依。秋雲太是無情思。閒向天淵弄晩暉。</text>
<title>題滿月庵壁上</title>,<text>穩踏千峯頂。平看萬里天。孤雲無底滯。獨鳥斷牽連。</text>
<title>自淸凉。過聞遠孤山。</title>,<text>領略千巖萬壑歸。歸來江上訪漁磯。磯頭有主身無事。日向晴波弄月暉。</text>
<title>向小白。宿白雲洞書院。夜坐景濂亭。</title>,<text>山擁千秋色。溪含萬古聲。幽人明月夜。長嘯倚孤亭。</text>
<title>與諸友。坐翠寒臺。有懷愼齋先生。</title>,<text>五十年來老病身。一罇相對總情親。翠寒臺下波如舊。不見當時座上春。</text>
<title>石崙雨留</title>,<text>嘗看雲外碧千岑。石逕秋風杖策尋。初未上時愁著脚。及登高後喜開心。丹霞縹緲隣霄漢。白日低徊作古今。俯視人寰蚊百萬。一塵無處月盈襟。</text>
<title>李德甫 希得 郡齋。盆養紫竹黃菊。</title>,<text>愛竹愛其淸。愛香仍愛菊。看來更逼人。瀟灑媚幽獨。</text>
<title>題淸凉洞口江石</title>,<text>江上無名石。頑然不動心。無人窺汝隙。天日正高臨。</text>
<title>書堂午吟</title>,<text>手種庭前樹。年多次第成。繁陰將覆地。秀幹已超楹。鳥度能知止。風來自有聲。幽居堪息偃。遮斷路人行。</text>
<title>曉坐</title>,<text>世途詰曲千般梗。老我空疏一事無。半壁靑燈書數卷。方知今日是眞吾。</text>
<title>鑑源亭</title>,<text>手斸松崖敞野堂。帶楹規作小池塘。虛涵脫匣圓輪滿。活引縈雲玉派長。日月精華渾不染。乾坤本體浩無疆。觀書警句垂明訓。熏沐如承謦咳傍。</text>
<title>得琴夾之 應夾，壎之 應壎 書。先生時佐幕湖西</title>,<text>北去南馳又向西。逶遲關海路高低。一身到處渾無用。萬事看來總自迷。漠漠炎雲愁倦客。蕭蕭松桂憶山蹊。江湖亦有逍遙伴。勸我歸哉趁黍鷄。</text>
<title>鴻山澄淸樓。次李陽原 叔瑊。</title>,<text>崎嶇世路儘難平。何用區區浪逐名。西海炎氛催老病。東溪鷗鷺負前盟。登樓倦客銷憂日。抱葉寒蟬爽骨聲。陡覺天高兼地逈。碧荷淸水動幽情。</text>
<title>釣龍臺</title>,<text>人亡其國由耽樂。龍脫於淵自掛鉤。畢竟人亡龍亦逝。落花巖下水空流。</text>
<title>次高叔明 應陟</title>,<text>人事有是非。世路無曲直。嘗聞大道人。至理心自得。黑白竟誰分。嗟嗟世無識。</text>
<title>朝寒</title>,<text>大地窮陰閉。千巖雪色寒。朝來未見日。愁緖苦無端。</text>
<title>鼎山書堂</title>,<text>山阿無處不淸幽。儘好林泉獨自遊。最愛儒宮瀟灑地。碧溪鳴玉護墻流。</text>
<title>宋佐郞寡尤 言愼 歷訪。僧淨一從來。出示詩軸。仍次其韻。</title>,<text>喚雨林中一兩鳩。山蔬薄菜爲賓謀。從來念汝當時事。薪水雲廚近卅秋。</text>
<title>偶吟</title>,<text>靈芝南秀碧芙蓉。玉立亭亭絶世容。一水環廻流萬古。群巒屛擁自千重。無邊景致潭心月。不變風霜屋後松。偃仰徘徊年六十。小窻閒坐數前峯。</text>
<title>有感</title>,<text>種樹枝條莫放斜。斜當逕路誤人多。誤人多處終無奈。奈此風花掃地何。</text>
<title>次士元</title>,<text>咻咻是是又非非。無限人間禍福機。富貴有時成滅頂。林泉何地欠漁磯。永田問舍生涯拙。摘句尋章事業微。揣分量能吾亦得。說人寧復視巍巍。</text>
<title>普賢寺前臺有懷</title>,<text>憶得甲辰初夏日。武陵追拜此臺邊。只今舊跡重尋處。落葉空山獨悵然。</text>
<title>祝融峯</title>,<text>踏澗穿林出石間。躋攀分寸上高山。高山本是由分寸。寧憚中途脚力頑。</text>
<title>登祝融絶頂 三石屹立天表。回視淸凉諸刹。皆在眼下。</title>,<text>相對軒窻歲幾周。白頭來躡盪塵愁。神遊六合鴻濛外。志隘三韓割據秋。千里煙雲歸眼底。百年身世得心休。紛紛駕鶴驂鸞子。皆是吾曹脚下儔。</text>
<title>自淸凉宿陶山。歷訪李大用 叔樑。</title>,<text>一宿陶山向月川。汾川問我幾詩篇。三杯濁酒出門去。袖裡風煙不敢傳。</text>
<title>次柳君實 世茂</title>,<text>得食還成一飽奇。尋常道理在深思。平鋪放著元無礙。絶笑窮途阮籍悲。</text>
<title>偶吟</title>,<text>書巢無復具軒欄。容膝溫房度歲寒。只得一身舒泰外。不關分寸外人看。</text>
<title>廓然亭</title>,<text>廓然通處有斯亭。人愛佳名欲擧觥。我本廓然心境大。不須裝點自天生。</text>
<title>連日風雨。思鄕偶吟。</title>,<text>六十還添兩鬢華。精神筋力轉堪嗟。陳言說去羞無用。身事看來覺易差。世上榮名非我輩。園中松菊是生涯。探花問柳乖春事。風雨泥塗奈病加。</text>
<title>病餘書壁</title>,<text>身同獨鳥無相伴。心似寒灰不復然。只有高山與流水。悠然終日對簷前。</text>
<title>出城登舟</title>,<text>落日晴波瀲灔開。隔江煙樹送吾廻。波間白鳥應無數。笑我今年又去來。</text>
<title>德淵遭風。寄宿何人別墅。</title>,<text>倦客登臨思萬端。夕陽天末鳥歸山。回頭下視風波裡。多少行舟出沒間。</text>
<title>江中</title>,<text>百丈牽江上瀨船。悠悠歸路嶺雲邊。回頭不見龍門北。無限靑山隔暮天。</text>
<title>贈別聞遠西行</title>,<text>煙橫羅浦月臨川。我往君來四十年。江閣論文欣契合。山堂接武謹師傳。紅塵易染應須戒。白髮難禁政自憐。第二橋頭眞率會。何時與子更追焉。</text>
<title>校正廳。示李孝彦 好閔 金昌遠 弘微。</title>,<text>吾家嶺外古宣城。白石淸泉總係情。客中心事渾無賴。坐聽長空一雁聲。</text>
<title>與黃景文 廷彧，許功彦 筬，李孝彦在廳中。是日。賜送酒肉甚盛。</title>,<text>明朝濟濟會多賢。共討遺經了幾編。句讀硏精資下學。淵源探本達經筵。春風此日蘇群物。寵渥玆辰降九天。洛水孤蹤來捧袂。不從橋上聳吟肩。</text>
<title>蕩春臺次韻</title>,<text>去國吾遲甚。鷗盟久已寒。低徊非爲祿。偪側豈貪官。客裡春光晩。囊間玉法難。蕭蕭雙鬢雪。羞向鏡中看。</text>
<title>校正廳。次前韻。</title>,<text>桃花已春浪。碧樹生暮寒。慣聽三更鼓。慚隨五品官。城鴉頻聚散。行路尙遲難。難望雲邊岫。鄕關鳥外看。</text>
<title>寄李宏仲 德弘</title>,<text>論學何須向別人。要當於己反求眞。功名有數元前定。莫把榮華枉費神。</text>
<title>到丹山。入雲巖。</title>,<text>水流巖畔谷生雲。知是雲巖絶世紛。谷口來耕吾未辦。玉溪淸響客中聞。</text>
<title>次韻</title>,<text>男兒元自抱離奇。學業相須戒後遲。莫把風光歸玩愒。琢磨要鑑衛公詩。</text>
<title>庭檜</title>,<text>庭檜自雙靑。饕風仍虐雪。幽人不厭看。獨立寒階月。</text>
<title>送人西行</title>,<text>萬里前程勿太忙。要須步步戒羊腸。古今多少行迷者。總爲忙多錯了場。</text>
<title>和都應祥</title>,<text>寥落希顔志。蕭騷短髮翁。寧論萬鍾貴。甘作一瓢窮。</text>
<title>寄藎夫</title>,<text>沙際群鴻靜。松頭獨鶴奇。銜蘆防禍網。警露審幾微。</text>
<title>住鶴亭寓懷</title>,<text>推擠去住總爲難。一望歸雲意萬端。無限吾鄕好風景。兩年羞與別人看。</text>
<title>磨刀吟</title>,<text>獨宿寒齋罷。凌晨排戶出。寸鐵發硎新。精光耀朝日。手撫欲何用。斫斷名利結。喟然心語口。不敢向人說。</text>
<title>東山椒井。和金達遠 垓。</title>,<text>偶然脫塵機。良晤會中林。盥濯愛淸泉。逍遙生道心。何當乍肥遯。共此煙霞襟。</text>
<title>大雪後。閒居獨詠。</title>,<text>銀作江廻玉作巒。身如野鶴抱孤寒。萬松一碧長千尺。好把精神帶月看。</text>
<title>寄金希玉 玏</title>,<text>病怯剛風砭骨寒。歸山敢道衛生難。此心安處身無累。不負朝曛一菜盤。</text>
<title>寄金希玉 玏 其二</title>,<text>人間富貴與飢寒。今古人人處易難。自斷此生寧待問。分明齊聖有銘盤。</text>
<title>次金達遠</title>,<text>千峯萬壑一瓊瑤。坐想高齋人似玉。寒窻冷榻月川翁。敲飮冰江肱亦曲。</text>
<title>復得來韻</title>,<text>山高催短景。松老落長陰。病裡思君切。閒中味道深。羲文千古意。舒卷一窻心。落落還多嘅。悠悠費苦吟。</text>
<title>書堂偶吟</title>,<text>幽幽寂寂復深深。落落休休得得吟。明月有情頻入戶。淸風不斷每盈襟。重重庭樹層層影。色色山禽款款音。六十八年吾已老。東皐身世葛天心。</text>
<title>書堂閒吟</title>,<text>春晩湖山物色開。一堂高處意悠哉。墨峯相對雲舒卷。硯道長看鷺去來。曲水重洲饒勝槪。蒼松白石絶纖埃。散人七十猶强健。酒興詩狂兩傑魁。</text>
<title>送春</title>,<text>送春春何去。春來甚處因。無來亦無去。自有一般春。</text>
<title>偶吟</title>,<text>雪滿千峯月滿天。虛明一室自超然。幽人夢覺排窻起。三復鄒翁夜氣篇。</text>
<title>挽金義將達遠</title>,<text>偉度英才又妙齡。飛黃騰踏奮雲程。時危世亂懷忠憤。兵義師貞敵慨誠。星隕龍營天不憖。屍歸馬革志難成。君家父子連三契。七十年翁哭送情。</text>
<title>感時</title>,<text>千古衣冠地。那知困海戎。君王勞遠駕。邊塞正高風。月帶凄凉色。山含慘惔容。非無李郭勇。豈乏蕩平功。默佑瞻宗社。陰扶仰昊穹。書生空撫劍。深恨未推鋒。</text>
<title>挽金士純</title>,<text>亂世英才敵慨誠。君羞未雪夢先驚。同門情義那堪慟。烈氣猶看萬丈橫。</text>
<title>鄭廷器 璉 來訪。留示一絶。仍次其韻。</title>,<text>事業羞堅白。功名愧汗靑。行身一諾重。取義萬金輕。</text>
<title>次邑主申順夫 之悌</title>,<text>風雨秋堂欲暮時。滿牋奎璧一筒持。波瀾起伏詞何壯。肝膽精忠鬼亦悲。自古强梁終殄滅。只今籌策儘雄奇。天心不改人思漢。重覩朝儀舊殿螭。</text>
<title>聞車駕還都</title>,<text>地轉天旋癸巳秋。謳吟此日慰民愁。曾霑聖澤嗟吾老。遙望天門隔嶺頭。</text>
<title>謝柳而見 成龍 寄書與香</title>,<text>妙聞一握淸。千里平安紙。百碎尙芬芳。看渠心不死。</text>
<title>次裵明瑞 龍吉</title>,<text>作德常難得日休。身如泛泛水中舟。光陰荏苒年還迫。詞說紛綸道轉悠。會見文瀾存地步。須從學海發天遊。孔顔心法羲農意。萬古同然是葛裘。</text>
<title>暮春</title>,<text>日暖風暄麗景遲。庭禽相喚柳絲垂。園林勝趣吾能說。萬慮都休客歇時。</text>
<title>題裵明瑞琴易堂詩卷</title>,<text>我未學琴人。非眞讀易者。名堂以自娛。君實知之也。</text>
<title>鷄數夜無聲。縛送琴聞遠。換取善鳴者。</title>,<text>司晨不作五更鳴。換取要聞警枕聲。濟亂豈惟成祖舞。孜孜欲做舜徒情。</text>
<title>書堂間吟</title>,<text>擊壤三千首。蒼松一萬株。皐翁年七十。風月滿江湖。</text>
<title>臥雲臺。次金施普 澤龍。</title>,<text>偶然乘興過江皐。舊跡重尋石逕高。半日閒談成野趣。村翁溪老總吾曹。</text>
<title>夜起呼燈。遂成首尾一體。</title>,<text>三更夢罷一燈靑。嚥漱元和入骨淸。萬籟俱休諸念息。此時心地儘虛明。</text>
<title>夜起呼燈。遂成首尾一體。 其二</title>,<text>虛明覺處是眞心。萬象昭如鏡裡臨。何許一塵來掩得。坐看明鏡蔽還深。</text>
<title>丙申門帖</title>,<text>年老無餘事。簞瓢足一窩。淸寒爲勝福。安樂是榮華。有意親朋會。盈軒皓月多。東皐幽絶地。隨分也婆娑。</text>
<title>李體察公勵 元翼 見訪</title>,<text>五載干戈已厭兵。皇朝惟冀講和成。却思宗社生靈痛。萬世難忘此日情。</text>
<title>戱寄金敦敍 富倫號雪月</title>,<text>詩筒久不來。皐翁吟且企。坐想雪月堂。敲推難下字。</text>
<title>琴甥愷林亭</title>,<text>儘好林亭位面陽。婆娑歲月度炎凉。此間定有盤旋趣。寧向塵中俗慮長。</text>
<title>和雪月翁次晦庵韻</title>,<text>時行時止步遲遲。無限春光暎碧漪。千古沂邊詠歸意。流風此日向吾吹。</text>
<title>登天淵臺</title>,<text>鳶飛魚躍幾窺臨。此日看來感慨深。水色山光依舊樣。恨難重覩舊傳心。</text>
<title>次金道源 涌</title>,<text>朋酒醺醺醉。松風陣陣凉。要看消暑地。詩語句冰霜。</text>
<title>偶見仁弘南冥集跋語</title>,<text>亭亭玉立廟堂身。皎皎煙霞自在人。堪笑人間怪鬼輩。敢將桀犬吠堯仁。</text>
<title>偶吟</title>,<text>肺衰辭酒伴。文拙謝詩朋。坐對庭前樹。今年又一層。</text>
<title>金而和 中淸 以酒來訪</title>,<text>傷時空復涕漣洏。兵禍三年孑靡遺。感子携壺來慰意。一春消息看梅枝。</text>
<title>次金城主 廷龍</title>,<text>生平志不慕輕肥。慣踏漁翁舊釣磯。春服已成春又暮。冠童聊與詠而歸。</text>
<title>遊風月潭。次愷甥。</title>,<text>不把尋常作話頭。要將一語警頹流。丈夫落落心中事。肯學波間出沒鷗。</text>
<title>季秋旣望。會于愛日堂玩月。</title>,<text>愛日堂頭愛月翁。桂華梧影自玲瓏。從來妙處言難狀。只認濂溪灑落胸。</text>
<title>挽柳應見 雲龍</title>,<text>常恨東西隔。那知隔九原。殘年知己淚。天地獨銷魂。</text>
<title>偶題</title>,<text>永夜候鷄晨。深冬願春早。人情喜得新。不覺催成老。</text>
<title>偶題</title>,<text>自笑平生計太愚。思軒望嚳志唐虞。那知末路成衰落。只作區區一壑謀。</text>
<title>獨造洞 洞在芙蓉山。有軒曰高明。</title>,<text>獨造獨造名獨造。昔人所造吾亦至。只恐造名造實難。日夕徘徊求實地。</text>
<title>獨造洞 洞在芙蓉山。有軒曰高明。 其二</title>,<text>落雁下平沙。淸凉雲外碧。獨造高明軒。超然我心跡。</text>
<title>春日。次先師韻。</title>,<text>偶然乘興洛川濱。陣陣東風屬暮春。浴詠高懷安敢擬。愛看花柳弄精神。</text>
<title>謝李聖與 詠道</title>,<text>春寒未散尙餘陰。感子携壺慰我心。道古談今情不盡。暮天還向碧溪潯。</text>
<title>與楊應遇 士奇 徐君受 益 同舟。泊月明潭。</title>,<text>赤壁蒼崖滿目秋。一江凝碧靜無流。醉拈禿筆題名字。陟覺壺中日月悠。</text>
<title>淸州客舍。示李克休 光胤。先生時佐幕湖西</title>,<text>旅館淋霠久未晴。沈吟聊復嘆虛生。故山松桂淸凉地。何日歸歟放此情。</text>
<title>和金壻纘仲 光纘</title>,<text>撥病題詩興。幽居對碧峯。年光飛鳥外。愁緖苦吟中。汗馬馳邊將。霜風落井桐。何當陽復日。王業看融通。</text>
<title>重陽</title>,<text>憂家憂國又憂時。七十筋骸與病持。黃菊淸樽元自好。兵戈寇亂柰成悲。龍山落帽風流遠。栗里虛罍苦節奇。此日偸閑聊强飮。欲將雄劍斬蛟螭。</text>
<title>夜起有感</title>,<text>雲盡看天遠。林疏得月多。皐翁破秋夢。志欲挽銀河。</text>
<title>和金敦敍</title>,<text>小車遊處看兒戱。大筆揮時擺俗塵。兩地相望無十里。瓜川詩起月川人。</text>
<title>次任卓爾 屹</title>,<text>春晩芙蓉語百禽。皐翁憊臥故山林。商量舊學都忘了。猶向門庭是處尋。</text>
<title>挽李公幹 仲樑</title>,<text>壽福傳家業。榮名足尙人。人皆歸厚德。我獨感情親。棠茇留餘化。桐鄕說舊仁。空遺冠劍在。悽斷倍傷神。</text>
<title>琴聞遠初度日邀酌</title>,<text>二子翺翔漢北春。琅玕披腹獻昌辰。伊翁坐對榮還日。舞彩樽前憶遠人。</text>
<title>夜坐有懷。示曺汝益 友仁 及憬𢢜兩 男生。</title>,<text>耳目聰明男子身。洪勻賦予不爲貧。要將美質添心學。莫作名場患得人。</text>
<title>偶題</title>,<text>七十餘年事事新。涵濡幸作四朝民。髮無可白方爲老。酒不能賒始覺貧。末路已悲身似客。此心猶與物爲春。柴門勿謂常岑寂。時有鄕鄰問字人。</text>
<title>黃淸之 應淸 惠送竹笋</title>,<text>東海仙翁採籜龍。霜標遙餉月川翁。此君風節翁猶識。嚼得要看氣味同。</text>
<title>次鄭子精，金希玉，成精甫 安義 贈別。時辭職下鄕</title>,<text>短髮搔來苦。氷霜此日行。誰知嶺外客。七十戀君情。</text>
<title>書金士純鮑甲</title>,<text>五色燦兮。文炫爛兮。飮雖多兮。儀不亂兮。</text>
<title>輓詞李山海</title>,<text>白髮芙蓉老。斯文道義尊。無因拜有若。空復哭南軒。花岸藏樵徑。蘆叢失釣痕。傷心凾丈廢。春草暗柴門。</text>
<title>輓詞門下鄭經世</title>,<text>玩樂門庭立雪賢。當時科品許弓騫。剛方氣度天偏厚。朴實工程老益專。廊廟未庸經國手。丘園虛閱杖朝年。可憐身後無長物。廚下簞瓢架上編。</text>
<title>輓詞門下鄭經世 其2</title>,<text>覿德當年已恨遲。半生長憶醉心時。高山仰止勞懸企。白首紛如失難疑。天定只知仁者壽。道窮那意哲人萎。芙蓉頂上新臺榭。一夢分明是訣離。</text>
<title>輓詞後學韓百謙</title>,<text>依歸當日得儒宗。笑對春風浩氣融。程氏諸生推謝尹。孔門群弟數參雍。達尊方仰兼三有。至樂還甘在屢空。吾道卽今何所託。望窮南紀涕無從。追陪京國瞻眉宇。邂逅儒宮接緖言。德性共看愈亹亹。恭人但覺更溫溫。殘生忍聞摧天柱。後死無從識正門。縻職未能躬執紼。朔風吹淚有餘痕。</text>
<title>輓詞門下權春蘭</title>,<text>道具三才後。人行萬化先。晦明應有待。開繼在斯賢。名世天雖定。生靈地或偏。吾東漸化遠。箕敎敍疇傳。伊洛風聲振。溪山日月懸。升堂聞一唯。凾丈見參前。述業無他歧。收功近裏專。簞瓢渾漫興。歲月任推遷。寶匣琴猶在。陽春曲未宣。平生行樂地。風月滿前川。</text>
<title>輓詞金玏</title>,<text>溪齋扣篋喜相隨。信道多年得我師。立雪庭前垂敎曰。承風座上詠歸時。簞瓢有契還堪樂。爵祿無心本不期。墜緖茫茫何處托。一川寒月自生悲。</text>
<title>輓詞李介立</title>,<text>山頹當日道誰傳。似聖人推有若賢。義理已從心上判。工程還向靜中專。經綸未遂平生志。束帛空勤乃老年。再喪斯文無限痛。緘辭東望涕澘然。</text>
<title>輓詞門下李埈</title>,<text>厚器仍資學力嚴。師門妙法受金針。朝家尙德官御峻。丘壑怡神歲月深。黃壤忍看埋玉樹。淸商誰復理瑤琴。可憐川上前宵月。照作先生一片心。溪上摳衣早問仁。當時學術最稱醇。官躋金袋猶辭貴。樂在簞瓢不厭貧。正値天窮吾道曰。仍傷月犯少微辰。講堂寂寞惟書史。無復融融一座春。</text>
<title>輓詞金涌</title>,<text>齒德全來爵自崇。達尊天下孰如公。陶山凾丈傳心後。陋巷簞瓢樂道中。謂應壽星長耀彩。那知楹夢忽成空。前川依舊明寒月。此是先生萬古胸。</text>
<title>輓詞門下生金澤龍</title>,<text>生我爲親敎我師。服勤恩義詎差池。自從童穉今衰暮。受學羲經與禮詩。坐襲春風知有自。化滋時雨本無私。三年築室吾慚負。白首寒山雙淚垂。卯角今黃髮。摳衣講道堂。蓮峯當屋立。洛水遶軒長。事業傳陶叟。淵源挹紫陽。平生尊信地。忍此哭霑裳。</text>
<title>輓詞門人曹友仁</title>,<text>夙泝溪源續正傳。一生勤苦儘精專。參聞一貫休稱魯。回樂簞瓢可許賢。天欲喪文嗟不憖。我將焉仰痛還纏。須知萬古精神在。川上分明此月圓。</text>
<title>輓詞朴而章</title>,<text>有美超人傑。年尊道亦尊。退陶門下特。涵養靜中敦。考德蓍龜在。匡時屬望存。如何天不憖。痛哭喪斯文。</text>
<title>輓詞門人金仲淸</title>,<text>溪上人亡川上存。天敎後死與斯文。日乾夕惕功無間。心得躬行老益敦。學旣有餘資者象。來而不拒誨常勤。從今小子將安仰。哭徹芙蓉山頂雲。</text>
