<title>幽蘭在空谷</title>,<text>山之中兮幽幽。蘭之生兮猗猗。懷厥美而自葆兮。芳菲菲兮未衰。綠葉兮丹莖。沐雨露兮潛滋。培養兮何人。混荊棘以蕪沒。谿谷合沓以深阻兮。石碅磳兮交錯。悶衆草之滿地兮。憺寂寞兮愁絶。椒之丘兮荒穢。覽蕙茝兮離披。怨年歲之易暮兮。懷美人兮永思。世幽昧以眩曜兮。孰云察余之深衷。紛好惡之不同兮。固流俗之不可從。播爾香兮莫聞。但寄意於淸風。</text>
<title>自悼</title>,<text>雨雪交紛兮陰霧凝。平路險隘兮山崚嶒。下土茫茫兮不見日。鳳鳥飄飄兮焉可憑。蓬叢棘林兮。萬里思飛騰。</text>
<title>思幽居</title>,<text>我之心兮悠悠。望南山兮有所思。人間喧卑兮。不可以久留。我衣可拂。我鞭可揮。歸去來兮歸去來。胡弱喪兮自悲。松風兮萬壑。明月兮千峯。思幽居兮發深省。望美人兮攀桂叢。</text>
<title>書山石</title>,<text>吟淸風兮拂明月。攀援桂樹兮聊淹留。雲在空兮悠揚。水注壑兮爭流。悵獨往而獨來。渺余心兮懷愁。</text>
<title>遊漢江</title>,<text>靑山面面立。漢水悠悠下。峨洋山水間。誰是知音者。</text>
<title>次張茂先勵志詩韻</title>,<text>余少之時。放心好遊。人生幾何。四序迭周。愚哉余身。富哉春秋。芒焉無知。隨世沈流。雖曰不死。奚益形化。勖爾勵志。舊惡是謝。期止於善。孜孜日夜。古人可愧。愼勿自舍。一失吾行。德輶難擧。仰思先覺。遺以規矩。後賢相傳。繼續前緖。敬承無違。毋以縱逸。心本虛靈。明逾日月。物欲一蔽。暗昧如漆。萬物受形。各稟氣質。木不見伐。可挺衆林。儻自暴棄。不遠獸禽。故勵我志。以銘我心。道非高遠。理無隱深。學究聖蘊。毋事虛文。事敗於怠。功成於勤。農夫力耕。所得必殷。源泉混混。流穢則淸。孰明聖學。開示頑冥。君子謹獨。志士戒盈。求則自至。如響應聲。善惡無定。從心以起。勉勉循循。愼終如始。常人惑惑。貪欲滅理。意馬四馳。跛躃千里。誰知安宅。是在於仁。死生知命。委彼大匀。以修天爵。德業日新。庶幾擴充。以希聖人。</text>
<title>自警。示同志。</title>,<text>無極而太極。渾然具一理。陰陽互動靜。五行生萬類。人也得最靈。中立配天地。本性葆至善。都在腔子裏。雖然稟氣質。不能以無異。濁駁者昏愚。淸粹者聖智。余雖愚之徒。於學已立志。成人只在學。中途毋自棄。致知而力行。是爲學之事。誠能明一理。復性不難矣。也須主於敬。造次察於是。只恨師友道。靡然盡已墜。衆人自迷方。觸處多顚躓。棄本而逐末。馳外不知止。形爲功名役。心隨物欲肆。茫昧無見聞。非酒而皆醉。古聖垂明訓。永爲後人示。聖心在方冊。聖道不外此。夫仁由我已。求則自可至。戒爾毋放心。操存以克己。出入本無鄕。失則得不易。戒爾勿從欲。從欲反無利。妄念纔一萌。屋漏尙可愧。戒爾愼言行。不愼多憂畏。衆禍由是起。求免難可避。爾宜常自戒。無忘一敬字。願以余之言。就正於君子。</text>
<title>感興</title>,<text>吾哀牛山木。未免斧斤侵。萌蘖生隨伐。何時見穹林。常人天機淺。嗜欲日益深。善端雖發中。萬念流邪淫。善消惡日長。誰能明一心。所以古君子。謹獨常自箴。屋漏存敬畏。上帝赫然臨。嗟我小子輩。聖訓可不欽。</text>
<title>次朱晦菴感興韻 三首</title>,<text>天地職覆載。豈不大且廣。陰陽互變合。日月相來往。人生在兩間。眇然空俯仰。至道固常存。萬古自宣朗。如何學異者。祖虛歸象罔。何人興正宗。昭然示諸掌。</text>
<title>次朱晦菴感興韻 三首 其二</title>,<text>萬理根太極。流行天地中。動靜無端末。陰陽無始終。一毫不相錯。昭昭萬古同。誰能收一原。爲我開盲聾。</text>
<title>次朱晦菴感興韻 三首 其三</title>,<text>陰陽周而復。造化無停機。理氣竝流行。鳶魚自躍飛。顯微卽無間。體用不相違。至人道如天。內誠外發輝。就是動處見。可知靜處微。我願學聖學。期與聖同歸。</text>
<title>次古詩韻</title>,<text>香蘭挺幽谷。超然異衆草。佩之潔我身。願以配我道。充然內無餒。觸處何浩浩。志氣方自得。莫恨年光老。</text>
<title>次退之韻</title>,<text>一理本無窮。乾道貴不息。明心方潑潑。力行須得得。哀哉未至者。只是不用力。</text>
<title>贈仲通 二首</title>,<text>墨子悲絲染。楊朱泣路岐。守白終無變。臨行愼所之。</text>
<title>贈仲通 二首 其二</title>,<text>居敬工夫大。存心萬理明。君子苟有志。得路莫停行。</text>
<title>次韻反仲翼飮酒之意</title>,<text>吾聞飮酒貴無醉。醉而後已豈非貪。君子之心淡如水。胸次洒落涵淸潭。太和元氣積於中。面粹背盎情思酣。一理昭然會神明。萬象森羅自包含。莫將眞趣寓於酒。泥醉顚狂誠可慙。</text>
<title>次仲通韻</title>,<text>南山老樹閱千霜。直幹凌雲空自長。坐想淸陰欲歸去。却愁幽壑易殘陽。</text>
<title>游藝吟</title>,<text>吟哦情性莫如詩。血氣涵和無上射。仁雖難依藝可游。肯隨庸士學夫野。</text>
<title>自警吟</title>,<text>聖門諸子學詩章。讀了方能脫面墻。韋編三絶又誰者。可笑今人只自狂。</text>
<title>樂天吟</title>,<text>爲利求名自古然。隱求行達孰能焉。無人直到無言處。孔聖惟知不怨天。</text>
<title>春日。謁表兄希剛相公 李長坤 于東郭外。口占。</title>,<text>十年世路風塵跡。正爾池塘魚鳥情。也知病是安身物。獨有春風一室淸。</text>
<title>戊寅冬。讀書于檜巖寺。詠鵬。呈同榻。</title>,<text>百鳥乘時秖自喧。溟鵬合喙笑紛紛。圖南一擧垂天翼。誰似風聲萬古存。</text>
<title>偶吟</title>,<text>光風霽月浩無邊。誰信胸中有一天。醉裏乾坤都是樂。鍊丹何用學神仙。</text>
<title>偶吟</title>,<text>水滿池塘草自生。游魚出沒見人驚。仰頭爭看鳶飛狀。低眼誰能察下情。</text>
<title>學顏子吟 二首</title>,<text>四勿工夫未易做。潛心默識務先難。克之又克至無克。仁體須從復禮看。</text>
<title>學顏子吟 二首 其二</title>,<text>前後高堅眞恍惚。竭才方發喟然嘆。做到工夫復禮上。大開明眼體公看。</text>
<title>學易吟</title>,<text>莫學尋行數墨人。吾身把作一乾坤。坎離二卦無常位。始識陰陽互結根。</text>
<title>獨樂吟</title>,<text>天下無人知我心。我心安用貴知音。伯牙空有絶絃歎。元亮從來撫素琴。</text>
<title>寵辱吟</title>,<text>寵辱驚何定。支離大患身。見獨從人笑。深根任道眞。一氣來中夜。衆星拱北辰。至樂今誰識。氤氲物自春。</text>
<title>自遣</title>,<text>麻衣草食不求餘。眉上閑愁盡破除。已知紙筆無人贈。欲借華山一半居。</text>
<title>庚辰春。家兄在寧城患舊疾 缺。途中遇雨。入樓院作。</title>,<text>兄臥山村病未瘳。短蓑疲馬向楊州。悵望落日春山外。添却高樓遠客愁。</text>
<title>曉發寧城向安峽。途中口占。</title>,<text>夜雲橫帶山腰白。朝日浮光嶺首紅。病客凄涼行色裏。忍看隨處作愁容。</text>
<title>自臨津。向祖江下。</title>,<text>夜來石壁泊。曉向海門行。舟聞 缺 楫響。村送午鷄聲。京洛山愈近。雲天雨乍晴。客愁全爲減。誰識此時情。</text>
<title>宿祖江上。曉發向麻浦。</title>,<text>瘴風眯雙目。落日明海山。夜投巖下宿。曉向麻浦還。濕霧暝四隅。浩渺迷長干。回顧祖江上。白浪起洄灣。昔人曾渡此。遺辭極悲酸。今我與病兄。何以慰心肝。故園杳無地。東望眼更寒。馳情北堂切。徘徊淚自潸。日出海氛散。天際認長安。兄乎莫惆悵。已覺經險艱。</text>
<title>到麻浦。因痢疾。先兄入洛。日夕投聘第。但見綠陰滿庭。榴花始開。徘徊久之。困臥池邊大樹下。卽成一絶。</title>,<text>池邊落日綠陰生。倦鳥飛來時一鳴。猴桃蔓下半眠坐。轉覺榴花透眼明。</text>
<title>畫蘭竹題一絶</title>,<text>自憐蘭竹同心事。種竹何妨更佩蘭。寸土如金香易歇。年來欲作畫圖看。</text>
<title>夏夜感懷。呈伯氏。</title>,<text>雨餘生晩景。樹木含凄冷。歸鳥覓舊棲。行雲度南嶺。玩物起遐想。道心方淸靜。忽有東山月。空床轉孤影。懷人不成寐。顧已屢自省。紛華一念失。夜色空萬境。但惜芳歲闌。故園歸路永。幸無塵羈縶。相期在幽屛。</text>
<title>思歸寧城。有感而作。二首。</title>,<text>物色驚春晩。寧城猶未歸。孤雲依嶺樹。芳草掩荊扉。山水心常靜。功名事轉非。病兄何日起。雙雁任高飛。</text>
<title>思歸寧城。有感而作。二首。 其二</title>,<text>歸田知有日。何必待成功。把釣呼溪友。尋山問牧童。雲埋古洞白。花壓石門紅。夢想今如許。浮生任轉蓬。</text>
<title>思歸贈宜中</title>,<text>紫陌紅塵路。勞勞幾歲行。靑山欲歸去。蘿月向人明。</text>
<title>寧城十詠。次李謫仙姑熟十詠韻。</title>,<text>山開野勢闊。蒼莽自不極。桑麻藹滿田。麋鹿來下食。孤村依斷岸。炊煙起暮色。何處人歸去。淸景心獨識。</text>
<title>寧城十詠。次李謫仙姑熟十詠韻。 其二</title>,<text>眞源何處來。長川流不竭。古色雲蘸白。寒光天倒月。斷橋無人渡。漁歌向晩發。泝洄滄浪去。茲興信淸越。</text>
<title>寧城十詠。次李謫仙姑熟十詠韻。 其三</title>,<text>雲洞開山扉。春光來自別。巖崖紫翠堆。花木暄姸發。時聞怪鳥鳴。更覺遊人絶。對此日延趣。坐惜芳艶歇。</text>
<title>寧城十詠。次李謫仙姑熟十詠韻。 其四</title>,<text>翠色滿苔逕。淸陰散花島。扶杖步自穩。開戶起常早。月照心共靜。風鳴聽更好。往來娛幽獨。歲寒相與保。</text>
<title>寧城十詠。次李謫仙姑熟十詠韻。 其五</title>,<text>谷中何所有。白雲行復止。古寺煙蘿隱。鐘聲朝暮起。鳥還長林外。人歸夕陽裏。丹崖路何向。欲尋桃源水。</text>
<title>寧城十詠。次李謫仙姑熟十詠韻。 其六</title>,<text>石室千年古。本是幽人宅。溪雲迷上下。巖花間紅白。廢垣藤蔓合。空庭芳草積。不見寒棲客。歸來踏澗石。</text>
<title>寧城十詠。次李謫仙姑熟十詠韻。 其七</title>,<text>蒼石露出水。靑林近相向。穩坐苔侵衣。投釣魚翻浪。從容玩淸漪。游泳多奇狀。不知暮色至。月吐東山上。</text>
<title>寧城十詠。次李謫仙姑熟十詠韻。 其八</title>,<text>茅茨闢靜室。雲山憑遠目。雜花耀前林。芳草暗平陸。橫琴鳴夜月。開樽映綠竹。幽棲自無事。更把黃庭讀。</text>
<title>寧城十詠。次李謫仙姑熟十詠韻。 其九</title>,<text>山廻南北谷。水分東西路。聚石自成橋。行人時獨去。岸柳蔭淺瀨。溪雲起深處。往來成古今。年光日日度。</text>
<title>寧城十詠。次李謫仙姑熟十詠韻。 其十</title>,<text>孤山饒佳景。茅屋淡相對。雲橫組練白。花發錦繡碎。色密崖樹裏。影分淸溪外。日日忘言處。斜陽隱靑靄。</text>
<title>懷故人作</title>,<text>善入人間窮萬法。歸來巖壑臥荊扉。孤雲獨鳥靑山色。遠水長天明月輝。得意忘言皆妙道。安心隨處盡天機。誅茅峽裏從茲近。數向門墻莫見揮。</text>
<title>寄尙絅 二首</title>,<text>一別音容似隔年。萬端心思劇奔川。幽廬已約君同卜。世路能容我着鞭。生事秖知頭易白。玄機不在口相傳。秋來莫遣成功晩。共解塵纓濯碧泉。</text>
<title>寄尙絅 二首 其二</title>,<text>讀盡人間萬卷書。問君心事定何如。北溟無復圖南志。一任塵埃滿太虛。</text>
<title>次杜草堂獨坐韻 二首</title>,<text>茅屋坐沈冥。風光未覺淸。行雲看遠岫。疏木眄前庭。寂寞人間世。漂流水上萍。悲歌情不盡。爲待故人聽。</text>
<title>次杜草堂獨坐韻 二首 其二</title>,<text>戚戚不能止。浮名喜誤身。春風依舊至。紅頰改前新。迷復空嫌晩。醒來已覺頻。遠遊眞實意。終與泰初隣。</text>
<title>春雨田舍</title>,<text>春雲靄遠空。暮雨洒平野。輟耕桑林外。捲釣淸溪下。茅茨掩短扉。靑燈照深夜。百感興幽抱。展轉臥復坐。</text>
<title>春曉。朴君見訪。</title>,<text>淸晨有叩門。顚倒忽逢君。雲日窓生白。煙林鳥散群。吉凶論易數。韋杜見詩文。契闊心期密。相携遠世紛。</text>
<title>田舍書懷</title>,<text>空山歲云暮。落葉飛無數。淸風度前溪。明月來座右。深林鳥號群。晴天雁叫友。翛然長松下。坐臥仍成趣。富貴已籧篨。功名非我有。丹丘在縹緲。仙鶴歎未遇。良朋亦悠哉。白日空回首。雲歸舊山碧。水流滄江口。蕭散得餘意。心源淨不垢。永言懷君子。莫使幽期負。</text>
<title>望南山作</title>,<text>雲起南山夕。還依鶴洞深。隨風猶礙樹。將鳥暗投林。有意向空碧。無心出遠岑。悠然成獨立。佳氣滿沖襟。</text>
<title>感興寄知己</title>,<text>秋霜被百草。林木動寒吹。芳蘭坐銷歇。偏起騷人思。松亭一登眺。晴空淡餘暉。大野鳥飛迥。高山雲去遲。緬懷紫霞客。歸來竟何時。鼎鼎百年內。世事無了期。丹丘信非遠。瓊芝可療饑。永願結靜緣。深心要相知。</text>
<title>秋夜言懷</title>,<text>我性不諧世。高想在雲林。淡泊敦素履。幽閑保此心。有時發浩歎。所懷古非今。淳風日已遠。大朴何由尋。飄飄鳳皇侶。冥棲玉山岑。丹桂雜珠樹。綵雲深復深。浮遊戲三淸。下界無遺音。嗟哉不可往。佇立空哀吟。古人貴自晦。被褐懷珍金。去矣勿復疑。富貴非所欽。</text>
<title>次東坡夢中論神仙韻</title>,<text>入室何時六鑿空。九年方覺見成功。雲生幽谷風初動。春到前山雨自濛。人世徒然悲白髮。勳名何用看靑銅。楊朱枉作岐中泣。子貢焉知原憲窮。</text>
<title>次三朶花韻</title>,<text>人世悠悠惜歲華。三淸誰得鍊丹砂。春風消盡南山雪。玉露催開北地花。欲向蓬壺凌倒景。從敎日月走脩蛇。飆輪一轉三千里。笑指鴻濛是我家。</text>
<title>寄雲姪五十二韻</title>,<text>少小抱奇志。壯大昧遠算。至道在高深。弱力費硏鑽。顏回問四目。曾子唯一貫。淸風動洙泗。高標凌雲漢。爾來已千載。此事可長歎。誰知曲肱樂。空歌白石爛。鷄鳴聞喈喈。風雨還漫漫。聖路日荒蕪。文字空輝煥。嗟我不自量。前程豈避難。狂瀾回旣倒。百川要一捍。覆簣雖云苦。成功今未半。捫心獨惆悵。到處逢欺謾。交朋背相馳。親戚眉爭攢。自知稟賦賤。且向詩書看。瑕玷從琢磨。濁穢盡漱盥。道德安敢望。淡泊聊可玩。悠悠願未遂。忽忽時易晏。顧瞻門戶零。飽經人世患。茅齋傍松楸。薄命依山澗。已見宿草荒。又聽春鳥喚。弔影中自惻。擧足身如絆。雨露觸深感。浮生憑夢幻。瀟洒臥送日。寂寞愁爲伴。幸汝有來意。書札連不斷。爲汝實欣喜。豈我厭煩亂。百歲結姻族。一門常同爨。相從不待請。往來宜莫間。遙遙望汝至。遲遲恨汝慢。汝年一十九。已免總角丱。幾微戒易失。功業貴早辦。但我無可師。於事何足觀。汝須默默聽。我欲一一諫。人生宇宙間。學有千萬段。訓誥營口耳。雕蟲老文翰。綺麗巧眩目。簡篇堆滿案。所求勞且勤。不出名與宦。衆情重時好。鞍馬耀閭閈。紛然計高卑。各自懷氷炭。失得涉秋毫。衣食忘宵旰。煩惱隨死滅。榮華忽雲散。須臾閱萬變。未足供一粲。吾聞古人語。仁義劇蒭豢。苟得貧賤樂。不以富貴換。學之有漸次。自然成習慣。欲使枝葉茂。栽培在根幹。欲使禾穀登。水澤在浸灌。囷倉積嵬嵬。花實光燦燦。用舍惟其時。行藏我自判。昏疑頓消釋。淸晝卷幃幔。譬彼前所爲。大小異鵬鷃。持此久欽慕。詎敢忘探翫。汝姑擇二者。爲我辨眞贗。</text>
<title>大狂吟五十韻。贈同志。</title>,<text>上帝主開闢。混沌分成兩。隤然地勢下。確然天氣上。山川各呈形。日星粲垂象。大哉神聖人。至理契俯仰。八卦旣列序。五典從宣朗。昭明奠禮樂。幽暗囚魍魎。仁義浩莫窮。道德高且廣。春生秋乃殺。冬藏夏以長。陰陽布至和。黎庶歌擊壤。仲尼勤祖述。堯舜贊巍蕩。禹湯克齊聖。文武繼弘敞。危微戒精一。平直無偏黨。自從逮衰周。誰能正群枉。祥麟空掩泣。天位不見享。王風詠黍離。魯史筆刑賞。優游但卒歲。逍遙歌曳杖。簞瓢埋陋巷。洙泗沈微響。漂流到戰國。荊棘滿函丈。蘇張事捭闔。楊墨紛搶攘。人惟自賊性。道則豈殊曩。孟軻實挺生。垢穢痛剗磢。詖淫言莫逃。剛大氣善養。荀楊雜醇疵。議論多差爽。況餘諸子輩。無一可標榜。白首誦章句。醢鷄鳴甕盎。丹靑飾文詞。浮艶暫眩晃。謏聞竟迷方。小技不勝痒。釋老執異端。虛無包象罔。因緣鼓盲聾。言語盡惚恍。奔波走蹊徑。顚倒死林莽。何人祛深蔽。爲我明矘䀮。皇宋起頹敗。大運回震盪。群賢應聚奎。文學何浩穰。珍重紫陽翁。丁寧指諸掌。源流發淵泉。金寶出公帑。先覺不遺資。後生將安放。嗟余在末世。行道類病顙。策力雖勤苦。前路猶莽蒼。徒勞懷遠志。終難稅歸鞅。惟君拔等倫。秉心誠倜儻。平生露肝肺。琢磨共勉彊。爾來隔南北。每日勞夢想。功名眞細瑣。事業堪慨慷。緬思川上歎。空悲鏡中像。自當安窮約。不必困塵網。至味存淡泊。眞樂謝燕饗。雲山闢靜室。歲月倚書幌。深知分賦足。敢望名位奬。此外信無求。於今可以往。作詩寄之遠。問君志所嚮。</text>
<title>上李相公 長坤 詩幷序</title>,<text>驪江在近境。漢水自遠瀉。相公新卜築。風景實瀟洒。衆心惜退休。素志樂閑雅。乘流理歸楫。掛冠停駟馬。德業無加損。行藏豈苟且。君實臥獨樂。晉公營綠野。行吟非楚屈。痛哭笑漢賈。治身以道眞。餘事比土苴。軒檻倚溪山。松林對蘭若。雲月輸品題。詩篇施陶冶。坐臥俱可耳。是非何有也。微蹤遠莫致。愁緖浩難寫。小子仰山斗。燕雀依大廈。常時出東郭。玉音聽韶夏。感荷恩義篤。懷慙見聞寡。年來事莫測。禍至天不假。西塞慟靈輿。北堂泣老姐。殘生保餘喘。家計似毀瓦。江煙滿空亭。悲雨侵梧檟。追思約耕釣。豈得接盞斝。茫然淚空垂。言之口欲啞。孤窮無賴甚。哀憐更誰者。願棄人間世。終老農桑社。鷗鴨可相親。犁鋤眞堪把。久立望南嶺。每祝綿純嘏。緘辭但自悼。此意安敢捨。明春儻可延。歸當拜床下。</text>
<title>贈友 二首</title>,<text>秋入山廬夜。露白月明曉。爲君有所思。所思不可了。兀然對黃卷。疑義誰共討。終日掩荊扉。萬端愁緖擾。寒蟬聞寂寞。蟋蟀鳴荒草。時物易感人。荏苒光陰老。問君今何往。獨心存古道。嗟余摧頹甚。焉能得深造。顧彼一生事。淺淺良可笑。但願君子友。終始好相保。世路多翻覆。天賦有壽夭。素履貴重積。無妄奚用禱。闇然內含章。藏身以爲寶。雖非力所及。不忍捨所好。何當得晤語。深心各傾倒。茫然意無極。永言增悄悄。佇立北山趾。遠送西飛鳥。</text>
<title>贈友 二首 其二</title>,<text>已矣何所言。愁懷難可宣。痛哭寒廬夜。蕭條關塞天。步月思家苦。悲秋孰我先。兩地同心事。千里隔雲煙。望斷恩波及。志存道義堅。處坎安汝止。俟命保餘年。災疢君豈獨。孤孼古亦然。原憲本不病。顏子獨也賢。爲山勤覆簣。鑿井要及泉。眇余心力淺。纏彼形累牽。枯楊不生稊。死灰豈復燃。已絶驥尾附。徒幸樗櫟全。鬱鬱增離思。茫茫只自憐。願念多小意。加餐且安眠。</text>
<title>感事吟</title>,<text>老來何物可安身。年少還爲多病人。賴有一間茅屋在。盡輸風月入精神。</text>
<title>次李謫仙擬古韻 二首</title>,<text>仙人控玉虯。鸞鳳翔雲岑。下視人間世。茫茫何處尋。明月吸瓊漿。松風彈瑤琴。思之不可見。緬焉傷我心。嗟哉利名客。生涯倚黃金。浮榮眞暫耳。白首空歲月。寄語同心友。此道未宜忽。</text>
<title>次李謫仙擬古韻 二首 其二</title>,<text>去去復去去。徘徊且思君。心如精金斷。身從遠水分。名山足跡遍。自與麋鹿群。逍遙永日夕。倚樹望行雲。仙人邀相呼。遺我白玉飯。食之欲輕擧。更覺塵世遠。飄颻自不定。滅影何時返。</text>
<title>夜坐誦陶賦有感 二首</title>,<text>陶令歸去來。而我獨遑遑。憂患滿塵埃。榮華似隙光。流川注大壑。孤雲還遠岡。行休良未定。何處是吾鄕。</text>
<title>夜坐誦陶賦有感 二首 其二</title>,<text>萬物皆歸盡。榮枯無彼此。紛紛畏途中。役役何能已。穎水春雲白。箕山暮靄紫。斯人去已遠。我往焉所止。倚劍發浩歎。淸風如過耳。</text>
<title>自憫</title>,<text>太息復流涕。吾生眞可憫。欲語恐多談。欲默恐不忍。少年不知行路難。觝觸藩籬卽見窘。邇來衰病臥空屋。咄咄平生意難盡。功名於我已非分。學道無成長蠢蠢。雲山何處不可往。在世未免爲物引。安得翻飛從赤松。棲神恬漠養玄牝。</text>
<title>贈祖根禪師三十韻</title>,<text>三韓在天下。如大地一塊。礨空與毫末。人物何細碎。山河成世界。環列於四塞。妙香智異間。金剛九月內。王都奠中土。方面儼相對。覆鼎作雄鎭。天以六鼇戴。白雲掩西北。金水互爲配。仁壽連艮震。木土性不悖。彌勤向巽離。風火氣相逮。乾坤本無爲。萬古亘覆載。陰陽鐘精英。日月明暗代。寺刹擅形勝。園圃皆不貸。四時各殊狀。朝暮異衆態。眇余幻化身。血肉充皮袋。所幸稱最靈。鳥獸豈同隊。隱求詩書上。性偏山水愛。仁以樂其靜。智以通其礙。聖言非所及。用心已多悔。故結香火契。欲與緇流輩。閱彼人間世。衆情非一槩。九疑變心目。楚越同肝肺。獨抱丘壑志。分甘塵俗背。攀援桂樹枝。泉石響玉佩。上人舊同遊。向我心不退。共此娛幽寂。知見入三昧。雲行馭汗漫。無住無不在。聚散未可常。會面誠難再。秋風怨遲暮。人事幾興廢。終當絶所學。滅跡以自晦。師乎莫忘我。爲是鳴合喙。</text>
<title>贈峻上人</title>,<text>天地上下間。東西八方內。磅礴相維持。廣漠成世界。以人觀萬物。本來無小大。胡爲自矜智。觸處還相礙。見聞塞耳目。誰識遊無外。寄語行脚僧。此道在心會。塵境本無染。雲山未爲快。我非局束者。足迹無常在。乘雲入微塵。都忘所以乃。</text>
<title>贈空上人</title>,<text>病夫性疏散。萬事同破甑。早懷遠遊志。羊腸畏折脛。松林寄蘭若。雲月兩相稱。巖崖秋桂香。落葉滿苔逕。淸風吹長纓。石泉入靜聽。上人喜我來。聊同山水興。白日對煙岑。寒夜鳴金磬。笑談有餘意。出入俱禪定。已成無漏業。獨得非人證。斯焉結香火。忘言以詩贈。</text>
<title>寓高 缺 岫雲菴。藥物餘暇。偶成贈井咽導。</title>,<text>三角鎭北郊。古人名覆鼎。朝市隔幾重。風景實淸迥。我年自十五。雲水勞兩脛。不見猿鶴驚。山靈已前肯。上人又愛我。昏夢頻喚醒。雨雷在半天。寺居最上等。晤語得衆樂。每喜佳事倂。理病換朽骨。相笑煮藥茗。明月滿空庭。淸風吹露頂。茲焉償夙債。足跡豈泥濘。珍重結幽約。作詩以自訂。</text>
<title>重興洞。次李謫仙韻。題溪石上。</title>,<text>武夷寒谷遠含煙。樹色雲光九曲川。千載風流誰復繼。長年國裏一般天。</text>
<title>重興洞。示道士。</title>,<text>風露凄凄草徑深。淸溪石谷細搜尋。日出洞天輕霧卷。更聽寒籟起前林。</text>
<title>留別道士</title>,<text>紫霞山下丹丘子。三淸常住四時春。步出洞門鳴玉佩。碧澗無心送遠人。</text>
<title>卽事</title>,<text>茫茫大野望邊闊。寂寂雲山愁外靑。乘風欲訪赤松子。翠壁丹崖月正明。</text>
<title>次寒山詩 三首</title>,<text>朝日照淸溪。雨餘添綠淨。臨流歎如斯。我心方自正。況是三春暮。物物露眞性。詩酒不可負。山中有舊令。</text>
<title>次寒山詩 三首 其二</title>,<text>山居愛幽靜。人間已絶迹。時尋白雲去。閑眠巖下石。至遊在山水。豈以富貴易。寄語顚冥者。彼是孰損益。</text>
<title>次寒山詩 三首 其三</title>,<text>三山値春暮。杖藜尋舊蹤。溪流度幾曲。亂峯已萬重。花鳥供歌笑。起舞因松風。茲焉足佳賞。猿鶴永相從。</text>
<title>有感</title>,<text>瞥見春花敷。俄聽秋蟬咽。人生隨幻化。徒成今與昨。至道妙難知。金丹不可學。只有頭上髮。却向鏡中白。</text>
<title>寓感</title>,<text>登山不可梯。涉水又無梁。顧瞻乾坤內。蹙蹙向何方。鸞鳳導前路。指窮東扶桑。朱雀司南維。舞予高翺翔。周流欲言旋。西海正茫茫。北地積陰寒。幽都鬼所藏。上下杳無極。歸歟期帝鄕。敷衽陳苦辭。敢問道所臧。聽我還藐藐。令我心悲傷。悲傷勿復道。涕淚空沾裳。</text>
<title>丙戌秋。來高嶺普光寺懷舊遊。</title>,<text>選幽尋古寺。雲水遶松門。落葉埋前路。黃花出短垣。禪室僧方定。深林鳥不喧。再遊知幾歲。惻愴可堪言。</text>
<title>題普光寺</title>,<text>千峯廻合兩溪分。一寺岧嶢古佛尊。老樹參天留宿霧。黃花滿砌映朝暾。秋晴野鶴雲中見。夜半鐘聲月下聞。好是祗園淸淨地。從今吾亦遠塵紛。</text>
<title>我思故人。不可得見。惻然有感。詩以爲慰。</title>,<text>孰能居無事。詩書謾充棟。未了讀萬卷。白髮已種種。但遭斲輪譏。糟粕知何用。古人嗟不見。使我悲且竦。周公制禮樂。丹穴舞彩鳳。仲尼事筆削。獲麟徒自慟。相去朝暮間。吾衰不復夢。紛紛大小儒。臚傳爲發塚。世道日交喪。是非何洶洶。俯仰無所合。寧獨異於衆。</text>
<title>山中書懷。次東坡新居韻。</title>,<text>吾生本無待。魍魎勞問影。歸來曠漠野。去入無人境。碧澗鳴玉琴。疊嶂橫翠屛。世事白雲外。逍遙眞意永。已怕月更刃。肯學囊脫穎。且食苟簡田。豈問東西頃。</text>
<title>得家兄書。知元賓不甚喜學。悶然有作。</title>,<text>淵明稱達士。未免憂其子。嗟我本迂拙。衰疾無可寄。家兄愛我故。恐汝終無似。況乃父子間。恩義忍相棄。人生大包內。所事不出四。農則食其力。工則食其技。商以通貨財。錙銖不遺利。士者異於是。惟道以爲志。先王重民敎。賢愚初無類。仁義性所受。學之知自貴。毫釐戒易差。當從一念始。層臺在累土。轉步成千里。小少務日益。壯也庶可冀。汝今垂十歲。孜孜焉得止。汝父不可法。不學固己恥。上以貽親憂。下以昧生理。成名其敢望。邁跡當在爾。苟汝又似我。雖有安足恃。作詩但咄咄。天命豈如此。</text>
<title>一日風雨。卽事。</title>,<text>小閣鍾聲曉夢殘。禪房盡日足淸閑。滿空颯颯風翻葉。接野茫茫雨撼山。倦鳥尋棲應未定。細泉鳴谷幾添寒。幽人覓句成奇事。心境如今得兩觀。</text>
<title>雨後與沙彌出遊溪上。因記所見。</title>,<text>步隨流水傍前林。雲卷長空日出岑。手弄寒波驚碎玉。風過石瀨認鳴琴。雉群飮啄神何旺。魚隊從容樂在深。已識南華濠上意。相忘物我了無心。</text>
<title>曉起</title>,<text>秋盡山房夜漏長。夢回殘磬響空廊。娟娟缺月雲將斂。摵摵寒林鳥自忙。牕外細聞僧煮粥。庭前惟有菊含霜。幽居物色眞堪賞。榮辱今來摠兩忘。</text>
<title>雪岑上人。精於命書。贈之以此。</title>,<text>勞生共一笠。有始豈無終。師方論力命。我欲問窮通。儻來安敢拒。適去亦當從。子桑求不得。禦寇語徒工。跖壽還非吉。顏夭未爲凶。守中委大順。多言每數窮。畢竟歸盡滅。眞知萬化同。</text>
<title>連日雨。山氣寒甚。適有家奴挈酒而來。遂與二三僧對酌。喜而成篇。次韋蘇州寄道士韻。</title>,<text>昨夜秋山冷。風雨愁遠客。深室但堅坐。無以娛泉石。家僮佩壺至。一酌陶永夕。寄語庵中僧。觀我醉行迹。</text>
<title>留高嶺十餘日還京。遂有此作。</title>,<text>我初厭塵鬧。來作山水戲。山色刮我目。水聲淸我耳。方其自適時。何樂有如此。居之及旣久。與無還相似。乃知我於道。遼哉未爲至。心隨外物遷。去來紛悲喜。至人宇泰定。喧靜兩無累。天遊常在內。所守一而已。形骸尙可遺。何況分彼是。從今謝前失。學隱於城市。</text>
<title>送聘君再赴燕京。四首。</title>,<text>鶴駕飄然去莫攀。飆輪直向五雲間。使乎前日堪專對。命也今來豈問難。玉殿光華新日月。長城迢遞舊河關。天涯遠別心常祝。好趁春風未暮還。</text>
<title>送聘君再赴燕京。四首。 其二</title>,<text>王事悤悤不可留。孤城落日更添愁。朝天去踏舊行路。戀闕時登何處樓。客裏光陰饒衮衮。病中離恨信悠悠。玉河橋外春風動。指點雲山歷幾州。</text>
<title>送聘君再赴燕京。四首。 其三</title>,<text>木落先敎宋玉知。登山臨水不勝悲。再遊萬里緣方健。却向燕都賦載馳。諸國會同觀聖化。異鄕誰與樂新時。一杯唱罷陽關曲。回首西風淚欲垂。</text>
<title>送聘君再赴燕京。四首。 其四</title>,<text>丹鳳銜書向九天。先聲已到玉河邊。星軺住處人爭覿。王事靡他我獨賢。雪擁長城橫粉堞。月明遼野息狼煙。細思客路千山外。苦待新春好語傳。</text>
<title>長吟</title>,<text>人世光陰巧自催。愁顏日日爲誰開。吟哦情性憑詩句。漏泄天機有酒杯。身外虛名非數數。眼前餘地却恢恢。故園松竹應無恙。歲暮猶堪歸去來。</text>
<title>可歎</title>,<text>可歎浮生困。幽居聊所欣。暮年看雪落。疏木見鴉翻。月照乾坤靜。溪流日夜喧。天機自近道。蕭洒欲忘言。</text>
<title>病坐</title>,<text>病坐吟長夜。星河淡欲疏。古書常廢讀。短髮不勝梳。自覺身無事。眞知道集虛。餘年幸有托。禪室且安居。</text>
<title>月夜 二首</title>,<text>山空初夜月。此夕轉分明。照榻禪心靜。侵窓客夢驚。巖猿應未宿。棲鳥不勝淸。玉𪚥搗仙藥。年年解養生。</text>
<title>月夜 二首 其二</title>,<text>滿目山光白。回看月出峯。躍金委澗水。破鏡隱疏松。冷逼孤棲鶴。霜淸半夜鍾。有懷千里外。對此豁煩胸。</text>
<title>秋風三篇。贈養叔。愼希復</title>,<text>秋風吹舊屋。蟋蟀鳴洞房。時物易感人。百憂集中腸。何以寫百憂。我欲觀扶桑。下窮湖海闊。上挹日月光。因乘芒杳鳥。去入無何鄕。如何中路阻。發軔遂徊徨。有懷不忍舍。無爲守一方。</text>
<title>秋風三篇。贈養叔。愼希復 其二</title>,<text>秋風吹欲冷。杳杳天宇高。坐閱物象變。漸覺氣蕭騷。日月去莫住。浮生太多勞。人世盡陸沈。誰能解天弢。緬思林居子。道在安所遭。山水入虛照。雲月供遊遨。從茲托冥想。可以追仙曹。</text>
<title>秋風三篇。贈養叔。愼希復 其三</title>,<text>秋風起天末。吹我庭前樹。蕭蕭病葉墜。蒼蒼衆色暮。我時抱衰疾。歲晩益愁慕。平生眞實意。非爾誰相晤。乾坤朝暮內。群動各異趣。丁刀宜善藏。破甑何足顧。歸歟復歸歟。靑山共展步。</text>
<title>秋夜有懷</title>,<text>宋玉悲秋悲意長。至今還使我心傷。草蛩斷續頻驚夢。樹月蒼涼自上床。十載詩書身已誤。一山雲水興偏忙。迷途莫遣歸來晩。樽有輕醇菊有芳。</text>
<title>聘君之來。一門迎慰。承敎作。</title>,<text>歷盡遼陽長短亭。春風還渡鴨江淸。行歌四曲今宵唱。別酒三杯去歲情。幾處關山勞遠望。滿堂琴瑟動新聽。懽迎此日門闌會。秉燭題詩祝萬齡。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。</title>,<text>世道日交喪。蹙蹙向何之。緬懷千載人。古今各異時。我欲問一言。歎息不在茲。磊磈方寸中。萬慮復千疑。請君姑舍是。有酒勤相持。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其2</title>,<text>日月如轉丸。出沒東西山。我生將不久。請君無多言。所貴一日樂。一日如萬年。是以柴桑翁。已向酒中傳。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其3</title>,<text>我自飮君酒。君能知我情。且盡眼前杯。何用世上名。相視卽相忘。一醉齊死生。彼哉徒紛紛。心爲寵辱驚。誰識酒中樂。箇箇本圓成。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其4</title>,<text>已聽春鳥喚。倏見秋螢飛。北里歌且笑。南隣哭且悲。一生與一死。哀樂定誰依。幸有酒盈樽。非爾將安歸。醉後忘所知。豈歎鬢毛衰。但願百年內。此飮終無違。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其5</title>,<text>窮居抱幽病。閉關絶人喧。動靜畸於世。自知賦性偏。鳥飛思故林。雲歸戀舊山。我身適自由。獨往仍獨還。時時成大嚼。醉後便忘言。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其6</title>,<text>一指與一馬。誰非復誰是。有彼則有此。有成自有毀。是非成毀間。盡是悠悠爾。昧者宜自省。吾言眞不綺。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其7</title>,<text>我坐東籬下。把酒泛寒英。菊以爲我餐。酒以敍我情。頹然醉卽臥。不憂天地傾。何況人間事。囂囂無足驚。但得長如此。自可了一生。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其8</title>,<text>城東桃李花。春日弄芳姿。狂風一披拂。索莫餘空枝。誰知歲寒中。松柏獨也奇。隨時觀物化。畢竟我何爲。咄咄人間世。超然貴不羈。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其9</title>,<text>我是羲皇人。北窓我自開。淸風吹我面。明月照我懷。翛然我獨樂。世與我相乖。天地爲我廬。大道爲我棲。本來我常靜。誰使我汩泥。我歌陽春調。衆耳不我諧。已矣我且止。人我竟誰迷。唯須飮我酒。我醉日一廻。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其10</title>,<text>達人蹈大方。曲士滯一隅。靜躁旣異趣。出入詎同途。我向崑崙行。羲和爲前驅。具茨問大隗。道情入無餘。歸來遇鴻濛。逍遙且安居。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其11</title>,<text>來來復去去。日日長安道。俱爲逆旅人。年光不知老。身名竟何有。草木同枯槁。不如酌樽酒。取醉從所好。我在萬物中。惟道爲可寶。所以知自貴。放曠人世表。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其12</title>,<text>古人皆有言。行樂須及時。常恨不得酒。酒至我何辭。世事自多端。胡爲念在茲。嘯傲北窓下。痛飮復奚疑。哂彼顚冥客。久爲塵累欺。獨有紫桑翁。千載願從之。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其13</title>,<text>獨飮懽喜酒。仍遊懽喜境。世人莫我知。笑我醉無醒。醉中無盡意。我豈昧本領。囊括天與地。不復求脫穎。從茲宇泰定。天光常炳炳。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其14</title>,<text>人世足憂患。紛然而迭至。所以放達士。千金買一醉。一醉復一醉。入道有漸次。賢聖旣強分。神仙亦非貴。渾渾合自然。始識其眞味。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其15</title>,<text>悠悠觀我生。三界如火宅。衆苦日煎熬。無地安着跡。孰能處無爲。守一千二百。自古共悲辛。未老頭先白。思之又思之。此輩眞可惜。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其16</title>,<text>棲遲衡門內。時時讀我經。歎息千載下。吾道終無成。人生會有涯。世變已屢更。長歌欲歸去。閑居思大庭。優遊寂寞中。肯以不平鳴。姑酌彼金罍。聊復樂我情。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其17</title>,<text>皎皎梧桐月。微微楊柳風。大塊厚我生。樂亦在其中。飮爾太和湯。醉自神明通。悟罷人世事。得失付楚弓。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其18</title>,<text>有得由有失。無失緣無得。了然悟生理。紛紛何足惑。知止身不殆。寡求願易塞。復聞醉鄕樂。不減華胥國。且須歸去來。是非吾欲默。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其19</title>,<text>人愛五斗米。折腰強從仕。我愛一杯酒。道在不失己。我生有餘樂。人死有餘恥。所以常獨遊。不入冠蓋里。但知日日醉。豈復問年紀。浩然宇宙間。自行還自止。功名與富貴。可畏不可恃。</text>
<title>閑中披閱梅月堂集。得和陶飮酒之作二十篇。不揆鄙拙。輒復次韻。以資飮者拍手云。 其20</title>,<text>我觀人間世。本無一事眞。況復去古遠。風俗何由淳。子雲太寂寞。草玄要美新。豈如商山皓。高歌好避秦。衆人重名勢。誰拂元規塵。擾擾逐奔波。短生長憂勤。且復歸我廬。懽然酒相親。回示一天下。滔滔盡迷津。醉鄕在何許。命我車旣巾。東方有一士。吾將從斯人。</text>
<title>贈養叔</title>,<text>直者死於直。曲者死於曲。曲直同一死。胡爲強分別。達人抱獨見。虛室生夜白。天地本廣大。至道眞寥廓。多言悟數窮。不如守玄默。何當了一事。共君遊無極。</text>
<title>四欲吟</title>,<text>欲覽天下古今書。欲遊東國好山水。欲作東國一閑民。欲了天下一大事。</text>
<title>題豐基白雲洞書院</title>,<text>霽月明山色。光風送水聲。聊將萬里目。登眺景濂亭。</text>
<title>辛卯仲秋。在寧城田舍。將遊金剛。聞萬雲山圓寂菴乃古精刹。前朝僧懶翁修道處也。卽輕裝馳往。步自洞口。沿溪而上。菴在巖下。已爲頹毀不可處。卽日促馬而返。未遂遊覽之志。山在平康縣西。</title>,<text>秋風吹我衣。白雲隨飄揚。行行度重嶺。幽尋古道場。洞遠泉聲苦。山深樹木長。千峯爭峻拔。萬壑互開張。石路苔蘚滑。攀蘿陟高岡。廢刹依巖罅。棟宇半摧傾。徘徊日將夕。欲還空復情。勝地不常見。吾生亦浮萍。寄語丹崖裏。猿鶴莫相驚。他日謝世紛。永願遊太淸。</text>
<title>登高巖山題上菴</title>,<text>我自寧城來。偶作山中遊。陟彼高巖頂。俯瞰古東州。大野莽無垠。茫然一氣浮。屛擁千峯列。繡錯百川流。登高意頗豁。弔古心轉愁。弓裔舊宮闕。今爲荒草丘。世代幾翻覆。往事眞悠悠。聊憑夢幻境。雲月弄淸幽。禪房憩半月。嘯詠芳桂秋。久抱煙霞趣。功名非所求。於茲買山田。吾將行歸休。</text>
<title>菴北有臺。金石爲峯。聳出半空。下臨無地。三面開豁。遠近諸山。盡在脚底。每日夕登眺盤桓。翛然有出塵想矣。余方欲從茲山起程向金剛。以酬平生願見之意。歸興逸發。援筆有作。</title>,<text>不覺去人遠。但見山自高。淸秋展眼力。已欲凌九霄。臺上何所有。白雲棲靑松。徙倚求日夕。豁爾開心胸。金剛在東溟。遙空一髮靑。從此首歸路。償我遠遊情。</text>
<title>臺上把酒翫月</title>,<text>八月十五夜。露坐靑天下。不覺群山暗。仰視星河淡。杳杳碧空遠。悠悠淸輝滿。邀彼臺上月。飮此杯中白。使我毛骨換。已似登霄漢。笑逐仙人窅然去。塵世茫茫不知處。</text>
<title>望五猿山</title>,<text>東望五猿山。秀色連雲空。石室在縹緲。自古祕靈蹤。時聞鍾磬聲。彷彿靑蘿中。仙凡自殊境。欲往何由逢。歎息問歸路。佇立愁塡胸。何日道成拂衣去。乘鸞駕鶴長相從。</text>
<title>三五七言</title>,<text>雲山蒼。江月白。人世苦紛囂。我意方寥寂。長鋏歸來歌遠遊。秋風一夜愁落葉。</text>
<title>金剛山。次朱晦菴廬山雜詠韻。十四篇。 長安寺。次白鹿洞書院韻。</title>,<text>度嶺下深洞。驅馬尋道場。穿林一徑幽。碧檜森千章。飛泉素練垂。疊嶂雲錦張。棟宇刱何代。照耀百寶光。最愛門前水。盈耳聲洋洋。此身久塵土。何意上金堂。慙非曠士懷。遠遊徒慨慷。日暮不能去。心境欲兩忘。</text>
<title>金剛山。次朱晦菴廬山雜詠韻。十四篇。 安養菴。次折桂院韻。</title>,<text>菴後望高臺。矗立雲峯蒼。菴前鬱淵水。深蟠老龍藏。我來成奇遊。瞪目瞰大荒。山河壯瀜結。形勢爭開張。悠悠騁遠想。陟彼萬仞岡。天風起遐曠。飄飄吹衣長。靈境自殊勝。顧眄安能詳。淹留倚巖石。攀援秋桂芳。</text>
<title>金剛山。次朱晦菴廬山雜詠韻。十四篇。 表訓寺。次楞伽院韻。</title>,<text>步上鬱淵洞。左右回連岡。窈窕崖谷邃。掩映林木蒼。穩尋杉逕入。隨意住禪房。幾年塵夢中。病懷常慨慷。今日是何日。雲水照人光。心醒一爐薰。鍾淸半夜霜。悠然深省發。豈復寸田荒。朗詠招隱句。叢桂有餘芳。</text>
<title>金剛山。次朱晦菴廬山雜詠韻。十四篇。 萬瀑洞。次棲賢院韻。</title>,<text>劈開靑玉峽。洞壑頗奇絶。奔集百川水。爭流幾屈折。朝嵐常掩靄。夕景乍明滅。飛空散如珠。觸石噴似雪。我來欲窮源。蒼壁殊嶻嵲。望之心膽驚。壯觀那容說。緣崖尋普德。自古仙釋窟。凜然不可留。山深夜無月。</text>
<title>金剛山。次朱晦菴廬山雜詠韻。十四篇。 正陽寺。次淸淨退菴韻。</title>,<text>遊山如學道。左右要逢原。轉步入佳境。隨處弄潺湲。眞趣已默會。不在言語間。更欲縱冥搜。豈愁困躋攀。仍尋蘿逕去。幾曲渡淸灣。窈窕靑蓮宇。月戶雲爲關。逍遙成小憩。境靜心自閑。聊歌采芝曲。幽意焉可諼。</text>
<title>金剛山。次朱晦菴廬山雜詠韻。十四篇。 圓通菴。次臥龍菴韻。</title>,<text>處世眞一夢。何事勞六鑿。遠志懷天遊。居然成濩落。悟我三生緣。結習本林壑。眞性了無變。雲山宛如昨。喚醒舊精魂。吟賞今復作。況逢嘯雲侶。飮我流霞酌。笑指丹丘近。更說幽居樂。永保淸靜心。無使墮冥漠。</text>
<title>金剛山。次朱晦菴廬山雜詠韻。十四篇。 永郞岾。次萬杉寺韻。</title>,<text>客從何方來。山氷爛觀之。蘿壑步成趣。楓林坐移時。回望永郞岾。秀色遠更奇。稽首永郞仙。思見氷雪姿。飢餐靑精飯。渴飮石髓滋。高居蕊珠宮。玉書常受持。可念衰朽骨。刀圭儻見垂。願爲錦囊訣。永作還丹基。</text>
<title>金剛山。次朱晦菴廬山雜詠韻。十四篇。 開心臺。次漱玉亭韻。</title>,<text>我隨秋風來。興因秋風起。胸襟一舒散。俯仰渺雲水。洞壑閟淸幽。巖巒鬪奇偉。以茲遊覽富。盡納方寸裏。高臺坐嗒然。返觀止衆止。心塵靜自滅。誰使雙眼眯。更覺空界闊。寶月臨淸泚。却將萬劫非。笑罷付一洗。</text>
<title>金剛山。次朱晦菴廬山雜詠韻。十四篇。 摩訶行。次簡寂觀韻。</title>,<text>山中日亭午。萬壑生秋陰。松林開寶刹。蘿逕深復深。蓮峯擁翠屛。玉澗鳴素琴。超遙絶塵想。淸淨諧夙心。曾聞古仙子。遯世棲雲岑。佇立望紫霄。如聽鳳簫音。暫借禪榻眠。還期幽夢尋。夜雨忽驚覺。景物方蕭森。</text>
<title>金剛山。次朱晦菴廬山雜詠韻。十四篇。 妙吉祥。次歸宗寺韻。</title>,<text>翠壁丹崖上。淸川白石邊。一區藏福地。藹鬱浮祥煙。是身恍疑夢。天風御泠然。雲房得所憩。棲宿窮懽姸。蓮社仰遺躅。勝遊追先賢。山僧賞我趣。晤語情拳拳。默然契遐襟。冥心向眞詮。無忘今日意。重結後生緣。</text>
<title>金剛山。次朱晦菴廬山雜詠韻。十四篇。 佛頂臺。次歸去來館韻。</title>,<text>山勢盡東極。海水落眼前。忽登高臺望。歎息佛頂賢。天風吹欲冷。淸月照無眠。曉看紅日浴。滿空生紫煙。開口吸精華。瞑目嗽玄泉。四體覺輕安。復得救殘年。永願棲絶巘。枕流聽潺湲。因之謁玉皇。拜誦東華篇。</text>
<title>金剛山。次朱晦菴廬山雜詠韻。十四篇。 山映樓。次溫湯韻。</title>,<text>茲樓豁淸曠。四面群峯起。飛甍臨九霄。仙都去幾里。巖壑出奇怪。景物呈衆美。我來快登眺。極目更雄偉。樓前明月橋。樓下碧澗水。披襟久延趣。心垢得淨洗。晩歲卜嘉遯。行藏知已矣。寄語林居子。相期䌽雲裏。</text>
<title>金剛山。次朱晦菴廬山雜詠韻。十四篇。 楡岾寺。次康王谷水簾韻。</title>,<text>抗志塵氛外。逸興仍丹丘。行穿碧溪雲。坐玩靑瑤琉。暮投報德寺。頗覺庭宇幽。聞昔泛鍾仙。來自東海陬。卜地開淨土。靈境宜見收。至今松桂林。香風動颼飅。雖無一宿覺。已散十年愁。待我還丹成。更作逍遙遊。</text>
<title>金剛山。次朱晦菴廬山雜詠韻。十四篇。 叢石亭。次落星寺韻。</title>,<text>孤亭枕碧海。俯臨千丈波。異境天下稀。奇觀眼前多。老松何人種。古碑留巖阿。乾坤浩無際。日月常蕩磨。巨鼇寂不動。四峯高嵯峨。不見鶴駕來。但聞漁父歌。我欲泛溟渤。煙雨披短蓑。更尋三島去。仙人儻相過。</text>
<title>題長安寺 出箕雅</title>,<text>碧檜陰中佛殿開。亂峯環合玉成堆。溪雲乍起客迷路。山日欲斜僧倚臺。秋晩千林飛錦葉。天垂萬瀑殷晴雷。箇中自有安心地。何事風塵去不來。</text>
<title>題正陽寺</title>,<text>海上仙山是金剛。正陽寺在最高岡。浮雲流水客行遠。蘿月松風淸意長。半夜鍾聲聞下界。三天香氣遍諸方。今來悟罷無生理。一任人間萬事忙。</text>
<title>題摩訶衍</title>,<text>大道從來本自閑。祗圍今日縱冥觀。醢鷄依舊甕天小。斥鷃何知世界寬。霜落空山金骨露。月明秋水玉流寒。箇中欲識無窮意。更向毗盧頂上看。</text>
<title>題楡岾寺</title>,<text>露出乾坤造物慳。茲山奇絶冠東韓。千重丹壑千重嶺。幾曲淸潭幾曲灘。處世每愁斜日暮。尋眞不覺遠行難。從今便學靑囊訣。雲外冥棲白玉巒。</text>
<title>次韻書轅上人詩軸</title>,<text>遠上金剛石逕通。大千沙界玉壺中。一溪影落一天月。萬壑聲傳萬木風。師已了心無所了。我今窮法未能窮。他年更對呵呵笑。休向傍人說異同。</text>
<title>留贈禪上人</title>,<text>我自風塵中。遠尋名山來。師住雲林下。何事去不回。思之不可見。日暮空徘徊。明朝出山去。愁懷向誰開。終當畢世緣。更上金剛臺。</text>
<title>三五七言</title>,<text>靑山靑。白雲白。我隨白雲去。獨住靑山曲。靑山白雲了無心。對之可以相怡悅。</text>
<title>遊四仙峯。次通川東軒板上韻。</title>,<text>六鼇頭載四仙峯。海色澄明道氣濃。眼穿長空波萬頃。興入前山雲幾重。已似登霞遊大淸。更欲御風追赤松。玄鶴雙雙互飛鳴。白鷗兩兩相迎逢。孤槎橫泛眇何向。夫子旣沒嗟莫從。倒瀉滄溟無盡水。一洗十載風塵蹤。</text>
<title>養叔聞余遊楓岳。寄五絶。次韻。</title>,<text>海上亂揷芙蓉峯。萬重紫翠連雲空。洞天福地遊賞遍。只緣早識還丹功。</text>
<title>養叔聞余遊楓岳。寄五絶。次韻。 其二</title>,<text>夙世還丹問孫登。今來猿鶴隨飛騰。雲天咫尺手可撫。却恐翩然白日昇。</text>
<title>養叔聞余遊楓岳。寄五絶。次韻。 其三</title>,<text>已向蓮宮飮醍醐。更乞雲房碧芝腴。仙人迎我飆輪轉。一笑相將入玉壺。</text>
<title>養叔聞余遊楓岳。寄五絶。次韻。 其四</title>,<text>山中煙雨常冥濛。玉洞深處藏仙宮。臥雲不覺塵夢醒。寶界空闊來天風。</text>
<title>養叔聞余遊楓岳。寄五絶。次韻。 其五</title>,<text>曾誦黃庭學長年。斷盡三生俗情牽。早晩雲鶴沖空去。不妨呼我是神仙。</text>
<title>養叔聞余遊楓岳。寄五絶。次韻。 附元韻 養叔</title>,<text>曾間一萬二千峯。盡是芙蓉揷碧空。爲問君今探討了。胸中幾許得奇功。</text>
<title>養叔聞余遊楓岳。寄五絶。次韻。 附元韻 養叔 其2</title>,<text>毗盧絶頂快然登。眼底蒼茫海沸騰。更有一般奇勝處。天鷄初唱火輪昇。</text>
<title>養叔聞余遊楓岳。寄五絶。次韻。 附元韻 養叔 其3</title>,<text>百川流水似醍醐。一啜肝腸飽道腴。閑坐澗邊傾幾掬。定知還日對氷壺。</text>
<title>養叔聞余遊楓岳。寄五絶。次韻。 附元韻 養叔 其4</title>,<text>飄飄遺世跨鴻濛。羽化登仙謁紫宮。十二玉樓聞鳳罷。泠然飛下御天風。</text>
<title>養叔聞余遊楓岳。寄五絶。次韻。 附元韻 養叔 其5</title>,<text>寄生天地卅餘年。兀兀騰騰俗累牽。何時抖擻風塵去。餌藥山中學地仙。</text>
<title>養叔聞余遊楓岳。寄五絶。次韻。 題金剛錄後 伯陽</title>,<text>君去金剛遊。袖携金剛還。中藏萬二千。翠色餘毫端。君猶縱目見。我能以心觀。目所未到處。有地尙更寬。翻愁心界窮。不若不觀完。嗒然凝冥想。往到無還間。安知靜嘯裏。一一露峯巒。君雖勞遠涉。不得異所看。盈篇紙上字。儘我胸中山。</text>
<title>題龍門寺</title>,<text>少年壯志拋書劍。老去孤懷着一眞。世路怕看靑白眼。林皐已絶往來塵。雲松雪竹無新惱。溪鳥巖猿有舊因。坐臥翛然仍獨樂。乾坤何幸得吾身。</text>
<title>上祐灣別墅 三首</title>,<text>自從無始了前緣。憂樂平生却兩全。隱几工夫吾喪我。據梧閑誥白非堅。江鷗近眼機心絶。風月要人好句傳。小子狂疏成底事。歸來欲問養生篇。</text>
<title>上祐灣別墅 三首 其二</title>,<text>遠遊投古寺。遙夜客眠寒。誰道龍門險。還愁世路難。驪江通漢水。綠野近雲山。我欲頻來往。公應日日閑。</text>
<title>上祐灣別墅 三首 其三</title>,<text>相去尋常近。翻愁阻靜便。驪江淸滿地。嶺路險如天。行止公應定。逍遙道自全。箇中無限意。言語儘難傳。</text>
<title>次韻贈松廣遇長老</title>,<text>上人方隱几。吾我竟誰分。門掩千峯雪。窓含萬壑雲。虛生觀室白。淸切認爐薰。喚醒塵勞夢。從茲謝世紛。</text>
<title>長老於臘月。折取杜鵑枝。滿揷淨甁水。置諸溫室。方爛開。戲作一絶。</title>,<text>造化玄機自不窮。花開花謝付東風。今來伎倆還多事。笑殺阿難色未空。</text>
<title>自龍門往謁祐灣</title>,<text>睡起窓全白。啼禽欲報春。興來添寂寞。老去卽因循。慣看兒童戲。翻驚歲月新。江湖無盡意。獨立倍思親。</text>
<title>次慕齋贈釋上人韻 五首</title>,<text>春風吹氷雪。催我山中遊。緣溪行復坐。歎彼逝不留。緬焉有所思。所思方悠悠。胡爲逐浪名。衆喙爭啾啾。禪居本幽曠。心源靜不流。晤語契夙尙。樂哉何所憂。</text>
<title>次慕齋贈釋上人韻 五首 其二</title>,<text>采眞不貸圃。遠志懷天遊。顧瞻人間世。喧卑不可留。歸來碧山中。心境俱悠悠。誰能舍所樂。俛首困嘲啾。白雲時出岫。淸川自在流。對之聊怡悅。正爾吾無憂。</text>
<title>次慕齋贈釋上人韻 五首 其三</title>,<text>至人遺所知。翛然成獨遊。寓跡須臾間。委心任去留。小智昧天機。大言謂謬悠。鵬飛自九萬。鷽鳩何啾啾。我登龍門頂。俯瞰滄江流。憑茲了一笑。庶無人世憂。</text>
<title>次慕齋贈釋上人韻 五首 其四</title>,<text>載形大化中。孰能逍遙遊。適來而適去。彼我俱不留。朝暮視死生。人世眞悠悠。不如塞吾兌。何事謾啁啾。上人了圓證。順逆同一流。借問有何樂。樂在無所憂。</text>
<title>次慕齋贈釋上人韻 五首 其五</title>,<text>幽居抱大觀。造物將我遊。萬變常相代。何曾一瞬留。視古復視今。此道長悠悠。衆惑自異同。嗌言鳴啾啾。吾師坐玄默。守一而返流。誰知究竟地。餘事百不憂。</text>
<title>贈雄師</title>,<text>異敎自西域。眩怪而騁奇。吾師此爲道。何用陳吾詩。況無三尺喙。豈得名言茲。師乎且歸去。求之有餘師。</text>
<title>醉後寄呈養叔</title>,<text>自從身病了無爲。世事茫茫百不知。呼馬呼牛眞好聽。能賢能聖是吾師。此生欲向今生度。萬法還幷一法遺。醉後不堪餘興在。爲君揮筆強題詩。</text>
<title>春雨有感</title>,<text>無端春雨晩凄凄。幽夢欲隨蝴蝶迷。園裏閑花紅半綻。溪邊芳草綠全齊。平生孤拙眞堪笑。此日窮愁輒自題。歎息時光人易老。不妨賖酒醉如泥。</text>
<title>遣憫。贈養叔。</title>,<text>陋卷簞瓢回也賢。箇中眞樂本來全。窮貧納履我何往。富貴執鞭君豈然。大道甚夷宜坦蕩。迷途不遠愼周旋。卜居懶復尋詹尹。萬事何須問上玄。</text>
<title>睡起卽事</title>,<text>蝶夢驅人入睡鄕。覺來春事更偏忙。花經風雨紛紛落。草占池塘細細長。有酒有詩酬宿債。看山看水護淸狂。了然遠別人間世。是處天機孰主張。</text>
<title>奉別祐灣大兄</title>,<text>九十春光朝暮盡。一千里路北南分。平生道義將安仰。百歲孤窮未暇言。愁逐江波來衮衮。夢尋猿鶴去紛紛。此身更覺非吾有。臨別愴然淚作痕。</text>
<title>奉別祐灣大兄 附次韻 希剛</title>,<text>生同一世寧非幸。況我於君一體分。可但蘇程誇壽骨。共將龍虎和微言。已從心地塵緣息。肯向離筵淚洒紛。白髮高歌看落景。茫茫滄海劍無痕。</text>
<title>四月初一日。與德孚遊曹溪洞。僧道釋從焉。三首。</title>,<text>日暖風和四月初。白雲深處覓禪居。殘花夾路香猶馥。流水傳聲谷自虛。手摘溪蔬催撥火。坐臨盤石學觀魚。幽禽更遣林中語。萬事須將酒破除。</text>
<title>四月初一日。與德孚遊曹溪洞。僧道釋從焉。三首。 其二</title>,<text>杖藜隨意步從容。幾曲淸溪路未窮。嶺樹陰深山疊翠。巖花落盡水流紅。游心物外舊緣熟。回首人間塵慮空。寄語雲中猿鶴伴。此生何日又重逢。</text>
<title>四月初一日。與德孚遊曹溪洞。僧道釋從焉。三首。 其三</title>,<text>愈入愈深景愈奇。到忘言處便忘歸。溪邊嫩草碧侵水。林外閑花紅映衣。泉石向人饒寂寂。風禽迎我故飛飛。身嬰薄宦眞無賴。欲把餘生老翠微。</text>
<title>卽日夜宿龍門祖室。明曉欲還楊根。因雨未果。</title>,<text>子規啼罷報更深。曙色蒼茫結小陰。萬壑生雲仍作雨。一溪添綠亂通林。山靈也解留人住。叢桂還應要客尋。歸意蕭條關嶺外。乾坤孤負百年心。</text>
<title>二日。冒雨訪默契長老于見性菴。德孚困不能往。作長律示長老。兼簡德孚。</title>,<text>峯壑峥嶸路轉微。閑隨藜杖叩禪扉。菴名見性僧高臥。山曰龍門客敢歸。漏日薄雲明雨脚。滿林濃翠滴人衣。了知人世渾如夢。不耐吟詩看落暉。</text>
<title>登駕鶴樓有感 壬辰孟夏十九日。沿海向德源。途中記所見。樓在安邊府。</title>,<text>登樓何向望庭闈。無限雲山碧四圍。海上漁舟來泛泛。沙邊鷗鳥故飛飛。棠花耀日紅將晩。晴霧含風白更微。物色惱人那對眼。殊方爲客幾時歸。</text>
<title>聞子規有感</title>,<text>初夜沈沈星斗稀。子規來報不如歸。河關寂寞一身遠。人世蕭條萬事違。近樹莫敎啼血盡。故山難遣夢魂依。短燈欲滅愁無語。安得同渠便奮飛。</text>
<title>我行</title>,<text>我行何事近邊城。却道詩書誤此生。奉檄升堂雖有喜。望雲歸路最關情。身如籠鳥官爲累。心似風旌夢亦驚。只把黃庭閑讀了。松窓朝日眼偏明。</text>
<title>病中吟。上伯氏。</title>,<text>龍興直北接邊城。鐵嶺之南是洛京。人外身從關外遠。客中愁向病中生。思親一夜添華髮。戀子孤吟對短檠。萬里相望同伏枕。鶺鴒其奈在原情。</text>
<title>端午祭後作</title>,<text>龍興江水入滄溟。厚澤同流億萬齡。古殿淸深供洒掃。茲辰奔走薦芳馨。小臣豈合焚香吏。沒世難忘刻骨銘。祭罷歸來斟福酒。高齋盡日醉無醒。</text>
<title>述懷</title>,<text>人生到處卽爲家。鷇食鶉居莫怨嗟。少日讀書眞畫足。窮年學道謾蒸沙。欲敎心地淸如水。肯怕人言亂若蛙。萬事只今堪一笑。此身端合老煙霞。</text>
<title>漫成</title>,<text>老去多情戀物華。客中遣興賴詩魔。風搖細柳鸎藏葉。雨浥空階鵲啄花。異地逢人新面目。匡山入夢舊煙霞。天邊獨鶴歸何晩。林外喧喧集暮鴉。</text>
<title>詠懷</title>,<text>腐儒着處足寒酸。孤負雲林自在閑。準擬他年爲活計。那知今日困微官。深愁白髮不相放。謾把黃庭仔細看。地近滄洲吾欲去。蘇仙何必問還丹。</text>
<title>五月自初八日至九日。或陰或晴。雨雹交作。詩以記之。</title>,<text>方農久旱悶田家。怪事今來益可嗟。頃刻陰晴神變化。連朝雨雹亂橫斜。已聞南畝憂無麥。謾向東階惜落花。誰許書生論厥咎。不堪回首望京華。</text>
<title>鐵嶺</title>,<text>客裏偏傷行路難。遙看鐵嶺上雲間。地分南北還高下。天隔東西孰躋攀。涕淚幾時回白首。萍蓬是處損紅顏。宦情羈思渾如許。不耐孤吟對晩山。</text>
<title>敍懷寄贈養叔。兼簡德孚。二首。</title>,<text>點檢身名覺兩非。年來志業轉卑微。支離於世供多病。寂寞向人甘息機。我欲覓心不可得。君今學道將安歸。靑山白髮坐相對。莫遣雲林舊約違。</text>
<title>敍懷寄贈養叔。兼簡德孚。二首。 其二</title>,<text>斥鷃徒勞笑大鵬。扶搖安敢擬飛騰。宦遊自是無家客。寂寞眞爲有髮僧。異地變遷驚節物。暮年離別向情朋。何時穩作連床語。傾倒深心不聽氷。</text>
<title>撥悶 二首</title>,<text>斗米今來爲口忙。倚樓何處問行藏。哦詩只恐添新瘦。束帶還愁發舊狂。憂道有心空老大。謀身無術轉荒唐。須將未了浮生事。分付他人返故鄕。</text>
<title>撥悶 二首 其二</title>,<text>殊方留滯日如年。盡日看雲未易眠。愁趁孤吟欺旅泊。病因衰老欲沈緜。買山歸去非無地。與世逍遙却信天。判斷吾生須底用。宿緣終在舊林泉。</text>
<title>聞蟬有感</title>,<text>蟬聲初報海山秋。喚起天涯一片愁。顦顇客中紅換面。蕭疏鏡裏白添頭。物隨時變紛相代。我以詩鳴欲自酬。俱是不平聊爾耳。無情如與有情求。</text>
<title>詠池蓮</title>,<text>誰將君子以名渠。翠蓋相傾也起予。花似紅雲光照日。水如明鏡影涵虛。生香不斷風來遠。碎玉還聞雨打疏。久矣伊人難得見。今來對此意何如。</text>
<title>家奴還作。呈伯氏。</title>,<text>薄宦驅人萬里行。乾坤是處似浮萍。倚門望遠嗟予子。伏枕知誰慰我兄。塞外秋風催短景。天邊新月幾生明。憑今爲報眞消息。欲趁前期到上京。</text>
<title>題雨蓮堂</title>,<text>爲愛蓮花臥小堂。任他人笑老齋郞。梧桐雨結微微露。楊柳風傳細細香。君子可堪傾翠蓋。蛾眉誰復妬紅粧。欲憑詩酒消愁思。却恐涼飆吹汝忙。</text>
<title>秋雨</title>,<text>秋雨蕭蕭不放晴。空簷亂滴夜連明。草根蟋蟀聲聲苦。池面芰荷箇箇傾。地近朔方憐病骨。愁因落木倍傷情。故山流水應添綠。何日南歸濯我纓。</text>
<title>秋夜</title>,<text>秋夜深深客夢遲。旅窓相伴候蟲悲。詩同子美吟黃葉。鬢似潘郞歎素絲。不分功名成濩落。到頭身世轉支離。林泉更想幽居樂。欲賦淵明歸去辭。</text>
<title>次望京樓韻。上伯氏。</title>,<text>書劍無成鬢已華。乾坤寂寞是生涯。山聯北塞關雲黑。露冷西風野草花。趁候雁行來整整。辭巢燕子去斜斜。心中默數還家日。別久相看意若何。</text>
<title>過安邊釋王寺。聞柳公從善之墓在山下。感慕而作。</title>,<text>逸民從古聖言傳。遯世斯人孰識賢。自有天遊方內外。敢論名敎道虧全。高翔千仞鳳何去。淨掃長空月正圓。客子來經古寺下。孤墳三尺閉重泉。</text>
<title>向永興路中。遇權得卿。同行入安邊府。醉中贈別。</title>,<text>相聞不相見。旅宿偶然同。一路寒雲外。千山落木中。笑談愁欲破。樽酒意頗濃。明日還分手。乾坤任轉蓬。</text>
<title>與得卿登駕鶴樓。又往遊國島。作短律索和。</title>,<text>人世俱淪落。相携向北風。登樓疑駕鶴。浮海似騰空。國島聞名久。奇觀與子同。滄洲仍欲住。時復問漁翁。</text>
<title>國島。次得卿韻。</title>,<text>海似瑠璃眼底平。身同鷗鷺脚殊輕。滄洲自是神仙住。異境還應造化成。不見瑤池靑鳥使。空餘丹竈紫煙橫。扶桑更欲乘桴去。快寫詩人不盡情。</text>
<title>同僚曹重器箇滿將歸。贈別。</title>,<text>塞外三冬盡。群山雪色齊。君歸乘健馬。我在守孤棲。兩地偏相憶。何時更見携。臨分須進酒。寒日暮雲西。</text>
<title>次香山居士何處難忘酒韻四首。示同僚彥直。</title>,<text>何處難忘酒。天涯節物新。獨望雲外雁。相對夢中人。默數留連日。誰憐寂寞身。此時無一盞。何以過靑春。</text>
<title>次香山居士何處難忘酒韻四首。示同僚彥直。 其二</title>,<text>何處難忘酒。他鄕久客情。已愁羈宦苦。不覺壯心驚。落日紅將斂。孤雲晩復行。此時無一盞。何以慰吾生。</text>
<title>次香山居士何處難忘酒韻四首。示同僚彥直。 其三</title>,<text>何處難忘酒。支離笑病翁。看雲迷遠岫。望月倚孤桐。老得鬢毛白。愁銷面頰紅。此時無一盞。爭奈向東風。</text>
<title>次香山居士何處難忘酒韻四首。示同僚彥直。 其四</title>,<text>何處難忘酒。蹉跎惜暮年。直須遊物外。肯復出人前。古劍空藏匣。瑤琴欲斷絃。此時無一盞。爭奈向蒼天。</text>
<title>醉後走筆。贈彥直別。</title>,<text>今夕是何夕。春風吹我面。豈意逆旅中。我與君相見。得酒卽盡醉。愁憫可以遣。少時挾策遊。函丈共筆硯。中年各分散。懷抱久未展。羈宦北海上。寂寞守眞殿。斗米聊救飢。詩書自忘倦。斯人夙所慕。威儀不可選。新知古云樂。舊交今豈變。對之怳如夢。相視目不轉。但恨歸期迫。應同別後戀。</text>
<title>次文饒 權德裕 寄贈韻 三首</title>,<text>人皆笑我太迂疏。行世難如柳子車。誰見刻舟還得劍。謾勞緣木欲求魚。功名自覺終爲累。心腹由來一向虛。投檄已成歸老計。雲山何處問吾廬。</text>
<title>次文饒 權德裕 寄贈韻 三首 其二</title>,<text>一生憂患逐年深。勳業靑銅懶復臨。只有濁醪兼糲飯。休論鐘鼎興山林。任從逆旅長爲客。悔却詩書苦用心。傾蓋逢君還惜別。淸樽何日更相斟。</text>
<title>次文饒 權德裕 寄贈韻 三首 其三</title>,<text>海上羈魂未易眠。故園南望轉悽然。欲尋樂土悲無路。未遇知音恐斷絃。殉利殉名皆物役。爲蟲爲鼠任吾便。從今判却生前事。安得長年酒似泉。</text>
<title>睡餘得長律二首。奉簡希齡齋所。</title>,<text>人間苦熱兼奔走。聞道閑眠直萬金。北牖淸風堪隱几。一軒涼月好披襟。彼雖富貴爭如我。自是塵煩不入心。這裏想應同一味。綠陰深處要相尋。</text>
<title>睡餘得長律二首。奉簡希齡齋所。 其二</title>,<text>懶性從來愛寂寥。一官隨意任逍遙。溪山不怕徵前債。雲月還堪作久要。得失幾時閑計較。功名着處謾紛囂。翛然莫管人間事。吏隱如今孰敢招。</text>
<title>記柳亭之遊。呈希齡。</title>,<text>垂柳陰中有小亭。一溪漾碧鏡光明。縠紋欲起游魚躍。午景方融倦鳥鳴。是處眞堪爲吏隱。傍人且莫笑吾生。風乎而詠歸來晩。惹得雲林不世情。</text>
<title>一日齋罷。往大慈寺。贈聰法師。</title>,<text>禪房齋室各幽棲。本地風光兩不迷。方便只須聞一偈。話頭應已了三提。欲從蓮社追前事。却向松軒覓舊題。二十年來渾似夢。不堪回首石橋西。</text>
<title>用陳簡齋次淵明止酒韻</title>,<text>淵明昔止酒。今人不知止。彼哉賢與聖。亂我方寸裏。沈冥一味中。醒醉紛諸子。至人道集虛。不以物悲喜。嗒焉據枯梧。天和由中起。所樂豈外假。合喙了衆理。常遊不貸圃。忘物兼忘己。可笑止復述。無奈太勞矣。吾將持大瓢。挹彼淸淺涘。蓬萊是何處。一臥冥千祀。</text>
<title>次祐灣大兄韻奉獻。四首。</title>,<text>曾向崆峒聞下風。願無終負主人翁。只緣斗祿身猶苦。更遇橫災眼欲矇。誤着衣冠忝作士。敢辭畎畝學爲農。但當履運翛然去。生死還如一夢中。</text>
<title>次祐灣大兄韻奉獻。四首。 其二</title>,<text>靑氈苦守我家風。造物年來困此翁。愁着寸腸驚似割。淚垂雙眼怕成矇。更憐稚子號無食。厭聽家人解勸農。種種塵緣何日盡。會須高臥白雲中。</text>
<title>次祐灣大兄韻奉獻。四首。 其三</title>,<text>目送飛鴻立晩風。南州何日訪仙翁。轉喉強聒從人笑。摘埴冥行奈我矇。錯石已聞攻美玉。螽螟深怕害方農。大人心跡吾能說。只在婆娑一世中。</text>
<title>次祐灣大兄韻奉獻。四首。 其四</title>,<text>學道泠然得御風。長年歸伴玉霄翁。悟來方寸明如鏡。回視人間盡若矇。足跡已能登上界。金丹豈復問神農。吾言似妄休輕聽。跳出樊籠樂在中。</text>
<title>伏見相公記夢之書。仍用書中語。作一律以獻。</title>,<text>南望雲山隔幾重。偶從莊蝶接威容。得書始悟幽明異。憶弟仍知寤寐同。四大風燈須有滅。一心天地與無窮。何由往問環中意。隱几應敎物我空。</text>
<title>三月初。養叔愼卿。成詢 相繼來訪。是時階花方開。夜雨微下。相與小酌而罷。</title>,<text>無端夜雨解留人。穩坐淸談意更眞。滿砌花香薰着酒。小軒燈火照無塵。歸田共結耦耕約。貪祿翻慙一病身。聞道東原形勝地。同遊莫遣負殘春。</text>
<title>贈和伯別</title>,<text>卜隣今得再遷坊。齋室同潛白首郞。已向詩書拋舊業。閑從雲水護淸狂。有時每欲相迎送。是處難敎廢詠觴。廬嶽飛流知足月。憑君更擬理行裝。</text>
<title>繕工奉事任士貞。以丁字閣修理。留齋室半月。作短律二首奉呈。</title>,<text>空谷鳴騶入。相逢喜欲狂。白頭新祝史。靑眼舊齋郞。詩酒論交密。雲林引興長。惟愁還別後。誰與辨閑忙。</text>
<title>繕工奉事任士貞。以丁字閣修理。留齋室半月。作短律二首奉呈。 其二</title>,<text>四面雲陰合。虛堂雨送涼。靑蛙鳴亂草。紫燕語長廊。物色堪留眼。春愁各盡觴。夜來吟好句。晴月得窓光。</text>
<title>讀道書有感</title>,<text>求通還作礙。着眼卽爲塵。淡泊修心地。逍遙任道眞。一毫非我有。無物不天均。悟罷凭書几。空林鳥喚春。</text>
<title>次淵明二疏韻</title>,<text>人皆縻好爵。誰敢決然去。滔滔衆流中。二疏獨異趣。瞻彼禽鳥微。猶能色斯擧。當時有所見。不願王者傅。知止遠殆辱。高義感行路。進退固有道。萬鍾焉復顧。旣非逐時好。亦豈要後譽。所樂在一生。超然屛俗務。黃金娛鄕閭。不失緣性素。淸言留警策。昧者猶未悟。交臂斗爭筲。得失謾多慮。所以之二子。萬古名愈著。</text>
<title>送孟容令公 沈連源 牧濟州。奉贈。</title>,<text>天地同浮水上萍。是身何處不攖寧。公今行矣精神健。王曰欽哉寵命榮。瀚海盡敎流聖化。靈槎豈使滯窮溟。遙知南極蒼茫外。應上挐山見壽星。</text>
<title>養叔往在伊川。聞別試馳還。以學法新立。不得赴焉。作三絶寄問。</title>,<text>凍路崚嶒雨雪雱。想君行色太凄涼。着鞭走馬徒勞耳。新法令人欲發狂。</text>
<title>養叔往在伊川。聞別試馳還。以學法新立。不得赴焉。作三絶寄問。 其二</title>,<text>今來消息問何如。應悔從前苦讀書。白首齋郞無意味。臥看松雪落庭除。</text>
<title>養叔往在伊川。聞別試馳還。以學法新立。不得赴焉。作三絶寄問。 其三</title>,<text>寧城近接伊川縣。遊目山川意若何。卜築已成歸老計。可能他日問吾家。</text>
<title>次草堂韻。寄伯受 鄭純佑 要和。</title>,<text>高齋寂寞掩雙扉。隱几閑吟面翠微。偶酌春醪成小醉。欲尋花徑試輕衣。草經夜雨靑應遍。人隔雲林到亦稀。好把餘生酬宿債。急須行樂莫相違。</text>
<title>次成君彥弘韻。與伯受同賦。</title>,<text>愛酒耽詩臥碧山。功名於我不相關。興來已覺塵煩隔。靜勝仍敎道意闌。細雨聲中花自拆。斜陽影裏鳥知還。坐看物色消春晝。誰信浮生分外閑。</text>
<title>次伯受韻 二首</title>,<text>溪柳含風嫩。山花得雨開。佳辰容易過。流水不重回。白髮休看鏡。淸愁莫放杯。秦樓何日去。一笑托香顋。</text>
<title>次伯受韻 二首 其二</title>,<text>依舊春風至。吾年已四旬。苦吟詩送老。貧見甑生塵。事業隳前計。行藏愧古人。從他牛馬謂。林下只容身。</text>
<title>送和伯歸覲之平海</title>,<text>滄海連三陟。仙居近五臺。路從危棧去。水遶亂山來。慣作思人句。頻添送客杯。煙花春欲暮。京洛幾時回。</text>
<title>六言</title>,<text>萋萋芳草抽綠。裊裊垂楊着黃。高樓人倚橫笛。何處客歸斷腸。</text>
<title>詠蓮池新種柳</title>,<text>池邊誰種千株柳。荷葉田田柳葉新。無象太平還有象。故敎歌管鬧靑春。</text>
<title>聞希齡獨步溪上。用然字韻。作長律奉呈。</title>,<text>是處溪山愛靜便。箇中心事想同然。君應興盡來還去。我自身閑醉獨眠。鳥弄千聲殘夢外。花飄萬點苦吟邊。細思物理休長歎。好把淸樽趁暮年。</text>
<title>養叔以五言絶句寄問。依韻作短律奉酬。</title>,<text>見君二十字。宛爾對精神。城郭終何事。風塵只汚人。野蔬經雨軟。金鯽上鉤頻。獨坐傾春酌。偏知發興新。</text>
<title>得愼卿書。作長短律各一篇。兼簡養叔。</title>,<text>林下從容睡起遲。杖藜隨意趁芳菲。水生沙渚魚爭躍。雨足春山蕨正肥。愁外鳥將殘照沒。吟邊風惹亂紅飛。暫時相賞休相負。苦恨塵間未拂衣。</text>
<title>得愼卿書。作長短律各一篇。兼簡養叔。 其二</title>,<text>物色春將晩。風花自入扉。強扶衰疾起。猶作醉吟歸。芳草人何在。深林鳥却飛。夜來聞好雨。欲採故山薇。</text>
<title>次伯受惠韻五首奉酬。兼簡希齡。聊發一笑。</title>,<text>性癖耽詩同賈島。春光欲盡苦吟時。殘花不識騷人意。一任狂風送亂吹。</text>
<title>次伯受惠韻五首奉酬。兼簡希齡。聊發一笑。 其二</title>,<text>落花飛絮林中靜。倦鳥閑雲野外昏。醉臥不知山吐月。分明溪上白留痕。</text>
<title>次伯受惠韻五首奉酬。兼簡希齡。聊發一笑。 其三</title>,<text>山中叢桂深留客。林外提壺解勸人。莫把靑衫悲白髮。不妨淸世作閑民。</text>
<title>次伯受惠韻五首奉酬。兼簡希齡。聊發一笑。 其四</title>,<text>眼見群鷄爭粒粟。背飛孤鶴入雲空。日頭正坐儒冠誤。欲向田園學老農。</text>
<title>次伯受惠韻五首奉酬。兼簡希齡。聊發一笑。 其五</title>,<text>門前寂寞無來客。林外翩翩有暮禽。人老傷春春亦老。吟髭撚斷謾孤斟。</text>
<title>公達尊丈 睦世秤 向箕城。歷訪于齋所。作一絶奉別。</title>,<text>聞說西都樂最多。玉琴聲雜遏雲歌。練光亭下淸江水。幾度憑欄弄月波。</text>
<title>卽事</title>,<text>桃李今年早得春。競開紅艶一般新。傷多莫厭杯中酒。却恐風飄易作塵。</text>
<title>新舊之間。古有例事。今廢而不行。用杜詩九日今朝是。相要舊俗非之韻。以示鄙意。未知瑞卿，伯受兩君以爲何如。請希齡同賦。</title>,<text>更覺淸齋苦。流傳古事非。一年花落盡。何日醉扶歸。愁至憑高詠。興來向翠微。知君太不俗。應擬典春衣。</text>
<title>聘君告病辭職。營別墅于城山。以便臥臨之地。適方營弊室。未得往參筵末。仍成長律絶句各一首奉獻。</title>,<text>綠野堂成爲臥臨。入窓惟許月華侵。長江自作靑蘿帶。列岫眞如碧玉簪。蝸室經營容膝地。湖山辜負狎鷗心。想應玉笛調三弄。驚起魚龍散積陰。</text>
<title>聘君告病辭職。營別墅于城山。以便臥臨之地。適方營弊室。未得往參筵末。仍成長律絶句各一首奉獻。 其2</title>,<text>小堂瀟洒壓淸江。客滿華筵酒滿缸。留與後人堪作畫。孤舟過處白鷗雙。</text>
<title>德孚卜築于楮子島上游。作三律呈似。</title>,<text>新開亭榭壓淸潯。不受塵埃半點侵。楮子松聲來遠聽。箭郊春色入孤吟。鯤鵬已悟逍遙樂。山水誰知動靜心。景物都盧輸獨目。能容老子去相尋。</text>
<title>德孚卜築于楮子島上游。作三律呈似。 其二</title>,<text>世事悠悠已慣聞。高情直欲出埃氛。琴中得意誰先我。濠上知魚獨有君。羃水煙嵐靑淡淡。滿江鷗鷺白紛紛。相應飽玩無窮景。幾度吟詩倚夕曛。</text>
<title>德孚卜築于楮子島上游。作三律呈似。 其三</title>,<text>年來身世轉蹉跎。欲向江湖卜我家。吟裏窮愁無小減。病中歸興更添多。返紅雲外山銜日。翻白鷗邊水作波。心迹雙淸應自適。憶君時復發高歌。</text>
<title>絶句</title>,<text>壯歲行歌類楚狂。老來人事轉荒唐。孔顏樂處憑誰問。獨對春風笑一場。</text>
<title>嘲賈島 二首</title>,<text>長髮歸來苦用心。三年得句覓知音。故山猿鶴應驚怨。樹老潭空秋已深。</text>
<title>嘲賈島 二首 其二</title>,<text>故山猿鶴是知音。何事塵間着意尋。三歲一吟雙淚下。只緣曾未了安心。</text>
<title>次王荊公鍾山韻</title>,<text>紛紛新法欲何爲。執拗平生竟不移。杜宇天津啼血盡。鍾山猿鶴亦應知。</text>
<title>寄李悅之 仲悅 書齋</title>,<text>晴窓炙背日如年。客榻生塵未解懸。一氣常存靈府泰。萬緣皆盡道胎圓。老無拘束吾差樂。早占淸閑子苦賢。想得前階梅欲發。可能相待弄嬋娟。</text>
<title>謹次灌溪韻。寄李孝先 順曾 ○二首。</title>,<text>暗香疏影枝枝嫩。直節虛心箇箇寒。只向明窓添爽氣。肯敎塵土上衣冠。</text>
<title>謹次灌溪韻。寄李孝先 順曾 ○二首。 其二</title>,<text>夢尋湘岸煙雲外。興寄西湖寂寞濱。兩地翻然成會合。相看俱是出塵人。</text>
<title>次孝先韻。詠松竹梅題書室。</title>,<text>亭亭徂徠松。猗猗淇上竹。梅也參兩間。氣味乃如一。主人心愛之。雅尙迥出俗。閑堂日無事。於焉當嘉客。隱几觀衆妙。孶孶焉不學。松竹物之淸。梅性和之得。天然兩無累。中心靜不迫。相對復相忘。可以共處樂。彼哉夸毗子。眼前徑路窄。斯人不可徒。逍遙於曠邈。安得從之遊。永使塵緣息。</text>
<title>聘第八詠</title>,<text>偃蹇澗壑姿。移來庭上植。密葉成翠蓋。蟠枝如屈鐵。時聞涼籟起。悟彼喧中寂。隱几方一笑。幽意誰復識。</text>
<title>聘第八詠 其二</title>,<text>物性鮮長久。紛華易消歇。我愛萬年松。冬夏靑靑獨。雨露與霜雪。視之常如一。壽福願如爾。持酒百拜祝。</text>
<title>聘第八詠 其三</title>,<text>泰山視秋毫。小大本同相。軒窓日相對。巖壑有奇狀。豈復事遠遊。悠然絶塵想。寄語蒿目者。可以一來賞。</text>
<title>聘第八詠 其四</title>,<text>庭宇幽且靜。方塘開一鏡。時見雲影度。深映天光淨。中有荷花開。翫之淸意永。誰言城市近。自覺塵事屛。</text>
<title>聘第八詠 其五</title>,<text>古人評花品。牧丹爲最美。故正花王號。天然眞富貴。繁英爛霞光。濃香却沈水。日日被花惱。誰謂我無事。</text>
<title>聘第八詠 其六</title>,<text>夏月綠陰遍。群花俱寂寞。庭除幾株榴。嫣然絳英拆。纍纍仍結實。最宜霜後摘。賓筵供一嘗。瓊液解酒熱。</text>
<title>聘第八詠 其七</title>,<text>閑階數叢菊。絶艶相間發。春雨旣華滋。秋霜仍獨立。曾入屈原餐。更堪淵明掇。風味古猶今。對酒宜大嚼。</text>
<title>聘第八詠 其八</title>,<text>奇哉靑田質。何爲來止茲。長鳴淸夜月。雲霄有所思。我久厭塵濁。見爾爲之悲。安得駕兩翼。千載常相隨。</text>
<title>次尹溢之韻八首。以見鄙懷。聊發一笑。</title>,<text>空谷幽蘭玉露滋。淸風吹汝要相知。誰能採掇供時用。物自如人數亦奇。</text>
<title>次尹溢之韻八首。以見鄙懷。聊發一笑。 其二</title>,<text>行藏那復問玄夫。萬事今來我不虞。聞說聖君方側席。廟堂應見播嘉謨。</text>
<title>次尹溢之韻八首。以見鄙懷。聊發一笑。 其三</title>,<text>至理無言徹顯微。鯈魚川泳鳥雲飛。誰知沂上風光別。却恨無人共詠歸。</text>
<title>次尹溢之韻八首。以見鄙懷。聊發一笑。 其四</title>,<text>誰向高山采紫芝。夜長無夢歎吾衰。不如日日從人醉。頭上烏紗任半歌。</text>
<title>次尹溢之韻八首。以見鄙懷。聊發一笑。 其五</title>,<text>階上閑花一片飛。柴門常掩客來稀。睡鄕見說無餘事。蝴蝶相隨緩緩歸。</text>
<title>次尹溢之韻八首。以見鄙懷。聊發一笑。 其六</title>,<text>功名着處足囂囂。翻覆從來錯料堯。堪笑無人愚似我。閑愁盡向酒邊消。</text>
<title>次尹溢之韻八首。以見鄙懷。聊發一笑。 其七</title>,<text>識取無絃琴上心。從敎林樂浩難禁。歸來撒手春風裏。唯見山高與水深。</text>
<title>次尹溢之韻八首。以見鄙懷。聊發一笑。 其八</title>,<text>大羅天上謫仙人。時醉時醒自在身。昨夜洞房淸夢覺。居然四十一年春。</text>
<title>絶句 二首</title>,<text>悟罷玄中第一機。醉吟風月自忘歸。寬腸大肚空無物。肯向人間說是非。</text>
<title>絶句 二首 其二</title>,<text>人間着處盡危機。喫了甘辛老不歸。昨夜夢中聞鶴唳。只應要我悟前非。</text>
<title>聞慕齋先生 金安國 以詩薦。悶然有作。二首。</title>,<text>一病眞知萬事虛。難將衰朽入吹噓。文章眩世終何敢。學問謀身已太疏。久有淵明歸去志。能無叔夜絶交書。強顏聊復從人笑。非意還憑酒破除。</text>
<title>聞慕齋先生 金安國 以詩薦。悶然有作。二首。 其二</title>,<text>皇朝禮樂正洋洋。四海波浪靜不揚。鶴禁千秋膺景命。星軺何日到封疆。懽遊勝地須酬唱。圍繞騷壇及老狂。白首儒冠知不分。強扶衰疾喜觀光。</text>
<title>偶見山谷集。以酒渴愛江淸。作五小詩。仍次韻奉呈德孚。</title>,<text>伊昔少年日。屢醉君家酒。邇來臥病久。誰復問衰朽。聞君卜新築。江上伴漁叟。何當共吟榻。淸宵看牛斗。</text>
<title>偶見山谷集。以酒渴愛江淸。作五小詩。仍次韻奉呈德孚。 其二</title>,<text>久被詩書誤。無計救飢渴。徒懷遠遊志。老矣如狼跋。高人立宇宙。富貴視一髮。安得往從之。與爾共快活。</text>
<title>偶見山谷集。以酒渴愛江淸。作五小詩。仍次韻奉呈德孚。 其三</title>,<text>小智滯見聞。未能去憎愛。學道失損益。魔撓頗多怪。畸人豈宜世。造物不我貸。欲向江湖去。聊作平生快。</text>
<title>偶見山谷集。以酒渴愛江淸。作五小詩。仍次韻奉呈德孚。 其四</title>,<text>吾友金德孚。白璧誰作雙。斯須不相見。能使我心降。高躅謝塵濁。大臥臨淸江。常吟白雪調。黃華豈同腔。</text>
<title>偶見山谷集。以酒渴愛江淸。作五小詩。仍次韻奉呈德孚。 其五</title>,<text>江湖有至樂。豈但敵公卿。挹彼洗塵垢。心如氷雪淸。中有曰鷗閑。相要堅舊盟。日飮一杯酒。肯顧身後名。</text>
<title>次子源韻二首。時蒙宥還京。</title>,<text>世事元來如夢幻。問誰爲辱又誰榮。相逢一笑寧非幸。白髮衰顏只舊情。</text>
<title>次子源韻二首。時蒙宥還京。 其二</title>,<text>窮通夷險心如一。然後方成蓋世英。道義平生要自得。世間何事更關情。</text>
<title>子源歸海西農舍。贈別八首。</title>,<text>至理明明簡冊中。硏窮方始有奇功。仲尼旣聖猶云爾。學易當年恐未終。</text>
<title>子源歸海西農舍。贈別八首。 其二</title>,<text>道體元來高且堅。須從博約入精專。一生鑽仰靡餘力。陋巷方知至樂全。</text>
<title>子源歸海西農舍。贈別八首。 其三</title>,<text>旣弘且毅力爲仁。參也工夫在敬身。一貫聞來心自了。却將忠恕誨諄諄。</text>
<title>子源歸海西農舍。贈別八首。 其四</title>,<text>浩然之氣固難言。直養方能見本根。更無私意絲毫撓。出入常由道義門。</text>
<title>子源歸海西農舍。贈別八首。 其五</title>,<text>天賦由來自不齊。紛紛求道落階梯。若無濂洛諸君子。千載何人爲指迷。</text>
<title>子源歸海西農舍。贈別八首。 其六</title>,<text>吾兄才氣早超群。一目了然見道原。身困心亨寧少挫。區區窮達不須論。</text>
<title>子源歸海西農舍。贈別八首。 其七</title>,<text>用意尋常在物先。了無塵事更相牽。湖山已卜藏修地。好把遺經對聖賢。</text>
<title>子源歸海西農舍。贈別八首。 其八</title>,<text>弱質摧頹不自持。尋思往事只堪悲。慙愧荒狂無用處。送君聊復爲題詩。</text>
<title>次伯氏韻。以警壻姪。</title>,<text>物情紛不齊。人心昧同異。徒勞頰舌爭。畢竟無好議。須於人己間。求仁要取譬。麗澤載易象。垂訓豈無意。相觀而切磋。百慮期一致。漸次習成性。可以拔衆萃。堯舜雖云聖。初與我同類。友道實爲大。善惡由所比。小人甘若醴。徵逐謀己利。君子淡若水。篤敬務合義。邪正旣異路。取舍非小事。願言勿輕聽。愼終當于始。</text>
<title>擬上天使兩大人 二首</title>,<text>天朝文物正彬彬。草木均霑雨露新。海外盡敎爲樂國。座中何幸接嘉賓。滿庭檜柏生光彩。絶世文章聳縉紳。欲賦緇衣心轉切。襲人和氣却留春。</text>
<title>擬上天使兩大人 二首 其二</title>,<text>嘉靖紀元十八春。皇華三見海東巡。已聞尊號光前烈。更說圜丘格上神。不隔華夷於一視。盡驅文物與同仁。我王常恐違侯度。試問將何達紫宸。</text>
<title>用前韻贈溢之。十五首。</title>,<text>胸中久息漢陰機。萬丈懸崖撒手歸。我欲問君那箇是。向人休道彼皆非。</text>
<title>用前韻贈溢之。十五首。 其二</title>,<text>殉名殉利競投機。畢竟同尋鬼窟歸。寄語邯鄲枕上客。覺來休說夢中非。</text>
<title>用前韻贈溢之。十五首。 其三</title>,<text>坎離密爾運神機。火裏龍隨兌虎歸。須向無中高着眼。任敎魔境一齊非。</text>
<title>用前韻贈溢之。十五首。 其四</title>,<text>手把乾坤轉氣機。一時收入窈冥歸。弄環日日閑來往。始覺支離舊學非。</text>
<title>用前韻贈溢之。十五首。 其五</title>,<text>人心難測發如機。世路殆而合早歸。若也能令尊足在。不妨同是復同非。</text>
<title>用前韻贈溢之。十五首。 其六</title>,<text>據梧終日杜群機。試向眞源深處歸。瞥然不覺纖毫動。一念翻成萬劫非。</text>
<title>用前韻贈溢之。十五首。 其七</title>,<text>孰居無事弄天機。常恐徵還舊物歸。急着眼晴勤照顧。命根臨絶奈知非。</text>
<title>用前韻贈溢之。十五首。 其八</title>,<text>照破心頭些子機。得便宜處急回歸。眼前田地寬平在。脚下休尋古路非。</text>
<title>用前韻贈溢之。十五首。 其九</title>,<text>君乎更莫漏天機。依舊紛紛失路歸。昨夜月明還獨去。故園松菊未應非。</text>
<title>用前韻贈溢之。十五首。 其十</title>,<text>會得天人合發機。驅回二物鼎中歸。何年跳出樊籠外。一任人間衆喙非。</text>
<title>用前韻贈溢之。十五首。 其十一</title>,<text>至道分明自有機。誰從言下便知歸。爲仁不屬他家事。聞義須先舍己非。</text>
<title>用前韻贈溢之。十五首。 其十二</title>,<text>庸言庸行愼樞機。闊步須尋聖路歸。只要終身成箇是。莫敎留着一毫非。</text>
<title>用前韻贈溢之。十五首。 其十三</title>,<text>心上無端動靜機。急須收向一中歸。仲尼喫緊非他意。只是要人去四非。</text>
<title>用前韻贈溢之。十五首。 其十四</title>,<text>常恨無人話此機。未知那裏是眞歸。看來自有商量在。却恐多言起衆非。</text>
<title>用前韻贈溢之。十五首。 其十五</title>,<text>群生忽忽入於機。久假誰能不自歸。爲爾驚呼腸欲裂。眼中多見故人非。</text>
<title>與溢之換古硯。不合常用。作一絶請還弊硯。</title>,<text>文房同住廿餘年。今日相思只黯然。提筆欲揮仍咋指。急敎來伴舊靑氈。</text>
<title>溢之還硯。又惠和。以五絶爲謝。</title>,<text>詩書相伴未經年。遽爾封還久悵然。至寶豈宜輕易用。更須珍襲十重氈。</text>
<title>溢之還硯。又惠和。以五絶爲謝。 其二</title>,<text>塵埋寶匣不知年。晦迹還如隱者然。無用誰將爲大用。只應相對臥同氈。</text>
<title>溢之還硯。又惠和。以五絶爲謝。 其三</title>,<text>天乎哀我假之年。欲把身心返自然。更向君家揮巨筆。休嫌醉墨落紅氈。</text>
<title>溢之還硯。又惠和。以五絶爲謝。 其四</title>,<text>欲尋丘壑送餘年。隱几寥寥坐嗒然。長物於吾眞一累。廣文依舊冷無氈。</text>
<title>溢之還硯。又惠和。以五絶爲謝。 其五</title>,<text>共爾相期度百年。歸來面目各依然。硏磨出盡心中事。幾倍王家愛舊氈。</text>
<title>溢之求八景之作。率爾錄呈。</title>,<text>整整斜斜字幾行。平沙如紙白於霜。却嫌誤入詩仙眼。看作天書第一章。</text>
<title>溢之求八景之作。率爾錄呈。 其二</title>,<text>長江一道淨如練。數幅風帆勢半斜。省得篙工多小力。倚船閑唱竹枝歌。</text>
<title>溢之求八景之作。率爾錄呈。 其三</title>,<text>江上凍雪陰乍合。滿空飛雪趁歸鴉。漁翁不是無心者。披却蓑衣覓酒家。</text>
<title>溢之求八景之作。率爾錄呈。 其四</title>,<text>山色分明玉女姿。輕嵐裁作碧羅帷。地靈愛護非無意。隔了應嫌俗客知。</text>
<title>溢之求八景之作。率爾錄呈。 其五</title>,<text>誰遣銀蟾浸碧湖。天心水面一時虛。問渠何處神仙宅。世界都盧是玉壺。</text>
<title>溢之求八景之作。率爾錄呈。 其六</title>,<text>洞上蕭蕭雨勢繁。竹林應洗淚餘痕。孤舟宿客欹寒枕。魂夢何因到故園。</text>
<title>溢之求八景之作。率爾錄呈。 其七</title>,<text>一抹靑煙作暝陰。薜蘿深處客來尋。老僧出定無餘事。却放鐘聲度遠岑。</text>
<title>溢之求八景之作。率爾錄呈。 其八</title>,<text>炊煙欲起日銜山。誰送零金散碧灘。更有語言難狀處。漁翁只作等閑看。</text>
<title>見外侄沈守精作石假山長篇。佳甚。作一絶。</title>,<text>買石爲山費萬錢。長安豪貴謾爭先。從來玩物迷心眼。及見眞山却惘然。</text>
<title>題德孚江亭</title>,<text>天上方成白玉樓。塵埃不許若人留。一江風月今誰管。鷗鷺飛鳴摠作愁。</text>
<title>謝志寬老禪惠柏子</title>,<text>吾師住楓岳。禪林之巨擘。早透趙州無。相對庭前柏。坐閱四時變。蒼翠恒如一。秋來爽籟起。手摘枝頭實。咀嚼了一味。供養天眞佛。分餘及病夫。開緘逾十掬。箇箇仁在中。肌膚白如玉。可以潤口吻。可以滋精液。服食未一餉。翻然思辟穀。雲門胡餠子。鎭州生蘿蔔。豈敢比厥美。彼哉宜見却。顧余厭衆嗜。淡泊性所適。願言借一壑。安我空洞腹。師乎幸無棄。繼以救飢渴。</text>
<title>雪菴澹翁。自香林寺見訪。強占一絶。以塞求詩之意云。</title>,<text>百病攻心已不堪。愧師飛錫下巉巖。年來詩思成枯渴。欲乞曹溪一勺甘。</text>
<title>送師還山翼日。作三首奉寄。</title>,<text>病懷伊鬱苦難堪。悵望雲蹤隔亂巖。擬向林丘安藥鼎。問師何處水泉甘。</text>
<title>送師還山翼日。作三首奉寄。 其二</title>,<text>懶性從來自不堪。是身端合老雲巖。與師共掩禪關坐。分得蒲團睡味甘。</text>
<title>送師還山翼日。作三首奉寄。 其三</title>,<text>白頭趨俗我何堪。茅屋終當架翠巖。珍重吾師應見許。一盂禪味飽淸甘。</text>
<title>次湖陰相公 鄭士龍 韻各五首。贈澹翁師。</title>,<text>夢中猶喜坐同床。覺後翻驚隔渺茫。一夕相看眞面目。應憐白首久迷方。</text>
<title>次湖陰相公 鄭士龍 韻各五首。贈澹翁師。 其2</title>,<text>窮途長作可憐人。過了塵埃四十春。借問安禪何處住。能容白髮對松筠。</text>
<title>次湖陰相公 鄭士龍 韻各五首。贈澹翁師。 其3</title>,<text>法海淵澄納衆流。應機酬答語尤遒。眼中閱盡人間世。回向毗盧頂上遊。</text>
<title>次湖陰相公 鄭士龍 韻各五首。贈澹翁師。 其4</title>,<text>吾師今已罷修禪。顧我深慙老更顚。安得靈丹除幻疾。一山雲水共翛然。</text>
<title>次湖陰相公 鄭士龍 韻各五首。贈澹翁師。 其5</title>,<text>人間伎倆謾多般。點檢看來只鼻酸。何似跏趺千嶂裏。片雲孤月碧天寒。</text>
<title>次湖陰相公 鄭士龍 韻各五首。贈澹翁師。 其6</title>,<text>困眠饑食是眞常。着意尋求轉杳茫。衣裏寶珠元不失。莫敎窮露走他方。</text>
<title>次湖陰相公 鄭士龍 韻各五首。贈澹翁師。 其7</title>,<text>白髮黧顏一病人。幾年孤負舊山春。相從且莫嫌吾俗。會向幽軒伴綠筠。</text>
<title>次湖陰相公 鄭士龍 韻各五首。贈澹翁師。 其8</title>,<text>紛紛人事水東流。病裏空驚歲月遒。欲問渠家眞實意。白蓮他日許同遊。</text>
<title>次湖陰相公 鄭士龍 韻各五首。贈澹翁師。 其9</title>,<text>爲儒誤了老耽禪。鏡裏紛如雪滿顚。剩欲洗心參丈室。銅爐一炷坐蕭然。</text>
<title>次湖陰相公 鄭士龍 韻各五首。贈澹翁師。 其10</title>,<text>世味嘗來非一般。蔗甘茶苦與梅酸。不如漱石枕流臥。巖竇淸泉六月寒。</text>
<title>用變律 五首</title>,<text>物外雲山饒寂寂。人間岐路正茫茫。去住吾今俱未便。安心聊欲覓奇方。</text>
<title>用變律 五首 其二</title>,<text>心似驚猿自畏人。身如槁枿不知春。坐想舊遊歸未得。禪階今長幾叢筠。</text>
<title>用變律 五首 其三</title>,<text>禪門不墜舊風流。詩句淸新筆力遒。本來無縛寧求脫。雲水千重自在遊。</text>
<title>用變律 五首 其四</title>,<text>何山趺坐了參禪。今日相逢喜欲顚。却愁無計留師住。一望歸雲一悵然。</text>
<title>用變律 五首 其五</title>,<text>世事從來自萬般。令人懽喜又悲酸。斷盡塵緣歸去好。蓮峯高聳玉溪寒。</text>
<title>偶占</title>,<text>閑把羲經遮兩眼。肯談塵事弄雙唇。旁人莫道輕軒冕。只愛雲山繞病身。</text>
<title>次湖陰相公以一宵淸話又成空分韻之作。書澹翁卷末。</title>,<text>早年涉世患。白首抱衰疾。從今了死生。庶幾於萬一。吾師許見過。靑燈共一宵。軟語起遐想。雲林歸意饒。語帶煙霞古。頓令懷抱淸。祗園借隙地。欲學老農耕。四大雖假合。一眞本無壞。示我太丁寧。庭前柏樹話。舊學病來拋。衰顏愁裏皺。魔撓喜作災。好事不可又。無彼卽無是。誰毀又誰成。山人隱几臥。聽罷天籟聲。人世自作苦。休尤造物翁。何當遺弊屣。鎭日玩眞空。</text>
<title>夜坐吟一絶示諸姪。兼示金秀才。質忠</title>,<text>經營茅屋喜初成。端爲群居養性情。莫把閑談消永夜。吾家功業在明誠。</text>
<title>三姪一子金秀才。招敬牛作庚申會。偶成八句。</title>,<text>三德智仁勇。三寶佛法僧。欲究一貫道。方明無盡燈。且莫辨是非。還如合淄澠。今夜好同醉。他年定憶曾。</text>
<title>讀陶淵明乞食詩。次韻 二首。</title>,<text>淵明苦長飢。吾今甚哀之。富固不可求。貧亦不可辭。謀道貴知命。窮達任去來。君看坳堂水。舟芥而膠杯。斯人處非所。感傷形於詩。堯舜沒已久。草野多遺才。奈何復奈何。願爲知者貽。</text>
<title>讀陶淵明乞食詩。次韻 二首。 其二</title>,<text>我愛陶淵明。恨不親見之。遺篇落人間。一一多苦辭。折腰固非辱。胡爲歸去來。食尙不得飽。何以嗜酒杯。我知斯人心。好讀斯人詩。詩中有深意。千古難其才。是豈苟作者。可爲吾輩貽。</text>
<title>敬牛題名錄。見同年丁用晦 煥 之作。次韻。</title>,<text>吾師常默存。令人非意釋。游目三界外。闊步肯自畫。嗟我久迷復。能無面發赤。願言借一壑。永斂地上跡。</text>
<title>聞用晦在憂過毀。以至殞命。哀而再次。</title>,<text>因師見君詩。在手不欲釋。三復四十字。知是君筆畫。曾聞喪厥親。血淚心俱赤。斯人胡遽爾。厭世以泯跡。</text>
<title>作二絶示子姪</title>,<text>門戶凋零只弟昆。白頭同病僅生存。舊傳世業誰憑仗。地下應知望汝孫。</text>
<title>作二絶示子姪 其二</title>,<text>光陰忽忽隙駒馳。少壯無成老可追。爲汝竭情留一語。有心能不更思之。</text>
<title>頃於夢中作一絶。追錄。</title>,<text>身世飄飄何處客。看山臨水且穿雲。只今所得無多了。却欲歸來理我園。</text>
<title>效寒山詩 三首</title>,<text>晝則營智慮。夜則勞魂魄。眼前方丈食。耳邊鬧絲竹。爵位旣崇高。名譽動喧赫。如何一朝死。門外荒草沒。</text>
<title>效寒山詩 三首 其二</title>,<text>世人慕富貴。皆云無過是。富在積金玉。貴在公卿位。自擬己長有。不謂生當死。可笑林居子。何以娛心志。</text>
<title>效寒山詩 三首 其三</title>,<text>天地奠上下。人物都兩間。但見生者死。未聞死者還。所以世上人。營營長不閑。爲報英靈漢。努力着眼看。</text>
<title>五臺山。口占一絶。贈引路僧解明。</title>,<text>花影重重倒玉溪。百禽相命滿林啼。明師引我南臺去。綿竹叢生礙曲蹊。</text>
<title>卽事。題孤雲菴祖室。</title>,<text>碧檜陰深粧地面。晩梨花發映庭心。幽人驚罷瑤臺夢。窓外啼禽有好音。</text>
<title>月精寺。敬次慕齋，企齋 申光漢 之韻。贈空允上人。</title>,<text>東湖曾上木蘭舟。歲在庚辰八月秋。烏鴨山前乘月返。泛槎亭畔御風遊。兩仙玉佩登黃閣。孤客萍蹤逐白鷗。因過五臺重邂逅。臨分愁思苦難收。</text>
<title>龍門寺。聞子規感懷。</title>,<text>子規催喚不如歸。強撚吟髭對翠微。多病自知無用處。年來欲製芰荷衣。</text>
<title>雨中。坐繼初方丈前楹。偶成一絶。</title>,<text>步入龍門靜且幽。一山雲物冷如秋。庭心雨滴成圓相。獨向虛空笑點頭。</text>
<title>次仲初 朴忠元 惠韻</title>,<text>是身到處卽爲家。山水隨緣樂莫涯。隱几翛然無牒訴。吟詩正爾管煙霞。久居外地公無少。忽得明珠我自多。回首天邊看獨鶴。滿林棲集已昏鴉。</text>
<title>次仲初 朴忠元 惠韻 附元韻 仲初</title>,<text>郡齋風味似仙家。容膝猶堪寄有涯。鷄足山高撑碧落。虎頭灘急劈紅霞。眼明燈火漁村暮。簾捲桑麻板屋多。焉得當今陶謝手。揮毫素壁亂棲鴉。</text>
<title>次湖陰韻贈雪菴法師。五首。</title>,<text>籬底紛紛衆鳥啾。橫空獨鶴唳淸秋。從來至寶天須惜。焚了人間不許留。</text>
<title>次湖陰韻贈雪菴法師。五首。 其二</title>,<text>口業平生成底用。剩爲禪客眼中塵。猥蒙許可顏何厚。他日將詩敢更陳。</text>
<title>次湖陰韻贈雪菴法師。五首。 其三</title>,<text>十里松陰石逕幽。一山雲月要人留。相從可以安丘壑。百歲長閑不用偸。</text>
<title>次湖陰韻贈雪菴法師。五首。 其四</title>,<text>禪窓晴日生虛白。佛殿銅爐送妙香。坐久心淸機事少。困來欹枕臥寒堂。</text>
<title>次湖陰韻贈雪菴法師。五首。 其五</title>,<text>林泉取適吾無事。定慧收功爾自知。着力更須勤照顧。要求直截轉支離。</text>
<title>孟明 李煇 聞余病中素食。惠肉。仍錄一絶致謝。</title>,<text>飯疏飮水聖猶然。況我窮居敢舍旃。只恨無緣尋樂處。徒然終日曲肱眠。</text>
<title>寄養叔</title>,<text>傍人笑我是風顚。難以千方百藥痊。却向空山蘿月去。眼中無物隔靑天。</text>
<title>雲巖山文殊菴。寄贈養叔。</title>,<text>愛山如愛色。何日可忘之。歸來坐相對。聊以慰我思。回看倚市者。百醜令人嗤。咄咄且休矣。不須分娟媸。君乎儻有意。來看我西施。</text>
<title>次靈運妙夫惠韻</title>,<text>一路驅車打白牛。還鄕何日是眞休。法門了義渠能說。可復參看石點頭。</text>
<title>放言</title>,<text>天地一甕中。群生如蠛蠓。萬起復萬滅。悠悠今古同。何人解帝懸。高步超鴻濛。吾將與之友。相隨遊太沖。下視三千界。浮塵隔幾重。長嘯歸去來。滿袖泠然風。</text>
<title>贈子源溢之</title>,<text>山中老衲名道凝。曾隨諸君棲寂滅。因言諸君植志高。逍遙雲水耽眞樂。未知于今定何如。思之不見多歲月。久居于斯閱人熟。阿誰不爲塵累縛。山光水色自無變。解笑浮生虛出沒。我聞此言面發頳。爲作一句遣君讀。君乎有意須早省。春到巖阿來急急。共我一壑與安心。莫待雙鬢垂白髮。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。</title>,<text>麋鹿遠人害。鳥雀聚深林。我來爾同樂。還慙仁者心。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其二</title>,<text>發軔須勿緩。歸歟愼前途。不勞用視聽。聲臭到頭無。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其三</title>,<text>至道元非遠。尋常在目前。義方由敬直。體用始無偏。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其四</title>,<text>自笑我薄相。宜爾置丘壑。塵埃日多事。肯受一毫着。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其五</title>,<text>能仁談寂滅。伯陽貴無爲。吾道異於是。日用惟其宜。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其六</title>,<text>念念消諸妄。存存唯一眞。俛仰乾坤內。盎然物皆春。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其七</title>,<text>塵世苦莫苦。山中樂莫樂。人棄我取之。翛然立於獨。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其八</title>,<text>浮生如贅耳。世累相促迫。歸來碧山中。眞堪老寂莫。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其九</title>,<text>君詩只兩句。豈啻珠滿把。一吟復一吟。相思明月夜。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其十</title>,<text>去矣吾何適。是身合幽棲。寸陰莫虛擲。看看日在西。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其十一</title>,<text>白雲橫翠嶂。對之心自怡。箇中無盡味。逢人敢妄施。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其十二</title>,<text>山容生百態。丹靑亦難狀。可笑吳宮女。彼哉焉足當。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其十三</title>,<text>雪映窓生白。山連天共碧。燕坐忘言處。不覺道自集。</text>
<title>以養叔所贈心無偏着爲眞樂。莫把西施當碧山兩句。分韻作十四絶奉寄。 其十四</title>,<text>仙人坐我側。一笑博長閑。報君欲相訪。記取雲嶽山。</text>
<title>癸卯春人日。與道凝法師及德裕沙彌。由懸燈寺後帖行積雪中。歷寂滅 缺 兩菴。登絶頂眺望久之。下西嶺宿雪峯菴。居僧守仁示詩軸。首題慕齋相國手筆。仍索詩甚苛。率爾次韻贈之。翼朝還文殊菴。聞慕齋捐館。一慟之餘。再次元韻。以寫余哀云。</title>,<text>聖主方傾注。天胡奪此人。人間有限日。上界無邊春。斯道欲隳地。後生何不辰。更吟珠玉句。揮涕鼻酸辛。</text>
<title>雪中。登雲岳山絶頂口占。</title>,<text>踏碎瓊瑤十里間。強扶藜杖上高山。四邊蟻垤知多少。指點皆從眼底看。</text>
<title>平生吟</title>,<text>平生討箇是。白首恐無成。欲知眞樂處。須要久而誠。</text>
<title>效康節先生首尾吟</title>,<text>景陽非是愛吟詩。詩是景陽自樂時。得了不憑他勢力。悟來更着甚言辭。當天明月無邊照。滿面淸風自在吹。境寂心閑仍獨坐。景陽非是愛吟詩。</text>
<title>元月十五日。偶成一律贈道凝。</title>,<text>拍手呵呵也大奇。無邊光景解催詩。林間好鳥鳴春急。天外寒雲出岫遲。遇得意時常適適。到忘言處自怡怡。一般禪味還知麽。看取晴空月未虧。</text>
<title>絶句</title>,<text>詩句吟來多意味。心源靜處省營爲。塵埃一任無窮事。臥看松窓日影移。</text>
<title>次運禪韻</title>,<text>多病年來欲避人。舊山猿鶴是情親。高吟倚杖臨丹壑。更覺壺中歲月新。</text>
<title>十六日齋飯後。運師與智嚴出遊。余獨坐菴中。就睡少頃。二僧尙未還。起而視之。雪已滿庭矣。</title>,<text>閑中無事不從容。飽後憑床睡味濃。一鳥不鳴春寂寂。起看晴雪壓庭松。</text>
<title>獨遊重興洞</title>,<text>靑山不變古今色。流水常含韶濩音。有客獨來還獨去。任他人世歲年深。</text>
<title>次士容 沈通源 韻。贈閑上人。</title>,<text>上人高臥白雲中。客子來遊一笑同。古木蔽天秋易夕。危峯匝地路纔通。幻心豈復迷眞性。白虎常敎趁赤龍。賞月吟風餘宿債。三生石上會重逢。</text>
<title>哭子源</title>,<text>斯人已作泉下客。而我猶爲地上漢。却欲乘風叩彼蒼。死生脩短誰主管。仁者未必享遐壽。惡者宜凶或可逭。夷齊餓死首陽山。盜跖白首終飽飯。茫茫玄造不可詰。聊爲吾兄起悲歎。吾兄少日不知學。年至二十始自反。讀書翻然見大義。區區章句何足翫。杜門潛思屛外累。融會萬理期一貫。上自開闢以至今。不知年紀幾千萬。陰陽變化消復長。世道淳漓治又亂。脚下分明知所趨。雄視顏孟雌管晏。義利王伯辨邪正。一刀直截成兩段。縱騁雄辯回狂瀾。令人一聞群疑泮。當時諸公作事輕。銳進不思防後患。眼中了了徹幾微。指畫成敗無遺算。心懷隱憂無可告。長嘯未免時扼腕。果然一朝如所料。盡驅士類登罪案。無妄生災豈我致。禍及布衣尤可惋。吾兄遠謫千里外。天意要使試險難。寬腸大肚絶纖芥。怡然只向山水玩。優遊快活寂寞中。肯以憂厄懷氷炭。但念父母悶窮獨。欲救飢餓事斂散。聚財積穀須臾間。咄嗟不費心力辦。恤窮周急不少吝。豈欲強致千金產。浮雲世事十八年。榮悴窮通付諸幻。歸來卜築海西偏。幽居履道常坦坦。但恨麤豪少檢束。大本工夫致疏緩。大者先立誠可尙。律以先儒恐未滿。天資雖高學可廢。時復對面相規諫。嗟我衰頹抱奇疾。撫己念之羞發汗。微蹤多幸附驥尾。朝夕游從無少間。中年分隔苦歎慨。邂逅關西笑相看。先君時作定原宰。不意凶禍奄捐館。兄自龜城來護喪。哭別天涯歲累換。邇來數載得合幷。冀以道義相澆灌。爲理輕裝訪新莊。三宿淸齋語甚款。珍攝金軀告之切。食飮宜節愼寒暖。淸江廣野合耕釣。心事相期在歲晩。還家數日訃音至。驚定還疑傳者謾。如何一疾而至斯。情義豈止哀同爨。乾坤秀氣稟得來。上際下蟠旁無畔。不以生存豈死亡。順彼大化夜復 缺。神遊八極無不之。俯見塵寰應一莞。束茅隻鷄欲往臨。病身頗爲世故絆。高論不復聞我耳。偉姿彷彿如在眼。天乎天乎降斯酷。胡乃遽然奪我伴。慈親鶴髮在北堂。色養誰復備珍饌。更無兒子繼舊業。只有佳壻纔弱冠。平生知己尹溢之。整頓襄事敢少慢。悵然垂淚向西風。大叫一聲腸欲斷。</text>
<title>諸秀才會申第飮酒。求折階花。戲寄一絶。</title>,<text>階上閑花只一株。東君有意慰窮居。吟詩把酒時相對。護惜眞如愛子都。</text>
<title>春日偶吟。贈養叔要和。四首。</title>,<text>宇內盎然氣日滋。天工宰物自無爲。千紅萬綠春風裏。正是三皇大道時。</text>
<title>春日偶吟。贈養叔要和。四首。 其二</title>,<text>正是三皇大道時。浩歌淸詠更何爲。尋花問柳歸來晩。一任東風拂面吹。</text>
<title>春日偶吟。贈養叔要和。四首。 其三</title>,<text>一任東風拂面吹。岸花溪柳雨晴時。靜觀物物生生意。付與閑人自在知。</text>
<title>春日偶吟。贈養叔要和。四首。 其四</title>,<text>付與閑人自在知。天機隨處儘淸奇。珍重堯夫明至理。嗟余何者敢言詩。</text>
<title>光潤令公 李名烓 次株字韻見寄。率爾奉和。</title>,<text>尋花問柳爭徵逐。把臂銜杯費笑談。窮巷悄然人不到。夢餘閑聽鳥喃喃。</text>
<title>走筆呈養叔。兼簡聘之， 尹孝聘 君弼， 金世俊 溢之。</title>,<text>浮生何草草。朝暮苦未了。形神兩役役。彈指成衰老。塵埃況多事。令我心緖擾。三春去倏忽。行樂已不早。坐想重興洞。溪壑深窈窕。巖花應未落。嫩陰迷鳥道。舊遊恍如夢。足跡久未到。惆悵蕙帳空。豈無猿鶴誚。吟餘發新興。歸意如決潦。君是不俗者。與我頗同調。明朝掛詩囊。可以事幽討。君弼與聘之。火急須相告。溢之辦遊具。此策最爲妙。</text>
<title>次聘之十二絶 詩中盡用道書。故效嚬。</title>,<text>大道明明在目前。不須身外更求玄。知君已了金丹妙。欲向崆峒學上仙。</text>
<title>次聘之十二絶 詩中盡用道書。故效嚬。 其二</title>,<text>屯蒙直事順昏明。鉛汞結胎合性情。遙知上淸歸去好。乾坤陶鑄太和精。</text>
<title>次聘之十二絶 詩中盡用道書。故效嚬。 其三</title>,<text>混然成性要存存。鎭日常遊衆妙門。回首人間塵霧漲。一生心事共誰論。</text>
<title>次聘之十二絶 詩中盡用道書。故效嚬。 其四</title>,<text>金漿玉液灌靈根。一氣綿綿中夜存。塵世紛紛吾欲去。上淸何日共朝元。</text>
<title>次聘之十二絶 詩中盡用道書。故效嚬。 其五</title>,<text>出入三關精氣神。煉成丹液豈無因。白玉壺中藏日月。大羅天上一閑人。</text>
<title>次聘之十二絶 詩中盡用道書。故效嚬。 其六</title>,<text>投足人間着處危。不如歸去採玄芝。試問城南天隱子。還丹何日立根基。</text>
<title>次聘之十二絶 詩中盡用道書。故效嚬。 其七</title>,<text>閑中日日弄玄珠。一吸元和復一呼。出人事業休輕說。萬劫逍遙是丈夫。</text>
<title>次聘之十二絶 詩中盡用道書。故效嚬。 其八</title>,<text>是身何幸作男兒。衣褐懷珠衆豈知。物外超然常快活。不將姓名達金墀。</text>
<title>次聘之十二絶 詩中盡用道書。故效嚬。 其九</title>,<text>人自爲形愛久生。誰知物理有虧成。欲了無生無滅處。休敎逐色又隨聲。</text>
<title>次聘之十二絶 詩中盡用道書。故效嚬。 其十</title>,<text>百歲相知只有君。尋常目擊道斯存。綿綿密密天機妙。守一還須淨六根。</text>
<title>次聘之十二絶 詩中盡用道書。故效嚬。 其十一</title>,<text>三花聚頂吐奇葩。五氣朝元長道芽。寄語蓬心蒿目者。休將有限趁無涯。</text>
<title>次聘之十二絶 詩中盡用道書。故效嚬。 其十二</title>,<text>玉鎖金關手自開。解敎鉛汞結成胎。問着天仙知我否。玄都他日共徘徊。</text>
<title>代可久 徐敬德 次駱峯先生韻</title>,<text>相公今日試經綸。豈意吹噓及賤貧。畎畝只知安分劑。宦途其奈弊精神。更無餘力能隨俗。却恐虛名例誤身。進退實難吾計決。不妨淸世作閑人。</text>
<title>再用元韻寄可久</title>,<text>百花潭上坐垂綸。據有林泉亦未貧。披閱圖書心似鏡。品題風月筆如神。袖中閑却陶甄手。物外超然快活身。問舍求田吾欲去。勝遊追逐可無人。</text>
<title>聘之用道書語次韻要和。強顏效嚬。</title>,<text>銓衡風月當經綸。富貴煙花豈歎貧。呼吸太和存一氣。調匀藥物養元神。超遙沙界無邊地。證得虛空不壞身。他日歸來玄圃上。相逢一笑是何人。</text>
<title>養叔次宋相公 麟壽 居字韻示之。率爾成篇。</title>,<text>終南山下愛幽居。巖壑淸深樹木疏。靜據枯梧揮玉塵。喜看嵐翠濕金魚。試將糠粃陶斯世。肯把窮愁着異書。儘道乾坤風月好。故敎心地一時虛。</text>
<title>承相公見邀。再次奉呈。</title>,<text>擬向終南訪起居。一生多病奈迂疏。看公自是凌霄鶴。顧我眞如涸轍魚。床下可能容一拜。堂前仍欲問群書。猥蒙今日招邀及。高義難忘豈敢虛。</text>
<title>又用元韻贈養叔</title>,<text>盛名從古苦難居。造次工夫更莫疏。若欲蒸沙仍作飯。謾勞緣木強求魚。洗心自有畫前易。遮眼聊憑床上書。尋到孔顏眞樂處。始知生死不爲虛。</text>
<title>寄養叔</title>,<text>虛堂日岑寂。園林靜且閑。據梧玩物化。嘯詠有餘懽。庭草翠色交。好雨鳴簷端。懷哉彼玉人。晤語情相關。何當明月夕。樽酒一開顏。</text>
<title>種竹邀養叔</title>,<text>窓外移栽竹數竿。貧家物色倍淸寒。從今俗氣都消盡。靑眼何妨相對看。</text>
<title>病中寄養叔</title>,<text>子桑臥病十日雨。誰肯裹飯來見之。窓前有竹當肉食。浩歌不足復吟詩。吟詩纔罷仰空碧。時見行雲如白衣。吾人從古例窮苦。何用戚戚而怨咨。不如高枕度餘年。萬事委彼造物兒。何當相對得晤語。聽君吐出胸中奇。</text>
<title>送聘之遊楓嶽 五首</title>,<text>送君東向金剛去。努力須登最上頭。脚底群山來獻狀。乾坤何處礙雙眸。</text>
<title>送聘之遊楓嶽 五首 其二</title>,<text>泉石三生是舊緣。狂遊已過丙辛年。山中老衲如相問。爲報明春更着鞭。</text>
<title>送聘之遊楓嶽 五首 其三</title>,<text>井蛙不見滄溟大。斥鷃何知九萬高。去上毗盧須放目。天遊是處合逍遙。</text>
<title>送聘之遊楓嶽 五首 其四</title>,<text>表訓寺前看萬瀑。正陽臺上望群峯。須尋一路摩訶行。始覺諸天此會同。</text>
<title>送聘之遊楓嶽 五首 其五</title>,<text>萬瀑爭流同到海。群峯環匝共成山。登山臨水無窮意。君去須開活眼看。</text>
<title>送眉叟相公以冬至使赴燕京</title>,<text>誦詩三百篇。一味思無邪。受命不飮氷。去矣朝皇家。皇家新大制。天地盡包羅。三統改從周。頒朔于邇遐。先王閉關日。萬國來奔波。聖主謹侯度。虔恭久彌加。顧瞻在庭臣。無如爾才多。祗愼厥使事。往欽知無他。拜辭丹墀下。秉節行逶迱。逶迱彼原隰。我馬維驪騧。願公且少留。擧杯聽我歌。丈夫志四方。胡爲滯一涯。未知九州外。更有九州麽。崑崙大包內。列國如蜂窠。晹谷際滄海。西竺渺流沙。南極饒癘毒。幽都雜龍蛇。乾坤有正氣。磅礴萃中華。皇王與帝伯。今古所經過。詩書與禮樂。賢聖所切磋。山河壯瀜結。照臨遞羲娥。仰惟聖天子。同仁協泰和。玉帛觀會同。蹈舞競拜嘉。我佩光陸離。我冠高巍峨。王忱達冕旒。使乎應見嗟。病夫臥蓬蓽。遠望燕雲斜。擊鋏歌一曲。願早旋輕車。</text>
<title>伯珍 安瑋 新創衙軒。余適向松都投宿。臨別索詩。辭不獲。強顏成篇。</title>,<text>幻成飛閣笑談餘。淸靜還同隱者居。水抱山環藏勝槩。冬溫夏冷壓層虛。鳴琴坐使三農足。露冕行看百弊除。愧我登臨無好句。一方風物政何如。</text>
<title>甲辰十月二十七日。大雷電以雨。</title>,<text>頑雲四合夜沈沈。驚電狂雷破積陰。仰首叩胸聊一問。天乎臨下是何心。</text>
<title>次睦公達尊丈惠韻 二首</title>,<text>至味屛七珍。至樂謝瑟琴。物累莫能撓。天機自爾深。如何狂馳子。躓彼荊棘林。散翁畸於世。超然會諸心。陽春聽者寡。秩秩懷德音。託物寫妙思。遺我大雅吟。何時一樽酒。對榻笑相斟。</text>
<title>次睦公達尊丈惠韻 二首 其二</title>,<text>披衣中夜坐。彈我床上琴。琴聲一何哀。我意一何深。彈罷長太息。衝風起寒林。念彼窮居士。自古多苦心。衆耳注淫哇。誰聽金玉音。蹉跎歲云晏。惻悵空悲吟。安得酒如泉。與之常共斟。</text>
<title>公達尊丈以五絶見寄要和。依元韻。十首奉呈。聊發一笑。</title>,<text>眼前活潑無非是。自笑吾人不好遊。祥鳳却飛千仞去。神龍不厭九淵游。</text>
<title>公達尊丈以五絶見寄要和。依元韻。十首奉呈。聊發一笑。 其2</title>,<text>老圃種蔬宜早晩。小兒丸藥合君臣。百年活計眞堪足。好趁田園未暮春。</text>
<title>公達尊丈以五絶見寄要和。依元韻。十首奉呈。聊發一笑。 其3</title>,<text>人欲求閑故未閑。心源靜處更回看。胸中不復生荊棘。散悶何勞覓杜蘭。</text>
<title>公達尊丈以五絶見寄要和。依元韻。十首奉呈。聊發一笑。 其4</title>,<text>天試吾公以賤貧。尋常語默敢違仁。寄來寄去渠何管。眞箇乾坤快活人。</text>
<title>公達尊丈以五絶見寄要和。依元韻。十首奉呈。聊發一笑。 其5</title>,<text>早識詞章眞篆刻。晩知仙佛盡荒唐。庸言庸行尤須謹。不爾難敎衆悔亡。</text>
<title>公達尊丈以五絶見寄要和。依元韻。十首奉呈。聊發一笑。 其6</title>,<text>浮生役役幾時休。回首靑山憶舊遊。塵世更無開口處。不妨麋鹿與同游。</text>
<title>公達尊丈以五絶見寄要和。依元韻。十首奉呈。聊發一笑。 其7</title>,<text>身猶國也國猶身。心是君兮氣是臣。密運天機存燮理。眼中花草盡逢春。</text>
<title>公達尊丈以五絶見寄要和。依元韻。十首奉呈。聊發一笑。 其8</title>,<text>心靜方知始得閑。風花雪月要人看。憑公欲覓寬平地。翦去荊榛種茝蘭。</text>
<title>公達尊丈以五絶見寄要和。依元韻。十首奉呈。聊發一笑。 其9</title>,<text>飯疏飮水樂忘貧。可欲其將不在仁。千古仰瞻顏氏子。狂言無實愧斯人。</text>
<title>公達尊丈以五絶見寄要和。依元韻。十首奉呈。聊發一笑。 其10</title>,<text>聖學而今墜渺茫。誰回末俗到黃唐。心分人道須精察。操則斯存舍則亡。</text>
<title>公達尊丈以五絶見寄要和。依元韻。十首奉呈。聊發一笑。 附元韻 公達</title>,<text>名利場中爭着脚。誰知方寸有天遊。濠梁他日相尋去。看取鯈魚自在游。</text>
<title>公達尊丈以五絶見寄要和。依元韻。十首奉呈。聊發一笑。 附元韻 公達 其2</title>,<text>靈臺高拱眞君御。百體委和作妾臣。宇泰從今閑氣盡。四時無物不長春。</text>
<title>公達尊丈以五絶見寄要和。依元韻。十首奉呈。聊發一笑。 附元韻 公達 其3</title>,<text>人自紛紛不暫閑。林泉何日去相看。出門却恐塵埃撲。爲製荷衣更佩蘭。</text>
<title>公達尊丈以五絶見寄要和。依元韻。十首奉呈。聊發一笑。 附元韻 公達 其4</title>,<text>不把閑言賦逐貧。世間無物易吾仁。收功直到希夷處。至樂何須更問人。</text>
<title>公達尊丈以五絶見寄要和。依元韻。十首奉呈。聊發一笑。 附元韻 公達 其5</title>,<text>三杯揖讓觀虞夏。一局干戈笑漢唐。理欲從來相戰苦。問君今日孰存亡。</text>
<title>公達尊丈見訪于弊居。開話從容。頗以朋友道缺爲歎。因有耦耕之約。謹述鄙懷。仰謝厚意云。</title>,<text>友朋苟合終難久。道義相期始可親。富貴公應知有命。簞瓢我欲熟夫仁。披襟共賞靑山好。把酒休驚白髮新。歸去田園須早決。不妨同作葛天民。</text>
<title>次柳詩郊居韻。奉贈公達尊丈。</title>,<text>幽居遠城郭。生理日蕭索。隨緣淡無營。志氣常落落。靜言味道腴。豈恨天賦薄。遐襟契沖漠。千古宛如昨。結廬靑坡上。坡下村逕曲。入門無俗氣。窓外有叢竹。晤語富新得。翛然忘舊欲。相期娛幽寂。歲月任寒燠。</text>
<title>復用前韻奉贈散翁。四首。</title>,<text>爲學先須了性眞。方知身與道相親。從頭徹尾非他物。修己安人在此仁。內欲不萌心廣大。外邪無隙氣淸新。及時更盡鑽硏力。前聖分明示我民。</text>
<title>復用前韻奉贈散翁。四首。 其二</title>,<text>擧世茫茫少復眞。老來端欲息交親。知公雅尙難諧俗。愧我殘骸病不仁。書冊沈埋須舍舊。林泉歸去合圖新。北窓對酌盈樽酒。白首相看兩逸民。</text>
<title>復用前韻奉贈散翁。四首。 其三</title>,<text>年來狂興任吾眞。俗子紛紛肯見親。剩欲賣刀同學稼。能容築室與求仁。塵中自笑人空老。物外偏知景更新。樂事從今歸便得。不妨農畝混齊民。</text>
<title>復用前韻奉贈散翁。四首。 其四</title>,<text>耳學從來喪本眞。恐將寇賊作家親。莫思身外千般事。要識心中一箇仁。直截根源應自得。旁搜物理貴知新。雨風霜露誰非敎。上帝無時不牖民。</text>
<title>聞李公永祐山居習靜。感歎成詩。</title>,<text>山前小徑長蒿萊。松下柴扉午未開。閑把羲經終日讀。更無塵事撓靈臺。</text>
<title>偶閱東人詩話。見崔瀣有無官不去竟何如之句。仍成一絶。呈散翁。</title>,<text>白首無官留我住。田園何事未歸來。天磨見說林泉勝。欲趁春風訪野梅。</text>
<title>因鄭秀才復元。聞可久詠菊之作。敢次元韻。奉寄。二首。</title>,<text>潭上茅齋坐嗒然。新詩還與菊爭娟。已甘隱逸居人後。肯逐紛華在物先。憂去不須浮酒盞。飢來庸詎慕肥鮮。淸秋準擬開懷抱。共向東籬寂寞邊。</text>
<title>因鄭秀才復元。聞可久詠菊之作。敢次元韻。奉寄。二首。 其二</title>,<text>孤芳絶艶正嫣然。助得幽人笑語娟。待看霜摧葵藿後。任敎春借杏梅先。淵明汎酒情何遠。子美吟詩思愈鮮。歲晩不妨同隱逸。竹籬茅屋冷雲邊。</text>
<title>寄贈可久。用駱峯先生堂字韻。三首。</title>,<text>每欲裁書寄草堂。臨風回首意空長。一時美譽無多取。千古沈迷合更張。物外安心忘適適。人間滕口笑涼涼。却憐飄泊身如客。問道何從返故鄕。</text>
<title>寄贈可久。用駱峯先生堂字韻。三首。 其二</title>,<text>收取閑身臥草堂。四時流轉興偏長。春深花逕霞光爛。秋入楓巖錦障張。雪夜丹爐常自煖。炎天水石却生涼。靜觀物化忘言處。誰與知歸道德鄕。</text>
<title>寄贈可久。用駱峯先生堂字韻。三首。 其三</title>,<text>曾携布被宿閑堂。目擊知君道味長。園圃似聞多曠廢。溪山應恨少鋪張。久嫌塵濁薰心熱。却憶松風滿意涼。仍想潭邊花欲發。更於何處訪仙鄕。</text>
<title>奉贈留守李相公 澯 子淨</title>,<text>人世升沈問幾年。自憐多病已華顚。公臨古國宣新化。我伏窮廬守舊氈。不耐塵愁來黯黯。欲敎藜杖去翩翩。高尋知足棲岑寂。應許投詩乞俸錢。</text>
<title>信悅上人在僧伽寺。因敬牛來。送空軸索詩。走草還之。五首。</title>,<text>索吾詩句不須勤。道固難言豈易聞。試問上人何似者。可能持贈隴頭雲。</text>
<title>信悅上人在僧伽寺。因敬牛來。送空軸索詩。走草還之。五首。 其二</title>,<text>師向隴頭應自悅。我忘言句默中存。何時面目成相對。共入維摩不二門。</text>
<title>信悅上人在僧伽寺。因敬牛來。送空軸索詩。走草還之。五首。 其三</title>,<text>不二門中本寂然。恐無階級可攀緣。請師幸聽無言說。無到無無妙更玄。</text>
<title>信悅上人在僧伽寺。因敬牛來。送空軸索詩。走草還之。五首。 其四</title>,<text>妙更玄時妙更玄。聊通一線落言詮。明明百草頭頭是。笑殺龐公不會禪。</text>
<title>信悅上人在僧伽寺。因敬牛來。送空軸索詩。走草還之。五首。 其五</title>,<text>僧伽是我讀書處。往來茫然已夢中。何日更登孤塔上。平看世界一時空。</text>
<title>聞鄭秀才誦鄭宋兩相公途中酬唱之作。仍用元韻以見鄙懷。贈養叔。</title>,<text>坐同書榻臥同袍。幾歲螢窓共此勞。苦無文字成三策。懶把菱花照二毛。矮屋尙堪容食息。長途那羨擁旌旄。丈夫出處非無意。只愛靑山不語高。</text>
<title>次公達尊丈贈養叔長律韻。二首。</title>,<text>一壑自宜安性命。萬鍾難以換簞瓢。眼前剩有雲霞靜。耳畔兼無市井囂。孤往已敎吾意決。相招多謝德音昭。幽居興味知應少。煖酒花邊拾墮樵。</text>
<title>次公達尊丈贈養叔長律韻。二首。 其二</title>,<text>閉戶閑憑南郭几。不須江海去浮瓢。流觀天道常能樂。照破人情敢自囂。縱有施爲難了了。雖無聲臭甚昭昭。看來盡是神通處。運水何妨且負樵。</text>
<title>哭尹肩吾 希聖</title>,<text>身先多士合登庸。吾道方亨豈久窮。侍講春宮深啓沃。持平烏府儘從容。平生志不求溫飽。事業人期見始終。一病那知天奪速。無端老淚落西風。</text>
<title>奉贈可久</title>,<text>知君學到無疑處。又近宣尼耳順年。禮樂固應歸制作。聲名久已屬流傳。自慙摘埴難追步。敢望披雲更見天。道妙從來非小得。才如顏子費鑽硏。</text>
<title>再次詠菊之韻</title>,<text>霜落園林轉悄然。寒葩猶自發孤姸。敷榮縱在三春後。標格當居百卉先。喜有淸香聞細細。愧無佳句詠鮮鮮。閑來把酒成幽趣。採罷看山夕照邊。</text>
<title>依瓢字韻。奉贈散翁尊丈。</title>,<text>每因孤陋思三益。已分生涯付一瓢。吾未能焉須汲汲。人無知者亦囂囂。深存密察功應妙。力索窮探道自昭。考卜何時成小築。更敎餘興落漁樵。</text>
<title>朴秀才誦可久之作。玩復詞意。眞可謂了事者。不勝歎服。次韻問之。</title>,<text>至人心迹本同天。小智區區滯一邊。謾說軒裳爲桎梏。誰知城市卽林泉。舟逢急水難回棹。馬在長途合受鞭。誠敬固非容易做。誦君佳句問其然。</text>
<title>朴上舍自寧越還京。訪于靑坡。明日惠短燭十柄。兼寄佳什。草占一絶。以謝厚意云。</title>,<text>吟歎新詩回白首。驚看華燭映靑氈。他時更作連床話。爲把淸光和幾篇。</text>
<title>次惠燭韻</title>,<text>春宵短燭懶相宜。吟罷淵明自在詩。欹枕從敎和淚盡。夢尋猿鶴欲歸時。</text>
<title>奉贈金監司 萬匀 仲任令公行軒</title>,<text>思想風標每黯然。雲泥阻隔自何年。公無索我忘形外。我欲追公汎愛前。病眼幸瞻新日月。閑心還憶舊山川。擬尋楓岳供遊憩。更賦甘棠續古篇。</text>
<title>次朴上舍惠韻</title>,<text>一身多病合深藏。每據枯梧坐小堂。窓外豈無春草翠。鏡中空得鬢毛蒼。蕭蘭未可分榮悴。鳧鶴從來自短長。近覺渠家騷氣盛。能容老子去窺墻。</text>
<title>次散翁韻</title>,<text>世間無處着孤蹤。末路相知有散翁。莫怨天公宜揣分。從來吾道固當窮。</text>
<title>讀中庸有感</title>,<text>久知饑渴爲心害。更覺文章與道妨。却把中庸連夜讀。悔余他日失商量。</text>
<title>邀友</title>,<text>日長虛室無公事。春入貧家有濁醪。雨罷終南看更好。未妨相對永今朝。</text>
<title>一室</title>,<text>一室臥還坐。無端春意深。園花爭吐萼。林鳥巧成音。靄靄山雲合。昏昏雨氣淫。歸田孤興動。竟日更沈吟。</text>
<title>次韻奉酬公達尊丈</title>,<text>至道須深造。功名付儻來。塵埃岐路窄。方寸性天恢。無以物爲累。能求福不回。蒼蒼在吾上。只可且銜杯。</text>
<title>乙巳季春。與金生和春到龍門寺。默契長老謝世已四年矣。共坐西溪石上。懷舊愴然。久之。性訔師手詩軸示之。乃長老所題也。吟歎之餘。聊成短句。以寫余哀云。</title>,<text>共携藜杖叩禪扉。丈室蕭然人已非。坐閱川流悲往事。更吟佳句到斜暉。</text>
<title>次韻贈眞守山人</title>,<text>我生於世似懸疣。隻影翩翩常寡儔。吟嘯風月足怡悅。免敎塵埃積悔尤。尋幽選勝每獨往。東西南北逍遙遊。春風吹衣上龍門。攀援桂樹聊淹留。上人何事向京城。禪話無由接綢繆。謾尋陳迹記歲月。離合邇來十五秋。明朝匹馬出山去。雲峯萬疊空回頭。</text>
<title>呈散翁 二首</title>,<text>春光已逐落花盡。世事空催白髮生。好開懷抱知何日。雨罷庭心草自靑。</text>
<title>呈散翁 二首 其二</title>,<text>秀城家在畫圖間。剩欲論詩更破顏。好事難從人意合。急須追逐討餘閑。</text>
<title>小堂</title>,<text>小堂岑寂淨無塵。深炷爐香護病身。欹枕不知花落盡。夢爲蝴蝶尙尋春。</text>
<title>望雨</title>,<text>蔽日雲驕不作霖。旱乾爲虐豈天心。聖君臨御憂方切。大地含靈望更深。</text>
<title>寄贈李致中年兄</title>,<text>此道知君已豁然。莫言軻死更無傳。中和事業非難做。豈是云云強自賢。</text>
<title>苦雨</title>,<text>欲止不止雨如麻。欲散未散雲似墨。據梧吟作飢鳶聲。任他門外泥沒膝。</text>
<title>晦元 羅允明 以眼疾藥索菊。故盡了採送。仍成兩絶幷呈。</title>,<text>粧點貧家只此花。每將幽意發孤哦。今朝採罷偏蕭索。空對南山奈爾何。</text>
<title>晦元 羅允明 以眼疾藥索菊。故盡了採送。仍成兩絶幷呈。 其二</title>,<text>聞說能醫眼裏花。一時採掇送君家。急收服食收神效。報以千鍾酒若何。</text>
<title>對菊奉邀散翁</title>,<text>霜後黃花續續開。幾時還憶故人來。相看莫恨重陽過。爲摘寒香泛酒杯。</text>
<title>乙巳季冬二十三日夜。擁衾假寐。夢占一絶。朝起書之。</title>,<text>生來死去共悠悠。莫遣閑愁欺白頭。白頭却向靑山住。看取淸川自在流。</text>
<title>次溢之四皓廟韻 二首</title>,<text>一枰環坐蔭蒼松。不是尋常白髮翁。廟食至今緣底事。避秦扶漢有奇功。</text>
<title>次溢之四皓廟韻 二首 其二</title>,<text>不入高皇慢罵中。商山獨有采芝翁。須知四百餘年業。只在當時羽翼功。</text>
<title>訪致中留一絶</title>,<text>羨君高臥老江山。纔到門前我亦閑。開口莫談塵世事。唯須喫酒且加餐。</text>
<title>次王鶴天使漢江韻 二首</title>,<text>詞壇高致邈難干。字字驪珠落玉盤。却泛仙舟隨漢水。更將溫語破春寒。輕輕沙鳥供吟賞。白白江魚入客餐。勝會百年眞偶爾。不堪斜日聽鳴湍。</text>
<title>次王鶴天使漢江韻 二首 其二</title>,<text>九天丹詔下東藩。淸漢遙臨鼓吹喧。萬里壯遊雖易賦。一方形勝恐難言。瀟湘不耐聞哀瑟。巫峽還愁聽斷猿。惟有洞庭堪比竝。可無佳句賁丘園。</text>
<title>丙午二月二十五日。發靑坡。經一宿。到砥平縣。入土最美洞。則山環水抱。沃野平寬。余甚喜卜居之有其所也。仍成一絶。以志厥始云。</title>,<text>問舍求田愜素謀。看山玩水會深遊。百年棲息茅茨靜。萬事翛然付一丘。</text>
<title>二十七日。向龍門寺。途中遇雪有作。</title>,<text>春風吹雪欲沾衣。強策羸驂上翠微。絶壑層雲迷舊路。細尋淸磬認禪扉。</text>
<title>懶菴老人禹公舜弼示一絶。退而有作錄呈。三月三日也。</title>,<text>客裏風光三月三。踏莎聊欲試輕衫。不須更作金樽會。一掬淸泉當酒酣。</text>
<title>得懶菴和什。又成一絶。兼簡白蓮堂老禪繼初。</title>,<text>春山迎日類含酣。狂興攻心自不堪。蓮社風流須記取。不妨環坐笑成三。</text>
<title>再簡繼初禪老</title>,<text>膏肓泉石是前因。白首重來又遇春。自比淵明吾豈敢。師應無愧社中人。</text>
<title>三日。晩自龍門寺。踰西嶺。宿上院。翌明向潤筆。歷中草菴少留。靈源上人以濁酒見餽。仍索詩甚苛。重違厚意。率爾書贈。</title>,<text>平生擊節晦庵詩。今日龍門有所思。濁酒三杯飛欲下。當年豪氣愧難追。</text>
<title>雨中。題潤筆菴。</title>,<text>白首塵埃久未回。強扶藜杖陟崔嵬。正憐絶壑歸雲度。高倚禪窓看雨來。</text>
<title>贈戒禪上人</title>,<text>理屐尋春遊未已。穿雲度水路高低。上人點檢山家事。肯許吟翁取次題。</text>
<title>歷金臺。憩竹杖菴。</title>,<text>金臺瀟洒倚山巓。竹院仍逢碧眼禪。記得叢林佳話在。閑忙一日摠堪憐。</text>
<title>五日晩晴。過普濟庵舊基。還龍門寺。</title>,<text>頹垣廢砌半猶存。咽咽流川送客聞。三界去來眞一瞥。山門成毀更誰論。</text>
<title>待金和春</title>,<text>問君何事負春遊。屈指今成十日留。悵望停雲回白首。巖花欲落替人愁。</text>
<title>龍門寺。送慧沃上人遊楓岳。次梨湖金相國韻。</title>,<text>楓岳蟠東國。遙岑接海雲。相逢難衮衮。歸思已紛紛。世累吾猶縛。冥搜爾甚勤。憑詩問猿鶴。他日肯同群。</text>
<title>兼簡楡岾寺祥中德禪老方丈</title>,<text>扶桑近淨土。山勢壓滄洲。楡岾古名刹。祥師今勝流。一身衰且病。萬里別添愁。遠附新詩去。還能憶我不。</text>
<title>次懶庵韻</title>,<text>紛紛誰不墮塵鞿。今日翻成昨日非。雲臥幾廻深省發。夕陽林外倦禽飛。</text>
<title>題龍門寺</title>,<text>龍津東畔驪江北。彌智山從遠勢廻。金殿岧嶢靑嶂底。玉溪流出白雲隈。松窓日午僧猶臥。蘿逕春深客獨來。好是百年棲息地。敢敎猿鶴更驚猜。</text>
<title>贈繼初禪老。兼示釋明法師。三首。</title>,<text>如來遺敎來東土。擧世奔趨少識眞。擊竹見桃云是道。色聲還作眼中塵。</text>
<title>贈繼初禪老。兼示釋明法師。三首。 其二</title>,<text>眼中塵起蔽眞空。三界紛紛逐浪蹤。誰向瑞巖傳妙訣。時時喚醒主人公。</text>
<title>贈繼初禪老。兼示釋明法師。三首。 其三</title>,<text>主人公不管吾身。萬卷金文盡是塵。火急回看趺坐處。本來無妄更誰眞。</text>
<title>自龍門還。道中遇光潤令公農奴。口占短句奉贈。</title>,<text>路逢胡奴異。草草通消息。泉石吾將老。軒裳公豈縛。共聽蕭寺鍾。同賞龍潭月。會待三年了。無違今日約。</text>
<title>月溪遷</title>,<text>危磴臨江水。盤回高復低。好花隨處發。幽鳥向人啼。白首爲農晩。蒼崖幾日躋。行吟纔出峽。村落欲鷄棲。</text>
<title>得光潤令公惠和五首。謹步元韻奉呈。</title>,<text>有生卽有累。誰能知所息。龜靈不免刳。蠶絲還自縛。人間足憂患。物外閑日月。去去勿復顧。可以安窮約。</text>
<title>得光潤令公惠和五首。謹步元韻奉呈。 其二</title>,<text>春日招提境。禪房來獨息。久歎儒冠誤。還憐菩薩縛。隱几對靑山。扶杖邀明月。超遙謝塵濁。願結三生約。</text>
<title>得光潤令公惠和五首。謹步元韻奉呈。 其三</title>,<text>天地易變遷。未曾容一息。浮生殊老草。塵累苦纏縛。急須返林泉。只可談風月。珍重謝吾公。更堅耕釣約。</text>
<title>得光潤令公惠和五首。謹步元韻奉呈。 其四</title>,<text>抱疾廿餘年。艱難餘喘息。已與世相違。豈被名所縛。卜居仍學稼。吟風而詠月。惟應猿鶴伴。不愁孤舊約。</text>
<title>得光潤令公惠和五首。謹步元韻奉呈。 其五</title>,<text>茅茨依澗阿。足以供偃息。老且守吾拙。去矣誰汝縛。怡心嶺頭雲。破顏溪上月。朱門與白屋。不須較豐約。</text>
<title>送李希舜赴成州任所</title>,<text>老去相逢尙愴情。況今離恨賦西征。詩書舊業頭俱白。道義深心眼久靑。無食敢辭隨宦牒。有才端合訓諸生。西人莫謾談兵事。俎豆餘閑更力耕。</text>
<title>丙午季夏。自葛山舟下。宿奉恩寺。玄宗上人示詩軸。乃鄭相公首題也。索和甚苛。率爾書贈。</title>,<text>逢着禪門第一豪。暮年端欲共林皐。人間底處開吾喙。秖愛靑山不語高。</text>
<title>次慕齋先生韻。贈煕允上人。</title>,<text>打破三生一笑間。不須勤苦強尋山。山林城市元無異。人自紛紛我自閑。</text>
<title>靑山白雲</title>,<text>山如螺髻靑。雲似匹練白。日暮蘿徑深。尋僧何處客。</text>
<title>江天暮雪</title>,<text>江上雪意滿。不見雲外峯。欲識山家趣。看取壓孤松。</text>
<title>題盧行可 楫 慶莊丘壑五詠</title>,<text>草屋蕭蕭無長物。靈臺炯炯有孤明。鹿裘帶索行吟處。不見人間寵辱驚。</text>
<title>題盧行可 楫 慶莊丘壑五詠 其二</title>,<text>松菊成行遶榭栽。看來無地可塵埃。翛然坐對盈樽酒。肯許庸人取次來。</text>
<title>題盧行可 楫 慶莊丘壑五詠 其三</title>,<text>小塢長留物外春。梅疏竹密兩精神。不愁幽獨吟詩苦。只恐風光惱殺人。</text>
<title>題盧行可 楫 慶莊丘壑五詠 其四</title>,<text>百年何地著閑愁。五柳陰中自在遊。滿面和風醒午醉。葛巾欹側立芳洲。</text>
<title>題盧行可 楫 慶莊丘壑五詠 其五</title>,<text>巖上行雲朝復暮。巖前流水響泠泠。憑君爲問淸如許。他日能容去濯纓。</text>
<title>寄李風后 仲虎 要和</title>,<text>浮生贅附兩儀間。恨未透過夢覺關。得路知君應疾步。可能提耳警疏頑。</text>
<title>憂患吟</title>,<text>人間憂患大如山。一歲何曾一日閑。辦得吾心堅似鐵。始知無處不安安。</text>
<title>送德輔 閔世良 令公赴燕京 三首</title>,<text>暮年風樹淚纔乾。銜命登程不作難。憑仗平生無長物。滿身都是一心丹。</text>
<title>送德輔 閔世良 令公赴燕京 三首 其二</title>,<text>遼野茫茫去路寬。肯敎愁色上眉端。句當王事歸來日。兩袖淸風徹九寰。</text>
<title>送德輔 閔世良 令公赴燕京 三首 其三</title>,<text>擬向龍門坐碧山。釣竿茶鼎占餘閑。平生只欠羊裘在。風雪前頭不耐寒。</text>
<title>哭徐可久</title>,<text>仰止平生舊。胡爲而至斯。群咻方未已。獨立自無疑。玩意堯夫易。驚人杜甫詩。花潭千古水。嗚咽有餘悲。</text>
<title>謝金若虛惠蓑衣</title>,<text>細雨斜風溪石上。暮雲飛雪野橋邊。幾回來往仍成趣。却恐旁人作畫傳。</text>
<title>龍門山下。築農舍有作。</title>,<text>貽牟曾見詩人頌。學稼還知樊子賢。故向靑山開小築。却驚華髮映淸川。嶺雲常傍簷端宿。松月時窺榻上懸。容膝已堪供穩坐。飽餐聊欲送餘年。栽花種竹渾閑事。運水搬柴是靜緣。乞米不妨來釋子。鍊丹何苦訪神仙。旁人莫道朱門貴。是處誰爭一壑專。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。</text>
<title>奉寄伯氏</title>,<text>彌智山前溪水頭。杖藜尋壑又經丘。詩書愧負平生志。鳥獸還同寂寞遊。軒冕縱榮那久恃。簞瓢猶在莫深愁。手攀桂樹吟招隱。更有何人向此留。</text>
<title>龍門寺。奉柬江原監司。兼呈原城牧伯。</title>,<text>五十春光落曉風。自憐多病已成翁。支離人世無長算。遊𪚥雲山有短筇。強理豆田愁草盛。欲營茅棟愧囊空。龍門每借僧氈臥。慣聽闍梨飯後鍾。</text>
<title>丙午仲秋。自砥平向原城。路過慶莊。訪盧行可不遇。口占。</title>,<text>慶莊川上日斜時。駐馬門前問牧兒。報道主人京洛去。一天風月恨無詩。</text>
<title>寧越。送趙仲悅 克恭 還京。</title>,<text>客裏相逢作勝遊。丹楓黃菊錦江秋。明朝分袂千山隔。霜月凄涼照獨留。</text>
<title>寧越。次東軒板上韻。</title>,<text>矗矗群峯立。遙遙兩水通。峽雲常帶雨。山木自多風。人老驚秋葉。鴻飛度遠空。高樓悲往事。其奈月明中。</text>
<title>次韻題錦江亭</title>,<text>旅館蕭條日抵年。秋風雙鬢已皤然。覺來呂枕殘宵夢。銷得銅爐幾縷煙。物外何因尋玉局。人間無處避針氈。錦江且把塵纓濯。更上閑亭任醉眠。</text>
<title>遊才人巖</title>,<text>誰鑿雙巖作水門。衝波激浪怒爭奔。蔽虧白日峯陰轉。倒壓靑天樹影翻。百越窮秋臨絶境。五臺何處問眞源。輕舟蕩槳歸來晩。山自蒼蒼水自喧。</text>
<title>寧越。聞監司巡嶺東將還。聊抒客懷。用瀆藻鑑。</title>,<text>俛仰塵埃欲白頭。幾回淸夢繞林丘。地偏擬卜淵明宅。意遠聊爲屈子遊。秋晩越中悲落木。月明江上亂鄕愁。似聞嶺路雙旌出。更向原城爲小留。</text>
<title>錦江舟中。贈敎官張九疇。</title>,<text>客路間關千嶺外。歸心搖蕩一江中。相逢樽酒何妨盡。且賞山川任轉蓬。</text>
<title>錦江亭。次朴秀才韻。</title>,<text>客來東越喜秋淸。白日移樽坐小亭。華嶽千峯宜縱目。澄江一道可揚舲。風吹絶壁飄紅葉。鳥帶輕煙度晩汀。莫把羈愁傷歲暮。願從深酌醉無醒。</text>
<title>聞薩川奇勝。口占一絶。要張君同往。</title>,<text>聞道薩川仙釋窟。逢人輒復問經由。性耽水石眞天赭。自笑無端賦遠遊。</text>
<title>再次年字韻</title>,<text>閑尋水石可忘年。高倚江亭興渺然。日月東西分景象。山河表裏散風煙。昇仙度世知無術。歷險登危欲裹氈。休向人間行郤曲。寘身丘壑始安眠。</text>
<title>九月五日雨中作。二首。</title>,<text>秋雨蕭蕭暗一江。山風颯颯入軒窓。天涯節近重陽日。強折黃花索酒缸。</text>
<title>九月五日雨中作。二首。 其二</title>,<text>家園種菊想爭娟。嶺外秋深政可憐。自是老來情易感。不應搖落始悽然。</text>
<title>九月。登錦江亭。次杜草堂藍田崔氏莊韻。</title>,<text>客中懷抱小能寬。況値重陽不作懽。黃菊只宜浮酒盞。西風且莫倒儒冠。斜陽影裏千峯靜。白鳥飛邊一水寒。此會他年誰記憶。題詩留與越人看。</text>
<title>錦江詠懷</title>,<text>東越山川似蜀中。錦江還憶杜陵翁。意專憂國身常困。愁極吟詩語太工。淚洒淸秋仍悵望。夢驚寒月更誰從。白頭未覺滄洲遠。歸去聊乘萬里風。</text>
<title>用古意題郡樓</title>,<text>山回谷轉路纔通。此去長安隔幾重。明月高樓休獨上。望中還有劍鋩峯。</text>
<title>漫成</title>,<text>似與溪山有素期。每逢佳處坐移時。不須強作驚人句。滿眼風煙盡好詩。</text>
<title>再用杜詩九日韻</title>,<text>佳辰已覺酒杯寬。勝處能敎客意懽。自有江山供眼目。更無塵土上衣冠。黃花欺老如含笑。落日催詩故作寒。醉罷直須乘月返。殊方物色好誰看。</text>
<title>寧越。戲贈孝仲表兄。</title>,<text>石田蕪沒秋收薄。沙岸蕭條板屋同。太守不知爲郡樂。一江煙月屬漁翁。</text>
<title>再遊錦江亭</title>,<text>錦江亭子何年作。風景無邊愜舊聞。巧奏笙簧松有韻。平鋪羅縠水生紋。斷雲落日山光淨。回岸長林野勢分。莫怪騷人登眺數。欲隨鷗鷺與同群。</text>
<title>九日。陪郡伯遊錦江亭。至暮。乘舟流下金鳳潭賞月。次東軒韻。</title>,<text>秋水溶溶漲峽中。矢灘流急耳生風。却憐金鳳潭心月。無限淸光上下同。</text>
<title>越中醉吟</title>,<text>浮生着處孰超然。久厭塵沙衆苦纏。西去長安忘歲月。東來百越看山川。機心自失輕鷗外。世界如空醉眼前。聞道三韓方丈近。乘槎直欲問群仙。</text>
<title>次亭上韻</title>,<text>雲回千嶂合。天入一江空。欲覓仙洲路。如乘禦寇風。</text>
<title>鴨脚木</title>,<text>鴨脚名留賦詠中。自將風味付詩翁。夏陰蔽日炎氛遠。秋實登盤碧玉同。豈以不材能老大。應緣得地見疏封。看來最合安亭榭。坐覺江山氣象雄。</text>
<title>客中有感</title>,<text>寄跡天涯白髮侵。秋風不覺自長吟。紛紛世事榮兼辱。寂寂雲山古到今。大藥未成難遠去。舊書雖在懶重尋。歸來只欲開田圃。一壑翛然了此心。</text>
<title>奉酬子淨令公。再用元韻。</title>,<text>滄海無邊地盡頭。人傳楓岳是丹丘。旌麾杳杳開新賞。藜杖翩翩憶舊遊。白首秖今成悵望。淸樽何日破窮愁。木瓜投得瓊琚報。更喜棠陰要客留。</text>
<title>秋雨</title>,<text>秋雨連朝不肯晴。白頭欹枕夢頻驚。山長水複家何在。自笑崎嶇有此行。</text>
<title>監司見邀于原城。瞻渴之際。聞朝廷慮島夷有變。別遣助防將。沿海郡縣。警守方急。監司將復出巡于嶺東云。恐佳約有違。率爾成篇錄呈。</title>,<text>塞上傳烽久絶疑。聖君臨御不忘危。曾聞郡國增屯戍。更說朝廷爲出師。攬轡已能淸海岱。坐談應見却淮夷。秖愁旌節翻回去。恐失佳期費夢思。</text>
<title>聞郡中年少校生輩赴防于海邊。憫然有作。</title>,<text>老向溪山但索詩。愧無才力佐明時。君看裹甲從軍者。半是儒冠失學兒。</text>
<title>次仲初蓮塘韻</title>,<text>誰鑿蓮池如許寬。紅雲交映靜波瀾。碧筩正好傾樽酒。嫩實兼宜上客盤。氣味自殊閑草木。芳華增潤此溪山。賞心今日眞堪記。可復尋來取次看。</text>
<title>次詠溪韻</title>,<text>巖下茅齋石砌橫。小溪流向枕邊淸。似聞切切琴中語。自作泠泠世外聲。侵夜幾驚鄕夢破。入秋能喚客愁生。却憐地僻塵埃絶。不許庸人謾濯纓。</text>
<title>越中雜詠 二首</title>,<text>閑賞山川費笑談。物華撩亂興能酣。高秋雲氣留丹壑。白日雷聲轉翠巖。行樂隨緣端未厭。浮榮於世更何貪。塵埃已覺千重隔。欲到扶桑試遠探。</text>
<title>越中雜詠 二首 其二</title>,<text>匏繫那堪到白頭。擬將蹤跡遍靑丘。龍門蘿月輸孤賞。錦水秋風奈獨遊。黃菊淸樽聊強飮。冷雲衰草欲生愁。少年豪興消磨盡。非爲蛾眉一笑留。</text>
<title>孝仲兄餞余于錦江亭。臨晩登舟痛飮。金祥甫次年字韻要和。卽席走草。</title>,<text>人間憂患集衰年。物外淸遊豈偶然。跨水虹橋分日影。隔林茅屋認炊煙。風回蒼峽驚寒浪。山送淸嵐落坐氈。明朝匹馬長程路。幾度看雲恨獨眠。分。一作移。</text>
<title>次張敎官韻。醉中走草。</title>,<text>乾坤幾箇是英豪。造物還能饒我曹。愁外水從雙峽下。吟邊山擁亂峯高。一樽傾倒渠先醉。萬景森羅客以遨。入夜莫嫌歸路黑。不妨乘興共聯鑣。</text>
<title>次酒泉縣淸虛樓韻 二首</title>,<text>夢中如得羽翰通。百丈丹梯上碧空。喚取仙人來作伴。不須辛苦去乘風。</text>
<title>次酒泉縣淸虛樓韻 二首 其二</title>,<text>亂山環合擁高樓。樓外閑雲映水流。借問三淸何處所。群仙應向此經由。</text>
<title>自原城到慶莊。訪盧行可。宿全庵。次企齋相國兩律韻各五首奉贈。</title>,<text>萬事如今各信天。會須相近共雲泉。葆眞常愧吾猶未。全德深憐子苦賢。肯逐榮名趨末俗。欲專丘壑占東偏。世間富貴顚冥甚。物外誰知靜者全。</text>
<title>自原城到慶莊。訪盧行可。宿全庵。次企齋相國兩律韻各五首奉贈。 其2</title>,<text>世味嘗來百不甘。故敎容膝有茅庵。養眞自信天機一。入道還憑達德三。收拾煙霞詩易就。消磨歲月酒常酣。客來欲問閑中趣。挑盡靑燈作劇談。</text>
<title>自原城到慶莊。訪盧行可。宿全庵。次企齋相國兩律韻各五首奉贈。 其3</title>,<text>邂逅淸遊小洞天。連床一夜聽鳴泉。已應隨分能常樂。豈是逃名欲自賢。興似剡溪尋絶景。宅同元亮據幽偏。箇中問着從容意。心迹翛然却兩全。</text>
<title>自原城到慶莊。訪盧行可。宿全庵。次企齋相國兩律韻各五首奉贈。 其4</title>,<text>道腴咀嚼有餘甘。靜對雲山臥草菴。只要虛心而實腹。應敎抱一又存三。閑庭趁日蜂衙鬧。小垤分封蟻戰酣。看取物情成獨笑。載醪誰復聽高談。</text>
<title>自原城到慶莊。訪盧行可。宿全庵。次企齋相國兩律韻各五首奉贈。 其5</title>,<text>百歲窮居敢怨天。明珠一顆在淵泉。拈來縱被人皆棄。受用何嫌我獨賢。滿目光華元不失。隨方照映自無偏。賈胡逢着休輕售。固守方能久可全。</text>
<title>自原城到慶莊。訪盧行可。宿全庵。次企齋相國兩律韻各五首奉贈。 其6</title>,<text>飮食尋常了苦甘。百年居住是全庵。養恬以智心惟一。讀易思玄道有三。隨柳傍花時作樂。吟風詠月興何酣。欲扶衰病追遊數。莫惜慇懃吐妙談。</text>
<title>自原城到慶莊。訪盧行可。宿全庵。次企齋相國兩律韻各五首奉贈。 其7</title>,<text>讀書努力要知天。掘井深愁不及泉。爲善欲同朋友樂。問仁曾事大夫賢。反身尙復勤三省。着意寧敎滯一偏。須把中和爲準則。此心今古幾人全。</text>
<title>自原城到慶莊。訪盧行可。宿全庵。次企齋相國兩律韻各五首奉贈。 其8</title>,<text>靜知天食是眞甘。閑倩山雲共一庵。種柳溪邊門映五。栽花園裏逕成三。破除愁思淸詩健。燮理筋骸白酒酣。造適悠然忘歲月。尋常肯與俗人談。</text>
<title>自原城到慶莊。訪盧行可。宿全庵。次企齋相國兩律韻各五首奉贈。 其9</title>,<text>搖落群山歲暮天。茅簷相對月臨泉。顧吾碌碌隨形役。羨子冥冥出世賢。苦道紛華心易喪。未妨閑靜性多偏。終宵亹亹聞佳話。更覺菴中樂事全。</text>
<title>自原城到慶莊。訪盧行可。宿全庵。次企齋相國兩律韻各五首奉贈。 其10</title>,<text>卜得幽貞意所甘。據梧瀟洒坐高庵。遊心已入寥天一。開徑能無益者三。塵裏機關吾欲避。壺中日月子方酣。龍門爲結尋春約。會對煙花笑且談。</text>
<title>奉呈砥平倅卞公叔謙 勳男</title>,<text>殘城何幸得明公。一壑端宜着病翁。閭巷今聞歌五袴。受廛聊欲務三農。</text>
<title>還家奉問公達尊丈。二首。</title>,<text>卽今眠食定何如。隔拜三秋不見書。階上霜催黃菊老。園中風脫舊林疏。遠遊但覺頭添白。小坐還憐室久虛。欲把深杯開一笑。可能無意問吾廬。</text>
<title>還家奉問公達尊丈。二首。 其二</title>,<text>衰病因驚雪滿簪。寂寥難値故人談。孤懷鬱鬱無聊賴。世事悤悤豈久堪。愛日烘窓還獨坐。舊醅浮蟻只能酣。論詩說易須相聽。莫惜迷途爲指南。</text>
<title>致中以書警誨。又以如字韻見贈。厚意不可虛辱。率爾奉酬。</title>,<text>學道曾聞頓豁如。年來應已罷看書。索居每恨離群久。對面還慙出語疏。能事儘敎參化育。壯懷那復墮空虛。志存濟世君方急。束帛何時到草廬。</text>
<title>題琴棋書畫四帖圖</title>,<text>諸般伎倆盡天機。妙處看來各自知。戰罷一枰誰勝負。音含六律定成虧。幻開山嶽神功奪。翻動龍蛇墨迹奇。隱几眞堪同獻笑。安排句律可無詩。</text>
<title>聞李風后病厄相仍。以五絶奉慰要和。</title>,<text>吾人從古例多窮。敢向蒼蒼怨不公。須把參同尋隱訣。金丹他日定收功。</text>
<title>聞李風后病厄相仍。以五絶奉慰要和。 其二</title>,<text>恨君年少病還多。顧我摧頹鬢已皤。箇裏也應同臭味。不如歸臥碧山阿。</text>
<title>聞李風后病厄相仍。以五絶奉慰要和。 其三</title>,<text>龍門山下卜幽居。山有嘉蔬水有魚。勿藥可能燒疢疾。問君歸意欲何如。</text>
<title>聞李風后病厄相仍。以五絶奉慰要和。 其四</title>,<text>人事無端喜作災。相逢那得好懷開。塵埃苦憶靑山好。歲月空驚白髮催。</text>
<title>聞李風后病厄相仍。以五絶奉慰要和。 其五</title>,<text>頭白昏昏醉夢間。眼靑難覓故人看。光陰易失如翻水。誰遣金丹解駐顏。</text>
<title>效徘體二首。贈盧李二君。</title>,<text>李君憂道頭陀相。盧子吟詩瘦鶴形。我欲相携入山去。白雲深處坐忘情。</text>
<title>效徘體二首。贈盧李二君。 其二</title>,<text>生于一世喜同聲。更覺林泉有舊盟。穎水箕山無不可。相將聊欲解天刑。</text>
<title>寄贈越中金祥甫 二首</title>,<text>茅齋岑寂似禪居。日夜坐窓應讀書。塵埃魂夢忽飛去。隱几靑山對久如。</text>
<title>寄贈越中金祥甫 二首 其二</title>,<text>還家籬菊已無存。尙喜稚兒笑候門。雪裏湖山應更好。思君無日不消魂。</text>
<title>送安太古 宙 尊兄赴密陽府</title>,<text>早學屠龍長袖手。割鷄焉用歲更刀。密城方切來蘇望。淸道爭傳去思謠。樓倚嶺南應自暇。湖臨矗石定相邀。憑今爲報眞消息。欲向頭流上泬寥。</text>
<title>次申公元亮 潛 贈運師</title>,<text>明時幸作民。山林久棲神。空聞猿鶴驚。桂樹悲無人。吾師頎然來。語帶煙霞新。塵世苦悤悤。功名大槐宮。榮辱與得喪。懽欣兼忡忡。黃粱未一炊。朝日三竿紅。甘瞑幻妄境。誰識渠家風。雲不定南北。水無分西東。超遙大千界。如觀諸掌中。至遊本無待。肯落紛華叢。願將出世法。從師要折衷。</text>
<title>寄李君邀話</title>,<text>我已衰無力。君方病覓醫。夜長方獨坐。別久奈相思。閉眼休看易。論心不廢詩。白頭悲歲暮。淸話更須遲。</text>
<title>再用元韻。奉簡要和。</title>,<text>指屈妨何事。人知遠問醫。幽憂方有疾。發藥可無思。助長能傷稼。瑳磨合誦詩。君應解此意。相見却嫌遲。</text>
<title>用前韻贈運師</title>,<text>一笠覆我民。百骸載我神。未可相賢愚。強聒彼何人。大化密移之。須臾故復新。五賊迭悤悤。追奔十二宮。適來而適去。焉用憂忡忡。秋霜草殞黃。春雨花發紅。至人達大觀。身御泠然風。小智糠眯目。喚西仍作東。是非一無窮。多言豈守中。形與影競走。滿路荊棘叢。嗟乎遇天難。庶幾誘爾衷。</text>
<title>太古見訪。詩以奉謝。</title>,<text>長臨鍛竈掩衡門。更有何人答見聞。頭白暮年甘避俗。眼靑今日喜逢君。升沈榮悴寧論命。政事文章久出群。草草杯盤還惜別。嶺南歸意劇紛紜。</text>
<title>用五絶韻。邀風后。</title>,<text>蓬漂處處摠途窮。欲入帝城無子公。聞道帝城風日好。不登麟閣莫言功。</text>
<title>用五絶韻。邀風后。 其二</title>,<text>窮露他方歲月多。塵埃岐路鬢皤皤。急須聽取歸來語。松菊猶存舊澗阿。</text>
<title>用五絶韻。邀風后。 其三</title>,<text>勤苦歸來返故居。幾時彈鋏歎無魚。林園始覺吾廬好。滿目風光盡不如。</text>
<title>用五絶韻。邀風后。 其四</title>,<text>畏途十出九逢災。相戒關門不欲開。衽席分明刀劍在。誰知殺鬼暗中催。</text>
<title>用五絶韻。邀風后。 其五</title>,<text>去去來來彈指間。勸君須着眼晴看。是今非昨渾閑事。竝席何時一解顏。</text>
<title>奉邀吳副正祥之 祥</title>,<text>生涯元草草。破屋幾年深。喜有芳隣近。慙無貴客尋。守牕憐野馬。哦句答鳴禽。寂寞從吾老。高軒敢望臨。</text>
<title>詠園亭。奉贈機仲。李樞</title>,<text>晩向靑坡卜一區。別開亭榭近雲衢。政緣城市閑來往。便覺湖山勝畫圖。野色遠分羅帶闊。嵐光時露玉簪孤。吟詩把酒逍遙處。借問能容老病無。</text>
<title>再用前韻。贈機仲索和。</title>,<text>一丘風物萃庭隅。遮莫塵沙滿九衢。日月丹心懸北闕。藩籬斥鷃仰南圖。閑臨黃卷思應妙。靜對靑山興不孤。要得報章投燕石。却慙懷璧有如無。</text>
<title>冬霧</title>,<text>噓呵孰勸是。塞意滿虛空。不覺丘山失。深憂日月矇。已難分晝夜。直欲混春冬。安得箋風伯。天門邈不通。</text>
<title>贈敬天師</title>,<text>化糧兼化詩。胡爲苦奔走。頭流仙釋窟。柹栗頗宜口。溪聲萬千偈。無人解聽取。餘年石火光。塵埃甚紛糾。吾亦從此逝。終老無何有。</text>
<title>祥之見和。再酬。</title>,<text>人爵初何與。天機故自深。詩情閑裏得。道妙靜中尋。義氣傾三窟。談鋒劇七禽。不堪忘巷陋。儻可惠然臨。</text>
<title>一日。祥之與而和見訪。再次爲謝。</title>,<text>居常隱几臥。窮巷閉門深。老覺懽情減。愁隨舊病尋。梅梢動雪萼。屋角語春禽。酒味慙酸薄。佳賓喜共臨。</text>
<title>次風后四絶韻</title>,<text>了知萬物備諸身。遍體周流只是仁。理欲公私須辨別。到頭能作箇中人。</text>
<title>次風后四絶韻 其二</title>,<text>道義根心莫遠求。窮通由命豈容謀。提撕着盡平生力。一息猶存敢自休。</text>
<title>次風后四絶韻 其三</title>,<text>塵世浮榮不入看。閑愁那得上眉端。一丘藏拙眞良計。更覺形骸老始安。</text>
<title>次風后四絶韻 其四</title>,<text>君詩句句儘淸新。三復眞堪警俗人。猿鶴祗今須作伴。好敎千嶂繞閑身。</text>
<title>茅齋初成。喜而有作。</title>,<text>洞名土最美。合置葆眞菴。一溪奔萬壑。四面擁千巖。棲息心常逸。生涯分自甘。箇中無盡趣。休向外人談。</text>
<title>得君弼惠韻。奉酬。</title>,<text>世上人皆嫌老病。腹中書豈救飢寒。塵埃不是安身地。故向雲山縱目看。</text>
<title>寄風后思龍門新居</title>,<text>年光忽忽東流水。人事紛紛豈有涯。孤臥小軒仍就睡。夢魂迢遞入雲蘿。</text>
<title>賀雨。奉呈叔謙。</title>,<text>龍潭祭罷雨成霖。南陌東阡有好音。今歲豐登端可占。邑中休更問呻吟。</text>
<title>乞酒</title>,<text>巖間茅屋罷經營。白髮蕭然對翠屛。恨無美酒酬佳景。恐被溪翁笑獨醒。</text>
<title>夜聞溪聲</title>,<text>山雨初晴夜色沈。擁衾危坐到更深。天憐寂寞居無物。故遣巖泉奏玉琴。</text>
<title>余於丁未春。卜小築于龍門山下。寺住持一圓老師見訪甚勤。因索詩。辭不獲。率爾成篇。</title>,<text>葆眞庵近龍門寺。歲晩相從是宿因。一壑暫成新活計。三生已悟舊精神。聞師色相無無句。安我塵埃擾擾身。笑罷靑山天遠大。門前蘿月更淸新。</text>
<title>久雨</title>,<text>山中六月雨。旱久變成霖。萬壑黃流漲。千畦翠浪深。直愁天欲漏。兼恐日恒陰。休咎明徵在。誰知上帝心。</text>
<title>築室龍門山。乞諸公詩。</title>,<text>不堪衰疾愛幽居。榮悴殊途奈作疏。紫陌婆娑人似玉。碧潭游泳我知魚。時容野老來爭席。每喜山僧爲煮蔬。自是暮年閑裏事。明珠那得賁茅廬。</text>
<title>送景參 金魯 令公赴燕京</title>,<text>藉甚聲名海內傳。五雲仙佩去朝天。口中曾誦詩三百。囊底應無錢十千。淸矣他年讒自止。使乎今日對堪專。歸來正値窮冬逼。風雪前頭愼着鞭。</text>
<title>景眞見訪後數日。朴秀才元凱歷話而去。有作。</title>,<text>名途窄窄競投蹤。誰訪田間植杖翁。唯有兩君憐寂寞。相期他日更從容。</text>
<title>送聘之遊三陟，江陵。奉贈李使相。</title>,<text>東海曾聞近十洲。獨驅瘦馬去悠悠。竹西樓下魚跳玉。鏡浦臺前月滿舟。應把參同論火候。定將篇什記仙遊。平生勝賞知無分。枯坐空山恨白頭。</text>
<title>寄風后 二首</title>,<text>百歲塵勞豈易休。世間無事不生愁。山阿明月歸來好。莫待因循空白頭。</text>
<title>寄風后 二首 其二</title>,<text>高山流水待君來。匣裏瑤琴久不開。步下玉溪臨夜月。却憐孤影爲徘徊。</text>
<title>夢中得一聯而覺。足成兩句。</title>,<text>孔顏克己工夫大。伊呂安民事業長。自是吾人同一性。堯非存也桀非亡。</text>
<title>六月十五夜。雨始開霽。見月懷人作</title>,<text>積雨初收夜氣淸。閑雲點綴月微明。故人千里空相憶。白水靑山無限情。</text>
<title>次叔謙韻。奉投鈴閣 二首。</title>,<text>城市苦分擾。歸來坐野堂。自慙投木李。却喜獲明璫。把玩心肝豁。行吟水石涼。何當携鐵笛。吹裂翠崖岡。</text>
<title>次叔謙韻。奉投鈴閣 二首。 其二</title>,<text>山靈憐我許優容。漱石枕流興不窮。況得新詩終夜讀。披雲如見月當空。</text>
<title>新秋</title>,<text>新秋一雨洗炎氛。隱几閑看隴上雲。雲豈有心爲可悅。欲將眞意問陶君。</text>
<title>山中人相傳龍門有三惡。蛇也石也。尤可怕者虎也。一日夜。虎入籬內。搏小犢殺之。僮僕驚怖追逐。余亦惕然而覺。嘗謂山林差可少安。而猛獸作惡。又至於此。無乃山神戲我之甚耶。</title>,<text>龍門三惡何時去。自笑餘年似電光。知是山神聊戲劇。人間底處不蒼黃。</text>
<title>語巢燕</title>,<text>茅屋纔成燕作巢。空山日夜共蕭條。主人於汝情非淺。歲歲飛來不用招。</text>
<title>代燕答</title>,<text>世間華麗非無宅。銜得靑泥畏被嗔。故向山林同小隱。不妨相伴兩閑身。</text>
<title>題田舍壁</title>,<text>晩來卜築近龍門。種豆南山手自芸。谷口子眞還食力。東屯杜甫解論文。古人未免終身苦。今我寧辭四體勤。會待滌場登百穀。田家休說欠功勳。</text>
<title>嘲舟人 二首</title>,<text>日斜江上雨霏霏。沙渚波生沒釣磯。豈是江神留我住。舟人見利却忘歸。</text>
<title>嘲舟人 二首 其二</title>,<text>江流正似歸心急。何事舟人不肯行。雨打篷牕天欲暮。白頭吟望遠山靑。</text>
<title>觀漲</title>,<text>欹枕舟中俯濁流。群飛鷗鷺失沙洲。江神莫謾誇秋水。老我曾從海若遊。</text>
<title>是夜陰雨開霽。臥舟中賞月。爲舟人解嘲。</title>,<text>行止從來不自謀。暫時留滯莫深尤。一天兼賞陰晴景。水滿長江月滿舟。</text>
<title>次山谷韻 二首</title>,<text>秋霖不知止。濕寢腰脚病。庭除有菊叢。強起步苔逕。榮枯各隨時。物我無異性。聊且玩幽獨。心境喜俱靜。</text>
<title>次山谷韻 二首 其二</title>,<text>小園樹木陰。微雨滌暑氣。風來北窓下。睡鄕有佳味。身閑忘巷陋。乃得逍遙地。門從雀羅設。誰復跫然至。</text>
<title>仲秋。到抱川。主倅尹子精。應奎 以季子仁涵所作詩卷示之。不勝歎服。贈一絶。</title>,<text>憫雨吟成旱魃篇。知君筆力已回天。也應兒視高軒過。遊戲斯文孰敢先。</text>
<title>連日雨見留。次東軒韻二首。贈子精要和。</title>,<text>小軒相對眼俱明。話了深情玉屑淸。自笑謀生頭雪白。一秋風雨強孤征。</text>
<title>連日雨見留。次東軒韻二首。贈子精要和。 其二</title>,<text>檻外群山翠作屛。枕邊流木正堪聽。浥露荷香生細細。隔林幽鳥喚惺惺。</text>
<title>過古東州 二首</title>,<text>客路雨聲裏。凄涼草樹秋。山圍平野闊。水合大江流。未卜鹿門隱。聊成郡國遊。仍懷千古事。落日更添愁。</text>
<title>過古東州 二首 其二</title>,<text>客意兼秋色。窮途易作悲。況經亡國地。忍詠黍離詩。孤石苔碑在。楓川粉堞欹。廢興看往古。有土合深思。</text>
<title>寧城田舍留二日。將發。大風以雨。</title>,<text>急風吹雨夜連明。孤臥窮村百慮生。天意茫茫那易詰。怨咨今日見民情。</text>
<title>高秋</title>,<text>高秋連夏月。陰雨閉羲娥。穀盡頭生角。田多水覆沙。流離誰自免。癘疫況交加。衰老逢今日。憂深豈爲家。</text>
<title>頃得聘之八吟。久未奉報。今見休翁之作。不勝欽歎。謹用韻錄上。幸轉致于休翁座下何如。</title>,<text>萬化由茲出。一言乃統天。周行有物後。獨立無生前。</text>
<title>頃得聘之八吟。久未奉報。今見休翁之作。不勝欽歎。謹用韻錄上。幸轉致于休翁座下何如。 其二</title>,<text>陰靜而陽動。相爲造化根。環轉無終始。名言是強分。</text>
<title>頃得聘之八吟。久未奉報。今見休翁之作。不勝欽歎。謹用韻錄上。幸轉致于休翁座下何如。 其三</title>,<text>孰能主張是。化出萬般形。厥初天與地。亦自無中生。</text>
<title>頃得聘之八吟。久未奉報。今見休翁之作。不勝欽歎。謹用韻錄上。幸轉致于休翁座下何如。 其四</title>,<text>陰陽分物類。夫婦始天倫。身心要整理。方可做全人。</text>
<title>頃得聘之八吟。久未奉報。今見休翁之作。不勝欽歎。謹用韻錄上。幸轉致于休翁座下何如。 其五</title>,<text>人心欲易蔽。道妙力難窮。沖漠雖無朕。分明日用中。</text>
<title>頃得聘之八吟。久未奉報。今見休翁之作。不勝欽歎。謹用韻錄上。幸轉致于休翁座下何如。 其六</title>,<text>攝心無或放。得路要知還。更盡修爲力。方令自在閑。</text>
<title>頃得聘之八吟。久未奉報。今見休翁之作。不勝欽歎。謹用韻錄上。幸轉致于休翁座下何如。 其七</title>,<text>萬理用雖異。一原體自同。纖毫私意盡。始覺合天公。</text>
<title>頃得聘之八吟。久未奉報。今見休翁之作。不勝欽歎。謹用韻錄上。幸轉致于休翁座下何如。 其八</title>,<text>酬唱非閑話。淸詩摠起予。昏懦慙迷復。憑茲覓廣居。</text>
<title>次風后九絶韻</title>,<text>至理本無妄。反身要擴充。中庸一以貫。珍重晦菴翁。</text>
<title>次風后九絶韻 其二</title>,<text>惟天賦萬類。皆自一中來。仲尼言尙罕。詎可易知哉。</text>
<title>次風后九絶韻 其三</title>,<text>純粹初無雜。渾然方寸中。用行由體立。位育是成功。</text>
<title>次風后九絶韻 其四</title>,<text>大道原於一。昭然物上明。心虛方可合。力久始能行。</text>
<title>次風后九絶韻 其五</title>,<text>在心要自得。着力合深求。勿爲私意累。敦化又川流。</text>
<title>次風后九絶韻 其六</title>,<text>生生自不息。惻隱乃由中。流行同覆載。一體本來公。</text>
<title>次風后九絶韻 其七</title>,<text>制宜以時措。權度在吾心。浩然常自慊。何物累胸襟。</text>
<title>次風后九絶韻 其八</title>,<text>天秩明明布。敬恭心始安。從容儀則內。方屨而圓冠。</text>
<title>次風后九絶韻 其九</title>,<text>是非理莫混。分別也須公。寂感妙無體。始終毋失中。</text>
<title>舊篋中。得養叔惠和。警發深矣。復用元韻十二首錄呈。</title>,<text>紛紛異說亂吾前。釋曰眞空老曰玄。分裂爲三人甚惑。不歸于佛卽歸仙。</text>
<title>舊篋中。得養叔惠和。警發深矣。復用元韻十二首錄呈。 其二</title>,<text>動而常正靜而明。心主于身統性情。持敬要知親切處。仁須熟也義須精。</text>
<title>舊篋中。得養叔惠和。警發深矣。復用元韻十二首錄呈。 其三</title>,<text>工夫不出察兼存。主一眞爲入道門。濂洛至今無繼者。寥寥此意更誰論。</text>
<title>舊篋中。得養叔惠和。警發深矣。復用元韻十二首錄呈。 其四</title>,<text>太極斯爲萬化根。無終無始自長存。人能致得中和了。上下同流混一元。</text>
<title>舊篋中。得養叔惠和。警發深矣。復用元韻十二首錄呈。 其五</title>,<text>妙用縱橫一故神。生成萬物豈無因。誰能中立參天地。撫己茫然愧古人。</text>
<title>舊篋中。得養叔惠和。警發深矣。復用元韻十二首錄呈。 其六</title>,<text>人皆沈痼不知危。誰向仙山服玉芝。枉了光陰頭似雪。空敎荊棘沒丹基。</text>
<title>舊篋中。得養叔惠和。警發深矣。復用元韻十二首錄呈。 其七</title>,<text>探得驪龍頷下珠。休登壟斷費招呼。深藏待價知爲寶。肯作人間賤丈夫。</text>
<title>舊篋中。得養叔惠和。警發深矣。復用元韻十二首錄呈。 其八</title>,<text>慙愧爭名逐小兒。窮通隨分敢求知。眼中只覺紛紛甚。蹤跡何由近赤墀。</text>
<title>舊篋中。得養叔惠和。警發深矣。復用元韻十二首錄呈。 其九</title>,<text>靑眼相看已半生。君何虧了我何成。箇中直以無心會。不待峨洋琴上聲。</text>
<title>舊篋中。得養叔惠和。警發深矣。復用元韻十二首錄呈。 其十</title>,<text>斯人獨與道婆娑。秋月空江淨不波。塵世可能容我輩。紫芝應想長新芽。</text>
<title>舊篋中。得養叔惠和。警發深矣。復用元韻十二首錄呈。 其十一</title>,<text>兩手拈來欲問君。世間何物喪吾存。榮華脫落宜深閉。培植還須壯本根。</text>
<title>舊篋中。得養叔惠和。警發深矣。復用元韻十二首錄呈。 其十二</title>,<text>君詩句句正而葩。玉潤氷淸蘭茁芽。爭把淫詞方眩世。獨追千古作生涯。</text>
<title>重陽靑蕊歎</title>,<text>蕭蕭風雨過重陽。菊蕊凄疏未肯黃。應恨主人貧到骨。却無樽酒泛寒香。</text>
<title>夜於祥之第。見靈應上人。翌朝。強占短句寄贈。</title>,<text>楓岳雄蟠碧海濱。千峯環擁坐禪身。道無揀擇那嫌俗。心合虛空試入塵。目擊卽今成邂逅。路分何處更相親。年來看破人間事。欲向叢林結淨因。</text>
<title>戲用前韻。聊博一笑。</title>,<text>龍門山下澗之濱。棲息端宜居士身。句引漁翁樽有酒。留連釋子榻無塵。閑情說破心相醉。禪理商量語更親。好了一身眞自足。未知前世作何因。</text>
<title>叔謙邀余見祥元于路中。坐溪上同飮而罷。叔謙示前作絶句。聊用其韻。</title>,<text>紛紛榮辱風塵外。納納乾坤醉眼中。莫笑浮生無處着。誅茅欲傍澗邊松。</text>
<title>次可佑 兪世輔 年兄韻</title>,<text>開口何心敢出奇。科頭松下坐如箕。平生學道還成誤。老去爲農已太遲。物外雲山聊取適。人間岐路更登危。經丘尋壑眞堪詑。筋力於今尙未衰。</text>
<title>再用前韻。奉答叔謙兩律之惠。</title>,<text>身同麋鹿合山居。野性從敎與世疏。地籟閑憑南郭几。天遊自在北溟魚。無何鄕裏來乘犢。不貸圃中去種蔬。爲報柴桑元亮道。地偏心遠是吾廬。</text>
<title>次儲月堂韻</title>,<text>銀蟾浴罷海中央。誰碾氷輪上彼蒼。已遣江山生妙色。更添風露作微涼。虹橋遊賞人難得。玉斧修成我未詳。只把金樽消永夜。淸光斟酌儲空堂。</text>
<title>閏九月重陽日作</title>,<text>一年難値兩重陽。霜下寒花稱意黃。欲向龍門登絶頂。只愁無酒澆枯腸。</text>
<title>柳村 黃汝獻 以淸仲兄 申石潤 但知肝膽照。忘却鬢毛衰之句。分韻爲十絶贈行。仍致問訊淸仲兄索和。強顏奉次。各以五首分呈。</title>,<text>自古士多困。在今公豈但。有道敵文繡。無衣身可煖。</text>
<title>柳村 黃汝獻 以淸仲兄 申石潤 但知肝膽照。忘却鬢毛衰之句。分韻爲十絶贈行。仍致問訊淸仲兄索和。強顏奉次。各以五首分呈。 其2</title>,<text>賤子衰且病。名姓猥受知。欽承一言問。益深千里思。</text>
<title>柳村 黃汝獻 以淸仲兄 申石潤 但知肝膽照。忘却鬢毛衰之句。分韻爲十絶贈行。仍致問訊淸仲兄索和。強顏奉次。各以五首分呈。 其3</title>,<text>人間足憂患。何曾着心肝。天遊且自在。肯歌行路難。</text>
<title>柳村 黃汝獻 以淸仲兄 申石潤 但知肝膽照。忘却鬢毛衰之句。分韻爲十絶贈行。仍致問訊淸仲兄索和。強顏奉次。各以五首分呈。 其4</title>,<text>窮通皆偶爾。不須憂慘慘。理義勝蒭豢。世味甚熊膽。</text>
<title>柳村 黃汝獻 以淸仲兄 申石潤 但知肝膽照。忘却鬢毛衰之句。分韻爲十絶贈行。仍致問訊淸仲兄索和。強顏奉次。各以五首分呈。 其5</title>,<text>孤蹤滯蓬蒿。未曾陪語笑。惟於詩句中。耿耿心相照。</text>
<title>柳村 黃汝獻 以淸仲兄 申石潤 但知肝膽照。忘却鬢毛衰之句。分韻爲十絶贈行。仍致問訊淸仲兄索和。強顏奉次。各以五首分呈。 其6</title>,<text>乾坤視逆旅。身世欲兩忘。明春嶺南去。遠遊追子長。</text>
<title>柳村 黃汝獻 以淸仲兄 申石潤 但知肝膽照。忘却鬢毛衰之句。分韻爲十絶贈行。仍致問訊淸仲兄索和。強顏奉次。各以五首分呈。 其7</title>,<text>窮居窘炊玉。自笑我相薄。嗟來蒙厚施。屢見憂愁却。</text>
<title>柳村 黃汝獻 以淸仲兄 申石潤 但知肝膽照。忘却鬢毛衰之句。分韻爲十絶贈行。仍致問訊淸仲兄索和。強顏奉次。各以五首分呈。 其8</title>,<text>長身屈小邑。割鷄試游刃。經年悲遠別。相看各白鬢。</text>
<title>柳村 黃汝獻 以淸仲兄 申石潤 但知肝膽照。忘却鬢毛衰之句。分韻爲十絶贈行。仍致問訊淸仲兄索和。強顏奉次。各以五首分呈。 其9</title>,<text>年光飛鳥過。雪我頭上毛。對床吟兩句。背癢如得搔。</text>
<title>柳村 黃汝獻 以淸仲兄 申石潤 但知肝膽照。忘却鬢毛衰之句。分韻爲十絶贈行。仍致問訊淸仲兄索和。強顏奉次。各以五首分呈。 其10</title>,<text>平生願一識。今見贈兄詩。何意問訊及。久矣慙吾衰。</text>
<title>次溢之韻</title>,<text>我愛一株松。生彼崖石角。風霜心獨苦。四時色常碧。嗟爾據非地。所貴異凡木。不須棟梁用。斤斧勿輕割。</text>
<title>次湖陰相公贈慈雲韻</title>,<text>羲娥東湧卽西頹。慙愧雲林久未來。今夜竹房成小坐。閑忙且置笑相開。</text>
<title>走筆簡祥之</title>,<text>窮巷悄無人。庭雪久未掃。有懷不可展。隱几如枯槁。昨來聞好語。佇瞻朝日杲。流光坐曛黑。念之徒懆懆。每恨世故多。相逢還草草。</text>
<title>申壻示以申先達所作五律要和。作一絶答之。</title>,<text>聞說文章障道門。老夫今日欲忘言。問渠索和要何用。和去和來恐太煩。</text>
<title>甲寅正月十九日。發向長水縣。宿三田浦村舍。景則，靈悟兩上人與沙彌性煕來別。</title>,<text>暮投三田宿。坐對三禪話。話了別我去。翻令好意敗。白首從遠宦。何由尋淨界。寄謝猿鶴侶。渠姑休深怪。</text>
<title>二十一日。到陽城。遇朔寧郡守唐君允文。聞沈希安 守慶 以講書試官來安城。翌朝過安城。登南院樓。口占三絶。寄希安行軒。聊發一笑。</title>,<text>路見寧城太守行。聞君來此試明經。鳴琴未久應無訟。還聽群儒講說聲。</text>
<title>二十一日。到陽城。遇朔寧郡守唐君允文。聞沈希安 守慶 以講書試官來安城。翌朝過安城。登南院樓。口占三絶。寄希安行軒。聊發一笑。 其二</title>,<text>支離於世飽酸寒。老作遨頭興已闌。凍路悤悤顚倒去。不如高臥北窓閑。</text>
<title>二十一日。到陽城。遇朔寧郡守唐君允文。聞沈希安 守慶 以講書試官來安城。翌朝過安城。登南院樓。口占三絶。寄希安行軒。聊發一笑。 其三</title>,<text>京洛窮冬幾日遊。一時離恨白人頭。欲成邂逅知無路。聊復將詩說此愁。</text>
<title>二十一日。到陽城。遇朔寧郡守唐君允文。聞沈希安 守慶 以講書試官來安城。翌朝過安城。登南院樓。口占三絶。寄希安行軒。聊發一笑。 附次韻 希安</title>,<text>忽聞門外丈人行。安得高軒許暫經。咫尺未成靑眼對。此中還恨報先聲。</text>
<title>二十一日。到陽城。遇朔寧郡守唐君允文。聞沈希安 守慶 以講書試官來安城。翌朝過安城。登南院樓。口占三絶。寄希安行軒。聊發一笑。 附次韻 希安 其2</title>,<text>鷗鳥深盟久已寒。知公宦興欲將闌。院樓南望空怊悵。客裏難偸半晷閑。</text>
<title>二十一日。到陽城。遇朔寧郡守唐君允文。聞沈希安 守慶 以講書試官來安城。翌朝過安城。登南院樓。口占三絶。寄希安行軒。聊發一笑。 附次韻 希安 其3</title>,<text>岐路悤悤各宦遊。追陪京洛幾回頭。人間聚散無窮事。不耐今朝動別愁。</text>
<title>正月二十九日到縣。二月初六日。送子孔賓。奉呈子溫兄。</title>,<text>嶺外幾年悲遠別。湖南此日倍離憂。春深園屋花爭發。時把深杯憶我不。</text>
<title>孔賓之還。走草寄贈養叔。兼柬欽仲。兩君俱爲此道守令。故六句及之。</title>,<text>靑眼纔相對。白頭還作別。浮生殊草草。俱是逆旅客。渺渺川塗隔。想見君所歷。顧余薄劣甚。何能活一邑。去年農失秋。公私無餘穀。十室八九空。啼飢聲不絶。悶默但坐嘯。心力安可及。日月費素餐。詎免監司黜。餘年好相保。此意眞罔極。</text>
<title>次韻贈松灘居士張斗之</title>,<text>功名眞是道之餘。爲愛隴雲興渺如。眼裏爛觀千古事。床頭閱盡五車書。有身常患榮兼辱。隱迹誰知我喪予。分竹自慙專一邑。對君還喜近高居。</text>
<title>次韻題張居士斗之詠歸堂</title>,<text>張公結友皆賢豪。爭把詩文賁幽築。超遙塵外有至樂。不用絲竹與金石。隱几心遊太古先。翛然忘我兼忘物。時向松灘詠而歸。區區勢利焉能屈。風流自是點也徒。今世之人誰竝立。</text>
<title>次來韻寄詠歸堂。二首。</title>,<text>擬向雲山自在遊。虛名買得一生愁。殘城漫作天涯客。衰鬢空悲鏡裏秋。誰遣詩篇開寂寞。久專丘壑樂淸幽。詠歸更想宜春服。大意能容問到頭。</text>
<title>次來韻寄詠歸堂。二首。 其二</title>,<text>林下幽居遠世紛。北窓相對北山雲。平生我亦煙霞客。欲把行藏更問君。</text>
<title>再得惠韻。聊復強顏錄呈各 二首。</title>,<text>塵埃多事漫紛紛。誰向靑山臥白雲。聞說溪堂風月好。欲携春酒對夫君。</text>
<title>再得惠韻。聊復強顏錄呈各 二首。 其2</title>,<text>知君應得采眞遊。故出巵言破客愁。那有機心分彼我。了無公事度春秋。壺中日月千山迥。壁上圖書一室幽。自笑眼前朱墨亂。困憑烏几掉吟頭。</text>
<title>再得惠韻。聊復強顏錄呈各 二首。 其3</title>,<text>謀食空敎萬慮紛。怡心辜負隴頭雲。遠來湖上誰相問。把酒談詩賴有君。</text>
<title>再得惠韻。聊復強顏錄呈各 二首。 其4</title>,<text>林下憐君寂寞遊。眼前無地着閑愁。醉吟碧水月明夜。步上寒山楓葉秋。是處自知隨分足。他年誰畫卜居幽。嗟吾老被浮名縛。回望龍門愧曰頭。</text>
<title>再得惠韻。聊復強顏錄呈各 二首。 附次韻 斗之</title>,<text>休念龍門隔世紛。吾知微報際風雲。江山豪俊無今古。不獨阿衡任致君。</text>
<title>再得惠韻。聊復強顏錄呈各 二首。 附次韻 斗之 其2</title>,<text>早脫名韁物外遊。平生消遣世間愁。松風庭畔箕山月。楓葉江邊渭水秋。斯有蘭香傳禁闥。那無鶴詔到深幽。憂分政化蒲蘆速。百里家家儘叩頭。</text>
<title>戲呈沃川高英伯之郡伯</title>,<text>寒梅一樹合移栽。驛使胡爲久不來。今朝好趁春風去。應向琴軒滿意開。</text>
<title>強步前韻奉酬</title>,<text>唐虞事業說紛紛。還似空中一片雲。眞樂本來非外得。捐書去寄欲隨君。</text>
<title>強步前韻奉酬 其2</title>,<text>物外何人辦獨遊。塵埃空復亂千愁。嬋姸乍看花開日。蕭瑟俄驚木落秋。至樂須敎方寸在。虛名無益九泉幽。知君悟罷浮生事。應把吾言笑點頭。</text>
<title>次陳簡齋述懷韻六首。奉酬張居士。</title>,<text>丈夫平生要自立。所憂豈復在飢寒。存心學道貴不息。進步須盡百尺竿。</text>
<title>次陳簡齋述懷韻六首。奉酬張居士。 其二</title>,<text>伊周孔孟是我師。紛紛百家視奴僕。而況彼哉斗筲輩。簡髮數粒眞碌碌。</text>
<title>次陳簡齋述懷韻六首。奉酬張居士。 其三</title>,<text>登山復上泰山頂。觀水須尋溟海波。陶鑄唐虞以粃糠。敢使一物傷天和。</text>
<title>次陳簡齋述懷韻六首。奉酬張居士。 其四</title>,<text>張君有詩驚我目。此意知君久而了。有志蠖屈不克施。日月空悲如過鳥。</text>
<title>次陳簡齋述懷韻六首。奉酬張居士。 其五</title>,<text>一丘一壑樂其樂。崎嶇世路焉足稽。吾亦常慕古之人。踽踽獨立迷東西。</text>
<title>次陳簡齋述懷韻六首。奉酬張居士。 其六</title>,<text>濫荷天恩愧非分。只願老死於山水。未知吾事竟何如。聊發狂言報吾子。</text>
<title>送扇于李退溪景浩</title>,<text>竹君高節誰知貴。却暑奇功直百金。久別淸涼山下宅。黃塵無乃上衣襟。</text>
<title>送扇于李退溪景浩 附次韻 景浩</title>,<text>知公縣裏佳山水。得助詩成似玉金。復我前嘲聊自解。峨洋眞覺豁幽襟。</text>
<title>送扇于李退溪景浩 附次韻 景浩 其2</title>,<text>貪榮浪慕陶元亮。何異將梔假作金。病臥城中多歲月。詩來不奈愧生襟。</text>
<title>綾城縣。酬奇高峯。大升。 出箕雅。</title>,<text>樗櫟生深山。歲月閱飛電。枝榦老擁腫。剝落苔浦面。久無斧斤侵。敢望明堂薦。願爲仙槎去。不怕海波卷。</text>
<title>怪事</title>,<text>怪事實可怪。書空謾咄咄。行路投罪罟。比隣騰口舌。塵世已可厭。益思林泉樂。歸歟復歸歟。庶幾安寂寞。</text>
<title>次休叟韻</title>,<text>窮通禍福豈人謀。莫把閑言掛口頭。眞性本來無少損。是心安用有多求。知君實地消千慮。愧我虛名買百憂。何日相逢成一笑。合休休處更休休。</text>
<title>贈淸州吳敎授</title>,<text>雪滿園林夜正長。客中愁思轉茫茫。湖西千里知誰慰。東望家山暗斷腸。</text>
<title>甲寅三月踏靑後二日。贈敎官申君季綏。兼示諸生。</title>,<text>春色三三近。他鄕日日愁。病來方制酒。恨不與同遊。</text>
<title>凝碧亭。送申敎官季綏滿任歸義城。</title>,<text>共作池亭飮。還悲湖嶺別。但憑靑眼在。餘事何須說。</text>
<title>偶吟</title>,<text>朝暮龍門若有期。捲簾時早下簾遲。春光秖在山頭寺。花外歸僧自不知。</text>
<title>次駱峯韻。贈鏡湖主人。出箕雅</title>,<text>十年長掩故山扉。塵土東華幾染衣。想得鏡湖春夜月。子規應喚不如歸。</text>
<title>次坡山四言詩 二首○出東儒師友錄</title>,<text>坡山之松。色如膏沐。龍門之水。可飮可濯。</text>
<title>次坡山四言詩 二首○出東儒師友錄 其二</title>,<text>子有其樂。我無其憂。東西雖隔。願同斯遊。</text>
<title>次坡山四言詩 二首○出東儒師友錄 附坡山唱酬詩</title>,<text>坡山之下。可以休沐。古澗靜泠。我纓斯濯。</text>
<title>次坡山四言詩 二首○出東儒師友錄 附坡山唱酬詩 其2</title>,<text>飮之食之。無喜無憂。奧乎茲山。孰從我遊。</text>
<title>次坡山四言詩 二首○出東儒師友錄 附坡山唱酬詩 其3</title>,<text>髮之求解。毋漆以沐。山之郊國。乃成濯濯。</text>
<title>次坡山四言詩 二首○出東儒師友錄 附坡山唱酬詩 其4</title>,<text>眷彼碩人。離索是憂。結蘭延佇。思與同遊。</text>
<title>次坡山四言詩 二首○出東儒師友錄 附坡山唱酬詩 其5</title>,<text>馬之島海。老人之角。坡之江水。織兒之濯。</text>
<title>次坡山四言詩 二首○出東儒師友錄 附坡山唱酬詩 其6</title>,<text>之子之遠。而道之憂。曷之覯乎。要之夢遊。</text>
<title>次坡山四言詩 二首○出東儒師友錄 附坡山唱酬詩 其7</title>,<text>坡江之源。而可沐斯。坡江之流。而可濯斯。</text>
<title>次坡山四言詩 二首○出東儒師友錄 附坡山唱酬詩 其8</title>,<text>翛然獨樂。與世同憂。卒歲逍遙。優哉遊哉。</text>
<title>奉和來韻三律 企齋申光漢</title>,<text>悟得歸來便是仙。簞空疏食坐無氈。還拋舊學三千卷。只愛閑身十五年。霜菊有花時又至。白頭於酒妙能傳。憐君更欲論齊物。爲報灰心寫此篇。</text>
<title>奉和來韻三律 企齋申光漢 其二</title>,<text>門前小逕馬曾諳。閑裏何妨作劇談。秋月邇來明似鏡。舊醅今復綠於藍。詩如李白應無敵。懶甚嵇康自不堪。須得合幷還作五。肯令怊悵但成三。</text>
<title>奉和來韻三律 企齋申光漢 其三</title>,<text>何物微官當考槃。爲親寧爲祿須干。君方作吏來齋舍。我得携家入小山。重與言詩那可廢。相逢握手未宜還。百年意氣無新舊。難把悠悠出處看。</text>
<title>贈別趙景陽赴長水縣任 退溪李滉</title>,<text>聞說君曾物外棲。龍門山下白雲溪。當年幾欲追君去。坐對蓬窓出共犁。</text>
<title>贈別趙景陽赴長水縣任 退溪李滉 其二</title>,<text>我本田翁有好懷。半生深願苦成乖。君今束帶同吾輩。爲問人間底事諧。</text>
<title>贈別趙景陽赴長水縣任 退溪李滉 其三</title>,<text>塵世紛紛好議譏。古來處士是兼非。歲寒看取心如鏡。莫把行藏困一麾。</text>
<title>奉呈龍門先生出宰長水十二韻律○四美亭安馠</title>,<text>未應珠返海。肯效玉還山。堯舜身親見。唐虞樂且閑。果哉先聖戒。聊爾碩人寬。磵谷蘭香聞。丘園束帛戔。渭川初罷釣。彭澤已騰懽。吾道蠻荒遠。斯文簿領間。滅明知有托。孫復喜承顏。僶勉烝池借。定懷栗里安。飽仁咸鼓腹。衣德孰號寒。勞拂天成玉。憂勤聖錫鞶。梅軒春信早。竹院紫苔斑。收拾靑錢詠。郵傳莫我慳。</text>
<title>奉送龍門居士赴長水梧亭朴蘭</title>,<text>龍門隱樂念難忘。竹史能分山水鄕。爽氣淸流如舊玩。槍茶旗茗採新香。宣城蠟屐身無累。渤海刀牛政最良。殘雪春前征路遠。離愁縈柳綠絲長。</text>
<title>送葆眞庵赴長川二首○近思齋朴啓賢</title>,<text>靈鷲雲邊遠。龍門雁外高。和煙生尺壁。霜隼擊層霄。豈爲要斗米。聊欲試牛刀。到老年年別。愁腸不受醪。</text>
<title>送葆眞庵赴長川二首○近思齋朴啓賢 其二</title>,<text>黎氓應迓喜。白髮遞驚悲。天上多掄選。山中足別離。松林寒帶雪。草屋影涵池。杖屢誰來往。摻裾只爲私。</text>
<title>奉別景陽舊丈 知足庵尹忭</title>,<text>行著名難掩。朝廷急藉才。聊將經國志。暫爲牧民開。歌麥仁應遍。鳴琴道自恢。遙知懷舊隱。夜夜夢頻回。</text>
<title>奉別龍門赴長水參判李澯</title>,<text>山水爲公分。爲官亦不營。丹砂非達命。白屋自相生。事業浮雲改。胸懷止水淸。百年瀟洒計。何必故園耕。</text>
<title>奉送葆眞先生作宰高澤頤庵宋寅</title>,<text>幾年高尙臥林泉。一日徵書下九天。趁鼓官街非野老。分符山邑自詩仙。翛翛琴鶴隨行李。草草壺觴作別筵。好去尙堪施舊學。昔賢心跡在靑編。</text>
<title>奉別葆眞先生之任 聽天沈守慶</title>,<text>蘿衣解却着朝衣。猿鶴從他怨未歸。俗士何知高尙見。活民寧有寸心違。村閭舊讟伸眉吐。官閣新詩脫手揮。治最不應終十考。鴒原情思政依依。</text>
<title>奉別葆眞公之任 似是企齋所作。而姓名失傳。</title>,<text>聖主憂勤擧逸民。龍門辭隱去治人。儒家業自詩書舊。郡縣風從敬簡新。運却鑪錘皆入化。賣來刀劍盡爲仁。勿論松菊荒三逕。衰世還看揖讓淳。</text>
<title>奉呈龍門居士梅川愼希復</title>,<text>當今才學孰如君。抱屈林泉謝俗紛。歲晩索居懷渺渺。無堪白首詠停雲。</text>
<title>退谷趙葆眞墳菴題法靈詩軸 澤堂李植</title>,<text>蘭若山回處。風煙接上方。舊遊渾不省。人世本多忙。靜室宜僧語。秋燈引雨長。仍思葆眞子。昭代亦深藏。</text>
