<title>和歸去來辭韻 癸丑</title>,<text>歸去來兮。我今去此將安歸。得不得曰有命兮。復何喜而何悲。昔余遊乎上國兮。謂前軌其可追。羌心勞而日拙兮。慨身事之將非。徒簪裾而哺啜兮。辱君食與君衣。縱塡海之誠篤兮。奈負山之力微。睠玆鄕山。浩然來奔。幽居臨水。草屋荊門。簞食瓢飮。至樂攸存。瓦杯自酌。不用金樽。臨淸風而醉倒兮。喜爽氣之醒顏。時乘興而覓句兮。字不勞於吟安。聞至人之在世兮。貴遊心於冥關。聆雷霆而莫聞兮。覩泰山猶無觀。嗟時俗之貿貿兮。幾櫝買而珠還。嗤膠柱於趙侯兮。笑斲輪於齋桓。歸去來兮。且卒歲以優遊。旣莫足爲世用兮。舍初服其焉求。居陋巷而自樂兮。處安宅而無憂。惟稼穡之爲寶兮。恒服力乎田疇。維山有月。維湖有舟。呼儔侶而命駕兮。指某水與某丘。追東山之氣象兮。挹北海之風流。沕與物而同春兮。聊任化而長休。已矣乎。人生少壯能幾時。日月逝矣不曾留。餘年足可惜。曷不脩身以俟之。功名本無分。富貴終難期。余旣滋蘭之九畹兮。庶及時而耘耔。兢朝乾而夕惕兮。列左書與右詩。得聖賢而爲歸兮。脚踏實地更何疑。</text>
<title>漁樵詞 癸酉</title>,<text>南澗兮垂綸。北崖兮採薪。採薪垂綸兮奚所得。收榾柮兮煮銀鱗。生事兮未全貧。山爲屛兮水爲帶。天作蓋兮地作茵。淸風至而滿室。明月來兮爲賓。松梅竹菊兮是佳友。鹿麋猿鶴兮長相親。紅蕖碧柳白鷺黃鶯兮充下陳。其餘閒花細草翠壁丹楓溪雲谷鳥之屬。莫不供眼底而紛繽。向來簪紱兮徒自累。回首兮一顰。寄語人間夸奪子。何如物外怡心神。名途兮足危險。世味兮多酸辛。多酸辛。莫敎魂夢兮更遊紫陌紅塵。垂綸兮採薪。採薪兮垂綸。日復日兮終吾身。</text>
<title>新秋有感 甲申</title>,<text>六合歸胡羯。天心未可知。中興誰有主。恢復奈無期。颯颯風生樹。曨曨月隱枝。騷人本多感。入秋更添悲。</text>
<title>和早朝大明宮詩</title>,<text>禁城初曉囀黃鸝。太液微風御柳垂。瑞旭乍臨朱雀闕。晴雲已捧赤鸞旗。衣冠儼列瞻龍座。劍珮鏘鳴響玉墀。朝罷侍臣仍緩步。華簪歸到鳳凰池。</text>
<title>申丈 翊隆 新榭 乙酉</title>,<text>新構茅廬不設扉。一身於此可堪依。川廻洞府饒魚蟹。山入庭除長蕨薇。醉酒醒時松月冷。哦詩罷處柳風微。久知世路難容跡。日把長竿坐釣磯。</text>
<title>自漢陽歸鄕 三首○壬辰</title>,<text>漢水晴波雨後。長洲綠柳風前。日暮鄕關何處。雲山杳杳南天。</text>
<title>自漢陽歸鄕 三首○壬辰 其二</title>,<text>眼斷長亭落日。魂迷水國深春。北去南來何事。年年岐路中人。</text>
<title>自漢陽歸鄕 三首○壬辰 其三</title>,<text>黯黯春愁芳草。荒荒落日西天。欲投何處村店。前林新起炊煙。</text>
<title>漫吟 癸巳</title>,<text>羈愁長與病相侵。誰識莊生惱越吟。萬事如今甘落拓。一樽何處更登臨。人無敵手空藏奕。世罕知音亦廢琴。客裏可堪逢歲暮。窮途寂寞壯年心。</text>
<title>次洪子容 一宇 韻</title>,<text>霜冷湖天雁叫群。離愁落葉共紛紛。鄕關物色秋將晩。京洛風塵歲欲分。心膽共看千里月。夢魂猶度萬山雲。龍鍾半世渾無賴。末路知音喜有君。</text>
<title>次子容</title>,<text>秋來鄕信斷。歲暮客魂驚。悄對殘燈影。愁聞落葉聲。一年今夜月。千里故人情。節序愁邊過。儀形夢裏迎。世情悲末俗。交道托平生。且盡眼前樂。寧論身後名。鄕關隔漢水。風雨滿秦城。壯志頻看劍。孤懷獨擧觥。身如魚北學。心逐雁南征。却憶東籬菊。如今正向榮。</text>
<title>偶題</title>,<text>我生苦頑癡。齪齪非良姿。況無矯揉功。顧省多瑕疵。行身背典禮。一任荒而嬉。出言無法度。未免淫且詖。大道失所向。欲進還躕踟。正如瞽無相。倀倀迷所之。暗室孰能燭。苦霧無人披。居然二十年。亢亢何所爲。平生丈夫志。未免成差池。幸玆鄒魯鄕。可以摳衣裳。況復蒙許與。欣瞻數仞墻。函丈日誘掖。敎誨諄且詳。不違愧顏淵。起予非卜商。升堂且未能。入室那可望。及門更多彥。日與參翺翔。蓬蒿間蘭蘅。沙石混圭璋。陶然師友樂。在古無與方。薰陶豈云少。舊習猶未忘。終成伎倆人。自憐增悲傷。顧我同秉彝。猶不昧良知。嫉惡若探湯。嗜善如呑飴。苟能擴此心。氣質何難移。有爲亦若是。聖賢豈我欺。大舜是何人。文王亦吾師。我年尙不耄。我力尙不衰。庶幾立脚固。聖域以爲期。君臣貴義敬。子父當孝慈。行遠必由近。登高亦自卑。人道豈外斯。進德誠在玆。我今知如此。胡不慥慥爾。旣登百尺竿。復進不自已。吾何畏乎彼。一蹴斯可至。餘外復何求。所期惟在是。此志恐少怠。書紳聊自矢。</text>
<title>龍仁道中</title>,<text>細草新花滿意春。長程匹馬倦遊人。夢魂不道關河隔。夜夜分明拜老親。</text>
<title>法聖浦。與安海臺德初 後稷 吳咸平子舒 以翼 因公留連。次德初韻。戊戌</title>,<text>試院當年會。欣瞻座上春。一樽還絶域。千里共王人。戀闕頻驚夢。思鄕未返身。襟期輸已盡。轉覺舊情親。</text>
<title>又用前韻。呈子舒求和。</title>,<text>萍水相逢處。湖山欲暮春。良宵仍勝地。淸話更情人。未遂歸田計。還慙許國身。何當投紱去。鷗鷺日相親。</text>
<title>與高敞李使君世卿 有相 約會冬柏亭。觀發戰船。世卿有故不來。</title>,<text>浩渺滄溟闊。微茫島嶼靑。有期人不至。斜日獨登亭。</text>
<title>金學士遠明 益廉 以書狀官將赴燕京。遠索別章。以近體二首贈行。</title>,<text>去年君送我南行。今日吾聞子北征。聚散從來元有數。別離隨處摠關情。秋深湖海千重浪。日落遼河萬里程。會待歸旌投縣紱。漢城花月笑相迎。</text>
<title>金學士遠明 益廉 以書狀官將赴燕京。遠索別章。以近體二首贈行。 其二</title>,<text>使節朝天憶盛時。送君今日可堪悲。只應關路驚胡語。無復明庭覩漢儀。古柱千年仙鶴遠。邊城萬里獵騎馳。中原父老如相問。東土衣冠獨未夷。</text>
<title>參議從叔挽 庚子</title>,<text>公逝固無憾。我心猶有悲。六十縱非夭。胡不享期頤。緋玉世所榮。視德官猶卑。昔公整冠佩。秉筆趨丹墀。風彩聳朝端。鸞峙碧梧枝。淸要幾歷敭。藹蔚聲華馳。潭潭廊廟上。一蹴斯可期。爲是親在堂。恒深烏哺思。功名非我願。乞外聊一麾。專城備榮養。甘旨無闕遺。萊衣與舜慕。愉愉復怡怡。枳棘非鳳棲。宣召未曾遲。咫尺喉舌地。出納公其宜。孝思感九重。一籲蒙恩私。推榮及先代。嘖嘖人稱奇。三珠並璀璨。嶷嶷稱家兒。東床育聖姒。御極垂壼儀。積善固有報。餘慶應無涯。尊榮世方艶。謹約愈自持。鯫生忝親屬。杖屨幾追隨。淸堂月明夜。飛洞花發時。開襟假顏色。胸中何坦夷。淸談雜諧謔。間寓規諷辭。音容怳如昨。耿耿銘肝脾。日月能幾何。居然而至斯。窮途失所仰。痛哭將安之。屬此親癠危。未得攀靈輀。深悲結中腸。但有雙涕洏。哀辭一題罷。我懷無人知。</text>
<title>無聊中寫懷。呈靑平都尉案下求和。辛丑</title>,<text>盡日荊扉掩寂寥。客心無賴雨蕭蕭。一年京國音書斷。千里湖山道路遙。供世自憐驅病骨。將身不學屈長腰。故園秋色今應好。歸及巖楓葉未凋。</text>
<title>射帿</title>,<text>學射初心豈等閒。欲將三箭定天山。何當一入龍庭去。掃蕩腥塵奏凱還。</text>
<title>送友人遊金剛山</title>,<text>我聞金剛山。玉削千峯羅髻鬟。平生夢想不可見。却羨君行端着便。玆山奇絶天下最。由來仙物多靈怪。紛紛萬古共傳說。採藥曾聞秦漢代。當年萬乘所不見。此日君能窮勝槩。遙應毗盧第一峯。軒然獨立開心胸。憑空快眺浩無極。萬里乾坤輸一目。扶桑若木卽杖下。北極南溟皆座側。永郞岾上玉笛橫。萬瀑洞中長嘯劃。益知玆行古亦罕。百年壯觀從可辦。江山勝賞貴眞樂。莫使徒爲景物役。文公南嶽爲蕩胸。孔聖東山小魯國。須將天地入牢籠。更攬萬象藏胸中。仁山自此益高峙。所立要將看卓爾。嗟我汩沒走塵土。半世只爲勞腸肚。君今捨我入丹丘。對月倘可相思不。世間離合故多端。還將去留摧心肝。臨岐脈脈更添巾。悵望無路追行塵。歸來佇見錦囊富。願寄風塵憔悴人。</text>
<title>大殿春帖子 三首</title>,<text>春回紫陌柳絲新。瑞色祥光遶玉宸。王政端宜從歲首。聖功元貴體天仁。已看宇內陽和遍。更喜民生惠澤均。從此八方歡意洽。藹然同囿太平春。</text>
<title>大殿春帖子 三首 其二</title>,<text>瑞旭初昇紫禁東。上林春雪已全融。彤墀賀罷千官退。合殿香飄一陣風。</text>
<title>大殿春帖子 三首 其三</title>,<text>禁苑春光早。龍樓瑞旭初。紅歸桃眼綻。靑着柳眉舒。佳氣浮金殿。祥雲繞玉除。蒼生已賑貸。不用漢朝書。</text>
<title>新正偶吟。錄寄靑平吟案。壬寅</title>,<text>客裏那堪歲律窮。故園消息杳難通。梅魂已返輕風外。花信初傳小雨中。投老自憐詩力退。遣愁還惜酒樽空。忽聞甲第琴歌鬧。知是仙翁興正融。</text>
<title>贈靑平都尉李內翰。次山 嵇 求和。</title>,<text>平生交契臭如蘭。自是深情照肺肝。都尉風流傾海內。翰林文彩聳朝端。回思飮博前宵興。却惜風塵此會難。更待林亭春爛漫。一樽花月醉相看。</text>
<title>客裏逢佳節 三首○寒食日</title>,<text>客裏逢佳節。天涯憶故山。凄涼古墓路。拜掃幾人還。亂樹荒塋外。殘莎短壟間。平生孤露痛。南望淚空潸。</text>
<title>客裏逢佳節 三首○寒食日 其二</title>,<text>客裏逢佳節。天涯憶故鄕。高堂日已暮。遊子恨偏長。病久恒須藥。家貧不厭糠。傷心定省廢。誰復適溫涼。</text>
<title>客裏逢佳節 三首○寒食日 其三</title>,<text>客裏逢佳節。天涯憶故園。幾年聯雁序。今日隔鴒原。張舍同居樂。姜衾幷宿溫。平生孔懷地。回首更消魂。</text>
<title>沈政丞 之源 挽</title>,<text>福祿生平孰與京。千秋遠邁郭汾陽。翺翔鼎席恩光爛。密勿巖廊事業煌。餘慶更看蘭玉秀。盛名還入簡編長。從知積善天應報。七十人間樂且康。</text>
<title>次友人韻</title>,<text>關路山縱水復橫。朔雲寒菊惱離情。無端一夜相思恨。雁盡西天月獨明。</text>
<title>次美村韻</title>,<text>閒居盡日掩柴門。世故紛紛未易論。成毀豈容人力致。主張唯有化翁存。由來止謗宜無辨。從古韜光貴不言。他石正堪攻美玉。鳴謙終見道逾尊。</text>
<title>自京歸鄕。登獨樂亭。</title>,<text>孤亭突兀枕江湄。大野長天面勢奇。雲際亂峯森劍戟。檻前流水映琉璃。慣經畏道千重險。寧怕高欄百尺危。徙倚夕陽無限興。汀洲唯有白鷗知。</text>
<title>歸鄕偶吟</title>,<text>十載風塵裏。辛甘幾備嘗。歸田萬事足。報國一身輕。小築依山靜。幽花滿砌香。玆焉可卒歲。不必用浮名。</text>
<title>漫題</title>,<text>有目不見泰山形。有耳不聞雷霆聲。有手莫向權門炙。有足莫遵要津行。有頭不肯俯。有尾不肯搖。龍鍾屢折臂。骯髒寧屈腰。況此三寸舌。終成萬禍本。君不見古來賢達保其身明哲。何人不言遜。</text>
<title>成秀才 奇童 挽 二首</title>,<text>壽比顏回少四年。從來福善理茫然。可憐玉樹埋何處。積雪荒原宿草連。</text>
<title>成秀才 奇童 挽 二首 其二</title>,<text>嗣續凄涼只一兒。鏡鸞孤孑更何依。傷心萬事堪揮淚。最是高堂鶴髮垂。</text>
<title>百濟懷古</title>,<text>斜日登臨故國臺。水光山色自生哀。一聲何處春風笛。落盡江城二月梅。</text>
<title>閔德而 伯才 母夫人挽 甲辰</title>,<text>早服名家訓。仍歸右族門。城崩餘舊慟。劍合卽新原。淑德三從著。遐齡八袠尊。試看身後慶。賢子又賢孫。</text>
<title>漫吟 二首</title>,<text>升天手摘星辰易。處世身無毀謗難。不識鄕原何似者。一生嬴得衆人歡。</text>
<title>漫吟 二首 其二</title>,<text>瞿塘之水九疑山。若比人情不是難。唯有自家行坦道。眼中無險又無艱。</text>
<title>朴哀 繼賢 挽</title>,<text>痛哭君今遽至斯。可憐親制未周朞。人間獨有孤嫠在。地下還看母子隨。一甲光陰泡幻盡。雙珠文彩典刑遺。那堪拭淚題哀挽。尙記前春對晤時。</text>
<title>李士誠 忱 挽 丙午</title>,<text>結髮從遊早。論交許與深。師門同負笈。僧舍更連衾。每喜君身健。偏憐我病侵。存亡忽異路。垂老若爲心。</text>
<title>安丈 慬 挽</title>,<text>世路辭名利。丘園養性靈。崑岡藏玉彩。深谷貯蘭馨。迹屈心逾泰。身閒意自寧。風流傾北海。壽考應南星。積善天應報。垂休理不冥。恩波推大老。貂玉耀高齡。備享人間福。全歸地下形。精留秋月白。氣入暮山靑。八袠終泡幻。三珠是典刑。平生拜床願。泉路已重扃。</text>
<title>十月初十日夜。夢見金元會 澄。乍與論文。覺來悵然有作。</title>,<text>久別關河隔。相思消息稀。那知今夜夢。忽對故人儀。和氣春風襲。淸標雪月輝。論文差未半。蝴蝶遽何之。</text>
<title>偶吟</title>,<text>從古乘除各有機。秪今行止貴隨時。西關一夕靑牛去。東國三年赤舃歸。入口辛甘須自適。在身涼燠豈人知。丁寧寄語諸君子。稱量錙銖愼莫違。</text>
<title>漫吟</title>,<text>宦意隨年減。人情到老知。謀身憐太拙。涉世笑全癡。嗜酒還成病。爲官不救飢。蒼松本孤直。獨立歲寒期。</text>
<title>漫吟 其二</title>,<text>一醉忘身世。悲歡摠不知。看看歲欲暮。兀亢坐如癡。久抱文園病。還甘陋巷飢。平生山水曲。何處覓鍾期。</text>
<title>寓言</title>,<text>天生兩嘉木。蟠結爲一株。枝條雖各狀。本幹卽同軀。柝之意不克。樵者何其愚。相將閱寒暑。千載共榮枯。</text>
<title>聞申曼倩 曼，黃周卿 世楨 相遇連枕戲吟。</title>,<text>天敎邂逅兩名人。李郭同舟未足倫。萬事紏紛如夢寐。一燈明滅照精神。東頭西畔何須說。舊誼新歡轉自親。來日淸臺應有奏。德星今夜聚南垠。</text>
<title>病懷</title>,<text>一病三冬臥。無端歲欲窮。心超榮辱外。身老是非中。白髮知難禁。淸樽恨易空。題詩慰幽獨。差喜句還工。</text>
<title>除夕</title>,<text>今宵又將半。此歲能幾時。却怕鷄聲早。還憐燈影微。殘年高適恨。永夜杜陵悲。坐算平生事。空知四十非。</text>
<title>贈別鄭上舍 壽俊 ○丁未</title>,<text>取友要端士。論交貴賞音。慇懃一夜話。珍重百年心。驛路梅初放。湖山雪政深。歸程行李穩。幾處動高吟。</text>
<title>贈別鄭上舍 壽俊 ○丁未 其二</title>,<text>病負河橋別。離懷問若何。風塵人易散。雲樹恨偏多。雪霽湖天路。氷消漢水波。重逢應有日。不必動悲歌。</text>
<title>病起</title>,<text>病起三春暮。韶光能幾時。殘花飛不盡。應待老夫詩。</text>
<title>聞七竄蒙放。感喜漫吟。次李督郵汝老 壽曼 所贈韻。</title>,<text>雨露之餘更雪霜。天時元自有炎涼。浮雲蔽闥須臾事。終見窮荒照太陽。</text>
<title>陪同春函丈。遊飛來洞。次沃川金使君 壽昌 韻。</title>,<text>暇日陪函丈。携樽坐石臺。有崖皆綠樹。無逕不蒼苔。雨送千林靄。泉鳴萬壑雷。飄飄欲羽化。身世訝飛來。</text>
<title>戲贈曼倩</title>,<text>似直還非直。如愚却不愚。雖然慕嵇阮。且莫外程朱。實地如無過。佯狂不必誅。菅麻本同用。畢竟是吾徒。</text>
<title>飛來臺上。憶舊遊用前韻。</title>,<text>秋懷自惆悵。散步獨登臺。谷邃雲生壑。蹊虛鳥下苔。丹崖開畫障。晴瀑吼鳴雷。却憶當時會。風流太守來。</text>
<title>漫吟</title>,<text>伐木何須幷木根。蒙塵只可拂塵痕。言多過處心應悔。事得當時罪或原。被問彭公終結舌。偸金直老不伸冤。丁寧寄語諸君子。此義由來在所敦。</text>
<title>贈汝老</title>,<text>小少同庚契。升沈十載餘。朱絃交道在。白髮世情疏。末路琴中曲。平生腹裏書。相看一笑罷。明月夜窓虛。</text>
<title>與汝老重卿諸友。會興溪山閣。</title>,<text>初將明月以爲期。始到黃昏不是遲。誰識老夫耽景物。停鞭處處覓新詩。</text>
<title>覽楚襄王事有感</title>,<text>君王日夜醉陽臺。雲雨關心夢不回。詞臣漫作高唐賦。玉陛終無諫疏來。</text>
<title>暮泊西施浦。臨陂趙使君 逢源 先待。韓山金使君 夏鉉 曁金上舍 尙鉉 自岐浦乘舟追至。同登一船。纖雲卷盡。素月流空。飮酒樂甚。次金上舍韻。二首。○戊申</title>,<text>煙波江上木蘭舟。雲盡長空素月流。樹色蒼茫漁戶暮。潮聲淅瀝海門秋。淸狂末路唯吾輩。奇絶平生此勝遊。鼓枻飄飄無限興。欲將身世共萍浮。</text>
<title>暮泊西施浦。臨陂趙使君 逢源 先待。韓山金使君 夏鉉 曁金上舍 尙鉉 自岐浦乘舟追至。同登一船。纖雲卷盡。素月流空。飮酒樂甚。次金上舍韻。二首。○戊申 其二</title>,<text>金樽玉笛載孤舟。十里平湖淡不流。壬戌戊申前後歲。淸風明月古今秋。誰知此夕滄江興。不讓當年赤壁遊。放浪益知天地闊。北望稽首五雲浮。</text>
<title>曉放歸舟還泊熊浦</title>,<text>入夜寒潮急。初回月下舟。篴聲驚宿鷺。帆影拂眠鷗。却似山陰夕。眞同赤壁秋。悠然信棹去。歸興滿滄洲。</text>
<title>龍安途中 是日重陽</title>,<text>水國秋深雁叫霜。金風蕭瑟透衣涼。可憐客裏重陽過。孤負黃花白酒觴。</text>
<title>新正有感 己酉</title>,<text>吾生已四十。非復少年身。百事渾依舊。唯看白髮新。</text>
<title>聞尤齋先生去國有感</title>,<text>故國花殘春已歸。滿城蜂蝶欲誰依。蘇湖物色還無恙。楊柳千條擁翠微。</text>
<title>寄南坡都上舍 孝元 聯璧案下</title>,<text>八元當日佐華勳。千載歸來又七元。昭代卽今勤結網。莫敎麟鳳漏中原。</text>
<title>呈南坡</title>,<text>聞說君家勝。紅蕖被綠塘。長風亦解事。時復送淸香。</text>
<title>次漂漢人韻 二首</title>,<text>蘇武曾爲漢國人。子山羞作北朝臣。乘槎過海同張使。杖劍趨燕異劇辛。絶域羈囚徒自苦。大邦控訴竟誰因。天涯又見春風至。回首江南草色新。</text>
<title>次漂漢人韻 二首 其二</title>,<text>憐渠自是大邦人。肯向讎庭作擄臣。痛哭聲中天錯莫。哀歌咽處鬼悲辛。申胥存楚嗟無術。先季逃秦未有因。胡運百年應不久。幾時重覩漢儀新。</text>
<title>柳於植物中最可愛者。古今騷人翫賞吟諷亦多矣。偶閱石洲集。有松梅竹菊蓮五詩而不及於柳。漫效其體。作此以補闕漏云。</title>,<text>柳。柳。花朋。梅友。大堤邊。章臺右。弄態風前。粧容雨後。鬖如散髮翁。裏若纖腰婦。離披萬縷靑絲。合沓千條綠綬。最喜瓊枝拂綺筵。更憐翠影搖樽酒。落絮還疑狂蝶飛回。碧葉好作黃鶯房牖。惜別離幾經騷人折來。寄興趣曾被高士種取。只可三春佳節兮供淸賞。不關九秋嚴霜之易摧朽。</text>
<title>家人戒酒戲答 庚戌</title>,<text>君言且暫停。我言須一聽。古有劉伶醉。亦有屈子醒。醒不賢於醉。醉不歉於醒。區區醒醉間。未可分劣優。我醒君莫喜。我醉君莫憂。我醉於君固無害。我醒於君亦何快。飮而不多飮無妨。醉而不亂醉何傷。我飮何曾似牛飮。我醉何曾似泥醉。一醉不過連數夜。一飮不過傾數器。況復飮與醉有時。把杯初非徒爾爲。閒愁生處固可飮。好客來時亦可酌。愁來不飮何以寬。客至不酌何以樂。歡賓遣懷最關事。令我捨此豈容易。君今但可供美酒。不須向我更云云。欲飮則飮否則否。操縱在我非在君。</text>
<title>戲作 四首</title>,<text>可恨復可恨。恨此生苦晩。唐虞邈難追。孔孟忽已遠。德業負元凱。文學愧商偃。大道無今古。所貴在善反。胡爲久迷路。倀倀不知返。余樹蕙百畝。又滋蘭九畹。唯思日征邁。步入仁義苑。</text>
<title>戲作 四首 其二</title>,<text>可笑復可笑。笑此形眇小。身長七尺短。酒量三杯少。兼爲二豎困。瘦骨如山峭。余旣病且孱。每被豪客誚。余性獨不昧。胸中頗了了。觀人自有術。且莫徒以貌。從來張子房。顏與婦人肖。</text>
<title>戲作 四首 其三</title>,<text>可愧復可愧。愧此官銜美。黃流注瓦缶。玉椀盛狗矢。軒鶴與梁鵜。自古多譏刺。猜嗔豈徒人。怒責應有鬼。借問冒匪據。何如返素履。冥行悟昨非。勇退知今是。閒居養性靈。所得良已侈。</text>
<title>戲作 四首 其四</title>,<text>可樂復可樂。樂此生事薄。朝食不盈腸。冬衣不掩脚。靑山數椽廬。辛苦手自縳。盡日不見人。柴扉長寂寞。巖花照我室。山鳥爲我客。閑來或垂釣。病起仍採藥。優游以卒歲。寤言期不告。</text>
<title>春日步出東澗</title>,<text>岸幘高吟處。扶筇獨步時。洞深春寂寂。花暖日遲遲。軒冕非吾事。林泉是素期。夷然坐溪上。魚鳥不相疑。</text>
<title>暮秋卽事</title>,<text>淅瀝寒聲起。蒼茫暮色催。看看秋欲盡。忽忽意難裁。菊塢金花亂。楓林錦葉堆。年光不可負。端坐倒深杯。</text>
<title>次李生 世箕 韻</title>,<text>欲寫秋懷苦。枯腸怯彩牋。荒詞一題罷。搖落對江天。</text>
<title>次李生 世箕 韻 其二</title>,<text>孤坐悄無睡。滿庭秋月多。懷君不可見。奈此良夜何。</text>
<title>次地主見寄韻 五首○壬子</title>,<text>山雲初晴喚晩鳩。夜來林壑轉淸幽。無端忽起相思恨。月色溪聲摠是愁。</text>
<title>次地主見寄韻 五首○壬子 其二</title>,<text>懶性從來似拙鳩。柴扉一掩萬山幽。秪今世事無心久。尙有浮雲蔽日愁。</text>
<title>次地主見寄韻 五首○壬子 其三</title>,<text>病來窮巷斷逢迎。睡起虛堂倍憶兄。一壑晴嵐經雨濕。半峯殘照漏雲明。山蜂護蜜還多事。谷鳥呼朋轉有情。安得與君同此夕。對樽連倒兩三觥。</text>
<title>次地主見寄韻 五首○壬子 其四</title>,<text>四海神交竟誰是。百年知己使君兄。幽居物色靑山近。晩節心期白日明。諸葛不須驚大夢。陶潛且莫賦閒情。平生習氣今猶在。詩愛淸篇酒巨觥。</text>
<title>次地主見寄韻 五首○壬子 其五</title>,<text>門前彭澤柳。路傍邵侯瓜。夙計身全病。雄圖鬢欲華。乾坤有此物。山水卽吾家。坐看夕陽裏。萬峯明彩霞。</text>
<title>病中戲吟。奉呈地主求和 二首。</title>,<text>千古心胸七尺身。百年昭代一閒民。琴中舊曲傳山水。筆下新詞泣鬼神。我不忤人人不怒。人無侵我我無嗔。耕而食力鑿而飮。葉落爲秋花發春。</text>
<title>病中戲吟。奉呈地主求和 二首。 其二</title>,<text>殘生萬事一無堪。虛度光陰四十三。柏府薇垣空折臂。天曹玉署只懷慙。胸中素乏安民術。舌下猶多迕俗談。唯有白鷗相不厭。好將身世付江南。</text>
<title>閔判書 維重 夫人挽</title>,<text>愚伏春堂兩鉅公。名門內外盛家風。芳姿剩毓閨儀秀。美訓偏敎婦德崇。却喜榮封方太早。忽驚遐算此長終。傷心別有無窮痛。父子同亡五日中。</text>
<title>落花臺</title>,<text>花落春無迹。巖空月滿臺。溪聲如訴恨。山色似含哀。淚入朝雲結。魂隨夜雨來。秪今歌舞地。寒葉覆蒼苔。</text>
<title>浩浩亭</title>,<text>浩浩亭上客初到。浩浩亭前江可憐。平沙渺渺集秋雁。遠岫蒼蒼生暮煙。臨流爲屋此地俗。落日過帆誰家船。憑虛獨立欲羽化。五雲何處追群仙。</text>
<title>觀魚臺</title>,<text>日落滄江暮。蕭蕭黃葉秋。人從臺上坐。魚在水中游。雲樹千尋壁。煙沙十里洲。斜陽轉奇絶。欲去更遲留。</text>
<title>登喚仙樓</title>,<text>峽裏澄江江上樓。樓前翠壁臨江流。驂鸞蕭史幾時返。化鶴令威何處遊。一壑靑霞鎖洞府。萬山紅葉明沙洲。秋風此日彩雲客。獨倚朱欄看白鷗。</text>
<title>高唐浦月夜泛舟</title>,<text>日落漁村暮。霜寒水國秋。一聲江上笛。孤棹月中舟。雲雨當年夢。琴樽此夕遊。相將較今昔。樂事果誰優。</text>
<title>門孼宋 國柱 挽</title>,<text>可憐復可憐。憐君賦命薄。荒蕪數頃田。破落三椽屋。有身不得衣。有口不得食。妻寒泣裂肌。子飢啼枵腹。慼慼困貧窶。棲棲走南北。人間七十年。一日無歡樂。</text>
<title>門孼宋 國柱 挽 其二</title>,<text>可憐復可憐。憐君性純愨。行身絶詭詐。與物無迕逆。雖云少學文。自能多知識。所以諸門老。有事輒付托。唯思盡吾心。不曾存厭色。有此不食報。神理終難測。</text>
<title>門孼宋 國柱 挽 其三</title>,<text>可憐復可憐。憐君遽寂寞。惻惻念平生。茫茫撫陳跡。東風百柳春。明月雙淸夕。出門卽提携。幷席相讙謔。萬事已成空。九原安可作。題詩寫苦懷。有淚空沾臆。</text>
<title>次金正平韻。寄贈後雲亭主人洪南原丈。時洪丈遭臺評罷歸。</title>,<text>那堪消息別來稀。夢繞雲亭入翠微。榮辱莫論浮世事。且看吾道未曾非。</text>
<title>寄贈金正平要與共賞東臺</title>,<text>峽江千里透重巒。流到臺前曲作彎。山抱洞天開別界。地慳風月隔塵寰。從來吏役尋常事。此去仙區咫尺間。安得與君偸暇日。碧峯丹壑恣登攀。</text>
<title>敬次尤齋先生江上留別韻 癸丑</title>,<text>細數平生別。無如此日愁。黃驪不可望。恨入萬山秋。</text>
<title>敬次尤齋先生江上留別韻 癸丑 又 悼同春函丈</title>,<text>夙昔陪遊地。臨流不盡愁。江山舊物色。寥落爲誰秋。</text>
<title>敬次尤齋先生江上留別韻 癸丑 原韻</title>,<text>落日衰年別。蒼梧葬聖愁。春堂一掬淚。更灑大江秋。</text>
<title>寧陵遷葬挽 三首</title>,<text>盛德超千古。深仁浹萬民。人方祝堯舜。天遽輟經綸。痛哭攀髥日。驚呼改隧辰。孤臣十年淚。更作血沾巾。</text>
<title>寧陵遷葬挽 三首 其二</title>,<text>憶昔趨承地。叨蒙寵渥垂。玉音猶在耳。仙馭杳難追。遏密三年慟。攀號萬古悲。喬山當此日。忍復獻哀詞。</text>
<title>寧陵遷葬挽 三首 其三</title>,<text>鬱鬱黃驪洞。珠丘第一堆。崩洪千歲固。拱衛百靈陪。久識天心在。終看聖宅開。從今拜陵地。少抒九重哀。</text>
<title>聞舒川之命。爲謝恩兼赴遷陵之期。行到中路。有除朝辭之敎。徑歸任所。</title>,<text>聖主當年寵。孤臣此日情。蒼梧悲往事。白首痛餘生。北望千行淚。南來五馬行。喬山乖一哭。何處展哀誠。</text>
<title>韓山道中 時爲省慈氏。向伯氏求同任所。</title>,<text>侵晨發古館。策馬上前岡。野勢兼天遠。江流入海長。幾年辭玉陛。今日領銅章。却笑群飛雁。營營爲稻粱。</text>
<title>陪伯氏遊東臺</title>,<text>形勝由來第一丘。瑤臺咫尺又高樓。萬山紅樹明秋壑。十里晴沙映晩洲。五馬弟兄雙皁蓋。二年樽酒六淸遊。唯應好事傳無極。留與長江萬古流。</text>
<title>自永山向西林。登羽化樓別伯氏。</title>,<text>脈脈臨岐別。悠悠陟屺愁。斜陽不忍去。更倚曲欄頭。</text>
<title>次正平韻</title>,<text>落日人將別。湖山雪正深。相看俱老大。去住若爲心。</text>
<title>舒川郡齋病臥述懷 甲寅</title>,<text>空齋盡日雨蕭蕭。一病經旬臥寂寥。門對碧峯朝見霧。地隣滄海夜聞潮。天涯蹤跡身如寄。客裏光陰鬢欲凋。却憶故園春已晩。落花芳草滿前橋。</text>
<title>郡齋漫吟</title>,<text>古槐搖影小軒幽。長夏風光似九秋。山翠入簾濃欲滴。池荷出水綠初浮。客愁無賴三杯酒。詩興還宜百尺樓。却喜前郊甘雨足。倚欄終日聽農謳。</text>
<title>秋夜有感 用前述懷韻。時聞燕京爲蒙古所迫。將有潰散之勢。</title>,<text>八月高風捲荻蕭。秋來客思轉寥寥。蒼茫夜色煙含樹。淅瀝寒聲海送潮。千古興亡心獨壯。百年書劍鬢雙凋。幾時飛渡滄溟水。立馬灤河第一橋。</text>
<title>覽宋玉九辯有感 乙卯</title>,<text>宋玉徒能弔屈原。如何終不叫天閽。若令當日言爲補。極口唯應早說冤。</text>
<title>敬次尤齋先生贈人韻</title>,<text>回首江南路幾長。嶺雲關樹思茫茫。憑君莫說江南事。說到江南意易傷。</text>
<title>夜坐感懷</title>,<text>愁坐深宵默不言。滿窓風雪一燈昏。男兒萬古傷心事。白日無由照覆盆。</text>
<title>記夢</title>,<text>蒼兔月之復。七日夜未央。忽遌一年少。文彩何煌煌。云是賈才子。引揖躋中堂。蒲團坐相對。款洽同杯觴。雄談扢千古。邃論傾三皇。因言芊國事。咄咄增激昂。群陰恣蔽日。直士終罹殃。罹殃豈有他。只爲懷剛腸。哀哀汨羅淵。璧月沈精光。至今魚腹裏。鬱鬱忠魂藏。悽然語未竟。有淚雙滂滂。余亦悄無言。脈脈空沾裳。斯固志士痛。輕重要商量。一介孤臣死。何如全楚亡。人皆弔屈子。我獨悲懷王。怪君作文賦。漫爾投江湘。湘水本無情。子意誰能詳。吾觀子之恨。孰與靈均長。靈均事暗主。放逐乃其常。子有聖明君。曷爲長沙荒。椒蘭固小人。讒口宜難防。絳灌是何者。迺復擠善良。君才克雋逸。二十能文章。治安萬言疏。籌策何明昌。有此不遇時。天意終茫茫。吾聞賢達人。自古多棲遑。當年魯宣聖。轍環游四方。亦有鄒孟氏。行止困臧倉。然其不亡者。赫奕垂無疆。惟彼夸奪子。後鉞嚴秋霜。何須問窮達。且可看臭芳。靈均與吾子。道屈名則彰。離騷不必怨。鵩鳥不必傷。賈傅默不語。盱然雙目張。無端蝴蝶散。獨臥寒窓傍。</text>
<title>敬次尤齋先生和人韻 二首○丙辰</title>,<text>誰將棘柵鎖重扉。蔽却靑天白日輝。縱有剛腸能制淚。幾人於此不沾衣。</text>
<title>敬次尤齋先生和人韻 二首○丙辰 其二</title>,<text>無限春愁獨掩扉。忍看桃李鬪姸輝。只應天末孤臣淚。濕盡文貂舊賜衣。</text>
<title>三月三日小酌有感</title>,<text>一年佳節屬三三。花意方濃柳色酣。忽覺停杯愁思集。不知何處望江南。</text>
<title>次韻贈別李生 殷植</title>,<text>把酒自不樂。送君春暮時。愁連碧草色。恨入綠楊枝。贈處慙前輩。追歡問後期。應知此離別。花落倍相思。</text>
<title>暮春感懷</title>,<text>孤懷忽不樂。悄悄掩重門。花落春將暮。林深鳥自喧。人心那可測。世事欲無言。爲問天涯謫。何如地下冤。</text>
<title>次趙執義嶷望 世煥 韻</title>,<text>桂魄中宵問幾團。年光渾覺鬢俱闌。靑山自有千秋色。碧海空翻萬丈瀾。意氣惟憑吾輩識。詩篇莫使俗人看。將身不必乾坤闊。茅屋三間亦自安。</text>
<title>法泉槐亭。示宋子華 炳夏。</title>,<text>幽亭肅灑絶塵紛。一壑淸流繞洞門。拂日老槐新葉密。弄晴嬌鳥晩聲喧。人間不盡千秋恨。地下空留萬古冤。欲說胸中多少事。塔然相對却無言。</text>
<title>閒居漫吟</title>,<text>靑山繞屋水圍門。魚不驚人鳥不喧。我亦無心坐終日。忘身忘世又忘言。</text>
<title>偶得一律。錄上尤齋先生案下。</title>,<text>黃卷中間對聖人。丹田咫尺護明神。根基且自先培壅。發用要須辨妄眞。安歇小成非是學。貫通全體始爲仁。從容待到工夫熟。天地群形次第新。</text>
<title>同春先生遷墓後。敬次尤齋先生下示韻。</title>,<text>北闕天恩斷。南阡士翣歸。斯文萬古慟。淚灑幾人衣。</text>
<title>風月亭漫吟</title>,<text>霜寒水國雁初飛。秋盡郊墟燕已歸。城市幾年魂夢斷。嶺雲千里信書稀。江流滾滾無今古。世事紛紛有是非。搖落暮天多少思。一樽孤閣倚斜暉。</text>
<title>次李上舍 師命 韻</title>,<text>寥落寒齋送別筵。至今唯有夢依然。靑燈翳翳愁長夜。白髮蕭蕭感暮年。散櫟敢言同玉樹。蕪詞却愧和瓊篇。何時其泛春江月。一醉皐蘭古寺邊。</text>
<title>春日感懷。用前法泉槐亭韻。丁巳</title>,<text>一庭風雨政紛紛。無限閒愁晝掩門。衰柳入春還復色。怪禽終日自相喧。靈均楚澤空留恨。賈傅長沙獨抱冤。人或勝天天亦勝。申胥千古有名言。</text>
<title>春日感懷</title>,<text>渺渺蓬山何處邊。春風回首思茫然。花明洞裏紅堆錦。柳拂堤頭翠織煙。滿目芳華依舊色。傷心雨露異前年。東君剩布陽和氣。猶遣重雲蔽九天。</text>
<title>月夜聞杜鵑</title>,<text>寂寂空山月明夜。哀哀怨恨知爲誰。飛來飛去若有意。乍斷乍連聲轉悲。何處羈臣憶狐首。幾家思婦啼蛾眉。無心聽者尙酸鼻。況我懷人天一涯。</text>
<title>敬次堂叔父桂潭風月亭韻</title>,<text>靑林繞北水圍南。松下階連竹外潭。平野近軒來灝氣。亂峯當戶送晴嵐。襟期剩與風聲遠。胸次還將月色涵。吾祖昔年無限趣。後孫於此可重探。</text>
<title>感懷。用前尤齋先生下示韻。</title>,<text>飛霜淅淅灑庭柯。愁裏偏驚歲月過。滄海萬重波浪急。碧空千里霧雲多。天時從古有如此。世道卽今無奈何。最是江南回首處。瘴煙蠻雨入悲哦。</text>
<title>妖星行 戊午</title>,<text>去年出東方。今年又東方。年年五六月。夜夜光焰長。纔看闖峯頂。漸移天中央。燈火豈足比。大炬風中揚。有時忽掩彩。頃刻還吐芒。隱見亦何意。幻弄眞若狂。爾旣逞怪異。秉德胡不常。應知鬾爲虐。妖魄於斯藏。凶威恣闔捭。怒眼瞑復張。雨澤爲爾竭。田疇爲爾荒。鋤耰爲爾輟。稼穡爲爾痒。倉廩爲爾空。億兆爲爾亡。百神爲爾餒。九重爲爾傷。一之旣云甚。再斯彌不祥。余聞邃古世。景星明煌煌。雨暘克以時。百穀登穰穰。萬姓歌扣腹。蹈舞於康莊。降而衰季後。彗始呈妖殃。陰陽失其度。海內多旱蝗。齊民無所養。道殣空相望。天人本一理。休咎隨否臧。其機捷影響。未有毫髮爽。吾王仁且聖。至德超虞唐。反致乖戾氣。斯理難可詳。擧首問彼蒼。彼蒼何茫茫。</text>
<title>次趙進叔 世彙 寄贈韻</title>,<text>南湖風景暖。水面魚兒散。銀波漾日輪。雲影相凌亂。津亭接海市。去來人如蟻。入夜江月生。漁歌處處起。煙沈隔岸戶。霧宿長堤樹。幽興此時多。未覺羈棲苦。詩來爲說玆。且道長相思。逌然一笑罷。子誰吾又誰。</text>
<title>次趙進叔 世彙 寄贈韻 其二</title>,<text>茅簷日正暖。花影當階散。門前柳陰疏。屋角禽聲亂。忽憶洛陽市。擾擾人似蟻。通衢接要津。甲第連雲起。家家錦繡戶。處處桃李樹。由來肉食者。豈識咬菜苦。君詩正及玆。我心良有思。臨風一歎息。此恨知爲誰。</text>
<title>次趙進叔 世彙 寄贈韻 其三</title>,<text>天時有寒暖。氣機多合散。靑春雪霜繁。白日風雨亂。宇宙一虛市。人生一微蟻。鳳鳥去不返。愁雲空四起。凄涼相國戶。蕭瑟將軍樹。奈何夸奪子。在世長辛苦。已矣勿論玆。富貴非我思。峨洋欲一奏。海內知音誰。</text>
<title>贈趙進叔</title>,<text>避地山休入。傷時海莫浮。由來千古事。豈獨四般愁。楚澤醒無益。長沙涕可收。看他雲萬變。天道本悠悠。</text>
<title>述懷</title>,<text>男兒要作鐵心肝。肯怕瞿塘灎澦難。直道曾聞三黜柳。空言亦有五窮韓。悲歡且把塗龜驗。得失須憑塞馬看。誰識九苞丹穴鳥。一生唯食碧琅玕。</text>
<title>錦江。次文谷金公 壽恒 留別韻。時文谷自靈巖。量移鐵原。</title>,<text>落日班荊地。秋風錦水涯。殘生頭各雪。佳節菊方花。南國星霜久。東關道路賖。離懷不足說。世事一長嗟。</text>
<title>次琦兒別文谷韻</title>,<text>握手纔團會。傷心又去留。行裝炎海遠。歸路嶺雲愁。雨濕江城夜。天寒水國秋。黃花一樽酒。聊復作風流。</text>
<title>次琦兒別文谷韻 其二</title>,<text>此酒須多酌。嚴程可少留。殘燈一夜話。絶國四年愁。雁叫江天曉。蟲鳴旅舍秋。萍逢任所適。不必問安流。</text>
<title>次琦兒別文谷韻 其三</title>,<text>一曲驪駒闋。征人可復留。天明孤燭盡。霜冷候蟲愁。驛路仍千里。年光又九秋。平生解制淚。到此不禁流。</text>
<title>戒子壻姪</title>,<text>男兒事業泰山如。九仞工夫可忽諸。意馬易奔宜猛制。心田難闢盍精鋤。要全德性須疏酒。欲立身名在讀書。歲月一過追不得。莫敎虛老歎窮廬。</text>
<title>次朴斯文 晦章 韻</title>,<text>一是應知也一非。百年公案竟誰歸。天門不啻三千隔。世事其如八九違。從古市街成虎易。秪今雷雨起龍稀。東山萬里無消息。惆悵何時睹衮衣。</text>
<title>風月亭</title>,<text>小閣臨江敞。新詩滿壁題。當軒平野闊。入戶亂峯低。竹月侵杯冷。松風繞檻凄。心源自灑落。肯許一塵棲。</text>
<title>三月 辛酉</title>,<text>三月風威冷。重陰似臘寒。梅魂猶未返。春色若爲看。報國身全病。傷時淚不乾。由來廊廟上。誰煉壽民丹。</text>
<title>古意</title>,<text>誰家少婦年二八。婥約容姿吐雲月。手把靑銅理新粧。寶靨半濕臙脂香。閒來徙倚碧欄干。忽驚節序三春闌。香風澹蕩拂窓紗。玉階亂落紅桃花。桃花易衰顏易改。可惜芳華不相待。鴛鴦交頸綠池邊。蛺蝶雙飛琪樹前。令人對此自惆悵。洞房寂寂空羅帳。含情一彈綠綺琴。曲裏幽蘭多怨音。君不見上林園中連理枝。上有翡翠棲雄雌。</text>
<title>覽莊生齊物論。詼詭闊誕。似是而實非。聊成二詩。始與終奪。以寓闢異端之意。</title>,<text>沄沄職職復藂藂。萬彙雖繁只一叢。乾健坤柔功用合。陰遲陽速性情通。從知霰雪霜氷雹。不異雲雷雨露風。日月星辰齊煥燿。崑崙丘垤並穹窿。五行殊質均爲用。六合分方摠會中。去者是來來者去。終兮爲始始兮終。八音迭奏聲音叶。五味交和氣味融。泰岳秋毫誰巨細。涓流滄海孰纖洪。短長適體鳧猶鶴。寒暑隨時燕亦鴻。斥鷃溟鵬皆是鳥。蛟螭螻蚓莫非蟲。鷄晨犬盜元相濟。馬步牛耕本一功。何物解飛無兩翼。誰歟有目不雙瞳。城烏莫羨沙鷗白。砌竹休嗔野蓼紅。爾苟賤時吾亦賤。吾能崇處爾兼崇。鹿萍麝柏同餐飯。禽藪魚淵等室宮。瓦釜豈曾殊九鼎。乘田自可敵三公。莫言堯許升沈異。須識彭殤壽夭同。夷惠不妨俱作聖。籍邦何害並爲雄。若敎裒益平多寡。未必原陶有約豐。此理從來誰解得。妙觀唯有漆園翁。</text>
<title>覽莊生齊物論。詼詭闊誕。似是而實非。聊成二詩。始與終奪。以寓闢異端之意。 其二</title>,<text>屨綦安可混冠箄。堪笑莊生喜滑稽。日月盈虧分晝夜。乾坤淸濁判高低。四時豈得無先後。六氣還應有合睽。一十百千殊量數。縱橫曲直各端倪。從知色色形形者。儘自紛紛擾擾兮。霰雪由來非霹靂。星辰自是異虹霓。獰飆爭似薰風暖。瑞霂難同怪雨凄。岳結川融元不類。禽翔獸走本非儕。麒麟豈合群豺虎。鸑鷟焉能伴鶩鷄。須識燕玄而鷺白。且看牛角與駒蹄。鵷非鴟鶻寧甘鼠。蟪異蚯螻肯食泥。積水惟宜魚鱉宅。高梧只可鳳凰棲。壤蟲入水應漂沒。藩雀巢梧定隕隮。超越大河唯快鷁。蹋騰長坂是良騠。駑駘詎敢踰千里。舴艋何堪涉五溪。爾有巧時吾或拙。此成忻處彼還悽。情無幷發憎兼愛。面不俱生笑與啼。誰把炭氷均品騭。孰將珠礫等評題。蓬蒿蕙茝如同茂。屈宋椒蘭可共躋。鄒聖子輿曾說此。何人強道物情齊。</text>
<title>山居四喜 四首</title>,<text>晴窓暖日披黃卷。虛閣淸宵弄素琴。棋局乍開邀客設。甕醪初熟使妻斟。</text>
<title>山居四喜 四首 其二</title>,<text>兒知讀字聲音好。翁罷看書睡味甘。時對澗童詢釣事。偶逢田叟打農談。</text>
<title>山居四喜 四首 其三</title>,<text>屋後靑山看斐亹。門前綠水聽潺湲。半簾微雨燒香坐。一至淸風倚枕眠。</text>
<title>山居四喜 四首 其四</title>,<text>睡起啓籤繙古畫。興來揮筆寫新詩。花明檻外耽看處。月白庭中散步時。</text>
<title>西郊餞席。次南雲卿 龍翼 韻。贈冬至副使南仲輝 二星 赴燕。二首。</title>,<text>欲向樽前強賦詩。愁多不覺句成遲。向來契闊猶堪悵。況此關山遠別時。</text>
<title>西郊餞席。次南雲卿 龍翼 韻。贈冬至副使南仲輝 二星 赴燕。二首。 其二</title>,<text>我且停杯欲贈詩。不妨征旆少淹遲。關河萬里今朝別。猶勝天涯謫去時。</text>
<title>與申寅伯 晸 遇西郊。次其韻。又贈仲輝。</title>,<text>草草三杯酒。勞勞萬里人。征軺衝雪去。應趁薊門春。</text>
<title>詠洪伯涵 萬容 令公盆梅示主人</title>,<text>玉幹瓊枝直又斜。最憐窮臘吐寒葩。容姿冷潔堪醫俗。氣味芬芳可辟耶。不入殷羹和鼎鼐。解隨騷客助吟哦。淸宵月下看逾淡。笑彼珊瑚覺太奢。</text>
<title>送成進士 琬 以製述官赴日本 壬戌</title>,<text>滄溟去路接扶桑。聖代交隣屬妙郞。隨處海山揮健筆。也應文彩動蠻方。</text>
<title>初秋病臥述懷</title>,<text>洛陽城中二年客。白髮蕭蕭霜滿頭。況復經旬臥床席。嬰髓痼疾終難瘳。昨夜金風動庭梧。滿堂涼氣生颼飀。朝來忽有幽思起。擬向絶澗臨淸流。俄然更覺豪興發。一樽直欲登高樓。高樓淸流不在玆。悵望故山心悠悠。悠悠何日拂衣去。去趁萬壑丹楓秋。</text>
<title>夢到一處得一聯曰。古寺殘鍾曉。孤城細雨秋。覺後足成。</title>,<text>神游靜散地。忽復騁吟眸。古寺殘鍾曉。孤城細雨秋。誰知此句語。曾不費雕鎪。幽絶夢中趣。他時倘可求。</text>
<title>除夜</title>,<text>舊歲向何去。新歲從何來。去者若可挽。來者亦可推。其來孰遮遏。其去孰追回。來而去又來。厥機無暫息。人生處其間。有如船上鷁。船往鷁隨往。欲住那可得。我年五十三。欻如駒過隙。駒隙光陰已足悲。況復明朝添一年。添一年未必老此心。何事轉悽然。誰知暮齒一。可抵芳年十。念此自不寐。悄悄愁思集。殘燈不須滅。曉鷄不須唱。我願今宵長如百年久。更無曙色來照東窓上。</text>
<title>寄贈李彝仲 敏敍 ○五首○癸亥</title>,<text>一病支離近五旬。還鄕初計負靑春。羨君江上歸休地。魚鳥煙雲共作隣。</text>
<title>寄贈李彝仲 敏敍 ○五首○癸亥 其二</title>,<text>華風吹水碧粼粼。江草江花次第春。終日倚欄淸坐處。世間榮辱不關身。</text>
<title>寄贈李彝仲 敏敍 ○五首○癸亥 其三</title>,<text>一臥高亭萬慮收。眼邊相對只沙鷗。春江雨後煙波闊。正好斜陽泛釣舟。</text>
<title>寄贈李彝仲 敏敍 ○五首○癸亥 其四</title>,<text>作寀曾聯席。休官又一時。行藏略相似。臭味豈嘗違。鶴浦風煙別。鷄山洞壑奇。何如早歸去。身着薜蘿衣。</text>
<title>寄贈李彝仲 敏敍 ○五首○癸亥 其五</title>,<text>客況仍多病。年光又一春。那將江海癖。虛作市朝身。白髮催人老。靑山入夢頻。向來樗散地。初不戀簪紳。</text>
<title>李三宰 弘淵 丈挽</title>,<text>韓山家世本簪纓。釋褐明時早策名。三路褰帷留美績。四朝鳴佩擅英聲。崇班大耋平生福。玉樹瓊枝後代榮。却憶前秋床下拜。可堪揮淚送丹旌。</text>
<title>敬次尤齋先生遊武溪韻</title>,<text>萬松蒼鬱一溪回。溪上層巖次第開。王子舊墟春草沒。廢池無水野禽來。</text>
<title>夢罷漫吟</title>,<text>孤客中宵夢故山。碧溪流水聽潺潺。覺來枕上聲猶在。如坐千巖萬壑間。</text>
<title>戲作地名懷古體</title>,<text>萬里橋頭日欲低。百花潭上鳥空啼。黃龍塞闊風霜苦。丹鳳城荒草樹迷。澗谷凄涼靈隱寺。菱荷蕭瑟若耶溪。秪今帝子洲邊月。虛照黃陵廟宇西。</text>
<title>獨樂津</title>,<text>錦水煙波似漢流。斜陽歸棹故遲留。五雲何處瞻京闕。回首終南不盡愁。</text>
<title>趙承旨 世煥 挽</title>,<text>平生何限哭朋知。哭到吾君淚滿頤。湖海幾年同落拓。洛城三載慣追隨。銀臺禁直連衾夜。玉洞春遊幷袂時。陳迹已成千古事。屋樑殘月有餘悲。</text>
<title>辛上舍 聖老 挽</title>,<text>白麓家聲遠。靑氈世業存。風流專勝事。花柳管名園。幾睹從遊樂。偏憐笑語溫。陳蹤遽寂寞。誰護北堂萱。</text>
<title>草廬李參判 惟泰 丈挽 甲子</title>,<text>斯文山斗世曾推。聖代遭逢古亦稀。萬事寧論身困後。一章誰誤血封時。唯應地下忘榮辱。遮莫人間說是非。白首存亡無限淚。痛傷奚獨爲吾私。</text>
<title>送冬至上使南相公 九萬</title>,<text>玄冬四牡向燕京。令叔何年亦此行。時序正當曾別日。山川不改舊嚴程。靑門幾灑存亡淚。白首今傷去住情。遙想使軺經歷處。也應爭識仲容名。</text>
<title>送冬至使書狀官李正大規 宏</title>,<text>夙昔交情兩世遊。逢迎幾處展靑眸。三宵魏闕纔同苦。萬里燕山又別愁。地入塞垣多古迹。城臨滄海有雄樓。男兒壯觀今如許。宿債平生可少酬。</text>
<title>述懷</title>,<text>病爲憂時劇。愁因戀土增。將身三不必。供世百無能。聖主恩何報。微衷愧轉仍。唯當返丘壑。猿鶴與爲朋。</text>
<title>銀臺敬次淸陰先生知申時韻 乙丑</title>,<text>銀臺廁迹愧紳簪。咫尺叨蒙寵渥深。豈有涓埃差報答。更無材力可堪任。駑駘敢擬追風足。葵藿徒存向日心。何似拂衣歸去早。碧山猿鶴好招尋。</text>
<title>敬次尤齋先生所和朱文公排律詩韻</title>,<text>亹亹高堂話。渾忘日已陰。誰知今夕會。直契古人心。杯酒交歡洽。詩篇托意深。雅情蠲俗累。豪韻豁煩襟。邂逅眞奇事。提撕更德音。殘生平素計。只在碧山岑。</text>
<title>敬次尤齋先生所和朱文公排律詩韻 其2</title>,<text>小閣通山氣。幽窓近樹陰。林泉元有分。軒冕却無心。世事驚雲擾。君恩覺海深。傷時頭欲雪。憂國淚盈襟。綠柳搖淸影。黃鸝送好音。風光如助興。高臥看晴岑。</text>
<title>敬次尤齋先生所和朱文公排律詩韻 原韻</title>,<text>今朝積雨霽。嘉木已繁陰。惘惘別兒恨。悠悠憂世心。眷言宗黨好。翻憶竹花深。泥路携殘酒。高堂展皺襟。衰翁多苦語。諸少吐英音。最喜薇垣長。歸來臥碧岑。</text>
<title>敬次尤齋先生所和朱文公長律詩韻</title>,<text>閒來轉覺宦情闌。巖下荊扉盡日關。麗什忽承函丈句。高風怳挹武夷山。誰知我祖官村號。已在前人簡冊間。冥會古今眞異事。勝遊何處續長灣。</text>
<title>敬次尤齋先生所和朱文公長律詩韻 原韻</title>,<text>靈源寶籙耀門闌。稚昧渾開夢覺關。好遣雲仍繩祖武。從知培塿自崑山。村名偶應徽閩舊。官號仍從紹慶間。冥會只今眞有意。怳疑陪賞落星灣。</text>
<title>同諸宗老少。陪丈席遊鳳棲寺。依晦庵故事。以緣溪路轉深幽興何時已分韻。得轉字。</title>,<text>策馬向山寺。幽興良不淺。冠童共追隨。宗好相周旋。雲梢拂壑長。石路緣崖轉。碧澗洗人耳。靑山非俗面。況此陪丈席。叨承淸晤讌。談諧至理存。杯酒深情見。玆會古亦稀。勝賞天與便。朗吟招隱句。永懷高士傳。千秋晦翁後。往跡今可踐。分籌整筆陣。奮距酣白戰。顧我才薄劣。旗鼓安敢擅。猶喜赴軍令。奏凱爲後殿。</text>
<title>又用前韻</title>,<text>余聞古格言。揭厲隨深淺。神丹利蛻脫。妙機能斡旋。麽然一寸木。巨石安可轉。千羊皆虎皮。一士誰鐵面。那知鸚鵡語。獨徹淸閒讌。天心縱有契。物情斯可見。針端乍及膚。痠者應不便。言人當患何。聖訓昭於傳。從來括囊轍。在今非可踐。神眸畢竟在。且莫徒舌戰。迷藏眞可笑。吐茹爭自擅。回瞻北宸居。五雲浮金殿。</text>
<title>敬次尤齋先生鳳棲寺已字韻</title>,<text>憶在癸未歲。余年方十四。童子有何知。尙聞飛來寺。明年八月間。遊躅始戾止。同宗十數公。丱角隨一二。淸樽與淸賞。款款情無已。異姓亦四五。兪申又金李。是時秋正深。林壑轉幽邃。靑山欲獻笑。好鳥如善戲。雲歸洞天閒。月上山鬼避。有時想此興。不覺中夜起。其中兩函丈。士林主淸議。流連洛閩水。訣承洙泗旨。山樊是初服。廊廟非素志。星霜四十餘。玆會又得意。姓名皆題壁。詩篇今寫紙。惟應前與後。勝迹留千祀。出處亦何常。唯看時與義。懷哉古人風。莫論今世事。誰將白髮身。久作靑雲士。名途足險巇。窘步多顚躓。從來軒駟榮。何似款段騎。優游山水間。此樂期沒齒。</text>
<title>敬次尤齋先生鳳棲寺已字韻 原韻</title>,<text>崇禎乙丑歲。仲夏旬三四。宗長桂潭翁。約束期鳳寺。諸宗幷轡出。行行行且止。同來十餘人。異姓唯有二。踰山入深谷。淸澗鳴不已。沈吟謫仙句。亂以會桃李。衲衣八九輩。迎入巖巒邃。升堂坐蒲團。晤語雜嘲戲。白月照林樾。魍魎皆走避。哦詩響崖壁。劃然淸風起。維時諫議公。抗疏忤時議。阿疇辭翰林。方被上嚴旨。還從物外遊。暫忘憂世志。靑山欲送罵。幽鳥嘲失意。俄然進蔬糲。燈暈掛窓紙。良話到夜深。眷眷奉先祀。旣歎門風衰。繼以出處義。忽憶紫陽翁。探籌記勝事。借問誰主盟。潘南新進士。出令如軍令。老夫怯而躓。倉皇赴期會。不敢間突騎。雖然可無患。坐有什方齒。</text>
<title>丈席以鳳寺已字韻。演爲七言下示。敢復效嚬。略敍悼亡哀懷。他不暇及。</title>,<text>憶昨淸遊如隔晨。屈指于今月廑四。陳蹤無處不生悲。忍復重尋鳳眼寺。儒仙當日身事閒。杖屨好向禪窓止。從遊少長十餘人。更有吾家兄弟二。吹壎唱篪樂何窮。合璧聯珠情不已。風流兄似赤壁蘇。跌宕弟愧靑蓮李。相携步入石門深。薄暮山容轉淸邃。兄時氣力頗康健。醉裏高談雜善戲。因言世故易罥人。利名隨身宜早避。平生雅操此可見。懦夫聞之思奮起。飜嗟時事劇雲擾。誰設淫辭害正議。尋常嘻笑歎咤間。予奪自有麟經旨。風塵奔走恥折腰。物外逍遙欣得志。弟也迂疏不自量。一言大忤時人意。兄謂此事何足論。且賦新詩各寫紙。兄篇先就弟篇續。擬將勝迹垂千祀。相期魯論後凋訓。共勉周詩征邁義。那知風燭不暫停。奄作存亡千古事。人間幾叫隻影雁。地下長埋如玉士。哀哀丹旐指何處。哭隨靈軒顚且躓。虛堂忍見素月色。碧落空瞻箕尾騎。嗟余於世亦能幾。又見今年落一齒。</text>
<title>丈席以鳳寺已字韻。演爲七言下示。敢復效嚬。略敍悼亡哀懷。他不暇及。 原韻</title>,<text>息莊峯巒碧岧嶢。海中三山可與四。僧徒來卜此隩區。新創樓臺名鳳寺。時維五月月將半。黃島綿蠻岑鬱止。山間幽事動高興。我宗豪英非一二。蒼顏白髮桂潭翁。少日風流今未已。號召宗盟幷轡出。文彩何如百笏李。洞門深深寺門高。山氣淸明禪意邃。世間何地不局束。幸逢今日恣遊戲。箇中諫議如玉人。一頭之地人爭避。利名纏身如脫屣。耳尖颯颯淸飆起。日者淫辭起處起。玉流流出承三議。此議凋殘異議橫。卷懷難忘宣尼旨。歸來故丘僮僕迎。不負平生丘壑志。雙淸堂上親舊集。花木爭榮助歡意。云云諸笑繼篇什。燦燦珠璣盈累紙。因言後來長若此。此堂光華期百祀。靈芝醴泉豈無本。仰溯當年基節義。名公賢士項背屬。偉哉乙巳年中事。直幹松潭風彩美。仁孝褒我西宮士。嗟君獨能繼前武。更看琦也無顚躓。兩世相承直爲壯。不怕曺家虎豹騎。我出斯言山乞盟。留與後來警稚齒。</text>
<title>敬次風月亭韻 丙寅</title>,<text>風淸心亦淸。月白心亦白。物我爲一般。誰主又誰客。</text>
<title>次雲岡龔天使用卿寄題漁村沈尙書湖亭韻 龔使齎封太子詔出來。尙書名彥光。後孫沈澄靜而示韻要和。</title>,<text>紫極前星耀。靑丘使節通。亭臨滄海碧。仙降霱雲紅。北落空旋鳳。東山幾賦鴻。皇華今寂寞。千古泣騷翁。</text>
<title>鐵嶺 安邊 赴任時</title>,<text>鳥道三千丈。羊腸八百盤。風煙隔南北。鎖鑰壯河山。地迥邊容肅。天陰朔氣寒。平生報國念。此路敢辭艱。</text>
<title>府齋述懷</title>,<text>此來深覺素心違。投印還思早拂衣。叵耐日邊消息斷。可堪關外友朋稀。一年節序春將暮。千里家山夢獨歸。最憐弼雲峯下宅。玉溪流水遶巖扉。</text>
<title>效柳梢靑詞。錄奉舊按使李幼初 端錫 令公。</title>,<text>琪樹叢林。如來古寺洞寂雲深。絶代佳人。淸歌妙曲。聲繞晴岑。哀絲更弄瑤琴。夜闌處殘燈細斟。杳杳秦城。迢迢關路。歸恨難禁。</text>
<title>府館樓上卽事。和文谷相公，東里李長卿舊題板上柳梢靑詞。</title>,<text>綠水長橋。高樓西畔燕輕鶯嬌。習習薰風。遲遲麗日。柳拂瓊條。堤頭嫩絮初飄。倚欄處明月淸宵。一曲纖歌。三杯綠酒。羈恨難消。</text>
<title>龍興江</title>,<text>龍興江闊水無波。四月風暄日又和。一路山川雄鎖鑰。廿州臺館盛笙歌。傷時轉覺歡愉少。撫古誰知感慨多。堪笑邊城老太守。壯心猶欲挽天河。</text>
<title>鶴湖作 幷序</title>,<text>晴湖碧萬頃。近接滄海流。明沙耀白雪。錦浪飜綠油。淸宵一樽酒。好泛沙棠舟。輕飆任疾徐。短棹隨去留。波心漾月輪。鏡面飛玉鉤。天公也解事。餉我光景優。平生芥滯胸。快若乘桴浮。寧知簿領餘。辦此三淸遊。元帥去已久。往跡雲悠悠。空餘相國松。鬱鬱粧瓊丘。俛仰今古事。悄悄生遠愁。星河耿明滅。灝氣襲兩眸。飄飄欲羽化。頓覺塵慮收。三更始解帆。歸興盈滄洲。依依不盡思。步步空回頭。丁寧後期在。桂月明中秋。慇懃問白鷗。此意知也不。</text>
<title>翠屛岡作 浣溪沙</title>,<text>獨立岡頭思杳然。碧天東望海無邊。三山何處問群仙。十里明湖平似拭。月光如水又如煙。不妨徙倚木蘭船。</text>
<title>白雪峯作 南柯子</title>,<text>照岸沙光白。明霞日脚紅。遙看碧海侵長空。指點仙山何處杳茫中。湖納三更月。臺迎萬里風。怳疑身在廣寒宮。直欲飄然騎鶴入鴻濛。</text>
<title>元帥臺作 臨江仙</title>,<text>元帥當年此駐節。秪今遺躅高臺。臺前湖水綠於苔。白沙明十里。渾似雪成堆。五馬使君偸暇日。一樽佳友同來。斜陽更倒兩三杯。海天雲杳杳。何處是蓬萊。</text>
<title>碧螺島作 憶秦娥</title>,<text>扶桑邊。紅雲擁護三山巓。三山巓。飛瓊弄玉。一去千年。靑鳥何時消息傳。悵望愁倚斜陽天。斜陽天。怳聞空中。笙鶴泠然。</text>
<title>贈釋王寺僧覺屹</title>,<text>從來爾法最堪疑。地獄天堂見者誰。大化本無他道理。死灰寧有更燃時。</text>
<title>自永春縣向丹陽郡。浮江而下。舟中漫吟。按湖西時</title>,<text>終日江行處。秋山面目奇。魚龍迎鼓角。雲樹護旌旗。玉節誠非分。巖居却入思。不才叨重寄。何術答恩私。</text>
<title>除夕</title>,<text>愁來無語自傷情。可耐今宵歲又更。千里旬宣知任重。一方彈壓愧身輕。憂時白髮莖莖短。戀主丹心曲曲明。門外忽聞儺鼓動。却疑金闕曉鍾聲。</text>
<title>踏靑日遣興 丁卯</title>,<text>春江十里漾晴波。花映長堤柳拂家。却憶去年仙浦路。海棠疏雨踏明沙。</text>
<title>落花巖</title>,<text>落花問無處。長江空自流。興亡故國恨。斜日倚孤舟。</text>
<title>冬柏亭。次李尙徵韻。</title>,<text>十里明沙耀雪霜。白鷗無數集漁梁。眼邊何物添詩料。細雨霏霏濕海棠。</text>
<title>以付壁杜詩。今上岳陽樓擬題。</title>,<text>樓壓東南壯。湖呑七百寬。白雲湘水暮。紅葉楚山寒。傑句留天地。高名仰杜韓。風流前輩盡。斜日獨憑欄。</text>
<title>拱北樓。次西坰柳公韻。</title>,<text>連雲粉堞大江頭。形勝湖西第一州。聖代關防元妙算。相公規略是雄樓。鷄龍樹色迷車嶺。白馬煙波接錦流。便覺主恩隨處足。南來又得辦玆遊。</text>
<title>自懷川還營。到馬浦。捨馬登舟。中流而下。</title>,<text>十里澄江正穩流。夕陽歸棹故遲留。汀洲會待生明月。繫纜仍登拱北樓。</text>
<title>送金學士仲和 昌協 出宰淸風</title>,<text>灑落淸風郡。雍答玉署臣。江山元絶俗。文彩自超倫。地解迎佳客。天應作勝因。雙鳧衝雪去。行色倍精神。</text>
<title>李判書彝仲挽 戊辰</title>,<text>鸑鷟元稱瑞。驊騮自出群。高翔登紫府。平步躡靑雲。豈但爲時重。還能續世芬。聲華傾一代。名論冠諸君。銓席宜居首。詞垣愜主文。佇看調鼎鼐。誰料厭塵氛。廊廟驚璵隕。儒林痛蕙焚。憶曾叨末契。久已襲餘薰。仙洞從遊樂。春臺笑語欣。詩篇幾唱和。意氣共慇懃。脩短大難問。幽明路忽分。那堪題挽處。老淚落紛紛。</text>
<title>黃承旨君玉 玧 挽</title>,<text>趣操元佳士。門闌是法家。從知蘭有種。共說玉無瑕。視德官猶絀。論仁壽不遐。堪嗟北堂上。寒日已西斜。</text>
<title>黃承旨君玉 玧 挽 其二</title>,<text>此路從來舊。玆行免者誰。全歸旣無憾。長逝復何悲。南邑連床夜。西廬枉屧時。回思卅年事。有淚自盈頤。</text>
<title>漫題</title>,<text>月白瑤壇淨。氷淸玉洞寒。男兒要自好。持此作心肝。</text>
<title>漫題 其二</title>,<text>大野孤峯出。長天獨鳥橫。男兒要自壯。持此勉平生。</text>
<title>莊烈王后挽</title>,<text>沙麓呈祥日。舟梁叶吉年。徽音宜配極。坤則合承乾。共仰周妃聖。寧論漢后賢。六宮歌惠洽。諸戚絶恩偏。懿範超千古。深仁浹入堧。脫簪規幾進。攀劍痛仍纏。長樂隆名號。沖心保塞淵。尊崇儀罔缺。謙挹德彌堅。衆植涵慈澤。群生戴母天。顯稱元不爽。陰敎永無愆。禮備三朝享。春浮萬壽筵。歡聲喧宇內。喜氣溢樽前。視膳誠逾篤。含飴樂更全。龜齡奚但百。鶴算庶踰千。月馭嗟難駐。雲驂詎可旋。誰言祝陵地。遽哭陟方仙。寂莫椒闈閉。凄涼繐帳懸。寒煙埋古殿。凍雪灑新阡。聖孝悲如海。臣情慟徹泉。那堪拜挽處。哀淚落漣漣。</text>
<title>過錦江 己巳</title>,<text>東風芳草綠萋萋。花映江城柳拂堤。征客不堪春興惱。夕陽惆悵小樓西。</text>
<title>閒居卽事</title>,<text>顚毛禿盡眼昏花。猶幸殘年返故窩。未報主恩身已老。欲陳孱力病還多。長吟彭澤歸田賦。擬續堯夫擊壤歌。賴有菊君同晩計。會看霜後發寒葩。</text>
<title>還鄕後。上章乞解兼帶兩任。伏蒙溫批允許。不勝感戴之忱。用前韻。</title>,<text>封章陳乞意非他。只要休官臥弊窩。猥越自知臣罪大。優容還覺聖恩多。空懷粉骨糜身計。擬作耕田鑿井歌。從此更無簪笏累。葛巾端坐玩庭葩。</text>
<title>赤氣篇 鶴膝體</title>,<text>歲在黃蛇月白羊。日値黑鷄時赤龍。水風之邑愁雲重。有氣煌煌是何氣。透屋沖天光萬丈。熻爍眩欻難爲狀。須臾幻得七尺軀。闊口大眉仍廣顙。神彩彪彪風骨壯。直造天門叫閽卒。願得傳言朝玉皇。令我一吐平生腸。玉皇聞之許延入。使之密邇香案傍。更敎陳說徐而詳。感激皇恩拜稽首。退步逡巡不敢當。唯有怨淚雙滂滂。玉皇見之色慘然。知有中心無限冤。反覆慰諭何溫溫。於是始乃攝衣趨。進伏于前收涕言。抑塞嗚咽聲猶呑。臣本東韓下土士。生世適逢明聖主。異禮殊榮曠千古。顧此駑姿材力薄。百年報答嗟無路。虛辱隆知是所懼。區區愚計不自量。妄以世道爲己責。激濁揚淸頗費力。謂若絲毫有所補。猶可以此爲稱塞。一身禍福非所惜。遂令仇怨溢于世。劍戟刀槍無不有。劚去孤根如反手。一人慈覆恩莫大。賴此危蹤猶少延。頭上別有吾仁天。噫噫十斧日交集。畢竟顚蹶何怪焉。敗幹殘條誰復憐。身名大僇不須說。痛此赤心終莫暴。千秋萬歲難瞑目。倘蒙皇靈垂至仁。諒我胸中一斗血。庶幾哀冤得少泄。玉皇悽然良久答。爾之所遭誠憯酷。爾之衷情吾已燭。人而勝天固有時。古來此事何其多。我亦於此無如何。凡人死生亦大矣。此身奚翅千金寶。韜晦沈藏自有道。爾苟少改鐵石肝。弱豈生嗔強豈怒。誰肯爲爾張網罟。舌也柔故得不敝。齒乃反以剛見虧。物理從來有如斯。所以至人存達觀。每自含智若愚然。惟務削方而爲圓。不然誰得免危機。萬古滔滔同一軌。嗚呼不幸寧獨爾。聞言若驚起而對。至敎誠爲保身訣。雖然臣亦有一說。芳蘭遇焫臭益烈。美璞見劉光逾潔。可笑秋蟬響卽滅。風驅衆草草爲靡。雪壓孤松松不屈。與其撓也寧受折。男兒要自壯樹立。得正而斃斯已矣。百世公論吾將俟。</text>
<title>重遊飛來寺。用舊韻。庚午</title>,<text>寂寂雲沈樹。泠泠水繞臺。巖垂當日瀑。谿長昔年苔。楚澤空捐佩。周天不作雷。風塵無限事。頭白獨歸來。</text>
<title>偶成 辛未</title>,<text>太平生死儘爲奇。邵老曾留自詑詩。若使當時延數歲。考終安樂亦難期。</text>
<title>春日過近郊</title>,<text>病起今朝始出門。忽驚春氣滿郊原。雪消古峽溪添響。氷泮長川岸失痕。一陣靑煙知野燒。數家黃犢認田村。天時正急耕南畝。布穀聲中穀雨昏。</text>
<title>槐陰作折梅攀柳兩詞。用其韻和之。</title>,<text>孤山標格自天香。的皪瓊葩映雪岡。欲寄芳華何處是。美人迢遞水中央。</text>
<title>槐陰作折梅攀柳兩詞。用其韻和之。 其二</title>,<text>百尺柔絲傍碧流。年年長綰別離憂。攀枝惆悵爲誰恨。却羨鴛鴦湖裏浮。</text>
<title>夏日卽事</title>,<text>炎旭看看近午天。鳴蟬啼鳥正喧然。日臨茂樹陰如織。風拂疏篁韻欲絃。取醉不須河朔飮。題詩莫賦蔗漿篇。人間自有淸涼地。可是雲林屋數椽。</text>
<title>金尙書 禹錫 挽</title>,<text>當年試院托交期。白首深情老不衰。兩地尙嗟消息闊。九原那忍死生悲。棠陰蕭瑟餘陳迹。卿月凄涼異舊時。賴有一庭蘭玉秀。佇看堂構永無隳。</text>
<title>贈谷雲道人金延之 壽增</title>,<text>風塵萬事眼雙寒。白首猶將意氣看。脈脈無言相對處。碧天秋月照心肝。</text>
<title>次滄洲金尙書留別同春先生韻。送谷雲道人。丙申春。金公訪先生。臨別留一絶曰。莫怪臨分淚自垂。此時非復別離時。風塵岐路迷南北。何處人間有後期。時公年方富盛。翺翔顯列。而詩語之悽黯如此。其年冬。忽爾病逝。此詩乃其讖兆也。今日偶與道人說及此事。仍次其韻爲別。而強作大言。以反其意云。</title>,<text>臨岐老淚不須垂。此別寧無再見時。從古男兒重意氣。區區何用問前期。</text>
<title>秋夜獨坐。忽憶玉流洞舊伴。</title>,<text>湖海三年別。風塵一會難。草間蟲語苦。天外雁聲寒。白髮眞堪惜。靑眸不復看。相思此夜恨。關路正漫漫。</text>
<title>登碧浮亭古基</title>,<text>野帶長川闊。天兼列岫浮。昔人曾此憩。遺躅至今留。風月元千古。江山又一秋。登臨意自壯。獨立暮雲頭。</text>
<title>呂相國 聖齊 挽</title>,<text>一節三朝歷險屯。明珠無玷玉無磷。巖廊穩步靑雲地。嶺海旋歸白髮身。自是婁公多盛德。終看孫固作院人。那堪一掬羊曇淚。灑盡西州醉過辰。</text>
<title>谷雲道人訪余留數日。臨歸留一絶。悤悤未及攀和。今始追步錄奉。</title>,<text>海內親朋幾箇存。白頭空有淚雙痕。風塵萬事何須說。歲暮荒村獨掩門。</text>
<title>扁所居堂曰霽月。仍成一絶。</title>,<text>霽月堂中對霽月。月光如水又如雪。若敎胸次不如斯。以月名堂却虛設。</text>
<title>悼壺翁 壬申</title>,<text>窮塞迢迢萬里遙。鬼門寒雨夜蕭蕭。哀哀旅櫬歸來地。何處人間白日昭。</text>
<title>我願</title>,<text>我願手持億丈帚。掃蕩頑雲與淫霧。快覩白日當中天。還將尺劍出玉關。一擊碎倒燕然山。永淸沙漠無腥羶。然後乘風駕紫鶴。萬里飄然入寥廓。大醉王母瑤池筵。畢竟兩腋生羽翰。飛流六合八荒間。歸來獨立崑崙巓。</text>
<title>次西澗擬古韻</title>,<text>迢迢玉關道。杳杳秦川樹。鱗羽久沈斷。何時傳尺素。春深粉樓空。日落紗窓暮。傷心去年草。又復生南浦。</text>
<title>夜坐悄然悼念親舊</title>,<text>日落孤村暝。燈殘小閣昏。親朋曾雨散。時序幾川奔。塞北多羈櫬。江南足旅魂。銷沈無限事。愁絶不堪論。</text>
<title>擬梁甫吟 癸酉</title>,<text>潘南有奇士。樹立何宏崇。遒遒谷山子。所就頗相同。同光耀日月。並峙巍華嵩。人皆歎其義。我獨憐其忠。忠而竟莫暴。奈此蘭芝烘。危言自古易招禍。直道如今難庇躬。除非審擇有素定。孰能舍魚甘取熊。渠心所愛只君父。七尺微軀看蠛蠓。鴻毛輕處泰山重。瀝血刳腸披赤衷。憧憧一念豈有他。秪蘄天門回四聰。雷霆雖復動疾威。粉骨糜身非所恫。貞肝義膽去益壯。直舌到死猶未終。非忠安得辦此義。大名宇宙垂無窮。哀哀遺願欲何埋。首陽萬古磨蒼穹。平生孟博是知己。永相娛戲山之中。傷心慷慨幾志士。扼腕奔走傾閭童。偏邦上下四千載。歷數義烈誰如公。唯應正氣化列星。復作長空千尺虹。我今奮筆寫玆篇。六合颯爽來英風。</text>
<title>題玉溜新閣</title>,<text>臨流小閣喜初成。底事憑欄恨易生。依舊碧峯千丈色。秪今晴瀑一泉聲。高臺尙有陳蹤在。古壁空留寶藻明。膾炙儒林玉溜句。合將遺唾揭新名。</text>
<title>無題</title>,<text>風雨奔騰霹靂轟。文星摧落玉山傾。乾坤萬古留長恨。宇宙千年揭大名。義重鬼神猶吐舌。悲深草木亦傷情。可憐直氣衝凌地。座上何人不發赬。</text>
<title>玉溜閣。與諸人作落成小會。用前韻。</title>,<text>華閣朋樽賦落成。停杯忽覺感懷生。蒼苔不改當時色。淸澗渾如昔日聲。一壑深陰雲乍宿。千峯輝朗月還明。碧霄仙駕歸何處。空向高山仰大名。</text>
<title>重陽後一日。與霽谷同登玉溜閣。</title>,<text>昨日重陽過。今朝好友來。佳辰兼勝地。逸興又深杯。杖屨人何在。風塵事可哀。相看各惆悵。渾覺鬢霜催。</text>
<title>夜坐遣懷</title>,<text>心期已許入希夷。生事休論凍且飢。一榻淸風吹過地。千峯明月照來時。身閒便覺乾坤闊。意適渾忘節序馳。忽有孤懷游宇宙。虞庭丹鳥杳何之。</text>
<title>十月一日</title>,<text>天機滾滾不曾留。昨日無端又送秋。却喜今年時候晩。還看十月菊花稠。風流且作龍山興。搖落休論宋玉愁。秪是親朋雲樹隔。一樽誰與共登樓。</text>
<title>可笑</title>,<text>可笑月堂子。偏耽詩與琴。琴非伯牙曲。詩豈郢中音。尙恥齊梁氣。猶存山水心。逌然吟弄地。誰識此沖襟。</text>
<title>擬題紅碧亭</title>,<text>杜鵑躑躅春夏紅。又有楊柳池塘碧。風來最喜碧磨紅。曰暖還憐紅映碧。況復楓林霜後紅。更看松檜雪中碧。縱有先後遠近異。莫非眼前紅與碧。集此衆美賁吾亭。吾亭揭額宜紅碧。</text>
<title>梅</title>,<text>鼎鼐元非分。孤貞是素眞。江南縱有使。莫寄隴頭人。</text>
<title>梅 其二</title>,<text>憐君歲暮節。與我長相隨。不許俗人賞。芳心聊自持。</text>
<title>大言</title>,<text>獨立崑崙頂。平看四海波。笑傾千斛酒。大醉一長歌。</text>
<title>冷言</title>,<text>百尺高樓上。三更倚玉欄。孤吟白雪曲。明月滿江寒。</text>
<title>霽谷蓄盆梅二叢。知余有二琴。願以有易無。爲贈一隻。仍寄短律。</title>,<text>璨璨二瓊樹。冷冷雙玉琴。懋遷縱君意。交易非我心。秪可共淸趣。何須專好音。慇懃寄一隻。誰識此情深。</text>
<title>別李郞 夏坤。走草以贈 甲戌</title>,<text>我是白首翁。爾方靑春郞。靑春眞可羨。白首徒自傷。靑春白首間。欻若朝暮更。靑春苟不勉。白首終何成。而我漫浪甚。虛擲靑春時。到老更亢亢。悔之將何追。殷鑑正在是。愼莫如吾爲。白首送爾歸。又値靑春節。感我平生事。慇懃爲爾說。</text>
<title>效古意</title>,<text>芳愁徙倚曲欄東。幾處繁花照眼紅。黃鳥有情啼曉雨。錄楊多意舞春風。雙雙蛺蝶琪園內。兩兩鴛鴦玉沼中。怊悵美人消息斷。塞雲迢遞杳歸鴻。</text>
<title>贈霽谷 三首○乙亥</title>,<text>天時人事太無端。唯有交情老不闌。惆悵一年春又盡。落花芳草共誰看。</text>
<title>贈霽谷 三首○乙亥 其二</title>,<text>落花芳草共誰看。離恨經春鬢益殘。回首飛來淸絶地。一筇何日共盤桓。</text>
<title>贈霽谷 三首○乙亥 其三</title>,<text>一筇何日共盤桓。花不全稀月又團。兩地相思纔咫尺。駕言休說道途難。</text>
<title>漫題</title>,<text>九月淸霜重。千林黃葉多。巖楓初爛漫。籬菊正芳華。節物眞堪賞。年光莫浪過。興來思一醉。村酒覓誰家。</text>
<title>鬪雀 二首</title>,<text>結翼連拳墜屋簷。交挐迭啄鬪方酣。寧知奮力忘身地。已有烏圓視正耽。</text>
<title>鬪雀 二首 其二</title>,<text>亭毒由來族類同。不妨俱囿泰和中。如何罔念群居樂。容易生獰作此訌。</text>
<title>感興</title>,<text>人得天地氣爲人。天地與人非二物。分形縱有彼此殊。溯源惟應其理一。天之日月卽人眼。地之石玉卽人骨。星辰在人爲精爽。草木在人爲毛髮。雨澤滂洋是人汗。水泉流注是人血。敷榮人色似英葩。怒吼人聲猶霹靂。晝而昭明人乃作。夜而晦暗人亦息。情性機緘本一衷。動靜體段無相忒。天人妙合有如此。上下初無毫髮隔。從來其道極无妄。聖哲由之配沕穆。斯須罔念便顚倒。曷不朝乾又夕惕。吾生幸在天地間。乃以天地爲室宅。還將萬物作糗糧。更把兩曜爲燈燭。佳山美水蕩吾胸。霽月光風淸我目。松筠可以作心期。茝蘭可以充佩服。傍人休笑此軀微。此軀雖微所得足。要須努力盡己分。且莫嬉婾違厥則。洪勻賦予倘自棄。馬牛襟裾能不恧。</text>
<title>除夜</title>,<text>脈脈年將盡。悽悽睡不成。寧嫌寒夜永。却怕曉鷄鳴。小僕眠方熟。殘燈翳復明。白頭孤坐處。愁絶若爲情。</text>
<title>月夜獨坐 丙子</title>,<text>月白千峯夜。雲空萬里天。心期共灑落。乘興坐逌然。</text>
<title>讀市南先生南漢疏。感題 二首。</title>,<text>玉貌當年恥帝秦。澹庵千載又精神。市南一疏看逾壯。宇宙歸來此數人。</text>
<title>讀市南先生南漢疏。感題 二首。 其二</title>,<text>乾坤立道是綱常。尙賴吾人作棟樑。當日大東無此老。至今那得保冠裳。</text>
<title>用覃字韻 順押沒韻</title>,<text>端居歲方晏。靜默思正覃。松筠老巖谷。茝蘭愁江潭。高風傃箕潁。異說嗤迦曇。傷今腕屢扼。撫古言空譚。隋珠只合佩。豫章難供燂。天機易推盪。物理多錯參。驥騏充下乘。駑駘爲上驂。籠鸚戀隴右。海鷗遊江南。乾坤是陷界。宇宙誰奇男。鸞鳳異鴟隼。樗櫟非楩枏。辛甜口能辨。冷燠身所諳。何須食有鱮。且可衣懸䳺。臨流占別境。結茅成小庵。林深長薜荔。地僻饒䕡菴。門前柳拂碧。洞裏花飄馣。溪山癖已痼。世事舌欲喑。江湖跡雖遠。象魏情則含。田園晩計穩。雨露餘生涵。聖代飾干羽。邊封絶鎧䤴。生成遍獝狘。汚疾均包函。時才經變故。士亦懲貪婪。庶看爻象泰。而無形色燣。開簾望翠巘。滿壑飛晴嵐。谿蔬可夕煮。澗柘宜春蠶。生涯此爲足。景物斯可撏。浮榮卽身罟。古訓乃心鐕。遺編雖可討。肯綮要先探。咀華貴得雋。果腹元非貪。咸英寔所慕。鄭衛何曾媅。考槃歌弗告。儐豆樂且湛。龜藏旣無迹。虎視焉有耽。休營端木貨。莫學劉伶酖。孔稱回也窶。詩戒士之耽。年光何太倐。鬢雪奈易毿。平生百丈帚。莫試三尺龕。僬僥苟自力。鼎呂猶或堪。心戈倘善運。意寇何難戡。從知釣臺績。遠邁將軍弇。飜思儀鳳日。却笑捫蝨談。洪纖澥兼滴。大小泰與郯。三光具祥祲。五情該愉惔。由來山崱崱。何害水淡淡。要淸肚裏氣。盍滌胸中痰。陳床須致孺。偃室且迎澹。菏裳正可製。雉膏安足餤。人言茶是苦。我謂蔗非甘。炎洲產斥鹵。洞庭生珍柑。牛溲縱非朮。國老猶有苷。疇能點蜜液。好爲調粳泔。須敎背而負。孰捨肩可擔。虞登元凱八。漢得英傑三。誰哉腹有劍。甚則顏如藍。求魚豈緣木。用竹方成籃。猗歟赤舃宰。哿矣靑牛聃。緬懷前哲軌。却起中心慙。文章敢作黻。事業難登鏨。長纓茂陵渴。每恥竹林酣。世爭嘲懶散。也復訕癡憨。洪河本蕩潏。劍閣亦嵒嵁。如何謾詠檜。不免終投儋。棟宇焚正急。燕雀語猶諵。誰知窮士悴。絶勝夸夫傪。所以赤松子。去保綠髮鬖。阿誰辭版築。乃反相諒闇。人生貴適意。妙處唯在啽。君看闇然者。尙絅初非襤。</text>
<title>詠雪</title>,<text>質是陰精出。形應沴氣凝。斜斜寧整飭。得得恣飛騰。巧旣穿簾入。癡何壓樹崩。休誇暫時雋。已有太陽昇。</text>
<title>偶覽石洲集感題 丁丑</title>,<text>跌宕花山子。騷壇第一豪。才情元錦繡。醉舌是波濤。夙擅當時譽。仍蒙聖主褒。嗟嗟宮柳句。竟見落紅桃。</text>
<title>琦兒以奏請書狀赴燕。不勝憂戀。走草以贈。</title>,<text>公義君臣重。私情父子輕。懷哉勿陟岵。去矣愼行程。事豈憂難辦。天應助至誠。懸知返命日。一笑喜相迎。</text>
<title>東澗小酌。對鷄山峯巒。喜而成句。進退格</title>,<text>好事人間苦未逢。停杯吾欲問天公。穹鯨碧海長噴浪。彩鳳丹霄永閟蹤。霽月豈能連夜白。名花難得浹旬紅。箇中何物差堪喜。屹立層空是碧峯。</text>
<title>浿江詞 用鄭知常韻</title>,<text>二月江南春水多。隔江何處採菱歌。採菱採菱歸宜早。日暮長洲生夕波。</text>
<title>聞兒行竣事回程已渡江。次李孫韻。</title>,<text>三月春仍九月秋。來時人倚去時樓。浿江楊柳猶靑色。似是慇懃慰客愁。</text>
<title>先來便見兒書。續成年前夢作詩。</title>,<text>別意慆慆歲月悤。公私百慮轉難窮。江南萬里人何在。塞北三秋信不通。此日音書纔報喜。向來愁緖却成空。從知憂樂皆前定。情境先形夢寐中。</text>
<title>記夢</title>,<text>一別慈顏閱幾春。喪餘忽復隔三晨。夢中乍拜歡如昔。覺後那堪血滿巾。</text>
<title>冬夜卽事</title>,<text>脈脈坐長夜。忉忉懷古人。古人不可作。長夜何時晨。積雪滿山谷。層氷籠澗漘。起來拓戶看。天地方蒙屯。</text>
<title>春日卽事 戊寅</title>,<text>北麓山翁生事微。柴門盡日客來稀。梅經小雨今纔放。燕怯餘寒尙不歸。疏糲未能謀夕爨。薄醪還欲典朝衣。玉溪賴有淸流在。春服堪追點浴沂。</text>
<title>雨後雜詩</title>,<text>小園風物雨晴初。誰識山翁興有餘。無限鳥聲花影裏。閉門終日臥看書。</text>
<title>卽事述懷</title>,<text>一臥空山歲月深。鬢邊其奈雪霜侵。老來尙有耽詩癖。貧去猶無慕祿心。荒畝力孱農易失。短編眸暗字難尋。殘生萬事何須說。興到唯彈綠綺琴。</text>
<title>卽事。成建除體。</title>,<text>建節曾踰分。投簪此返鄕。除茅淸澗曲。構屋碧山陽。滿壑泉鳴玉。當軒岫納蒼。平生甘落拓。老去益顚狂。定力雖難辦。閒居却不妨。執迷人或笑。商度我頗詳。破寂唯棋局。澆愁是酒觴。危機難着足。險海孰浮航。成毀元相待。升沈詎可常。收藏眞妙法。放達卽良方。開闢乾坤大。光昭日月長。閉門聊自適。此樂願無忘。</text>
<title>夜昏如漆</title>,<text>太一從來有本靈。何妨此夜暫昏冥。明朝日出扶桑外。天地山川摠舊形。</text>
<title>對月走筆。成國名體。</title>,<text>君不見洛陽蘇秦身佩六國印。只爲當年伏軾周流掉寸舌。又不見楚國卞和不能衛其足。孰知荊山寶玉畢竟爲災孼。古來得失有如許。漆園何人欲齊物。嗚呼人間萬事摠荒唐。獨喜靑天明月每從東山出。</text>
<title>大雪後走筆</title>,<text>雪意何浩蕩。須臾滿天地。川原一望皓。遠近渾無異。最是千峯萬岫帶銀甲。恰似漢兵五十六萬皆皜素。又是千林萬樹塗玉屑。恰似隋宮粉黛三千呈態度。居然世界換頃刻。誰道混沌之後乃開闢。萬品失其舊。向來形形色色都無有。異哉造化翁。何苦特施倡狂幻弄之新功。定嫌群爻衆象極紛綸。潛陶默盪兮做此別樣之洪勻。</text>
<title>偶題 己卯</title>,<text>初何元凱後共驩。加膝推淵不少難。自是愛憎私易蔽。非關蘭茝化茅菅。</text>
<title>曾王考松潭府君嘗作皐蘭寺短歌。一松沈相公愛其音調淸越飜腔。成一絶曰。路入皐蘭古寺西。山花開遍幾枝低。哀哀蜀魄多情思。細雨淸江不盡啼。辭意逼盡。無以加焉。不肖不自量。乃敢效嚬。以寓羹墻之感。</title>,<text>山上招提路幾回。巖花無數盡情開。杜鵑啼血知何事。細雨淸江聲轉哀。</text>
<title>偶思朴思庵龍山詩。次韻遣懷。</title>,<text>生涯爭似一雲山。山有靈芝更有蘭。塞北秪今天漠漠。江南從古海漫漫。鷄鳴雨夜聲何變。雁度秋空翅不寒。欲識世間奇絶處。煙波蕭瑟子陵灘。</text>
<title>憶華陽洞有感</title>,<text>瓊作巖巒玉作泉。考槃遺躅尙依然。斯文痛極山頹日。擧世歡均主悟年。絶域戎生那足說。蕭墻兵起最堪憐。古來萬事知何限。畢竟惟看大定天。</text>
<title>夜坐口占 二首</title>,<text>明月淸宵得意時。此間眞趣有誰知。餘生已絶靑雲念。末路休吟白雪詞。無數晩楓粧北麓。幾叢秋菊繞東籬。年年飽賞山中景。興致滔滔輒不衰。</text>
<title>夜坐口占 二首 其二</title>,<text>虞庭丹鳥德何衰。一去千年不復儀。至道向來誰展拓。淳風今日已淆漓。嚴陵把釣心應在。魯叟乘桴意可知。却惜平生漢諸葛。鞠躬終未闡炎基。</text>
<title>除夕走筆。成一二三四五六七八九十言絶句。</title>,<text>歲。闌。宵。殘。一 愁坐。不眠。百感。紛然。二 雪侵戶。燈正寒。一壺酒。難作歡。三 羊腸不險。蜀道非難。何如宦海。處處波瀾。四 白髮元難住。朱顏詎可常。吾年今七十。莫怪鬢全霜。五 靑山綠水自在。明月淸風誰爭。且盡眼前樂事。何論身後浮名。六 落地幸爲男子身。莫敎虛作百年人。武公九十猶箴警。何況吾生是七旬。七 爲問人間金章紫綬。何如物外玉岫瓊林。不有塵中乾沒太甚。豈應頭上雪霜徑侵。八 由來潁水箕山太孤絶。幾箇夸夫俗子多饞饕。獨有安樂窩中康節老。一生蹤跡自然淸而高。九 我有朱絃綠綺三尺瑤琴。若論音調則非古亦非今。時復臨風弄月兮彈一曲。不願鍾子期聞之知此心。十</text>
<title>贈仲和 二首○庚辰</title>,<text>塵寰何處可伸眉。唯有農巖物色奇。玉岫瓊林仍雪月。木蘭秋菊又江蘺。也應芳韻流千古。豈但高風動一時。我欲往從筋力盡。暮途人事足嗟咨。</text>
<title>贈仲和 二首○庚辰 其二</title>,<text>農巖物色似江湘。岸芷汀蘭幾處芳。最是火炎崑岳後。一條寒玉倍輝光。</text>
<title>百濟懷古。二首</title>,<text>何處重尋玉殿基。到今惟見草離離。行人莫問前朝事。忍說宮花自落時。</text>
<title>百濟懷古。二首 其二</title>,<text>花落巖猶在。龍亡跡獨留。江山如帶恨。風月亦含愁。玉陛樵爲路。瓊臺草沒丘。繁華問無處。千古水空流。</text>
<title>寄霽谷</title>,<text>逝者元如此。嗟哉可奈何。秋風歲又暮。落日恨空多。大袠憐君逼。稀年惜我過。唯須勖晩節。免墜俗人科。</text>
<title>金子益 昌翕 來訪。別後追寄。</title>,<text>風塵契闊十年餘。忽漫相逢意惘如。從古世途多險扼。至今人事足噫歔。平生閱歷身猶在。末路悲歡鬢已疏。別後秋山更搖落。此時愁恨正難除。</text>
<title>次子益韻</title>,<text>丰彩依然月滿堂。相看意氣吐虹長。還憐白髮餘年少。却愧黃花晩節香。自是天機猶有缺。未應人壽獨無疆。殘生後會知難再。此恨忉忉可暫忘。</text>
<title>次子益韻 原韻</title>,<text>不意今登霽月堂。重瞻德宇感懷長。滄桑百變唯頑喘。霜菊孤情自晩香。奉杖難言期在後。憑鞍更祝壽無疆。丁寧燭下談天訓。洞澈靈臺詎可忘。</text>
<title>秋日卽事</title>,<text>皛皛雲容淡。騷騷木葉殘。荒田秋未熟。蔀屋歲將寒。國計催科早。民憂應稅難。山翁亦何事。愁緖太無端。</text>
<title>春日成疊字體 辛巳</title>,<text>有身匀是丈夫身。休道今人異古人。在世何須嬰世累。歸山且可領山春。巖花解共墻花發。庭草還將澗草新。萬物得時吾亦得。一般眞趣是天眞。</text>
<title>谷雲金參判延之挽</title>,<text>無端一夕去飄然。塵世元難久住仙。鳳出丹霄曾異瑞。鶴歸玄圃卽眞緣。淸芬萬古風長在。爽氣千秋月獨縣。最是小亭籠水處。可憐誰主舊林泉。</text>
<title>追憶三淸舊遊感懷 三首○幷小引</title>,<text>仙侶三淸問幾人。疏庸於此亦追塵。秪今離合存亡恨。四十光陰若隔晨。</text>
<title>追憶三淸舊遊感懷 三首○幷小引 其二</title>,<text>十九人中只二人。餘生各復鬢如銀。況今契闊徒相望。一握披襟未有因。</text>
<title>追憶三淸舊遊感懷 三首○幷小引 其三</title>,<text>死別生離古所悲。世間人事本如斯。可憐畢竟同歸日。泉路相從倘有期。</text>
<title>霽月堂對月</title>,<text>眇此形骸七尺孱。平生薄相儘堪嘆。名途乍踏跟先倦。世味初嘗舌已酸。肺病酒杯耽未把。眼昏文字愛難看。人間萬事都無興。尙喜堂邊霽月寒。</text>
<title>李判書君實 世華 挽 二首</title>,<text>芹泮當年早托知。平生交誼去毛皮。才猷已識登庸日。氣節方看樹立時。輿論尋常推國器。官班咫尺近台司。云亡遽値艱虞際。痛在公家豈獨私。</text>
<title>李判書君實 世華 挽 二首 其二</title>,<text>如君強健已黃泉。況我癃殘可少延。尙憶東門分手日。還思北塞送行年。人間一會猶難得。地下重逢詎有緣。白首同庚無限淚。忍將何語寫哀篇。</text>
<title>大行王妃殿挽 二首</title>,<text>壼位還陞是渥恩。向來屯否更何論。九重盛德超光武。八域歡聲戴聖嫄。孰料宮闈妖孼作。終敎臣庶至哀呑。旻天亦不垂冥佑。萬古應無似此冤。</text>
<title>大行王妃殿挽 二首 其二</title>,<text>坤度愆和二載間。疲癃獨阻起居班。葵忱耿耿長如結。騩馭迢迢竟莫攀。慕切徽音兼盛德。悲纏窮谷與深山。老臣別有無涯痛。又失喬陵慟哭還。</text>
<title>古人有詩曰。祖舜宗堯自太平。秦皇何事苦蒼生。不知禍起蕭墻內。虛築防胡萬里城。後人反其意曰。粉堞縱橫萬里平。齊民尙可賴安生。當年若數秦皇罪。只在坑儒不在城。二詩固皆佳而意似不備。余乃續之。壬午</title>,<text>妄謂嚴刑可致平。更將愚計欲長生。當年罪惡元非一。豈但坑儒與築城。</text>
<title>暑氣甚盛。不勝其苦。忽有所思。成一律志之。</title>,<text>我欲臨溪別構堂。堂前爲鑿小方塘。注來活水鋪沙上。栽得垂楊蔭岸傍。更遣嶽陰交掩映。自然天氣轉滄涼。於焉盡日憑欄坐。不覺炎蒸虐焰張。</text>
<title>偶得</title>,<text>仲尼當日欲無言。斯義誰知至理存。鏡被塵侵明易失。水因風激浪還飜。休嫌物態多端緖。且反吾心立本原。千古聖功惟此路。莫云求道有他門。</text>
<title>好雨志感</title>,<text>朝來好雨挾薰風。萬品昭蘇一霈中。帝德元非於我獨。吾心自可與天同。平生不作傷人意。雅志唯期濟物功。未效分毫身已老。靜思中夜愧無窮。</text>
<title>偶思石室先生事感題</title>,<text>痛哭投書日。輸忠抗疏時。已甘東海蹈。寧怕北風吹。</text>
<title>偶思石室先生事感題 其2</title>,<text>眼中無白刃。頭上有黃冠。醜類猶驚歎。爭稱此老難。</text>
<title>偶思石室先生事感題 其3</title>,<text>六載看羊地。終持漢節歸。英風動千古。日月可爭輝。</text>
<title>觀人</title>,<text>觀人須務審機衡。取舍從違詎可輕。出胯淮陰眞大勇。書空殷浩本虛名。言夸竟誤街亭事。目笑終成楚國盟。此類古來非一二。且令吾鑑十分明。</text>
<title>偶思朱陸辨。記淺見。</title>,<text>德性雖云在所尊。苟無開發卽空門。英姿睿質元來少。默識心通幾箇存。所以古人崇問學。著之方冊備言論。如何一種荒唐說。欲把偏流作大源。</text>
<title>雜詩。二首</title>,<text>旣非蘭茝又非茅。品格應爲衆所嘲。知己世間那易得。且將山水作神交。</text>
<title>雜詩。二首 其二</title>,<text>數椽茅屋傍雲巖。更有淸流與碧杉。野性平生偏愛此。向來乾沒愧朝衫。</text>
<title>麟鳳龜龍 四首</title>,<text>隱見由來自有時。西周盛際固其宜。不知魯獲緣何事。徒惹宣尼反袂悲。</text>
<title>麟鳳龜龍 四首 其二</title>,<text>虞庭岐岳幾千年。一去靈蹤便杳然。欲向丹山問消息。却愁氛翳滿中天。</text>
<title>麟鳳龜龍 四首 其三</title>,<text>背火分明判吉凶。稽疑只靠爾靈鍾。堪嗟此法淪亡久。何不呈圖效彼龍。</text>
<title>麟鳳龜龍 四首 其四</title>,<text>河中當日效靈圖。自此天人理數敷。致雨興雲元末事。到今胡乃末猶無。</text>
<title>瀉懷</title>,<text>休言雅志在雲林。自是殘骸病不任。爲報世人須細着。莫將沙礫認璆琳。</text>
<title>偶思東峯虛庵事漫題 二首</title>,<text>型範看纔六尺強。胸中自有大囷倉。文詞豈但追陶謝。學術應堪佐帝王。削髮元非耽釋佛。將身只是任綱常。栗翁立傳寧無意。留與芳名萬古長。</text>
<title>偶思東峯虛庵事漫題 二首 其二</title>,<text>苟不聰明自絶倫。詎能星法妙如神。天時已覺三刑値。身數仍看六害臻。脫禍唯思超阱罟。逃空豈欲捨君親。可憐一衲浮游地。八十年間淚幾頻。</text>
<title>酒吟寄霽谷</title>,<text>酒有何好孟嘉嗜。又有何害淵明止。淵明始嗜終則止。孟嘉不聞殊終始。與其沈冥不知返。曷若幡然覺今是。所以達識人莫及。豈獨當年五斗恥。</text>
<title>人有問於人者曰。聞某也甚緊峻。信否。答曰否。極其平順。其答者來言于余。余笑曰。吾於不善則峻。而善則順。兩言皆是矣。仍成戲句。</title>,<text>吾身只是一形模。看得如何燕越殊。水在平川雖似練。逢來亂石輒噴珠。</text>
<title>大雨初晴。風氣甚涼。</title>,<text>風光蕭瑟九秋如。好是山中雨歇初。淸坐不知三伏暑。短編時閱數行書。</text>
<title>薇蕨</title>,<text>首陽薇蕨不須疑。好事何人謾有詞。天地至公生此物。本非周國所能私。</text>
<title>胡姬</title>,<text>千秋公案考亭存。雪窖胡姬獨不論。若比梨媧應有重。澹庵於此豈無冤。</text>
<title>示兒輩</title>,<text>落地爲男子。千金儘不輕。嬌妖應伐性。麴糱定傷生。痛絶驕奢念。恒存畏懼情。暗中尤可戒。神目本昭明。</text>
<title>雨意</title>,<text>雨意連空暗。都將萬象迷。村煙渾羃樹。洞霧盡籠溪。寂寂蟬無響。冥冥鳥不啼。天機看若此。誰復識端倪。</text>
<title>字義</title>,<text>魚羊鮮共處。子女好同居。字義多如此。旁推可識餘。</text>
<title>卽景口占</title>,<text>積雨晩來歇。微涼猶自生。燕飛看漸倦。蟬響覺逾淸。霧罷山呈色。溪喧壑送聲。林鳩亦何意。時復喚新晴。</text>
<title>自歎</title>,<text>久在支離世。虛經少壯年。迹甘今俗混。名愧古人賢。已矣身多病。徒然雪滿顚。秋風忽又至。愁緖轉難蠲。</text>
<title>地震</title>,<text>地道本乎靜。原初理一定。奈何定者變。乖盭或時現。其變果誰致。感傷人所使。吾猷苟有忒。彼軌難循則。所以周衰日。特書多聖筆。漢成尤亂代。無怪加三倍。今世屬昌辰。胡然斯害臻。沈吟久不釋。悄悄坐終夕。</text>
<title>題維兒叢林記後</title>,<text>老病空悲脚力孱。風流無計辦登攀。臥遊古語今方驗。勝刹名庵半此間。</text>
<title>憶鶴浦舊遊</title>,<text>流水光陰孰可禁。鬢邊唯覺白森森。平生最愛湖山勝。此日那堪老病深。奔走縱無當世念。登臨尙有少年心。每思鶴浦扁舟泛。明月滄波爽滿襟。</text>
<title>秋懷</title>,<text>已覺秋光晩。那堪鬢髮疏。山園蟬去後。水國雁來初。北麓楓將染。東籬菊欲舒。生涯此已足。不必戀簪裾。</text>
<title>送秋日</title>,<text>細數人間事。眞同水上漚。桑田猶變海。梓澤亦成丘。月廑單宵滿。花無十日留。流光那可挽。又送此殘秋。</text>
<title>讀擊壤集。四首</title>,<text>一理中間數亦存。由來二者本同根。誰將彼此俱融會。安樂窩翁道最尊。</text>
<title>讀擊壤集。四首 其二</title>,<text>天挺斯翁豈偶然。聰明睿智認無前。能將隻手探玄窟。闡盡乾坤妙奧權。</text>
<title>讀擊壤集。四首 其三</title>,<text>元無一芥殢胸中。活水滔滔到處通。豈獨群蒙開蔽塞。皇穹亦賴顯神功。</text>
<title>讀擊壤集。四首 其四</title>,<text>大而帝伯皇王事。小則風花雪月權。一鑑高懸腔子裏。平看開闢混沌前。</text>
<title>夜坐</title>,<text>積雪空山夜。寒燈獨坐時。片心雖自壯。雙鬢奈先衰。忽忽仍無寐。忉忉却有思。浮雲與流水。萬事一嗟咨。</text>
<title>雪後</title>,<text>雪色凝逾冷。天容鬱不舒。看看歲欲暮。忽忽意何如。白髮身全老。靑雲跡已疏。丹心猶未改。日夕拱宸居。</text>
<title>夜坐書懷示子益</title>,<text>靑眸邂逅不成歡。白首存亡淚獨潸。琴瑟恩情終似始。糟糠活計苦兼酸。鸞儀忍說重泉隔。鶴髮空悲隻影孱。愁絶夜窓相對地。滿天風雪一燈寒。</text>
<title>詠燭</title>,<text>中通外直是良姿。文彩光華又絶奇。滿腹精神由內出。一身功用自心推。偏宜琴閣宵彈地。最好書窓夜讀時。況乃詩軒與酒席。捨君何以作歡怡。</text>
<title>數日稍溫。積雪盡消。</title>,<text>歲欲窮陰盡。山還積雪消。天機自推盪。物化有榮凋。道不殊今古。人胡異跖堯。共驩倘不去。那得故簫韶。</text>
<title>人有來誦朴季肯詩曰。蠹魚身向卷中生。食字多年眼乍明。畢竟物微誰見貴。只應贏得毀經名。蓋以自況也。聊成一絶。</title>,<text>蠹雖食盡經中字。本旨何曾毀一毫。寄語世間迷路士。早歸無作陸王曹。</text>
<title>偶成</title>,<text>蝠爪利巖掛。鳥翼難水泅。物情詎可一。寸木非岑樓。奈何漆園老。強欲齊不齊。乾坤本二質。圓軸殊方倪。</text>
<title>偶成 其二</title>,<text>箙籙用雖異。厥功元相須。一也難獨遂。二固不可無。一生又二生。所以成轇輵。轇輵亦何傷。妙機且善斡。</text>
<title>大雪走筆 癸未</title>,<text>癸酉之年歲首月。二十七日天大雪。如今癸未雪尤壯。又是月日無差爽。一氣推遷十稔中。機緘前後還相同。鋪來覆活麥牟根。幻去消爲膏澤源。往者秋禾已可徵。何獨今年穀不登。</text>
<title>子益登孤峯亭賦詩。主人具健卿要余和韻。</title>,<text>衋矣三賢事。悽然九曲屛。月光依舊白。山色至今靑。地旣留芳躅。人應返列星。萇弘血猶碧。遺恨滿斯亭。</text>
<title>春夜對月</title>,<text>爽籟泉鳴壑。淸光月滿天。夜涼人不寐。林寂鳥初眠。鬢髮三春後。心期百代前。疏慵眞可笑。事業只詩篇。</text>
<title>雙淸堂感舊</title>,<text>萬事傷心地。陳蹤觸處哀。還如華表鶴。千載獨歸來。</text>
<title>意會口占</title>,<text>逝水東流落日西。暮天霞鶩更高低。花纔褪色紅全歇。樹已敷榮綠漸齊。萬物自能相遞代。兩儀何害各端倪。在坑在谷皆塡滿。靜坐看來眼不迷。</text>
<title>送李郞謙叔 益命</title>,<text>來何稀也去何忙。會合無多契闊長。今日別懷君莫問。老翁唯有鬢邊霜。</text>
<title>渼湖江榭雜詠</title>,<text>靑山如簇水如彎。表裏粧成別界寬。自幸老來逢此境。餘生肯惜鬢毛殘。</text>
<title>文谷相公遷葬挽</title>,<text>桑海傾飜日。台衡震蕩時。孰知天早定。旋見世重煕。伸屈關隆汚。存亡卜盛衰。惟應千古恨。永結沃州祠。</text>
<title>殘燈</title>,<text>殘燈坐對影幢幢。獨夜愁懷轉滿腔。千古霧雲元亂局。一冬風雪又寒窓。光陰縱使容顏改。世故難敎意氣降。却憶憑欄乘興地。碧峯無數繞淸江。</text>
<title>歲暮感懷</title>,<text>天機滾滾水東流。白首那堪歲又遒。北極星辰何處是。西江波浪幾時休。親朋一代人雖盡。賢達千秋迹可求。豪興老來渾不減。綠樽還欲倚高樓。</text>
<title>次李孫 重之 韻 甲申</title>,<text>愧我虛生此世間。徒將浪跡寄塵寰。偶然名字題黃甲。畢竟心期在碧山。肯向市朝長汩沒。幸從丘壑得安閒。暮天霞鶩斜陽外。坐看前林倦鳥還。</text>
<title>天機</title>,<text>歷歷天機也不迷。草芽庭畔已全齊。樑間燕子雙雙語。柳上鶯兒兩兩啼。萬物得時俱有樂。一身隨分且安棲。最憐墻下梅先發。疏影婆娑帶月低。</text>
<title>長洞途中 自月堂往漢湖經此</title>,<text>溪山處處綠陰新。老柳殘花尙有春。驢背覓詩吟過地。不知微雨濕綸巾。</text>
<title>次兒子泛江韻 二首</title>,<text>入眼江山正可憐。況兼晴日媚風煙。一聲何處斜陽笛。驚起沙頭宿鷺眠。</text>
<title>次兒子泛江韻 二首 其二</title>,<text>春風江上木蘭舟。十里煙波湛不流。暝色纔看洲渚暮。忽驚新月又峯頭。</text>
<title>卽事</title>,<text>閒中幽事動相宜。好是琴書與奕棋。芳草落花春暮後。淡煙晴日鳥吟時。天機滾滾何曾息。世故滔滔不自知。徙倚北窓淸坐久。却憐簷影正遲遲。</text>
<title>金江東 壽能 挽</title>,<text>自有詞華在。堪爲藝苑英。龍門與雁塔。妙歲擅高名。薄宦才難盡。殊鄕病忽嬰。忍看西塞路。寒日照丹旌。</text>
<title>病中述懷</title>,<text>笑此支離老病身。虛經七十五年春。自憐白髮隣黃壤。誰識丹心拱紫宸。敢擬伯鸞歸海曲。却同劉幹臥漳濱。洪恩縱蔑涓埃報。一念長懸國與民。</text>
<title>次琦兒江亭雜詠韻 三首</title>,<text>雨後軒窓一倍淸。樹陰還復晩涼生。牧童最解騷人意。牛背斜陽一笛橫。</text>
<title>次琦兒江亭雜詠韻 三首 其二</title>,<text>一帶澄江繞檻長。萬峯蒼翠又斜陽。風光自覺胸襟爽。却笑王維賦蔗漿。</text>
<title>次琦兒江亭雜詠韻 三首 其三</title>,<text>岳色江光掩映中。偏宜斜日揭孤蓬。垂綸取適猶餘事。且使煩襟濯晩風。</text>
<title>萬事</title>,<text>家在靑山下。窓臨碧澗流。生涯一身穩。光景四時優。軒冕終堪愧。丘園且可休。百年餘幾日。萬事摠悠悠。</text>
<title>漫吟</title>,<text>得不爲欣失不哀。此翁疏懶也堪咍。百年有興詩千首。萬事無心酒一杯。北牖輕涼風瑟瑟。東簷霽色月皚皚。天公餉我何時已。景物循環去復廻。</text>
<title>崔子厚家在同志山下。山麓海岸有亭基。栽松六株。名以六松亭。勝槩可以想像。寄題 二絶。</title>,<text>同志山臨碧海涯。此間同志果爲誰。漁翁不害爲同志。共坐苔磯下釣絲。</text>
<title>崔子厚家在同志山下。山麓海岸有亭基。栽松六株。名以六松亭。勝槩可以想像。寄題 二絶。 其二</title>,<text>六榦新栽海上亭。幾時枝葉碧匀停。無論迥壓滄溟水。最是淸陰逗月星。</text>
<title>金學官 壽稱 挽</title>,<text>哀哀金學官。去去將安之。九原夐冥漠。何處埋貞姿。昔我在甥館。君年方七歲。沖雅自少然。良玉無塵穢。長益加琢磨。庭訓寔有賴。詞華是餘事。錦繡絶纖纇。丹靑與篆籀。衆藝無不能。詩窮古所歎。命達天胡憎。畀之旣云豐。報也何太嗇。長吉縱才高。浪仙奈數厄。哀哀金學官。孰謂終於此。顧余眷愛偏。不獨潘楊誼。人事足推遷。每恨睽離多。星霜荏苒間。鬢髮俱已皤。書札尙聯翩。步屧時追隨。却憶前夏訪。笑晤肝膽披。音容怳如昨。存沒一何遽。靑眸已難再。白首吾誰與。哀哀金學官。萬事長已矣。誰知月堂老。寫挽唯涕淚。</text>
<title>歲暮憶渼湖</title>,<text>叵耐窮山歲又遒。客懷寥落自生愁。丹忱每爲瞻宸苦。白髮偏從戀闕稠。終古天機雲易合。只今人事水空流。渼湖風物還馳想。雪裏千峯擁一樓。</text>
<title>歲盡</title>,<text>月堂老子鬢全皤。歲盡窮山愁更多。平生壯志尙不磨。謾擬手決西江波。西江波勢問如何。震盪六合傾天河。傍人向我笑且訶。爾胡不量輕自詑。莫如高臥碧山窩。日日大醉仍長歌。</text>
<title>偶得</title>,<text>從來此理本天然。莫把人爲鑿又穿。意到快時應有悔。言能訒處自無愆。風恬止水波逾靜。日照穠葩色更姸。且置許多門與路。只須努力護丹田。</text>
<title>伏次御製韻 乙酉</title>,<text>我后御家邦。升平踰卅稔。國無金革虞。民有稻粱飪。率土祝惟均。春宮誠更甚。謙謙聖德隆。處泰猶危懍。</text>
<title>寒食日。用徐鼎臣韻。寄金徵之 壽微。</title>,<text>牢落窮愁鬢已華。況堪親愛隔天涯。淸明昨日猶多雨。寒食今朝不見花。景物三春風候異。音塵千里道途賖。唯憐寂寞寬閒地。無限雲山護我家。</text>
<title>次明道先生韻</title>,<text>乾坤職在並包容。楊柳靑兼芍藥紅。馬載牛耕功豈異。鳶飛魚躍理還同。千區縱列群分際。萬品都歸一貫中。且可湯氷調燠冷。不須烏鳥較雌雄。</text>
<title>卽事</title>,<text>節旣三春過。人今一病深。閒中觀物化。靜處驗吾心。綠柳飄輕絮。黃鸝弄好音。居然淸興動。山水憶登臨。</text>
<title>秋鶯</title>,<text>七月猶留滯。應憐柳未凋。秋淸聲更滑。歲晏舌逾嬌。老燕聊爲伴。殘蟬肯作僚。如何不隨鳳。共聽舜簫韶。</text>
<title>萬事</title>,<text>萬事風塵鬢已斑。歸來賴有此江山。岳陽樓閣猶人境。盤谷園林亦世寰。大隱本宜城市裏。冥蹤且可楚凡間。何如白石靑莎路。巖叟灘翁共往還。</text>
<title>漫題 丙戌</title>,<text>江山是公物。管領非所嫌。風月本無主。取之不傷廉。得兼玆四者。莫道生涯貧。況復値佳節。時維三月春。韶光正澹蕩。花柳何紛繽。橐鑰豈終息。陽和應更新。同流物與我。人事參天地。惟彼沂上士。也能知此意。樽觴獨樂園。亦有司馬子。操捨顧何常。貴乎止所止。</text>
<title>卽事</title>,<text>半峯斜日映江門。遙渚輕煙尙雨痕。莫道山中花事晩。暖風今已動梅魂。</text>
<title>伍子胥</title>,<text>當日投吳只爲讎。讎除憤洩更何求。可憐屬鏤千秋恨。應愧東湖范蠡舟。</text>
<title>屈三閭</title>,<text>終古人間第一冤。誰如魚腹葬忠魂。哀哀七尺投江日。天獨何心不肯援。</text>
<title>三才吟</title>,<text>輕淸與重濁。判爲上下察。上下縱有殊。一理實貫徹。中有最靈氣。賦於人者別。是之謂三才。一固不可缺。民彝與物則。縱云有常規。苟無參贊功。位育焉可期。天地不得人。是猶無足鼎。人而得天地。是似水滿井。相須殷如許。應合誠非偶。厥機何所肇。無極是樞紐。</text>
<title>五色吟</title>,<text>太一生五行。分精却異色。其色問何如。靑黃赤白黑。萬物各稟精。宜乎非一則。面有韓信黃。又有張蒼白。盧杞靑似藍。德用黑如墨。異哉漢壽亭。蒸棗獨深赤。蟲魚與鳥獸。花卉與金玉。以至雲與霧。曁夫沙與石。種種皆五色。箇箇無差忒。間色雖又多。亦其所相錯。錯也是何理。氣自有噴薄。或合而爲純。或散而爲駁。要之五般色。未可論美惡。美惡固有在。休將色爲式。</text>
<title>美惡吟</title>,<text>氣分陰與陽。陽淸陰則濁。惟其有淸濁。所以殊美惡。流行雜糅間。所稟有多寡。多者乃其最。寡者斯爲亞。美固非一般。惡亦非一格。上智及下愚。一定不可易。惟彼中品資。所係唯在學。作聖恒於斯。爲狂亦於斯。願言吾黨士。夕惕勤孶孶。</text>
<title>天人吟</title>,<text>天人本相參。胡乃互勝負。天勝廑一二。人勝常八九。借問此何故。天徐人則疾。徐者必重遲。疾者必飄忽。飄忽重遲間。淹速於斯決。速者每居先。淹必爲所奪。豈惟疾徐殊。又復邪正異。正應存直道。邪應足詐僞。詐僞恣幻弄。直道難免欺。所以人也勝。率多得意時。雖然天有常。常運終一定。定後果何如。赫赫行其正。妖腰與亂領。莫不蒙顯戮。非徒殃及身。往往連九族。雖或免乎此。後嗣恒滅絶。惡名流千秋。遺醜永難雪。班班靑史上。歷歷皆可徵。前車後宜戒。奈何憯莫懲。</text>
<title>偶得</title>,<text>帝德由來順且全。吾心那可獨違天。飢餐渴飮寧容僞。夏葛冬裘是自然。水被淤塡應見汩。火遭薪濕豈能燃。丁寧實理渾如許。莫遣私爲強鑿穿。</text>
<title>歲暮遣懷</title>,<text>白髮窮陰似有期。天機人事兩堪噫。傷時漫灑袁安淚。憂國長吟杜老詩。意氣已甘當世笑。文章敢蘄後人知。丁寧孟氏眞先獲。每道平生學孔尼。</text>
<title>白髮</title>,<text>白髮悲明鏡。丹忱戀紫宸。身同劉幹病。家似杜陵貧。世路皆新輩。泉塗盡故人。空山歲又暮。愁緖轉紛繽。</text>
<title>南風</title>,<text>天工何事苦多愆。夏節南風久寂然。況復三冬無積雪。年年休怪旱荒連。</text>
<title>殘生</title>,<text>殘生只覺鬢如銀。萬事誰非愧古人。敢道一心無秪悔。況論三月不違仁。朝聞夕死斯爲可。櫝買珠還是豈眞。千載武公猶起我。齒過耄耋業逾新。</text>
<title>辛未歲。伯涵在京寄詩。卽次雲卿韻也。其後一二年間。相繼而逝。今日偶閱篋中。而得之手蹟宛然。不覺愴感。況雲卿則謫沒于北關。尤可悲也。聊次其韻以抒懷。丁亥</title>,<text>文雅壺谷翁。跌宕金華老。平生有交誼。末路同襟袍。離合詎可常。世事忽顚倒。秪今存沒恨。最結關山草。</text>
<title>申相國 琓 挽</title>,<text>鸞鷟元奇瑞。驊駵是俊姿。雍容廊廟日。密勿廈氈時。孰謂艱虞際。翻吟殄瘁詩。從今輔弼地。誰復佩安危。</text>
<title>申相國 琓 挽 其二</title>,<text>憶昔銀臺夜。呼觴共賦詩。升沈卅年事。存沒一朝悲。往跡渾如夢。餘生却自疑。支離獨何甚。又作此哀詞。</text>
<title>偶得</title>,<text>水旣流千轉。山應峙百層。苟無雲黯黮。安有月淸澄。闔闢機須變。融通道乃弘。參三人亦爾。那可不恭承。</text>
<title>漫題</title>,<text>萬品元多種。林林各不同。裁成自有術。貴在用其中。</text>
<title>漫題 其二</title>,<text>衆植形雖異。咸亨理則同。唯應合巨細。並育太和中。</text>
<title>漫題 其三</title>,<text>皇穹均賦予。吾性古賢同。苟使無違悖。何慙屋滿中。</text>
<title>漫題 其四</title>,<text>聖功無別道。堯舜與人同。且莫求諸遠。唯循日用中。</text>
<title>老翁</title>,<text>老翁身事實堪傷。眼着昏花鬢着霜。獨有寸忱終不改。戀君憂國自難忘。</text>
<title>琴</title>,<text>有絃方始有琴聲。却怪無絃太不情。可是吾琴絃有七。寓情無乃勝淵明。</text>
<title>是</title>,<text>從來立天地。只在一箇是。人何獨不然。愼莫違乎此。有是豈無非。朱或奪於紫。卞之倘小差。穹壤易其位。</text>
<title>自歎</title>,<text>畢竟成何事。平生儘可傷。敢論三不朽。還媿百無當。且自存兢惕。毋令致梏亡。長途日已暮。愼莫更彷徨。</text>
<title>弔古</title>,<text>衮衮衷誠屈正則。堂堂意氣關雲長。天生特士實非偶。胡使其終惟不祥。魚腹忠冤豈忍說。麥城壯憤眞堪傷。時丁頹運欲將訖。身値窮途寧不亡。奮筆吾今寫苦恨。悲風慘惔雲蒼茫。</text>
<title>用淸陰先生韻。擬江文通恨賦。</title>,<text>百年足感慨。千古堪悲歌。鳳鳥竟何在。滄溟空自波。</text>
<title>用淸陰先生韻。擬江文通恨賦。 其二</title>,<text>三良旣不幸。五子胡爲歌。世事有如此。奚論滄海波。</text>
<title>用淸陰先生韻。擬江文通恨賦。 其三</title>,<text>看羊北塞恨。採薇西山歌。哀哀精衛鳥。力盡塡溟波。</text>
<title>用淸陰先生韻。擬江文通恨賦。 其四</title>,<text>一唱起三嘆。千秋悲九歌。至今魚腹恨。嗚咽湘江波。</text>
<title>用淸陰先生韻。擬江文通恨賦。 其五</title>,<text>黃鵠豈憂網。紫芝誰作歌。吾憐五湖艇。好去凌滄波。</text>
<title>題再從季應 奎運 草堂 四首</title>,<text>好是東天月。淸光滿我軒。胸襟共灑落。頓覺滌昏煩。</text>
<title>題再從季應 奎運 草堂 四首 其二</title>,<text>樂此西軒勝。呼觴問幾巡。還憐楚屈子。空作獨醒人。</text>
<title>題再從季應 奎運 草堂 四首 其三</title>,<text>射固男兒事。休言是等閒。腰間三箇箭。倘可定天山。</text>
<title>題再從季應 奎運 草堂 四首 其四</title>,<text>北牖淸風入。淵明興致高。何如臥藜榻。也復聽松濤。</text>
<title>士人尹 愿 挽</title>,<text>劉陶曾哭九門前。氣節看君又嶷然。每謂報施應有日。那知奄忽竟無天。可憐才命元難耦。最惜光陰太不延。餘慶獨徵群玉樹。且須指此慰重泉。</text>
<title>憶渼湖 戊子</title>,<text>雨歇山增翠。風微水漾波。憑欄詩興足。簾外夕陽多。</text>
<title>憶渼湖 戊子 其二</title>,<text>山暗雲沈樹。江明月涌波。高樓當此夜。豪興十分多。</text>
<title>病中火盛。夜不得做睡。強索成句。</title>,<text>樗櫟焉能作幹楨。却慙年少忝科名。三朝厚渥曾何報。八耋沈痾久已嬰。賈傅空流憂國涕。華封徒切祝堯誠。公私百慮關心地。耿耿那堪睡不成。</text>
<title>數名詩</title>,<text>一氣肇乎初。問誰主張是。二儀旋復具。斯固自然理。三才又並立。厥機至深邃。四常胡可無。森然腔子裏。五行亦該貫。原無上下異。六沴不順度。專由吾所致。七年旱太甚。誰知桀爲祟。八域應滂霈。責躬湯德至。九昊縱云遠。密邇猶尺咫。十月雷震作。人也非天耳。</text>
<title>五月二十一日得喜雨。成數名體。</title>,<text>一雨居然滌旱魃。二氣從此無愆忒。三農庶可致豐登。四野歌謳歡意足。五帝以後人事非。六責獨有成湯德。七年災禍終自弭。八域旋看甘霈渥。九重誠感邁古昔。十拜頌祝吾王澤。</text>
<title>悼仲和 二首</title>,<text>皇穹賦與一何厚。有斐有斐吾仲和。瑞鳳祥麟自有種。隋珠荊璧元無瑕。夷之淸節惠之和。隘與不恭猶有偏。況彼汪汪黃叔度。文章行業都無傳。古人今人同不同。富有如君眞罕倫。</text>
<title>悼仲和 二首 其二</title>,<text>畀之旣云厚。奪也胡乃遄。運氣實相管。存亡非適然。丹霄鳳忽去。玄圃鶴初旋。精爽應長在。千秋月共懸。</text>
<title>人生</title>,<text>人生天地間。眇若太倉粟。志氣苟低垂。胸懷應局促。何能立事功。定復歸庸碌。而我實凡材。敢言同美玉。前經竊粃糠。早歲忝科目。世路漫浮沈。名繮遂縳束。雖慙脫穎錐。反買無珠櫝。處地苦卑湫。身名怕汚辱。所希在古人。所樂乖時俗。汩沒非素心。歸來是初服。閒中七尺軀。物外三椽屋。秋晩菊綻崖。春晴花滿谷。松憐帶雪蒼。柳愛和煙綠。景物自無窮。生涯亦云足。飜嗟疾病纏。更惜光陰速。大耋迫桑楡。殘骸托床褥。靑年任擲虛。白首徒懷恧。衛武齒雖耄。工程日彌篤。詞人作雅歌。學業誇淇竹。前哲揭規模。此心增愧縮。題詩警惰昏。破暗擬明燭。大道本平夷。且須遵舊躅。</text>
<title>卽事</title>,<text>深山萬籟空。谷鳥時一哢。何物最怡心。白雲生古洞。</text>
<title>朴僉知 善一 挽</title>,<text>愷悌元天性。康寧是地仙。惟其善有積。所以福能全。乍喜緋貂煥。飜驚薤露先。那堪白首淚。揮灑向新阡。</text>
<title>酬李督郵剛仲 彥純</title>,<text>二百人誰不上仙。怪來年壽我能專。山陽淚盡當時笛。樽酒情深此日筵。感舊那堪餘白首。承家却喜保靑氈。阿郞更有奇毛蔚。剩看芳聲世世傳。</text>
<title>三月 己丑</title>,<text>三月煙花繞洞門。滿空佳氣正氤氳。濂溪芳草窓前碧。明道春風座上暄。簪紱自知初計謬。典墳安有宿工勤。飜嗟小技終無賴。千首詩篇豈足論。</text>
<title>春日</title>,<text>花意方酣柳意濃。一年春事正煕隆。太平休道終無象。從古人工協化工。</text>
<title>漫題俳句。作忘病抒悁資。</title>,<text>山翁得意地。溪上數間楹。遶屋晴泉響。渾疑碧玉鳴。</text>
<title>漫題俳句。作忘病抒悁資。 其二</title>,<text>山翁得意地。床上古人書。倚枕耽看味。偏宜午睡餘。</text>
<title>漫題俳句。作忘病抒悁資。 其三</title>,<text>山翁得意地。壺裏貯村醪。隨量傾三酌。微醺發興高。</text>
<title>漫題俳句。作忘病抒悁資。 其四</title>,<text>山翁得意地。匣裏有幽琴。隨手成三疊。希音寄趣深。</text>
<title>漫題俳句。作忘病抒悁資。 其五</title>,<text>山翁得意地。花柳十分春。最是黃鸝子。淸歌雨後新。</text>
<title>漫題俳句。作忘病抒悁資。 其六</title>,<text>山翁得意地。楓菊十分秋。最是晴天月。金波檻外流。</text>
<title>次琦兒俗離山韻 三首</title>,<text>雄勝由來冠大東。穿雲高起半天中。蒼崖矗矗千年骨。碧落冷冷萬古風。泰岳登臨思魯聖。衡山飛下憶文公。軒然獨立開胸地。曠豁何曾眼力窮。</text>
<title>次琦兒俗離山韻 三首 其二</title>,<text>矗矗亭亭上上臺。碧空層疊玉崔嵬。身邊沆瀣三淸近。目下寰丘萬象開。若木扶桑相對起。南溟北極互縈回。唯應灝氣千年積。幾箇英豪稟得來。</text>
<title>次琦兒俗離山韻 三首 其三</title>,<text>祥飆習習拂塵冠。爽籟穿林更滿山。自是靈區標絶特。也知眞界隔人寰。眼邊宇宙心猶窄。頭上星辰手可攀。笙鶴況聞天外響。遊仙應在五雲間。</text>
<title>石潭二曲</title>,<text>二曲仙巖花映峯。碧溪流水漾春容。落紅解使漁郞識。休說桃源隔萬重。</text>
<title>卽事 集唐詩句</title>,<text>北土非吾願。南山歸弊廬。洞中開日月。人物似秦餘。</text>
<title>卽事 集唐詩句 其二</title>,<text>宿雨朝來歇。蕭蕭風景寒。停杯試北望。何處是長安。</text>
<title>恨思 集唐詩句○三首</title>,<text>出門何處望京師。萬里惟留楚客悲。芳草伴人還易老。鏡中無復少年時。</text>
<title>恨思 集唐詩句○三首 其二</title>,<text>孤雲獨鶴共悠悠。風物凄凄宿雨收。何處相思不相見。煙波江上使人愁。</text>
<title>恨思 集唐詩句○三首 其三</title>,<text>東遊久與故人違。家在寒塘獨掩扉。年老心閒無外事。莫將簪弁勝荷衣。</text>
<title>題畫 集唐詩句</title>,<text>初日照高林。白雲依靜渚。緣溪路轉深。半入花源去。</text>
<title>卽事 集杜詩句</title>,<text>野客茅茨小。山扉花竹幽。興來猶杖屨。衰謝不能休。</text>
<title>卽事 集杜詩句 其二</title>,<text>滿谷山雲起。孤城水氣昏。牛羊下來夕。正掩小蓬門。</text>
<title>卽事 集唐三句</title>,<text>山月臨窓近。溪風遶檻淸。偶然値林叟。相對倒深觥。</text>
<title>卽事 集唐二句</title>,<text>鶯啼綠樹深。雲起蒼山暮。把酒話桑麻。生涯隨所遇。</text>
<title>卽事 集唐二句 其二</title>,<text>落日滿秋山。宿禽投古木。無人送酒來。誰復慰幽獨。</text>
<title>卽事 集唐二句 其三</title>,<text>谷靜泉逾響。雲深山更幽。夕陽無限好。還欲倚高樓。</text>
<title>卽事 集杜二句</title>,<text>歎息人間萬事非。夕陽愁思轉依依。江天漠漠鳥雙去。嶺樹蒼蒼雲獨歸。</text>
<title>挽詞鄭澔</title>,<text>壽到遐齡位正卿。履盈持滿惕如驚。德尊耆社朝中望。盟主文衡膝下榮。當日急流能勇退。遭時多難獨完名。半生林壑怡眞趣。三尺峨洋有古聲。迹習門墻屢承奬。歌傳木稼倍傷情。公私無恨如泉淚。爲向西風滿臆橫。</text>
<title>挽詞任弘望</title>,<text>春風座上始逢公。秋日仙樓夙夜同。雅量平生無畛域。完名叔世有初終。八旬視德難爲壽。一品論人恨未崇。所慰家聲猶不殄。斯文責在大宗工。</text>
<title>挽詞黃欽</title>,<text>完名終古如公少。福履于今更孰倫。膝下榮光太學士。朝端矜式老成人。超然蠻觸紛爭地。好作丘園自在身。耆席忝僚餘白首。不堪臨挽淚沾巾。</text>
<title>挽詞閔鎭厚</title>,<text>淸標長德冠簪纓。間養林泉福履縈。望峻儒宗門下士。名高耆社會中英。身全素節無今世。兒主文盟大厥聲。訃徹九重宸悼切。恩深終始極哀榮。</text>
<title>挽詞閔鎭厚 其二</title>,<text>靈光每仰巋然存。床下時承戒誨溫。惓惓戀君憂世意。諄諄感古愴今言。班連槐棘身如蛻。國賴蓍龜望益尊。一老天胡終不憖。追惟先誼秪聲呑。</text>
<title>挽詞閔鎭遠</title>,<text>先業雙淸勉肯堂。平生齒爵德兼彰。三朝白髮靈光巋。晩節黃花老圃香。洛社畫圖傳勝事。詞壇旗鼓屬賢郞。應知素紼湖堧路。處處遺民泣憩棠。</text>
<title>挽詞閔鎭遠 其二</title>,<text>先君同榜又同庚。況是同門受業生。一代升沈關世運。百年膠漆見交情。滄桑屢閱悲人事。風樹餘哀仰老成。床下拜顏今不再。永懷疇昔淚沾纓。</text>
<title>挽詞李宜顯</title>,<text>宿德奫深素履貞。故應天錫有遺贏。遐期穩享三朋壽。崇秩新超一品卿。洛社淸樽宜晩景。萊庭綵舞是文衡。翛然此去元無憾。況奉哀綸字字榮。</text>
<title>挽詞李宜顯 其二</title>,<text>二老華宗早襲方。危途閱盡志彌彰。繁花玄觀從他艶。晩菊秋畦獨保香。仙府忽看乘莽眇。魯邦無復仰靈光。通家小子追先故。千里緘辭涕淚長。</text>
<title>挽詞洪受瀗</title>,<text>如公名德世儀刑。大耋康寧福祿幷。泰畤麟游曾表瑞。洛波龍臥早辭榮。皓鬚耆社身承渥。赤幟騷壇子主盟。林下十年猶望起。皇天不憖奈蒼生。</text>
<title>挽詞崔錫鼎</title>,<text>滔滔一世利名趨。蠻觸紛然競䁔姝。暮境優閒夫子是。急流難進近來無。湖山滿目雲俱往。花竹成林鶴正孤。俛仰高風那復見。家聲猶在九苞雛。</text>
<title>挽詞李晩成</title>,<text>耆社官仍八座臨。詞壇執耳又奇男。典刑尙喜瞻黃髮。謙愼何曾改素心。勇退久稱林下一。達尊兼有世間三。秋風丹旐藍田道。兩世甘棠處處陰。</text>
<title>挽詞李畬</title>,<text>卽知元祐有完人。故里婆娑勇退身。積慶趨庭太學士。淸名耕野舊從臣。三孤峻秩尊榮備。八袠高齡寵錫申。無奈老成追不得。漳濱回首獨悲辛。</text>
<title>挽詞申銋</title>,<text>勇退名高福履幷。八旬增秩更尊榮。明時寵渥逢三聖。終老佳緣續九京。望實定踰登鼎軸。寧馨何況秉文衡。人間艶頌應無比。秪是偏傷善類情。</text>
<title>挽詞兪得一</title>,<text>閒居眼底閱滄桑。秋後寒花獨抱香。此地宜稱漢通德。何人不仰魯靈光。耆英入畫崇班擢。才子垂金彩舞長。痛惜舊臣零落盡。九重哀詔泣周行。</text>
<title>挽詞韓聖佑</title>,<text>淸名晩節兩難全。在漢齊疏宋媲錢。光顯何曾渝志操。歸來惟得友林泉。群賢同戶仁爲里。伯子榮門孝是氈。邦國今朝成殄瘁。人間白首獨潸然。</text>
<title>挽詞李思永</title>,<text>維我先生門下人。畢竟成就惟公是。先朝學士如雲委。怡靜誰能與公比。常看世紛公先退。且値時平公不起。榮塗峻秩摠非心。日夕惟憶安田里。韓公老圃晩菊香。疏氏鄕園同父子。耆社優游老尙書。鯉庭常趨太學士。人間壽祿更何厚。爽氣忽上秋空裏。士友皆傷失典刑。聖旨深嗟軫葬祀。文章德業皆不朽。豈若公名長不死。怊悵雙淸堂上月。長照藍田山下水。</text>
<title>挽詞姜鋧</title>,<text>淸名雅望動簪紳。雨露恩光進退均。父子霜臺都御史。生涯田野一閒人。崇班正待耆英會。卿月俄隨壽曜淪。躡武龍喉如昨日。幾回追曩暗傷神。</text>
<title>挽詞姜鋧 其二</title>,<text>幾回追曩暗傷神。鄕誼交情最覺親。銜命曾過桑梓地。承顏重對畫圖春。襟懷款款言猶記。杖屨依依跡已陳。怊悵舊臣零落盡。綸音懇惻泣朝紳。</text>
<title>挽詞趙正萬</title>,<text>鄒魯生居墳典探。十年師事兩河南。承家志操追名祖。華國文章挺大男。九袠享來完福五。一身兼有達尊三。壽星今與德星晦。慟爲公私俱不堪。</text>
<title>挽詞趙正萬 其二</title>,<text>崇班巍秩視毫塵。歸臥田園問幾春。自是急流能勇退。居然元祐一完人。溫公有學知行止。邵子吟詩道性眞。可但高名垂史筆。聖君哀慟切絲綸。</text>
<title>挽詞權尙夏</title>,<text>河南門下姓名香。弱歲蜚英侍御床。雅望三朝卿月煥。優閒廿載老星光。方期海屋添籌遠。忽訝仙樓作記忙。赫赫家聲傳令嗣。士林收淚慰悲傷。</text>
<title>挽詞申鐔</title>,<text>河南門下早摳衣。平步雲霄振羽儀。軒冕儻來看外物。園林閒臥樂淸時。文昌宿望靈光在。洛社高名走卒知。世路漸艱耆舊盡。不堪喬木日凄其。</text>
<title>挽詞申鐔 其二</title>,<text>名利場中膏火煎。戰爭蠻觸亦紛然。人誰脫落能全操。公獨優閒且樂天。雅節終看爲世範。浮榮何用上台躔。謾將平日登龍願。千里緘辭淚灑牋。</text>
<title>挽詞李喬岳</title>,<text>憶曾溪社挹光塵。和氣溫然滿座春。大袠崇班優寵渥。高風霽月見精神。慇懃佳誨纔經日。奄忽淸規已隔晨。晩節林泉公獨最。完名今世復何人。</text>
<title>挽詞趙泰采</title>,<text>明時勇退古猶難。林下淸名獨保完。戀結九閽常有夢。身閒三逕若無官。聖恩優老躋崇秩。耆畫傳神聳後觀。存沒世間何所憾。更看兒上主文壇。</text>
<title>挽詞徐宗泰</title>,<text>迹似雲霞遠。光同鸞鳳儀。接人渾德氣。飭己見沖規。耆社風流盛。台司步武遲。寒門忝王謝。再拜遠緘辭。</text>
<title>挽詞趙相愚</title>,<text>曾從函丈聞題品。講席推公第一人。勇退本非忘聖世。卷懷惟欲保餘春。兒橫金帶兼雙璧。位逼槐班況八旬。元祐誰能全晩節。淸堂無復挹芳塵。</text>
<title>挽詞李健命</title>,<text>先朝名德幾人存。尙看丘園有達尊。軒冕心灰春夢過。滄桑眼閱水瀾翻。年高大耋超塵臼。位逼台司荷聖恩。更喜生男爲國器。成書不獨托龍門。</text>
<title>挽詞金萬埰</title>,<text>耆社風流廊廟姿。蜚英當日贊明時。淸名退谷諸賢幷。雅望春齋兩老推。色擧爭稱高世節。文盟允屬克家兒。人間不盡公私慟。一讀綸音涕更洟。</text>
<title>挽詞金萬增</title>,<text>眼眯東華幾丈塵。鍾鳴摠是夜行人。世間軒冕遐情早。湖上田園素業貧。漫道明廷卿月峻。驚聞紫極壽星淪。兒郞繼起家聲大。都憲文衡聳搢紳。</text>
<title>挽詞金萬增 其二</title>,<text>桑梓地連莽蒼間。過從幾遍罄幽歡。豈惟厚德忘高位。自是淸標保歲寒。一代耆賢誰復在。三朝名節最能完。寢門未洩存亡慟。灑向秋天涕不乾。</text>
<title>挽詞李寅燁</title>,<text>名門潛德說雙淸。公又謙中寵若驚。晩暮優閒仍洛社。風流篤厚卽西京。耽開書卷消長日。好占江山愜素情。爭睹九苞丹穴羽。早將牛耳主齊盟。</text>
<title>挽詞李寅燁 其二</title>,<text>床下曾陪杖屨親。菀然眉宇見精神。襟懷瑩若堂前月。談笑熏爲座上春。不待三郞堅一壑。早知元祐有完人。百年寧順應無憾。留得芳名簡冊新。</text>
<title>挽詞李頤命</title>,<text>蜀公終不起元祐。千載行藏可等倫。世事雲煙從百變。閒居日月似長春。人間大袠嗟歌缶。身後斯文有麒麟。遙想琴棋湖上宅。寒花寂寞映秋旻。</text>
<title>挽詞宋基泰</title>,<text>交情至老又宗誼。福履常稱古亦稀。霽月光連卿月煥。壽星躔耀德星輝。經綸有責難忘世。爵祿匪心易息機。後死人間餘日少。更逢泉路儻無違。</text>
<title>挽詞權尙游</title>,<text>華宗蔚有兩先生。蘭室薰陶學業宏。稟氣文星仍德宿。崇班台斗又耆英。携家早遂田園計。敎子曾專館閣盟。洛建盛衰關世運。士林餘淚更沾纓。</text>
<title>挽詞金鎭圭</title>,<text>翻覆紛千變。身名獨兩完。天雲閱蒼白。車轂笑朱丹。進退隨時可。優游與道安。鷄山同偃蹇。不厭廿年看。圃菊寧羞淡。庭蘭剩種馨。仁宜到鮐背。貴豈在犀鞓。昃日嗟爻象。秋天想典刑。回思床下拜。掩涕誄泉扃。</text>
