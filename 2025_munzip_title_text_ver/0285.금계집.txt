<title>壬辰赴倡義陣</title>,<text>丈夫當此世。長思越王羞。宇宙干戈滿。詩書志願休。</text>
<title>過釜山</title>,<text>遠客投荒戍。孤城枕大洋。將軍白羽盡。戰士綠沈槍。</text>
<title>登平遠臺</title>,<text>白髮南荒滯。丹心北闕懸。登樓未忍下。爲待月華圓。</text>
<title>丁酉冬述懷 二絶</title>,<text>活國才何短。江湖倚劍歌。誓說東海水。奔流莫驚波。</text>
<title>丁酉冬述懷 二絶 其二</title>,<text>旄頭猶未摘。狄犬吠神州。絶塞衣冠老。荒陵日月愁。</text>
<title>和泉館。夢拜御榻。覺後卽吟。</title>,<text>百年今白髮。一歲又秋天。夢裏君王近。含香奉御筵。</text>
<title>戊戌臘月。歸思尤切有吟。</title>,<text>殘燈伴客夢。歸路隔天涯。今歲無多日。蠻山雪作花。</text>
<title>浯㵰寨。題孫把摠八歲兒畫馬帖。</title>,<text>少小丹靑手。揮來妙入神。龍種如噴雪。騰踏綠楊春。</text>
<title>福州館。謝諸秀才來訪。乙亥四月十日</title>,<text>我本三韓客。生還萬死餘。今看中國士。胸次始寬舒。</text>
<title>一斗庵。贈入定僧。在閩中烏石山</title>,<text>一斗庵中坐。休糧四十春。少林何處是。今日始逢眞。</text>
<title>追憶金先生 河西</title>,<text>明月照積雪。光輝盈我窓。與誰同此勝。金子世無雙。</text>
<title>奉呈白玉峯 光勳</title>,<text>地僻無佳客。公須數往還。市酒何曾醉。冬宵不肯闌。</text>
<title>答呈李先生 栗谷</title>,<text>賤子無人愛。先生不我遐。論文迎小榻。問喪到貧家。</text>
<title>答呈朴知州 訥齋</title>,<text>一德中興日。丹心十二時。魚龍扶日月。鵷鷺列皐夔。</text>
<title>答姜太初 睡隱</title>,<text>白髮霜連草。丹心石望夫。君去又千里。吾道益奇孤。</text>
<title>昭義將陣中。寄陳汝郁。剡湖</title>,<text>峽塞隣蛟穴。兵塵弊戍袍。月明羌笛怨。秋早陣雲高。烈士彈長劍。將軍按六韜。湖南舊文物。且莫老腥臊。</text>
<title>答高招討而順 霽峯</title>,<text>王庭今尙在。奈彼漠南羞。漆齒恣爲禍。丹心矢復讎。甘征追舊夏。徐討體新周。萬曆皇朝命。昭昭軸裏留。</text>
<title>浮穴館。中夜有感。</title>,<text>耿耿睡難着。冬宵何苦長。憂愁凋綠鬢。節序換靑陽。故國烽煙暗。中原羽檄忙。三更起抱滕。天地意蒼茫。</text>
<title>和泉州。贈白友受繪。</title>,<text>大丈夫人節。愈堅寸鐵心。蜮吹驚暗射。鴂舌鬧狂音。至恥號天杳。私冤叩地深。誓雪君親怨。長含矢石忱。</text>
<title>坐營司。贈楊洪震，呼鶴來二從事。</title>,<text>落落兼文武。英聲早歲同。蓮花腰下劍。明月掌中弓。持重長城策。軒昂大樹風。牙門李郭子。時未效奇功。</text>
<title>錦山戰敗 下缺</title>,<text>單騎無人拜。逍遙碧海村。黃圖歸豕食。靑洛盡鯨呑。笛裏梅頻落。兵前月幾盆。殘生哀傅變。壯士惜虞翻。</text>
<title>歎時事</title>,<text>凶酋驅萬隊。湖嶺隨風靡。何意數百州。而無一男子。守土紛鳥竄。邊臣俱魄褫。火陣截大荒。山河燋殺氣。原濕弔烏鳶。城池哭狐貍。搶攘盡塗地。欲語眞痛矣。上天覆赤子。夷夏本同理。何乃假兇手。屠殺至於此。荼毒復荼毒。彼蒼良難恃。長呼哭之慟。有淚如江水。</text>
<title>贈羅錦巖 德峻</title>,<text>夜深簷外玉繩低。邂逅高人手共携。欲起呼兒重洗盞。不知茅屋唱寒鷄。</text>
<title>哀高招討</title>,<text>身被十創終烈死。一心殉國孰如斯。可憐一片錦山色。長帶孤忠萬古悲。</text>
<title>重陽。過靑巖驛。</title>,<text>故山茅屋近江鄕。籬菊依依帶舊香。身逐戎旌歸未得。驛亭風雨過重陽。</text>
<title>壹岐島。望故國有感。</title>,<text>擧目鄕關何處是。白雲天末使人愁。上一句缺</text>
<title>和泉館。贈姜佐郞 沆</title>,<text>鴂舌蠻鄕共一床。羈愁無賴酒三觴。雖存視息還如死。魂夢茫茫碧海長。</text>
<title>和泉館陳屛山，李源澄席上。寫懷二絶。</title>,<text>一日傷懷十二辰。望雲天末憶君親。他鄕久客無窮淚。因蟄南冠又楚臣。</text>
<title>和泉館陳屛山，李源澄席上。寫懷二絶。 其二</title>,<text>旅窓涼月夢遲遲。千里思鄕正此時。蠻樹啼鵑歸未得。只流哀淚不成詩。</text>
<title>和泉島步月吟 二絶</title>,<text>殊方久作未歸人。夢裏頻陪主與親。萬里家鄕何處是。一庭明月百愁新。</text>
<title>和泉島步月吟 二絶 其二</title>,<text>不寐寒床此夜長。起行明月影彷徨。宮圍消息憑何處。早雁聲中割寸腸。</text>
<title>夢拜君親有感 在日本時</title>,<text>昨夢璃墀陪至尊。覺來哀淚枕成痕。</text>
<title>陳李館與林差官飮酒卽吟 在和泉島。時己亥三月十五夜。</title>,<text>數曲淸歌和寶瑟。如聞仙樂白雲京。遠客今宵初展抱。海天風順月分明。</text>
<title>交趾南舟中。夜半起視。海天一色郞吟。</title>,<text>山空海闊夜無邊。浩浩茫茫混沌天。不有衆星垂歷歷。兩儀都是未分前。</text>
<title>過安南。長鯨噴海。半空飛雪。舟人喜曰。船已在水淺處矣。有一少年。巧吹鳳管。聳喜卽吟。</title>,<text>海波成雪怒鯨噴。金柱撑空落照斜。此去中華知不遠。舟人相喜弄淸笳。</text>
<title>漳州浯㵰寨。贈欽差水兵將官孫繼爵 浙江紹興府人○二絶。</title>,<text>一葦遠放扶桑下。便到中華日未旬。鼓角軒門閑號令。俘人喜見太平春。</text>
<title>漳州浯㵰寨。贈欽差水兵將官孫繼爵 浙江紹興府人○二絶。 其二</title>,<text>雨過汀洲物色新。楊花如雪覆靑蘋。樓船間繫猗那樹。士卒爭稱李牧仁。</text>
<title>謝李源淸來見贈灑金綿紙</title>,<text>白雪綿花百片紙。玲瓏光彩洒千金。天門泣叫危言日。用此華牋寫赤心。</text>
<title>贈別陳李二人 在漳州館。四月五日。</title>,<text>▒逢絶域窮陰日。更別皇明早夏時。邱山恩德將何報。滄海深情一首詩。</text>
<title>大雨。獨臥卷舒周易。自占起身遲速。</title>,<text>一炷香煙倚燭消。拳舒羲畫占歸朝。丹墀趨謁披肝日。堤柳新涼入御橋。</text>
<title>夢見雙親兄弟滿堂如平日。覺來涕泣。</title>,<text>思歸客鬢何時白。三夜蕭蕭楚雨寒。記得分明家國夢。不堪哀淚自潸潸。</text>
<title>寫懷。示倪進士士和二絶。</title>,<text>亂後流離未死身。生還只恐陷常倫。瓦全不改蘇卿志。戀國丹忱質鬼神。</text>
<title>寫懷。示倪進士士和二絶。 其二</title>,<text>呑聲無日不悲啼。歸夢長勞錦里溪。未知骨肉誰存歿。哀怨常增落照西。</text>
<title>失題</title>,<text>三千里外未歸魂。家在錦城城北村。子午山頭人寂寞。墳前片碣弔靑猿。</text>
<title>正覺菴。在閩中烏石山 贈一上人。</title>,<text>悟道年來萬念空。心如秋水照明月。逢人每進白飯蔬。生理自饒衣與鉢。</text>
<title>洪秀才汝訥四時八景屛風 二首缺</title>,<text>綠樹溪邊水殿幽。薔薇花下紫鸞遊。新荷稠疊煙波上。風送淸香暗暗浮。</text>
<title>洪秀才汝訥四時八景屛風 二首缺 其二</title>,<text>嫋嫋長楊垂百尺。金衣公子一雙飛。復有靑梅筍竹裏。花時爭似綠陰時。</text>
<title>洪秀才汝訥四時八景屛風 二首缺 其三</title>,<text>露滴芙蓉霞彩紅。一輪明月上山東。三椽白屋依巖底。眞是丹邱道士宮。</text>
<title>洪秀才汝訥四時八景屛風 二首缺 其四</title>,<text>玉洞依依生紫煙。飛泉一道作長川。蒼苔赤葉黃花畔。歷歷孤舟迷去年。</text>
<title>洪秀才汝訥四時八景屛風 二首缺 其五</title>,<text>陰雲釀雪暮天寒。遠近靑山白玉顏。人跡禽聲俱絶處。只看孤鶴向巢還。</text>
<title>洪秀才汝訥四時八景屛風 二首缺 其六</title>,<text>臘梅早向窓前笑。凍雪隨風亂入楹。騷人復恐花輕落。故下階邊手弄英。</text>
<title>憶故園 二絶</title>,<text>愁多不寐聽晨鷄。詩思無端信筆題。遙想故園門外柳。冬深雪壓向風低。</text>
<title>憶故園 二絶 其二</title>,<text>鴂舌蠻兒共一床。五陵春草客愁忙。傷心絶域瞻魁極。起撫秋蓮此恨長。</text>
<title>山海關。贈倪進士士和。</title>,<text>一水中流萬樹交。小桃源裏武陵橋。白頭常有思鄕淚。歸夢不知萬里遙。</text>
<title>贈南京武元全修道人史世用</title>,<text>秋水精神氷玉骨。琅璫巾佩似人淸。臨機應變俱長策。度內能容萬甲兵。</text>
<title>鴨綠江。別史汝梅四絶。</title>,<text>四載蠻鄕病在床。千莖雙鬢白仍黃。臨江一灑思君淚。作雨蕭蕭入漢陽。</text>
<title>鴨綠江。別史汝梅四絶。 其二</title>,<text>幾年倭窟喫風霜。萬死餘生返故鄕。鴨綠長江春日晏。孤舟泛泛載龍光。</text>
<title>鴨綠江。別史汝梅四絶。 其三</title>,<text>知音自有峨洋曲。托契還如竹馬時。臨別爲之歌數句。遠天歸雁此心期。</text>
<title>鴨綠江。別史汝梅四絶。 其四</title>,<text>男子聰明此世間。白雲深處翠松寒。起提長劍東南吼。別路崚嶒憤氣看。</text>
<title>渡鴨綠江有感</title>,<text>山高松嶽日輪半。馬渡鴨江月色分。酬國素心惟有劍。故園歸夢杳如雲。</text>
<title>贈姜佐郞</title>,<text>十年憔悴未揚眉。奬激誰期得若斯。皇明盛德推俘命。幸奉君親宛昔時。</text>
<title>哀李虞侯 曄 同俘日本。不屈死節。</title>,<text>撫劍悲歌一嘯長。殺身成義大歸忙。魄藏枯骨漂潮海。魂逐飛旐入漢陽。蘇子高風超雪窖。文山勁節拔天荒。殊方握手終相訣。嗚咽鯨波萬古聲。</text>
<title>贈金生兄弟 興達，興邁。己卯名賢大司成湜孫。同俘入日本。二絶</title>,<text>痛彼囂囂鴂舌人。異言何必問聞因。魂消去國流離客。影隻辭家轉泊身。毒厲難堪离納夏。元和不貸震開春。非朝卽夕存亡地。同德同心幸作隣。</text>
<title>贈金生兄弟 興達，興邁。己卯名賢大司成湜孫。同俘入日本。二絶 其二</title>,<text>同是箕邦率土人。五常元自本心仁。奉親誠素猶勤力。事主忠丹敢有身。習性追思三省日。怡容尙擧一般春。如君名閥東方最。何事蠻兒與作隣。</text>
<title>贈漳州知府</title>,<text>春晩皇州化日明。繁華文物供昇平。威儀珍重衙常靜。風俗雍煕政亦淸。桃李開時徧錦繡。貝樓隨處盡簪纓。武城奚獨絃歌地。今日家家頌惠聲。</text>
<title>呼坐營衙門。題蜀茶花。</title>,<text>序屬江南芳草節。櫻桃飄盡蜀茶新。矜姿浥露添香靨。艶蕊臨風啓絳唇。好事何年盆上種。貪看今日眼中珍。故園花柳誰能管。含怨東風戀主人。</text>
<title>登平遠臺。信步徘徊</title>,<text>臺擁雄藩起半空。山河如帶繞重重。東隣臥虎輸佳氣。西壓黃龍納晩風。絃誦滿城知政化。繁華極目識時豐。最是男兒心快事。平倭碑後見奇功。</text>
<title>楊坐營座上門子。進秋露及荔枝，櫻桃。</title>,<text>明珠燦爛滿盤堆。珍品分明紫府來。淸液爽牙消肺熱。新香浹骨制齡頹。缺</text>
<title>新德齋。見安石榴。共黃秀才大晉。分韻得詩字。</title>,<text>一縷香風五月吹。芳姿如畫映方池。紅添鏡面新粧耀。光動文房艶蕊奇。誰使此花移近學。更敎騷客助成詩。繁英似向罇前笑。淸興元來造物知。</text>
<title>兩賢祠書院。謝監察御史王繼文。</title>,<text>涉險蹈危豈怨天。福閩重驛轉飄然。陳情表奏皇朝日。有命輪還故國年。眼豁山河新氣像。心凄湖嶺舊塵煙。明明聖敎今如此。至孝貞忠恐未全。</text>
<title>謝秀才王繼皐</title>,<text>出疆當日執何繻。猥受皇恩一匹夫。拱北殘星辭御座。指南飛駿向周途。深仇未報生猶死。頑命雖還有若無。衛國非徒追謇鶚。將身擬作守林烏。</text>
<title>謝院執事孫昌基</title>,<text>誰憐零落客魂殘。左右扶持竟涉難。隨處文人添眷戀。到頭才子倍交歡。遠將野外吟詩贈。來餞壚頭把酒看。萬死生還天所賜。首廻象闕祝平安。</text>
<title>謝福州都訓導孫昌裔</title>,<text>絶域多年隔問聞。首邱至願倍時殷。箕邦捷報飛千里。天將鐃歌踊萬軍。上國交遊渾似夢。人生聚散忽如雲。長亭送別稱奇士。爭賀天門拜聖君。</text>
<title>謝進士朱天球</title>,<text>經冬經夏一縕袍。萬死歸來氣尙豪。魯連忠憤鳴東海。蘇子旌旄掣北濤。湔讎壯志懷霜刃。戀闕微衷訴漢霄。群賢遠別南江上。一片胸襟數句騷。</text>
<title>謝閩中兵備都司王繼武</title>,<text>俘臣殘命一毫輕。三歲漂流水上萍。天地常綱宜擲死。山河擧目愧餘生。身隨萬里皇朝使。路指三韓故國城。自是難忘君父恥。丈夫何必爲英聲。</text>
<title>謝進士袁敬烈</title>,<text>那堪經亂故都殘。憤恨時如決水湍。瘴海躬經千里險。風霜骨逼萬瘡瘢。恩深蘇武終歸漢。誓切張良快報韓。日夜呼蒼稽首祝。從玆邦籙萬年安。</text>
<title>謝進士洪汝讓</title>,<text>神聖皇朝頌國風。箕封遺俗不謀同。曠夫求耦迎宜室。怨女牽情放出宮。向日葵花心尙赤。戴霜蓮萼色逾紅。看他禮讓元無異。自古東方宛劍弓。</text>
<title>謝院執事吳志在</title>,<text>蠻海三年客夢殘。大明天地此心寬。駑姿日忝淸流座。賤質時陪皁蓋冠。長鋏聲登馮子頌。層雲義重范公寒。吾東時俗如中華。文物儀章一體看。</text>
<title>謝行人司行人李汝圭 李見羅材門人。徐宗師同學。</title>,<text>凄凄風雨故都塵。飄轉俘蹤入福閩。萬苦千辛餘縷命。十生九死保微身。皇恩賴免殊方鬼。賤質還爲故國臣。去路拜乘天賜馬。靑山萬里首廻頻。</text>
<title>謝福建都御史金學曾</title>,<text>凱歌昨夜舞天兵。蟻命還從死地生。遙想靑山圍古宅。傳聞神帥擁都城。長瞻北極祈遐壽。更點黃河頌太平。最是不忘君子惠。高風今世有徐卿。</text>
<title>謝進士徐𤊹</title>,<text>幾年殊域任焦枯。恩詔生還半死軀。列宿昭回天北極。銳師淸掃地南湖。歸來華表愁中鶴。歷盡關山背後菟。耿耿丹忱盈一斗。終身西望感何無。</text>
<title>謝進士陳薦夫</title>,<text>漏聲纔罷月光低。斑馬飛騰碧玉蹄。杜宇幾添空谷咽。慈烏遙向故林啼。南箕神彩難回北。東渭淸流不轉西。喬木長含春雨露。吾王世世壽應齊。</text>
<title>謝知府王毓德</title>,<text>皇明日月倍光華。許遣微蹤萬里賖。眷顧洪恩馳使价。周回孤節衛邦家。鄕音不遠喧晨鵲。時事多悲哭暮鴉。最是生還千萬幸。親庭王室少無差。</text>
<title>謝秀才洪汝訥</title>,<text>幾年漂泊亂離間。表奏天朝仗命還。聲罪討甘追舊夏。痛仇征葛肇新殷。侯邦有度應輸悃。天子非常別賜顏。快復蠻讎知有日。暗占時運遞循環。</text>
<title>謝進士馬欻</title>,<text>箕封自是小中華。天下均稱一體家。貢路茫茫通似葀。恩波浩浩闊無涯。南征致討皇威振。東顧底安瑞日斜。斗血腔忱知有在。傾陽徧愛赤葵花。</text>
<title>謝進士康彥登</title>,<text>高吟一唱發三嘆。愧我疏才續和難。學士威儀飄皁蓋。秀才標格岸儒冠。天師南討應殲賊。鐵馬東征急救殘。懲一從來應礪百。殷憂自葛四方安。</text>
<title>謝福州訓導張秀英</title>,<text>殊方幾見管移灰。否往方知泰始來。跡脫南荒恩孰大。身還東國賊先摧。三千去路隨人遠。十萬王師奏凱廻。天使高風蠻海振。危蹤今免楚囚哀。</text>
<title>奉呈奇高峯 大升</title>,<text>人皆逐利謾勞躬。公獨潛心保降衷。寂寞秋江數竿釣。蕭條陋巷十年功。橫馳霧鬣山無礙。直掛雲帆海亦通。多少此懷人不識。竹間思與一罇同。</text>
<title>奉呈姜佐郞</title>,<text>生還故國聖候安。何幸萍蹤涉險艱。萬國光華虞日月。九天朝覲漢衣冠。襜端古彩斑猶宛。巾上遺痕涕尙汍。一體君親趨更侍。莫非臣子寸誠丹。</text>
<title>奉和鄭使君 湖陰</title>,<text>淸詩有味似嘗新。長跪燒香諷詠頻。只合一生陪玉几。如何三載擁朱輪。陶園蕪沒猶存菊。潘鬢蹉跎已失春。家在海邊徒四壁。世人誰識丈人眞。</text>
<title>贈從兄謰</title>,<text>童稚同遊分最深。中間南北兩無音。那知白道歸玄圃。共對靑燈話舊心。加饌羨君顏尙渥。負薪嗟我疾交侵。階前小杏先衰謝。莫道垂楊已拖金。</text>
<title>奉和林翰林 石村</title>,<text>好趁靑春選日遊。誰知文武各分秋。名題翰院朝天塔。身入關城拱戊樓。殘鎭小官羞舊伴。崇班大秩慴前儔。如君才器嗟何及。蹤跡今爲不繫舟。</text>
<title>奉和林翰林 石村 附林石村 㥠 原韻</title>,<text>錦城山寺昔同遊。夢裏悲歡二十秋。却擬封侯投犀管。還將學劍倚船樓。長風破浪知何日。國士登壇儘作儔。莫怪臨流重歎息。今吾行色亦扁舟。</text>
<title>奉和林翰林 石村 羅松齋 世纘 韻</title>,<text>論交忘勢又忘年。吐出心肝鐵石堅。客睡未成窓有雨。春風不盡草和煙。傷禽側趐惟思退。老樹經霜豈復姸。歸掃壟阡方伯許。夢魂先到海雲前。</text>
<title>奉和林翰林 石村 林石川 億齡 韻</title>,<text>百戰歸來劍洗溪。蕭然野服入林棲。幽間定是李盤谷。瀟洒還同王會稽。明月欲乘仙鶴去。桃花恐似昔人迷。江南佳麗喧中國。何用區區遠索題。</text>
<title>奉和林翰林 石村 丁孤舟 運煕 韻</title>,<text>一揮長劍倚船樓。家國何忘共戴讎。蘭雪淸風曾蹈海。瓊琚錦軸又觀周。彎弓自許奇男子。投筆非求定遠侯。剗却六鼇背上土。平鋪鯨浪作安流。</text>
<title>皇明遺韻七言律詩</title>,<text>君父深讎不戴天。全身歸去豈徒然。主顏開笑知何日。生齒繁多定幾年。城郭破殘空鬼火。倭奴行後少人煙。別離方在遼陽外。音信東南雁不傳。</text>
<title>皇明遺韻七言律詩 其二</title>,<text>關過山海驗眞繻。返國孤臣魯大夫。日本烽煙深歲月。天朝諫疏緩程途。妻孥離亂誰存歿。士卒傷殘半有無。聞說腥塵淸海岱。高麗城上有棲烏。</text>
<title>皇明遺韻七言律詩 其三</title>,<text>他邦無計問凋殘。萬里扶餘去路難。死戰未酬千載恨。生還不作一身歡。江過鴨綠傷心渡。劍拂龍文帶淚看。仍向異方修玉帛。鯨鯢已翦海波安。</text>
<title>皇明遺韻七言律詩 其四</title>,<text>一從遼左羽書聞。東顧頻煩聖慮殷。節鉞幾年勞使者。詔函五道出將軍。重開地紀歸王土。直輓天河洗陣雲。還對舊都應頌德。好將忠悃答吾君。</text>
<title>皇明遺韻七言律詩 其五</title>,<text>霜華長路點征袍。匹馬東歸氣自豪。家散萬金因國亂。身經九死出風濤。白虹貫日明孤憤。紫電干霄剩寶刀。到日論功應上賞。行吟莫續楚臣騷。</text>
<title>皇明遺韻七言律詩 其六</title>,<text>萬里孤臣命已輕。幾年中露歎浮萍。兵殘渡海從漂泊。亂後還家隔死生。鄕樹重看箕子國。歸帆先別越王城。可憐壯士興亡恨。洒淚西風盡失聲。</text>
<title>皇明遺韻七言律詩 其七</title>,<text>歸向平襄井邑殘。嘉山浿水路漫漫。鐵衣誰葬原中骨。金鏃還留臂上瘢。掘墓未能忘覆楚。椎車何不更存韓。王師甫動倭奴死。始信天威一怒安。</text>
<title>皇明遺韻七言律詩 其八</title>,<text>梯山航海慕華風。文物衣冠拜舞同。絶似蘇卿歸漢國。還期范伯沼吳宮。九都故壘寒煙碧。平壤孤城落照紅。後至防風終被戮。復讎毋事泣刀弓。</text>
<title>皇明遺韻七言律詩 其九</title>,<text>曾經百戰出生殘。幸入中華強自寬。封土仍留周社稷。遺風元識漢衣冠。讎終可報身猶在。家未能歸膽尙寒。故國人民今復聚。君還莫作黍雜看。</text>
<title>皇明遺韻七言律詩 其十</title>,<text>自道全家沒戰塵。艱危萬死喜投閩。天王洪渥雖柔遠。義士深冤敢愛身。舊國凋傷無故老。他邦羈族有孤臣。親仇未報君息重。日望東寰涕淚頻。</text>
<title>皇明遺韻七言律詩 其十一</title>,<text>風掃舟師百萬兵。轉憑商舶托殘生。心懷箕子封時國。身陷倭奴破後城。天盡路歸蠻徼遠。月高帆掛鴨江平。累臣九死干戈地。不似當年李少卿。</text>
<title>皇明遺韻七言律詩 其十二</title>,<text>平壤城空戰血枯。艱危臨賊效捐軀。包胥誓在終存楚。李廣亡歸竟破胡。絶島風波過對馬。隔江煙火辨玄莬。帛書好寄高麗繭。莫道遼陽隻雁無。</text>
<title>皇明遺韻七言律詩 其十三</title>,<text>釜山烽暗海雲低。十萬征魂散碧蹄。報國有心秦社哭。還家無計楚囚啼。新巢燕子空林裏。舊宅楊花古渡西。到日定知春事淺。人參玉葉向人低。</text>
<title>皇明遺韻七言律詩 其十四</title>,<text>孤危蹤跡到中華。東望殊方去路賖。八道傷殘猶有國。一身淪落已無家。夢過遼水驚歸鶴。愁斷開城聽暮鴉。還相舊君如范蠡。十年生聚翦夫差。</text>
<title>皇明遺韻七言律詩 其十五</title>,<text>匹馬驅馳樂浪間。孤臣猶幸一身還。月明帳外燐光碧。雨洗刀頭戰血殷。萬里縱橫終報主。百年冤慘未開顏。塗山玉帛今歸去。鴨綠江邊待賜環。</text>
<title>皇明遺韻七言律詩 其十六</title>,<text>憐君亂後入中華。何處逢人問國家。骨肉凋零餘雪涕。鄕關魂夢滯天涯。身歸瘴海淸霜斂。馬過黃河落照斜。萬里長途孤劍客。計程幾日到楊花。</text>
<title>皇明遺韻七言律詩 其十七</title>,<text>風波不作別離嘆。遼海茫茫去路難。屬國幾朝輸貢稅。殊方若個見衣冠。鴨江問渡淸霜慘。馬邑尋家古壘殘。到日鄕關休涕淚。孤臣萬死過長安。</text>
<title>皇明遺韻七言律詩 其十八</title>,<text>萬里樓船散作灰。全家赴亂一身回。張良引去韓讎重。蘇武生還虜氣摧。豕首白知鄕路近。鴨頭綠見瘴江廻。令威故國無心返。城郭人民盡可哀。</text>
<title>皇明遺韻七言律詩 其十九</title>,<text>隣家榴葉晩風吹。點點腥紅入硯池。天意却敎增富貴。花神頓欲吐新奇。豪懷對酌十觴酒。遠客頻叩百首詩。若問此花何處種。傳來安石有誰知。</text>
<title>絶句 二首○幷小序</title>,<text>君詩淸絶洗江西。萬里駸駸路不迷。俊句猶堪追甫白。大名從此殷方輿。</text>
<title>絶句 二首○幷小序 其二</title>,<text>萬里間關歸故國。英材詩與字俱淸。高談韜略皆經濟。始信胸中富甲兵。</text>
<title>附○五言律詩</title>,<text>全節仍天下。湮名竟海東。帝褒一言重。公議百年空。蠻徼凌雲藻。鯨濤照日衷。從來蘇屬國。忠義後諸功。</text>
<title>附○七言律詩</title>,<text>七年兵甲一身輕。萬死艱關跡似萍。海上看羊餘故節。遼東歸鶴共殘生。蠻天風雨迷孤島。帝里煙花閱百城。到日尺疏論洒恥。堂堂忠義尙留聲。</text>
<title>附○七言律詩 其二</title>,<text>天意分明玉汝成。層溟絶徼死中生。已看豺虎驚高節。更遣魚龍識大名。左海咸推君子國。右文同是聖人氓。縱然未試沼吳策。歸路恩褒動帝京。</text>
<title>附○七言律詩 其三</title>,<text>涉險蹈危慷慨多。幾年南北詠悲歌。孝符曾子蠻援劍。忠似蘇卿海不波。槎使殊恩銘骨髓。皇明盛德重山河。復讎未遂身先死。毅魄千秋痛若何。</text>
<title>輓詩魏廷望</title>,<text>萬古綱常丈夫死。深河水碧日星輝。遺衣莫向江頭復。魂云朝天定不歸。</text>
