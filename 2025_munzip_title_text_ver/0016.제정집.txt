<title>礎賦 見選賦</title>,<text>有礎孔碩。惟楹之適。礎居下而謙謙。楹處高而赫赫。楹迺語礎曰。若之爲用。旣卑且阨。性何堅頑。容何岑寂。安土而重遷。韜光而晦跡。厥德非常。厥名屢易。從矩從規。爲礩爲磶。身之潤也。必借德於陰機。質之硬也。幸連支於氣核。何不被鍊于補天之手。彰爾五色。獲登于舞獸之庭。應其拊擊。關或與乎和鈞。輝或騰乎韞璧。或碣若碑。勒功銘德。又有硯而磨者。端溪之紫。歌其爛者。南山之白。被叱於道士之術。支機於天女之織。噫。此類之寔繁。名千古而歙赩。以若所爲之卑汙。寧免吾之峻責。於是礎迺頫伏而復于楹曰。子之堂堂。所立卓爾。疇類侁侁。不偏不倚。孰爲之綱。孰爲之紀。孰爲之基。孰爲之址。非吾則腐。非吾則靡。阿房之失火也。吾獨存焉。藺氏之謀壁也。吾不比焉。視子之爲。何陋且鄙。上承棟樑則以阿。外被丹雘則以侈。而況子之朋類。無可儀刑。或封于秦。或夢于丁。或煤于墨。或燎于庭。何屑屑其不憚。賊其性而殘其形。子幸而爲大用。更何校於擧筳。宜功我而德我。扶帝宅於千齡。適有匠石聞而議之曰。謙能受益。高必易危。彼楹之寄。惟礎是資。錄礎名於上面。且以楹而次之。迺贊曰。礎乎礎乎。磐然而安。磐然而安。安其如磐。王室之賴。帝王之完。礎乎礎乎。楹胡敢謾。</text>
<title>思亭賦 見東文選</title>,<text>文愼之孫。貞烈之子。作亭于居第之東。將以擬陟岵陟屺。迺扁曰思。而居而止。心則有所深取。且不言其所以。客有詰之者曰。斯亭之眺望也。如此其遐且廣也。盍用聚遠之意。以標以榜。豁我襟靈。散我鬱怏。使心澄然。勿迷勿罔。何思之爲。以搖以蕩。宜取長而舍短。毋擧直以錯枉也。又有從而和之者。軒眉擧目。四顧盤桓。怡然樂喟然歎曰。快哉亭乎。都邑園林之內。軒楹几席之間。而有如此遐觀也。彼蒼然而翼衞者。非所謂扶蘇之屈盤乎。彼昂然而奔趨者。非所謂進鳳之孱顏乎。天磨兮峭屹。逍遙兮巑岏。龍首兮突起。蜈山兮回環。隱隱若舫舟而進者。雲橋列柱之端也。渺渺如鋪練而淨者。沙川晴瀾之灣也。又有城而若頭者。山而三角者。嶽而紺者白者。巖而鼓者戟者。騖騖然纍纍然。類聚彙征。而爭共揖于是亭也。且其四時變態。品物流形。茫茫堪輿。錯綜從衡。凡有形氣而感吾性情者。蓋不可遽數而指名也。區區之思之爲扁。雖說之巧而孰聽。於是主人整襟肅容。若將奉事尊長之爲者而潸然曰。客之歉吾扁也。然則然矣。然吾之所以然者。蓋亦有所然爾。因擧手而噓噫曰。彼何山兮。大德之山。穹窿起復。如往而還。雲煙晻晻。松柏攢攢。吾考若妣。壽藏所安。吾之居是亭也。僾然如見其容止。肅然如承其指使。體不敢肆。言不敢易。飮不敢醉。食不敢旨。睦親姻不敢棄。敬賓客不敢戲。窮不敢屈己。達不敢肆志。吾之身。吾父母之所賜也。何嘗忽於造次。自吾之季若昆曁後之子若孫。思吾所以名亭之義。世守而不諼焉。則可謂無忝爾家門也。吾扁之意止此。幸子無以爲言。客憮然曰。美哉言乎。凡爲人子之職者。登是亭而無赧色。則吾國庶乎其國矣。因綴之辭。以自警飭。</text>
<title>次益齋韻三首 益齊諱齊賢。先生從父。</title>,<text>行歌滄浪水。恥憩惡木陰。擧世不知故。何人能刺今。時命難可常。功名亦何益。若爲安此心。困眠且飢喫。</text>
<title>次益齋韻三首 益齊諱齊賢。先生從父。 其二</title>,<text>無心作兔窟。觸事畏蠅樊。徒勞事鉛槧。未足興家門。歸來歎無魚。禍福從失馬。安貧無所爲。退食便淸坐。</text>
<title>次益齋韻三首 益齊諱齊賢。先生從父。 其三</title>,<text>可惜吾無翁。孤墳白楊風。亦喜吾有父。皤然益齊公。睦族同欣戚。與人無莫適。仁恩河海深。欲報愧涓滴。</text>
<title>樂吾堂感興 八首</title>,<text>有物在重淵。凡鱗難竝比。何嘗點其額。亦不赬厥尾。晦養安所安。無心就劉纍。動也苟失時。鱣鯨因螻蟻。</text>
<title>樂吾堂感興 八首 其二</title>,<text>周公坐待朝。文王不遑食。何嘗樂宴安。凜乎存戒飭。反復踐中行。孜孜盡心力。大業竟無愆。休光垂罔極。</text>
<title>樂吾堂感興 八首 其三</title>,<text>神物登穹蒼。風雷相蕩薄。豈能安泥蟠。頭角隘寥廓。變化難窺覷。晦明而潤涸。疇能相攀援。德澤推廣慱。</text>
<title>樂吾堂感興 八首 其四</title>,<text>尺蠖緣孤叢。迺上上盡頭。欲下却不得。多見不自由。始焉苟如此。小止無悔尤。物微有所感。欲進還退休。</text>
<title>樂吾堂感興 八首 其五</title>,<text>行莫近蠱窠。驚蟄卽有蝮。居莫近鳥巢。啄啐則有鵩。苟不愼其微。終然肆爾毒。斯言君莫輕。我迺黃金玉。</text>
<title>樂吾堂感興 八首 其六</title>,<text>居卑急於進。所與亦匪人。若跣不視地。行險幾危身。河流當前急。欲渡須問津。小安且勿躁。勇往恐淪湮。</text>
<title>樂吾堂感興 八首 其七</title>,<text>將行有河海。將涉無舟航。要見我所思。欲往還彷徨。才非傳說楫。世運亦未昌。潛光且竢命。妄動遭禍殃。</text>
<title>樂吾堂感興 八首 其八</title>,<text>吾知過不及。其失則爲同。不及猶可勉。過必隳其功。存心須慮善。開口或興戎。要當不遠復。何至哭途窮。</text>
<title>送第二子 竱 江原監司赴任</title>,<text>竱也觀風去。令人不覺嘻。衣無慈母線。袖有老夫詩。聖主知名日。男兒勵節時。往哉小無怠。世道使人迷。</text>
<title>雜興五章寄思菴</title>,<text>雲松何蒼蒼。家在山之阿。於焉守幽獨。覽物悲年華。嚶嚶聽春鳥。又復見秋禾。豈我事高潔。人自無相過。</text>
<title>雜興五章寄思菴 其二</title>,<text>嫣然草中花。灼灼紅映綠。黃蜂來何方。歌詠慰幽獨。翩翩有珍禽。剝啄韻枯木。事無關我心。足以娛耳目。</text>
<title>雜興五章寄思菴 其三</title>,<text>自我來山中。事事漸疏略。不見我所思。蒭蕘相唯諾。田疇事方急。亦未共醻酢。去矣勿違時。吾當成獨酌。</text>
<title>雜興五章寄思菴 其四</title>,<text>種粟磽磽田。望望待其熟。黃雀不我貸。竟日費驅逐。旣非汝所爲。公然實汝腹。噫汝縱得肥。恐爲鸇所肉。</text>
<title>雜興五章寄思菴 其五</title>,<text>孤雲本無心。汎汎遊宇宙。無心而白衣。無心而蒼狗。無心而東西。無心而去住。雲我俱無心。相與爲益友。</text>
<title>思舊山 見靑邱風雅</title>,<text>舊山煙蘿中。三椽有老屋。故人昨寄信。當歸盈一掬。微官不放歸。歸計徒自熟。愁來鳴玉琴。霜風生古木。</text>
<title>山村雜詠 見東文選</title>,<text>山村信荒僻。人境隔林坰。木腐亦生蘖。松肪多化苓。行蝸頭角露。鬪雀羽毛零。老蔓斜纏石。遊絲向入冥。梯危通紫翠。筧遠引淸泠。村覡譯神語。野髡誇佛靈。菰蒲新薦白。䄶櫛輭芻靑。楓癭劚爲器。橡肥收可𩟃。幽蹊橫石角。小渚閃沙星。綠樹團如蓋。靑山擁似屛。秋聲喧蟋蟀。日色耿蜻蜓。薙草索泉脈。結茆隨地形。飯粗稨雜稗。鹽淸蓼和萍。黃犢觸樊圃。翠禽登水亭。山耕唯六甲。戶役至三丁。松稚細龡籟。蘭孤微吐馨。谷虛谹歷歷。林暗燐熒熒。芒屩或爭席。荷衣頻扣扃。陶罌提白釅。柳篚挈紅鯹。近者軍征歇。幾乎世運寧。秦庭安用哭。楚澤不須醒。恩露潤枯朽。妖氛牧晦冥。孤忠懸鳳闕。壯志溢鵬溟。獲覩太平日。祝君千萬齡。</text>
<title>閨情 見東文選</title>,<text>贈君同心結。胎我合歡扇。君心竟不同。好惡干萬變。我歡亦未成。憔悴日夜戀。棄損不怨君。斯人多婉孌。婉孌能幾時。光陰疾於箭。焉知如花人。亦有欺皺面。</text>
<title>題興敎寺僧統餞行詩軸 見東文選</title>,<text>但要無心耳。何傷有髮乎。莫言儒斥佛。嘗謂我忘吾。擾擾慕羶蟻。區區呑餌魚。幻生多怪事。轟醉迺良圖。</text>
<title>贈影 見東文選</title>,<text>我惡我之影。我走影亦馳。無我則無影。有我影相隨。有我使無影。有術吾未知。人言若惡影。處陰庶可離。陰亦物之影。人言迺更癡。物我苟有矣。陰影復在玆。無我亦無物。陰影安所施。擧聲我間影。影也無一辭。有如回也愚。默識而深思。凡我所動作。一一皆效爲。唯我頗多言。影也不取斯。影也豈不云。言迺身之危。顧非影效我。我迺影爲師。</text>
<title>題祇林寺 祇林寺在含月山。尹雞林時。見勝覽。</title>,<text>聽梵祇林後。還官半月時。山深雲在峽。松老草生枝。勇少伊泥睡。吟長款段疲。此行眞可詑。觸處有新詩。</text>
<title>次金君綏韻</title>,<text>孤雲事業屬誰家。屈指英才也不多。益老拙翁俱已逝。山川應復蘊精華。</text>
<title>次金君綏韻 原韻</title>,<text>武烈王孫文烈家。鷄林眞骨固無多。故鄕尙在天南角。今幸來遊作使華。</text>
<title>哭雲窩弟 諱達尊。先生再從弟也。官寶文閣直提學。年二十八。如元道卒。</title>,<text>三李蟠根赫葉光。我家兄弟襲餘芳。愧余體短才尤短。恨爾身長壽不長。白髮何忘共姜被。靑燈無復對蘇床。可憐妻子鄕關阻。吾爲存亡倍斷腸。</text>
<title>炭洞新居 洞在廣州南門外十里地</title>,<text>魚游江海鳥投林。揭厲須當適淺深。拂石坐苔伸脚膝。尋泉掬水洗胸襟。興來畢卓方偸酒。老去昭文不鼓琴。醉擊唾壺眞可笑。凝然默坐有餘音。</text>
<title>偶成 新居廣川時作。見靑邱風雅。</title>,<text>松京渺渺道途賖。流落他鄕鬢易華。到處寧無三宿戀。傷時只有五噫歌。回頭往事渾如許。屈指餘生也不多。一寸丹心猶耿耿。亢然淸坐眄庭柯。</text>
<title>田婦歎二首 見靑邱風雅</title>,<text>霖雨連旬久未炊。門前小麥正離離。待晴欲刈晴還雨。謀飽爲傭飽易飢。</text>
<title>田婦歎二首 見靑邱風雅 其二</title>,<text>夫死紅軍子戍邊。一身生理正蕭然。插竿冠笠雀登頂。拾穗擔筐蛾撲肩。</text>
<title>春靜 見權竹所鼈海東雜錄</title>,<text>小院寥寥樹木靑。幽葩照葉自分明。缺</text>
<title>春靜 見權竹所鼈海東雜錄 其二</title>,<text>一雙燕子嬌無語。千點楊花漫不流。缺</text>
<title>次會慶樓韻 見勝覽</title>,<text>古今多少帝王州。合復爲離散復收。天意由來歸有德。地靈安用剩包羞。興輪寺近鍾聲殷。斷石山高劍氣浮。題柱相如非敢效。可云舒嘯仲宣樓。</text>
<title>咸州樓上作</title>,<text>我家劣能唯簡編。匡時節銊非靑氈。文明日久略戎事。誤恩山重羞蚊肩。禪僧飛鷹已可笑。盲人瞎馬尤堪憐。空餘耿耿寸心赤。籌邊樓高仰前賢。</text>
<title>次襄州官舍韻 見勝覽</title>,<text>此樓風景僅瞻前。來往登臨又一年。簾額冷霑銀漢露。琴心暖起玉田煙。淸閒可喜壺中日。隘塞還嫌甕裏天。欲和諸公氷雪句。須將短綆汲深泉。</text>
<title>辛旽二首 旽初鳥埋骨僧。玄陵朝濫受傾都僉議。時人以老狐目之。</title>,<text>天地生成品彙煩。誰干洪造檀寒暄。歡情浹洽藏春塢。怒氣陰凝敝日雲。雉蜃鷹鳩猶足怪。龍魚鼠虎豈容言。可憐老木風龡倒。蘿蔦離披失所援。</text>
<title>辛旽二首 旽初鳥埋骨僧。玄陵朝濫受傾都僉議。時人以老狐目之。 其二</title>,<text>騁怪馳妖老野狐。那知有手競張狐。威能假虎態羆懾。媚或爲男婦女趨。黃狗蒼鷹眞所忌。烏鷄白馬是何辜。嘗聞汝死必邱首。已見城東官道隅。</text>
<title>次叢石亭韻 見勝覽</title>,<text>冥授晨登群玉峯。海日初上雲錦濃。珊瑚樹老枝葉脫。砥柱湍驚煙霧重。歲月摸糊峴首碣。風霜寂歷峨眉松。莫詠滄浪濁斯濯。休歌粲爛生不逢。老胡曾來獨大叫。仙子已去吾誰從。小立峯頭便上馬。塵卑未合攀高蹤。</text>
<title>次叢石亭韻 見勝覽 原韻</title>,<text>千條怪石成奇峯。蒼崖煙霏水墨濃。鯨濤起海雪霜漲。蜃氣浮空樓閣重。摸糊字沒太古碣。癭瘦根蟠何代松。磯邊箬笠坐相揖。月下羽衣招可逢。悵望僊徒已雨散。厭看俗子如雲從。若爲庭前伴鷗鷺。却掃人間塵土蹤。</text>
<title>金晦翁南歸。作村中四時歌以贈。見東文選 春</title>,<text>山窓一夜春夢長。杏花微雨東風香。村南村北布穀嗁。流水活活喧陂塘。老農扣門告春及。耕牛正肥童僕忙。先生無事獨登山。山禽不去鳴其傍。幽花嫣然出紅頰。韶顏亦復送眉睫。稚子牽攀嬌且癡。狂走曲逕擈蝴蝶。邑官憂民徵斂稀。相傳只有勸農牒。</text>
<title>金晦翁南歸。作村中四時歌以贈。見東文選 夏</title>,<text>薰風南來麥穟黃。水田千頃雲蒼蒼。耘鋤作隊雁陳白。低仰競進歌聲長。山枝小亭臨大野。一邊淸樾風微涼。先生怡然滿意閒。於此竟日聊徜徉。雖無心交共淸吟。亦有好事來相尋。白頭野老擔美酒。綠骨山人携素琴。一觴一曲愜幽興。相將未覺生夕陰。</text>
<title>金晦翁南歸。作村中四時歌以贈。見東文選 秋</title>,<text>老雁初飛霜落寒。小溪水淸楓葉丹。嘉禾登場高過屋。穹窿培塿羅峯巒。山蹊盡日兒童喧。風枝墜實紅團團。先生高趣傲鍾鼎。時得淸興便爲歡。秋來事事俱自得。蔗味佳處誰得識。東籬菊花三兩枝。幽香滿袖廑採摘。携幼入室酒盈樽。頹然一醉山月碧。</text>
<title>金晦翁南歸。作村中四時歌以贈。見東文選 冬</title>,<text>穡事方成人力休。官租輸了生理優。東家西舍相勞慰。酒缸魚貫聊淹留。野笛山歌亦可樂。耕夫蕘叟眞良儔。先生平生喜放浪。呼爲孟仲相獻醻。山椒日澹凍雲垂。嚴風龡折枯桑枝。雪花欲作客罷去。閉門還有一段奇。爛燒榾柮茅屋暖。隔窓聞竹尋小詩。</text>
<title>次春日昭陽江行</title>,<text>昭陽江草綠如煙。昭陽江水碧於天。情興難容宇宙內。吟哦已入羲皇前。平看大野正如局。遠數靑山頻擧鞭。誰知仲尼歎逝水。競效崔灝吟睛川。去年過此秋颯爾。今年過此春茫然。羅綺香熏琥珀枕。別離聲苦鴛鳶絃。多情自謂少壯日。屈指還驚老成年。江淸安用心渴梅。江流可以寄余懷。繞江睪兮掇瑤草。愛江石兮坐綠苔。牽攀六龍日馭驅。挽到百歲風光廻。酤酒何論十千斗。逢人輒釂三百杯。從此徜徉山水窟。灑然脫落原衢埃。行險須知世道惡。多荒要去心田萊。東山不妨有聲色。首陽何苦守寂寞。主人聽此昭陽行。努刀勞慰昭陽客。</text>
<title>平海郡 見勝覽</title>,<text>行盡松陰始見村。靑靑宿麥滿平原。海査遠望通銀漢。山木年深問漆園。西麓看雲無所著。東窓嚥日有餘溫。每年此邑心安樂。苦厭陵珍爭訟喧。</text>
<title>萬景樓 見勝覽</title>,<text>觀海來登萬景臺。雲濤煙浪接天來。若將此水變舂酒。何止日傾三百杯。</text>
<title>明波驛 見勝覽</title>,<text>倚欄東望水浮空。一嘯須知樂在中。濟海誰爲舟楫用。揚帆已有大王風。</text>
<title>三日浦 見勝覽</title>,<text>沙路漫漫遠竝瀛。雲山漠漠近鋪屛。四僊亭畔訪僊筆。三日浦頭投鷺汀。</text>
<title>金幱窟 見勝覽</title>,<text>菩薩何爲在石間。剩令吾俗費躋攀。雲濤煙浪相舂激。素服華冠豈老殘。寂滅知他無體現。依俙祈自有心看。聲求色見已爲妄。目擊道存尤所難。</text>
<title>海曲縣 見勝覽</title>,<text>登樓覓句興難窮。自愧詩囊久已空。百變興亡餘古木。重來顧眄又春風。莫尋聖窟幽冥裏。休汎僊槎縹緲中。有此高明形勝地。心如澤雉出樊籠。</text>
<title>三陟八景 見勝覽 竹藏古寺 今爲燕謹堂竹西樓。卽竹藏廢址也。</title>,<text>森巖翠密幾重園。遠訝蒼雲近却非。忽聽鳴鍾知寺在。不妨散策訪僧歸。</text>
<title>三陟八景 見勝覽 巖控淸潭</title>,<text>巖巖崖石禦奔川。川却爲潭轉淼然。魚得風雷潛變化。人隨歲月幾推遷。</text>
<title>三陟八景 見勝覽 依山邨舍</title>,<text>邨舍依山山繞邨。山前小徑接衡門。波鳴石齒江流白。風過桑顚雨氣昏。</text>
<title>三陟八景 見勝覽 臥水木橋</title>,<text>此水眞爲惶恐灘。緣橋步步輒生瀾。從敎取次無心過。不用凌兢有意看。</text>
<title>三陟八景 見勝覽 牛背牧童</title>,<text>騎驢九陌每嚬眉。常恨緇塵化素衣。爭似江睪午背穩。漫尋邨徑水邊歸。</text>
<title>三陟八景 見勝覽 隴頭饁婦</title>,<text>夫婦辛勤不素飧。餉耕圍坐草萊間。有心秋獲聊相語。欠額年租庶可還。</text>
<title>三陟八景 見勝覽 臨流數魚 竹西樓下。川匯爲潭。水底游魚。歷歷可數。</title>,<text>樓下澄潭浸碧空。觀魚不覺夕陽紅。乍先乍後數難定。爲二爲三言未同。</text>
<title>三陟八景 見勝覽 隔墻呼僧</title>,<text>面壁禪僧參柏樹。登樓客子對花叢。相呼共醉西江月。未要徒揮一塵風。</text>
<title>倚風樓 見慶州誌及東文選</title>,<text>當時自謂小中華。半月城空鎖晚霞。里有苔碑金佛刹。境連蓬島玉僊家。北川水落灘聲咽。西嶽雲奔雨脚斜。一瞬興亡多少事。憑軒朗詠岸烏紗。</text>
<title>固城山城 見勝覽</title>,<text>映日飛霞明海島。經冬積雪滿岑樓。缺</text>
<title>醉歌</title>,<text>吾將濯吾足。滄浪豈肯受吾辱。吾將洗吾耳。潁川豈肯帶吾纍。吾足本跛躄。安坐不出誰削迹。吾耳本聾聵。惡言雖至誰爲怪。無用之用爲大用。深味斯言日三誦。</text>
<title>雪軒鄭相宅靑山白雲圖 諱䫨。字思謙。官西原伯。諡文克公。</title>,<text>山本乎止本乎靜。雲可以西可以東。本乎止靜者。有體而附地。可以西東者。無心而隨風。一動一靜。將觀物所性。或靑或白。已纍吾之瞳。閉目默坐入大素。胸襟寥寥如秋空。森然還有雲山態。誰爲詩人誰畫工。畫江之神未易測。詩人所見何能窮。靑山靑靑白雲外。白雲白白靑山中。靑山白雲爲一致。方信胸無九疑峯。</text>
<title>次李稼亭 穀 平海越松亭韻</title>,<text>地盡滄溟不復東。南來喜見萬株松。露凝日彩涓涓滴。風作濤聲細細舂。僊迹已陳同卉木。雄姿不俗陋槐龍。倚欄縱有留連意。景勝還疑未肯容。</text>
<title>次李稼亭 穀 平海越松亭韻 原韻</title>,<text>訪古秋風馬首東。喜看鬱鬱蔭長松。幾年心爲尋眞切。千里糧因問道舂。厄絶斧斤經漢魏。材堪廊廟擬夔龍。倚欄不覺沈吟久。拙筆難成萬一容。</text>
