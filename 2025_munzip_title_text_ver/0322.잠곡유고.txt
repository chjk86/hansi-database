<title>登海嶠賦 丙子七月</title>,<text>泊余舟兮南汛。阻北風而凝滯。經旬日而未發。念歸程而空計。懷鬱鬱而不可更兮。余將陟彼而遠睇。遂擧趾而登陸。步從容於水㵝。過長堤而遊覽。指山樊而奮袂。石崎嶇兮叢林密。無徑路之可逝。乘陵岡以登降。羌十步而一憩。忘險阻而直前。志升高之甚銳。凌絶頂而遂息。見浮屠之高揭。積瓴甓而層成。妙刻畫之古製。經浩劫而突兀。有浮雲之相衛。何兇賊之壞破。佛無靈於盡殪。望大海而開襟。渺接天而無際。覺華島兮寧遠山。露雲端之雙髻。余何日兮彼岸。恨孤舟之一繫。天淸朗而氣爽。廓四擧而無翳。通萬里而一矚。但目力之不逮。東方杳兮何許。望美人兮迢遰。紅雲擁兮紫闥遠。向扶桑兮揮余涕。極壯觀於中天。信樂極而悲繼。痛金虜之猾夏。幾鯨呑而虎噬。衣冠變兮爲左袵。暗腥塵於遼薊。嗟無辜之黔首。髮何爲而皆剃。村廬盡於兵燹。慘滿目之凋弊。鞠茂草於丘墟。餘石礫於墻砌。稽天討於十年。孰斯民之能濟。落旄頭兮何時。無善射之如羿。余多感於平昔。況燕趙之徂歲。承王命而泛海。賀佳辰而執幣。思夷險之不貳。盡臣節而自勵。波濤壯兮何畏。願乘風而謁帝。仗忠信而獨往。質神明以爲誓。惟一生之用功。豈今日而可替。秋聲動於碧落。歸雁叫而鶴唳。覽衆芳之凋歇。色不渝於松桂。趁暮色以歸船。已篷窓之皆閉。舒中情之紆軫。詠新詞而叩枻。亂曰。君子爲學貴造詣兮。堯舜之道惟孝悌兮。爲忠移孝若左契兮。阨窮患難任時勢兮。登高行遠有次第兮。自強不息何相戾兮。</text>
<title>哀江南賦 甲申三月</title>,<text>赫聖祖之首出。期五百而應籙。呈靈符以效瑞。有朱衣之投藥。失怙恃於遘厲。乃潛龍於皇覺。屬四海之雲擾。天旣厭於夷德。憫烝黎之塗炭。思救焚而拯溺。賴滁王之館甥。果協吉於珓卜。來三八以影附。摠豐沛之英特。旣戮陳而擒張。終二狐之走北。爰用夏以變夷。復中華之舊俗。明日月以竝行。一天地而新滌。垂鴻猷於來許。庶永休於千億。何繼述之無君。計不出於磐石。白帽加於王頂。悲月兒之流落。殱忠節於一刃。戮亦及於九族。偏黃裏於僻隅。昧帝王之中宅。拂人心而自用。始斲喪乎國脈。雖洪煕之少康。年不永而短促。誇太平於宣德。笑十日之燕樂。許忠肝與義膽。寵金貂之貴客。厭皇居而要屈。甘白龍之魚服。彼正統之幼沖。得王振而尤惑。輕萬乘於孤注。辱一俘於土木。幸天順而復辟。亦貽譏於骨肉。誅肅愍以何罪。死無負於社稷。治成化之不純。蓋無臣以輔翼。皆萬歲之閣老。反不及於阿丑。繄弘治之賢主。符戊申之聖作。惜蔽聰於閹宦。米黃白之千百。矧正德之放蕩。亦何足以明責。二大老之旣去。獨西涯之今哭。應河淸以生聖。俗將躋乎封屋。欸肅皇之篤孝。信諂諛於璁萼。元初改於隆慶。僅得享於年六。有聖子而傳祚。將萬祀而一曆。初雖美而鮮終。晩幸酒而慕色。吾東土之一域。實偏蒙乎帝力。勞王師以遠救。掃七年之逋賊。國猶活而民蘇。恩欲報而罔極。逮泰昌之嗣位。望至治而拭目。痛萬姓之無祿。纔一月而禮陟。惟天啓與崇禎。兄及弟兮似續。務苛細以作聰。無遠圖以經國。政柄歸於司禮。稱國老之定策。視朝紳於奴隷。弄禾絹於掌握。內壅蔽於宮掖。外摠制於方岳。萬豎刀以適君。非一高之指鹿。世混濁而瀆貨。金在市而手攫。苞苴塞於道路。走無脛之珠玉。極侈靡於上下。猶未充於其欲。民怨咨而莫恤。日崇信乎掊克。棄禮義而自肆。人不異於禽犢。捐廉恥之日甚。士皆同於蹠，蹻。嗟世道之至此。果誰尤而誰謫。天雖高而鑑臨。豈得已於庸釋。不念禍於蕭墻。憂外寇之孔棘。舟中人之皆敵。起蜂蠆於肘腋。慘月暈於臺城。已天崩於荒谷。戮妃嬪兮何算。王子行兮衣白。壯九重之丹碧。忽一炬而焦黑。飄吳宮之巢燕。棘晉門之銅駱。巋武英之獨存。傍凝碧之太液。思景象之慘愴。怳在前而目擊。坐御床兮何者。寔漁人之雙獲。紛滿朝之簪纓。擧屈首而臣僕。褚衣冠而循髮。混黔首而皆禿。無一介之男兒。孰歲寒之松柏。道旣否而回泰。物無往而不復。念祖宗之積德。豈十世而斬澤。望東南之佳氣。想龍鳳之天屬。森舊物之猶在。豈重恢之無略。地佳麗於江南。勢龍蟠而虎伏。初定鼎而宅茲。等周家之卜洛。苟得賢而養民。鑑前車之旣覆。按舊都而改轍。復何難於禹績。山東西之將相。燕趙魯之才淑。多慷慨而悲歌。亦習禮而知學。詎甘心而屈膝。再尊主乎奇渥。日夜望於官軍。思一灑乎恥辱。抑天定之如何。仰蒼蒼而漠漠。攬余涕而抒哀。竊敷袵而精祝。</text>
<title>次濯纓感舊遊賦</title>,<text>生乎今而寡合。非古人其誰儔。邈中華之遠隔。限左海之遐陬。魚千里之不能。儒未免於爲拘。目黃卷而作師。心獨慕乎孔周。雖資稟之鹵莽。佇企踵於前脩。慨志氣之未舒。思子長之遠遊。逢聖明之作興。始釋耒於西疇。假高衢而騁力。吾道長兮悠悠。三年留於鶴城。窺海上之龍湫。奉君命於南宮。乘萬里之輕舟。遵遼海以北望。憤冒頓之聚塵。瞻星象而不寐。怪流孛之已句。長風破兮巨浪。行不休而人休。何雜種之猾夏。共一天而爲讎。痛伏波之老將。提大兵而逗遛。樓船掩於汛口。耀雪霜之戈矛。載鵝鴨與鷄豚。聲不絶兮啁啾。來粳稻於東吳。但衣靡而食婾。欲驚壓乎波神。畫船頭以貔㹯。類河上之逍遙。寧欲褫其兜鍪。無方叔之元老。誰克壯乎其猷。趁月明而星稀。互激遠於歌謳。橫氛祲以四塞。看不辨於燕幽。悲皇靈之不振。政未布於優優。哀無辜之赤子。何死者之其稠。落征帆於覺華。留小島兮三秋。望皇都兮何許。杳歸程之阻脩。彼鋸牙而鉤爪。尙憑陵而虔劉。日之夕兮山谷。無下來之羊牛。嗟民人之呑憤。亦山川之含羞。命僕夫而俶裝。欲將發而夷猶。旣遭時之不淑。又誰怨而誰尤。俄收電於冷口。始靖塵而開眸。脂余車而登陸。聞列城之更籌。關天下之第一。騰粉堞而雲浮。躍璇虯而飛空。如左掣而右抽。蒼山鬱其迥立。蹲不逝之烏騅。惟魏公之增築。幷秦皇而土兩丘。終無賴於禦戎。俾萬世而悵惆。禮二子於孤竹。流一德於置郵。儀形宛而若生。拜余手兮叩頭。寒風烈兮墮指。苦行役之難侔。征驂疲而屢躓。血不赤於汗溝。經豐潤與玉田。云余至乎薊州。想祿兒之作逆。擁千騎之貂裘。譏賢相以夷甫。豈致亂之無由。日碣石之崢嶸。據金城之咽喉。二十四之諸郡。無一介之奇謀。邊城亂兮今古同。人至今猶援枹。樓獨樂之巋然。實顯敞而寡仇。作三層之飛閣。藏一佛而如囚。立五軀於頭上。信人間之贅疣。拓軒窓以俯瞰。來遠風之颼飀。知有力於象敎。亦可縱於冥搜。吾何攻乎異端。君子言之亦魗。煙橫抹於大野。樹千章之相樛。渡潞河以船橋。氷半藏其潑油。通州名以雄府。控蠻荊而引甌。檣竿立兮簇簇。高半空而酋酋。指朝陽而遄驅。車轂擊而相蹂。投烏蠻之舊館。見新月之如鉤。猗遠人之朝覲。寔聖王之所柔。趨丹鳳而聽臚。賀陽復於垂旒。紛滿城之歌管。間笙簧與箜篌。承皇恩於錫宴。貴食苹之呦呦。禮有加於列國。度亦謹於諸候。沕上下之交孚。荷聖情之綢繆。留空館之闃寂。歲律窮而將遒。逮萬壽之賀節。身磬折所衣摳。聞東江之警急。方卒補而乘蒐。控大邦之莫及。尙何地而蔭庥。楚實盡之漢陽。等生靈於蚍蜉。食忘味於甘苦。況臭辨乎薰蕕。哭于庭而何已。身向海而欲投。求一死而不得。倂萬恨與千愁。百萬億之罹鋒。誰得掩之一抔。歸何忍於目見。塗草莽之髑髏。辭玉陛而言旋。曾焉足以少留。今空村於古里。木亦摧而爲棷。慘滿目之傷心。人有問而不酬。仰末照於魯連。慙此生之猶偸。無行世之一念。甘畢命於鉏耰。白蘋香兮可採。何處無兮長洲。忽三四兮携手。誰輿我而同裯。心搖搖而不自省。怳汗漫而浮桴。白映梳而蕭蕭。復駕言兮焉求。奔王事而急病。再燕山之征輈。屈余心而抑志。聽侏離之群咻。何顏面於天地。忍合汚而同流。四五嘆於中夜。同杞人之天憂。非所忘於銜杯。豈可消於登樓。托遺響於悲風。詎有志於雕鎪。伊余心之茫茫。彼蒼蒼兮知不。欲一放於當歌。恐淚下而莫收。</text>
<title>歸山居賦 竝序</title>,<text>世與我而相絶。胡不歸於故山。無明略以佐時。只速謗而招訕。出國門而東歸。寧避責於官瘝。欸時俗之迫阨。恨永隔乎龍顏。三步回而五坐。望美人兮難攀。昔余之旣有志兮。思欲濟於時艱。遭聖明而未展。諒天運之所關。況年歲之已暮。惟自勉於廉頑。望松楸而悲感。哀淚下之潸潸。結小屋於江干。見山月之頻彎。人生貴於適意。已息念於塵寰。納佩符於九重。爲野夫於林間。嗟莫救於蒼生。豈更押於朝班。慨世道之已焉。孰知余之投閒。時登皐而遐矚。拄過眉之鳩斑。慕七里之羊裘。臨八節之淸灣。遂平生之素志。味古人之一般。足可了於垂白。歸去來兮何慳。庶不墜於祖訓。疇余譏以孫孱。每一飯而不忘。獨此心之難刪。</text>
<title>山房待友</title>,<text>八月江水淸。君放東湖舟。飄然憶蓴鱸。掛席上中洲。一罷沙頭餞。音容難再求。踽踽洛城裏。誰與爲朋儔。豈無識面者。談笑以同遊。知音百無一。所遇皆俗流。我自別君後。誤學名利謀。槐庭揖侍郞。丹陛拜冕旒。拙薄無所能。摧翎金榜頭。懷書渡淸漢。訪寺山之幽。落葉石門靜。寒泉雲谷秋。晴窓一夜燈。遠計三冬留。想君已還家。能追前約不。僧堂淨如掃。幾日來同裯。孤琴綠蘿逕。日夕生離憂。</text>
<title>觀史有感</title>,<text>古史不欲觀。觀之每逬淚。君子必困厄。小人多得志。垂成敗忽萌。欲安危已至。從來三代下。不見一日治。生民亦何罪。冥漠蒼天意。旣往尙如此。而況當時事。</text>
<title>羸羌 己未元日</title>,<text>帝旁有小鬼。其名曰羸羌。瘦削銳如針。形體細而長。元宵乘暗黑。被髮褰衣裳。飄然自天下。志氣何揚揚。風雲爲駕馭。日月喜無光。周行遍人寰。無處不方洋。尙排九重門。何有數仞墻。乘陵富豪宅。踐踏貧賤鄕。潛伺主人睡。竊屨施禍殃。家家盡疑懼。閉戶深自藏。兒童不敢出。婦女相驚惶。頗專造化權。能執生死綱。流傳自古昔。此語誠荒唐。人生有定分。大命懸穹蒼。幺麽一妖魅。雖毒焉能傷。又況上帝明。照臨下土方。百神守其位。星辰耀精芒。豈容此怪鬼。妄使氣勢張。但念天道遠。難以寸心量。邪固害於正。理或反其常。茫茫廣莫中。得無妖氣昌。沈思百感生。恐亦非孟浪。安得倚天劍。決雲刳其腸。</text>
<title>海中。望遼陽有感。丙子七月</title>,<text>落帆逗海岸。遼山秋日夕。山前列故墟。指點何歷歷。林園餘樹木。果熟堪可摘。頹墻宛舊址。砌礎存遺石。田疇盡蕪沒。滿目迷蒿荻。豈復有衢路。無由辨井陌。云是金州地。昔歲盛村落。一自深河役。戎虜大充斥。居民各星散。強半罹鋒鏑。生者剃其頭。劫勒隷胡籍。從茲左海濱。百里斷人迹。川原莽空闊。有似黃沙磧。看來激中腸。撫劍雙淚滴。斯民盡同胞。愛養皆帝力。耕鑿樂太平。紀年過三百。那知到今日。陷爲氈裘域。聖朝方全盛。天威總四極。巖廊坐伊呂。閫臬馳衛霍。胡爲此一方。尙被聲敎隔。臨風嘿自傷。長嘯暮天碧。</text>
<title>書狀作觀濤詩求和。次韻送之。</title>,<text>翩翩驄馬客。詩思如水涌。雲間鷄犬響。謫仚來西隴。長江注不渴。大河流無壅。直欲翻恒碣。還思卷嶓冢。光焰鬼神驚。氣勢兒童恐。有如晉楚戰。顚頡三曲踊。又如鴻門宴。樊噲龍楯擁。波斯列寶肆。炫熀堆珠珙。鄧林積衆材。幽藹楩枏聳。如將百朋錫。不啻千金重。騷壇怯老將。堅守築長甬。毛錐未脫穎。墨卿方磨踵。雖欲出一言。自慙無以奉。三緘戒金口。袖手還如拲。長風刮地起。無計張毛氄。驚波振溟渤。舴艋徒懷悚。一唱發三歎。㬎豁疏煩宂。俊才得之子。決非淪闒䢇。敢同酈生揖。欲效子路拱。他年見摩壘。更願賈餘勇。</text>
<title>前詩不及觀濤之意。故更次之。</title>,<text>從西萬里風。大壑洪波涌。連山左右起。合沓堆丘隴。靡然走若平。崒兀還相壅。千官列雁行。諸宰隨大冢。百陣布魚麗。元帥號令恐。蹲蹲壯士舞。躍躍侲童踊。吳江餘怒氣。白馬潮頭擁。塗山會諸候。筐篚羅圭珙。詩人㶚橋雪。驢瘦肩高聳。謫客洞庭浪。舟輕罪還重。高如食露盤。長若輸倉甬。齊張李陵弮。不旋吳起踵。百翎貫甘寧。雙劍揮丁奉。進退或如揖。拘攣或如拲。時當戒司寒。鳥獸將毛氄。風威凜若此。怵惕驚還悚。因茲陰風盛。幽怪多長宂。有似昏亂世。尊顯皆闒䢇。深思往古事。手向蒼天拱。從來宦海中。急流退難勇。</text>
<title>東還後有感。作建除體。丁丑</title>,<text>建元崇禎九。乘槎朝玉京。除夕在燕邸。病臥聞虜兵。滿眼憂國淚。東歸心骨驚。平黃賊已退。道路纔通行。定傾乏良籌。慘矣城下盟。執銳豈無人。胡爲星散營。破國尙不戒。役役疲遺氓。危亡迫朝夕。誰復能力爭。成算在天朝。字小凝皇情。收淚望北極。欲哭還呑聲。開陳實有心。所畏禍羅嬰。閉戶獨長嘆。皇天照我誠。</text>
<title>敬次可笑吟</title>,<text>可笑又可笑。笑我老轉拙。羈遊千里外。南望頗愁絶。消中腸內熱。袒裼脚不襪。驅馳誤半生。悔釋寬博褐。知幾思曩哲。不覺驚心骨。含羞度時日。局促媿苟活。擧世滔滔是。嗟哉我遑恤。可笑又可笑。笑我病生悤。殊方異風土。噉飮誠難節。憂深睡不著。心動身何逸。生憎短後衣。厭聽侏離說。相對獨醫官。所須唯藥物。欲救目前苦。敢論肘後訣。觸事生悲憤。那能暫時悅。可笑又可笑。笑我甘受聒。昔在山中時。衡門閉蓬蓽。塞馬任禍福。隍鹿付得失。北籬種松菊。東園種桃栗。溪流汲淸冽。谷風聽蕭瑟。採藥去穿雲。釣魚歸帶月。樵翁與田父。歲久深相結。秋霜穫恐遲。春雨耕不輟。客來披衣笑。山盤何所設。瓦盆酒漉巾。魚果兼芽蕨。淸談展契闊。浩歌高興發。窓外碧嶂滿。堂中灑蘭雪。胡爲戀明時。欻起辭蝸室。本無濟代具。徒然愛君切。遭離板蕩際。夙志已多屈。邈矣唐虞遠。無由見吁咈。投身豺虎叢。如陷泥塵汨。叩寂瀉煩襟。曙燈明復滅。</text>
<title>敬次可笑吟 原韻</title>,<text>可笑又可笑。笑我生事拙。斗室不蔽風。甁粟屢斷絶。雖念稚子寒。無計補衣襪。長鬚與赤脚。歲暮唯短褐。牛馬只兩頭。聳立三山骨。一家十餘口。仰我求救活。嗟我病且拙。何以能撫恤。可笑又可笑。笑我愚且忽。計拙不能辦。妄效固窮節。才乏不自售。擬慕古隱逸。學書僅記名。喜談儒者說。飢不厭糟糠。愧受非義物。身病纔小康。欲討保生訣。徒悅古人迹。不知所以悅。可笑又可笑。笑我厭喧聒。卜築愛故山。環堵而蓬蓽。杜門絶交遊。閉口謝得失。好味非粱肉。園收芋與栗。好音非絲竹。靈籟迭奏瑟。何須秉明燭。長占松窓月。得與造物翁。虛心暗交結。一般淸意味。四時供不輟。幸有一斗酒。荊妻手自設。家貧隨草具。盤中只薇蕨。引酌三四椀。肝肺春風發。怡然撫幼孫。坐看松落雪。和氣無內外。天地爲一室。以茲爲大歡。不覺飢寒切。貧者士之常。處常非爲屈。守常得其終。於理亦何咈。縱未合道妙。庶免利欲汩。窮達雖不齊。畢竟同歸滅。</text>
<title>遼東阻雨 自瀋陽奉元孫東還</title>,<text>舟行畏惡風。陸行愁苦雨。人間行路難。不獨山川阻。我來客殊方。一年已過半。秋風理行裝。歸意欲生翰。首路細流河。喜見遼塔白。停雲暗平陸。壅滯經信宿。旣憂泥滑滑。復恐諸川漲。何由掃氛翳。快我心所向。</text>
<title>靑石嶺</title>,<text>昨渡三流河。今登靑石嶺。雖喜去瀋遠。尙憂前路永。道上無覆土。地中應盡石。靑熒摠可硯。秀色驚人目。懸巖仰疑壓。幽壑俯恐落。攀援樹木間。終日行犖确。疲馬足凌兢。進寸還退尺。王孫在艱險。我身何足惜。</text>
<title>會寧嶺</title>,<text>何以會寧名。此義吾不會。徑危繞山腰。翠衣橫縞帶。前行人馬細。仰觀如螻蟻。嶺上有居人。搆屋看烽燧。砯崖巨石立。雜樹向千章。陰涼雖解暍。奈蔽白日光。人稀豺虎多。此路何時平。安得巨靈擘。會見天下寧。</text>
<title>八渡河</title>,<text>長河一流水。曲折名八渡。水中石礨礨。瘦馬時顚仆。我行非一身。寸心常恐懼。甕北最可畏。險艱從此數。東歸雖欲急。敢不愼馳騖。幸茲秋已至。涼風卷暑雨。河流自淸淺。揭厲得安步。聊投鎭東堡。寂寂荒城暮。</text>
<title>鳳凰山</title>,<text>茲山信奇秀。愛汝名更佳。人言往古時。鳳凰鳴喈喈。今爲腥臊鄕。名實何其乖。群峯如束立。突兀衝天街。中有石築基。矗矗橫層崖。云是安市城。七德雄心差。吾東亦有人。何處英魂埋。蹰躇念往事。激烈傷余懷。</text>
<title>次金克己鴨江有感韻 甲申正月</title>,<text>我到鴨江渚。一旬仍淹留。雖云旅寓遠。尙喜行暫休。人生百年內。所得非所求。惟安在家貧。豈願千里遊。偶然落塵網。佳期負滄洲。驅馳絶域外。役役春復秋。不獨勞我生。素性多矯揉。況茲樽俎間。相對非良儔。茫茫海南北。杳杳風馬牛。天運已如此。念之空涕流。</text>
<title>次武伯蒼韻</title>,<text>暮齒迫乃老。適値邦家憂。何心求息偃。受命來遐陬。庶盡筋力勞。少效涓埃酬。光陰旅中疾。麥浪寒欲秋。遺金詎可拾。五月猶披裘。畢事歸意催。理裝回征輈。徒旅念甚苦。亦得十日休。飄然去此都。晷刻不欲留。千山已入望。幾日經灣幽。旣憂蚊蜹侵。又爲霖潦愁。河水深且廣。八渡與三流。惟思復命日。歸去東江頭。</text>
<title>次裴中令韻</title>,<text>志欲致太平。況逢后明明。安民務農桑。制敵消甲兵。誰能識此意。饒舌還相輕。不得蒙惠澤。哀哉彼蒼生。人心喜幸進。雄唱雌和聲。歸去東岡陂。春田吾可耕。</text>
<title>挽申大成 敏一</title>,<text>吾友化堂子。古貌又古心。早得依歸地。頗聞君子箴。讀書不摘句。惟將墜緖尋。經明科摘髭。聲價傾儒林。翩翩厭濁世。十年甘陸沈。遭逢聖作興。驄馬方駸駸。操持紀綱地。竦踊輸丹忱。夙夜盡臣節。誰知年已侵。服食袪百疾。康寧人所歆。國子闕祭酒。聖簡疇往欽。台階剡鶚薦。欻然皐以臨。福壽世稀竝。仁者天報深。諸郞盡淸秀。箇箇玉爲琛。謂言能久享。何意來凶音。伊我最相親。少小嘗同衾。銀臺共一席。每誦白頭吟。歡然竟朝矄。談謔披沖襟。遽作千古別。絃斷峨洋琴。山村月滿樑。況復鳴秋砧。題詩與君訣。哀淚流難禁。</text>
<title>敬和圃隱寄東浦孟先生詩韻</title>,<text>悲哉古聖賢。各爲當時傷。孔父念宗周。孟子遊齊梁。世道日就下。而況吾東方。先生値季葉。鵠嶺靑木黃。思唯自靖去。北風何其涼。邈矣五老峯。東浦溫之陽。圖書一室中。八畫追羲皇。圃冶有兩隱。志同異行藏。江南多好山。一篇接混茫。高歌激宇宙。自然聲出商。</text>
<title>敬次晦菴先生感興詩韻 戊戌</title>,<text>誰謂草屋小。自樂吾居廣。出門天地闊。何遠不可往。收心嫌外馳。嘯詠長偃仰。庭前芳草積。窓外山月朗。惟知我生直。羞彼幸免罔。昭昭夫子訓。宛承視諸掌。</text>
<title>敬次晦菴先生感興詩韻 戊戌 其2</title>,<text>素志遊方外。胡爲塵網中。愀然念初服。自顧愧無終。世路日榛蕪。此心誰與同。棄置勿復道。默默如丞聾。</text>
<title>敬次晦菴先生感興詩韻 戊戌 其3</title>,<text>深居觀大化。動決安危機。一念苟或失。四海水群飛。所以聖人心。不與天理違。冬寒何慘烈。每思陽春輝。哀彼萬姓凍。豈憂一身微。何當梅柳變。更見鶯燕歸。</text>
<title>敬次晦菴先生感興詩韻 戊戌 其4</title>,<text>嚮晦入宴息。萬事隨日出。應接亦徒勞。此身長役役。平生一寸心。爲民乃爲國。人世多魔障。何時志願畢。自古皆如此。賢能已陳迹。成敗摠在天。我何沈歎極。</text>
<title>敬次晦菴先生感興詩韻 戊戌 其5</title>,<text>㩥㩥嶺上月。松際露餘光。長吟感遇篇。忽憶陳子昂。標格衝星斗。高蹈不可當。吾憐情感慨。豈獨文煒煌。拾遺歸涪右。胡不在帝傍。千秋有遺恨。美人天一方。</text>
<title>敬次晦菴先生感興詩韻 戊戌 其6</title>,<text>兵家貴先計。知彼又知己。行師齊勇怯。戰陣嚴律紀。先爲不可勝。豈獨知難止。卒惟務恩愛。將亦敦詩禮。趙奢先據山。韓信乃背水。奇正出變化。豈宜遵一軌。</text>
<title>敬次晦菴先生感興詩韻 戊戌 其7</title>,<text>易卦六十四。首先乾與坤。詩有賦以興。書分今古文。春秋筆削嚴。書狩又書奔。魯論曁鄒篇。省察兼操存。中大出於禮。愼獨入德門。經書勤乃有。學問古所敦。</text>
<title>敬次晦菴先生感興詩韻 戊戌 其8</title>,<text>浮俗何囂囂。民言亦孔訛。鼓虛能成寶。增少還爲多。不知出於誰。誕而傳者何。安得康衢間。只聞擊壤歌。</text>
<title>敬次晦菴先生感興詩韻 戊戌 其9</title>,<text>地脈有生氣。非人所得省。誰知錦在中。闇然惟是絅。擧世惑葬師。山路恣馳騁。至道惟中正。如衣有要領。積善必有慶。聖訓垂炳炳。胡爲信拙技。徼福龍虎境。</text>
<title>敬次晦菴先生感興詩韻 戊戌 其10</title>,<text>水流必有源。木生必有根。根源苟無本。水木何以存。天地有闔闢。日月有明昏。一氣運不息。萬化同其原。</text>
<title>敬次晦菴先生感興詩韻 戊戌 其11</title>,<text>哀哀征戍兒。幾年山海間。狂風飄大舶。積雪壓重關。免冑頭已白。磨刀流水丹。借問大將誰。才略如舒翰。鍊卒雖日三。却敵良亦難。書生強解事。只道保民安。</text>
<title>敬次晦菴先生感興詩韻 戊戌 其12</title>,<text>賦茅固小黠。移山亦大愚。達士善取譬。斯言誠做虛。愚者雖或有。詐者宜絶無。試觀今之世。其勢將何趨。巧拙豈難辨。善惡本殊塗。惟當我自知。不可盡信書。</text>
<title>敬次晦菴先生感興詩韻 戊戌 其13</title>,<text>凡凡千丈木。乃是梁棟村。此豈偶然生。天地所栽培。梓匠一朝遇。北闕明堂開。倘或人不識。將奈時已乖。看如山澤間。龍虎摧傑魁。徒爲螻蟻侵。惜哉悲乎哉。</text>
<title>敬次晦菴先生感興詩韻 戊戌 其14</title>,<text>人欲久不死。爭言仚有方。金丹鍊得成。度世無炎涼。釋氏惑萬民。妄言登天堂。凡此二者敎。蓋本於老莊。誘以白日昇。怵以陷鑊湯。仚佛誰得見。此語誰能詳。誠能盡人道。百年不爲忙。優入聖域中。絶勝天外翔。</text>
<title>敬次晦菴先生感興詩韻 戊戌 其15</title>,<text>隱者臥茅茨。惟恐人來尋。飄然棄萬事。不受塵慮侵。潔身亂大倫。誠非其本心。耕莘亦幡然。伊尹聖之任。擧世無知者。何人是同襟。可惜廊廟具。虛老松桂林。</text>
<title>敬次晦菴先生感興詩韻 戊戌 其16</title>,<text>寂寞深巷中。何人來晤言。明窓坐觀書。愛此冬日溫。俯瞰長安道。不聞都市喧。空堂闃無人。獨坐到黃昏。徘徊廣庭中。仰見麗天繁。甘公去已久。誰識萬熒原。</text>
<title>次陳子昂感遇詩韻</title>,<text>每夜苦無眠。窓明喜日昇。昭昭氣象分。掃盡床塵凝。志氣淸如神。君子宜夙興。靜看羲文畫。體驗考休徵。</text>
<title>次陳子昂感遇詩韻 其2</title>,<text>百草浥淸露。墻下抽新靑。最愛窓前竹。綠葉藏紫莖。時有淸風起。肅肅涼景生。持以奉君王。簫韶思九成。</text>
<title>次陳子昂感遇詩韻 其3</title>,<text>衆人喜逢迎。諂笑誇已功。志士貴正直。竭誠以爲忠。未知所趣向。質之上天翁。善惡豈難辨。當觀其始終。</text>
<title>次陳子昂感遇詩韻 其4</title>,<text>炎蒸如鬱攸。天氣何時淸。樹木靜如眠。微風終不生。纔將羲馭送。坐待望舒盈。中宵淸露滴。暫得心和平。</text>
<title>次陳子昂感遇詩韻 其5</title>,<text>紛紛天地間。萬事皆謬悠。飜覆不可知。蝶夢還莊周。棄置勿復道。杜門依樊丘。簟瓢自有樂。何羨公與侯。</text>
<title>次陳子昂感遇詩韻 其6</title>,<text>楊朱泣路岐。阮籍哭途窮。如何斯兩人。前後同一風。狷介皆若此。人寰安得容。扁舟五湖上。曠哉陶朱公。</text>
<title>次陳子昂感遇詩韻 其7</title>,<text>敗不與酒期。亡不與色期。從來失國家。沈醉蠱蛾眉。瓊宮酒運船。妹妲如一時。鳴條牧野間。豈復有羅帷。</text>
<title>次陳子昂感遇詩韻 其8</title>,<text>我從燕京路。行過黃金臺。山河依昔時。古人安在哉。煙塵暗東北。萬里陰風來。何代乏英才。所恨無背嵬。悽然念往事。陳迹惟蒿萊。</text>
<title>次陳子昂感遇詩韻 其9</title>,<text>平明起長嘆。四顧多祲氛。或若亘大霧。或如橫陣雲。旣已凌天門。何難蔽日君。景色殊不佳。感歎愁乾文。天人縱各異。此理寧有分。何當一掃淸。以快生民群。</text>
<title>次陳子昂感遇詩韻 其10</title>,<text>長夏苦炎燠。追涼松柏林。飛泉激石鳴。不知熱流金。爽然淸風至。何待浮雲陰。月出始歸來。開軒披素衾。扶頭四五客。何處來相尋。丁丁伐木聲。却恐驚棲禽。</text>
<title>次陳子昂感遇詩韻 其11</title>,<text>歲暮寒漸緊。霜風鳴素秋。遙知枕戈客。此時登戍樓。豈徒銜恩重。男兒當遠遊。平生一長劍。所欲除君讎。萬里秦城外。區脫連邊州。朔雲還漠漠。氷路何悠悠。雲中候火照。豈非吾輩羞。長歌激中腸。志不在封候。</text>
<title>送高壯元朝京 癸丑</title>,<text>瑞石之山高萬仞。千峯束立天中央。扶輿磅礴淑氣窮。孕精幾作邦家光。勃興得我苔軒公。摩天義氣凌秋霜。精忠偉節照宇宙。景仰餘韻猶沾裳。吾生恨不擧公輿。思識子孫欽遺芳。風塵出門一傾蓋。何幸見此賢豪郞。家聲不墜保靑氈。弱歲揚英翰墨場。魁蓮擢桂兩年間。赫赫聲名驚八方。大賢之後必有興。分知不遠登巖廊。民曹騎省欻聯翩。明主已識懷剛腸。千秋賀節選擇使。萬里燕京朝玉皇。山川迢遞四牡飛。丈大行裝雙劍長。醫閭碣石入眼中。灤河遼海波茫茫。夷齊廟中弔英靈。華表柱邊應望鄕。離亭正値槐陰合。驛路還愁梅雨涼。人間離合亦有數。此別何必悲參商。奇聞大觀壯心氣。子長遠遊能文章。竣事廻轅想多暇。佳句淸新人莫當。收拾中華景物歸。佇看所富唯奚囊。</text>
<title>題浩然亭</title>,<text>浩然亭下水浩然。登浩然亭心浩然。茫茫投鳥廣陵樹。杳杳獨帆金龜煙。主人本是浩然翁。平生學道希亞聖。澄淸德業濟代才。出宰洪川幽且夐。皀蓋迢迢過江麓。望見茲山笑而莞。天生勝地必待人。佳景不入流俗眼。公時徐步上高巓。俯瞰綠江流如馬。自喜天乞眞仚境。從此茲丘心不捨。誅茅薙草棟以宇。軒楹敞豁臨驚湍。奇巖百丈揷江底。碧松千尺磨雲端。野堤風晩牧遂聞。江村月出漁歌起。自古臺亭固非一。勝絶想應無此以。山前過客惜日暮。船上歸商恨水急。悠悠往事安足問。歲月滔滔今古速。英魂曉入瑤臺去。索漠誰爲亭上主。戎馬縱橫又生郊。壬癸兵火焦東土。亭閣丹靑摠成灰。屋餘瓦礫柱餘礎。春來景物無人賞。子孫來耕種禾黍。江妃雛面水風急。山鬼落淚林露湑。白鷗不識人事變。飛來飛去綠萍渚。</text>
<title>贈德海上人</title>,<text>巖間小寺如小舟。中有業白雲水僧。淸奇古貌不凡流。目朗眉秀齒如氷。自言家在嶺之南。十五翦髮心迦陵。長腰量盡萬水深。兩脚踏破千山稜。昏衢期得巨燭秉。苦海欲尋慈航乘。浮遊萬里靡定處。北雪南雲何愛憎。今年欲向關西去。偶到茲山休赤藤。跏趺終夕又終朝。愛看列岫高崚嶒。讀書書生好奇古。三冬忍飢燒寒燈。山前山後共爲隣。累日追隨成道朋。入耳微言可醒俗。摩尼照水光澄澄。歎我棲棲被塵縳。物外淸遊安可恒。明朝出蘿人間去。碧岫回看千萬層。</text>
<title>感興</title>,<text>今我不樂思海外。蓬萊方丈瀛洲山。珠堂貝闕最高處。人有不死超塵寰。火均文武鍊成丹。鷄鳴犬吠天雲間。紛紛蝸角戰蠻觸。俯視拍手開童顏。我欲學之豈無術。自恨才分偏多頑。孤飛未去百慮牽。山水生涯猶未閑。性命將同草木腐。蜉蝣一往何由攀。中宵無語獨彷徨。滿襟哀淚沾潸潸。</text>
<title>感興 其2</title>,<text>白木長鑱採藥客。上上蓬萊山上頭。仚人手携綠玉杖。駕鶴乘雲來去遊。見我顧問來爲何。答云欲採長生藥。仚人笑曰汝誤矣。延壽引年非藥力。平心省慮絶妄想。寡言罕笑戒暴怒。不服黃精不餌朮。千歲萬歲生毛羽。</text>
<title>老狐</title>,<text>我家家南山北谷。陰陰大木森如束。藤蘿盤結晝而晦。中有狐來巖下伏。故老相傳紫紫精。能作變幼爲誑惑。或向人家手持火。或拜北斗頭戴髑。乘昏出山逞妖態。百媚生春眩人目。脂粉輕匀珠翠飾。明眸皓齒顏如玉。嫣然時見輔靨開。頩爾忽作愁眉蹙。甘言又能巧如簧。暗中眞僞誰得燭。由來年少多所迷。孰有心腸如石木。輕將金玉作纏頭。夜夜城邊競追逐。迷魂喪精幾欲死。不悟莫赤爲鴆毒。狐媚之說載往史。怪事從前有時或。吾聞千載之狐化淫婦。此物如何死不速。又聞九尾之狐在靑丘。此物如何近我屋。願得強弓勁弩金矢百。射盡狐群一時戮。</text>
<title>玉河館紀行。書懷。示書狀。</title>,<text>吾生生晩慕古人。少小常懷四方志。童觀只在一域中。子長遠遊誠難遂。三韓山水名天下。東有金剛南智異。西稱九月北黃龍。聖居天磨更靈祕。惟知爲眼不計脚。領略勝槩窮探視。每恨中華跡不到。醯鷄井蛙頗相愧。何幸今年蒙主恩。謬膺選擇充貢使。滄波萬里引歸路。一帆行色隨風至。三山雙島瞥然過。涉險幸賴神明賜。遼陽半入犬羊天。感慨不覺揮雙淚。城池壯固稱寧遠。十萬精兵嚴守備。軍中又得虎在山。祖家兄弟眞元帥。金戈鐵馬從西來。中宵東走千胡騎。天生形勢衛神州。山海雄關壯無以。長城隱見複嶺間。雉堞壓海波神避。巨艦弘舸接天津。兵船米舶張旗幟。盧龍昔是右北平。飛將射石傳遺事。城名孤竹廟夷齊。二子眞像聯昆季。入門瞻拜可立懦。灤水淸漪首山翠。漁陽橋畔薊州城。十丈金佛靈宮閟。世間豈有如許人。宏闊勝大還同戲。行行歷盡數三邑。小邑猶看萬家萃。村廬撲地樹林中。犬吠鷄鳴達於四。通州城郭何壯哉。城下長江天所置。萬方漕運此中來。南通大河浮淮泗。迷津塞流舳艫連。大通橋下船鱗次。停車暫歇東岳廟。殿宇宏敞丹靑賁。盈庭碑版照四裔。子昂妙筆尤姿媚。二三道士席其間。迎我入室看經字。梅花欲發蘭草綠。貯在盆盎水在器。淸香擁鼻最可愛。欲出還留未能離。日暮始入朝陽門。長安街上馳聯轡。飛甍夾棟屋隆夸。百重闤闠羅千肆。升平三百旣富庶。過眼繁華難盡記。淸晨早起朝玉皇。賤名先達鴻臚寺。十樓五城眩西東。趨入鞠躬神魄悸。擎天玉柱禁川橋。神龍蜿蜒如將墜。石獅呀口蹲其傍。脩門縹緲而深䆳。天威嚴重猛獸馴。六象立仗垂其鼻。平生壯觀皆帝力。叩首更感皇恩被。自從此後便歸館。門鎖三重加棘刺。沈沈幽室積塵埃。冷壁寒簷落塗墍。耳無所聞目無見。無罪翻如有罪纍。空庭寥落寒漏永。明月滿窓愁不寐。雖非內服亦何疑。自古吾邦稱禮義。從前優待法令寬。柔遠鴻恩雲雨施。陪臣遠來父母國。出入何妨任其意。皇朝盛治冠古今。禮樂文物宜誇示。胡爲拘縶縮凍龜。十分未得窺一二。丁寧赤心欲上訴。九重高遠身難致。</text>
<title>鶴城行。送金道源之任。世濂</title>,<text>憶昔昭陽之歲秋九月。我自銀臺纔輟直。蒙恩忽分竹使符。安西都護雄關北。專城雖喜五馬榮。戀闕還愁一麾色。陽門土城歇鞍去。日暮又投新安宿。山高路險水又深。惶恐無如麥坂惡。淮陽自是仚山主。誰效當年汲公薄。鐵嶺參天鳥道危。嶺上俯視旋平陸。山下孤村數十家。有館知是高山驛。行行半日越溪澗。夾路蔭鬱千章木。停驂暫憩古院中。候吏來迎鳴鼓角。長松落落高復低。十里坦坦亘長陌。微茫海門在望中。島嶼隱見連空碧。大川中流白沙平。長橋臥波龍腰曲。垂楊護堤桑滿田。川上村氓居以屋。州門大書鶴城館。館東高樓扁駕鶴。巋然傑構不記年。幾陣風雨存猶獨。城東祇謁夫子廟。松蓋覆庭階生竹。文公遺化古方伯。一院祠宇蒼山麓。山城形勝可先據。古人設險勞版築。黃龍千疊擁東南。崒嵂尖峯高矗矗。逶迤北走又南廻。繚繞百里圍殘郭。山顚有湫閟陰獸。須雨須晴祈必獲。百道飛澗普賢東。廣石潔淨平如席。淹留遊賞不覺暝。淋漓戲墨留靑壁。毛鴟山社十丈巖。巖下靈泉湧石隙。炎天怳疑雪霜侵。手掬已覺膚生粟。居人有病不迎醫。積瘕深瘡療一浴。名公巨卿有古墳。侍中丞相藏窀穸。山川孕秀生賢俊。衮衮簪纓何赫舃。龍塘斗岸俯澄潭。水靑沙白平郊綠。嘉魚游泳可歷數。素鰭銀鱗衝岸躍。常乘小艇弄淸漪。恨未翼然開畫閣。西山最稱雪峯高。釋王金刹多奇蹟。三椽遺事載往牒。聖祖於此逢神釋。智陵蒼蒼在其後。松檜滿山森如束。齋宮宿寢祀典嚴。每年州官祭寒食。鞍峴詩血尙斑斑。千載流傳淚堪滴。天涯行役邂逅逢。父子恩情新面目。長城久戍自古悲。至今靑山猶似哭。東遊壯觀海爲鉅。茫然一望彌天黑。朝雲五色漲紅幡。咫尺扶桑看日轂。奔鯨遊戲側脩鱗。白日雷霆震大壑。浪城遺鎭跡猶存。毀堞周遭宛如昔。于今海晏無防戍。鹽戶漁家耕黍稷。滄波東畔點點山。女島幽蹤人不識。群峯環抱作一屛。露出半天如劍戟。人言群女禦海寇。山上崩城餘舊石。鶴浦湖水眞仚境。千頃澄波淡淡淥。湖心雙島屹相峙。覆釜之形天所作。沙堆湖上兀奇峯。白白高高如積玉。方舟試向綠竹叢。一片孤島名爲國。天工雕琢玉柱形。束立洋中高百尺。年多柱折餘痕在。羅列根基似棋局。蛟龍窟宅尤可異。屈曲陰幽深莫測。撑舟可入犀可照。神物嚴威安敢觸。奇禽棲宿自成群。丹趾烏衣所未覿。人間勝槩萃於斯。天下應無此匹敵。峯頭只恨欠蒼官。數株稚松吾所植。春來四境梨花發。處處園林開白幕。河陽誰羨潘安縣。勝頰不獨張公谷。入口頓覺沈痾痊。宜竝火棗爲仚藥。瓜期易滿不可留。九百光陰頗恨速。歸來京洛首頻回。夢著不數關嶺隔。中年兵草動六省。慘慘名區暗鋒鏑。諸軍又潰南山下。白骨相撑亂麻積。居民星散幾人在。永豐雖深禍更酷。四五年間尙未蘇。安集遺氓嘆無策。鑾坡學士東溟翁。德業文章當代伯。謀猷經幄結主知。天眷殊深參石畫。驅馳王事一夷險。槎泛滄溟窮日域。南翁戀德尙思慕。西土纔經鎭方岳。血疏陳情烏反哺。誠孝由中感宸極。恩除豈但副至願。欲令邊氓蒙惠澤。疏慵末路托峨洋。歲寒風期交莫逆。靑綾竝直幾日月。談理論文忘曉夕。分飛又屬風塵際。把酒相看手更握。人生聚散自有數。此別休言足可惜。應知政成來歸疾。聖主徵黃有寵渥。行春探勝須及早。點檢吾詩知所歷。他時倘遂關東約。共向金剛理秋屐。</text>
<title>送參判大父謫江界 戊午</title>,<text>所學誠何事。平生讀聖賢。寧爲齒剛折。恥作舌柔全。國是雖無救。家聲賴有傳。臨分一掬淚。灑向穆陵天。</text>
<title>延安南大池蓮亭 丁卯</title>,<text>湖上新亭好。長堤帶小坡。荷香十里遠。月色一宵多。露重翻珠淚。風驚動碧波。重來廿載後。懷舊涕滂沱。</text>
<title>鳳山次杜韻</title>,<text>郡閣閑無事。庭空樹木幽。滂沱昨夜雨。洋溢小溪流。客路違前計。長亭生暗愁。明朝擬早發。黑霧又山頭。</text>
<title>甑山臥病</title>,<text>抱病甑山縣。炎蒸六月天。空庭唯鬪雀。深樹已鳴蟬。渤海波難涉。關山眼欲穿。煙塵繞邊塞。長嘯向燕然。</text>
<title>送接伴使先入椵島 李公弘胄</title>,<text>入幕才無補。臨行病又纏。魂迷煙樹外。影著海雲邊。落日悲征馬。長風憶去船。今宵何處宿。孤島鐵山前。</text>
<title>贈咸從縣令李伯憲</title>,<text>亂後來關外。他鄕見故人。交遊兩世舊。童稚十年親。屈跡棲卑邑。勞心惠小民。治中展驥足。前路有通津。</text>
<title>憶趙日章</title>,<text>執友誰知我。平生趙日章。聯登魁桂籍。竝直入春坊。湖海曾同苦。關山各異方。頭流杳何許。相望一沾裳。</text>
<title>贈副察使金 起宗 令公</title>,<text>才傑登時用。明公早策勳。山西今出將。冀北已空群。努力除凶賊。成功報聖君。遙看楡塞外。頗覺豁妖氛。</text>
<title>宿江西縣</title>,<text>夜宿江西館。高樓樹木中。池塘一陣雨。簾幕五更風。客夢驚難定。鄕愁惱不窮。朝來明鏡裏。那忍對衰翁。</text>
<title>謁箕子墓</title>,<text>遺墓空山裏。松林兩石羊。千年流北學。八敎化東方。莫謂周宗久。無如商祚長。綿綿馬韓業。歷盡漢秦亡。</text>
<title>愍忠壇。次杜韻。</title>,<text>城下三間屋。壇前嗚咽泉。忠魂應共語。烈氣竟誰傳。故國千山外。他鄕一水邊。男兒死所死。何必淚潸然。</text>
<title>登浮碧樓</title>,<text>浮碧高樓迥。登臨萬感生。天涯遊子恨。落日故鄕情。逝水流千古。層巖繞一城。紅雲迷紫極。何處是王京。</text>
<title>涵碧亭。次杜韻。</title>,<text>執熱吾何濯。來登涵碧亭。大江波自綠。綾島草空靑。客裏身多病。愁邊鬢已星。何時謝簪紱。歸臥舊林坰。</text>
<title>送黃都事瀡還京</title>,<text>客裏添新病。他鄕送故人。回舟古城下。策馬大江濱。遠樹疑征蓋。長程望去塵。天邊成底事。獨作未歸身。</text>
<title>見監營將士有感</title>,<text>麾下多才俊。哀鳴識者誰。十年戎幕苦。千里旅遊悲。主將仍驅使。朝廷不記知。邊城空老去。都尉蔚厖眉。</text>
<title>聞龍骨山城自潰</title>,<text>龍骨稱天險。孤城保海濱。關西扶壯氣。薩北有王臣。莫救呼庚急。終爲棄甲人。艱危無善策。觸事淚盈巾。</text>
<title>練光亭霽望</title>,<text>霽色高樓迥。登臨慰苦顏。城邊一帶水。天外萬重山。征馬催歸急。孤帆獨去閑。涼風乘夕起。秋思滿西關。</text>
<title>檀君殿</title>,<text>神聖爲民主。天人降紫霄。東方始君長。中國竝唐堯。太白龍飛遠。阿斯鶴去遙。荒涼遺殿在。俎豆奠黃蕉。</text>
<title>次副察金仲胤令公 二首</title>,<text>一夜秋風動。天邊歸夢長。砧聲飛遠郭。蟲語近寒床。兵革憂民物。安危仰廟堂。平生吾輩志。不在飫膏粱。</text>
<title>次副察金仲胤令公 二首 其二</title>,<text>紫極寬西顧。長城賴一賢。鴻飛天九萬。鵬擊水三千。躍馬軍容壯。求魚賞餌懸。封疆蹙百里。須念鴨江邊。</text>
<title>西京雜詠次杜韻。</title>,<text>危樓臨毀堞。落日望神州。跨馬成何事。因人作遠遊。雲飛思獨鶴。水宿愧沙鷗。會待妖氛靜。歸山釣碧流。</text>
<title>西京雜詠次杜韻。 其二</title>,<text>獨上練光亭。群山四面靑。風櫺驅毒熱。水檻進淸泠。北拱思宸極。西來困使星。城頭吹畫角。凄切不堪聽。</text>
<title>西京雜詠次杜韻。 其三</title>,<text>塞外秋聲動。涼風滿一亭。傷心暮天碧。悵望遠山靑。玉露驚時序。銀河換列星。簪纓興索莫。歸意在東溟。</text>
<title>西京雜詠次杜韻。 其四</title>,<text>驟雨淸秋夜。高樓大水邊。鷄聲知野店。燈火認漁船。風靜波初定。雲消月正圓。身閑關塞外。何必慕眞仚。</text>
<title>西京雜詠次杜韻。 其五</title>,<text>客路關山外。秋聲昨夜風。鴻飛天闊處。蛩語月明中。時序悲元化。衰遲歎老翁。艱虞增百慮。霜鬢颯如蓬。</text>
<title>西京雜詠次杜韻。 其六</title>,<text>半歲因王事。驅馳道路間。春沙迷漲海。秋月照關山。皮島兵新至。龍灣賊未還。千行憂國淚。一夜鬢毛斑。</text>
<title>西京雜詠次杜韻。 其七</title>,<text>日夕多愁思。登高悲遠天。京華無信使。消息有誰傳。去國身如寄。憂時淚若泉。何由進短策。一劍靜三邊。</text>
<title>黃州。次杜韻。</title>,<text>客臥高樓上。秋風萬里來。殘荷開廢沼。衰草沒空臺。日暮浮雲盡。天邊宿鳥廻。崩城思舊將。觸目摠堪哀。</text>
<title>瀟川詠懷 庚午</title>,<text>搖落江村迥。秋深思渺茫。荷風將敗綠。菊雨欲催黃。邊有憂虞急。朝無籌策良。孤吟攀暮景。搔首望西方。</text>
<title>仁穆王后挽詞 壬申</title>,<text>往事那堪說。長秋閉幾年。坤儀無欠缺。天道有回旋。禮盡三朝養。哀深八路纏。喬山仚馭遠。霑灑白雲邊。</text>
<title>宿正陽寺 甲戌</title>,<text>夜入正陽寺。雲窓燈影明。風生萬瀑洞。月照衆香城。意愜詩還穩。魂淸睡不成。何由擺俗累。從此謝簪纓。</text>
<title>次僧軸五峯韻</title>,<text>半世聞靈貺。如今始一來。欹危普德窟。突兀望高臺。石徑堆紅葉。雲溪濕綠苔。塵心消已盡。長嘯倚山隈。</text>
<title>雨中。渡臨津。丙子朝天時。</title>,<text>發軔滄溟路。先登江上舟。披蓑帶暮雨。擊汰信歸流。王室何多難。嚴程敢少休。飛來雲水外。還羨爾沙鷗。</text>
<title>楊參將懷佐以畫扇求詩。題贈。</title>,<text>一片寒梅樹。開花藤竹傍。羅浮春色遠。大庾嶺雲長。落月留淸影。輕風送暗香。何須勞處士。雪裏訪湖莊。</text>
<title>次書狀官李晩榮韻</title>,<text>客路三山外。高秋八月中。神州心拱北。故國首回東。柝木飛雲白。咸池納日紅。歸巾猶未掛。今夕又西風。</text>
<title>十月。到山海關。</title>,<text>漠漠燕京路。紛紛戎馬間。秋冬驚換節。水陸颯凋顏。日暮沙河驛。天寒山海關。歸雲東去遠。回首杳難攀。</text>
<title>永平孤竹城。謁夷齊廟。</title>,<text>肅肅夷齊廟。荒庭落木寒。綱常明日月。禮謁正衣冠。萬古無雙士。三仁逸二難。昌黎却在眼。讀頌更思韓。</text>
<title>送江原都事曹漢英 戊寅</title>,<text>丹桂龍頭客。紅蓮幕下賓。蓬山飄鶴羽。碧海戲鯨鱗。萬二千峯裏。儒仚釋敎均。南宮雙白鬢。深愧走風塵。</text>
<title>次東岳韻。題自誾詩軸。</title>,<text>晝日轅門靜。苔階臥綠沈。蹉跎悲壯略。感激負初心。北望燕雲遠。南來錦水深。山僧還羨爾。頭上本無簪。</text>
<title>詠鶴 癸未。在瀋館。</title>,<text>萬里雲間翮。胡然落此城。月宵欹隻影。風曉戛長聲。華表歸何晩。靑田恨未平。腥塵求飮啄。爲汝一傷情。</text>
<title>寒食日有感。呈石室。</title>,<text>爲客黃龍府。淹留已仲春。那堪逢熟食。獨自過佳辰。石室高山下。金村大水濱。松楸杳香火。南望各霑巾。</text>
<title>挽任子瀞</title>,<text>可憐任公子。常懷慷慨心。六鼇終未釣。二豎忽相侵。白髮歸期誤。丹旌去路尋。生離成死別。無復有知音。</text>
<title>在瀋陽館中。奉和孝廟潛邸時御製。甲申</title>,<text>絶域鳴春鳥。那堪別恨驚。爲臣未致死。作客媿偸生。自嘆逢斯亂。何由見太平。丹心老益切。戀闕激中情。</text>
<title>義昌君挽詞 乙酉</title>,<text>聖祖金枝貴。今王叔父尊。處家爲善樂。憂國乃心存。緱嶺笙簫遠。雲間鷄犬喧。那堪落木下。白雪滿梁園。</text>
<title>次車滄洲望月韻</title>,<text>歲運寧關月。農祥只在天。如何擧南畝。此夜望東邊。灝氣昇暘谷。淸光對日淵。無論高與下。竊願每豐年。</text>
<title>千山湯 丙戌</title>,<text>遼野山將盡。奇峯點點靑。削成如琢玉。環抱似圍屛。界石高無偶。溫泉驗有靈。仚翁應在此。飛鶴姓云丁。</text>
<title>宿雙廟墩</title>,<text>苦厭山蹊險。欣逢大野平。輕車隨軌轉。瘦馬舍鞭行。遠樹浮爲蓋。遙山細作城。前村杳難辨。記取暝煙生。</text>
<title>十三山</title>,<text>大野微茫畔。孤山獨自尊。十三峯各立。千百態俱存。筆架雕荊玉。鬟簪刻魯璠。醫閭屹萬仞。俯視似兒孫。</text>
<title>留館。次上使白軒韻。</title>,<text>淹留經十日。抱病老尙書。縱不恒嗟若。安能自晏如。來風無北戶。納月少前除。豈意皇城館。于今作拂廬。</text>
<title>次西伯朴尙之韻。留別。</title>,<text>曾送君西出。何知吾遠行。一年前後事。三疊別離情。多酒樓船罷。長途驛騎征。相思明月夜。兩地各深誠。</text>
<title>齊陵。次祠官韻。</title>,<text>鬱鬱喬山裏。蒼松盡百圍。眞龍知者寡。福地見來稀。聖子悲金椀。祠官拜玉衣。依然開國日。天命已先歸。</text>
<title>次東籍韻</title>,<text>去郭分千畝。年年東作勤。冬來豐驗雪。春及鍤成雲。黍稷粢盛潔。烝嘗享祀芬。太常齋已久。誠敬自朝曛。</text>
<title>次上使白軒韻</title>,<text>萬里東歸客。驅車乘月行。人心憂必樂。天道夏方亨。虎口千山遠。龍灣一水盈。翻思玉河鎖。時復夢魂驚。</text>
<title>渡鴨江。次柳書狀韻。</title>,<text>百里驅征馬。三江夜已深。土疆離北國。人語喜東音。只樂炎暉去。何嫌露氣侵。鄕園如在目。歸興自難禁。</text>
<title>宣川遇雨</title>,<text>客到宣城郡。詩慙內史哦。一天雲黝黑。終日雨滂沱。却憶曾經處。翻爲自幸多。高平沙嶺路。逢此計將何。</text>
<title>次九杯亭韻 在松都丁亥</title>,<text>西路名都會。喧然數此邦。崇山朝北嶽。漢水接東江。小閣憑朱檻。華池影碧窓。居留憂寄重。不敢近杯缸。</text>
<title>宿甘露寺</title>,<text>甘露前朝寺。昌華憶李公。江山東國異。景物潤州同。水滿平如鏡。潮回曲似虹。歸舟俯可唾。白月正當空。</text>
<title>宿三岔河 庚寅</title>,<text>露宿岔河岸。江空月迥明。漁村數點火。馬圈一方城。水鳥聯拳靜。潛鱗撥刺鳴。淸涼洗穢濁。睡穩過三更。</text>
<title>送永安尉 洪柱元 之北</title>,<text>苦厭燕山路。長爲恨別人。醫巫連朔漠。滄海接天津。氛祲今猶甚。軺車定幾巡。老年多感慨。霑灑滿衣巾。</text>
<title>挽許參判 啓</title>,<text>憶昔群龍榜。同登甲子年。升沈常自愧。生死亦堪憐。乘化皆千古。銜哀獨二連。斑衣成至願。丹旐向招賢。</text>
<title>挽靑松君 沈詻</title>,<text>洛社耆英會。佳期已索然。如何三大老。奄忽一流年。世路危機甚。仚宮樂事偏。遙瞻松上月。雙淚自漣漣。</text>
<title>挽趙參判 錫胤</title>,<text>邈矣金川土。哀哉玉樹埋。文章惟子繼。忠孝乃翁偕。必有千年遇。何妨一世乖。空堂悄獨坐。沈痛若爲排。</text>
<title>挽金三宰 壽賢</title>,<text>擇里仁爲美。歸依德照隣。往年開盛事。今日憶良辰。踐斗辭丹禁。騎箕上紫宸。追思床下拜。哀淚滿衣巾。</text>
<title>挽鄭泰甫內子</title>,<text>執友悲龍去。夫人又鳳藏。纔經丹桂慶。歸報白雲鄕。落月光偏淡。微風韻自涼。凄凄飛旐遠。松柏望中蒼。</text>
<title>次玄洲 海嵩尉尹新之 韻 乙未</title>,<text>草創非吾意。何能潤色爲。平生惟許國。萬死不容私。力薄難回俗。才疏豈濟時。甘霖由聖德。失喜灑蘭萎。</text>
<title>有感。次杜韻。丙申</title>,<text>夜久瞻星北。朝來向日東。江暄恒塞霧。樹老每摧風。未見尋源客。難隨入海童。人間無好語。不恨耳多聾。</text>
<title>咸興。次杜韻 丁酉</title>,<text>獨坐宵連晝。巖居謝世紛。山明松吐月。谷暗石生雲。靜以人稀得。喧因風動聞。閑中觀物化。萬事樂天君。</text>
<title>雨中偶吟</title>,<text>獨坐茅亭上。遙山摠不高。石泉風外聒。荷葉雨中嘈。架短書連屋。人稀逕沒蒿。終年憂水旱。恐懼寸心勞。</text>
<title>挽月沙李相國 三十韻○乙亥</title>,<text>紫氣東來遠。靑丘降謫仚。文章追大雅。道德邁前賢。早値風雲會。時稱雨路偏。日三筵上接。歲五太中遷。疇昔邦多難。宗祊受厚讎。寸誠能感帝。一奏已回天。功業三韓重。聲名四海傳。軒騰升峻秩。台斗欻高騫。藻鑑懸雙鏡。東西秉兩銓。詞壇盟作主。誥冊筆如椽。得士斯爲盛。摛文孰敢先。途窮還困阨。世亂苦迍邅。縲絏豈其罪。江湖終幸全。昏明有迭代。否泰本相連。大聖重恢日。群賢再入年。紫宸參造化。黃閣正陶甄。啓沃心方切。憂勤病忽纏。投閑嬰藥餌。釋負任安便。鷄夢迷何處。鯨飛杳彼玄。玉樓欣始構。金闕痛長捐。鶴駕臨靈座。王姬哭几筵。哀榮殊禮數。福慶在孫千。有客趨門下。初來自海堧。故人稚子拜。先達鉅公憐。樗散承推奬。萍流賴挽牽。敢言知己也。惟竊佩恩焉。絶域驚聞訃。悲腸熱似煎。末由隨紼後。無復拜床前。鐵峽雲連樹。駒城草沒阡。緘辭寓深痛。灑淚徹重泉。</text>
<title>挽谿谷 二十韻○戊寅</title>,<text>間世生英傑。聲名震海東。文章臻閫奧。道學貫初終。往者遭時亂。居然守桂叢。潛鱗愁駭浪。鎩翮未高風。欻起逢眞主。重興建大功。亨衢趨闊步。王室竭深衷。密勿謀猷煥。聯翩位望崇。額加歡萬姓。心小懼三公。草土辭雖切。楓宸眷益隆。終成哀過毀。不得孝移忠。慘廢秦舂杵。悲連蜀髽恫。經綸材已失。殄瘁歎何窮。結契襟期合。忘形骨肉同。自慙攻玉石。惟幸在麻蓬。蕭寺書燈下。蘭房晤語中。幾年資講習。平日久磨礱。末路知音斷。人間萬事空。篇章看在手。點檢淚懸瞳。疲薾將焉托。幽明恨莫通。車前聞薤露。慟哭向蒼穹。</text>
<title>挽金參判士逸 二十韻</title>,<text>學業詩書禮。名家祖子孫。靑氈傳舊物。白首泝眞源。臺閣持風憲。經帷任討論。明良遭盛際。眷注有殊恩。曩者兵戈動。紛然天地翻。閨門先訓著。烈孝大名存。傷往悲梧鳳。鍾情痛峽猿。一年催武火。二豎病文園。鶴入丹霄暮。龍歸白水渾。琳琅遺福慶。騄驥盡騰騫。託契金蘭密。談情玉露繁。雷陳膠合漆。巡遠弟呼昆。粉署同綾被。春坊共綠樽。飭躬規警切。報國志誠敦。世亂何須說。時危不可言。後先俱作鬼。存沒只消魂。方鎖彤闈直。難追白馬奔。孤舟三旅櫬。江路數竿旛。月岳雲煙外。鷄山草樹根。忍看兄獨老。霜髮哭鴒原。</text>
<title>挽李判書 敬與 大夫人 六韻○庚辰</title>,<text>三遷幼敎正。八座大夫人。此母能生子。吾君乃得臣。榮期入閣近。疾革倚閭頻。白馬江通漢。神龍劍化津。遐齡踰七裹。綿慶及千春。寂寞佳城閉。哀歌涕泫巾。</text>
<title>詠雪 八韻</title>,<text>際曉寒聲急。連空瑞雪來。盈庭看璧積。覆屋見銀堆。砌石皆爲玉。園花倂是梅。風生飛柳絮。煙起散稭灰。白帝龍旗動。仚官鶴馭回。程門何處立。表戶幾時開。客意留燕苦。鄕愁去鷁催。陽春歌一曲。誰憫壯心摧。</text>
<title>挽東淮 十四韻○甲申</title>,<text>卓犖群公表。英豪間世才。文章稱八斗。爵位等三臺。物外高情遠。人間萬事灰。孝思山下宅。幽興水邊臺。領略收形勝。優遊任往來。叉魚時扣枻。覓句且含杯。玉樹盈庭寶。瓊枝奕葉開。門闌騰喜色。邦國賀宏材。福厚歉於壽。樓成記已催。輟朝增慘怛。歸賵極榮哀。流慟嗟何及。深情詎可裁。相離前歲去。永訣此時廻。錯莫吾安倣。蕭條浴益頹。殘生逗淮漢。那忍獨徘徊。</text>
<title>仁祖大王挽詞 二十韻○己丑</title>,<text>五百生神聖。三千更得臣。中興成大業。同德贊彌綸。日月明黃道。風雲繞紫宸。除兇掃穢濁。立紀正彝倫。孝盡三朝養。治開八路春。威儀周禮法。文物漢冠紳。孰謂唐虞遠。咸稱德敎淳。林泉幡逸士。耕鑿鼓斯民。時運胡多變。干戈動接隣。勢傾終莫振。志屈竟難伸。感激悲天步。憂勤病日臻。幾年嬰藥餌。萬事益酸辛。哀慟嗟何及。山陵制已因。蒼生信無祿。赤子喪如親。痛哭窮山裏。攀號左海濱。自慙叨邇列。屢忝侍芳茵。駑劣才微線。超昇位積薪。尙思隨鳳輦。那忍送龍輴。已矣瞻南面。徒然望北辰。湛恩淪入骨。二十七年仁。</text>
<title>寄呈接伴使李相公 丁卯</title>,<text>海島蒼茫書信稀。一身多病素期違。遙知趨走軍門苦。每念荒涼旅寓微。幕府遠離情惓惓。長安先返恨依依。同來不得同歸去。獨渡秋江淚濕衣。</text>
<title>次駕鶴樓韻。題戢櫜閣。二首。</title>,<text>崔嵬高閣入雲中。一帶遙岑抵碧空。拄笏每看龍岫雨。披襟先敓鶴樓風。流星滿月叢弧壯。紫電淸霜劍戟雄。莫道吾儒無武略。詩書禮樂是元戎。</text>
<title>次駕鶴樓韻。題戢櫜閣。二首。 其二</title>,<text>高棟層軒壓大樓。三年遊賞此淹留。山回西嶺圍天去。水合南川入海流。簷外亂峯濃似畫。檻前疏樹爽疑秋。多慙坐嘯無佳政。却望田園志欲休。</text>
<title>次東州李子時送行韻 丙子</title>,<text>平生最愛李東州。每見欣然數散愁。飮酒壯如鯨吸海。題詩豪似隼迎秋。當年金榜俱爲首。此日西關已白頭。相待浿江君不至。暮雲千里遠山稠。</text>
<title>次谿谷張持國韻。示西伯洪元老。</title>,<text>曜靈西落月東升。高閣何須更點燈。壇上元戎髥若戟。幕中從事齒如氷。雄談靜夜開氛祲。爽氣新秋却鬱蒸。禍轉亡胡應自滅。休言師旅歲相仍。</text>
<title>過鐵山觜</title>,<text>山從直北走南來。束作千峯立海隈。覺華外洋通旅順。皇城孤島接登萊。潮頭險若瞿塘峽。石觜危於灎澦堆。幸得便風安穩過。舟人相顧笑容開。</text>
<title>覺華島。次學長王納諫扇頭韻。</title>,<text>萬里滄波白盡頭。呻吟孤倚寺門樓。光陰倏忽三秋節。身世飄搖一葉舟。天外雁聲添客恨。月中砲響動邊愁。神京不遠行猶滯。驅馬何時指薊州。</text>
<title>次毛序班寅畫扇韻</title>,<text>妙畫淸詩扇上傳。開來深感主人賢。天分析木家山遠。地接扶桑故國偏。桂玉每愁難我繼。珠璣誰料爲吾編。斯須相望門還掩。脈脈含情恨未宣。</text>
<title>次王國梴詩扇韻</title>,<text>高才早合上要津。何事棲棲逐馬塵。蹀月霜蹄悲櫪養。凌雲風翮困籠馴。舍中爭笑長彈鋏。堂下誰憐老斲輪。從古詩工多不遇。驚人奇語亦窮人。</text>
<title>次毛寅韻</title>,<text>長風破浪泛星槎。天上人間換歲華。旅恨離懷何足道。奇聞異見正堪誇。皇城曾掃盈庭雪。驛路行看滿樹花。遙想今年新命使。往來還似戌期瓜。</text>
<title>次毛序班送別韻</title>,<text>皇威恨不漠南宣。靑海于今箭尙傳。故國干戈應滿地。孤臣旌節獨呼天。雲岑未辨千重隔。水路難容百丈牽。浩蕩滄溟無世慮。含悽還覺白鷗賢。</text>
<title>挽西伯李子章</title>,<text>末路知音我與君。世間輕薄歎紛紛。年前遠別觀周樂。亂後相逢指楚氛。許國深誠歸厚夜。匡時奇策斂孤墳。臨江把臂眞如夢。殄瘁詩成哭徹雲。</text>
<title>次李韓平 慶全 韻 戊寅</title>,<text>猥被鴻私感德輶。襜帷暫駐錦江洲。兵多徵發悲諸夏。民苦飢荒願有秋。徒積寸心瞻北極。奈無長策鎭南州。題封遠寄驚深眷。讀罷瓊琚拜石樓。</text>
<title>次贈申員外恜 二首</title>,<text>疏慵晩歲廁朝紳。湖外逢春攬轡巡。主辱敢論行役苦。民飢愁見物華新。才難化俗慙前輩。力未周窮愧故人。原隰馳驅成底事。海天長路逐飛塵。</text>
<title>次贈申員外恜 二首 其二</title>,<text>天磨山下昔同遊。三十年來已白頭。世上浮名翁失馬。人間萬事壑藏舟。交情豈以榮枯變。素志寧爲利欲流。公館悄然深夜靜。對燈何惜映靑眸。</text>
<title>挽李承旨 惟聖</title>,<text>玉樹蒹葮任衆咍。交情萬古比陳雷。芝山師席同門學。蓬島仚班共列陪。肘後豈無句漏藥。眼前難去太常杯。終歸眞宅還堪羨。頭白人間又一哀。</text>
<title>次白洲李天章韻。奉似樂全都尉。</title>,<text>一帶澄江巴字回。兩山中斷若天開。閑人固合尋漁艇。公子如何上釣臺。藍島水光侵隱几。白雲峯影入深杯。風塵辜負牛川約。慙愧今年八月來。</text>
<title>在瀋館。次鳳巖李相韻。甲申</title>,<text>行盡三流八渡河。苦吟其奈客愁多。天連幽薊雲無色。地隔登萊海有波。銜命愧非槎上客。論兵誰是禁中頗。何當迅掃氈裘域。包虎深藏退日戈。</text>
<title>統軍亭</title>,<text>統軍亭是統軍營。不用皇華不用兵。鴨水近分三派渡。麟山遙對九連城。西瞻大海雲煙合。北望群峯劍戟橫。登眺此時多感慨。秋風灑涕倚簷楹。</text>
<title>次安州制勝堂韻 乙酉</title>,<text>懸崖高閣八窓開。粉堞連雲擁水隈。江作一龍奔海去。山如萬馬自天來。年光苒苒三春暮。行色悤悤再度廻。偏荷聖恩全未報。却嘆身世白駒催。</text>
<title>次關西伯金道源韻</title>,<text>不見安期與羨門。此生何路出塵紛。淸貧自覺身心穩。富貴常憎勢焰薰。策馬長程嫌有跡。揚帆大海喜無痕。難將衰鬢千莖雪。報得吾君曠世恩。</text>
<title>登統軍亭</title>,<text>紅亭縹緲俯江皐。暇日來登客意豪。地勢遠臨西海盡。山形偏向北天高。三津氷路漫漫細。四野風聲烈烈號。氛祲沇陰連朔漠。酣歌不覺奮長刀。</text>
<title>次竹南吳汝完統軍亭韻</title>,<text>高閣岧嶢鳥背臨。登茲敞豁散煩襟。郢人雖喜聞巴唱。楚客寧能捨越吟。獨鶴已飛千嶂遠。潛龍亦蟄九淵深。何當淨掃妖氛盡。干羽階前聽舜琴。</text>
<title>次兪校理典叔韻</title>,<text>自歎頹齡近七旬。那堪千里遠行頻。兒孫在眼空驚夢。藥裹關心太損神。孤館月明難到曙。寒林風急不知春。何時歸去東江上。藜杖烏巾任此身。</text>
<title>過蔥秀山 丙戌赴燕時</title>,<text>秀氣蔥蔥繞石磯。暮春微雨細霏霏。川回碧玉圍爲帶。花點紅羅畫作衣。半日茅亭留恨去。一天佳景賞心違。歸時應値炎蒸苦。濯熱靈泉當浴沂。</text>
<title>渡三叉河</title>,<text>長河一帶兩城間。昭代曾於此設關。地坼平原三界水。天低大野四無山。烽臺布列殘星點。堤路逶迤缺月彎。盡日行行煙火絶。滿身風露小溪灣。</text>
<title>有感</title>,<text>鴨綠江頭義順城。先王於此駐霓旌。中興大計三千士。上國雄威百萬兵。郛郭變遷分內外。墻垣頹圮繞榛荊。今逢地覆天翻日。痛哭關山淚濕纓。</text>
<title>牛家莊。次上使白軒韻。</title>,<text>自春徂夏未歸鄕。朝暮何堪行色忙。歇馬午風憂觸熱。驅車曉月喜乘涼。東來已樂龍灣近。西顧全忘薊路長。欲向奇章莊上宿。雨餘殘日白荒荒。</text>
<title>挽昇平府院君 戊子</title>,<text>身都將相武兼文。一代元勳府院君。浴日補天扶社稷。明倫立紀靖妖氛。兵藏胸甲先韜略。學出心傳後典墳。時事艱危龍虎逝。九泉何以奮風雲。</text>
<title>酬竹所金晦而贈韻 己丑</title>,<text>雲樹蒼茫兩地思。桑楡誰與盡交期。音書久斷親朋字。薄牒全疏漫興詩。老去心懷當益壯。春來光景頓忘衰。相離愛子何須恨。二載言歸亦未遲。</text>
<title>次金晦而贈詩韻 庚寅</title>,<text>明時乞退敢求安。只戀松楸決意還。徒有寸誠懷感慨。奈無長策濟艱難。詩情索莫終何賴。疏語聯翩未是閑。携手同歸須我友。門前八節聽鳴灘。</text>
<title>挽林判書 墰 ○壬辰</title>,<text>爲國驅馳已許身。往來還作死生人。嘉猷恨未登黃閣。殊渥何由報紫宸。四路福星沈玉彩。八座卿月缺金輪。龍潭白水深千尺。誰識延平劍化津。</text>
<title>洗草前後賜宴。次白軒韻。癸巳</title>,<text>金箱玉牒木爲天。代斲隨行兩送年。豈以小才揚大烈。謹將遺事載長編。明倫德配仁陵孝。撥亂功光聖祖宣。仚醴浹肝添作液。感懷難禁出汪然。</text>
<title>宣廟實錄洗草後。次白軒韻。丁酉</title>,<text>八十年稀洗草稀。恩波再沐聖明時。丹靑固費玄機運。朱墨何催白髮垂。直筆欲爲扶正道。公心惟在破陰私。沈思往事還多感。揮淚秋山澹碧滋。</text>
<title>有感 戊午</title>,<text>世事不堪說。心悲安可窮。春風雙涕淚。獨臥萬山中。</text>
<title>奉送白沙相公謫北靑</title>,<text>絶塞三千里。先朝老大臣。含情不得語。落淚滿衣巾。</text>
<title>釋王寺次東岳韻 甲戌</title>,<text>尋寺雪峯山。從遊有小子。病題僧軸詩。欹側不成字。</text>
<title>劍水站 丙子</title>,<text>腰間三尺水。誰識心中事。秣馬驛樓邊。行行適萬里。</text>
<title>羚角灣逢白露節。次書狀 李晩榮 韻。</title>,<text>白露驚寒節。舟中得氣先。遙憐天際月。光細未團圓。</text>
<title>題毛序班山水圖</title>,<text>虎頭去已久。龍眠亦已朽。誰知千載餘。復見丹靑手。</text>
<title>寄金承旨道源</title>,<text>禁苑風鳴樹。銀臺雪打窓。懷君屬此夜。不寢對寒釭。</text>
<title>與湖南伯具景輝結船羅市津 己卯湖西伯時</title>,<text>白玉雙湖節。黃金一榜人。誰云不同道。擊楫共遊巡。</text>
<title>慧音嶺</title>,<text>北眺天磨壯。南瞻三角雄。披襟一嶺上。快意兩都中。</text>
<title>送白軒向關中</title>,<text>塞馬焉知福。兄先我著鞭。蓬壺春酒熟。應作醉中仚。</text>
<title>瀋陽館中。次石室韻。甲申</title>,<text>物色猶冬日。年光向暮春。陰方帶殺氣。亦能變時辰。</text>
<title>聞雁</title>,<text>北地三春暮。行人恨未廻。飛鳴雲裏雁。何事此中來。</text>
<title>醉宿高陽示諸兒</title>,<text>酒困今何甚。高陽恨舊徒。兒孫同此宿。垂誡在提壺。</text>
<title>次吳汝完韻</title>,<text>萬里幽燕路。何曾一日閑。階邊數叢菊。倚柱暫怡顏。</text>
<title>蔥秀山</title>,<text>華館層巖下。門開綠水濱。山川如有識。應笑我行頻。</text>
<title>瑞興遇雪</title>,<text>立夏時將近。如何雨雪霏。衰年眼已暗。錯認落花飛。</text>
<title>三叉河</title>,<text>茫茫廣野中。一帶三河水。呼船宜急渡。薄暮風多起。</text>
<title>角山寺</title>,<text>再入中原路。今年辨壯遊。居僧指海外。微露泰山頭。</text>
<title>晩香亭次松江韻</title>,<text>平生獨往心。棲息空山裏。采采黃金花。吾從陶處士。</text>
<title>晩香亭次松江韻 其二</title>,<text>我愛籬下黃。花之隱逸者。鮮鮮保歲寒。不怕嚴霜夜。</text>
<title>晩香亭次松江韻 其三</title>,<text>靑春三月時。不貴花如海。愛此風霜中。馨香未曾改。</text>
<title>題畫 五首</title>,<text>春江水半篙。泊舟垂楊岸。天外數峯靑。蒼蒼蕭寺遠。</text>
<title>題畫 五首 其二</title>,<text>經床一炷香。主人抱琴待。回身駐小橋。驢背心何在。</text>
<title>題畫 五首 其三</title>,<text>靑山落日時。半天霞如綺。歸帆去若飛。滿江波浪起。</text>
<title>題畫 五首 其四</title>,<text>山巓雪正白。野逕雲俱黑。縮頸渡溪橋。堪笑騎驢客。</text>
<title>題畫 五首 其五</title>,<text>柳與花爭春。春深江上宅。何人榜小舟。響動巖下石。</text>
<title>題寫眞小軸</title>,<text>獨立長松下。烏巾鶴氅翁。風塵多少恨。不與畫相同。</text>
<title>挽張修撰次周</title>,<text>可惜張修撰。瀛洲十八中。何從赤松子。忍負白頭翁。</text>
<title>次崔聖止求扇韻</title>,<text>高臥淸江上。飛書紫陌中。何須憂滌暑。注目一帆風。</text>
<title>次白軒病鶴韻</title>,<text>六翮曾經翦。非關病不飛。哀鳴月露下。孤影帶淸輝。</text>
<title>蓮塘</title>,<text>地僻人誰到。庭空日欲斜。休言無好友。君子滿池花。</text>
<title>盆松</title>,<text>汝性本貞直。而今何屈曲。盛之白玉盆。不若在深谷。</text>
<title>宿北營 丁酉</title>,<text>慨念軍民事。憂勞社稷心。無人知我意。明月入窓尋。</text>
<title>嘉平館。望南山寺。</title>,<text>客堂遙望南山。蘭若高懸巖岫。想有老宿跏趺。年年笑我奔走。</text>
<title>納淸亭。呈上使白軒李公。</title>,<text>長松綠柳澄潭。美景良辰樂事。只恨亭名不佳。富公曾爭此字。</text>
<title>次崔子謙送釣竿韻 乙卯</title>,<text>溪翁活計不貧寒。磯上新添竹一竿。准擬明年春水滿。綠蓑煙雨下前灘。</text>
<title>雲谷道中</title>,<text>江干長路石崢嶸。落日鞭牛牛不行。十里山莊遙在目。小溪殘雪閉柴荊。</text>
<title>無夏亭</title>,<text>蒼崖斲破綠苔紋。茅棟軒然映水雲。六月炎蒸渾不識。四時誰道各平分。</text>
<title>排冬窩</title>,<text>雪滿山中雲正陰。綿衾豆粥一窩深。玄冥凜烈驅寒氣。直到窓前不敢侵。</text>
<title>石室與淸陰同宿。聞白沙獻議。</title>,<text>長夜沈沈苦不明。北風寒雨過三更。鷄聲喔喔雖常分。喜爾凌晨獨也鳴。</text>
<title>過蘇來山 癸亥立春</title>,<text>客鞭遙指海雲端。山入蘇來道路難。一片春光何處在。晩風殘雪不勝寒。</text>
<title>修理山逢雪</title>,<text>修理山前雪欲飛。北風吹徹薄綿衣。長天漠漠昏如黑。白日何緣借我暉。</text>
<title>叢石亭</title>,<text>玉柱撑空萬尺長。天然方直稟堅剛。洪濤巨浪舂撞處。特立亭亭俯大洋。</text>
<title>次睦江陵湯卿書扇韻</title>,<text>非才來鎭北關雄。愧殺臨瀛譽望隆。安得一帆懸國島。百壺同醉鏡湖風。</text>
<title>正陽寺 二首</title>,<text>星斗闌干夜已深。靜中唯聽風泉響。雲窓高臥俯千峯。怳置此身河漢上。</text>
<title>正陽寺 二首 其二</title>,<text>莫道來遊已後時。非觀山色觀山骨。層巖絶壁面目眞。赤葉黃花皆外物。</text>
<title>次高原東軒韻 乙亥</title>,<text>海天昏黑晝無暉。飛雪飄飄亂點衣。欲辨前途迷遠近。馬頭山色漸成非。</text>
<title>蔥秀山 丙子</title>,<text>蔥秀奇名擅八寰。爲緣居在大途間。曾從峽裏探幽勝。何處溪邊無此山。</text>
<title>留別搜檢御史蔡伯昌</title>,<text>三龍頭會石多山。滄海銀河咫尺間。君到洛陽傳好事。繪成奇蹟待吾還。</text>
<title>車牛島。望遼東有感。</title>,<text>千年華表鶴雖歸。城郭人民擧已非。忍把全遼遺犬豕。聖朝寧不愧令威。</text>
<title>福子山阻風示書狀</title>,<text>無私臨下是皇天。天意寧能爲我偏。莫怨西風吹日夜。洋中亦有向東船。</text>
<title>記夢</title>,<text>歸心日夜憶吾鄕。夢裏分明到漢陽。曉鼓一聲驚枕上。此身猶在玉河傍。</text>
<title>次陳都督 洪範 扇詩韻</title>,<text>腰懸玉帶紫金魚。受鉞靑冥謁帝居。爲將必先群策屈。大人須省小儒書。</text>
<title>次陳都督 洪範 扇詩韻 原韻</title>,<text>風帆出沒陣如魚。甲士逍遙水上居。應料三韓驚破竹。仚人海嶠授奇書。</text>
<title>別寫眞孟永光</title>,<text>神妙南京孟畫師。寫眞毫髮細無遺。東歸何敢忘君惠。吾面看時子面思。</text>
<title>角山寺</title>,<text>寺門高闢白雲端。粉堞騰空繞碧巒。試向老僧方丈坐。大羅天地眼中看。</text>
<title>次玉河館春帖韻 丁丑</title>,<text>太一眞君位正東。昭蘇萬品著神功。歸時准擬隨雲拜。願借輕帆五日風。</text>
<title>次樂全韻</title>,<text>虐雪饕風特地寒。破窓欹榻夜漫漫。心存大庇嗟無力。廣廈何緣得萬間。</text>
<title>過西原志感 戊寅</title>,<text>風樹含哀在至情。一身雖貴不爲榮。誰知負麥歸來處。却得雙旌建節行。</text>
<title>渡荊江次重峯韻</title>,<text>重峯趙子是吾師。獨抱奇才未濟危。一帶澄潭山下綠。秋風忽憶渡江時。</text>
<title>鳳凰山</title>,<text>秋入西山綠染紅。小窓相對畫屛同。高低點綴天然色。未必丹靑似許工。</text>
<title>秋懷</title>,<text>百種蟲喧秋夜涼。滿郊嘉穀已嚴霜。飛鴻杳杳天邊去。無意原田啄䵚粱。</text>
<title>永保亭</title>,<text>朝來白鳥喜相呼。春雨濛濛水滿湖。淸曉獨凭高閣望。却疑橫展十洲圖。</text>
<title>下龜潭花灘</title>,<text>一葉輕舟下急灘。奔泉濺玉凜生寒。翻嫌四郡須曳過。兩岸靑山不盡看。</text>
<title>銀臺種菊 庚辰</title>,<text>數叢佳菊雨中移。誰料朝來照赫曦。莫笑如今憔悴甚。佇看秋後傲霜枝。</text>
<title>月夜直騎省</title>,<text>百合花開蕉葉長。雨餘池閣夏生涼。淸宵禁直閑無事。臥看流雲吐月光。</text>
<title>次金承宣友古韻</title>,<text>待漏趨衙坐到申。秋冬已過又經春。三年近密無毫補。愧作隨行逐隊人。</text>
<title>次崔承宣聖止韻</title>,<text>豈合趨蹌鵷鷺班。端宜歸臥水雲間。年衰辜負君民志。虛枉平生學孔顏。</text>
<title>牛川船上。次東淮韻。</title>,<text>一曲淸江擁白沙。小船歸去夕陽斜。慇懃遠送慙情厚。此會人間信不多。</text>
<title>渡浿江 癸未</title>,<text>憶曾銜命遠朝天。滄海波濤路六千。今日此行何處去。白頭揮涕大江邊。</text>
<title>在瀋館。次石室夢過安州韻。</title>,<text>朝天此路昔人遊。何必長爲去國愁。猶是大明封域內。日輪東照水西流。</text>
<title>奉和孝廟潛邸時御製 二首</title>,<text>燕戶寒砧近十霜。思歸一日九回腸。東風又綠王孫草。寫出胸中錦繡章。</text>
<title>奉和孝廟潛邸時御製 二首 其二</title>,<text>春半黃龍雪作花。狂風刮地雜塵沙。霑衣難禁表安淚。不是天涯每憶家。</text>
<title>聞皇城失守</title>,<text>我是朝天舊使臣。乘槎曾渡玉河津。戈船遠送恩如海。西望燕雲淚滿巾。</text>
<title>夏雲</title>,<text>茫茫鶴野千餘里。四顧都無一點山。賴有火雲奇嵂兀。倚窓相對替孱顏。</text>
<title>次石室送別韻</title>,<text>萬事人間老易悲。今朝此別欲何依。昭陽江上家猶在。唯待先生仗節歸。</text>
<title>留別遲川崔相 鳴吉</title>,<text>勳名事業冠朝紳。爲國忘身反禍身。遙憶昔年江上隱。獨歸東路淚盈巾。</text>
<title>留別鳳巖李相 敬與</title>,<text>西河何事滯行人。東館徒悲弱國臣。征馬屢鳴秋日暮。一鞭揮淚野江濱。</text>
<title>別洪師傅 冞</title>,<text>征旅嚴裝馬首東。居人歸思動秋風。扶蘇山外韓山院。何日飄然謁牧翁。</text>
<title>遼東白塔</title>,<text>白塔亭亭大野中。遙看知是舊遼東。人民城郭皆非是。華表千年鶴亦空。</text>
<title>冷井</title>,<text>一脈靈泉湧路傍。藍橋何必羨瓊漿。炎天一吸氷羞冷。幾沃征人道暍腸。</text>
<title>蔥秀山</title>,<text>石老松矮度幾秋。無情豈識有情羞。經行使者知多少。曾見如吾遠接不。</text>
<title>次曹子實韻</title>,<text>山如簇玉水彎環。客裏羈懷對此寬。奔走紅塵成底事。白鷗波上愧盟寒。</text>
<title>宿嘉平館</title>,<text>寒宵不寐念王程。華館風生鼓角鳴。駟馬高車憂甚大。嘉平爭似我加平。</text>
<title>兄弟山</title>,<text>海畔尖峯四五連。相親相近若隨肩。山城不遠名慈母。何日同歸在眼前。</text>
<title>遊紫霞洞</title>,<text>故國遺基八百年。紫霞仚洞落花天。遊人一去山還寂。依舊哀音瀉玉泉。</text>
<title>丙戌冠帶後。次昇平韻。</title>,<text>猶幸孤臣一死遲。十年重睹漢官儀。盈庭擾擾朝衣士。倘憶山城抆淚時。</text>
<title>謁牛溪先生墓</title>,<text>一片荒原草樹深。停車再拜涕沾襟。英靈豈識門人過。只寓當年景仰心。</text>
<title>留定州</title>,<text>新安館裏春將暮。西望遼陽去路賖。閑坐畫堂消永日。滿庭芳草落梨花。</text>
<title>聽流堂。次吳汝完韻。</title>,<text>細柳新蒲石下川。小潭澄澈綠如煙。貪看雲影忘歸路。不覺西峯暮景懸。</text>
<title>登統軍亭</title>,<text>三年五見統軍亭。南北群山萬點靑。明日渡江何處宿。銜杯寧欲醉無醒。</text>
<title>松站遇雨</title>,<text>驚風急雨鎭東堡。溪上悤悤撤幕行。山海杳然千萬里。片雲應是趣歸程。</text>
<title>平安堡道中</title>,<text>旭日曈曨照碧空。氷輪皎潔掛蒼穹。誰云出入東西海。只見升沈此野中。</text>
<title>韓御史墳庵。次壁上韻。</title>,<text>松林蒼翠海棠紅。御史衣冠在此中。生死不移山水樂。釣魚臺下遡餘風。</text>
<title>釣魚臺</title>,<text>二老當年共避商。釣臺高處可深藏。胡爲西去遊淸渭。竟使夷齊餓首陽。</text>
<title>次柳書狀淰連環體韻 五首</title>,<text>水陸舟車再度行。燕京還似舊遼京。微禽未必知吾面。喬木深慙出谷鶯。</text>
<title>次柳書狀淰連環體韻 五首 其二</title>,<text>喬木深慙出谷鶯。低頭一倍困炎程。前來只欲朝天速。今日翻嫌近此城。</text>
<title>次柳書狀淰連環體韻 五首 其三</title>,<text>今日翻嫌近此城。沿途隨事摠傷情。衣冠文物歸何處。唯聽悲笳牧馬聲。</text>
<title>次柳書狀淰連環體韻 五首 其四</title>,<text>唯聽悲笳牧馬聲。月宵那免客心驚。衰亡實自恬嬉始。三百年來不識兵。</text>
<title>次柳書狀淰連環體韻 五首 其五</title>,<text>三百年來不識兵。豈知綿祚止崇禎。呑聲孤憤疇吾若。水陸舟車再度行。</text>
<title>玉田食瓜杏</title>,<text>瓜子靑靑杏子黃。他鄕物色感愁腸。來時故國花纔發。見此方知道路長。</text>
<title>薊門煙</title>,<text>殺伐威加草木兵。薊門高樹盡丁丁。輕煙不被霜鋒斫。依舊村墟一抹橫。</text>
<title>三河縣</title>,<text>三河年少號豪雄。節使徵調制犬戎。時事變來形又變。非僧非俗已頭童。</text>
<title>次上使白軒韻 三首</title>,<text>苦似三秋度寸陰。病身無處可開襟。悲歌燕市人難見。縱有芳樽誰與斟。</text>
<title>次上使白軒韻 三首 其二</title>,<text>東方回望紫雲間。杳杳脩程幾日還。聖主應憐行役遠。陳章只欲乞投閑。</text>
<title>次上使白軒韻 三首 其三</title>,<text>路上紛紛擁馬軍。驚風一陣雜黃雲。居庸關外先聲急。縞素南來羽檄聞。</text>
<title>謁夷齊廟</title>,<text>砥柱亭前細磧堆。淸風臺下水縈回。無顏更入夷齊廟。前度行人今又來。</text>
<title>高平道中</title>,<text>百里行行蘆葦田。西邊驛路接東阡。如今始識乾坤體。不獨天圓地亦圓。</text>
<title>牛莊途中</title>,<text>憶過三河與玉田。舊家喬木雜新阡。今朝遠望千山路。喜見巖排古樹圓。</text>
<title>數詩體</title>,<text>百水千山萬野中。三岐八達九衢通。四時二節一秋近。六歎五噫七十翁。</text>
<title>望鳳凰山</title>,<text>鳳凰高出破吾顏。秀色依俙三角山。縱使非眞猶不遠。絶勝前日夢中還。</text>
<title>江上風雨</title>,<text>朝來風雨暗津頭。摧折江邊大木流。竟日雷霆終自霽。夕陽還見濟川舟。</text>
<title>次印堅詩軸韻</title>,<text>山僧遙自妙香來。城上危樓宿霧開。孤負平生探勝計。虛無指點望高臺。</text>
<title>次花潭書院板上韻 丁亥</title>,<text>兩邊雲木晩相參。行渡溪橋便是藍。想見先生胸次淨。雨餘山月印寒潭。</text>
<title>逐客令</title>,<text>宗室諸臣議甚長。商君能帝又能亡。當年若逐焚書客。白馬何來軹道傍。</text>
<title>麗祖顯陵</title>,<text>統合三韓萬世功。至今遺澤在吾東。空山寂寞墳塋毀。落木蕭蕭寒雨中。</text>
<title>淸香閣</title>,<text>門前小閣映回塘。風動荷花送暗香。徙倚曲欄秋夜永。柳陰蟲語月中涼。</text>
<title>菊</title>,<text>繞舍循除皆種菊。開窓隨處可看花。翻嫌堆岸黃金色。却似貪錢富貴家。</text>
<title>送修撰謫安邊 戊子</title>,<text>待汝來時尙恨遲。那堪此日去留悲。回看鐵嶺千山外。却羨從前待汝時。</text>
<title>送錫兒</title>,<text>吾孫曾未遠離違。此日難禁老淚揮。將毋獨行尋謫所。亂山何處雪中歸。</text>
<title>入鷲嶺山莊 己丑</title>,<text>楓林蕭瑟石潭淸。二十年前此路行。紅葉紛紛飛向我。撲衣如識舊時情。</text>
<title>金村精舍</title>,<text>歸到松揪小屋成。五峯前立一江橫。山窓多感還無寐。月色今宵分外明。</text>
<title>郊居</title>,<text>梨花開盡碧桃開。誰遣春光次第回。窮巷悄然門獨閉。滿階香雪蝶飛來。</text>
<title>哀石湖主人</title>,<text>詩翁已去玉樓成。村巷猶傳舊姓名。惆悵石湖亭上月。爲誰圓缺爲誰明。</text>
<title>還京</title>,<text>西出修門歲月深。故都虛費短長吟。終南一面悠然見。解盡從前戀闕心。</text>
<title>自京還家舟中作 庚寅</title>,<text>天地恩隆報答微。故山何事戀春薇。西風雖急舟還重。廊廟深憂滿載歸。</text>
<title>鳳凰山</title>,<text>頻年來往惜名山。淪陷腥羶在此間。恰似西施臨老境。坐於塗炭整雲鬟。</text>
<title>八渡河</title>,<text>淸晨驅馬至辰時。設幕安床坐水涯。幾度行人來做飯。滿林枯樹半無枝。</text>
<title>連山關</title>,<text>淸溪風動水生波。古木陰陰帶女蘿。天造連山眞設險。如何未遏敵兵過。</text>
<title>三河縣。</title>,<text>旭日將昇煙靄橫。三河爲縣用何名。茫茫大野城如斗。楡柳陰中麥壟平。</text>
<title>沙嶺望醫閭及千山</title>,<text>還登沙嶺望幽州。一掌平郊萬里周。莫道醫閭多勝槩。千山最愛在前頭。</text>
<title>過趙日章 時謫白馬山城</title>,<text>山城來訪逐臣居。石路崎嶇上翠虛。半日淹留還作別。可憐西塞病相如。</text>
<title>夢見完平 李相元翼</title>,<text>愛君憂國死生同。何幸今宵夢見公。無限當年安石謗。至今吟誦在兒童。</text>
<title>端午掃墳遇雨</title>,<text>聖恩何幸逮微軀。休暇方當瑞雨濡。感極幽明哀淚逬。一時松露滴如珠。</text>
<title>次俗離僧戒能三雲字韻</title>,<text>一衲飄然似片雲。人間富貴視如雲。何由蠟屐隨僧去。怡悅同看嶺上雲。</text>
<title>傴僂亭</title>,<text>誰識巖廊作相公。數間茅屋舊山翁。開窓長對蠶頭坐。松石還如在峽中。</text>
<title>次白軒賞梅韻</title>,<text>無才伴食列三台。調鼎還慙照眼梅。安得避賢成夙願。碧山煙雨好歸來。</text>
<title>小塘</title>,<text>一片方塘草屋東。天光雲影泂淸空。良宵獨步波心靜。星月還如在地中。</text>
<title>蓮池</title>,<text>太極亭開半月邊。滿山光景鏡中懸。細推物理還堪笑。魚躍靑天鳥沒淵。</text>
<title>飛流洞</title>,<text>飛流洞裏水縈廻。蒼壁丹崖驟雨來。應有老龍泓底臥。滿山松石動風雷。</text>
<title>罷錢</title>,<text>孤忠許國出於天。獨夜憂深淚逬泉。終始陷民皆我罪。只當緘口不言錢。</text>
<title>挽李承旨 䅘</title>,<text>來往燕京與瀋陽。幾年辛苦致神傷。高堂鶴髮三千丈。舐犢哀情似箇長。</text>
<title>挽宋典籖 淵</title>,<text>昨夜天中隕酒星。故人驚起涕飄零。靑錢三百將何用。慘見沙頭白玉甁。</text>
<title>挽睦知事 敍欽</title>,<text>子孫繁與享年同。五福人間孰似公。漠漠天磨山下路。友于眞樂九原中。</text>
<title>挽黃驪州 瀡</title>,<text>憶昔同遊浿水湄。君歸我送尙含悲。如今此別成千古。却羨臨江把臂時。</text>
<title>挽柳正 德昌</title>,<text>浿水西頭始見君。陰崖東里接慇懃。三十年間如一夢。白雲何處鎭孤墳。</text>
<title>挽閔同知 而靖</title>,<text>二百生員乙巳年。餘存無幾盡爲仚。明朝又送吾兄去。榜會三淸在九泉。</text>
<title>挽慶川大夫人</title>,<text>恭惟貞敬大夫人。八十遐齡又二春。昇鶴橋前秦晉約。牛山何必淚沾巾。</text>
<title>挽金判府事 士剛</title>,<text>一老如何不憖遺。民生國事屬之誰。斯文索莫將安放。衰病徒爲未死悲。</text>
<title>偶吟</title>,<text>侯三萬戶足於良。官領敦寧我豈當。願棄人間之事去。淸平江上濯滄浪。</text>
<title>挽麟坪夫人</title>,<text>池臺寥落月明中。簾幕深幽繡戶空。光景不隨人事改。滿園楓葉欲殷紅。</text>
<title>北征詩。呈石室金尙書。</title>,<text>歲暮遠爲客。吾道竟何之。拜辭詣闕下。涕泗亂交頤。出郭晀西郊。險艱方自茲。蕭蕭北風勁。白首颯凄其。水寒長氷橫。徒旅慘不悅。靡靡逾阡陌。蹴踏崖谷滑。雄都元壯麗。巉絶華岳赤。北上惟土山。何處覓平川。置驛常如此。無計斸龍泉。借問潼關吏。大城鐵不如。板築勞人功。天地一丘墟。西京安穩未。高棟照通衢。嗟爾太平人。主客多歡娛。悠悠兵馬間。城市不聞歌。日出淸江望。衰白遠來過。惜哉形勝地。人間誠未多。客行新安道。大雪夜紛紛。鼓角緣邊郡。那堪處處聞。長林偃風色。縣郭輕煙畔。突兀猶趁人。所歷有嗟歎。山城僅百層。石角皆北向。鄭李光時論。智謀垂睿想。三川不可到。滿峽重江水。華夷山不斷。迢迢萬餘里。行邁日悄悄。迫此短景急。天寒荒野外。內人紅袖泣。細泉兼輕氷。風急手足寒。北歸衝雨雪。我實衣裳單。亭亭鳳凰臺。少海旌旗黃。此時霑奉引。撫事淚浪浪。連山晩照紅。雪嶺界天白。天水相與永。歸羨遼東鶴。相看多使者。過去杳難攀。我行何到此。逢人多厚顏。尙書踐台斗。高義薄層雲。衰顏會遠方。重與細論文。爽氣金天豁。長吟不世賢。衣冠迷適越。白髮竟誰憐。平生飛動意。情在強詩篇。襟懷庶可憑。莫使衆人傳。</text>
<title>送兪子修出宰江陵</title>,<text>聞道江陵府。居人有萬家。靑松寒不落。幽樹晩多花。溟漲鯨波動。山昏塞日斜。蓬萊如可到。直欲泛仚槎。</text>
<title>次白洲兄弟韻。贈宋進士 民古。</title>,<text>亂後嗟吾在。相隨獨爾來。本無軒冕意。會有故人杯。逆旅招邀近。形容老病催。飄飄何所似。庭鶴舞摧頹。</text>
<title>發燕京</title>,<text>久客應吾道。淹留見俗情。長吁翻北寇。從此更南征。只益丹心苦。休看白髮生。故園松桂發。接葉製茅亭。</text>
<title>玉河旅懷 二首○丙子朝天錄</title>,<text>客睡何曾著。更深愛燭紅。衰顏聊自哂。老病已成翁。</text>
<title>玉河旅懷 二首○丙子朝天錄 其2</title>,<text>西閣百尋餘。寒房燭影微。沈思歡會處。忍淚已沾衣。</text>
<title>不寐</title>,<text>絶域惟高枕。吟詩解歎嗟。不眠憂戰伐。數問夜如何。</text>
<title>思歸 二首</title>,<text>歸羨遼東鶴。春歸客未還。無由出江漢。有鏡巧催顏。</text>
<title>思歸 二首 其2</title>,<text>舊國見何日。危樓望北辰。昏昏阻雲水。更覺老隨人。</text>
<title>立春</title>,<text>令節成吾老。酣歌淚欲垂。天邊長作客。鬢髮白成絲。</text>
<title>花發</title>,<text>絶域改春華。如今花正多。看花隨節序。最奈客愁何。</text>
<title>月夜</title>,<text>百年歌自苦。萬里故鄕情。孤月當樓滿。能添白髮明。</text>
<title>朝見</title>,<text>軒冕羅天闕。中間謁紫宸。賞應歌杖杜。寒待翠華春。</text>
<title>病懷</title>,<text>書信中原闊。形容老病催。東來萬里客。天遣幾時廻。</text>
<title>領賞</title>,<text>越羅與楚練。聖人筐篚恩。萬歲蓬萊日。心肝奉至尊。</text>
<title>開市</title>,<text>市人日中集。黃金傾有無。甘受雜亂聒。飄然去此都。</text>
<title>驗包 二首</title>,<text>行李須相問。粉黛亦解苞。幸喜囊中淨。法令如牛毛。</text>
<title>驗包 二首 其2</title>,<text>藥餌虛狼藉。衾裯稍羅列。綺繡相展轉。徒旅慘不悅。</text>
<title>歎俗</title>,<text>家家急競錐。漢道盛於斯。識者一惆悵。愼哀漁奪私。</text>
<title>姜尙書逢元 二首</title>,<text>尙書踐台斗。於利競錐刀。白日中原上。我何從汝曹。</text>
<title>姜尙書逢元 二首 其2</title>,<text>君子愼知足。檢身非苟求。物情尤可見。疾惡信如讎。</text>
<title>何提督三省 二首</title>,<text>郞官幸備員。謬通金閨籍。刻剝及錐刀。衣冠兼盜賊。</text>
<title>何提督三省 二首 其2</title>,<text>古人稱逝矣。能詩何水曹。索錢多門戶。後生血氣豪。</text>
<title>暹羅貢使</title>,<text>南海春天外。異俗吁可怪。子何面黧黑。家家養烏鬼。</text>
<title>南草</title>,<text>草有害於人。禍首燧人氏。執熱互相望。愚智心盡死。</text>
<title>東報 三首</title>,<text>盜賊還奔突。難知消息眞。和親知計拙。嗚咽淚沾巾。</text>
<title>東報 三首 其2</title>,<text>嶔岑猛虎場。少海旌旗黃。虜庭悲所遣。萬里遙相望。</text>
<title>東報 三首</title>,<text>宿昔靑門裏。講殿闢書帷。斑白徒懷曩。慘慘中腸悲。</text>
<title>辭朝 二首 其2</title>,<text>拜辭詣闕下。城內改更籌。出門日以遠。東逝想乘桴。</text>
<title>辭朝 二首</title>,<text>瓜時猶旅寓。留滯莫辭勞。顧慙恩私被。歸及薦櫻桃。</text>
<title>通州</title>,<text>喧然名都會。此邦俯要衝。舟車半天下。吳蜀水相通。</text>
<title>三河</title>,<text>中宵驅車去。暮上河陽橋。悄然村墟迥。遊子恨寂寥。</text>
<title>薊州 二首</title>,<text>漁陽豪俠地。烽櫓蟠城隍。城中十萬戶。吹簫間笙簧。</text>
<title>薊州 二首 其2</title>,<text>霧隱平郊樹。遲遲歸路賖。鷄鳴問前館。筋力定如何。</text>
<title>玉田</title>,<text>白榜千家邑。平田百頃間。歷歷竟誰種。高價越璵璠。</text>
<title>豐潤</title>,<text>夜看豐城氣。何時免客愁。徒勞望牛斗。吾道付滄洲。</text>
<title>夷齊廟</title>,<text>薇蕨餓首陽。異時懷二子。遺廟丹靑落。淸風左右至。</text>
<title>沙河驛</title>,<text>湯年旱頗甚。塞水不成河。驛邊沙舊白。萬古一長嗟。</text>
<title>山海關 二首</title>,<text>城峻隨天壁。連連睥睨侵。浮雲連海岱。世亂戟如林。</text>
<title>山海關 二首 其2</title>,<text>魯鈍仍多病。胡爲此淹留。蹉跎暮容色。浩蕩及關心。</text>
<title>喜雨</title>,<text>好雨知時節。初來葉上聞。九農成德業。風處急紛紛。</text>
<title>留別序班 三首</title>,<text>佳士欣相識。春深把臂前。論交飜恨晩。此別意茫然。</text>
<title>留別序班 三首 其2</title>,<text>苦被微官縛。班序更何躋。潛身備行列。還入故林棲。</text>
<title>留別序班 三首 其3</title>,<text>天際傷愁別。金魚換酒來。看君用高義。禮厚愧無才。</text>
<title>寧遠衛二首</title>,<text>戀闕丹心破。從天此路回。往來時屢改。四月熟黃梅。</text>
<title>寧遠衛二首 其2</title>,<text>肅肅花絮晩。行裝獨倚樓。薄衣臨積水。始擬進歸舟。</text>
<title>覺華島</title>,<text>方丈三韓外。開帆駕洪濤。篙工密逞巧。利涉想蟠桃。</text>
<title>鐵山觜</title>,<text>北風破南極。高帆終日征。故園暗戎馬。萬里正含情。</text>
<title>平島</title>,<text>篙師暗理楫。飄風爭所操。老夫纜亦解。有志乘鯨鼇。</text>
<title>鹿島</title>,<text>滌除貪破浪。滿眼送波濤。衆力亦不細。謝爾從者勞。</text>
<title>石多山</title>,<text>回眺積水外。中原渺茫茫。黃屋今安否。扁舟意不忘。</text>
<title>連山 巡湖錄</title>,<text>騎馬行春徑。連山晩照紅。漸知秋實美。憂國願年豐。</text>
<title>懷德雙淸堂</title>,<text>宋公舊池館。心跡喜雙淸。我行得遺跡。夫子獨聲名。</text>
<title>林川海倉</title>,<text>春日淸江岸。城隅集小船。勞生繫一物。悵望好林泉。</text>
<title>泰安鹽盆</title>,<text>遠煙鹽井上。官作旣有程。萬里煩供給。隣火夜深明。</text>
<title>黃澗</title>,<text>白露黃粱熟。侵籬澗水懸。高樓憶疏豁。却望峽中天。</text>
<title>鴻山</title>,<text>鴻雁幾時到。山深苦多風。秋天正搖落。愁殺白頭翁。</text>
<title>忠州彈琴臺</title>,<text>忠州三峽內。俛視大江奔。戰哭多新鬼。琴臺日暮雲。</text>
<title>靑山</title>,<text>喜見淳朴俗。靑山自一川。益歎身世拙。登臨意惘然。</text>
<title>報恩</title>,<text>報主身已老。恩榮錯與權。東藩駐皁蓋。春色淚痕邊。</text>
<title>水營</title>,<text>水宿仍餘照。貪看絶島孤。維舟倚前浦。漁屋架泥塗。</text>
<title>石城</title>,<text>石城除擊柝。便道卽長驅。百年雙白鬢。意緖日荒蕪。</text>
<title>藍浦藍田驛</title>,<text>莽莽天涯雨。藍田莫滯留。定知深意苦。衰謝不能休。</text>
<title>淸風寒碧樓</title>,<text>樓雨霑雲幔。寒江動碧虛。淸風爲我起。臨眺獨蹰躇。</text>
<title>陰城縣 有陰崖村</title>,<text>陰崖有蒼鷹。一覽衆山小。側翅隨人飛。何當擊凡鳥。</text>
<title>文義憶重峯</title>,<text>文傳天下口。義仗知者論。古人稱逝矣。愁坐更臨門。</text>
<title>感遇 八首行矣堂錄</title>,<text>羌人豪猪靴。其俗喜馳突。萬馬肅駪駪。挾矢射漢月。</text>
<title>感遇 八首行矣堂錄 其2</title>,<text>一望幽燕隔。誰扶黃屋尊。社稷堪流涕。悲氣排帝閽。</text>
<title>感遇 八首行矣堂錄 其3</title>,<text>胡虜何曾盛。中原鼓角悲。煙塵繞閶闔。拔劍撥年衰。</text>
<title>感遇 八首行矣堂錄 其4</title>,<text>胡行速如鬼。防虞此何及。組練棄如泥。長城掃遺堞。</text>
<title>感遇 八首行矣堂錄 其5</title>,<text>降將飾卑詞。隱忍用此物。破竹勢臨燕。雜種抵京室。</text>
<title>感遇 八首行矣堂錄 其6</title>,<text>胡星一彗孛。戎馬暗天宇。安得廉頗將。指揮安率土。</text>
<title>感遇 八首行矣堂錄 其7</title>,<text>戰伐何由定。蒼生喘未蘇。上將盈邊鄙。韓彭不易呼。</text>
<title>感遇 八首行矣堂錄 其8</title>,<text>聖圖天廣大。樹立甚宏達。舊物森猶在。皇綱未宜絶。</text>
<title>蔥秀山 感慨錄</title>,<text>蔥靑衆木梢。秀色固異狀。山擁更登危。臨風獨惆悵。</text>
<title>千山村 二首</title>,<text>立馬千山暮。柴門古道傍。故園花自發。回首一茫茫。</text>
<title>千山村 二首 其2</title>,<text>四海一塗炭。千山空自多。居人茫牢落。喪亂飽經過。</text>
<title>露宿 二首</title>,<text>地卑荒野大。人煙時有無。日落風亦起。塵沙立暝途。</text>
<title>露宿 二首 其2</title>,<text>草露亦多濕。蕭蕭夜色凄。天晴喜浴鳧。爲伴宿淸溪。</text>
<title>早歇 三首</title>,<text>行路難如此。徐行得自娛。人馬同疲勞。不必取長途。</text>
<title>早歇 三首 其2</title>,<text>城郭悲笳暮。馬鳴風蕭蕭。道遠欲何向。天涯正寂寥。</text>
<title>早歇 三首 其3</title>,<text>衰年強此身。薄宦走風塵。社稷堪流涕。蒼生倚大臣。</text>
<title>牛嶺</title>,<text>西嶺紆村北。高山四面同。棧懸斜避石。嵐壁鳥纔通。</text>
<title>風沙</title>,<text>陰風千里來。慘憺帶沙礫。宇宙一羶腥。中原氣甚逆。</text>
<title>山海城樓</title>,<text>戎馬關山北。城高絶塞樓。中原何慘黷。喪亂幾時休。</text>
<title>角山寺</title>,<text>蘭若山高處。山城僅百層。登臨多物色。碧海闊逾澄。</text>
<title>玉田瓜杏</title>,<text>傾筐蒲鴿靑。梅杏半傳黃。脆添生菜美。聞在果園坊。</text>
<title>潞河巡邏</title>,<text>出號江城黑。連檣幷米船。天寒不成寢。爲爾獨相憐。</text>
<title>金臺</title>,<text>國破山河在。荒城魯殿餘。城中千萬戶。眞作野人居。</text>
<title>四月晦日 二首</title>,<text>久客宜旋旆。胡爲淹此留。望鄕應未已。晦日更添愁。</text>
<title>四月晦日 二首 其2</title>,<text>永日不可暮。此生何太勞。京洛雲山外。歸心折大刀。</text>
<title>出軍</title>,<text>中原戎馬盛。突將且前驅。血戰乾坤赤。槍急萬人呼。</text>
<title>旱</title>,<text>大旱山岳焦。月窟可焚燒。稼穡不可救。蒼生轉寂寥。</text>
<title>逢人 二首</title>,<text>盜賊浮生困。相逢故國人。天邊同客舍。爲爾一沾巾。</text>
<title>逢人 二首 其2</title>,<text>漂梗無安地。相逢皆老夫。異方驚會面。斟酌旅情孤。</text>
<title>故宮</title>,<text>社稷纏妖氣。宗廟尙爲灰。興衰看帝王。回首一悲哀。</text>
<title>望石湖。贈李主簿。</title>,<text>亭景臨山水。寒江動碧虛。歸朝日簪笏。主簿意何如。</text>
<title>拜開城留守 居留錄</title>,<text>居守付宗臣。小臣議論絶。新渥照乾坤。恐君有遺失。</text>
<title>赴任</title>,<text>城府開淸旭。朝來減片愁。吏人橋外少。蕭索倚朱樓。</text>
<title>滿月臺</title>,<text>國破山河在。忘歸步月臺。眼前今古意。何事有餘哀。</text>
<title>遊華藏寺 寺有彈琴臺</title>,<text>寺憶曾遊處。琴臺日暮雲。秋風吹几杖。始與道侶敦。</text>
<title>遊朴淵</title>,<text>觀水百丈湫。更宿招提境。心淸聞妙香。老來苦便靜。</text>
<title>花潭 二首</title>,<text>逍遙展良覿。百花潭北莊。舊俗存祠廟。斯人今則亡。</text>
<title>花潭 二首 其2</title>,<text>賢者貴爲德。我行得遺跡。徑路通林丘。山谷落葉赤。</text>
<title>甘露寺</title>,<text>潺潺石間溜。味如甘露漿。非無江海志。隨意宿僧房。</text>
<title>有感 三首</title>,<text>漠漠舊京遠。心肝奉至尊。望鄕應未已。籬雀暮喧繁。</text>
<title>有感 三首 其2</title>,<text>獨臥崇陽客。靑山隔故園。衰年甘屛跡。北望苦銷魂。</text>
<title>有感 三首 其3</title>,<text>幽燕通使者。供給愍誅求。回首黎元病。何時免客愁。</text>
<title>夏雲</title>,<text>東岳雲峯起。亭亭新粧立。千山空自多。俯恐坤軸弱。</text>
<title>蓮堂</title>,<text>鳥影度寒塘。長洲芰荷香。彌年逐淸景。乘月坐胡床。</text>
<title>螢火</title>,<text>古城疏落木。鳥雀夜各歸。暗飛螢自照。時能點客衣。</text>
<title>秋思</title>,<text>涼風起天末。蟋蟀近中堂。悲秋回白首。看劍引杯長。</text>
<title>九日 二首是日風雪</title>,<text>是節東籬菊。花發去年叢。飛霜任靑女。木落更天風。</text>
<title>九日 二首是日風雪 其2</title>,<text>葳蕤秋葉少。菊蕊獨盈枝。可惜歡娛地。九日意兼悲。</text>
<title>枸杞</title>,<text>枸杞固吾有。採藥吾將老。勝食齋房芝。使我顏色好。</text>
<title>十月聞雷</title>,<text>昨夜有奔雷。飛電常在目。方冬變所爲。憂世心力弱。</text>
<title>歲暮</title>,<text>歲暮百草零。松竹遠還靑。郊扉存晩計。乾坤一草亭。</text>
<title>送錫兒向安邊修撰謫所 六首</title>,<text>客行新安道。送汝萬行啼。途遠欲何向。登樓望欲迷。</text>
<title>送錫兒向安邊修撰謫所 六首 其2</title>,<text>縹緲乘險絶。山擁更登危。子弟猶深入。歸期願早知。</text>
<title>送錫兒向安邊修撰謫所 六首 其3</title>,<text>訓子覺先門。家聲器宇存。憶渠愁只睡。聰慧與誰論。</text>
<title>送錫兒向安邊修撰謫所 六首 其4</title>,<text>山風吹遊子。遊子有所之。沈思歡會處。父子莫相離。</text>
<title>送錫兒向安邊修撰謫所 六首 其5</title>,<text>峽中爲客恨。天高難重陳。願枉長安日。恩波起涸鱗。</text>
<title>送錫兒向安邊修撰謫所 六首 其6</title>,<text>天寒霜雪繁。北望苦銷魂。聖朝無棄物。他日有殊恩。</text>
<title>養老宴 六首</title>,<text>白首寄人間。過眉拄杖斑。甘從千日醉。酩酊任扶還。</text>
<title>養老宴 六首 其2</title>,<text>白髮千莖雪。誰憐醉後歌。兒扶仍杖策。筋力定如何。</text>
<title>養老宴 六首 其3</title>,<text>樂極傷頭白。顏衰肯更紅。悲綠與急管。苦恨耳多聾。</text>
<title>養老宴 六首 其4</title>,<text>喧鬧慰衰老。隨時成獻酬。坐從歌妓密。舞罷錦纏頭。</text>
<title>養老宴 六首 其5</title>,<text>萬事已黃髮。誰憂容鬢催。此時同一醉。倚杖更徘徊。</text>
<title>養老宴 六首 其6</title>,<text>接宴身兼杖。相逢皆老夫。眞供一笑樂。擊鼓吹笙竽。</text>
<title>收糴 三首</title>,<text>吏呼一何怒。田家最恐懼。不獨陵我倉。糧粒或自保。</text>
<title>收糴 三首 其2</title>,<text>荒年自餬口。不厭北山薇。我倉戒滋蔓。脫粟爲爾揮。</text>
<title>收糴 三首 其3</title>,<text>租稅從何出。薄斂近休明。願聞鋒鏑鑄。人藏紅粟盈。</text>
<title>發松都 七首</title>,<text>閭里送我行。臨岐意頗切。出門復入門。甘受雜亂聒。</text>
<title>發松都 七首 其2</title>,<text>無令軒車遲。我車已載脂。指揮過無禮。鳧舃共差池。</text>
<title>發松都 七首 其3</title>,<text>人生有離合。請爲父老歌。前途猶準的。落日將如何。</text>
<title>發松都 七首 其4</title>,<text>一麾出守還。安敢尙盤桓。歲月亦已久。尙憐終南山。</text>
<title>發松都 七首 其5</title>,<text>平沙列萬幕。帳下羅賓友。酒酣進庶羞。村村自花柳。</text>
<title>發松都 七首 其6</title>,<text>告別無淹晷。惘然難久留。無復能拘礙。官應老病休。</text>
<title>發松都 七首 其7</title>,<text>合沓歲月徂。飄然去此都。吾衰臥江漢。懶計却區區。</text>
<title>還京</title>,<text>歸來潛京輦。藹藹咸陽都。報主身已老。汩沒聽洪鑪。</text>
<title>喜雨 二首</title>,<text>歎世鹿皮翁。憂國願年豐。冥冥甲子雨。久雨不妨農。</text>
<title>喜雨 二首 其2</title>,<text>日色赤如血。春農尙嗷嗷。好雨知時節。已喜禾豆高。</text>
<title>行路難 二首</title>,<text>縹緲乘險絶。未憂筋力弱。徑石相縈帶。奮怒向我落。</text>
<title>行路難 二首 其2</title>,<text>猛虎立我前。雷吼徒咆哮。生死向前去。我後鬼長嘯。</text>
<title>小年行 二首</title>,<text>怡然敬父執。鄕黨皆莫記。後生血氣豪。成長何容易。</text>
<title>小年行 二首 其2</title>,<text>日月不相饒。勢閱人代速。小兒成老翁。萬事隨轉燭。</text>
<title>歸田 歸田錄</title>,<text>通籍踰靑瑣。維時遭艱虞。聖情常有眷。廊廟偶然趨。</text>
<title>歸田 歸田錄 其二</title>,<text>時來知宦達。名聲閣中老。敢論才見忌。何其掛懷抱。</text>
<title>歸田 歸田錄 其三</title>,<text>乾坤一腐儒。竊比稷與契。飛騰急濟時。似欲忘飢渴。</text>
<title>歸田 歸田錄 其四</title>,<text>政化平如水。蒼生倚大臣。欲陳濟世策。方覬薄才伸。</text>
<title>歸田 歸田錄 其五</title>,<text>恨無匡復姿。毫髮禆社稷。飄然去此都。出郊已淸目。</text>
<title>歸田 歸田錄 其六</title>,<text>此生遭聖代。老逐衆人行。丘壑曾忘返。投林羽翮輕。</text>
<title>歸田 歸田錄 其七</title>,<text>出門搔白首。衰老悲人世。非無江海志。聊欲從此逝。</text>
<title>歸田 歸田錄 其八</title>,<text>王綱尙旒綴。仁者宜戰栗。若負平生志。道途猶恍惚。</text>
<title>歸田 歸田錄 其九</title>,<text>敢忘二疏歸。扁舟落吾手。五湖復浩蕩。暮齒依蒲柳。</text>
<title>歸田 歸田錄 其十</title>,<text>多難身何補。江山已定居。幽棲誠簡略。高枕乃吾廬。</text>
<title>歸田 歸田錄 其十一</title>,<text>君誠中興主。端拱問瘡痍。北闕心長戀。啼痕滿面垂。</text>
<title>歸田 歸田錄 其十二</title>,<text>一病緣明主。驅馳魏闕心。天地空搔首。星辰北斗深。</text>
<title>歸田 歸田錄 其十三</title>,<text>時危思報主。豈識悔呑先。戀闕丹心破。明公各勉旃。</text>
<title>歸田 歸田錄 其十四</title>,<text>衰疾江邊臥。心肝奉至尊。無人覺來往。正閉小蓬門。</text>
<title>歸田 歸田錄 其十五</title>,<text>不才甘朽質。儒術豈謀身。病隔君臣議。生涯似衆人。</text>
<title>歸田 歸田錄 其十六</title>,<text>社稷堪流涕。論材愧杞枏。衰年不敢恨。搖落任江潭。</text>
<title>歸田 歸田錄 其十七</title>,<text>只益丹心苦。頻抽白玉簪。物情尤可見。未怪老夫潛。</text>
<title>歸田 歸田錄 其十八</title>,<text>宿昔試安命。冥冥欲避矰。君臣當共濟。莫慮杞天崩。</text>
<title>歸田 歸田錄 其十九</title>,<text>卜居期靜處。拖玉豈吾身。經濟慙長策。老去一霑巾。</text>
<title>歸田 歸田錄 其二十</title>,<text>徐步移斑杖。官應老病休。時危人事急。獨立萬端憂。</text>
<title>歸田 歸田錄 其二十一</title>,<text>養拙江湖外。泥沙困老龍。繁憂不自整。卜宅近前峯。</text>
<title>歸田 歸田錄 其二十二</title>,<text>天高無消息。北極奉星辰。憂世心力弱。戀闕浩酸辛。</text>
<title>歸田 歸田錄 其二十三</title>,<text>賦詩獨流涕。魏闕尙含情。寂寂春將晩。萬慮倚簷楹。</text>
<title>歸田 歸田錄 其二十四</title>,<text>喧已去人群。滿谷山雲起。霑衣皓首啼。濟時敢愛死。</text>
<title>歸田 歸田錄 其二十五</title>,<text>惻隱誅求情。制作難上請。何時郡國開。漢陽頗寧靜。</text>
<title>歸田 歸田錄 其二十六</title>,<text>地僻懶衣裳。江邊問草堂。衰顏聊自哂。似惱鬢毛蒼。</text>
<title>歸田 歸田錄 其二十七</title>,<text>薄劣慙眞隱。江湖興頗隨。峽裏歸田客。少有外人知。</text>
<title>歸田 歸田錄 其二十八</title>,<text>窮老眞無事。輕舟進所如。水色含群動。潛波想巨魚。</text>
<title>歸田 歸田錄 其二十九</title>,<text>步屧深林晩。隨意坐蒼苔。熟知江路近。倚杖更徘徊。</text>
<title>歸田 歸田錄 其三十</title>,<text>吾老甘貧病。幽偏得自怡。身無却少壯。空有鹿門期。</text>
<title>歸田 歸田錄 其三十一</title>,<text>用拙存吾道。漁樵寄此生。是非何處定。幽居不用名。</text>
<title>歸田 歸田錄 其三十二</title>,<text>眼邊無俗物。棲遲病卽痊。勇猛爲心極。自覺坐能堅。</text>
<title>歸田 歸田錄 其三十三</title>,<text>江淸心可瑩。晩來山更碧。杖藜長松陰。逍遙展良覿。</text>
<title>歸田 歸田錄 其三十四</title>,<text>閉戶人高臥。喧爭懶著鞭。自今幽興熟。送老白雲邊。</text>
<title>歸田 歸田錄 其三十五</title>,<text>薄俗防人面。今年強作歸。滄溟服衰謝。永息漢陰機。</text>
<title>歸田 歸田錄 其三十六</title>,<text>聞道花門使。捧擁從西來。蒼生今日困。供給亦勞哉。</text>
<title>歸田 歸田錄 其三十七</title>,<text>萬事已黃髮。柴荊學土宜。兒扶仍杖策。排悶強裁詩。</text>
<title>歸田 歸田錄 其三十八</title>,<text>荒年自餬口。吾道屬艱難。塵滿萊蕪甑。還聞勸加餐。</text>
<title>贈豐潤王秀才怡 三塗錄</title>,<text>夜看豐城氣。邑有佳主人。論交飜恨晩。久坐惜芳辰。</text>
<title>館中登樓 三首</title>,<text>故國愁眉外。行裝獨倚樓。此行何日到。傍眼見楊州。</text>
<title>館中登樓 三首 其2</title>,<text>今宵南極外。回首一茫茫。登樓初有作。乘月坐胡床。</text>
<title>館中登樓 三首 其3</title>,<text>天畔登樓眼。愁時獨向東。衣裳垂素髮。絶境與誰同。</text>
<title>苦熱</title>,<text>朱夏熱所嬰。永日不可暮。淸思漢水上。十里浸江樹。</text>
<title>有感 四首</title>,<text>帝京氛祲滿。關輔久昏昏。黃圖遭汚辱。無力正乾坤。</text>
<title>有感 四首 其2</title>,<text>公主歌黃鵠。都人慘別顏。中原戎馬盛。慟哭望王官。</text>
<title>有感 四首 其3</title>,<text>戎馬交馳際。衰年強此身。人憐漢公主。嗚咽淚沾巾。</text>
<title>有感 四首 其4</title>,<text>天路看殊俗。家家惱殺人。華夷相混合。有愧百年身。</text>
<title>逢護行使原平君於北平</title>,<text>使者日相望。何況道路長。今君度沙磧。吾亦離殊方。</text>
<title>東還</title>,<text>亦知行不逮。恥與萬人同。反撲時難遇。吾將守桂叢。</text>
<title>東還 其二</title>,<text>側身千里道。心肝奉至尊。達曙凌險澁。紅見海東雲。</text>
<title>東還 其三</title>,<text>膽銷豺虎窟。衰颯正摧顏。他鄕閱遲暮。休鑷鬢毛斑。</text>
<title>東還 其四</title>,<text>安危大臣在。足以靜風塵。終日憂奔走。低頭愧野人。</text>
<title>過凌漢山城</title>,<text>縣郭輕煙畔。山城僅百層。時危思報主。靑竹幾人登。</text>
<title>百祥樓</title>,<text>百祥奔聖明。樓高屬晩晴。登臨多物色。長嘯一含情。</text>
<title>洪勉叔謫大靜</title>,<text>放逐寧違性。飢寒傍濟州。聖朝無棄物。何必淚長流。</text>
<title>題宋生民古書畫詩帖 三首</title>,<text>白露黃梁熟。淸秋宋玉悲。文章憎命達。顏狀老翁爲。</text>
<title>題宋生民古書畫詩帖 三首 其2</title>,<text>遣興莫過詩。何用羽毛奇。畫師亦無數。得失寸心知。</text>
<title>題宋生民古書畫詩帖 三首 其3</title>,<text>好手不可遇。新詩日又多。蹉跎暮容色。寂寞向山河。</text>
<title>邀客看花</title>,<text>皁蓋能忘折野梅。蓬門今始爲君開。繁枝容易紛紛落。一日須來一百廻。</text>
<title>老人宴 五首</title>,<text>竹裏行廚洗玉盤。興來今日盡君歡。此身飮罷無歸處。衰顏欲付紫金丹。</text>
<title>老人宴 五首 其2</title>,<text>數莖白髮那抛得。懷抱何時得好開。明年此會知誰健。莫怪頻頻勸酒杯。</text>
<title>老人宴 五首 其3</title>,<text>南極一星朝北斗。人生七十古來稀。細推物理須行樂。來歲如今歸未歸。</text>
<title>老人宴 五首 其4</title>,<text>風飄律呂相和切。橫遂短簫悲遠天。此日此時人共得。知章騎馬似乘船。</text>
<title>老人宴 五首 其5</title>,<text>且將款曲終今夕。玉杯錦席高雲涼。自知白髮非春事。暫醉佳人錦瑟傍。</text>
<title>有感 二首</title>,<text>願逢顏色關塞遠。安得送我置汝傍。中夜起坐萬感集。詩成吟詠轉凄涼。</text>
<title>有感 二首 其2</title>,<text>山腰官閣迥添愁。萬里風煙接素秋。鴻雁影來連峽內。朔雲寒菊倍離憂。</text>
<title>投壺</title>,<text>老夫臥穩朝慵起。肯信吾兼吏隱名。飛閣捲簾圖畫裏。投壺散帙有餘淸。</text>
<title>燕山途中</title>,<text>洛城一別四千里。野店山橋送馬蹄。雲物不殊鄕國異。飢烏似欲向人啼。</text>
<title>憶任賓客</title>,<text>異域賓客老孤城。空山獨夜旅魂驚。三年奔走空皮骨。實少銀鞍傍險行。</text>
<title>作籬</title>,<text>柴門深鎖閉松筠。使揷疏籬却甚眞。生理秪應黃閣老。一官羈絆實藏身。</text>
