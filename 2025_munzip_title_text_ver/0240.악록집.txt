<title>贈戒元歸香山</title>,<text>香山八萬峯。白玉揷晴碧。往往菴中人。遙空見笙鶴。我欲從之遊。迢迢仙路隔。送爾一悵然。飛雲空極月。</text>
<title>次韻戒元</title>,<text>巖扉寂寂對空巒。雲外逢君一破顔。始滌十年塵土累。心經一部有眞閑。</text>
<title>次韻戒元 其二</title>,<text>簇簇靡靡列玉巒。下方淸磬隔殘顔。春風日暮東臺上。俯瞰塵寰覺我閑。</text>
<title>次韻</title>,<text>淨界怜孤絶。逍遙僧磬淸。遙岑殘日赤。高樹晩風生。殿有羅時佛。山連帝里城。還應留勝迹。靑壁一題名。物外無塵事。從君思更淸。焚香瑶席淨。談道善心生。勝會看靑眼。高標仰赤城。自慙猶伎倆。三十誤修名。</text>
<title>別贈待可學長</title>,<text>我愛公山翁。名聲千仞鳳。十年紫雲峯。高棲究聖統。城中一相見。雲樹勞魂夢。念我動遐想。煙霞躡飛鞚。軟語續前歎。雲窓得從頌。淸詩答鏗訇。高論聽錯綜。探奇杖或扶。矋遠目因縱。好事本不期。白年難可重。塵緣忽遭牽。壑路悲相送。湖西天一涯。南望靑山衆。音容隔杳然。鄙語誰折衷。念此一惆悵。中心因自痛。高高普賢峯。蕩蕩僧伽洞。魏瓠空自大。水淺將安用。</text>
<title>用養初意戲和</title>,<text>北望龍江一愴然。此生休道好因緣。偏憎東大門前路。萬里遙遙空自連。</text>
<title>雨後月臺卽事</title>,<text>空山雨歇石泉鳴。日落遙岑霽景淸。極目江湖縈遠帶。晩風吹送片帆橫。</text>
<title>醉後有得</title>,<text>空廓人靜聽鍾鳴。一斗山醪攪不淸。半衣壑風吹未已。歸雲缺處見參橫。</text>
<title>呈諸彦求和</title>,<text>案上麟經掩不看。春來多病臥蒲團。呼僧晝閉松窓曖。一夜山風釀小寒。</text>
<title>南樓夜興</title>,<text>招提日暮倚沙門。絶壑況況暝色昏。十里孤燈看明滅。隔江遙認廣陵村。</text>
<title>南樓夜興 其二</title>,<text>碧靄沈沈銷洞門。泉聲樹色近黃昏。疏鍾撞罷高樓月。響逐輕風落遠村。</text>
<title>夜坐聯句</title>,<text>明月滿空山。松風鳴不絶。遙空唳雲鶴。暗泉寒更咽。悄悄坐虛室。疏燈半明滅。同來儘同志。托契心如結。相對浻肝膽。孤懷因共說。壯氣挾高岳。淸談霏玉屑。徒懷百年志。未有三日別。靜存與動察。做功寧無節。聖訓有明程。吾才在自竭。行𪚥極高深。豈𪚥付滅裂。參回是何人。睎之當往哲。迂計三十春。流光水同決。因循舊習中。或作而或輟。誰憐騎瞎盲。猖狂衆所咥。賴有二三子。相隨同切切。世美子過半。一藝吾猶蔑。行仁貴自力。圖利誰慙拙。聞過卽相規。見善頗同悅。鸞鳳愼棲止。松柏凌霜雪。援此示中心。誰復憂緇涅。悲歡忽相代。聚散驚一瞥。城山昨夜別。永懷腸欲熱。軟語今莫同。空廓淸磬徹。奮飛乏羽翼。一望路百折。西峯但貪睡。困卧如絆紲。糞墻與朽木。雕朽安可設。不寐坐良宵。視彼吾儕傑。樂事世罕遇。朗吟思更潔。染翰記幽興。思湧硯池渴。才豈比擊鉢。偶然成一闋。</text>
<title>碑峯卽事 乙亥</title>,<text>仄疊奇巖鳥外危。層空四顧獨蹰踟。諸山近對如相揖。一水遙橫若自馳。瞹睫紫煙臨故國。摩挲蒼蘚看殘碑。十年塵土今鎖盡。風景微茫不入詩。</text>
<title>次見吉韻</title>,<text>令節無端逸興追。登高不怕暫臨危。遙天日落江帆遠。近壑風生嶺霧移。十載賞心今夕最。百年開口此遊奇。歸來乘暝無先後。石角崢嶸礙路岐。</text>
<title>路中留別。寄諸君。</title>,<text>煙朝月夕好追隨。正是山中二月時。惆悵荒臺楊歸路。暮鴉啼歇夕陽遲。</text>
<title>次韻</title>,<text>空山依微嵒洞邃。曉壑寒雲凝不起。披衣獨自倚南樓。十里春愁望眼裏。心中暗記靑坡里。欲語不語空愁思。</text>
<title>次韻 其二</title>,<text>淸懽分明春夢裏。故人顔色蓮花似。空山寂寂心之愁。日午松窓懶不倚。呼僧却問香林路。直過碑峯猶幾里。</text>
<title>次韻 其三</title>,<text>人間行樂如煙霧。一散依依春欲暮。林花滿眼無顔色。雲外良辰等閑度。南臺日晩君不見。石角猶記來時路。</text>
<title>次韻 其四</title>,<text>人生一聚又一散。人世千愁離別半。箕城才子誰使見。令我中霄抱苦恨。臥聽東溪流水聲。此意悠悠亦不斷。</text>
<title>還山途中</title>,<text>峯回壁立水流深。杉檜春風翳晩陰。雲外梵宮知不遠。隔林疏磬數聲沈。</text>
<title>還山途中 其二</title>,<text>山中處處落巖花。便覺春風此地多。折得一枝猩血𪚥。𪚥歸要與故人誇。</text>
<title>還山途中 其三</title>,<text>𪚥𪚥塵中事𪚥稠。春風恐負竹房遊。誰知佳約君光棄。石路山花處處愁。</text>
<title>次諸益有懷韻</title>,<text>相迎復相送。日晩寺門虛。別恨曾三月。離懷又一書。暖風花發處。寒食燕來初。石路頻惆悵。春山暮雨疏。</text>
<title>次諸益有懷韻 其二</title>,<text>暫作東華客。春風憶故山。來尋蕭寺遠。踏破石苔班。倦馬忘前路。居僧識舊顔。殷勤謝諸子。相候過雲關。</text>
<title>戲次</title>,<text>見吉相思趙應生。十年京洛舊聞聲。相逢未久還相別。蕭寺春風恨不平。</text>
<title>次</title>,<text>禿盡中山老免鋒。愁來時復瀉煩胸。松窓午夢堪惆悵。不見仙郞玉雪容。</text>
<title>次</title>,<text>曲曲溪流轉。登登壑路長。峯高閟朝日。谷邃帶餘涼。澗草梳風淨。巖花撲鼻香。山中足幽興。沂水憶淸狂。</text>
<title>次 其2</title>,<text>春來便覺世情微。一到雲山澹不歸。坐愛石溪鳴玉處。谷風吹沫濕人衣。</text>
<title>次</title>,<text>一自蓬萊領略歸。雲山難見莫依俙。那知咫尺王城外。曲曲風煙動我詩。</text>
<title>次</title>,<text>絶頂行尋一逕斜。江湖漠漠見晴沙。春城回望炊煙合。十里靑坡滿樹花。</text>
<title>次</title>,<text>淸川白石鳴環玦。碧嶺丹岸對畫圖。料得近來雲外興。洞天歸後此遊無。</text>
<title>次</title>,<text>一夜無端大瘦生。晴窓吟莫廢工程。分明紙上瓊琚字。昨日山中我所經。</text>
<title>贈印映</title>,<text>古寺逢名釋。春山麗景鮮。心源餘淡泊。骨氣謝腥膻。月眼看眞地。仙遊入洞天。從來少塵事。對爾一惺然。</text>
<title>贈印映 其2</title>,<text>楓岳水雲窟。聞多名釋依。早花春半路。又送一禪歸。</text>
<title>次</title>,<text>半夜迢迢露滿臺。遙看牛女𪚥雙開。林風淅淅不得寐。明月滿山君不來。</text>
<title>次 其二</title>,<text>一疾支離不上臺。多情竹牖向西開。朝朝極目路時路。長望丰容一者來。</text>
<title>次</title>,<text>興極飜成病。吟詩鬢欲蒼。看山憐崒嵂。聽水愛淋浪。靜下三更漏。閑燒一炷香。仍愁明日午。離思送人長。</text>
<title>送見吉</title>,<text>十日欣追逐。千峯惜去留。人生本無定。相對不須愁。</text>
<title>送養初</title>,<text>暫別不足惜。一謝安足求。唯應城市裏。歸去莫淹留。</text>
<title>夜坐懷見吉</title>,<text>十里鍾聲隔漢城。滿山春雨洞雲平。東風無限分離恨。何日相看說此情。</text>
<title>大妃挽詞。代人作。</title>,<text>沙麓符貞瑞。名家積德彰。國風歌聖姒。京室媚周姜。逮下仁恩遍。承乾德業光。東宮悲聖嗣。南狩哭君王。翼子宗初定。貽謀聖曆長。宣仁功在宋。文德範儀唐。末命纔藏樻。微痾奄陟方。哭殃傷運道。孝慕悼羹墻卜地同龍虎。陳衣開殿房。微臣哭未已。宮月曉蒼蒼。</text>
<title>夢見月梧。示諸友。</title>,<text>春懷寂寂掩孤眠。發盡閑花更悄然。一夜江南千里夢。美人如玉隔湘川。</text>
<title>東臺</title>,<text>東臺日暮坐聞鍾。寥落空山殷晩舂。宿鳥高飛雲去盡。相看不厭普賢峯。</text>
<title>碑殿卽事。憶月梧。</title>,<text>暖日禽聲處處聞。僧伽古殿入靑雲。春城十里花如海。南望悠悠不見君。</text>
<title>憶舊遊。示諸益。</title>,<text>三山東畔武陵溪。惆悵前遊夢亦迷。樓氣夜寒林月白。谷風朝慢嶺雲低。蒼苔老樹荒城外。碧岫重巖古寺西。直待石門花似錦。洞天春酒共君携。</text>
<title>劉希慶來。共登碑峯。</title>,<text>蕭寺逢詩伴。褰衣上碧峯。縈紆過雲棧。迢遞聽風鍾。日落湖光白。煙生壑影重。東山千古意。今夕盪吾胸。</text>
<title>次</title>,<text>絶頂西臨看大溟。春山花發過淸明。東風野雨遙垂竹。落日江帆亂點萍。水色近連揚子渡。煙光遠接廣陵城。超然獨立無邊岸。却悔人間逼側行。</text>
<title>次贈希慶</title>,<text>二月巖花處處開。東風扶引上崔嵬。山中有興逢君重。物外多情爲我來。𪚥頂暫臨丹鳳闕。春期重浩白雲臺。明朝別後還惆悵。北洞煙霞路幾回。</text>
<title>詠石上孤松</title>,<text>可憐一株松。團團靑蓋狀。世豈無厚壤。托根巖石上。空爭雪霜虐。不受春風長。淸川瀉其下。疏影相蕩漾。時有遊山人。摩挲重惆悵。</text>
<title>送而敬</title>,<text>山中一枝靑藜杖。遙遙柱上蒼山阪。徘徊巖逕趁春興。滿眼山花看更遠。淸川白石東風顚。吟詩弄水渾忘返。無端惡僧報消息。好事忽被塵緣挽。居然令我浴沂樂。太半離懷與相損。城中有𪚥君莫淹。武陵溪邊春色晩。</text>
<title>戲善應深夜讀書</title>,<text>一別多愁思。春宵度五更。山僧那識意。空聽讀書聲。</text>
<title>夜酌懷見吉</title>,<text>悵望秋峯雲際遙。招提空度可憐宵。愁來更憶追隨興。共拄靑黎上碧霄。</text>
<title>雨後東巖卽事。以雨後宜返照。分韻得宜字。</title>,<text>靑木之干豕之支。律應姑洗灰初吹。山中花落春欲暮。滿空纖雨飛輕絲。幽懷悄悄坐寂寥。一春多病添傷離。南臺客歸不見人。折花惆悵將貽誰。林梢啼鳥報新晴。斜陽忽作千巖姿。餘輝晃朗萬壑明。霽色入興凌高危。巖頭蒼蘚濕未乾。蠟殘謝屐頻差池。同來詞客六七輩。遇興覓句眞吾師。空林寂寂樵唱歇。滿山夕露沾花枝。風光滿前不入詩。目極天外徒撚髭。神情更逐境界爽。一酬一答還應疲。多端變化尙餘態。野雲忽起溪雲隨。宜濛一顧失下界。怳如太極初分𪚥。如濃如淡薄還密。日綻處處靑山疑。溪岑冠岫乍有無。指點遠近爭童兒。須臾風捲忽澄霽。遠山凝碧羅脩眉。楊江邐迤銅雀闊。上接楮島蒼龍馳。春波瀲灎潮正滿。倒涵玉宇淸琉璃。桑田水涸羨門恨。箭郊草碧王孫悲。佳人不見廣陵樹。舊迹但有峯頭碑。虹橋迢遞看蟻行。古臺寂寞悲時移。南臨金城壯方隅。虎踞龍盤相蔽虧。千年佳氣鬱蔥蔥。擁護訶詬勞黃祗。靑煙黯黮不見花。幾家紅白空紛披。名途多少夢酣人。一生雲水如相遺。相携開口對眞景。我輩此遊寧非奇。三春蕭寺接匡床。剗去町畦指毛皮。玉韱閑抽溫舊聞。麟經爛詩開新知。群麻扶立一蓬直。兩澤麗幷相潛滋。閑來壑路或晴尋。興到嶺雲還暝追。登東陟西脚力健。一把藜杖無閑時。晨朝變態曾飽諳。絶壑層崖皆見之。晴朝可愛雨赤佳。淡粧濃沫皆相宜。豈知王城咫尺地。勝景如此有絶奇。山僧禮佛暮磬遙。雲棧欲暝兮歸來遲。題詩長嘯謝吾友。此間不可無我詩。</text>
<title>山行</title>,<text>滿眼山花落日紛。紅霞蒸透客衣薰。山僧苦道歸程遠。直指高峯古岫雲。</text>
<title>古岫雲菴</title>,<text>頭上星辰手可攀。玲瓏窓戶白雲間。客來禪榻山僧去。何處淡玄宿未還。</text>
<title>西臺翫月</title>,<text>春山樂事愜詩情。一陣輕風掃太淸。無恨海天千里月。向人今夜十分明。</text>
<title>西臺翫月 其2</title>,<text>孤菴何縹渺。宛生靑雲畔。滄溟瞰空闊。星宿正平看。客來虛室空。古榻香煙散。登堂自灑掃。窓戶敝汗漫。是時春政暮。嵒花正爛熳。倚楹遂無言。明月生几案。</text>
<title>戲善應婦人嘆</title>,<text>平生婦女可憐人。行樂由他不在身。新月碧峰那得看。南崖終夜只傷神。</text>
<title>還到中興寺</title>,<text>十載悠悠山水行。松窓又聽杜鵑聲。春山夜靜渾無寐。却憶前宵看月明。</text>
<title>前澗</title>,<text>探勝寺前路。碧澗斜日曛。崖開新去逕。苔沒昔年痕。花氣薰衣袂。溪聲亂語言。同僧遂淸興。直過古城門。</text>
<title>夜景</title>,<text>逢僧重說昔年行。一壑泉聲永夜淸。香盡石房人語散。佛燈深映紙窓明。</text>
<title>次答君瑞</title>,<text>壑路曾相送。懷君隔萬山。心期金石上。交道死生間。誰謂三春別。還同日夜閑。明燈靜相對。風雨暗重巒。</text>
<title>次答君瑞 其2</title>,<text>吾人於世最多奇。還喜重逢太瘦姿。莫道春風歸去盡。綠陰幽鳥勝花時。</text>
<title>次答君瑞 其3</title>,<text>連宵山雨暗餘春。我輩詩成泣鬼神。莫向雲林道疏滌。世間塵躅是誰人。</text>
<title>次答君瑞 其4</title>,<text>春衣楚楚媚新晴。溪上逢詩意未輕。惆悵此行多少恨。盡題靑壁欠君名。</text>
<title>善應歸。戲贈養初。</title>,<text>同房氣味政相傾。婦女相思去入城。唯有昏眠漢山客。夢中應復見彭更。</text>
<title>送許信仲還洛</title>,<text>心同霞衲不思還。一月棲遲古寺間。堪恨俗緣偏有力。送君迢遞下雲山。</text>
<title>次伯懼韻</title>,<text>淸時懷抱足氷霜。病裏秋光已半强。跡退猶思難補過。道違還愧喜投章。狂言不分上回聖。至德惟應登聞香。白首愚臣增感激。未知吮卒死何方。</text>
<title>浿江泛月聯句</title>,<text>大同江上月初生。遠客離懷笛一聲。短棹空明迷上下。綠樽今夕可忘情。</text>
<title>新安館東池。芙蓉甚盛。折揷花葉於淨甁。仍吟一絶。</title>,<text>紅衣翠蓋兩嬋娟。靜對都忘俗慮牽。千載濂溪遺在𪚥。光風霽月浩無邊。</text>
<title>次</title>,<text>近見亭亭遠益娟。洛波仙子夢相牽。今朝更覺多情思。一笑相逢在客邊。</text>
<title>留別玉蘭二香娘。仍次前韻。</title>,<text>相憶他時月兩鄕。臨岐轉覺此行忙。藍田共許連城價。楚畹誰憐滿掬香。離別偏從情處苦。關河更向恨中長。心知惟有秋期在。悲去悲留兩自傷。</text>
<title>次</title>,<text>鴨水之西是異鄕。佳人摻手奈行忙。荒田誰種濕濕色。空谷時聞裛裛香。旣保姸姿眞世寶。能全奇質豈容長。從知兩美終相合。暫別何須浪自傷。</text>
<title>舟中記別 二首○一云奉使鴨江舟中次韻</title>,<text>鴨江風起浪紋生。萬里長途此啓行。山月欲沈蕭鼓咽。僕夫含淚馬悲鳴。</text>
<title>舟中記別 二首○一云奉使鴨江舟中次韻 其二</title>,<text>十年征役嘆吾生。匹馬今從塞路行。暮扺秋江江上宿。平蕪極目渚禽鳴。</text>
<title>次</title>,<text>別後無從寄死生。遼陽誰復問吾行。應知一掬臨江淚。添作寒波半夜鳴。</text>
<title>次</title>,<text>龍灣一棹百憂生。頻把深杯慰遠行。强飮不能成大醉。愁聞征馬漫悲鳴。</text>
<title>次</title>,<text>滄波一葉晩風生。此日難堪此遠行。數曲離歌人去後。半林殘照暮禽鳴。</text>
<title>錄懷呈使相</title>,<text>行行㡬日近遼東。西指幽燕路不窮。鄕夢自尋千里外。客心猶往五雲中。河山擧目驚非異。言語傳情恨未通。秖是慙無專對學。遠遊初不負桑蓬。</text>
<title>錄懷呈使相 附南岡次韻</title>,<text>馬首西來幾日東。遼河萬里恨何窮。苦嫌庚熱蒸心上。思得氷漿沃口中。絶塞塵沙紛更積。故鄕消息杳難通。暮投甓洞民家宿。搔盡燈前兩鬢蓬。</text>
<title>高嶺途中。次浩然韻。</title>,<text>塞路行行遠。鄕心日日遙。登臨更愁思。雲外馬蕭蕭。</text>
<title>高嶺途中。次浩然韻。 附浩然原韻</title>,<text>萬里西來客。回頭故國遙。如何愁絶處。山雨更蕭蕭。</text>
<title>高嶺途中。次浩然韻。 附南岡次韻</title>,<text>遼水馬前闊。長安日下遙。思親滿眼淚。華髮自蕭蕭。</text>
<title>寄金方伯子昂</title>,<text>繁華一路說關西。行過關西意轉迷。浮碧樓高鍊光廻。夢中猶記共提携。</text>
<title>寄金方伯子昂 其二</title>,<text>君居浿水我遼西。雲樹重重夢亦迷。竣事何時歸故國。鍊光亭上醉相携。</text>
<title>八音體</title>,<text>金氣應節序。微凉昨夜至。石友共行役。客枕供穩睡。絲衣覺輕體。旅遊是滋味。竹簾受南風。濕雲還羃地。匏瓜繫是恥。關路論險易。土俗駭初見。鄕音驚自異。革帶束腰身。誰怜形累累。木落正高秋。預想歸時思。</text>
<title>八音體 附南岡次韻</title>,<text>金風入井梧。綺窓凉氣至。石轉心難轉。相思夜來睡。絲衣身豈安。珍食口無味。竹枕珠淚沾。流蘇謾垂地。匏酌愁還深。音書傳不易。土花蝕空階。形銷顔亦異。革囊情愛多。恐被他人累。木有連理枝。看來起遠思。</text>
<title>次南岡香奩體</title>,<text>金鞍送歸人。別後何處至。石腸人謾道。淸宵耿無睡。絲絲鬢生縷。悒悒口失味。竹帛本非期。誰敎來異地。匏劈作成卺。復合良不易。土懷觸景生。容顔坐中異。革鞶尙餘香。一字千金累。木石亦有情。況言孤客思。</text>
<title>又次</title>,<text>金蘭願托契。客路欣共至。石嶺沾晩雨。狼山起早睡。絲瓜興猪肪。嘗盡遼陽味。竹笠笑異制。還驚非我地。匏星忽在東。時序去何易。土物領國貢。獻誠非貴異。革尸壯夫志。薄遊心爲累。木鐸聖亦嘆。行行勉爾思。</text>
<title>又次</title>,<text>金門謬通籍。十年迷所至。石渠困讐校。宮廬帶晝睡。絲綸承往哉。對食甘忘味。竹書有期會。步步驚心地。匏苦尙有葉。揭厲還非易。土鄕日以遠。邊城氣像異。革笥秋正憂。歸期時月累。木末候西風。居然催去思。</text>
<title>又次 附南岡再次三次</title>,<text>金章謾驅人。遼陽今已至。石交邁雷陳。同床又同睡。絲絲空館雨。旅食非甘味。竹簞異我制。風沙驚遠地。匏尊未寫憂。思親垂淚易。土風自不同。衣冠各相異。革金安可袵。桑弧亦爲累。木葉漸搖落。可堪挑鄕思。</text>
<title>又次 附南岡再次三次 其2</title>,<text>金城壯邊陲。使价千里至。石路身已疲。對案思還睡。絲管設公宴。飣餖非珍味。竹席鋪廣廈。徘優紛匝地。匏菜安可嘗。禮貌亦簡易。土壤接穹廬。塵沙風色異。革轡指幽燕。安能念家累。木折起中宵。殘燈勞夢思。</text>
<title>用前韻。呈使相。</title>,<text>故國回看隔海東。歸程欲數莽難窮。樹連秦塞蒼茫外。天闊燕山縹緲中。萬事百年拚苦樂。一身千里付苓通。羈遊更耐周南恨。坐見邊風捲斷蓬。</text>
<title>用前韻。呈使相。 附南岡次韻</title>,<text>征驂早駕日生東。何用臨岐嘆道窮。世事紛紛雙鬢裏。陰雲漠漠亂峰中。擬聽周樂嗟嫌晩。欲解方言訝未通。雖到遼陽非我地。此生蹤跡類飄蓬。</text>
<title>遼陽途中。次南岡韻。</title>,<text>沙河征外樹。幾度送征軺。天上星流火。人間客渡遼。壯心空自許。殊俗不相饒。仍想丁家子。風期可一邀。</text>
<title>遼陽途中。次南岡韻。 其2</title>,<text>秋風吹客路。暮雨濕征軺。故國難超海。長亭直過遼。已拚行役苦。爭奈別愁饒。尙賴羈遊樂。相從不待邀。</text>
<title>遼陽途中。次南岡韻。 附南岡原韻 二首</title>,<text>一雨收殘暑。西風引使軺。無閭天接塞。華表鶴歸遼。病骨逢秋健。羈懷入夜饒。美人千里隔。脈脈杳難邀。</text>
<title>遼陽途中。次南岡韻。 附南岡原韻 二首 其2</title>,<text>晩凉生寢席。孤館駐征軺。夜夢還迷薊。鄕書不到遼。銀蟾秋正好。華髮客偏饒。賴有同來友。書床屢見邀。</text>
<title>遼陽途中。次南岡韻。 附西村次韻</title>,<text>渺渺燕雲路。西風送遠軺。乾坤今日漢。城廓舊時遼。海外鄕山隔。秋來旅夢饒。一年征役苦。難忝負相邀。</text>
<title>遼陽途中。次南岡韻。 附西村次韻 其2</title>,<text>流虹佳節至。萬里走星軺。薊戍雲連海。燕山路出遼。客遊秋更闊。鄕思暮還饒。獨有天邊月。相隨不待邀。</text>
<title>途中偶吟。呈使相質正。</title>,<text>征驂隨日日西歸。腰帶今寬一寸圍。八里站邊風滿幘。三叉河上雨沾衣。胡山繞塞迷靑海。關路連雲入紫微。可是天公容客子。晴陰與願不相違。</text>
<title>途中偶吟。呈使相質正。 附南岡次韻</title>,<text>悵望家鄕曷月歸。山回萬疊水千圍。盈簪短髮羞看鏡。滿磧寒風欲授衣。半夜析聲人悄悄。一天秋思雨微微。客驂三日高平館。强恨年來事事違。</text>
<title>途中偶吟。呈使相質正。 附西村次韻</title>,<text>遼塞秋生客未歸。異鄕旅飯減腰圍。關程殘暑偏逢雨。遊子新涼已薄衣。日暮邊城狼火遠。雲沈海戍雁書微。傍人休說羈遊苦。十載薊門計已違。</text>
<title>偶吟</title>,<text>遼河十里雨。薄暮欲迷津。爲是鄕音別。相逢不問人。地闊無閭塞。天低析木津。西風吹暝雨。愁殺倦遊人。煙蕪鴨水渚。霧樹𪚥江津。自是鄕心切。非關憶遠人。淸淺銀河水。阿誰上問津。佳期空七夕。腸斷意中人。</text>
<title>偶吟 附南岡次韻</title>,<text>客心懸魏闕。鄕夢過臨津。萬里乘槎去。風沙不待人。八里風生磧。三叉霧暗津。多情邊地月。偏照望鄕人。遼河天共闊。應接漢江津。共下思親淚。誰憐去國人。秋風起河漢。仙駕渡天津。願將今石雨。沾灑別離人。</text>
<title>用前韻。戲作香奩體。</title>,<text>箕城那可說。樂生口生津。城裏長春院。誰爲第一人。情外關西路。西來是古津。迢迢一千里。紅袖去來人。萬古銷魂地。滔滔鴨綠津。惟應石不盡。多少送行人。傷離愁悄悄。樂遇喜津津。借問悲歡裏。平生了幾人。</text>
<title>用前韻。戲作香奩體。 附南岡次韻</title>,<text>仙子長春院。初來洛水津。新粧耀朝日。驚動遠遊人。宿緣自相合。龍劍化延津。玉蘭今可玩。俱是可怜人。無限傷心石。離離鴨水津。不論情厚薄。分付去留人。長江河渺渺。欲渡還迷津。慘然不忍別。淚濕如花人。</text>
<title>高平。聞擊析有感。</title>,<text>絶塞寒更析。秋宵殊未分。天涯一眉月。城外幾重雲。暝和蛩催織。遙驚雁叫群。邊城俱是恨。倂入客中聞。</text>
<title>高平。聞擊析有感。 其2</title>,<text>旅館同三宿。羈懷已十分。新蟾迷古磧。斷雁入孤雲。險語知難及。宏才自不群。聯床談未了。刁斗枕邊聞。</text>
<title>高平。聞擊析有感。 附南岡次韻</title>,<text>故園千里隔。脈脈到宵分。有淚空沾枕。無山可望雲。異鄕誰解語。孤榻久離群。木析寒聲起。那堪夢中聞。</text>
<title>高平。聞擊析有感。 附南岡次韻 其2</title>,<text>萬里同羈旅。那將物我分。猶慙行擿植。更仰氣凌雲。句法江西派。才名冀北群。客中相感發。方信友多聞。</text>
<title>代新安人戲呈質</title>,<text>別後奄奄命僅生。鏡中無復舊時形。亦知阿母怜初度。重爲郞君恨此名。</text>
<title>代新安人戲呈質 其2</title>,<text>聽說箕城君莫欣。夢中何處不爲雲。人生八歲猶耽乳。那有心情更向君。</text>
<title>代新安人戲呈質 其3</title>,<text>去來俱是阿郞思。紅袖長程豈足言。賤妾不辭千里遠。未知誰啓普通門。</text>
<title>代新安人戲呈質 附南岡次韻</title>,<text>好緣應是結三生。函裏那能久鍊形。玉瘦爲郞無足恨。願郞珍重記吾名。</text>
<title>代新安人戲呈質 附南岡次韻 其2</title>,<text>西來紅袖自欣欣。香夢生憎楚岫雲。惟願此身同▣翼。一心終始事郞君。</text>
<title>代新安人戲呈質 附南岡次韻 其3</title>,<text>隨州千里幸蒙恩。箕壤風流不足言。自念絲蘿知所託。白頭休遣賦長門。</text>
<title>近數日西風甚冷。不覺戀鄕。聊述四絶句。</title>,<text>曠野人稀路更長。白雲終日只悠揚。關河不鎖思親夢。夜夜猶能近北堂。</text>
<title>近數日西風甚冷。不覺戀鄕。聊述四絶句。 其二</title>,<text>絶塞西風滿鬢秋。行人日暮起鄕愁。可怜空外淸砧響。河漢三更看火流。</text>
<title>近數日西風甚冷。不覺戀鄕。聊述四絶句。 其三</title>,<text>萬里閭陽客路悠。秋風一夜動林丘。遙知湘浦添簫瑟。何處行吟憶遠遊。</text>
<title>近數日西風甚冷。不覺戀鄕。聊述四絶句。 其四</title>,<text>故國秋生客來遑。想應三逕已荒涼。來時初種西墻竹。添得新梢幾箇長。</text>
<title>近數日西風甚冷。不覺戀鄕。聊述四絶句。 附南岡次韻</title>,<text>茫茫遼野接天長。塞上風沙晩更揚。過盡高平關路阨。中宵一念在垂堂。</text>
<title>近數日西風甚冷。不覺戀鄕。聊述四絶句。 附南岡次韻 其2</title>,<text>潘郞衰鬢已驚秋。塞雁寒宵又喚愁。老去羈懷無處看。旅窓空看月華流。</text>
<title>近數日西風甚冷。不覺戀鄕。聊述四絶句。 附南岡次韻 其3</title>,<text>宦路年來事謬悠。菟裘端合築山丘。只緣未報君恩重。一劍三秋賦遠遊。</text>
<title>近數日西風甚冷。不覺戀鄕。聊述四絶句。 附南岡次韻 其4</title>,<text>遊子天涯久未遑。邊風已作十分涼。寂寥孤館燈相伴。壞壁寒蛩語夜長。</text>
<title>昨夜月色甚可愛。仍用前韻。仰呈兩絶。</title>,<text>涼蟾光吐夕雲消。千斛金波洗泬寥。想得故園人不寐。異鄕征役說今宵。</text>
<title>昨夜月色甚可愛。仍用前韻。仰呈兩絶。 其2</title>,<text>一別經心恨未消。月明如海夜寥寥。碧城東望三千里。更有何人惜此宵。</text>
<title>昨夜月色甚可愛。仍用前韻。仰呈兩絶。 附南岡次韻</title>,<text>年年爲客客魂消。邊塞何人慰寂寥。萬事已隨雙鬢換。蟾光依舊照今宵。</text>
<title>昨夜月色甚可愛。仍用前韻。仰呈兩絶。 附南岡次韻 其2</title>,<text>眉銷閑愁未肯消。九秋心事轉寥寥。誰怜上天姮娥苦。萬古孤眠度此宵。</text>
<title>東關途中口號</title>,<text>度盡遼陽塞外山。歸程又近海雲間。一年征役秋將老。愁見長林倦鳥還。</text>
<title>東關途中口號 其二</title>,<text>萬里乾坤夢裏山。秋來物色竹籬間。多情更有墻陰菊。獨勒寒英待主還。</text>
<title>東關途中口號 其三</title>,<text>故鄕迢遞隔千山。弊盡征衫道路間。關上月輪今又缺。天涯遊客幾時還。</text>
<title>連山別寓述懷</title>,<text>旅病秋偏作。邊風未授衣。檢方新劑藥。排恨强尋詩。一夕懷仍阻。三更夢獨歸。如何城上折。又是不眠時。</text>
<title>連山別寓述懷 附南岡次韻</title>,<text>萬里勞行役。寒風透客衣。世紛侵短鬢。物色入新詩。塞北魚仍斷。天南雁不歸。羈懷今夜苦。關月上來時。</text>
<title>登觀海亭</title>,<text>臺前一碧浩無涯。遠客超然獨立時。拍岸雄風驅烈缺。羃天驚浪舞馮夷。神情惝怳還疑夢。風景蒼茫不入詩。咫尺蓬萊如可到。片帆吾欲訪安期。</text>
<title>次南岡</title>,<text>客子長亭杳一涯。楡關古道夕陽時。天低溟渤迷三島。地絶窮荒近九夷。萬里羈遊他夜夢。一秋行李幾篇詩。征人軟脚還家樂。莫負南岡歲暮期。</text>
<title>次南岡題采薇亭 自註。荷示高韻。雖卽點改。業已敬次。敢玆繕呈。</title>,<text>名區仍舊蹟。遠客意難勝。異地曾遐想。嚴程只暫登。仰來欽懦立。高處可階升。萬古君臣論。堂堂是準繩。</text>
<title>次南岡題采薇亭 自註。荷示高韻。雖卽點改。業已敬次。敢玆繕呈。 附南岡原韻</title>,<text>傍水荒城在。千秋事莫徵。波心孤島立。亭上幾人登。慕義皆能仰。如天不可升。落暉催客意。恨未繫長繩。</text>
<title>又次前韻 采薇亭</title>,<text>綱常如昨日。往事豈無徵。廟貌丹靑古。蘋蘩俎豆登。渚風餘澤遠。江月片心升。爲是求仁地。褒崇自繼繩。</text>
<title>次南岡韻。呈書狀。</title>,<text>客程三日滯秋槎。郵館寥寥坐攝痾。馬上只知消歲月。鏡中那識減客華。羈愁北海連宵而。歸夢東籬滿地花。一首新詩驚寂莫。百朋誰道物其多。</text>
<title>次南岡韻。呈書狀。 附南岡原韻 自註。到豐潤。因車輛落後。久留空館。夜懷甚苦。遂成一律。仰呈書狀，質正。求和敎。</title>,<text>萬里同來海上槎。久淹孤館抱沈痾。關河迢遞身將老。歲月崢嶸鬢已華。故國歸來三夜夢。空床落去一燈花。客中準擬詩排恨。纔到詩成恨轉多。</text>
<title>沙流河途上</title>,<text>薄暮遙岑翠欲迷。紅霞飛盡暝鴉啼。逢人恨問孤城路。直指蒼蒼亂樹西。</text>
<title>沙流河途上 其2</title>,<text>殊方日暮客情迷。衰草寒蛩處處啼。惆悵西來幾千里。馬頭歸路又看西。</text>
<title>沙流河途上 附南岡次韻</title>,<text>漠漠荒郊路自迷。秋林蕭索鳥空啼。燕山北去幾千里。我思東歸我馬西。</text>
<title>沙流河途上 附南岡次韻 其2</title>,<text>薊州城外暝煙迷。城上時聞鳥夜啼。日暮帝京何處是。征衫濕盡薊門西。</text>
<title>輓退溪李先生</title>,<text>雲谷徽音絶。年今五百廻。淫辭優眩俗。夫子任開來。聖賢平生學。經綸一世才。工夫至純熟。理義捨安排。木鐸天將振。陶山道共頹。民悲傳霖靄。士哭孔樑摧。妙談勤開示。宏規竟卷懷。靑丘不盡恨。寂寞舊書齋。</text>
<title>輓南冥曺先生</title>,<text>一夜妖星犯少微。忽傳南國玉沈輝。山林每有傷時歎。事業長爲杜德機。不復瑶琴參妙契。空餘寒月照柴扉。生蒭辜負思賢意。淸淚無端更滿衣。</text>
<title>輓鶴洞李監司 光俊</title>,<text>明時多閥閱。田畝樂餘光。福履尊三達。家聲重兩郞。去思留峴石。遺化詠南棠。他日循良傳。治功不數黃。</text>
<title>李庶尹元孫遺愛碑</title>,<text>遺愛歌聲遠播。一夫謠萬人和。抱布握粟貿貞玉。一片龜趺。浿水滔滔幾多時。父老長言壬寅槼。壬寅今已十八秋。死者可作碑可休。</text>
<title>洪州李使君臨別來告歸。始知有啓行。以一律追謝之。</title>,<text>病裏無人事。春前有別離。一杯先把酒。五字不成詩。薄送憐吾負。相過感子知。南州梅信近。莫惜驛邊枝。</text>
<title>送丁正郞赴日東</title>,<text>禦戎無上策。和好亦其中。本出羈縻計。何須較拙工。事應仍舊得。機或過謀窮。尙賴皇靈大。長驅駕浪風。</text>
<title>送丁正郞赴日東 其二</title>,<text>陳迹空餘夢。君行更夢中。鯨波掣任伯。鰲足戴共工。壯志還堪托。奇遊倘可窮。平生仗忠信。殊俗動威風。</text>
<title>夜坐聽雨</title>,<text>古寺鍾初定。中宵聽雨聲。明朝後山色。春意看新生。</text>
<title>過蕩春臺 松都</title>,<text>荒亡日夜事奢華。行樂如煙迹已訛。惟有昔時文石階。秖今留作野人家。</text>
<title>送金正受出宰槐山 名順命</title>,<text>羸驂不必佔新圖。五馬誰知氣正粗。三黜未論人共惜。一麾還與世相殊。海山秋盡蕙蘭歇。枳棘𪚥𪚥鸞鳳孤。更有𪚥南老畸客。滿頭霜雪夢江湖。</text>
<title>李評事子敏過余于龍興衙舍。仍索贈言。不可以辭拙拒了。走次五峯詩老韻塞責。</title>,<text>嶺外何須必死人。馳驅貴不喪天眞。夫君更復親戎馬。吾道由來厄蔡陳。碧海濤生驚筆勢。黑山風振淨胡塵。他鄕豈待曾相識。傾蓋還欣坐了春。</text>
<title>東門路。偶感有作。漫書以贈。戊子夏至後</title>,<text>崧巒浮翠鬱岹嶢。興廢悠悠共寂寥。過客不堪傷往事。野人猶解說前朝。舊葱佳樹興王宅。零落殘碑善竹橋。故國自然多感慨。夕風疏雨更蕭蕭。</text>
<title>土宇收入花草有感。戲吟博粲。</title>,<text>新開土屋藏名卉。幽趣猶多日涉園。結習未除還是病。性情稍爽豈知煩。曾聞喬木無時事。今見殘根有議論。盡付化兒殊省力。不堪霜雪被蘭蓀。</text>
<title>昨蒙瓊玖之贈。厚意難孤。謹用來韻。唐突效嚬。足博一粲。</title>,<text>梅蕊春生憶故山。倦從岐路較炎寒。時趍戎馬欺逢掖。道際風雲競豸冠。白首不嫌三黜仕。靑囊猶祕九還丹。公家了事元痴業。棲息𪚥枝分却安。</text>
<title>昨蒙瓊玖之贈。厚意難孤。謹用來韻。唐突效嚬。足博一粲。 其二</title>,<text>浪把身心役是非。多君獨向卷中思。殘經共恨人猶遠。實學誰知道在玆。用處提撕方得力。靜中認軆是嚴師。神明父母寧欺我。不害還成折臂醫。</text>
<title>早起有感。呈夢村相公求敎。</title>,<text>九月更九日。愁病復愁時。白鬢年將暮。黃花雨打欹。天心冥莫測。人事莾難知。茱佩尙餘興。幽懷欲語誰。</text>
<title>九日。次友人韻。二首。</title>,<text>茱囊驚舊俗。客裏寸腸廻。不見故園菊。那知佳節來。白頭欺落帽。靑眼勸銜杯。怊悵今年事。猶堪笑口開。</text>
<title>九日。次友人韻。二首。 其二</title>,<text>絶塞秋空老。天涯客未廻。重陽佳節至。一倂遠愁來。鞍馬身千里。漂零酒一杯。遙憐故園菊。此日爲誰開。</text>
<title>送金亨吉赴任陜川 名昌一○庚戌暮春。漢上病敦寧。</title>,<text>舊聞唾老別。今日送君行。因思故人恨。是我眼中情。</text>
<title>送金亨吉赴任陜川 名昌一○庚戌暮春。漢上病敦寧。 其二</title>,<text>分陜難爲政。爲治顧力行。善推應自化。那必竭人情。</text>
<title>送金亨吉赴任陜川 名昌一○庚戌暮春。漢上病敦寧。 其三</title>,<text>巨室人之慕。推誠道乃行。孟稱無得罪。不是殉其情。</text>
<title>上蘇齋相公十靑亭 萬曆戊午仲夏</title>,<text>庭院蔥籠一色鮮。相公心賞雪霜邊。樓臺可起還無地。嵒岫疑通小有天。共說四時春自在。須知半世道彌堅。笑他桃李閑園裡。爭向東風浪妬姸。</text>
<title>挽柳西厓</title>,<text>氷蘖襟懷玉雪神。才堪王佐志經綸。聲名往日空餘子。事業淸朝見大臣。千仞覽輝期瑞鳳。百年返袂泣窮麟。新摧天柱同然慟。不盡羊曇醉後春。</text>
<title>次景涵韻。贈鄭子明。本草云。許重菴筬。</title>,<text>先賢千萬語。只是放心收。一得胸中正。瞭然政在眸。</text>
<title>挽李知退堂 名廷馨。參判。</title>,<text>詩禮傳家訓。聰明擅席珍。玉堂盛妙譽。鈴閣頌遺仁。共說全才富。咸推至性淳。維揚存晩計。元祐惜完人。不恨一麾去。遽驚雙豎神。偏傷舊銓友。啜泣淚滿巾。</text>
<title>挽許判書李睟光 號芝峯</title>,<text>詩禮名家世有人。風流儒雅自殊倫。官啣北斗隣台座。藻鑑東銓聳搢紳。雨露未回泉下夢。丹靑空幻畫中身。交遊多少存亡慟。淚入寒山月色新。</text>
<title>挽許判書尹根壽 號月汀</title>,<text>籍甚草堂胤。名高行更完。持衡甄一世。搢笏領千官。此日方論賞。餘生痛蓋棺。傷心麟閣畫。寂寞閟儀觀。</text>
<title>挽許判書尹根壽 號月汀 其二</title>,<text>晚節漢江上。開亭號十貂。相從共談笑。聊復度曛朝。存沒驚魂夢。煙霞鎻寂寥。不堪聞恨。寒日更蕭蕭。</text>
<title>挽許岳麓尹根壽 號月汀</title>,<text>家庭儒雅繼聲名。平步雲霄士望傾。一疏守經持議確。片言扶杜見機明。台衡未荷生前寵。鍾鼎空成地下榮。講院銀臺思伴直。白頭揮淚望佳城。</text>
<title>聞喜席上。喜奉許岳麓。李睟光</title>,<text>陽川華閥冠吾東。詩禮傳家有積功。三世靑氊俱中選。五科丹桂各成叢。名公滿座銓權重。法酒盈樽聖渥隆。敝宇何妨呈百技。任敎簾額雨濛濛。</text>
<title>送許書狀使日本洪慶臣 號鹿門。晚全弟。</title>,<text>萬里自今夕。誰堪悵別心。天連銅柱遠。日出海山深。䄂有相如檄。囊無陸賈金。男兒姓名在。須使四弟欽。</text>
<title>次岳麓兄新得職名述懷韻洪鹿門</title>,<text>殘歲迫寒臘。圓月初破輪。此時岳麓兄。題詩故𪚥人。長跪展詩讀。燦若星羅旻。吾兄位家宰。曾是匪躬臣。先王眷遇隆。卄載恩渥新。一病謝簮笏。三霜卧漳濱。問疾數承誨。猶喜德爲隣。忽聞陞大府。歡意暖生春。從前效謇諤。軫念荷聖神。故此借閒局。優遊養病身。嗚呼我王心。天地同其仁。詠懷示愚弟。爲識我心眞。他年漢水曲。白首長相親。</text>
<title>次許岳麓漢上詩韻 二十首○幷序 李芝峯</title>,<text>第一名區柁漢江。暮年勳業負經邦。却將二字題華扁。剩得恩光照夜窓。</text>
<title>次許岳麓漢上詩韻 二十首○幷序 李芝峯 其二</title>,<text>老宰新亭俯碧江。箇中形勝最東邦。眼前無限恩波闊。萬里風煙可小窓。</text>
<title>次許岳麓漢上詩韻 二十首○幷序 李芝峯 其三</title>,<text>忠直人推繼曲江。片言當日可興邦。文貂換却莬裘地。渚月汀雲共一窓。</text>
<title>次許岳麓漢上詩韻 二十首○幷序 李芝峯 其四</title>,<text>筆底文澖浩似江。家聲奕世動偏邦。爲因丘墓長瞻望。小閣南頭不設窓。</text>
<title>次許岳麓漢上詩韻 二十首○幷序 李芝峯 其五</title>,<text>袞袞衣冠共此江。地靈人傑勝吾邦。休嫌病後難登壟。咫尺松楸白入窓。</text>
<title>次許岳麓漢上詩韻 二十首○幷序 李芝峯 其六</title>,<text>岸上靑山岸下江。鍾靈毓秀翊藩邦。不須更作思亭記。自有高詞映綺窓。</text>
<title>次許岳麓漢上詩韻 二十首○幷序 李芝峯 其七</title>,<text>多公才學笑潘江。世稿雄詞播異邦。怪底山川增氣色。壁間奎藻耀軒窓。</text>
<title>次許岳麓漢上詩韻 二十首○幷序 李芝峯 其八</title>,<text>平臨冠岳帶三江。盤踞千年壯一邦。卜等知公占勝盡。收收風景在秋窓。</text>
<title>次許岳麓漢上詩韻 二十首○幷序 李芝峯 其九</title>,<text>異代才同夢華江。盛名今日聳家邦。還將事業輸高臥。字宙淸風一北窓。</text>
<title>次許岳麓漢上詩韻 二十首○幷序 李芝峯 其十</title>,<text>山拆西南畫大江。此間奇絶冠中邦。主人自是貪看水。亭上皆通面面窓。</text>
<title>次許岳麓漢上詩韻 二十首○幷序 李芝峯 其十一</title>,<text>謝家詞藻詠澄江。一點文星照震邦。今日喜觀亭上作。筆端風雨夜掀窓。</text>
<title>次許岳麓漢上詩韻 二十首○幷序 李芝峯 其十二</title>,<text>霜草平連十里江。江頭驛路出南邦。殷勤手翦簷前樹。怕碍山光不到窓。</text>
<title>次許岳麓漢上詩韻 二十首○幷序 李芝峯 其十三</title>,<text>十年歸計負滄江。只爲生逢有道邦。倘許卜隣成舊約。小軒相對白雲窓。</text>
<title>次許岳麓漢上詩韻 二十首○幷序 李芝峯 其十四</title>,<text>許渾詩壓李才江。何幸吾生得共邦。他日扁舟期一訪。水亭高處夜開窓。</text>
<title>次許岳麓漢上詩韻 二十首○幷序 李芝峯 其十五</title>,<text>終古洪流禹鑿江。地形羅濟此分邦。高人胸次元來闊。四面乾坤不隔窓。</text>
<title>次許岳麓漢上詩韻 二十首○幷序 李芝峯 其十六</title>,<text>漢江佳麗比吳江。山水休言在越邦。最是樓臺如畫裏。小亭人倚夕陽窓。</text>
<title>次許岳麓漢上詩韻 二十首○幷序 李芝峯 其十七</title>,<text>平生渴夢幾吞江。醉裏豪情溢海邦。猶憶去年篷底飮。五更寒雨打船窓。</text>
<title>次許岳麓漢上詩韻 二十首○幷序 李芝峯 其十八</title>,<text>濟川亭下浸長江。形勝由來說此邦。堪恨臥遊空寄興。一秋辛苦讀書窓。</text>
<title>次許岳麓漢上詩韻 二十首○幷序 李芝峯 其十九</title>,<text>慣從漁子泛秋江。兩眼平生遍遠邦。漢水風光還攬我。曉來歸夢落逢窓。</text>
<title>次許岳麓漢上詩韻 二十首○幷序 李芝峯 其二十</title>,<text>故鄕蓴鱠憶松江。張翰風流擅晉邦。何似十貂亭上客。網魚甌酒倚閒窓。</text>
<title>次許岳麓韻李芝峯</title>,<text>乾坤小傳舍。日月無停輪。擾擾紅塵內。誰是度世人。於欲乘元化。飛飛凌紫旻。知公本天仙。來作歲星臣。因疾得養性。年邁氣愈新。方將慕眞隱。結屋淸江濱。丹霞以爲粮。雲月以爲隣。衰顔變韶雅。素髮還靑春。問公何能然。斂形而嗇神。此術可醫國。豈但醫一身。所喜心不病。休言臂不仁。衣冠苦相縛。得喪竟非眞。逍遙九天上。思與韓衆親。</text>
<title>次許岳麓韻。與伯氏久庵同賦。韓柳川 名浚溓</title>,<text>心遠身便境自閑。竹亭淸籟晝生寒。何人謾道能成病。正好臨風倚翠竽。</text>
<title>次許岳麓韻。與伯氏久庵同賦。韓柳川 名浚溓 其二</title>,<text>台星卿月坐來閑。只托幽期保歲寒。經卷藥爐無外事。竹籬終日護新竿。</text>
<title>奉贈許岳麓。兼以爲賀。沈一松</title>,<text>漳濱舊疾到三霜。藥力還隨學力强。白首傷時多繞壁。丹心戀闕屢封章。數行鸞札雲煙濕。一束貂皮雨露香。賞諫拜昌增聖德。老臣忠直冠東方。</text>
<title>次許判相岳麓韻沈一松</title>,<text>春曹休沐任長閑。淸簟疏簾六月寒。藥裹關心詩不廢。南墻新課幾瑤竿。</text>
<title>次許判相岳麓韻沈一松 其二</title>,<text>已把浮荣付等閑。多慙鷗鷺舊盟寒。聞君解却氷銜盡。江海同垂籊籊竿。</text>
<title>次許判相岳麓韻沈一松 其三</title>,<text>吾王聖德不踰閑。經幄猶堪戎十寒。敬怠丹書應有訓。豈容虛老渭川竿。</text>
<title>次許判相岳麓韻沈一松 其四</title>,<text>四玩盈庭一室閑。新詩題罷筆生寒。知君病後今全減。共擬秋江把釣竿。</text>
<title>次許判相岳麓韻沈一松 其五</title>,<text>終南眞面入窓閑。露濕琴絲古調寒。苔蘚上階公事少。臥看簷日下三竿。</text>
<title>次許判相岳麓韻沈一松 其六</title>,<text>門館張羅靜且閑。霏微山翠雨餘寒。只慙無竹令人俗。安得君家一兩竿。</text>
<title>次許判相岳麓韻沈一松 其七</title>,<text>節序推遷亦不閑。蹔然而燠蹔然寒。窓前有草看生意。況復蓬房與竹竿。</text>
<title>次許判相岳麓韻沈一松 其八</title>,<text>夢尋江路馬蹄閑。柳貫銀鱗雪色寒。沽酒何須杏花店。靑旗應有出林竿。</text>
<title>奉呈許岳麓寅丈求和 二首 沈一松</title>,<text>枉鼓三年瑟。長被六月裘。區區塡海計。草草食氷謀。不必看除目。還堪閉病眙。靑山久入夢。世事付悠悠。</text>
<title>奉呈許岳麓寅丈求和 二首 沈一松 其二</title>,<text>人誰思骨鯁。吾未卜菟裘。報國誠無策。藏身豈有謀。風霜侵病脚。水石礙吟眸。君對南墻竹。浮名亦謬悠。</text>
<title>十貂亭 金靑陸集子尙。慶州府尹。 金德謙</title>,<text>殊錫從天寵乃言。秋毫一一摠君恩。較來白璧慚高價。買却靑山敞小軒。園帶榮光春不老。湖如勅賜鏡無痕。何人錯道貂還獘。羸使芳名百世存。</text>
<title>謝許功彦 筬 見訪 知退堂集第二卷 李廷馨</title>,<text>落花芳草㭺柴門。午睡方酣喚不醒。稚子急傳嘉客至。德容欣接故人形。淸談亹亹猶披霧。病眼昏昏不對靑。他夕相思懷更苦。子規林外叫冥冥。</text>
