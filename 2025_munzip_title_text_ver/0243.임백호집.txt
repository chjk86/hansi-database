<title>贈眞鑑</title>,<text>夜伴林僧宿。重雲濕草衣。巖扉開晩日。棲鳥始驚飛。</text>
<title>戲題</title>,<text>日暮銀橋迥。閑愁客裏多。靑樓人不見。雨濕石榴花。</text>
<title>送崔珹</title>,<text>相送暮溪頭。溪流寒更綠。君歸水亦東。悵望雲山隔。</text>
<title>題圓明軸</title>,<text>天碧銷雲氣。江空受月輝。師能微笑否。此是上筋機。</text>
<title>題海日樓</title>,<text>寒日下遙岫。煙生梅橘洲。長風吹海雪。片片入高樓。</text>
<title>秋齋卽事</title>,<text>寒齋坐不移。南客思歸切。林葉夜聞風。稚兒朝拾栗。</text>
<title>月出山詞</title>,<text>玩鶴西湖月。騎龍九井雲。夜深橫鐵笛。朝罷玉宸君。</text>
<title>登錦江樓 公州</title>,<text>雪盡梅花岸。煙生杜若洲。春深傷極目。客子倦登樓。</text>
<title>贈潛師 道潛</title>,<text>我則不如君。君則不如雲。無心自出岫。僧俗兩紛紛。</text>
<title>留別成而顯</title>,<text>出言世謂狂。緘口世云癡。所以掉頭去。豈無知者知。</text>
<title>咏溪</title>,<text>溪響夜來多。蕭蕭枕邊到。幽人和睡聞。夢作千山雨。</text>
<title>咏子規</title>,<text>帝子思巴國。江南怨未歸。一聲啼欲斷。明月海棠枝。</text>
<title>無語別</title>,<text>十五越溪女。羞人無語別。歸來掩重門。泣向梨花月。</text>
<title>漫興</title>,<text>莫向錦官道。西城煙柳多。溪南一片雨。濕盡野棠花。</text>
<title>咏懷</title>,<text>未築生涯洞。生涯尙轉蓬。江湖一片夢。煙雨數三峯。</text>
<title>漢江舟中</title>,<text>一抹廣陵樹。數聲煙渚鴻。亂帆懸夕照。孤浦起西風。</text>
<title>靜戎江</title>,<text>江水本無浪。江風何太狂。孤舟不可倚。煙樹已斜陽。</text>
<title>冒雪到任實縣。縣內皆禁行旅。乃抹馬。乘夜到枸杞村。</title>,<text>暮雪投山縣。官人語甚獰。家家禁行旅。昏黑且孤征。</text>
<title>入耽羅咏橘 丁丑。大府爲濟州牧使。公登第。以新恩渡海榮觀。</title>,<text>此樹生南國。曾看楚客辭。芳枝採盈掬。千里寄相思。</text>
<title>題小屛 二首</title>,<text>寒江煙樹村。此是生涯洞。鴻雁江南飛。如何客秦壟。</text>
<title>題小屛 二首 其二</title>,<text>幕府彈長鋏。烏紗困欲低。淸秋南國思。只在雁峯西。</text>
<title>晴雪</title>,<text>山外日應晩。淸暉生玉岑。棲禽振寒翮。晴雪落高林。</text>
<title>窮年鞍馬。髀肉已消。而旅枕一夢。尙在龍荒之外。感而有作。高山察訪時作</title>,<text>宦味酸於醋。行裝淡似僧。雄心夢猶在。鐵馬渡河氷。</text>
<title>窮年鞍馬。髀肉已消。而旅枕一夢。尙在龍荒之外。感而有作。高山察訪時作 其二</title>,<text>塵生白羽箭。夢渡黃龍府。郵亭寄一官。抱膝吟梁甫。</text>
<title>滿月臺別友</title>,<text>不管興亡事。能關去住情。荒臺一杯酒。風笛兩三聲。</text>
<title>別金汝明</title>,<text>錦里春正月。東風白鷺洲。離人惜分手。更艤木蘭舟。</text>
<title>贈金時極別</title>,<text>天雨夜連床。天晴朝別苦。慙吾挽客情。不及前江雨。</text>
<title>贈安道士</title>,<text>聞說毗盧頂。平臨八萬峯。仙翁一留錫。蘿逕有遺蹤。</text>
<title>發龍泉。冒雨投宿宣川郡。途中吟策馬雨中去。逢人關外稀之句。乃分韻成五言絶句 十首。</title>,<text>知心有短桐。應俗無長策。嘆息休明人。常爲鞍馬客。</text>
<title>發龍泉。冒雨投宿宣川郡。途中吟策馬雨中去。逢人關外稀之句。乃分韻成五言絶句 十首。 其二</title>,<text>我有追風騎。胡驄玉面馬。塵沙靜四關。誰識千金價。</text>
<title>發龍泉。冒雨投宿宣川郡。途中吟策馬雨中去。逢人關外稀之句。乃分韻成五言絶句 十首。 其三</title>,<text>千重鰈海雲。一陣龍川雨。莫惜濕征衣。甘霖蘇九土。</text>
<title>發龍泉。冒雨投宿宣川郡。途中吟策馬雨中去。逢人關外稀之句。乃分韻成五言絶句 十首。 其四</title>,<text>從事詩書府。勞生客路中。天關如可叩。直欲御泠風。</text>
<title>發龍泉。冒雨投宿宣川郡。途中吟策馬雨中去。逢人關外稀之句。乃分韻成五言絶句 十首。 其五</title>,<text>西州萬里程。有客獨來去。長嘯復長歌。逢人無一語。</text>
<title>發龍泉。冒雨投宿宣川郡。途中吟策馬雨中去。逢人關外稀之句。乃分韻成五言絶句 十首。 其六</title>,<text>古道日蕭索。知音那可逢。莫如拂衣去。舊壑巢雲松。</text>
<title>發龍泉。冒雨投宿宣川郡。途中吟策馬雨中去。逢人關外稀之句。乃分韻成五言絶句 十首。 其七</title>,<text>書劍龍鍾客。風塵佁儗人。年年關塞上。不見故山春。</text>
<title>發龍泉。冒雨投宿宣川郡。途中吟策馬雨中去。逢人關外稀之句。乃分韻成五言絶句 十首。 其八</title>,<text>暗向皇天禱。金鷄早出關。南鄕舊豚社。父子一時還。</text>
<title>發龍泉。冒雨投宿宣川郡。途中吟策馬雨中去。逢人關外稀之句。乃分韻成五言絶句 十首。 其九</title>,<text>天際亂峯晴。吾親住其外。行行首獨回。相憶寬衣帶。</text>
<title>發龍泉。冒雨投宿宣川郡。途中吟策馬雨中去。逢人關外稀之句。乃分韻成五言絶句 十首。 其十</title>,<text>日暮尙行役。林昏歸鳥稀。所投非舊識。猶自促征騑。</text>
<title>成佛菴。邀靜老話。休靜。一代名僧。時住香山。</title>,<text>一鳥不鳴處。二人相對閑。塵冠與法服。莫作兩般看。</text>
<title>木蓮峽</title>,<text>山雨滴未滴。水風吹鬢髿。奇香滿廻磴。忽見木蓮花。</text>
<title>次枕虛樓韻 碧潼</title>,<text>鴨水千層浪。龍荒百尺樓。胡星動天北。深夜倚闌愁。</text>
<title>金生以貢士赴京</title>,<text>此地本多別。江邊無柳枝。贈君彤管筆。歸去入龍墀。</text>
<title>池黃門江亭</title>,<text>小屋臨蒼壁。斜陽碧樹秋。寒巖折野菊。獨上意悠悠。</text>
<title>題玄敏軸</title>,<text>古樹無花葉。禪僧了死生。披圖澹相對。江月夜深明。</text>
<title>次法禪軸</title>,<text>禪理本空空。拈何向汝說。山深僧獨歸。古道留殘雪。</text>
<title>江南行</title>,<text>江南冬不氷。水草綠如髮。時有打魚人。沙行足無韈。</text>
<title>晩翠亭十詠</title>,<text>白白雨餘雲。靑靑天外巒。分明摩詰畫。朝暮捲簾看。</text>
<title>晩翠亭十詠 其二</title>,<text>一帶水邊沙。半輪淸曉月。賓鴻夢覺時。却怕陰山雪。</text>
<title>晩翠亭十詠 其三</title>,<text>千竿羽林影。一陣故人風。幽逕涼如許。湘雲寂寞中。</text>
<title>晩翠亭十詠 其四</title>,<text>玉鴨沈栴冷。銀床枕簟涼。三更綠荷雨。驚起睡䲶鴦。</text>
<title>晩翠亭十詠 其五</title>,<text>向暮天如漆。同雲漏雪花。煙生野店小。十里見歸鴉。</text>
<title>晩翠亭十詠 其六</title>,<text>一壑自千霜。冥心桃李逕。風生韶濩音。月寫虯龍影。</text>
<title>晩翠亭十詠 其七</title>,<text>秋晚孤村夕。砧聲隔斷峯。唯應租稅急。寒杵夜深舂。</text>
<title>晩翠亭十詠 其八</title>,<text>桑楡隔籬落。燈火夜闌殘。雨外微微辨。風中爍爍看。</text>
<title>晩翠亭十詠 其九</title>,<text>住近招提境。晨鍾慣耳聞。遙知禮佛罷。閑掃石堂雲。</text>
<title>晩翠亭十詠 其十</title>,<text>風暖野花發。溪深銀鯽肥。一竿聊寄興。煙雨古笞磯。</text>
<title>永思堂八詠</title>,<text>一片終南雲。纔從溪口吐。微涼生晩陰。散作千峯雨。</text>
<title>永思堂八詠 其二</title>,<text>此樹本無聲。風來自生聽。皐魚萬古心。獨立天將暝。</text>
<title>永思堂八詠 其三</title>,<text>山雪夜來多。茅簷供霽望。遙知岳寺僧。獨掃瑤壇上。</text>
<title>永思堂八詠 其四</title>,<text>川疑銀漢來。山似香鑪秀。誰喚謫仙人。更吟江月句。</text>
<title>永思堂八詠 其五</title>,<text>江水潔余身。春風吹我服。冠童亦不隨。花鳥渾相識。</text>
<title>永思堂八詠 其六</title>,<text>煙斂郊原古。霜淸秋水落。牧兒牛倒騎。一笛溪橋夕。</text>
<title>永思堂八詠 其七</title>,<text>夕煙宿不飛。朝煙澹初羃。幽人早捲簾。靜坐看山色。</text>
<title>永思堂八詠 其八</title>,<text>明暗自相催。灘流恒不歇。祗是厭群喧。聲來深夜月。</text>
<title>贈高善建 因厚</title>,<text>山斗苔軒老。離愁度一春。秋風海陽館。相見白眉人。</text>
<title>春日偶吟</title>,<text>松陰分細路。獨立亂山中。澗草纖纖綠。巖花稍稍紅。鳥歸千嶂夕。人語一溪風。忽覺有幽趣。閑雲度碧空。</text>
<title>贈僧解牛</title>,<text>殘春共師別。花落碧峯寒。節序愁中盡。煙蘿夢裏攀。重尋方外契。不改舊時顔。寂默閉門坐。高懷雲與閑。</text>
<title>在錦里留別諸弟</title>,<text>姜被融怡久。淸尊引滿頻。一燈江館曉。孤夢海山春。應俗長爲客。無營不厭貧。將何供子職。關路獨歸人。</text>
<title>寄辛君亨</title>,<text>曉起焚香坐。中庸讀數巡。自知章句陋。始覺性靈眞。月靜潭心影。梅回雪裏春。看看足生意。都只在吾身。</text>
<title>出塞行</title>,<text>烈士生何事。當封定遠侯。金戈辭漢月。鐵馬向邊州。殺氣浮寒磧。陰風動戍樓。腰間白羽箭。射取右賢頭。</text>
<title>題臨皐鶴圖</title>,<text>酒罷客歸去。扁舟依翠巒。化人人本鶴。非夢夢中看。一笑曉雲逝。回頭江月殘。踈星淡天宇。風露五更寒。</text>
<title>入中興洞</title>,<text>心靜境俱寂。石危天與齊。雲橫高岫外。日落大江西。萬壑葉辭樹。一筇人渡溪。巖間長瑤草。莫是遠公棲。</text>
<title>入中興洞 次[天遊子鄭之升]</title>,<text>寺僻居僧少。天高丈室齊。江分平楚外。秋老亂峯西。客榻初廻夢。寒流遠送溪。玆行知不偶。何處覓巖棲。</text>
<title>雨餘吟</title>,<text>淰淰雲生榻。蕭蕭雨送簷。葉舟秋醉重。溪碧夜絃添。霧氣侵晨泠。風威向夕嚴。荷衣半凋落。怊悵倚寒巖。</text>
<title>題鉅野金丈家 顧言</title>,<text>一室星山下。松根古逕微。春歸不知歲。客到始開扉。水竹幽期在。琴樽俗物稀。閑忙悵殊路。芳草獨離違。</text>
<title>南磵。贈成則優。</title>,<text>京洛故人在。弊廬南磵邊。園林倚碧岫。淸白是靑氈。行世無長策。知心有老天。巖扉謝俗駕。只合醉餘眠。</text>
<title>醉呈朴使相 時朴啓賢爲湖南方伯</title>,<text>東山起安石。南國握雕戈。一寸心猶在。群生望已多。軍容雄虎豹。旗雨濕龍蛇。倚槊題新句。書生氣若何。</text>
<title>苦熱</title>,<text>海山乾遠翠。千里瘴雲蒸。紅日午如爍。碧潭龍未升。有心消酷暑。無計踏層氷。便欲泠風御。靑冥控鶴騰。</text>
<title>苦熱 附灌園詩 灌園卽監司朴啓賢</title>,<text>朱明到南紀。北客困炊蒸。海旭朝猶射。溪雲午不升。策勳金井水。解渴玉壺氷。何日逢袁紹。令人興欲騰。</text>
<title>白蓮社。次子寬韻。名愃。公之次弟也。中年廢擧業。專攻詩律。築小亭。手鍾百花。人稱百花主人。嘗有詩曰。十二月中花次次。萬千人裏我閑閑。觀此一句。足想雅趣。</title>,<text>孤城淡夕照。雲海碧挼藍。玉朶峯千萬。荷衣客二三。聯鞭訪白社。一夜縱玄談。更喜禪關靜。溪流凍舌瘖。</text>
<title>到住雲庵 庵在俗離山。公年弱冠。受業於大谷先生。入此山讀書。數歲而還。</title>,<text>步步却淸曠。自驚塵世蹤。巖奇或如虎。松老盡成龍。雪路馬頻蹶。幽林人未逢。行尋翠微寺。柱杖望千峯。</text>
<title>法住寺有得</title>,<text>法寺眞如境。殘鍾靜夜時。風鳴五層殿。月照萬年枝。暫客自幽趣。居僧猶未知。忘言表獨立。多事可除詩。</text>
<title>謝金遠期携酒來尋</title>,<text>君在鍾山下。應薰座上春。遠携銷恨酒。來慰伴燈人。風雪過橋苦。單瓢生事貧。慇懃有如此。多謝見天眞。</text>
<title>伯父楓巖先生挽 自註。公諱復。早年以槐院正字。坐戊申士禍。淪落江湖。以詩酒自娛。壽亦不永。嗚呼痛哉。</title>,<text>才華坐不幸。知命臥滄洲。口尙銷金衆。身能止謗脩。春殘一醉夢。魂逐大江流。哭徹河橋曉。餘霞暎翠樓。</text>
<title>風雪中發望月村。過鼓巖。山水甚佳。有小庵在翠微。路險未得往尋。</title>,<text>臘後湖關雪。天寒雲物頑。無香梅萬樹。不夜月千山。衣弊何嫌濕。行遲更覺閑。未成巖寺宿。空望翠微間。</text>
<title>出山贈僧</title>,<text>蓮花七夜漏。草座共僧棲。月色隱孤嶂。秋聲生亂溪。出山殊忽忽。回首重悽悽。古堞楓如錦。雲梯更許躋。</text>
<title>留別金壯元士秀 名汝岉</title>,<text>去歲龍門浪。風雷奮後先。南宮應星位。北塞據狨韉。一別凋危鬢。三淸阻勝筵。山戎近豕突。誰著祖生鞭。</text>
<title>侍中臺 在蔓嶺</title>,<text>水陸一萬里。思親北去遙。微𨈬敢自愛。薄宦嘆徒勞。路入靑山轉。臺臨碧海高。雲濤接南極。焉得駕輕舠。</text>
<title>元帥臺 在磨天嶺</title>,<text>立馬磨天嶺。雲霞趁曉淸。臺存元帥號。客償壯遊情。萬里碧波外。一輪紅日生。鯨鯢敢驕橫。長嘯氣難平。</text>
<title>慶興府</title>,<text>絶塞臨天塹。轅門畫角閑。寒風生古磧。獵火照陰山。若得輸微力。何須嘆不還。班超非壯士。願入玉門關。</text>
<title>次李達韻</title>,<text>底事催華鬢。人生有去留。不堪關北路。重上驛南樓。玉塞音塵絶。金河日夜流。看君海嶠作。一半是春愁。</text>
<title>簡春湖壟西二騷人</title>,<text>肺病朝慵起。寒齋擁弊裘。風光今若此。良會惜無由。落葉名園夕。殘荷古澤秋。有懷雙宋玉。蕭瑟倚西樓。</text>
<title>戲題生陽館</title>,<text>羸驂載倦客。日晩發黃州。堪恨踏靑節。未登浮碧樓。佳人金縷曲。江水木蘭舟。寂寂生陽館。相思夜似秋。</text>
<title>送鄭節度彦信北征</title>,<text>王命詩書將。元戎虎竹分。雄風吹大漠。殺氣擁邊雲。彩筆圖麟閣。丹心報聖君。誰人解乞火。一劍願從軍。</text>
<title>自九龍潭順流而南</title>,<text>客過九龍峽。煙波孤棹遲。日沈遼海大。風振薊雲微。壯志凌千里。淸遊此一時。江花嬌欲語。妬殺越羅衣。</text>
<title>道中逢雨</title>,<text>山裝換戎服。去去入雲煙。一雨傾雲漢。千峯洗玉蓮。塵淸馬蹄下。泉響虎臺邊。定有禪居處。松花滿石田。</text>
<title>悼灌園先生 六首</title>,<text>痛哭灌園老。奇才出鳳池。春雲靄詩調。逸驥騁文辭。橫槊關河日。宣綸禁掖時。雄豪莫可敵。神速更伊誰。</text>
<title>悼灌園先生 六首 其二</title>,<text>痛哭灌園老。㘅杯不要狂。賢邪一混沌。天地再虞唐。醉去閑愁破。醒來世慮長。金尊無限酒。五十六年强。</text>
<title>悼灌園先生 六首 其三</title>,<text>痛哭灌園老。風塵意氣閑。賓朋孔北海。絲竹謝東山。八座官雖貴。孤忠鬢已斑。知音負喧子。泉壤共開顔。</text>
<title>悼灌園先生 六首 其四</title>,<text>痛哭灌園老。高堂鶴髮鮮。黃泉埋白璧。前歲又今年。禍福天難問。門閭暮未旋。唯餘季弟在。長枕獨漣漣。</text>
<title>悼灌園先生 六首 其五</title>,<text>痛哭灌園老。相逢乙亥年。征南開幕府。賤子仗金鞭。自顧籌謀拙。慙蒙奬飾偏。深恩報何日。關外鬢蕭然。</text>
<title>悼灌園先生 六首 其六</title>,<text>海內成徵士。大谷 人間朴判書。平生許知己。今日摠歸虛。漢水悲風起。鍾山片月餘。危襟萬行淚。哭盡向狼居。</text>
<title>次定州館板韻</title>,<text>勳業悲看鏡。生涯嘆轉蓬。班超猶在塞。宗殼未乘風。一片南州夢。三更北海鴻。羈懷空悄悄。殘燭隔簾紅。</text>
<title>舟中</title>,<text>偶逐海鴻去。帝鄕安可期。水寒秋氣逼。天遠夕陽遲。世上千年事。舟中一局棋。五湖煙景好。怊悵憶䲭夷。</text>
<title>雙碧堂。次霽峯韻。</title>,<text>素心違末路。白屋占淸區。野入遙天大。川從斷岸紆。松篁含晩翠。煙雨展新圖。春到梅花塢。佳期莫遣孤。</text>
<title>邀月堂。次楓巖伯父韻。</title>,<text>佳期邈雲漢。秋至最宜邀。夜靜潮生浦。人閑酒滿瓢。長留白鸞駕。休唱曉仙謠。斗轉簾猶捲。微霜露蓼蕭。</text>
<title>邀月堂。次楓巖伯父韻。 其二</title>,<text>天絶微雲滓。村無好客邀。嫦娥開桂殿。獨夜侑金瓢。二祖興亡局。三郞夢寐謠。還將竊藥悔。憐我鬢蕭蕭。</text>
<title>邀月堂。次楓巖伯父韻。 附楓巖詩</title>,<text>佳月常臨地。長風亦不邀。酒尊烏氏核。身事魏王瓢。墻竹寒於玉。秋蛩切似謠。明朝相別後。何處采艾蕭。</text>
<title>山人處英將歷遊楓岳尋休靜。詩以贐行。</title>,<text>第一山楓岳。無雙釋靜師。上人今遠訪。芳草未言歸。石點談經處。龍降洗鉢時。慇懃說離幻。消息莫相違。</text>
<title>大洞溪邊。贈鄭斯文湛。</title>,<text>嘆息斯人老。淸貧有此無。風塵謝朱紱。江海暎霜鬚。淥醑傳鸚鵡。新篇詠鷓鴣。相看澹忘返。落日下平蕪。</text>
<title>別靑溪之京 梁大樸</title>,<text>春日送君去。幽懷誰與娛。淸時還有味。此物笑非夫。野艇兼茶竈。靑溪近白湖。桃花煙水闊。乘月訪吾無。</text>
<title>尋鳳巖留宿</title>,<text>泉淸覺山近。路轉入林幽。到寺生新興。逢僧說舊遊。雲霞開一面。江海滿雙眸。緬想鴟夷子。功成理釣舟。</text>
<title>差祭西陵。寄南窓金玄成。</title>,<text>牢落時將晚。羈栖志未伸。百年身土木。半世迹風塵。一宦緣明主。三秋別老親。愁邊供典祀。獨坐待淸晨。</text>
<title>差祭西陵。寄南窓金玄成。 附[南窓]</title>,<text>已接鵬程遠。終期蠖屈伸。利斤揮錯節。長篲泛途塵。文彩堪華國。功名定顯親。況聞當起廢。寧久隔昏晨。</text>
<title>贈別金爾玉</title>,<text>淸歌對美酒。壯士慘無懽。三丈金河雪。千尋銕瓮關。遙程不可度。離抱若爲寬。未折春城柳。含情倚玉闌。</text>
<title>挽陳提學女</title>,<text>十五人間世。霜風折弱蘭。慈親未亡怨。君子隔生歡。玉匣菱花暗。緗簾璧月寒。春魂托社燕。應傍舊門闌。</text>
<title>挽金姪克亨 踏靑日。逢喪柩於黃州途中。</title>,<text>恨別纔經歲。仙姿隔一塵。他鄕逢旅櫬。今日是佳辰。燈火樊樓夕。煙花漢水春。斯人卽長夜。誰與話情親。</text>
<title>臘之望。自法住寺經舍那寺。陟不思議庵。眞仙區也。與居僧正禪。懸燈伴宿。</title>,<text>逕仄休筇數。溪氷未解消。崖窮若無地。庵迥倚層霄。翠壁松如畫。香臺鶴可招。微吟度風磴。日下亂山遙。</text>
<title>送正庵先生還朝 朴民獻。以咸鏡監司遆還。</title>,<text>季葉人私學。唯公造大方。初心在經濟。餘事騁文章。兩漢同矩矱。三宗避屈强。雲煙染俗眼。繰繪亦凄凉。</text>
<title>送正庵先生還朝 朴民獻。以咸鏡監司遆還。 其二</title>,<text>某在南鄕日。先生按節時。常聞父老語。無以我公歸。竟抱差池恨。空歌蔽芾詩。誰言參北幕。復此惜離違。</text>
<title>送正庵先生還朝 朴民獻。以咸鏡監司遆還。 其三</title>,<text>壯士拂玉劍。悲歌朔風飄。公來紫塞靜。公去玉京遙。淨練三川水。晴虹萬歲橋。秦中好風景。都入去思謠。</text>
<title>黃岡道中</title>,<text>有父長離索。其如子職何。白雲飛萬里。春草接三河。鞍馬令人老。風沙近塞多。算程猶自慰。明日到中和。</text>
<title>渡淸川江</title>,<text>草草愁行李。悠悠問去津。浦深雲似墨。風捲雨如塵。節侯淸明後。歸程瘴海濱。孤舟荷蓑立。却憶故溪春。</text>
<title>謝安道士來訪。且傳崔大同相問。</title>,<text>臥病麟州日。來尋鶴髮仙。口傳孤竹信。身帶萬山煙。旅思寬何有。沈痾爽欲痊。期君白蓮社。寂寞坐談玄。</text>
<title>送池山人</title>,<text>道骨何嫌瘦。高情本不羈。雲松思舊業。湖海謝新知。木食隨緣足。蘿衣蓋體宜。幽巖饒鶴怨。一杖肯遲遲。</text>
<title>三春體</title>,<text>絶塞驚春晩。孤城倚暮天。柳嚬緣底恨。花笑爲誰姸。春在猶堪賞。春歸亦可憐。莫如傾淥醑。一醉兩茫然。</text>
<title>四月十八日述懷</title>,<text>策馬將安適。臨歧淚滿襟。世間貧別苦。人理父慈深。遠路憂行色。淸時戒陸沈。酬恩問何日。惻惻去留心。</text>
<title>四月十八日述懷 其二</title>,<text>西塞人將發。南雲路幾千。驛亭愁見月。芳草恨連天。壯節寧微眇。郞官不棄捐。須知許國日。是我報親年。</text>
<title>郭山途中</title>,<text>中酒征驂晩。沿途霽景新。滄茫杜子句。消渴馬卿身。落日明山郭。風光泛渚蘋。平生飛動意。寂寞向誰陳。</text>
<title>贈任金丹</title>,<text>江海靑雲士。風塵水部官。相知寸心是。不見十年間。塞外逢何幸。尊前話未闌。碧峯殘夜月。留作別來顔。</text>
<title>定州途中</title>,<text>旅泊誰相問。辭親祗獨傷。眼寒從望遠。身健任途長。霽色饒溪草。風光屬野棠。斜陽一聲笛。去住兩茫茫。</text>
<title>聞鶯</title>,<text>小夢鶯啼送。幽窓睡未濃。曉霞紅一抹。芳草碧千重。得意聲猶怨。含羞語似慵。鳳池風日好。遲爾和簫鏞。</text>
<title>晩起</title>,<text>起晩緣傷酒。悠然倚小軒。日高紅藥塢。煙淡綠楊村。病渴呼氷椀。逃喧閉院門。流鶯最得意。啼罷又飛翻。</text>
<title>劍水驛樓</title>,<text>昨過齊安館。今登劍水樓。親庭已萬里。歸計又三秋。忠孝猶初服。行裝祗遠遊。夕陽催玉厄。歧路政悠悠。</text>
<title>葱秀山</title>,<text>太史曾留記。斜陽駐客程。石危松欲倒。沙淨水偏淸。暗峽長留雨。幽林少見晴。可憐靑嶂月。今夜向誰明。</text>
<title>次舍弟韻</title>,<text>悄悄郡齋夕。庭柯颯已秋。樓高一笛起。月黑數螢流。腰綬有何好。鬢絲緣是愁。誰憐鶺鴒意。湖海遠追遊。</text>
<title>詠鷺</title>,<text>公子風流遠。林塘更待君。稻靑遙可辨。沙白近難分。聽雨依荷蓋。窺魚占水紋。還慚雪毛羽。雲鶴不爲群。</text>
<title>過月南寺遺址</title>,<text>此昔月南寺。煙霞今寂寥。山曾暎金碧。水自送昏朝。古塔依村塢。殘碑作野橋。一無元寶訣。興廢問何勞。</text>
<title>詠病鶴。呈邀月堂主林浩。</title>,<text>矯矯靑田物。相知舊姓林。霜摧籠裏翮。玉裂怨時音。夜月三淸夢。秋風萬里心。仙人不可見。碧海暝雲深。</text>
<title>九日。與兩舍弟遊龍頭川。</title>,<text>片月臨邊堞。秋風滿渚蘋。關河重九節。骨肉兩三人。瘴霧黃花晩。流年白髮新。茱萸不可把。西塞斷音塵。</text>
<title>大芚洞口溪邊會話</title>,<text>旅䆠將淹歲。凉風日颯然。倦來成吏隱。閑處是神仙。野菊重陽後。巖楓返照邊。溪橋更一醉。聊與學逃禪。</text>
<title>大芚寺</title>,<text>海上長春洞。來尋七祖禪。溪虛樓近竹。峽束石磨天。古殿聞齋磬。空林見夕煙。東峯夜無月。寂寂伴燈眠。</text>
<title>次舍弟子中韻 名懽。以詩酒名於世。累擧不中。晩調縣官。未滿五十而卒。</title>,<text>仙源不可極。一杖試幽尋。小壑偏秋響。高林易夕陰。凉多欲來雨。啼罷已栖禽。歸去禪扉靜。談空坐夜深。</text>
<title>北彌勒</title>,<text>煙霞隔下界。蘭若秘仙眞。絶壑吞西海。危巒掛北辰。孤心那得睡。虛室自無塵。夜靜聞靈籟。燈花落又頻。</text>
<title>石窟數間。有絶粒僧。</title>,<text>洒洒巖僧住。微風自動幡。不曾離石榻。那復夢金門。絶食身無辱。還源道亦尊。仍悲采藥去。未與接淸言。</text>
<title>喜慶樓 光州客館。名於湖南。</title>,<text>誤入芙蓉洞。風流會曼鄕。樓鍾報淸曉。山雨送微凉。肺病猶耽酒。身閑不計程。琴尊更一醉。塵事摠茫茫。</text>
<title>贈別朴點馬</title>,<text>石渡人初靜。孤舟日暮橫。知音不易得。此別若爲情。冬暖江煙重。林踈驛路明。行塵入悵望。迢遞漢陽城。</text>
<title>妓挽</title>,<text>艶艶箕都秀。雙蛾遠岫微。不緣花結子。那有玉銷圍。世事餘粧鏡。流塵暗舞衣。春魂托何處。江柳燕初歸。</text>
<title>伏枕箕都。奉簡庶尹先生。</title>,<text>西塞近遼左。地寒常倍加。方春箕子國。不見杜鵑花。作客身多病。思歸夢是家。蘭舟違醉興。江月爲誰斜。</text>
<title>過雙忠廟 在鐵山</title>,<text>胡兵渡鴨水。白日戰塵飛。絶塞無來救。孤城未解圍。男兒義不辱。烈士死如歸。萬古雙忠廟。征驂駐夕暉。</text>
<title>山郡</title>,<text>寥寥郡齋夕。此意問如何。深樹鳥聲樂。小軒山色多。盤羞雜芝木。客路盡雲蘿。却笑三淸館。華燈照越羅。</text>
<title>山家</title>,<text>此地似桃源。淳風無乃存。山田不入籍。茅舍自成村。放犢兒歸壟。提筐女在園。園蔬軟勝肉。孰與子公黿。</text>
<title>練光亭</title>,<text>古國稱佳麗。亭臺此絶奇。山低望鄕處。水闊放船時。廢寺僧歸少。脩林雨過遲。最宜秋夜靜。明月聽參差。</text>
<title>小臺 在澹澹亭前</title>,<text>小臺方燕坐。宿鷺下溪沙。悄悄村墟暝。喧喧蛙黽多。微雲不妨月。重露已沾花。景物自如此。客愁知奈何。</text>
<title>贈普願上人</title>,<text>昔別廣陵寺。十年思見君。一甁江漢月。殘衲妙香雲。欲解桃花妙。閑翻貝葉文。曹溪舊面目。相對已斜曛。</text>
<title>琵琶峽 渭原</title>,<text>絶勝因天險。玆行驗昔聞。高巒欲廻日。虛壁自生雲。石老猶難轉。江喧本自奔。維舟更回首。夕氣杳難分。</text>
<title>張書狀雲翼別章</title>,<text>天上張公子。乘驄路玉京。孤舟新別恨。寒月古長城。肺病杯難進。情多句未成。江中秋水澹。一酌送君行。</text>
<title>許書狀挽詞</title>,<text>千里別猶苦。九原魂可招。使星纔過塞。仙鶴不歸遼。淥酒催金縷。離情緩彩橈。重來唯一哭。江月夜迢迢。</text>
<title>次西湖韻</title>,<text>歷落誰相識。狂名世共聞。關河長作客。書劍舊從軍。幕府經年夢。歸心一壑雲。人生元有別。那惜暫時分。</text>
<title>代人作</title>,<text>賤妾自栖托。願郞無我忘。芳心石不轉。離恨水俱長。霜後菊猶艶。雪邊梅亦香。須知豫讓子。不死范中行。</text>
<title>商山路中値微雪。氣像寒凜。决非休兆。時三月十三日也。</title>,<text>三月商山路。風凄雪政飛。著花沾的的。和絮落微微。國步方全盛。天行恐或違。調元大臣在。何必濕征衣。</text>
<title>僧卷。次鄭之升韻。</title>,<text>不見子眞久。停雲思可休。溪山愁健筆。天地泛虛舟。應俗羞新態。逢僧說舊遊。簪纓縻此物。獨過漢江樓。</text>
<title>次韻贈僧</title>,<text>故交各千里。書札日應稀。尋寺每獨往。微師誰與歸。溪雲傍馬起。山鳥近人飛。聊此愛岑寂。共棲林下扉。</text>
<title>贈陳秀才景文</title>,<text>憐君骨格秀。年少有詩聲。江閣夙相見。巖栖聊此情。香銷山客睡。雨霽石潭淸。欲贈却無語。林間幽鳥鳴。</text>
<title>送弟㤞萬德寺 公少弟字子定。號滄浪主人。好談禪說詩。頗有自得。早卒。</title>,<text>地卽金陵舊。寺疑靈隱名。樓臺通蜃氣。鍾梵雜潮聲。丹橘饒江市。靑山隔海城。少年曾作客。持此羨君行。</text>
<title>新春寄諸弟</title>,<text>江漢思歸客。乾坤歲律新。愁綿千里道。病作半邊人。有業詩書在。無資桂玉貧。鄕園昨夜夢。梅塢共尋春。</text>
<title>濟州有冲庵先生謫居舊址。牧官爲立祠宇。有感而作。</title>,<text>痛哭冲庵老。平生學孔周。經綸空素志。炎瘴竟孤囚。故國魂千里。荒城迹一丘。賢侯新廟貌。遠客此來遊。</text>
<title>林節制亨秀留詩板 有日落林鴉定。天寒海戍空之句。感而和之。</title>,<text>吾憐林節制。義氣滿天東。生世嗟相後。淸尊恨未同。英魂落何處。滄海杳連空。感激留佳句。孤吟夜正中。</text>
<title>海濤之聲。日夜雷吼。魂夢亦不能安。</title>,<text>日夜一百刻。常常波撼城。居人聞自慣。客子意偏驚。隱几眠淸晝。挑燈坐五更。何如伏巖寺。幽壑聽松聲。</text>
<title>二月桃花滿開 比陸地者。穠艶過之。▣在齊州。</title>,<text>東風動海國。游子意如何。絶島經年客。穠桃一樹花。閑階夕露重。踈箔曉寒多。寂寂淸明節。新詩答歲華。</text>
<title>自耽羅辭親庭。還泊海南館頭。</title>,<text>繫舟還寂寞。入夜雨淒淒。極浦雲空積。仙洲路轉迷。山花幾樹淚。沙鳥數聲啼。客意兼時物。新詩剪燭題。</text>
<title>朝日未晴。褰篷出坐。見山上杜鵑花。聊以遣懷。</title>,<text>浦口潮初上。開篷待晩晴。遠山靑不斷。芳草碧無情。滄海孤舟客。鄕園數日程。關心花一樹。隨意雨中明。</text>
<title>贈瑀老丈</title>,<text>蓬逕無人到。柴扉晩不開。夢尋蘿月久。僧自故山來。古貌猶殘衲。村茶只一杯。歸筇帶落日。離恨更悠哉。</text>
<title>又贈景綏諸公 一以慰江南別。一以敍南澗餘懷。</title>,<text>欲說江關事。其如幽意何。重陰生夕氣。好雨濕梨花。漢北相思苦。溪南芳草多。春風動簾幕。樽酒細生波。</text>
<title>從許巡撫飮於輸城野村。主人曾問字於眉巖謫所者也。</title>,<text>慷慨眉巖老。何時謫大荒。鄕人習禮義。舊意設杯觴。鼓角鳴秋氣。旌旗迥夕陽。同遊繡衣吏。自笑督郵狂。</text>
<title>留別淮陽尹斯文</title>,<text>重臥今三載。絃歌自一方。丹衷戀金闕。白首偑銅章。奉母溪羞足。供詩岳色蒼。須知汲長孺。初不薄淮陽。</text>
<title>贈安上舍孝元 宜州旅懷也</title>,<text>牢落宜州府。羈遊恨轉深。碧梧鳴海雨。紅燭怨瑤琴。客路一千里。男兒方寸心。逢君使相許。秋浦謝楊吟。</text>
<title>又次別害途中韻</title>,<text>寒到蕭關戍。恩頒白衲衣。星軺體聖念。春氣滿荒陲。日暮風威冷。霜嚴夜漏遲。此時偏感激。鳴劍倚城陴。</text>
<title>次巡撫韻</title>,<text>縈雲劍門棧。九折靑泥盤。白髮空千丈。羈愁自萬端。猶知仗忠信。不說飽艱難。淸曉看明鏡。風霜傷旅顔。</text>
<title>次巡撫韻 其二</title>,<text>旌旗暮出塞。月到戍樓明。山擁天寒重。江深地勢傾。平生一丈劍。男子遠遊情。中夜看狼尾。胡笳滿四城。</text>
<title>贈天參師。師持正夫書來。</title>,<text>過㥘曾龍象。今生又離塵。不參無漏學。來訪有爲人。關雪栖栖者。湖山去去春。廣陵他夜夢。孤棹沒靑蘋。</text>
<title>卽事</title>,<text>一宿曹溪洞。芝裳冷碧霞。愁邊杜宇鳥。春後木蓮花。靜坐元淸債。禪門豈大家。沙彌亦多事。汲水煮新茶。</text>
<title>安心寺</title>,<text>第一安心寺。幽尋叩石扉。地平宜種秫。山靜可觀棋。碧瀨淸猶響。奇巖迥絶依。殘碑牧老筆。披草坐移時。</text>
<title>次子寬韻贈林景忱</title>,<text>旅人非俗物。之子遠追尋。小閣寒燈晦。孤峯夜雪深。江湖三隱迹。京洛十年心。話久香槃盡。微鍾度竹林。</text>
<title>興義驛。逢朴學官萱贈別。</title>,<text>鶴骨君長瘦。龍鍾我自憐。悲歡十年後。詩酒兩人全。古驛將斜景。相逢是別筵。燕雲路幾許。草草贈行篇。</text>
<title>立春帖字</title>,<text>鳳闕煙初暖。龍池柳欲舒。紫宸朝罷後。黃道日長初。節序從移換。天心本自如。鑪薰別院靜。應玩伏羲書。</text>
<title>李承旨山齋</title>,<text>落日千尋壁。遙天一帶山。平郊飯牛去。曲渚采菱還。鷺下沙洲近。僧栖草座寒。難將腰下綬。換得暫時閑。</text>
<title>妓挽</title>,<text>容顔昔全盛。夫壻富平侯。玉斝羔兒酒。瑤箏燕子樓。靑山俄逝水。紅藕自經秋。此去蓬萊島。還應繼舊遊。</text>
<title>熙川郡。送眞師還山。</title>,<text>八九不如意。風塵儔侶稀。那堪爲客處。復此送僧歸。數載石林寺。一生蘿薜衣。王程獨不暇。匹馬向金微。</text>
<title>寄菁川牧</title>,<text>莽蒼徒延望。山連謝眺城。神交元不隔。離思苦難平。竹性逢春冷。江流入夜聲。相思一片夢。孤月滿樓明。</text>
<title>次僧卷韻</title>,<text>咫尺喬山路。招提幾地深。長因爲客日。却憶定僧心。林靄細成雨。江雲低度岑。如今懶孱子。一爲話幽襟。</text>
<title>次僧玉老韻</title>,<text>老宿依然在。重遊已十年。孤燈蕭寺夜。長笛楮江煙。羈䆠客猶苦。坐禪僧未眠。明朝回首處。一掉過湖船。</text>
<title>黃草嶺宵征。領轉粟軍也。</title>,<text>此地近遼左。自秋生苦寒。白山三丈雪。黃草兩重關。百里遙尋棧。中宵尙據鞍。喬林深碍月。幽谷暗鳴湍。馬困鞭難進。人飢令亦頑。臨危膽尤激。歷險意猶安。喜到莞坡衍。高吟蜀道難。飛霜澁寶劍。吹火備晨餐。</text>
<title>送李評事</title>,<text>朔雪龍荒道。陰風渤海涯。元戎掌書記。一代美男兒。匣有干星劍。囊留泣鬼詩。邊沙暗金甲。關月照紅旗。玉塞行應遍。雲臺畫未遲。相看豎壯髮。不作遠遊悲。</text>
<title>上山峽口占</title>,<text>不入上山峽。因何慰旅愁。支天壁萬仞。舂月水千秋。怪石蹲疑虎。枯松倒似虬。禽聲早得氣。花意冷含羞。茅店依靑嶂。柴扉帶碧流。石田閑種秫。樵路穩騎牛。境絶風埃隔。山深歲月悠。行人本瀟洒。此地暫夷猶。羈䆠心常折。栖霞思獨幽。南州舊泉洞。幾日稅征輈。</text>
<title>大行大妃挽詞 代人作</title>,<text>昔切悠哉夢。幽閑早有云。長秋友琴瑟。十亂助憂勤。門絶游龍騎。身拖大練裙。爲仁寧食報。未死只如焚。鶴禁星初暗。喬山日又曛。合符堯舜女。歸政聖明君。每擬思齊永。俄傳社飯分。淚斑湘岸竹。魂作鼎湖雲。玉砌萋芳草。金鑪冷夕薰。繡簾空有月。珩珮閴無聞。問寢誠猶在。終天禮亦殷。二陵長夜恨。松雨暝紛紛。</text>
<title>贈徹法師</title>,<text>師有金剛心。端爲一大事。獨超向上路。深造如來地。泛泛若虛舟。誰能問所以。江南結一夏。底所饒淸致。蒼蒼瑞石山。秀拔雄南紀。浮雲暫寄蹤。客來眞偶爾。碧眼對靑眸。忘言道在此。巖居祖月明。萬古空潭水。冥心共一味。有意仁爲里。朝暾暎別裾。萬壑霞如綺。袖中一片雲。要我揮淸思。我言文字者。古人糟粕耳。</text>
<title>贈智浩</title>,<text>火宅娛戲人。師心頗憫欝。不堪鼠咬藤。靑年掉頭出。煙霞結盟深。高情難苟屈。一鉢兼一甁。巖扉我興發。江南鶴誌飛。瑞石峯巒屼。空堦樹影寒。古逕苔紋滑。衣草衲已殘。飧霞粮久絶。自知冷暖水。殆將不生滅。客到却無言。拈河向汝說。共爾天之遊。悠悠超慌惚。雲歸山自靑。石靜溪空聒。情深贈以詩。一句能生殺。若迷不二門。三生夢泡沫。臘後三十日。俱空急如律。圭峯祖師居。去去尋祖月。</text>
<title>醉過錦城</title>,<text>客過錦官城。醉跨桃花馬。自笑紅塵中。誰爲知己者。暝雪渡河橋。雄風生曠野。晩樹群鴉㪚。遙空快鶻下。龍劍懸腰間。萬丈寒光射。</text>
<title>紀行</title>,<text>晨發茂朱縣。雲陰氷路難。偶得張家馬。行李賴以安。多有好山水。頗足慰苦辛。馬倦日已暮。川原暝色均。鎭安十里北。投宿偃蹇村。適屬鄕人飮。醉語方喧喧。勸客一盃酒。其意亦慇懃。翻思民樂業。深賀聖明君。淸曉照松明。束裝我行發。雲霧迷前途。遙遙指任實。</text>
<title>狎鷗亭</title>,<text>人而可狎鷗。以其無機也。狎鷗以名亭。果是忘機者。往事俱悠悠。寒庭草可藉。永懷淸隱翁。悲來淚盈把。</text>
<title>效謫仙體</title>,<text>仙郞騎白鹿。大嘯登高臺。宇宙一回首。英雄安在哉。眞官坐紫府。憐我多仙才。送以衆玉女。勸之流霞盃。飮罷骨已換。便欲尋蓬萊。笙鶴想未遠。雲車何日廻。下視東華土。茫然但黃埃。</text>
<title>遊五百將軍洞</title>,<text>昔漢有天下。田橫入海島。相隨五百人。勁氣摩蒼昊。漢欲王侯橫。橫死洛陽道。客在海島中。聞之當若爲。雄心共激烈。一死酬相知。精靈恥漢土。被髮翩然東。仙洲化爲石。屹立滄溟中。萬古一片心。碧海孤輪月。客到起遐思。英風吹鬢髮。一語慰幽冤。韓彭亦鈇鉞。</text>
<title>夜與僧話。語及老人星。僧言住此近二十年。尙未得見。但秋末冬初。有星僅如啓明。出極纔數丈而沒。別無異星云。</title>,<text>世傳老人星。乃在天南極。登玆山可望。大與月輪敵。今聞長老言。前後無所覿。我欲掛之天中央。坐令四海爲壽域。</text>
<title>僧言夏夜則鹿就澗飮水。近有山尺。持弓矢伏澗邊。見群鹿驟來。數可千百。中有一鹿。魁然而色白。背上有白髮翁騎著。山尺驚怪不能犯。但射殪落後一鹿。少頃。騎鹿者如有點檢群鹿之狀。長嘯一聲。因忽不見云云。亦奇談也。</title>,<text>仙山高萬仞。影浸重溟碧。中有鶴髮翁。餐霞騎白鹿。長嘯兩三聲。海月千峯夕。</text>
<title>見朝報。選將帥四十八人。人材之盛。前古無比。</title>,<text>國步屬休明。三千一心德。風動海東隅。塵淸塞草綠。然不可忘危。選將之旨下。廟議若衡鑑。豈以私恩假。揀出拔群才。四十八人望。或擬防禦使。或擬助防將。科分各稱量。聞者皆嘆服。昔漢雲臺畫。數止二十八。擧天下尙爾。偏邦古無比。良將未易出。知人亦未易。首相號知人。盈門熊虎士。今玆選將帥。太半出其手。我家父與舅。磊落無相識。公論幸見推。名忝諸公側。感之欲嘆息。撫劍心千里。書生未著鞭。扼腕西關事。每念劍閣險。當孔明新沒。鄧艾一小豎。猶能陷全蜀。可惜西海坪。非如劍門棧。雄帥仗國靈。楡塞旌旗斷。胡風吹漢關。不見長歌入。橫金騁塞上。做得何功業。只緣膽小人。生平見敵怯。行軍旣失律。往往遭傾覆。縱得保首領。何顔覩天口。從今相勉勵。萬一酬君國。莫遣靑史中。千秋空寂寞。</text>
<title>與節度約元帥臺之遊。某要看日出。凌曉先往。騎所愛赤兔。</title>,<text>旅思當秋夜。魂夢何由平。聞鷄喜欲舞。出自東門營。金鞭試一揮。赤兔臨風嘶。飛渡南浦口。不濕錦障泥。回首長白山。獨登元帥臺。滄溟侯曉色。如混沌初開。微月已離海。靨靨天星寒。遙知萬里外。日照蓬萊山。</text>
<title>贈玄武</title>,<text>之子有詩調。駸駸到建安。之子筆力健。可與鍾王班。行年未弱冠。黃鵠知山川。生千載後地又偏。短劍悲歌東海邊。世人皆謂子。才高而志奇。我以不高高。我以不奇奇。趨庭之所聞。詩禮而已矣。抹月與畫沙。悠悠伎倆事。志麤心細者英雄。不離名敎曰樂地。沈冥保末路。莫我知也已。時來屠釣亦風雲。梁甫之吟君謂何。同君貰酒秦川上。醉盡東風楊柳花。</text>
<title>大谷先生挽</title>,<text>一丘復▣壑。山高而水流。人與白雲住。人去白雲留。白雲有時天際去。日暮獨歸巖下宿。斯人一去不再來。蕙帳塵生山月白。</text>
<title>贈故山僧天眞</title>,<text>爾自故山來。殘春發錦里。丘壟舊松楸。骨肉今生死。梅花落已盡。新竹時未長。田疇將有事。父老亦無恙。樂爾遠遊志。又喜說故園。題詩留贈爾。香社曹溪門。</text>
<title>次石川韻贈遠公 惠遠</title>,<text>有客尋眞源。翩翩携九節。禪僧具袈裟。欣然雙手結。琴書物外蹤。龍象人中傑。相看道默契。萬古空潭月。石榻談玄玄。微燈照寒雪。憐我學王伯。風塵身事孑。援琴爲我彈。哀絃初切切。餘聲變羽調。萬壑玄氷裂。仙風玉寶高。今古何分別。末路少知音。朱繩可以絶。白牛飽肥膩。心猿已受紲。曹溪一味涼。火宅群生熱。如入大海中。見蛟龍魚鼈。雲門一寸鐵。斷却迦文舌。巖扉閉不開。坐覺禪床穴。單瓢有樂地。我逐靑衿列。</text>
<title>仰巖舟中。醉贈金光運彦久。</title>,<text>春水碧無際。春風花滿山。蘭舟載美酒。壯士開歡顔。芳洲采菱曲。古渡斜陽殘。隨潮盪槳去。醉舞天地寬。驚起䲶鴦鳥。雙雙過別灘。蒼壁一千丈。萬古廻狂瀾。滄波夕風急。且可乘暝還。良辰可憐夜。秉燭憑朱欄。</text>
<title>三浦倩作蕩槳曲</title>,<text>潮生郞騎馬。早向楓湖道。潮廻郞棹舟。只愛煙波好。潮廻過妾家。郞舟尙容與。不如潮有信。郞心誰得知。潮來郞不來。賤妾當何爲。</text>
<title>記事</title>,<text>四月十五日。朝與舍弟別。落日愁行邁。昏暝念投宿。孤懷坐夜深。窓外三更月。</text>
<title>南塘</title>,<text>宣城昨夜雨。綠漲南塘水。一雙野䲶鴦。並宿菰蒲裏。驚風相背飛。怨別頭俱白。相思當此夕。何處空洲月。</text>
<title>柳絮</title>,<text>晴空楊柳花。豈有凌雲翮。秪緣質以輕。上下因風力。撲撲繡簾旌。依依歌舞席。長信翠蛾人。見之增嘆息。安得如此花。一近君王側。沈憂不覺暝。風雨深宮夕。淸晨倚曲闌。滿地楊花白。昨見恣飛揚。何意塵沙裏。莫如雲間鵠。飛飛日千里。</text>
<title>浿江泛碧</title>,<text>汀洲楊柳樹。搖蕩東風前。佳人蘭渚上。自惜芳華年。輕舟向極浦。淼淼滄浪水。采采欲有贈。蘋香襲羅綺。天涯春色君不知。珠箔靑樓千萬里。</text>
<title>優談</title>,<text>世有病心人。騎牛馬載去。用之旣違才。鞭策不少恕。太行之路靑泥坂。馬蹶牛僨將伯助。吁嗟嗟健牛良馬一時疲。誰爲負也誰爲馭。</text>
<title>代人作</title>,<text>有琴不可彈。苦調聞易悲。有酒不可飮。醉別增凄其。萬般結不解。心如春繭絲。男兒輕遠別。賤妾將何爲。凄凄出江郭。手折楊柳枝。離辭千萬重。摠是長相思。幽燕非故里。夫子去何之。河橋日暮雨。佇立淸淚滋。願爲山上石。日日望君歸。願爲天邊月。處處照君衣。終然獨不見。片玉銷愁圍。蕙質若可保。期之江雪飛。</text>
<title>舟行</title>,<text>山花向我笑。沙鳥爲我歌。蘋香吹不斷。落日明綠波。孤帆過別浦。一笛江天晩。坐看畫屛轉。不覺舟近遠。樓巖至漢口。水驛三百里。乍聞鵝鸛鳴。我行忽已至。翻笑鶴上人。飛飛未能止。</text>
<title>寄會溪 付㚡行</title>,<text>相思復相思。世間知已別。春花落已盡。芳草何時歇。念爾山中人。采采巖上芝。流憩碧磵曲。攀援桂樹枝。而我亦何故。風塵違素期。靑霞獨幽夢。皓首迷丹訣。緘書付小仙。遠寄綠蘿月。</text>
<title>亡女奠詞</title>,<text>爾貌秀於人。爾德出於天。膝下十五歲。于歸今六年。事親我所知。事姑姑曰賢。天乎鬼神乎。此女何咎愆。一病遽玉折。玆事豈其然。我病不能去。呼慟氣欲塡。爾今入長夜。見爾知無緣。爾母在漢北。爾外祖母前。若使聞爾死。殘命恐難全。聞訃第四日。望奠錦水邊。薄以酒果設。滿盂汲新泉。母遠父在此。魂兮歸來焉。泉以濯爾熱。酒果沃爾咽。哭罷一長慟。爾死重可憐。秋空莽九萬。此恨終綿綿。</text>
<title>正月二十六日。乃季弟㤞初度日也。㤞方在嚴親膝下。相看愴懷而作。</title>,<text>婦人愛少子。慈母偏憐爾。汝年六歲時。哀哀失所恃。丘壟七秋霜。兄科母不識。正月二十六。乃汝初度日。却念母劬勞。欲報恩罔極。母今若生存。行年纔五十。汝能讀經史。淸晨對汝泣。</text>
<title>蠶嶺閔亭</title>,<text>東溟有長鯨。西塞有封豕。江障哭殘兵。海徼無堅壘。廟算非良籌。全𨈬豈男子。寒風不再生。絶景空垂耳。誰識衣草人。雄心日千里。</text>
<title>謝李孝彦在直送酒</title>,<text>故人今劉向。鎖直九天上。應伴太乙仙。遙分蓮葉釀。病夫夢呑江。感意千萬萬。擧首欲一嘗。還慚骨未換。</text>
<title>畫竹戲詠 六言</title>,<text>世之愛篁竹者。聲宜雨影宜月。王孫畫異於斯。寂然春恒不滅。</text>
<title>代箕城娼贈王孫 三五七言</title>,<text>花易落。月盈虧。莫將花月意。枉比妾心期。郞君還似浿江水。不爲芳華住少時。</text>
<title>贈金爾玉 三五七言</title>,<text>一丈劍。萬里程。雄心人未識。勳業竟何成。尊酒相逢金爾玉。秋風木落鐵瓮城。</text>
<title>轅門睡罷偶成 三五七言</title>,<text>世間癡。天下拙。身不滿七尺。射不穿一札。壯心直壓千熊羆。大笑高歌靑海月。</text>
<title>宿春草亭</title>,<text>露濕征衫酒暈消。獨憑江閣聽寒濤。瑤琴三弄彩絃澁。滿樹西風江月高。</text>
<title>贈別</title>,<text>千里襟期共倚樓。月臨滄海夜如秋。伽倻絃上分明語。解道江南無限愁。</text>
<title>夜風宿高亭</title>,<text>朔風吹怒覺亭高。倒海掀山氣勢豪。夢作扁舟五湖客。浙江秋雨夜聞潮。</text>
<title>宿鴨村</title>,<text>客窓終夜憶寒泉。更値新晴祗晝眠。村巷寥寥人不到。石榴花發竹蘺邊。</text>
<title>贈僧印浩</title>,<text>煙霞痼疾逐年增。今歲名山再度登。慙愧禪僧强索句。自憐淸債償無能。</text>
<title>贈戒默</title>,<text>靑山不語古猶今。體得禪僧戒默心。茶罷香殘坐寂寂。一林微雨聽幽禽。</text>
<title>伏巖寺偶成。奩體。</title>,<text>曾向仙樓伴彩鸞。酒醒深夜倚闌干。玉簫聲斷蓬山迥。松露幽巖鶴夢寒。</text>
<title>楊花渡口</title>,<text>江南江北柳依依。古渡微風吹客衣。沙渚晩潮眠鷺起。海門無數片帆歸。</text>
<title>戲題贈琴娘</title>,<text>溪堂一曲少娘琴。解道文君不盡心。想得夜深人散後。月明玄鶴下遙岑。</text>
<title>遣興</title>,<text>南邊壯士劍生塵。手閱陰符三十春。臥睡蒲團起索酒。野僧只道尋常人。</text>
<title>遣興 其二</title>,<text>非僧非俗嘯癡漢。一琴一劍爲生涯。有時北去問妻子。來寄江南禪老家。</text>
<title>次玄玉詩軸</title>,<text>石壇蘿薜小菴幽。雨過千峯水亂流。紅葉閉門香火冷。不關塵客有閑愁。</text>
<title>次武陵溪</title>,<text>亂峯高下玉簪齊。縹緲雲霞祕一溪。欲覓眞源却無路。翠崖紅樹使人迷。</text>
<title>登釋嶺第一峯</title>,<text>遠天飛雨峽門幽。一道長雲暝色愁。無限山頭好風日。滿江煙浪拍漁舟。</text>
<title>雪下梅</title>,<text>東君消息漏橫梢。雪壓瓊英寒映水。不學橋邊楊柳枝。年年折在離人手。</text>
<title>避風兒</title>,<text>曾是昭陽第一人。避風臺上不生塵。繁華舊習依然在。檀板琴尊錦水春。</text>
<title>道岬洞門</title>,<text>八仙峯下翠巖高。綠水明沙一望遙。湖海淸尊足離恨。暮城風角德津橋。</text>
<title>道岬洞門 其二</title>,<text>春到江南水竹鄕。綠煙橫野柳舒黃。斷橋何處梅花發。欲把金樽醉一場。</text>
<title>贈雲師 凌雲</title>,<text>江南脩竹占淸寒。金塔香燈獨揜關。萬古長天一輪月。眞緣何必妙香山。</text>
<title>寄金牧伯前</title>,<text>城樹煙沈月未生。一堂孤坐有餘情。文園初罷吞江夢。刺史應知白也傾。</text>
<title>無題</title>,<text>寂寂桃花洞裏春。玉簫金鎻斷腸人。城南一罷風流夢。縱得相逢不是親。</text>
<title>奩體</title>,<text>碧樹層城烏鵲飛。殘星牢落月依微。金鍾滿酌紫霞酒。持勸仙郞盡醉歸。</text>
<title>贈則優詠落梅</title>,<text>玉笛吹邊落暗香。春城消息只堪傷。東皇用意知勤苦。却恐游蜂斷盡腸。</text>
<title>錦城曲 羅州</title>,<text>錦城兒女鶴橋畔。柳枝折贈金羈郞。年年春草傷離別。月井峯高錦水長。</text>
<title>鰲山曲 長城</title>,<text>金鰲山下黃龍川。綠柳依依千戶煙。折花官道送君去。荻嶺重關孤鳥邊。</text>
<title>楚山曲 非邑</title>,<text>楚山何處朝陽臺。巫峽寒波日夜怨。曉月雲沈篁竹叢。斜陽雨濕臙脂院。</text>
<title>奩體偶成</title>,<text>暗結城南小杜韋。夢隨殘月入羅幃。墻頭學種當歸草。草已萋萋人未歸。</text>
<title>敬占絶句錄呈棠幕</title>,<text>龍旌玉節鎭關河。許國雄心暮轉加。戀闕懷親猶苦思。綠荷風雨夜聞多。</text>
<title>敬占絶句錄呈棠幕 次[灌園]</title>,<text>君才沛若決江河。旱不能乾雨不加。豈但成家詩律細。山東西氣本來多。</text>
<title>敬占絶句錄呈棠幕 次[灌園] 其2</title>,<text>黏天秋水漫誇河。强笑從前向若加。白雪陽春知寡和。雕蟲如我本無多。</text>
<title>敬占絶句錄呈棠幕 次[灌園]</title>,<text>聲如金石口懸河。向老逢君意有加。他日玉堂應刮目。桂林孤幹不須多。</text>
<title>敬占絶句錄呈棠幕 次[灌園] 其2</title>,<text>片月依依橫霽河。騷人淸思一分加。子規若是無情哭。殘燭如何怨淚多。</text>
<title>敬占絶句錄呈棠幕 次[灌園]</title>,<text>北辰南斗隔山河。斗覺歸心一半加。玉帳錦城無限恨。蜀禽啼盡報誰多。</text>
<title>敬占絶句錄呈棠幕 次[酒隱] 金命元時爲羅州牧使</title>,<text>逢君誰料此關河。還怪霜毛兩鬢加。孤燭一尊情不盡。向來離恨十年多。</text>
<title>敬占絶句錄呈棠幕 次[酒隱] 金命元時爲羅州牧使 其2</title>,<text>萬堞崇墉一帶河。雄藩南國此無加。詩書元帥來橫槊。倚醉新詩百首多。</text>
<title>敬占絶句錄呈棠幕 次[灌園]</title>,<text>君如快馬渡氷河。著處長鞭不用加。忽漫相逢膠漆地。肯敎輕薄詫才多。</text>
<title>敬占絶句錄呈棠幕 次[灌園] 其2</title>,<text>詩壇勁氣壓三河。淸水芙蓉不足加。𪚥檜豈能當大楚。戰勝時少乞降多。</text>
<title>敬占絶句錄呈棠幕 次[灌園]</title>,<text>鏖戰眞同夾兩河。驚心不啻敵兵加。推君堅似條侯壁。殘壘疲軍不用多。</text>
<title>詠甁蓮</title>,<text>不怨池塘不怨甁。只愁濃艶易飄零。紅顔尙帶三生醉。楚澤何人敢獨醒。</text>
<title>詠甁蓮 次[灌園]</title>,<text>揷折蓮花白玉甁。紅衣濕盡露華零。中通外直君知否。夢斷濂溪酒半醒。</text>
<title>詠甁蓮 次[酒隱]</title>,<text>竹嫌淸水入銀甁。香露凄凄替淚零。離却一塘應有恨。也從詩老醉還醒。</text>
<title>贈柳上舍 誠春</title>,<text>烏巾墊盡困秋圍。尺紙爭名素志違。安得隨君海雲畔。白鷗春水共忘機。</text>
<title>贈別安生 克誨</title>,<text>一樽淸晤未從容。君去寒山隔萬重。別後依依過溪夢。月殘蕭寺五更鍾。</text>
<title>寄舍弟子忱 名恂。少有詩名。晩學弓馬。官至節度。</title>,<text>共醉流霞坐石壇。琴歌聲迥水潺潺。金陵客去雲陽隔。怊悵巖扉雪月寒。</text>
<title>過韓明澮墓 幷序</title>,<text>男兒生死義之歸。事或權經聖者知。伐罪有辭周尙父。如君功業定何其。</text>
<title>宿淸原村店。曉起聞鷄。</title>,<text>旅店殘宵霜月明。擁衾孤坐聽鷄聲。無人可蹴時難會。匣裏龍刀暗自鳴。</text>
<title>朝坐無憀。鳴琴自遣。</title>,<text>馬乏枯箕人乏饘。日高蓬戶未生煙。援琴自奏猗蘭曲。大丈夫身眞可憐。</text>
<title>宿池同年家</title>,<text>鞭羸尋到故人家。水繞荊扉野興多。架有蒼鷹簷掛網。自將漁獵送生涯。</text>
<title>兪仲植曾陪其家君踏遍龍沙。故能坐數北胡部落。</title>,<text>君能細說塞垣事。肝膽輪囷怒目瞋。安得龍旌捲朔雪。夜追驕虜過先春。</text>
<title>有懷</title>,<text>傷心不見鄭康成。消息三年隔九京。還有大連今澹澹。遠情悲喜坐深更。</text>
<title>記事</title>,<text>僧說李冬初八日。其師康老見星時。寒灰空作六年苦。實理平常却未知。</text>
<title>南橋</title>,<text>虹垂龍臥跨幽壑。日日遊人連袂行。斜暉千嶂畫圖遠。更好一溪空月明。</text>
<title>記夜</title>,<text>千山寂寂繞禪龕。步出松壇掃翠嵐。明月滿天風滿袖。玉琴彈罷興方酣。</text>
<title>記曉</title>,<text>黃面胡僧坐石龕。曉窓殘衲潤輕嵐。山頭已見三竿日。霧壓塵寰一夢酣。</text>
<title>次黃柳村韻贈元悟</title>,<text>桃花擊竹皆由外。片月恒明不二關。一超須到俱空處。作意求閑豈得閑。</text>
<title>到高唐江。憶庚午年中舊遊。觸物有懷。</title>,<text>黃昏立馬對空洲。楓葉蘆花憶舊遊。氷合一江天地閉。沙頭閑却濟川舟。</text>
<title>重賞仙臺峯瀑布</title>,<text>仙臺洞裏客重尋。雪後空林暮景深。氷閣瀑流聲斷續。峽風吹送玉龍吟。</text>
<title>信宿挹淸堂。行指茂朱。沿途山水淸麗。其曰傍巖。一片畫障。其曰麻谷。可以隱居。最勝處號爲臺巖。在魚麗山下。</title>,<text>百尺巖頭萬歲松。明沙無際碧波舂。緣江鳥道十餘曲。插漢魚山三四重。</text>
<title>過降仙臺。宿陽山縣村舍。眞別天地也。</title>,<text>喚仙樓北降仙臺。白玉芙蓉鏡面開。安得從遊赤松子。月明騎鶴過江來。</text>
<title>思歸</title>,<text>奇窮長作遠遊人。赤水風煙又一春。香飯細蔬逢令節。異鄕何處不思親。</text>
<title>春暮在皇華坊</title>,<text>嘯罷歌殘便坐忘。關心唯有一鑪香。寂寥庭院無人到。雨打梨花春晝長。</text>
<title>述懷呈灌園</title>,<text>獻策龍墀滯客蹤。幾時歸臥舊雲松。禁城玉漏丁東響。不及楓橋半夜鍾。</text>
<title>述懷呈灌園 次[灌園]</title>,<text>千層浪上寄危蹤。何日門前獨看松。只有愛君心未死。夢中猶覺怯晨鍾。</text>
<title>絶句</title>,<text>尋到仙區發興新。十年羞殺滿衣塵。一谿松籟涼如水。爲謝街頭揮汗人。</text>
<title>落葉</title>,<text>夜玉屛深富貴家。美人猶自著輕羅。秋風莫道無私意。纔到山門落葉多。</text>
<title>次李達韻</title>,<text>夕照微茫下遠洲。離人携手上江樓。危欄莫作移時凭。纔到黃昏別有愁。</text>
<title>驛樓</title>,<text>胡虜曾窺二十州。當時躍馬取封侯。如今絶塞煙塵靜。壯士閑眠古驛樓。</text>
<title>次都事韻</title>,<text>衙退南軒簷影遲。塵喧暫謝午眠時。儒仙近駐聞韶館。風外丁丁落玉棋。</text>
<title>呈都事</title>,<text>南國悠悠幾日程。鄕心自覺宦遊輕。流霞醉罷閑情在。獨坐燒香聽雨聲。</text>
<title>重次</title>,<text>自是思歸暗計程。督郵雖少敢言輕。重城鼓角元悲壯。不及楓湖暮棹聲。</text>
<title>無題</title>,<text>蓬海茫茫碧落寬。玉娘消息楚雲寒。秋風一合相思涙。月照瓊樓十二闌。</text>
<title>馬前卒時未成童。吾憐而問其歲。則與季弟同。忽起看雲之思。</title>,<text>觸物無非憶弟情。塞天鴻雁亦南征。最憐阿㤞隨嚴父。今在溟波萬里程。</text>
<title>苦寒</title>,<text>山下孤村深閉門。溪橋日晩靑煙起。石泉凍合無人蹤。知有山妻炊雪水。</text>
<title>紀行 以高山察訪。差運粟事。往來海邊。</title>,<text>邊城轉粟當嚴冬。九百人輸三百斛。雪嶺氷河五日程。敲火山崖夜聚宿。</text>
<title>紀行 以高山察訪。差運粟事。往來海邊。 其二</title>,<text>萬仞山圍一片城。戍兵數隊南軍半。霜凝陣磧鐵衣寒。警夜角聲吹欲斷。</text>
<title>紀行 以高山察訪。差運粟事。往來海邊。 其三</title>,<text>閨人秋早寄寒衣。雪滿交河鄕信稀。縱有囊資可買褐。豈將身煖救腸饑。</text>
<title>紀行 以高山察訪。差運粟事。往來海邊。 其四</title>,<text>山坂年年種瞿麥。緣江板屋無鄕聚。窮山莫道少征徭。靑鼠烏貂入官府。</text>
<title>紀行 以高山察訪。差運粟事。往來海邊。 其五</title>,<text>行人苦厭峽中路。居人不厭峽中居。當歸薇蕨足春菜。夜刺前灘餘項魚。</text>
<title>紀行 以高山察訪。差運粟事。往來海邊。 其六</title>,<text>石稜如戟風如刀。冒險還逢愁苦節。行看雪路點朱殷。盡是疲兵馬蹄血。</text>
<title>臘月。以兼官在洪源。源乃海邑。多有春氣。</title>,<text>羈宦棲遲心事違。故園春物夢依依。關山萬里路長在。芳草一年人未歸。</text>
<title>塞下曲</title>,<text>半夜轅門探馬廻。單于朝過白龍堆。將軍暗賀凌煙畫。笑取葡萄飮一杯。</text>
<title>送金子猷戍吾村堡</title>,<text>壯士腰橫白羽箭。雄風吹截黑龍雲。書生亦有輪囷膽。欲借元戎一隊軍。</text>
<title>次僧軸</title>,<text>借師雲壑一枝筇。擬遍金剛萬二峯。寸廩縻人客南北。秖今來聽禁城鍾。</text>
<title>驛中書懷</title>,<text>故鄕雲水夢南州。關外微官是督郵。開盡臘梅歸未得。北風零落白羊裘。</text>
<title>白羽箭。送尹景老戍朱乙溫。</title>,<text>我有一隻白羽箭。魚服塵埋今十年。相逢脫手贈君去。射殺猛虎陰山前。</text>
<title>宜州敍別</title>,<text>北人將發南人歸。望海樓前催鼔笛。百杯上馬揮金鞭。不怕關山三丈雪。</text>
<title>車輦館卽事</title>,<text>風度簾旌雨氣多。綠尊千丈酒生波。征西幕客多情調。獨倚胡床對晩花。</text>
<title>泛九龍潭玩翠壁 在龍灣</title>,<text>淸江落日倚船蓬。薊樹風煙一望中。花似齊奴錦步障。玉屛千疊掩重重。</text>
<title>聚勝亭謾吟 在義州</title>,<text>小甁梨雪住韶華。銀燭煌煌照綺羅。無限淸愁寫玉軫。一階松籟夜深多。</text>
<title>一禪講堂 禪。方外有道之流也。常於普賢寺觀音殿講法云。</title>,<text>禪和曾此說浮漚。天雨優曇石點頭。寂寞歸舟載明月。白雲流水自悠悠。</text>
<title>贈性俊</title>,<text>衲衣筇杖寄雲林。長對芙蓉八萬岑。傳語禪師閉眼坐。不觀山水只觀心。</text>
<title>贈敬倫大禪</title>,<text>萬古澄澄一潭水。碧天來照月盈虧。生憎更被浮雲掩。須待剛風別樣吹。</text>
<title>贈智雄</title>,<text>太白山中碧眼僧。曉餐松露夜懸燈。相逢相別無多語。擊竹看花問未能。</text>
<title>次臨溟驛韻</title>,<text>三載龍荒據玉鞍。客情那得易爲寬。歸田未決封侯晩。海驛斜陽倦倚闌。</text>
<title>磨雲嶺</title>,<text>絶嶺橫天壯北關。石門殘角落雲間。紅塵鞍馬未歸客。碧海秋風無限山。</text>
<title>金河。詠秋虹。</title>,<text>自笑雄心蓋八垠。早將書劍學從軍。西風吹過千山雨。萬丈晴蛇截暮雲。</text>
<title>映碧堂</title>,<text>百尺蒼巖松逕寒。竹林西畔禮星壇。塵生玉局無人到。江月亭亭照石闌。</text>
<title>水月亭八詠</title>,<text>替得朝雲觸石生。朝來籠盡亂峯靑。可憐不作商家雨。怡悅詩仙管一亭。</text>
<title>水月亭八詠 其二</title>,<text>鴨爐煙濕水沈灰。涼透重簾小夢回。一片靑溪山上雨。晩風吹送過江來。</text>
<title>水月亭八詠 其三</title>,<text>秋晴江漢淨雲煙。露洗銀蟾掛碧天。安得回仙響鐵笛。夜深驚起蟄龍眠。</text>
<title>水月亭八詠 其四</title>,<text>夕寒氷合古銅壺。晴雪遙岑見暝烏。仍想新梅映水月。擬呼孤艇下西湖。</text>
<title>水月亭八詠 其五</title>,<text>十里平蕪似畫圖。暖煙芳草水生湖。嘶風萬馬皆神駿。曾有孫陽過此無。</text>
<title>水月亭八詠 其六</title>,<text>孤雲飛鳥渺茫間。碧露龍門第一巒。前江有路通三級。幾箇脩鱗去得攀。</text>
<title>水月亭八詠 其七</title>,<text>沙平院北起行塵。南去北來秋又春。怊悵盡從名利老。若爲重見問津人。</text>
<title>水月亭八詠 其八</title>,<text>西風日日遠帆歸。島嶼秋深雁政飛。永憶江東張翰去。玉鱸銀菜宦情微。</text>
<title>雪淳軸中。次楓巖伯父韻。</title>,<text>靑蛇三尺古仙回。北海蒼梧任去來。何異禪師一筇竹。金剛無等與相催。</text>
<title>雪淳軸中。次楓巖伯父韻。 其二</title>,<text>瑞石遙瞻第一峯。閑雲孤鶴媵歸筇。若爲拂袖從師去。共聽幽巖雪裏鍾。</text>
<title>雪淳軸中。次楓巖伯父韻。 附楓巖詩</title>,<text>醉夢昏昏孰喚回。小奚傳報上人來。香牋數幅珠璣爛。却怪相尋和句催。</text>
<title>雪淳軸中。次楓巖伯父韻。 附楓巖詩 其二</title>,<text>天際金剛聳碧峯。巖間何日散吟筇。秋來爲理登山屐。九井同聞發省鍾。</text>
<title>藥師殿。贈靈彦。</title>,<text>遠客夜投藥師殿。名香淨爇祝醫王。願將一味淸涼散。沷向塵寰惱熱腸。</text>
<title>贈敬信</title>,<text>禪龕牢落小燈明。坐對名僧遠世情。香盡石樓蓮漏永。靜聞氷壑暗泉聲。</text>
<title>贈姜景弼</title>,<text>家住黃原海上村。琴書寥落病文園。寒山數夜挑燈話。晴雪離亭政斷魂。</text>
<title>向無爲寺。次子中韻。</title>,<text>孤村犬吠客歸時。日暮白煙生竹籬。前路更憐蕭寺近。一聲微磬渡溪遲。</text>
<title>題一鴣軸</title>,<text>冬柏花開翡翠啼。竹林東畔小溪西。禪僧送客出洞去。晴雪玉峯寒日低。</text>
<title>贈數學僧</title>,<text>蜀肆藏名夢一廻。鉢囊東走近蓬萊。碧窓點罷羲文易。殘雪溪橋玩臘梅。</text>
<title>向白湖途中</title>,<text>村巷鳩鳴小雨晴。落花時節近淸明。旅人只爲農桑計。不是溪山探勝行。</text>
<title>投宿光山城中</title>,<text>路入東城門巷深。櫻桃花發壞墻陰。鷄鳴犬吠客初到。斜日依依桑柘林。</text>
<title>卽事。題張卿老箑。</title>,<text>笑對金尊倚曲闌。早春天氣怯輕寒。夕陽小雨催桃李。留與高人醉眼看。</text>
<title>次鄭子愼韻 名之升</title>,<text>一園花竹摠眞如。索句塵寰業未除。碧潭夜印孤輪月。掩却瞿曇八萬書。</text>
<title>次鄭子愼韻 名之升 其二</title>,<text>江南苦憶病相如。舊恨新愁鬱未除。今在會溪安穩否。春風曾見洛陽書。</text>
<title>生涯洞寓舍。夜聞杜宇。</title>,<text>梨花月照濕雲開。春草萋萋春水來。無限溪山好風景。子規何事有餘哀。</text>
<title>懷鄭君子愼</title>,<text>三年不見會溪人。直北停雲入望頻。況是相思屬春暮。落花風雨倍傷神。</text>
<title>次詠歸亭韻</title>,<text>華構初隨春服成。野花官柳一川明。晩來無限登臨興。依舊天風滿袖淸。</text>
<title>次白麓韻贈淨源</title>,<text>起晩江村小雨晴。捲簾西北亂山靑。山僧去後柴門靜。竹外幽禽盡日聽。</text>
<title>鞦韆曲</title>,<text>白苧衣裳茜裙帶。相携女伴競鞦韆。堤邊白馬誰家子。橫駐金鞭故不前。</text>
<title>鞦韆曲 其二</title>,<text>粉汗微生雙臉紅。數聲嬌笑落煙空。指柔易著䲶鴦索。腰細不堪楊柳風。</text>
<title>鞦韆曲 其三</title>,<text>誤落雲鬟金鳳釵。游郞拾取笑相誇。含羞暗問郞居住。綠柳珠簾第幾家。</text>
<title>同金南窓差典祀官酬唱</title>,<text>傾蓋西郊是項斯。園陵祗事幸同時。憐君今在校書閣。紫陌靑袍驅馬遲。</text>
<title>同金南窓差典祀官酬唱 其二</title>,<text>武陵源上十年蹤。回首名山愧轉蓬。遙想石門僧去盡。碧雲秋樹近昏鍾。</text>
<title>過松都</title>,<text>松都冠蓋幾英雄。五百年間一夢空。衰草寒煙古臺畔。逢人唯說鄭文忠。</text>
<title>到麟山。次子忱韻。</title>,<text>十月麟州江霧黃。悲笳吹斷塞垣長。桔槹峯上天連海。日日征人望故鄕。</text>
<title>定州客館別子忱</title>,<text>萬里羈棲最可傷。孤城悄悄月如霜。天涯骨肉都三口。那忍分離各一方。</text>
<title>過寧邊水口門</title>,<text>曾是征西醉書記。笙歌千騎後先歸。水門斜日虹橋畔。二載歸來一布衣。</text>
<title>次鷺渚韻贈僧</title>,<text>客堂淸晝篆煙飛。坐對名僧世慮微。憶昔尋眞上院寺。木蓮花發雨霏霏。</text>
<title>別安居士</title>,<text>孤雲寡鶴本無依。此去何山掩石扉。淸水一杯香一炷。竹林晴日送君歸。</text>
<title>送黃晦之咸關幕</title>,<text>三月秦川玉勒驕。煙楊低拂赤欄橋。橋邊彩伴如相問。爲說春城病水曹。</text>
<title>過松都故宮次韻</title>,<text>古宮西畔瞻星臺。零落石闌生紫苔。當時太史空勞眼。已有妖僧入夢來。</text>
<title>登百祥樓</title>,<text>城上高樓十二闌。三叉形勝似龍灣。客來未暇登臨興。西北孤雲倚柱看。</text>
<title>望鐵瓮城牧丹峯藥山臺</title>,<text>晴雲飛盡牧丹峯。萬仞仙臺夕照紅。應有夜來騎鶴侶。玉簫吹徹廣寒宮。</text>
<title>龍川客思</title>,<text>雨濕薔薇小院深。靜中無限客遊心。沈思不覺支頤睡。夢入江南楓樹林。</text>
<title>山店</title>,<text>楊柳深藏三四家。女携筐菜下溪沙。遙知晩飯炊將熟。燕外靑煙斜復斜。</text>
<title>又贈香奩一絶</title>,<text>重幃深掩夢雲多。一半嬌𪚥是怨嗟。早識郞恩難自保。合歡衾外卽天涯。</text>
<title>浿江歌</title>,<text>層城碧樹壓微瀾。天襯樓臺縹緲間。古國䌓華今尙在。月明歌吹動江關。</text>
<title>浿江歌 其二</title>,<text>東明異說屬漁樵。麟馬朝天事寂寥。野草欲埋文武井。沙禽飛上白雲橋。</text>
<title>浿江歌 其三</title>,<text>壽域農桑遍海東。八條遺敎至今崇。罔爲臣僕言猶在。扶植綱常第一功。</text>
<title>浿江歌 其四</title>,<text>燕地亡人敢揭竿。扁舟滄海去無端。天心不泯仁賢祚。一片江南作馬韓。</text>
<title>浿江歌 其五</title>,<text>帝子歸來魂有無。七星門外土墳孤。苔深石獸人蹤斷。簫鼓千村賽紫姑。</text>
<title>浿江歌 其六</title>,<text>浿江兒女踏春陽。江上垂楊政斷腸。無限煙絲若可織。爲君裁作舞衣裳。</text>
<title>浿江歌 其七</title>,<text>妾貌似花紅易減。郞心如絮去何輕。願移百尺淸流壁。遮却蘭舟不放行。</text>
<title>浿江歌 其八</title>,<text>離人日日折楊柳。折盡千枝人莫留。紅袖翠娥多少淚。煙波落日古今愁。</text>
<title>浿江歌 其九</title>,<text>錦繡山前永明寺。有時兒女點燈歸。欲將冥佑諧心事。暗剪羅衫施佛衣。</text>
<title>浿江歌 其十</title>,<text>不管興亡與別筵。顚狂來作酒中仙。江淸喜絶龍涎瑞。百里滄浪付釣船。</text>
<title>登安城驛樓</title>,<text>征袍暫拂十年塵。獨倚高樓岸紫綸。一縷小風涼滿袖。若爲持贈夏畦人。</text>
<title>登安城驛樓 其二</title>,<text>昊天恩大報何時。關塞悠悠遠別離。西北亂山遮望眼。欲將腰劍剗無遺。</text>
<title>安居士將遊遼城。索別語。</title>,<text>溪草萋萋溪水流。客中還作送人愁。遼陽萬里相思處。落日登臨八角樓。</text>
<title>贈景曇</title>,<text>小龕蘿薜獨關門。豈有游塵點六根。幽磵松風碧潭月。欲論眞意已忘言。</text>
<title>贈寶雄</title>,<text>山雲山鳥任渠嗔。十載浮名誤此身。唯有橋南碧溪水。出山幽咽送行人。</text>
<title>孤松亭涼思</title>,<text>秋浦雲流碧落寬。月華星影動微瀾。江南江北竹枝曲。人倚高樓風露寒。</text>
<title>無盡藏。贈金時極。</title>,<text>烏鵲橋邊倒接罹。狂名一夕萬人知。靑溪行色白湖雨。摠是悠悠別後思。</text>
<title>遊大芚山途中作</title>,<text>林山秋晩醉微霜。幾樹殷紅幾樹黃。雲錦奪霞千萬段。若爲歸補舜衣裳。</text>
<title>卽事</title>,<text>佛燈明暗夜將闌。無限秋聲在樹間。更待五更山月上。一樓寒磵聽淙潺。</text>
<title>贈正上人</title>,<text>露濕空壇長紫苔。藥爐無火但寒灰。巖間瑤草綠可折。僧在秋村猶未回。</text>
<title>贈僧</title>,<text>石樓三夜共寒燈。雙綬纏身住未能。晩出溪橋重回首。一甁秋水午齋僧。</text>
<title>次松都懷古</title>,<text>弔古幽襟屬暮天。荒臺喬木鎻寒煙。凄涼踞虎蟠龍勢。寂寞操鷄搏鴨年。</text>
<title>次松都懷古 其二</title>,<text>松巒一朶鬱嵯峨。想得前朝王氣多。五百年間同曉夢。大平煙火漢山河。</text>
<title>次松都懷古 其三</title>,<text>滿月臺傳舊勝區。祗今樵牧過寒蕪。應緣一惑妖僧夢。鵠嶺松山不復都。</text>
<title>次松都懷古 其四</title>,<text>古木霜風感慨新。半千文物摠成塵。當時劍佩趨金闕。屈指男兒有幾人。</text>
<title>次松都懷古 其五</title>,<text>飛盡寒鴉日欲昏。傷心溝水舊聲喧。村家處處蛟龍礎。猶濕王宮雨露痕。</text>
<title>次松都懷古 其六</title>,<text>荒郊人絶遠煙靑。落日那堪一笛橫。往事轉添傷別意。朔雲寒雪計歸程。</text>
<title>次松都懷古 其七</title>,<text>十二橋頭風露淸。夜深孤月向人明。如何咽咽寒溪水。任是無情似有情。</text>
<title>次松都懷古 其八</title>,<text>松都山勢遠岧嶢。天上儒仙駐使軺。安得陪遊紫霞洞。玉樓明月聽吹簫。</text>
<title>次松都懷古 其九</title>,<text>身閑何處境非佳。無限雲蘿掩翠崖。便欲紅顔謝簪紱。一盂蔬食坐淸齋。</text>
<title>次松都懷古 其十</title>,<text>書劍無成五六春。靑袍烏帽在風塵。狂名滿世休相訝。不是詩人是酒人。</text>
<title>贈僧寶雲</title>,<text>松雲蘿月久忘年。一落風塵夢杳然。僧札何煩問歸日。使君三十未華顚。</text>
<title>白湖作</title>,<text>卯申維縶病難堪。謝事方知睡味甘。欹枕乍回蝴蝶夢。日高花塢鳥喃喃。</text>
<title>淸虛亭</title>,<text>風灘蕭瑟滿簾寒。人在湘雲縹緲間。一曲瑤琴一尊酒。碧闌微雨夜漫漫。</text>
<title>次贈靑雲</title>,<text>夢廻禪榻鬢絲斜。松露朱砂信手磨。寫贈靑雲步虛句。石樓秋思一分多。</text>
<title>無題</title>,<text>月態梅魂小雪兒。情緣心事兩相知。重簾秋晩無消息。寒透孤衾夢亦遲。</text>
<title>無題 其二</title>,<text>脉脉雲蹤去後疑。餘香唯有半衫知。無腸可斷虛怊悵。不及相思掩淚時。</text>
<title>詠史</title>,<text>璧月娟娟十二臺。劉郞兄弟摠多才。群仙盡屬西王母。不許雲英擣藥來。</text>
<title>古意</title>,<text>會眞緘札鶴傳看。芝篆雲書墨未乾。多少怨詞添靜想。玉樓秋月一簾寒。</text>
<title>贈別梁大樸 公以關西評事出去時也</title>,<text>騂弓白羽出西關。落日秋雲九陌寒。故人旅病終南下。相送都門舊學官。</text>
<title>次仲吉韻贈安居士</title>,<text>舊遊如夢轉依依。逢著山人起遠思。最愛秋晴上院寺。石壇紅葉坐題詩。</text>
<title>安定館値雪</title>,<text>安定館前正月雪。征夫愁病滞嚴程。一年南國無消息。梅發錦湖春水生。</text>
<title>病寄金子昂</title>,<text>相知半世足相思。關外逢君又別離。寂寂春城人抱病。臥聞簫鼓過江時。</text>
<title>病寄金子昂 其二</title>,<text>翠杓金尊病久違。離情欲說轉依依。江邊楊柳綠可折。若待君來春已歸。</text>
<title>浿江泛碧</title>,<text>箕城兒女石榴裙。一曲菱歌春蕩瀁。綠江無際夜多風。欲試蘭橈空悵望。</text>
<title>石龍窟</title>,<text>盲風腥雨祭龍壇。蘚闊蘿深度壑難。石窟千秋祕靈迹。至今鱗甲尙蜿蜿。</text>
<title>曉窓聞啼鳥</title>,<text>殘星牢落濕雲低。南國煙花旅夢迷。禽鳥亦知春意思。隔窓淸曉盡情啼。</text>
<title>往在庚辰春。余以此道兵馬書記。改赴北塞。路由成川府。以衣裘換白玉小管。宿草川院。適月明人靜。試吹一曲焉。癸未歲。又入棠幕。翌年春。王事適我。重過其地。溪山風景。宛如前日。而局促嚴程。無復昔時風流。感懷一絶。索崔明府以和。爲好事者話本云爾。</title>,<text>綠波靑嶂路逶迤。仍憶從戎北去時。買得巫山白玉笛。草川明月夜深吹。</text>
<title>次韻贈海冏</title>,<text>曉月初生雲木稠。一溪靈籟爽如秋。遊人懺悔三生事。更聽微鍾度石樓。</text>
<title>次頤庵韻贈戒浩</title>,<text>早將甁錫寄茅庵。透得禪門不一三。茶罷香殘坐無語。石床經卷濕靑嵐。</text>
<title>紀夢</title>,<text>數年南北斷音塵。旅枕連宵夢子眞。君在會溪相憶否。萬山深裏一歸人。</text>
<title>水門灘</title>,<text>連山怒浪吼如雷。何異瞿塘灔澦堆。倒瀉龍門一千丈。孤舟疑自九天來。</text>
<title>直洞堡。贈金權管。</title>,<text>塞日初沈江霧消。陰風獵獵滿旌旄。將軍出號坐撫劍。數拍胡笳關月高。</text>
<title>婆猪江 自西北來。至山羊會洞口。與鴨江合。</title>,<text>千古金湯壯西北。長江限隔狼居胥。婆猪一水近穹幕。白日胡兒來捕魚。</text>
<title>自昌洲向昌城。舟中得疾。留昌城一日。</title>,<text>孤舟風雨病涔涔。淹臥邊城劇越吟。萬里封侯今寂寞。一燈無限故園心。</text>
<title>五月十七日到朔州。見父親手簡。此日適壽辰也。</title>,<text>去歲玆辰敞壽筵。西廂燈火是冠山。身遊玉塞親南徼。一札情緘忍淚看。</text>
<title>朔州酒</title>,<text>朔州美酒藏千斛。絶勝雲安麴米春。病渴炎程屬戒飮。羞將錦瑟對佳人。</text>
<title>次芝川韻</title>,<text>殘日暉暉碎淺灣。離愁無限倚危欄。停杯悵望秋江路。綠樹遙連山海關。</text>
<title>次苔軒韻贈玄峻</title>,<text>初心豈在利名間。烏帽多時負碧山。逢著老僧無一語。白雲消息問何顔。</text>
<title>新安曉發</title>,<text>溽暑中人如中酒。新安淸曉客行忙。紅霞一抹碧雲外。旭日未升天海涼。</text>
<title>舟中卽事</title>,<text>滄浪之水淸如空。蘆葦叢深舟可泊。漁郞夜酌綠尊空。故國興亡歌一曲。</text>
<title>舟中卽事 其二</title>,<text>洲渚潮生孤棹歸。漁燈照見蘆花白。澄江星映兩重天。恰似混沌猶未闢。</text>
<title>舟中卽事 其三</title>,<text>一曲歌橫北斗星。百年愁與酒兼醒。若爲更把桓伊笛。明月共登江上亭。</text>
<title>舟中卽事 其四</title>,<text>河漢西流星斗稀。江淸露冷煙依依。大同門外客送棹。綠樹重城烏鵲飛。</text>
<title>舟中卽事 其五</title>,<text>無數靑山忽後前。斜陽一笛下江船。從今定惹風流話。蓮葉舟中太乙仙。</text>
<title>許書狀挽詞</title>,<text>芙蓉池上與君醉。誰識生離是死別。旅櫬歸來天雨霜。枯荷蕭索寒塘月。</text>
<title>贈尹妓</title>,<text>江月盈虧十二度。西關醉客今將歸。何時重見宛轉態。與唱尊前金縷衣。</text>
<title>贈玉井</title>,<text>莫把瑤琴奏別鶴。江南芳草年年愁。妾心未變浿江在。何日共登浮碧樓。</text>
<title>次韻</title>,<text>楊柳堤邊蘇少娘。相邀江裏蕩蘭槳。新粧落日共明媚。斷盡湖西金石腸。</text>
<title>船中戲題</title>,<text>晩色滄茫水氣昏。月斜沙渚見潮痕。樵唱漁歌一時起。隔江煙火數家村。</text>
<title>彈琴曲</title>,<text>仙人手把嶧山桐。醉挾天風過靑壁。陽春一曲冷雲飛。十二玉樓空月白。</text>
<title>寄沈潑之</title>,<text>霧雨重巖晝不開。蘿衣欲濕劍生苔。金陵一別靑松子。賣藥人間久不廻。</text>
<title>亡女挽</title>,<text>汝葬無由奠一杯。江扉淹病閉蒼苔。秋風數盡隨陽鴈。痛哭英魂不逐來。</text>
<title>贈僧</title>,<text>故山松雪負幽期。爲客風塵萬事違。芳草一春仍臥病。寂寥空賦送僧詩。</text>
<title>送黃景潤爲鏡城判官 名澯</title>,<text>元帥臺前海接天。曾將書劍醉戎氊。陰山八月恒飛雪。時逐長風落舞筵。</text>
<title>代人作</title>,<text>桂宮孀宿悔前身。千古然痕翳月輪。玉府仙郞政年少。塵寰來作斷腸人。</text>
<title>代人作 其二</title>,<text>深情脉脉兩無違。靑鳥飛來語亦微。欲把雲和奏愁思。淚痕先濕紫煙衣。</text>
<title>題銅雀臺畫</title>,<text>魏公臺榭壓淸漳。漢國山河已夕陽。畢竟西陵七十塚。不知何處望君王。</text>
<title>自挽</title>,<text>江漢風流四十春。淸名嬴得動時人。如今鶴駕超塵網。海上蟠桃子又新。</text>
<title>簡寄同年朴天祐 三嘉人</title>,<text>雨濕梅花獨掩門。一封書札謝慇懃。京洛故人皆好在。弟今無恙奉晨昏。</text>
<title>月出下大虎梗道。催鞭 直到鷗林子中聘家。夜可。 四鼓矣。</title>,<text>夜色蒼茫太白高。滿天寒露濕弓刀。催鞭不避當前虎。自笑書生膽氣豪。</text>
<title>與舍弟子中並轡。暝到栗里子忱家。因向金陵。將渡耽羅。</title>,<text>住龍渡上暮雲起。駕鶴嶺頭殘照明。胡𩣭金勒白羽箭。旅人遙指金陵城。</text>
<title>戲贈耽羅妓</title>,<text>戍角吹殘海日高。翠帷香盡聽寒潮。佳人睡暈留雲鬢。手摘黃柑倩解消。</text>
<title>沙甁盛水。插梅花一枝。侍側之暇。澹然相對。時與申，柳二客看碁。夜深而罷。</title>,<text>靑燈明暗郡齋寒。出號重城畫角殘。碁罷夜深賓客散。新梅留向玉甁看。</text>
<title>雪滿漢拏。未遂登臨之志。二月初五夜。夢登古原。遙見靑巒依舊。綠樹重重。有一物皎皎如鶴。余初以爲鶴。傍有一人曰。非鶴也。殘雪耳。乃諦視則雪也。余戲曰。白雪之白。何以異於白鶴之白。覺來甚有奇趣。乃成一絶。</title>,<text>碧樹千重山寂寥。旅宵孤夢政迢迢。耽看一隻淸溪鶴。認是幽巖雪未消。</text>
<title>日暮轅門。胸次輪囷。與裨將輩話餘。一絶遣懷。</title>,<text>襟懷歷落有誰知。談笑同人坐似癡。明月自然無意緖。一軒淸夜照梅枝。</text>
<title>靈谷歸來。不勝仙興。乃作步虛詞。</title>,<text>玉洞朝眞駕鶴歸。晴雲低濕紫煙衣。殘碁一局海天曉。月照瑤壇星斗稀。</text>
<title>迎郞曲 入耽羅時所詠</title>,<text>三月三日桃花開。雲帆片片過海來。姸粧調笑別刀浦。岸上斜陽連袂廻。</text>
<title>送郞曲</title>,<text>朝天館裏泣愁紅。黃帽催行理短蓬。東風不道娘娘怨。吹送飛舟度碧空。</text>
<title>贈僧</title>,<text>岐路悠悠足別離。海雲江月幾相思。西池荷葉已出水。早晩從師一問之。</text>
<title>贈道潛禪老</title>,<text>癡漢心期淡似僧。村人世事百無能。憐師性海波初定。寂寂河沙照一燈。</text>
<title>自錦城歸山</title>,<text>靑燈深院夜漫漫。雪滿重城鼓角寒。紅袖金尊罷一夢。獨歸山寺夕陽殘。</text>
<title>別意</title>,<text>遙岑日盡夕煙收。離恨茫茫客倚舟。暗別豈無重見日。白鷗春水滿芳洲。</text>
<title>醉題宋松亭</title>,<text>愴古空庭春雨時。一盃聊與歲寒期。朱門處處栽桃李。孤影蒼蒼夜月知。</text>
<title>奩體。贈景綏。</title>,<text>楚水湘雲結夢遲。一春明月負佳期。江南別後無消息。落盡梅花君不知。</text>
<title>咸平。贈吳守甫。</title>,<text>咸關月照大堤平。鴈度遙空時一聲。游人忽起故園思。驛路秋連金馬城。</text>
<title>呼韻詠硯</title>,<text>一片曾沈王勃帆。百年銅雀苦逢讒。最宜騷客山窓畔。磨盡龍媒露滴杉。</text>
<title>過孝子李夢慶門</title>,<text>報恩縣內李孝子。旌表雖多孰此如。大谷先生有行狀。吾今拜手過門閭。</text>
<title>在鍾谷。贈祥雲道者。</title>,<text>嘯癡豈是能詩者。風雪胡爲勤苦來。文字元非裡面事。早歸山逕掃寒苔。</text>
<title>種當歸草。一絶奉呈灌園。</title>,<text>短褐圖名壯志衰。故山投老本前期。小盆手種當歸草。坐想幽巖春雨時。</text>
<title>種當歸草。一絶奉呈灌園。 次[灌園]</title>,<text>當歸不去甚吾衰。離却風塵未有期。寸上孤根容易悴。深山須待雨來時。</text>
<title>洲鴈</title>,<text>醉睡空洲夢南鴈。故園消息說依依。楓湖漁艇鳳巖樹。君在漢城何日歸。</text>
<title>甁梅 在耽羅</title>,<text>華屋踈蘺摠不關。一年開落若無端。玉壺淸水偸春色。獨向晴窓盡日看。</text>
<title>贈僧</title>,<text>觀海歸來獨掩門。詩僧鳴錫下層雲。江村寂寂梅花落。怊悵閑忙此路分。</text>
<title>龍城。贈孫使君。</title>,<text>古國相逢春暮時。江郊花落靜遊絲。紅樓晩照杯樽灔。模寫風光更有詩。</text>
<title>次都事韻</title>,<text>蕭颯班郞鬢上毛。海天秋晩隴雲高。儂家只在楓湖岸。玉塞羈愁夢獨勞。</text>
<title>自述</title>,<text>風沙袞袞入征袍。再過磨天旅鬢凋。書劍十年無用處。此生端合寄漁樵。</text>
<title>驛中書懷</title>,<text>數年鞍馬寄邊州。風雪挑燈坐小郵。錦浦碧山長在眼。及春歸去理菟裘。</text>
<title>秉燭賞紅藥。題贈印雄沙彌。</title>,<text>風露更深花漸低。燭邊腸斷怨紅啼。天姿自合傾城國。恐有禪心對此迷。</text>
<title>謝嘉吉畫</title>,<text>金泥數幅寄知音。便起江南萬里心。恰似園林臘月半。梅花枝上聽啼禽。</text>
<title>次尹參判韻贈琴僧</title>,<text>琴徽經卷坐溪潯。時復一彈還一吟。却笑西來穿耳漢。少林灰盡九年心。</text>
<title>過松楸寫懷</title>,<text>鞠育當時恃母慈。五男二女免寒飢。如今雪壓重茅上。暖屋重裘轉自悲。</text>
<title>次高苔軒韻。題性誾軸。</title>,<text>回鴈峯前一年住。綠苔深巷斷無人。僧來爲說重尋處。釣艇煙簑野水濱。</text>
<title>金時極箑。次靑溪韻。時極名應會。以奇士名於世。竟死於孝。</title>,<text>泉洞初逢絶俗姿。白湖來訪是前期。如何暮去潭州雨。孤負西窓剪燭時。</text>
<title>醉次友人韻</title>,<text>白江漁釣辦生涯。一艇鷗波每展眉。逢著世人應問我。爲言無策補明時。</text>
<title>尋鳳巖舊隱</title>,<text>回巖古木晴陰陰。薜蘿霧濕幽泉落。禪僧送客還東林。夕照蒼茫雲海碧。</text>
<title>題贈子中箑</title>,<text>三峯秀出白龍淵。萬古晴空插玉蓮。天許二仙拚勝賞。分君一半好風煙。</text>
<title>東坡驛</title>,<text>驛號聞來感客衷。千年重爲吊蘇公。當時四海容難得。何況東荒一域中。</text>
<title>溝水觀魚</title>,<text>溝水游魚命可悲。豫且纔去鷺鶿窺。莫如振鬣歸滄海。萬里雲濤任所之。</text>
<title>立春帖字。大殿。</title>,<text>麗日初升鳳閣東。爐煙細細散晴空。春風政似君王意。應遍窮村白屋中。</text>
<title>遊大芚山途中作</title>,<text>黃堂烏帽眼昏花。堆案文書若隔霞。偶向名山騁秋望。片雲孤鳥不知賖。</text>
<title>無題</title>,<text>蘭皐夕露逕微微。腸斷靑鸞暗別時。倚柱尋思却怳惚。踈星如眼月如眉。</text>
<title>淸暎亭</title>,<text>松檻微涼月似秋。五年重作此間遊。憶曾雪後溪西路。獨訪梅花過小洲。</text>
<title>古意</title>,<text>薔薇花落燕㘅泥。深下緗簾午漏遲。想極自然看似睡。侍兒何事打黃鸝。</text>
<title>次韻贈太能</title>,<text>白石淸流亂樹間。曹溪門外坐忘還。眞源未泝世緣在。此水此身俱出山。</text>
<title>次栗谷韻贈祖一</title>,<text>䕺桂蕭蕭起夕風。磬聲飛出白雲中。關山鞍馬客歸去。古道獨還僧一筇。</text>
<title>登隱密臺。望嬋娟洞。</title>,<text>花鳥傷心度幾春。雨沾脂粉染黃塵。興亡萬古英雄盡。何況當時歌舞人。</text>
<title>渡茂溪津</title>,<text>蘋洲水暖下沙禽。落日孤舟感古心。誰把當年馬融笛。一聲吹和茂溪深。</text>
<title>病中自遣</title>,<text>二竪經年縛壯夫。逢秋氣力未全蘇。京華豈是頤神地。山憶伽倻水錦湖。</text>
<title>戊辰秋。向湖南。</title>,<text>澹霧殘星天欲曙。一鷄鳴處認山村。露溥蔓草蟲聲濕。馬渡溪流月色分。客路行裝唯有劍。故園歸思杳如雲。遙知錦里林亭古。脩竹滄波晝掩門。</text>
<title>聞友人臥病高塘江上。策馬來訪。</title>,<text>千里神交實我師。憶君長詠鷓鴣詞。樵童野老行行問。流水柴門處處疑。豈意斯人抱斯疾。却愁佳境負佳期。山村一夜相思夢。渺渺高塘江路知。</text>
<title>湖西營。別安仲實。</title>,<text>悠悠客思遣無能。叵耐羈魂日九升。靑海古城留獨鶴。碧霄歸路看蒼鷹。遠村枯柳風將雪。孤館寒宵影伴燈。離夢依依不可記。關河落月照層氷。</text>
<title>別意</title>,<text>蓬島微茫向夕曛。䲶鴦腸斷鴈離群。黃山浦口銷魂水。靑海城頭入夢雲。十載自持往杜牧。一心休使怨文君。仙樓別後無消息。千里相思片月分。</text>
<title>題春草亭 亭乃鄭礥亭也</title>,<text>騷客淸愁滿鬢邊。一亭春草倍凄然。恨無鷁首衝煙浪。尙有龍文射斗躔。岳色分明晴入戶。江光虛白夜連天。思量不是功名骨。早晩滄洲理釣船。</text>
<title>挽鄭砂井</title>,<text>霜添危鬢寸心丹。晩歲胸襟托酒寬。金鼎鍊修徒有計。玉樓宣召却無端。麒麟舊業浮雲盡。𩿨鷺新盟片月寒。如我懷恩爲知己。天涯一哭曉霞殘。</text>
<title>熊店寺偶成</title>,<text>鍾盡西樓香灺銷。鬢絲禪榻坐無憀。一年看月幾時好。孤寺伴燈寒夜遙。何處玉簫呼彩鳳。誰家銀燭舞纎腰。天台想得風流話。應惜劉郞在寂寥。</text>
<title>次題無等山僧軸</title>,<text>䕺桂陰邊六六臺。萬山深處獨崔嵬。塵生寶坐無僧住。花落閑庭有客來。禪老瑞光留夜月。空門行迹印莓苔。逢師欲問鷄山趣。床上寒爐有死灰。</text>
<title>送別</title>,<text>秋盡京華遠客悲。南鄕日日送人歸。狂顚酒肆新知少。貧乏黃金舊識稀。三逕一丘投欲老。碧桃紅杏與心違。唯憐玉劍塵埋沒。關塞風霜夢屢飛。</text>
<title>雨堂書事 在蓮坊家</title>,<text>薄晩平池聽亂蛙。小窓香濕掩輕羅。雲埋華岳三千丈。雨壓皇城百萬家。春向碧桃深院老。夢歸芳草故園多。東風坐想鯨波動。梁甫吟成恨有餘。</text>
<title>呈朴使相</title>,<text>滿紙皇華雲漢詞。眼中猶對鳳鸞姿。平吞怨水靈均壘。直壓淸風吉甫詩。千里夢思欹枕處。百年勳業倚樓時。洪鍾撞後羞鳴瓦。抹月如吾敢自奇。</text>
<title>呈朴使相 其2</title>,<text>范老胷中數萬兵。憶曾都下慣雄名。長城有寄詩書將。絶徼無勞劍戟鳴。樽蟻屢開旗影靜。海鯨難動陣雲平。炎荒詎試鹽梅手。未久虞庭乃載賡。</text>
<title>呈朴使相 其3</title>,<text>夏半南州苦鬱蒸。玉樓仙節憶陪登。關河霽色雲初斂。霄漢歸心鶴擬乘。孤寺香燈淹病客。一篇珠玉當淸氷。投壺蔡幕應無事。借箸終當運百勝。</text>
<title>呈朴使相 次[灌園]</title>,<text>南湖佳士富姸詞。天馬仙禽絶俗姿。莫謂文章妨學道。久知瑳切在言詩。白沙翠竹江城日。淸簟踈簾快閣時。安得唱酬千管秃。春空雲物看新奇。</text>
<title>呈朴使相 次[灌園] 其2</title>,<text>山西家世好談兵。洛下書生謾記名。緩帶輕裘吾不稱。長槍大劍爾能鳴。南溟倭寇休廉偵。北極朝廷要討平。江漢風流今未喪。幕中多暇會相賡。</text>
<title>呈朴使相 次[灌園] 其3</title>,<text>跕鳶南服困炎蒸。莫惜高樓日屢登。翠竹碧梧風不起。彤雲赤日午相乘。盈杯欲覓三危露。出壑還思一段氷。避暑久聞河朔飮。戒心飜動恐難勝。</text>
<title>呈朴使相 其4</title>,<text>江寺幽棲嘆久淹。惜無雷雨起淵潛。溪風颯颯初飛磬。山靄霏霏欲滿簾。牢落壯心貧不屈。寂寥身事病相兼。巖僧夜夜懸燈宿。一卷楞伽聽不嫌。</text>
<title>呈朴使相 其5</title>,<text>按節江關今仲淹。幕賓風味古陶替。知延撫陜懷長算。倦鳥閑雲入卷簾。南嶺北京歸夢共。碧梧蒼竹雨聲兼。微生倘忝英雄話。煮酒靑梅却未嫌。</text>
<title>呈朴使相 次[灌園] 其4</title>,<text>兩月悠悠驛騎淹。公餘一室獨常潛。高人不至空懸榻。遠岫平看每掛簾。顧我疏慵應性僻。推君文武本資兼。才慚賦政思投劾。臨事辭難亦所嫌。</text>
<title>呈朴使相 其6</title>,<text>抱膝楓湖歲月淹。質頑仁義奈沈潛。心存報國空彈鋏。性僻看山不下簾。男子行藏終有定。雲林鍾鼎若爲兼。誰人與我同襟袍。共倒千觴也未嫌。</text>
<title>呈朴使相 其7</title>,<text>寂寂誰憐我獨淹。一林啼鳥玩幽潛。自非珠履三千客。曾入仙樓十二簾。豪興轉隨詩興逸。淸狂添得醉狂兼。洞雲官樹今寥落。枕上歸魂雨作嫌。</text>
<title>呈朴使相 次[灌園] 其5</title>,<text>臥病江潭久滯淹。還如著論老夫潛。靑山近戶雲生榻。碧樹當窓露入簾。湖外嵓耕君自得。忙中吏隱我能兼。淸談月夕宜捫蝨。上下停枰在不嫌。</text>
<title>呈朴使相 其8</title>,<text>匡廬一榻歲將淹。却欠坡翁友道潛。碧樹晩風披短褐。靑山微雨卷踈簾。茶鐺琴匣生涯足。虎略龍韜事業兼。自有丈夫方寸地。許身知己更何嫌。</text>
<title>呈朴使相 其9</title>,<text>脩門抱玉幾時淹。碌碌端宜山野潛。靜聽水聲移小榻。厭看雲態下重簾。儒冠坐誤流年急。詞客傷時病渴兼。倘借淸都紫霞液。醉經千日豈爲嫌。</text>
<title>呈朴使相 次[灌園] 其6</title>,<text>賓館停驂數月淹。倚樓觀物盡飛潛。稍無客子供揮塵。賴有山光與卷簾。憂樂後先誰盡了。江湖廊廟恐難兼。詩輕萬戶由來事。頻寄郵筒幸勿嫌。</text>
<title>仙臺。憶東洲。</title>,<text>仙臺百尺玉峨峨。客子登臨思幾多。欲問碩人去何處。却疑騎鶴來山阿。寒峯帶雪舊顔面。老柏含風餘嘯歌。天地如今更寥落。獨將心事寄煙蘿。</text>
<title>坐夜</title>,<text>旅思悠悠鄕夢驚。山中再見月虧盈。短檠燈火寒無焰。深夜風泉遠有聲。媚俗倘違男子志。歸田願作聖人氓。百年芳臭終難掩。善利幾頭省發萌。</text>
<title>送許景眘寧春川</title>,<text>仙府寧親許司馬。渾詩衡學質而文。相逢早識濠梁樂。得意常揮郢匠斤。孤寺夜燈霏玉屑。一春關樹杳亭雲。史吞如見飧霞叟。魂夢長懸爲我云。</text>
<title>福泉寺懷古</title>,<text>天襯珠宮洞府寬。先王曾此駐鳴鑾。金輿遠效崆峒仗。玉趾親臨水陸壇。三殿獻誠香裊裊。千官祈福禮漫漫。至今勝事山僧說。苔上巖扉雲影寒。</text>
<title>次韻贈性超</title>,<text>庚午年中曾作別。水鄕山寺幾經秋。琴書滿案客病肺。香火閉門僧白頭。氷合亂溪殘月照。雪晴獰岳冷雲流。相逢細話舊遊事。暗記當時雙碧眸。</text>
<title>高唐道中</title>,<text>大風大雪高唐路。一劍一琴千里人。僮寒馬病却無賴。嘯志歌懷如有神。鴉啼喬樹暮煙冷。犬吠孤村民戶貧。悠悠忽起故園思。錦水梅花南國春。</text>
<title>過張通判義賢家。仍憶先將軍。</title>,<text>將軍生遇大平世。節度功名豈足言。匹馬獨衝驕虜陣。當時不閉塞垣門。雄姿未畫凌煙閣。遺廟空留野水村。胤子猶存舊家業。濁醪麤飯弟兼昆。</text>
<title>辛君亨孤石亭。次鳳麓先生韻。</title>,<text>玉作芙蓉戴碧松。高亭迢遞水如空。白雲千古秘幽壑。明月一聲來遠鍾。天向活屛元著力。吾將死語敢爭工。春深欲覓漁樵路。萬樹紅霞重復重。</text>
<title>送尹萬戶外舅北行</title>,<text>南鴈初歸北塞寒。森森坡在凍雲間。關城橫截大金國。虜騎憑凌長白山。千里那堪送舅氏。九原況復隔慈顔。相思兩地還相勉。翰墨弓刀業一般。</text>
<title>答季容</title>,<text>蓬蒿三畝亦安之。敢曰塵埃莫我知。得失在天皆分定。窮通由命豈人爲。門前久絶輕肥客。案上休看月露詩。竹外小風牽午夢。錦江魚艇暫尋追。</text>
<title>答季容 其二</title>,<text>十載飄然杜牧之。酒樓歌鼓萬人知。伊今浪迹還如夢。除却鳴琴摠不爲。閉戶寂寥長日睡。良朋珍重數篇詩。看君氣力關飛動。屈賈門墻勉勉追。</text>
<title>又答季容</title>,<text>大作令人鼓舞之。乞降曹檜自明知。淸姸政似天葩秀。荒誕應須鬼匠爲。倚馬才同金粟手。騎驢調異灞橋詩。王風委草今千載。他日期君幷駕追。</text>
<title>梁松川先生以聖節使赴京別章</title>,<text>鳳紀輸忱萬國同。海東專對屬明公。胸蟠玄案三千卷。臂掛烏號八札弓。高筑荊歌悲古市。漢官周樂想遺風。使乎兼償遊觀志。歸及龍灣聽早鴻。</text>
<title>龍城廣寒樓酒席酬唱</title>,<text>賓主交懽俗物稀。一樓除我摠能詩。晩山當檻雲初斂。淸景撩人席屢移。半醉半醒深夜後。相逢相別落花時。橋邊楊柳和煙綠。欲折長條贈所思。</text>
<title>龍城廣寒樓酒席酬唱 其2</title>,<text>南浦微風生晩波。晴煙低柳碧斜斜。山分仙府樓居好。路入平蕪野色多。千里更成京國夢。一春空負故園花。淸尊話別新篇在。却勝驪駒數曲歌。</text>
<title>龍城廣寒樓酒席酬唱 次[東里李達]</title>,<text>淸溪雨後起微波。楊柳陰陰水岸斜。南陌一尊須盡醉。東風三月已無多。離亭處處王孫草。門巷家家枳殼花。流落天涯爲客久。不堪中夜聽吳歌。</text>
<title>龍城廣寒樓酒席酬唱 次[玉峯白光勳]</title>,<text>畫欄西畔綠蘋波。無限離情日欲斜。芳草幾時行路盡。靑山何處白雲多。孤舟夢裡滄溟事。三月煙中上苑花。樽酒易空人易散。野禽如怨又如歌。</text>
<title>龍城廣寒樓酒席酬唱 次[松巖梁大樸]</title>,<text>烏鵲橋頭春水波。廣寒樓外柳絲斜。風煙千古勝區在。詩酒一場歡意多。誰向離筵怨芳草。行看歸騎踏殘花。天涯去住愁如織。強把狂言替浩歌。</text>
<title>鐵嶺作</title>,<text>鐵關峽裡愁征夫。始信朱顔凋畏途。山戴半輪停午日。瀑噴千斛睡龍珠。幽壑有時逢罔象。怪巖何處不𪚥鼯。行窮絶嶺舒長嘯。劍氣遙衝黑水隅。</text>
<title>鏡城長句。用朱村韻。</title>,<text>北路雄關是鏡城。客中多少古今情。黃龍一醉壯心在。紅樹晩秋離恨生。千里宦遊何事業。數篇詩語當勳名。自憐破匣餘孤劍。紫氣干星夜夜明。</text>
<title>慶興望敵臺 臺乃穆祖舊迹也。日暮登臨。有懷而作。</title>,<text>昔時穆祖避胡去。望敵登玆仍得名。五彩已成龍虎氣。千群誰數犬羊兵。長江自此分南北。遺慶如今屬聖明。曾在咸關謁陵寢。猶餘石馬護神行。</text>
<title>次嶺東韻</title>,<text>誰爲郵官設錦茵。向來僮僕漸相親。沈冥歷想千年事。牢落偏驚萬里身。霜枼助成風氣勢。海波流動月精神。還思玉塞馳駈處。草白雲黃不見人。</text>
<title>遙贈金修撰睟赴京</title>,<text>燕塞分臺玉署臣。朝元去趁一陽辰。千官劍珮趨靑瑣。萬國車書奉紫宸。淸節關王俱有廟。酒樓屠市豈無人。歸來許大男兒膽。激勵天涯懶病身。</text>
<title>呈灌園</title>,<text>征南幕府布衣人。捫蝨頻時坐綺筵。借箸每容談壯略。引杯常許和淸篇。邊氓樂業思高枕。烈士懷恩要著鞭。五載明公官八座。宦遊關塞獨凄然。</text>
<title>呈灌園 其二</title>,<text>京國栖遲感歲華。故園佳節負黃花。浮雲蔽日悲遊子。小雨催寒濕暮鴉。玉軫有時彈古調。金刀無計出邊沙。漢陰詩老音書少。客路淸愁聽塞笳。</text>
<title>次昌道驛韻</title>,<text>拙宦悠悠任所之。窮通由命更何思。關河歲暮鴻來少。峽路霜寒日上遲。翰墨弓刀人自老。東西南北路多歧。郵亭袖手沈吟久。投老林泉是素期。</text>
<title>次許御史送我別害韻</title>,<text>淸時何用慕班侯。官重高山十二郵。壯志擬披金鎻甲。殘形猶著木綿裘。遠遊本絶資身策。孤嘯非關去國愁。四郡胡風吹漢月。塞垣隨處倦登樓。</text>
<title>次巡撫武揚堂韻 正庵之爲方伯也。以黃草嶺去賊路未遠。故建斯堂於上游。一名軍容館。</title>,<text>上游形勝更華堂。蓄銳安邊設計良。猿臂健兒臨的道。兔罝賢士騁毬場。卽今楚練三千足。自古秦關百二强。棠舍猶能詠召伯。豈無歌頌遍河隍。</text>
<title>次巡撫武揚堂韻 正庵之爲方伯也。以黃草嶺去賊路未遠。故建斯堂於上游。一名軍容館。 其二</title>,<text>八陣神籌試握奇。變成雲鳥指揮時。陰風颯颯吹寒磧。塞日凄凄照大旗。鼗鼓政催人距躍。凱歌初罷馬閑嘶。書生亦佐元戎幕。匣裡龍光射遠陲。</text>
<title>暮行</title>,<text>草芳院北少行旅。長津落日橫孤舟。人生黑綬有何好。前路黃昏無限愁。魑魅跳梁祗一足。松杉偃蹇幾千秋。龍鍾鞍馬南關客。霜氣著鬚伿如白虬。</text>
<title>上院菴 右有引虎臺。左有龍角巖。南北有瀑布。龍穴在南瀑水舂處。</title>,<text>危逕摩霄到上方。石梁金鎻響一丁。龍藏峽窟閑雲老。花滿香臺寶殿明。兩派銀潢半空雪。十年塵夢暫時醒。蒲團更與禪僧話。火宅枯藤懺悔生。</text>
<title>元帥臺</title>,<text>彈劍登臺意氣高。一麾行色嘆蕭蕭。滄溟秋冷蛟龍蟄。長白雲深虎豹驕。生世未吞金虜國。幾時重到洛陽橋。淸尊醉罷催歸騎。極目遙空瘴霧消。</text>
<title>定州。次圃隱韻。</title>,<text>曾於善竹橋邊過。重對遺篇眼却明。永憶忠魂搔短髮。一宵秋雨滿孤城。祗今激勵男兒膽。從古摧傷烈士情。怊悵尊前舊時月。想應羞照漢家旌。</text>
<title>逍遙亭</title>,<text>暎碧堂前朝觧纜。巴陵暮泊空洲煙。風生別浦潮歸海。夢斷魚簑月滿船。試把玉琴彈一曲。若爲蓬島問群仙。參辰欲沒晨霞冷。鴈起蘆花索莫邊。</text>
<title>重九日</title>,<text>登臨何必翠微間。短棹煙波一路寬。華鬢易從佳節換。黃花猶似去年看。更深玉宇星河轉。人在蘭舟水月寒。幾處江樓捲珠箔。曲欄風露鳳簫殘。</text>
<title>贈安市隱</title>,<text>市隱知余愛山水。談山夜酌一尊空。頰寒沙惠千竿竹。鬢颯金剛萬壑風。淸淨界中徒夢想。是非坑裡老英雄。安能鬱鬱久居此。款段南歸訪遠公。</text>
<title>贈郭眉叟 名期壽。後登第。</title>,<text>明時抱玉泣脩門。板市橋邊始見君。半世升沈還異路。五年關海賦停雲。萍蹤自古元難定。蘭室如今更襲薰。淸話一場那易得。碧燈蓮漏夜將分。</text>
<title>宿無爲寺 法堂後壁有佛畫。筆法妙絶。</title>,<text>無爲古寺蔚藍天。暝色來隨遠客鞭。氷下小溪寒似玉。雪中佳樹碧如煙。千年佛畫開昏眼。一椀僧茶醒困眠。半夜淸鍾動林壑。滿衣塵土愴前緣。</text>
<title>龍湖淸暎亭</title>,<text>手折寒梅花一枝。綺筵尊酒樂新知。絃歌激噪潛蛟舞。簾幕淸高落日遲。遠嶂煙銷靑琬琰。澄潭風靜碧瑠璃。却恨輕陰釀小雪。玉闌明月負佳期。</text>
<title>龍湖淸暎亭 其二</title>,<text>臘盡龍湖住客鞭。凍銷嚴瀨碧漫漫。鶴來瑤圃三千里。人倚瓊樓十二闌。銀燭欲殘長夜半。玉簫淸囀一天寒。煙花月艇春應好。夢逐沙𩿨過別灣。</text>
<title>贈挹淸亭主人 乃淸暎主人弟文萬戶也</title>,<text>弓馬無心出塞垣。弟兄聊與樂俱存。碧闌珠箔東西岸。翠竹寒巖上下村。半世幽期鷗鷺渚。一江淸興鶺鴒原。他時倘借高亭宿。說盡閑愁倒玉尊。</text>
<title>贈觀水亭主人</title>,<text>夫君蕭洒謝時譽。長澤橋邊有弊廬。三尺素琴元亮調。一床黃卷馬卿書。煙深堤柳閑來釣。雨細園蔬手自鋤。慙愧吾人逐名利。白湖孤艇夢歸踈。</text>
<title>偶題僧軸</title>,<text>戍罷還家鬢半凋。郊居悄悄度昏朝。閑門客靜留芳草。官渡人喧趁晩潮。數句警從沙鷺起。一筇歸爲野僧邀。庭前昨夜蕭蕭雨。更喜山中笋蕨饒。</text>
<title>許家溪堂。次河西韻。</title>,<text>說到人間自不平。釣竿生事意偏淸。簷臨列岫看雲態。窓壓微瀾得月明。靑眼挑燈一夜話。紅顔騎竹十年情。儂今擬築雙峯上。無限風煙更孰爭。</text>
<title>效西崑體</title>,<text>江流漾碧楚雲空。瑤瑟鸞簫寂寞中。人在桂堂龍瓜月。棹閑蘭渚鯉魚風。蝶貪香夢添新粉。花惱春情減舊紅。莫怪劉郞易怊悵。蓬山只隔盡闌東。</text>
<title>伴琴堂 在外舅宅</title>,<text>柴門寂寂斷經行。玉軫金徽是友生。心上獨傳元亮趣。指邊兼有伯牙聲。瘦蛟舞處江雲黑。玄鶴歸時夜月明。垂老飽嘗閑意味。一瓢寥落轉無營。</text>
<title>次金南窓韻</title>,<text>落葉紛紛滿鳳城。偶因禋事共嚴程。吟鞭瘦馬隨行色。淡日淸霜照客情。夕氣遠連千嶂暝。秋聲偏自亂溪生。委身本擬輸微力。經月西陵再度行。</text>
<title>愼由善別章</title>,<text>休將內外較窮通。聞健驅馳在盡忠。都事爲官貳方伯。海西之勝冠天東。芙蓉院落三更月。薇蕨山阿萬古風。淸賞壯遊還可羡。一尊安得與君同。</text>
<title>上山峽口占</title>,<text>玉屛重疊逕微縈。有客經年再度行。石斷媧皇補天勢。泉轟神禹鑿龍聲。陰崖氷雪春猶沍。暗谷雲霞晩未晴。已覺風煙似巫峽。若敎猿叫更多情。</text>
<title>安州。贈尹御史粹夫。</title>,<text>千里重逢眼却明。十年京洛蓋初傾。玉尊醉盡箕王國。紅燭剪殘安市城。夫子政懷靡及意。旅人方切望雲情。麟山鴨水遙相望。莫向煙波闕寄聲。</text>
<title>在麟州。寄節度麾下。時在義州</title>,<text>辛苦寧親海一涯。懽情草草愴懷多。城樓落日唯聞角。沙磧殘春不見花。萬里栖遲非樂土。兩鄕安穩亦恩波。上游更報旌旗駐。嬴得相思半鬢華。</text>
<title>遇燈夕</title>,<text>邊庭殺氣勒陽和。四月孤城見草芽。遼海夕風吹瘴雨。戍樓寒拆雜悲笳。殘宵客夢迷關樹。數紙家書問鬢華。燈火九衢思舊國。不堪佳節在天涯。</text>
<title>呈節度兄。兼寄孤竹仁峯求和。</title>,<text>玉節朱旂淸讌同。良辰兼有酒如澠。香風嫋嫋圍珠帳。仙樂嘈嘈繞錦掤。官柳巧縈長袖舞。江雲微暎九枝燈。遙憐幕府多才子。醉後新詞較孰能。</text>
<title>送舍弟愃南歸</title>,<text>海戍孤煙夕照邊。此間離合倍傷神。斑衣鴨水三千里。長被鴒原九十春。芳草喚愁催別馬。亂山當眼隔行塵。南中父老如相問。依舊風埃歷落人。</text>
<title>送舍弟愃南歸 其二</title>,<text>憐爾生涯四壁殘。更堪爲客事征鞍。脩門抱玉功名薄。絶塞趨庭去住難。男子百年須信命。弟兄千里願加餐。驛樓盡是同登處。橫笛斜陽莫倚闌。</text>
<title>送舍弟愃南歸 其三</title>,<text>揮涕無心折綠楊。祝君安穩到家鄕。千林風雨芳菲歇。一騎湖關道路長。義在詩書須努力。樂存名敎戒踈狂。經年客裡思先壟。莫怪臨離倍慘傷。</text>
<title>記事</title>,<text>鄕夢羈懷兩眇茫。隔江煙樹近遼陽。俗同夷貊愁誰語。井混泥沙渴未嘗。春後塞風涼似水。夜深關月冷如霜。令人更切南州思。蒲扇藤輪臥竹床。</text>
<title>再用前韻 城上草亭韻</title>,<text>升沈有數莫思量。獨上高亭嘯也長。夢斷喬南湖草碧。望窮遼左塞雲黃。男兒豈要詩鳴世。時事唯須酒滿觴。萬里晨昏三十日。近來忘却客殊鄕。</text>
<title>雨聲</title>,<text>碧落雲深夜寂寥。五更鍾後聽蕭蕭。愁連蜀棧三郞老。恩薄長門片▦銷。斑竹有寃湘瑟苦。靑楓無賴楚魂招。悠悠最是江南客。憂世思鄕鬢半凋。</text>
<title>早發麟山</title>,<text>三旬父子暫相依。身世艱難兩自悲。彈鋏可堪歸去日。催鞭不似到來時。林間宿露啼禽怨。柳外晴絲乳燕遲。物色自然傷旅抱。僕夫何事問程期。</text>
<title>迎祥帖字。大殿。</title>,<text>東風微動舜裳垂。政是乾坤發育時。太液綠痕添好雨。觚稜紅暈射新曦。明良競效虞臣詠。燕昵宜監楚客詞。金殿玉簫吹一曲。九天香滿鳳來儀。</text>
<title>凝翠亭韻</title>,<text>東西所得是征塵。華屋重來擬舊棲。宦味似秋殊冷落。鄕愁如草轉萋迷。林園花謝春應惜。楡塞風淸酒可携。孤抱此時誰解慰。小晴簾幕燕高低。</text>
<title>次韻贈全通判季賀先生</title>,<text>皁蓋銅章一騎翩。宦遊西塞日如年。孤城獨洒思君淚。千里長憐憶弟眼。詩調政和禽語苦。離愁強被柳絲牽。相逢大笑忘羈旅。男子知心有老天。</text>
<title>次韻贈全通判季賀先生 其二</title>,<text>驛亭迢遞重行行。留滯還傷客裡情。長盡綠苔知夜雨。花殘紅藥倚前楹。十年蟻夢無相識。萬里𩿨波有舊盟。庭院日高人不到。受風輕燕捲簾迎。</text>
<title>崑體。用晏元獻韻。</title>,<text>割盡柔腸始得逢。畫堂西畔曲闌東。香添蛺蝶紅蘭雨。夢斷䲶鴦碧藕風。銀燭影深來往處。玉簫聲迥醉醒中。陽雲曉別巫山隔。脉脉離魂去住同。</text>
<title>贈金爾玉</title>,<text>驛塵官酒半衫痕。雙鬢緣愁雪欲渾。深謝故人存遠問。更隨征馬入關門。一鶯求友靑山曉。小雨催詩碧水昏。此去箕城是故國。感時傷別幾銷魂。</text>
<title>無題</title>,<text>楚蘭湘竹托幽期。南國騷人有所思。風雨一春應遠聞。雪霜遙夜要相知。香侵玉管題詩處。淸伴銀甁煮茗時。紅杏碧桃無意味。秖饒鶯蝶往來窺。</text>
<title>靑石洞放言</title>,<text>南冠君子事鞍馬。學書學劍終何成。功名長擬任來去。方寸自憐無晦明。山靑雲白雨初霽。石老溪淸塵不生。揚眉時撫椒蘭佩。不見美人空復情。</text>
<title>崔鍾城別章</title>,<text>書生不及百夫長。男子當封定遠侯。身著錦衣遭聖世。手提金甲出邊州。香凝燕寢傳靑兕。獵罷沙河飮紫騮。還有腐儒今海戍。月明相憶一登樓。</text>
<title>崔鍾城別章 其二</title>,<text>愁州藉藉新都護。四十人間美丈夫。却縠詩書元世業。汾陽忠信勖前途。胡床三弄玉龍管。魚服一雙金僕姑。莫向沙場騁雄武。近來公議尙全軀。</text>
<title>縣齋書事寄許美叔 海南縣作</title>,<text>公退烏巾坐小齋。夕薰初換水沈灰。馬卿猶抱三年病。龐統元非百里材。秋入碧梧蠻雨霽。海連靑嶂怪禽來。西樓昨夜孤舟夢。蘆葦煙深舊釣臺。</text>
<title>宿白湖。向龍城。</title>,<text>葯房淸絶少人遊。澹澹秋湖淨不流。樵路遠分楓樹岸。漁標近在荻花洲。客中鞍馬霜侵鬢。夢裡煙簑雨滿舟。溪友每嗔歸去晩。左魚行色亦堪羞。</text>
<title>宿白湖。向龍城。 其二</title>,<text>數載重來憶舊遊。一江雲物是菟裘。山因有素當前檻。鷺爲無機下近洲。踈雨石梁秋色淡。夕風蘭逕暗香浮。傷心日出又行役。孤坐不辭淸夜悠。</text>
<title>宿白湖。向龍城。 其三</title>,<text>關塞頻年游子悲。世緣塵事減腰圍。仙洲別夢三星轉。閬苑秋風獨鶴歸。茶鼎藥爐依舊在。靑袍鳥帽至今非。洞門此去尋詩伴。一曲尊前聽杜韋。</text>
<title>宿南禮驛</title>,<text>文武非材愧聖明。銅章雖貴亦竛竮。夢中屢得西州信。天外遙瞻北極星。秋晩海田鴻不到。夜深山驛酒初醒。客懷多少誰相問。除有莎鷄咽小庭。</text>
<title>卽事</title>,<text>暫向山居謝世緣。石床淸晤弟兄聯。禪關寂寂僧初定。竹雨蕭蕭客未眠。斗粟支離身萬里。琴臺消渴病三年。殘生豈是功名骨。湖上歸耕數畝田。</text>
<title>長春洞雜言</title>,<text>長春之洞古仙府。十二玉樓人到稀。溪流淸淺白石出。竹路高低紅葉飛。山風凄冷落桂子。海雨飄蕭霑草衣。頭崙峯頂八千仞。待得麻姑笙鶴歸。</text>
<title>振威東軒韻</title>,<text>騎傳奔馳日日忙。客堂還喜夜偏長。心蘇關月三更冷。肺醒門冬一味涼。孤枕夢魂先魏闕。滿簾松籟自山墻。題詩只要陶情性。寧復奎躔萬丈光。</text>
<title>次碧蹄韻</title>,<text>共挽星軺野外來。山郵草草餞筵開。分留絶國唯孤月。說到生離更一杯。淚眼此時看脉脉。好音何處道回回。那堪入夜增怊悵。霜葉隨風度謝罍。</text>
<title>聚勝亭 在義州</title>,<text>危檻平臨薊北天。緗簾十二捲斜曛。鴨江一曲遙通海。雉堞千尋半入雲。寒雪古原微有路。暮林歸鶴不成群。宦情鄕思俱無賴。羗笛那堪月裡聞。</text>
<title>卽事 在龍灣</title>,<text>幕府羈栖相識稀。天涯霜雪歲將移。寒鴉物色黃昏近。病鶴心期碧落知。三逕可堪思舊業。一官端爲戀明時。書灰坐算十年事。寂寂江城更漏遲。</text>
<title>題金生海㽵圖</title>,<text>聞君移住德安鄕。一路蒼苔繞柳塘。海岸有田秋事足。柴門無客午眼長。牧因橫笛歸家緩。茶爲澆腸汲井忙。半幅風煙開病眠。旅人前夜夢滄浪。</text>
<title>寒食途中。見舍弟書。</title>,<text>一宦栖遲任病身。靑銅華鬢欲生痕。征鞍西塞倦長路。寒食東風思故園。芳草淡煙林下寺。落梅啼鳥水邊村。惠連昨日傳書札。漁伴隣僧共保存。</text>
<title>次舍弟懽韻</title>,<text>禁煙時節斗杓廻。異地逢春轉自哀。王椽對山常柱笏。馬卿傷肺久停杯。一年南信初憑鴈。二月西州不見梅。千里弟兄相憶處。石林微磬竹房開。</text>
<title>途中</title>,<text>驛騎追風驛路賖。長郊川畔日將斜。野塘已吐靑菰葉。山市初嘗紫蕨芽。節物自然傷遠思。征夫何暇算年華。平生謾擬雲臺畫。晩計如今水竹家。</text>
<title>踏靑日卽事</title>,<text>三月之三乃佳節。不堪爲客度年華。湖堤草長春波闊。海嶠天低夕靄多。小雨只饒官閣柳。輕寒未放玉闌花。吳絃郢曲頻相送。遙憶楓江款乃歌。</text>
<title>島西有石嶼。上築方壇。壇之四周。古松環繞。諺號倭▦。</title>,<text>石堂偃蹇覆重溟。簫鼓登臨送夕陽。島嶼浮空天遠大。魚龍吹霧月蒼茫。歌傳金縷雲罍亞。舞拂花䕺綺席香。他日風沙十三驛。淸遊回首海山長。</text>
<title>大串 在鐵山</title>,<text>歧洲風物還驚眼。彌島煙霞勝賞同。萬馬騰驤平楚外。孤旌明滅夕陽中。花成幄幕紅圍岫。海潑蒲萄綠暎空。九十韶華醉經過。一盃重爲謝天公。</text>
<title>峽中遇雨</title>,<text>陰鳥關關棧道危。暗藤高下峽雲驕。獰雷祗激憂時膽。急雨寧蘇遇旱苗。馬病轉愁苔蘚滑。眼明猶喜草花嬌。行吟盡日水聲裡。知我誰人解此謠。</text>
<title>無題</title>,<text>商略冤家祗劍眸。瑤池初返事悠悠。桂宮孀宿生非樂。菱鏡孤鳴舞是愁。幾夜夢寒神女雨。五年春晩小姑洲。天長不見三靑鳥。寸斷心腸續得不。</text>
<title>上土鎭</title>,<text>盤盤梨坂遠縈雲。洞口初開稍豁然。百堞城當豺虎逕。一重山隔犬羊天。窮馳絶塞身猶健。未斬樓蘭氣欲塡。讀罷陰符三百字。數聲高拆不能眠。</text>
<title>次受降亭韻 滿浦</title>,<text>一片孤城萬里流。隴雲關月起邊愁。空携玉劍來窮漠。獨看金星上戍樓。靑海至今纏殺氣。綠尊何意辦豪遊。書生早有吞胡計。鍾鼎功名本不求。</text>
<title>到義州</title>,<text>水似瞿塘路太行。戍樓吹笛壟雲涼。愁邊對月驚衰鬢。病裡逢人說故鄕。江勢欲窮知海近。峽門纔過覺天長。旌旗晩駐龍灣館。依舊風煙侑客觴。</text>
<title>奏請正使芝川相公別帖</title>,<text>折柳江城下晩洲。臨離無意駐蘭舟。亦知冠蓋三秋別。可忍園陵百歲羞。霜落玉河孤鴈度。月沈金闕數螢流。格天頒慶歸應早。待聽歡聲繞鳳樓。</text>
<title>贈韓書狀應寅別</title>,<text>獬豸冠巍价赴燕。神人屬望去宜遄。旅情自覺添離思。少日相知各壯年。江館雨聲涼接塞。煙郊草色遠連天。試看別夜初絃月。孤夢難圓月易圓。</text>
<title>贈宋質正象賢別</title>,<text>鐵面奇姿好丈夫。攻文餘力挽強孤。朔雲羗笛三年戍。西塞輶車萬里途。淸聖廟前香可瓣。荊卿市上酒須沽。壯心離恨俱難遣。一曲悲歌擊玉壺。</text>
<title>李通判可遠挽</title>,<text>淸曉靈轜欲上舟。寒波嗚咽浦雲愁。華亭鶴影歸眞界。哀壑蘭芳委早秋。酬國素心孤月在。浹民遺愛大江流。凄涼畫軸題名處。淚洒煙林十里洲。</text>
<title>李通判可遠挽 其二</title>,<text>昨日僖僖昨日遊。音容誰料此生休。羈魂不返靑楓暝。旅櫬將廻碧水秋。峴首有碑供墮淚。鬱林無石鎭歸舟。君年四十優回也。跖壽人間儘可羞。</text>
<title>李通判可遠挽 其三</title>,<text>寒露氷壺絶點埃。斯人何罪鬼神猜。生同宇宙相知晩。死隔幽明此別哀。顔面尙疑樑月滿。精靈不逐海潮廻。白雲橋畔秋將老。說到佳期膽欲摧。</text>
<title>舟中卽事</title>,<text>秋風無賴宋生悲。落木蕭蕭鴻鴈飛。龍岳日沈僧院靜。馬灘潮退釣船稀。更深玉宇星文動。露逼荷衣酒力微。倚棹空洲水村暝。隔林篝火夜漁歸。</text>
<title>夜話城南</title>,<text>不堪興廢動離魂。雪後荒城晩出門。泉浸壞甃王澤在。路尋遺井舊規存。耕犂每見蛟龍礎。朴俗時聞父老言。夜入華堂牽醉興。一天明月照金尊。</text>
<title>牧丹峯</title>,<text>西都自古稱佳麗。錦繡峯頭騁望賖。淥水靑林數百里。緗簾朱戶幾千家。孤煙遙起野店小。一笛初飛山日斜。更向南湖邀酒伴。月明重聽後庭花。</text>
<title>送鄭子愼</title>,<text>靑霞奇氣會溪翁。賣藥還山只一筇。香縷桂堂書滿架。雪晴巖逕鹿留蹤。天壇月冷生靈籟。雲碓氷深閣夜舂。應念故人羈宦久。十年猶聽禁城鍾。</text>
<title>次德麟軸</title>,<text>商略風埃豈久稽。征鞍聊爲過招提。林間一片夕煙起。竹外數聲春鳥啼。靜裡禪心無去住。客邊關路任高低。閑忙此別空怊悵。草草新詞謾自題。</text>
<title>次智淨軸</title>,<text>有人土木爲形骸。昨日拜辭三等階。紫殿迢迢江以北。白雲杳杳天之涯。名香淸水古禪社。玉劍金鞭歸客懷。山雨霏微政滑道。愁將款段過蒼崖。</text>
<title>次弘贊軸</title>,<text>自愛禪房近竹林。細風微露濕幽襟。五更鍾盡廻廊靜。一縷香殘寶殿深。情到去留歸計緩。雨連江浦暝煙沈。嶠南驛路多芳草。遙想倚樓長短吟。</text>
<title>西陵。贈李參奉。乃麗朝李存吾子孫也</title>,<text>麗季奇男李正言。一生肝膽有如天。身爲砥柱黃河上。手決浮雲白日邊。湘浦幽蘭千古恨。石灘明月幾回圓。西陵偶與賢孫話。激烈餘懷寫短篇。</text>
<title>無題</title>,<text>南國曾逢萼綠華。衆床瑤瑟醉流霞。江中解佩紅芳歇。洛浦驂鸞碧落賖。虛說異香生海窟。不堪孤淚洒天涯。憶憑摩勒傳緘札。怨入蠻牋字字斜。</text>
<title>營中偶題 慶尙右兵營</title>,<text>萬里晨昏草草廻。玉京歸思却難裁。唐皇不見張巡面。漢室誰憐李廣才。眼老素書看似霧。劍藏塵匣吼如雷。懷人欲寄江南信。庾嶺春寒勒早梅。</text>
<title>夜泊驪江</title>,<text>露濕汀洲杜若香。東臺雲樹影重重。孤舟月照旅人夢。半夜風傳蕭寺鍾。鷗鷺祗應憐浩蕩。江湖元不惡疏慵。靑袍更向長安去。八九違心竟孰逢。</text>
<title>題僧軸</title>,<text>殘衲休粮氣力微。任敎樑燕汚禪衣。梅元長核初回夢。絮已粘泥不肯飛。轉法待▦▦象伏。還家騎得放牛歸。桃花撃竹何須說。鷄足淸風是上機。</text>
<title>題僧軸 附[天遊子]</title>,<text>方丈穿雲入翠微。道人身上薜蘿衣。瑤壇靜對空花落。玉鴨晴看細篆飛。龍鉢未應無物伏。鹿車猶想四門歸。由來妙法難言地。擬向浮生早息機。</text>
<title>雲菴</title>,<text>峯勢支天玉作嶒。區區杞國謾憂崩。林踈紅葉墮寒水。逕滑蒼苔縈古藤。千古嶺雲方外趣。一菴蘿月定中僧。十年火宅多煩惱。欲向空門問大乘。</text>
<title>雲菴 附[松巖]</title>,<text>群峯削立競凌嶒。鳥外三峯勢欲崩。紅葉爛邊吟短句。碧溪鳴處倚寒藤。未逢金鼎燒丹客。唯見蘿窓面壁僧。聞說蓬壺隔滄海。飛車應待化人乘。</text>
<title>次贈圭大禪</title>,<text>飛鶴匡廬築一顚。寥寥香火古城邊。客無塵想僧無語。水在寒潭月在天。雲態自隨朝暮變。山容不與古今遷。石樓風露淸如許。試向吾師說淨緣。</text>
<title>次贈圭大禪 附[天遊子]</title>,<text>佩萸高會藥峯巓。簫鼓聲喧落日邊。南望海門夷夏界。北來山勢蔚藍天。悲歡有數存亡隔。儒釋重逢歲月遷。話到夜深涼透骨。一方明月摠因緣。</text>
<title>曉泊楮島望京</title>,<text>曉雨霏霏過水村。一聲長笛夜漁還。江間忽覺孤舟夢。雲裡遙瞻萬壽山。多病自憐無舊業。不才還愧忝微班。京華此去春如海。家在東城獨掩關。</text>
<title>挽東皐</title>,<text>原吉相公今不在。草堂孝子拜何恩。忠言一疏推先見。正學千年啓後人。漢鶴吊廻邦已瘁。秦舂輟後事多新。巖棲久切云云痛。獨過春城淚滿巾。</text>
<title>次高興懸板</title>,<text>南北悠悠去住情。暫携銅印滯孤城。夢迷魏闕三千里。舞罷村鷄第一聲。肝膽肯牽春物惱。簾櫳梢覺曙光淸。秖憐匣裡干星氣。癡拙平生不要名。</text>
<title>聞新鶯</title>,<text>金衣公子有閑情。春晩慇懃侑別觴。微雨洒來聲未澁。好風吹去響偏長。鳴鳩語燕俱無調。柳幕花房政斷腸。遙想鳳池多舊侶。禁林芳樹喚斜陽。</text>
<title>送舍弟㤞。兼寄沈潑之。</title>,<text>惠連今與沈佺期。海上招提約共隨。潮入九江斜日滿。雨連孤浦晩帆遲。俗塵不到燒香處。幽興應酣煮茗時。寥落馬卿長夢想。病中空賦送行詩。</text>
<title>無題</title>,<text>酒肆風流跡已虛。雄心寥落寄樵漁。雲霄舊識音書斷。水竹新居契闊踈。蘇小縱輕貧孟浩。文君猶托病相如。名編玉籍團圓少。割盡柔腸一寸餘。</text>
<title>溪舍病中</title>,<text>移僑溪村門巷深。空庭時見下沙禽。心關家國愁誰語。業廢琴書病獨吟。一室香燈伴孤寂。五更風雨過園林。三千六百由來釣。窮約方能養素襟。</text>
<title>亡女挽</title>,<text>汝爺前歲赴興陽。京國秋風五馬忙。膝下音容常婉婉。人間離別此茫茫。猿聲夜若空山月。蕙葉寒凋一壑霜。結綐當時猶顧戀。九原何處更呼孃。</text>
<title>宿永明寺</title>,<text>東郭之東永明寺。暫爲閑客稅征鞍。琴彈別鶴浦雲斷。笛奏落梅江水寒。百代興亡山不語。一樓香火夜將闌。風煙儘入吾儕手。詩調淸圓酒量寬。</text>
<title>舟中之人。嘔吐不起者過半。余亦入臥蓬底。如在鞦韆上。口占一律。</title>,<text>寧親不憚溟波惡。風急危檣箭往如。鯨奮鰲騰幾萬里。雪堆雷吼倒歸墟。愁添碧落陽烏背。卷上淸泠水府居。自笑男兒粗膽在。新詩臥綴十生餘。</text>
<title>耽羅旅館偶成 海島無書籍。見以浣花帖粧成寑屛。乃隨意和之。</title>,<text>絶島風光堪白頭。錦湖巖室憶淸幽。瘴雲似雨還非雨。遠客無愁亦自愁。梅發小庭春料峭。枕連滄海夢漂浮。仙山有約從淹泊。幾日東風理去舟。</text>
<title>耽羅旅館偶成 海島無書籍。見以浣花帖粧成寑屛。乃隨意和之。 其二</title>,<text>轅門慣聽暮朝鍾。雄劍時時吼作龍。風卷海山蠻雨霽。日沈官樹瘴煙濃。讀書不用三冬足。衣布無心萬戶封。擬訪瀛洲學仙侶。眼寒琪苑路千重。</text>
<title>耽羅旅館偶成 海島無書籍。見以浣花帖粧成寑屛。乃隨意和之。 其三</title>,<text>海國趨庭舊歲殘。客懷時復暮憑闌。高樓畫角吹天迥。深院靑燈照夢寒。仙島煙霞曾有契。梅花消息忽無端。男兒勞力輸肝膽。休道人間行路難。</text>
<title>耽羅旅館偶成 海島無書籍。見以浣花帖粧成寑屛。乃隨意和之。 其四</title>,<text>楊眉孤嘯海天長。三十之年鬢髮蒼。躍馬鳴弓非義勇。月情雲態豈文章。雄心夜聽三聲角。靜思晴看一注香。欲把淸忠酬聖主。平生唯欠學皇王。</text>
<title>耽羅旅館偶成 海島無書籍。見以浣花帖粧成寑屛。乃隨意和之。 其五</title>,<text>擬向雙峯築小堂。幾時歸去手鋤荒。一區山水雲煙老。千尺塵埃日月忙。鵰鶚自甘藏逸翮。芝蘭不願播幽香。莫須更訪唐生卜。行止終當聽彼蒼。</text>
<title>耽羅旅館偶成 海島無書籍。見以浣花帖粧成寑屛。乃隨意和之。 其六</title>,<text>不願高冠願葛巾。平生寧復厭淸貧。鶴冲雲漢終難狎。𩿨戲煙波豈易馴。食肉還慙萬里相。扁舟時憶五湖人。牛經看了閑情在。未決歸田歲又新。</text>
<title>耽羅旅館偶成 海島無書籍。見以浣花帖粧成寑屛。乃隨意和之。 其七</title>,<text>世外溪山天地寬。人間隨處有狂瀾。寂寥南國猶彈鋏。怊悵東門未掛冠。鄕夢豈能知路遠。梅花元不怯春寒。此生擬訪瀛洲住。翠柏明霞詎可餐。</text>
<title>讀杜陵詩史。和諸將。</title>,<text>鴨綠江連長白山。王家最重北西關。目今將帥聲名盛。擬古嫖姚伯仲間。獵罷旌旗沙磧晩。月明簫鼓戍樓閑。拜辭憶在金鸞殿。日照龍鱗近聖顔。</text>
<title>讀杜陵詩史。和諸將。 其二</title>,<text>胡風吹動茂昌城。節度何時駐旆旌。北闕每承殊數寵。西坪頻沒力生兵。金河放馬龍旗偃。玉帳飛觴鳳管淸。靜勝功名良足取。酣歌相與樂時平。</text>
<title>讀杜陵詩史。和諸將。 其三</title>,<text>金甌天塹界分標。蹙國年來膽欲消。江邊胡騎猶驕橫。塞外王師漫寂寥。征婦閨中夢枯骨。將軍頭上插豊貂。和戎伐穀皆非計。誰把奇圖補聖朝。</text>
<title>讀杜陵詩史。和諸將。 其四</title>,<text>南翁死去不重來。益德淸修亦可哀。在古若逢漢武帝。如公應上單于臺。吞胡壯氣成千古。倚劍悲歌酹一杯。家國昇平一百載。豈無屠釣老英才。</text>
<title>挽金節度 名慶元</title>,<text>早折蟾宮桂一枝。玉堂金馬摠相宜。龍灣坐鎭華夷界。靑海雄臨虎豹師。孤劍未聞酬國日。九原長望倚閭時。朱門洒盡羊曇淚。怊悵南歸匹馬遲。</text>
<title>茂朱寒風樓</title>,<text>步虛堂上散仙曹。別起高樓駕巨鰲。靑眼客來逢邂逅。紫霞杯亞醉遊遨。月當靜夜氷灘壯。風折寒雲雪岳高。會待芳菲春暮節。夢隨沙鳥過江皐。</text>
<title>陰雲開霽。始見碧天。占長律寄通判趙仁厚。</title>,<text>爲客蠻鄕共一樽。君能酬國我寧親。斷鴻高角無歸夢。綠橘黃橙有別春。潮入海門風捲雪。夜殘官閣月愁人。瘴雲飛盡遙天碧。獨上危樓望北辰。</text>
<title>贈別許巡撫篈還朝</title>,<text>御史古之繡衣吏。儒仙暫別鳳凰城。東湖花鳥愁全減。北地夷民望久傾。白屋靑苗十字史。隴雲關雪一年程。還朝更趁生陽節。碧海心期恐未成。</text>
<title>內院優陀窟有絶粒僧。年六十四。趺 坐四十秋 云云。</title>,<text>雪髮垂眉道氣多。幾年城郭斷經過。晨霞一掬和松柏。古屋三椽補薜蘿。淸水名香禮金狄。碧空明月遍河沙。若爲數夜懸燈宿。靜聽吾師說法華。</text>
<title>紀行</title>,<text>瑤琴寶劍行裝足。碁局茶甌世事殘。漢口夕陽隨鴈去。廣陵煙月伴僧閑。巴江風雨孤帆急。龍浦松筠一夜寒。賖酒漁村又佳節。玉京歸路冷雲間。</text>
<title>次贈廣慧大禪</title>,<text>鬢髮滄浪腰腹皤。在家時少遠游多。山風海月開幽抱。煮茗談禪袪宿痾。行李半生淸似水。宦情三載薄於羅。耽閑久廢新詩句。離思茫茫又一哦。</text>
<title>伽智寺</title>,<text>第一䕺林伽智寺。紅塵不到綠蘿天。仙翁夢斷靑溪月。詞客寒尋玉洞煙。香火尙留三寶殿。風雷傳說九龍淵。赤燈夜打空門話。鍾梵聲中未得眠。</text>
<title>愛蓮堂。次楓巖伯父韻。</title>,<text>十丈仙葩太華顚。小軒移種寄淸遊。夜深涼思傾銀露。風漏微香度玉舟。煙外釣竿聊寓興。夢中聲利更何求。蕭然詠罷濂溪說。除却桑麻摠不憂。</text>
<title>靑溪精舍雨中</title>,<text>爲愛靑溪境絶奇。偶携黎杖叩禪扉。花酣驟雨臙脂亞。瀑帶重雲白練微。巖逕暝傳棲鳥盡。峽門風起釣船稀。碧窓爽氣侵人骨。入夜輕寒生草衣。</text>
<title>寄金員外乞縣 睟</title>,<text>聞說長連合吏隱。眼中雲物更宜詩。靑山繞郭琳宮近。碧海呑天蜃閣奇。漁戶稅輕猶有饌。石田耕苦庶無飢。平生嘯傲元須此。安得從公借一麾。</text>
<title>奉寄方伯幕下</title>,<text>風流儒雅飽曾聞。一謁嘉平服話言。獨夜夢魂天北極。數年經略國西門。燕山晩色來珠箔。鴨水淸波暎玉尊。芳樹連雲四十里。寂寥誰記病文園。</text>
<title>登頭崙峯望耽羅</title>,<text>南斗低垂繞石梁。月中風桂落天香。龍歸海嶠腥雲合。松老瑤壇白日長。多病每思看玉藉。半生常擬采金光。殘霞一片收鰲背。眇眇瀛洲是故鄕。</text>
<title>寄鄭子愼 之升</title>,<text>白雲䕺桂水空流。偃蹇王孫耐此遊。芝篆古書聊汎濫。石田秋事足淹留。山僮賣藥歸常晩。仙侶尋眞去獨幽。浿上孤舟相憶處。萋萋春草滿打洲。</text>
<title>有人</title>,<text>宇宙昂藏六尺身。醉歌醒謔世爭嗔。心癡難免陸雲病。計拙不辭原憲貧。烏帽風塵聊暫屈。白𩿨江海竟誰馴。客窓夜夜鄕園夢。茶戶漁村訪舊隣。</text>
<title>向高興 爲興陽倅時作</title>,<text>鞍馬三邊髀肉消。一麾今復出南州。腰間符印官榮大。橐裡孫吳寵賜優。涼雨滿船江漢夕。斷鴻嘶月海山秋。淸時臺閣多英妙。關外應須定遠侯。</text>
<title>次苔軒韻贈僧</title>,<text>通籍明時十過春。靑袍如草鬢絲新。故山雲水尋常夢。長路風沙六尺身。自作世間休事客。每思林下坐禪人。沈吟夜對前湖月。喜有村鷄早報晨。</text>
<title>贈金判官 畏天</title>,<text>寧親曾向嶺南營。琴劍行裝客月城。泛梗微蹤誰識有。層雲高義若平生。二難佳會燒銀燭。千古閑情聽玉笙。杯凸紫霞仙醞美。舞翻紅袖楚腰輕。殘宵別馬荒陵雨。淸曉離愁古驛程。關樹斷鴻書未寄。戍樓橫笛夢頻驚。吳州片月三年盡。錦氷孤蓬一面成。君似呂蒙應刮目。我如陳亮好談兵。雲臺彩筆時哉取。杜曲湖田去矣耕。盡把行藏供浩笑。幾時肝膽醉相傾。</text>
<title>李節度挽</title>,<text>隴西公子異精靈。磊落人間氣未平。早識昌黎能作誌。可憐同父喜談兵。艱危北塞經年戍。淪謫西州幾日程。廷議祗云虧保障。聖心寧欲壞長城。悲風忽起將軍樹。舊卒哀歌驃騎營。魂斷塞笳應月泣。劍藏塵匣尙龍鳴。此生縱決君臣義。長夜猶全父子情。靑簡寂寥傳盛業。丹旌慘惔寫除名。凄凄鵩舍悲千古。草草牛車返九京。未死雄心豈無恨。至今天北有攙搶。</text>
<title>代箕城娼贈王孫</title>,<text>麝臍香煖下羅帷。腸斷淸宵苦未遲。信誓有如天日在。深情不許鬼神知。雙飛燕子柳垂地。並睡䲶鴦荷滿池。瑤瑟玉簫還惜別。碧樓明月幾相思。愁添浿水波千疊。淚濕梨花雨一枝。摠爲王孫易流蕩。芳心抵死豈能移。</text>
<title>端門萬枝燈 夏三朔月課</title>,<text>昔年今日宴虛皇。宣德門前設錦棚。萬國衣冠同拜舞。九天燈火照觚稜。龍騰魚躍紛千隊。珠樹金花亂幾層。虬箭暗傳催半夜。鳳簫高和頌如陵。香飄玉座天顔近。露下金莖月彩澄。流落自憐今白首。夢魂猶在舊靑綾。殊鄕佳節驚三換。故國音書絶一憑。玉帳牙旗曾作客。海雲蕭寺又來登。孤心耿耿思宣室。萬事悠悠照佛燈。賜燭恩深猶未報。璧門遙望淚相仍。</text>
<title>漫題漢拏山</title>,<text>長白山南若木東。靑蓮高插海波中。九天仙鶴蹁躚下。萬古神鰲氣力雄。絶頂常時雲物黑。上方殘夜日輪紅。蔓香細竹藏幽逕。微磬淸鍾閉梵宮。須信地靈無與大。始知奇產此爲豐。七分魁斗流傳古。三設金湯節制通。滿野驊騮盡天育。千村橘柚足秋風。秖增遠客遊觀富。休怪貪夫侈欲窮。幾度仙區作短夢。一年海戍爲孤蓬。我來政値淸明節。山雨蕭蕭濕桂䕺。</text>
<title>從姪垣挈玉壺追到。敍別於舟中。留贈一篇。</title>,<text>一杯二杯山村酒。千里萬里滄海舟。丈夫離別本無淚。況復寧親兼壯遊。輕鞭暫試胡驄馬。百金劍與千金裘。江頭玉壺遠相送。朔氣凜凜浮寒洲。生平肝膽一斗許。客路夜夜看旄頭。</text>
<title>東庵壁上美人歌</title>,<text>玉樓兮十二。弱水兮漫漫。靑雲衣兮白霓裳。蹇獨留此空山。不言笑兮要眇。淡曉霧兮踈星。情慌惚其有無。日將暮兮寒庭。翩石瀨之游龍。羗余懷之耿耿。欲其乘兮鸞驂。天冥冥兮月華冷。</text>
<title>夢仙謠</title>,<text>悠悠曾折陽城柳。游于回腸一日九。紅牋付鶴閬苑空。燭未成灰猶怨淚。多情爲謝倩郞魂。霏微曉作龍山雨。風鳴篁竹雲沈沈。露濕臙脂無奈苦。相思寬盡約臂金。憔悴殊非舊顔面。情緣說到半成羞。旋作低聲歌宛轉。香羅解處玉一圍。一半春心却悽惋。鸞驂飛逐寺樓鍾。依依想渡城灘水。劉郞坐誤桃花期。綠綺絃中奏愁思。餘馨不散翠被寒。雪滿溪橋人不至。</text>
<title>金仙謠</title>,<text>太白之山。邈爾高截。䌁緲古仙居。幽深煙霧窟。靑蓮競秀八萬峯。金碧交輝三百刹。引虎臺前百丈泉。毗盧頂上千秋雪。桂樹陰陰兮翠濕衣。奇雲茀茀兮風生壑。倐晦暝於白日。訝風雨於深谷。啼蜀魄而千聲。舞山魈而一足。丹崖翠嶺兮望不極。琪花芬郁兮瑤草綠。紫眞笙鶴常往來於其間兮。俗駕不到風埃隔。中有金仙法王之洞天兮。靑壁懸蘿幾千尺。石室數間。珠經一軸。趺坐老禪。面黃瞳碧。餐千春兮明霞。衣三冬兮槲葉。碧落看星夢已廻。寒江載月舟初泊。微塵一點。大地八極。寒蟾老烏猶不及寂照之光明兮。雷鳴肚裏嬰兒哭。鳳凰獅子乃鷄犬。龍天護衛魔軍伏。時有釋子望翠微而遙禮。欲往從之徑路絶。平萬壑而一雲。悄空山而明月。望三車而不來。撫百歲而可惜。昔栩蝶而神會。聽無生之玄訣。澹忘言而一笑。指階前兮紅藥。世緣未盡。征衫猶著。雲山從此別。風沙不貸客。過虎溪而惆悵。寄鷄峯之消息。</text>
<title>丁丑新正初二日出山。初四日拜辭先生。宿于藏巖洞金遠期家。士元，而顯，仁伯來別。詠懷之作。因成七言十句。</title>,<text>行裝琴劍嘯癡者。拜辭大谷歸江南。藏巖洞裡故人在。殺鷄爲黍留征驂。柴扉殘照其一笑。數間書屋披雲嵐。天寒溪路暝雪下。遠于相送良朋三。村醪侑客酌細細。坐中除有羲皇談。靑燈孤榻夜如海。寂寞心事猶山庵。今朝離別又萬里。此恨悠悠何以堪。人生聚散固如此。躍馬笑去眞奇男。君看世上兒女別。淚和悲語空喃喃。劍三尺心一寸。烈丈夫懷誰得諳。</text>
<title>行路難</title>,<text>君不見行路難。茂朱鎭安山峽裡。高者如梯天。下者如入地。緣崖俯萬仞。寸步愁千里。停午日隱峯。未夕行人絶。暖則泥融寒則氷。氷滑易顚泥䧟沒。虎豹在山龍在水。行路之難不可說。人心方寸有九疑。君莫道行路之難不可說。</text>
<title>地氣常暖。雪落便消而漢拏一山。積縞千丈。故洞府尋眞。春以爲期。乃作思仙謠。</title>,<text>夢騎黃鶴尋瀛洲。中有仙人見我揖。星冠霞珮繡雲衣。贈我金丹如粟粒。瓊樓他日約重遊。碧桃花老千千秋。</text>
<title>淸江詞</title>,<text>江之流兮去無窮。綠於苔兮淸若空。朱衣人兮停驛騎。濯余足兮滄浪水。隨玉節兮到龍城。落花飛兮芳草生。蛟龍匣兮零落。王伯學兮何施。身紫塞於征鞍。望白雲於天涯。憶少游之下澤。猶戀戀於遇知。風行水兮穀紋成。滌煩惱兮心魂淸。歌白石兮揚眉。日窅窅兮西馳。</text>
<title>長歌行</title>,<text>去年十月黃草嶺。今年十月黃草嶺。一爲轉米差使員。一爲衲衣差使員。繩橋雲棧萬夫關。積雪層氷三百里。短裘零落寒凌兢。羸馬虺頹行復止。靑霞奇氣獨未摧。揚眉一嘯看天宇。黃昏孤艇渡沙河。不堪津吏相輕侮。殘城一片近山戎。滿磧寒霜關月午。關情忠孝夜耿耿。斷角吹殘星漢廻。行年三十膂力健。驅使一任官家催。知幾安分百不憂。麟閣丹靑心久灰。憑君休道莫我知。縱曰知爾何爲哉。</text>
<title>滄浪曲</title>,<text>滄浪叟滄浪歌。一江煙月一竿竹。寒沙獨伴旅鴈眠。蘆葦蕭蕭夜霜白。淸晨入市販魚廻。酒樓買醉江天夕。我不願高車駟馬夢南柯。隨爾共和滄浪曲。</text>
<title>車輦館蟠松</title>,<text>車輦館前古松樹。華人吟賞留淸芬。秖緣生在官道上。車輦之松天下聞。靑山微雨客來尋。粉墻丹檻煙沈沈。輪囷縱乏棟樑材。抵死應無桃李心。終不及深山絶壑凌宵幹。月兔雲鶴爲知音。</text>
<title>以救荒事行遍窮村。到泰川境。見七十歲老翁奉九十慈親。感而紀事。</title>,<text>泰川縣西古院東。一曲溪回懸罄室。柴扉晝閉斷無煙。母年九十兒白髮。山蔬橡實不盈筐。兒母將何度春日。同飢猶自保天倫。何恨人間斷裾別。征夫見爾立斯須。獨對春暉淚如血。</text>
<title>狄踰嶺</title>,<text>征人早發狄踰館。百里雲磴勞攀躋。晴嵐乍捲白山頂。數朶奇巒如執圭。前宵急雨洗千巖。洞壑無塵松檜凄。深林宿霧杳冥冥。但聞幽禽啼復啼。枯松摧倒不知歲。白虬下飮千尋溪。溪廻路轉幾度橋。恐有塵蹤迷舊蹊。尋源之洞自令號。手掃苔巖二字題。窮源漸覺水聲小。近嶺回看山岳低。纔登古院日已午。過盡重關禽欲栖。長歌便作出塞曲。直北關山猶鼓鼙。神光 院名 投宿夜看劍。定有紫氣成虹霓。</text>
<title>田家怨 月課</title>,<text>曉月嘖嘖驅黃牛。披草歸耕壟上土。隣家乞米饁婦遲。日晩將何慰飢肚。今年之旱去年同。春盡未足添蓑雨。下濕初苗高已乾。阡陌荒榛接村塢。扶將羸弱薄言鋤。汗滴田中日當午。辛勤無計望秋成。千畝收來不盈釜。官家租稅更相催。里胥臨門吼如虎。流離不復顧妻孥。昨一戶亡今一戶。南州轉運北徵兵。我生之後何愁苦。朱門酒肉日萬錢。君不見田家苦。</text>
<title>憶秦娥一闋</title>,<text>鄕心絶。烏貂弊盡關山雪。關山雪寒生翠幕。塞笳聲咽。玉爐香灺殘宵徹。瑤池路阻人傷別。人傷別。琴徽塵滿。驛樓明月。</text>
<title>巫山一段雲</title>,<text>古塞人千里。交河月一眉。羈愁無限夢來遲。虫語轉堪悲。楚峽驚心雨。蓬山宿世期。風流隨處買。生離腸斷更尤誰。</text>
<title>次張芳洲韻</title>,<text>瑤壇冷落古樹底。璧月影浸空江水。水碧沙明天倒開。更著寒宵霜露洗。層樓吹徹玉參差。驚起䲶鴦移蕙渚。遙村燈火暎踈林。水色山光濃淡裡。白雲在西靑雲東。石橋暗起燕南虹。魂淸坐到星漢轉。微鍾曉出金仙宮。江風吹入酒易醒。香灺初殘草座冷。明湖安得賜知章。送老煙波無限景。</text>
<title>意馬</title>,<text>爰有一物參天地者。主宰方寸。乃神明舍。動而無形。假像曰馬。不毛不鬣。何以四蹄爲哉。放之則橫馳千里。收之則立脚靈臺。非造父之所馭。豈穆王之可騎。項負拔山之力。只制烏騅。布有使㦸之雄。赤兔徒羈。悠悠兮今古。幾失馭而顚躓。曩吾人之肉走。信馬行而縱恣。日周道之荒蕪。逕繽紛其東西。楊朱之淚空洒。阮籍之途長迷。或危而高。或仄而低。平地波瀾。暗谷魑魅。奔走不一。大槪有四。其一則長安雨歇。五陵春融。金鞍醉月。玉勒嘶風。當貂裘於酒肆。狎胡姬於紅樓。重然諾兮一寸心。報知己兮雙吳鉤。其一則幽燕健兒。秦壟壯士。奇韜龍虎。按陣天地。飮鐵馬於渤海。駐大斾於王庭。歸明光兮謁天子。煥麟閣之丹靑。其一則靑瑣列班。金門通籍。鳴坷赤墀。躍馬紫陌。喚風霜於一語。樹桃李於千門。水榭春兮楊柳暗。舞筵香兮羅綺翻。其一則飯顆戴笠。灞橋騎驢。瘦生語苦。聳肩吟孤。傳閑情於月露。寫淸思於雲煙。得一句兮三年。或潭底兮水邊。嗚呼。談兵者近於樂禍。好俠則無奈賊義。雕蟲之小技徒工。趙孟之富貴可愧。去此以往。安適而可。釋老以淸虛誘我。申韓以刑名㗖我。非我思之所存。來違棄而改求。歲忽忽其不淹。結蘭佩而周流。若有大人先生悶余倀倀曰。去爾之伎倆。遵汝馬於大方。夫大方者。非高非遠。約而在腔子裏。散而爲萬化本。受之於天。物我同得。罔於聖豐。罔於愚嗇。未發則一片止水。旣發而幾分善惡。不離道曰涵養。謹其獨曰省察。守不失兮應無差。乃吾身一太極。在天者日月風霆。在人者喜怒哀樂。鳶飛魚躍。上下察也。陰陽代序。鬼神迹也。此之謂天人合德。非蒙學之所能識。故知道者。道之所在。無適無莫。可行則行。可止則止。千駟萬鍾。何加於己。簞食瓢飮。樂亦在中。有何一點浮雲敢査滓於太空。然則斯道也達而堯舜周公。窮而孔孟顔淵。萬古同符。千聖相傳。余聞之。初似茫昧。致曲而明。革去舊服。知至而誠。調六轡兮如琴。忽乎吾將行。嘐嘐然曰。古之人。況親炙之功程。遂浩歌曰。我思碩人。山前水北。白屋蕭然。南阮之宅。琴中歲月。靜處乾坤。看意思之庭草。鑄唐虞於一樽。哀末路不可爲也。深閉柴扉。願從遊兮考槃。復駕言兮焉歸。</text>
<title>夏載歷山川</title>,<text>有爲子長遊者。一屐千山。扁舟萬水。襟風抱月。歷覽萬里。岳穹隆五。瀆蒼茫四。起遐想而長嘯。憶禹載之曾歷。昔昏墊之下民。洪警堯之方割。鯀績用之不成。來汝禹。帝曰。軫憂勤於一念。寧腁胝之足虞。家不窺於三過。啓不子於呱呱。山𣞶兮泥橇。水陸兮車舟。一乘兮四載。八年兮九州。導厥高下。山停水流。其山則嵩華奠位。岐梁底績。西極崑崙。東臨碣石。其水則江淮河漢。浩浩連空。龍門旣鑿。水由地中。於是再造堯封。山川如昔。居乃奠。民乃粒。沮澤爲龍蛇之所。中國無鳥獸之迹。偉哉神功。帝力萬古。至今於山於水。孰不曰思夏之禹。嗚呼。天下至大。神位惟危。天欲付之。必先試之。大麓風雷。天旣試大舜於登庸之前。滔天降水。天又試大禹於格祖之前。天之憂勞聖人。乃所以困心衡慮而授之大位。吾於舜禹。何後先焉。頌曰。山川禹甸。神績何如。彼美卑宮。吾免其魚。</text>
<title>哭卒却敵</title>,<text>君子白晢。錦衣狐裘。陽門之路。車蓋少留。一介夫耳。何哭之哀。情不要於悅民。念誰及於諜來。世自入於春秋。變殺氣於陽和。視生靈於魚肉。慘日尋於干戈。惟亳社之褊小。實魯衛之伯仲。若不以義而結人。夫孰能以寡敵衆。矧爾擐甲而負羽。幾忘身於鋒鏑。吳楚渝盟。齊秦負約。一矢相見。三軍裝束。金鼓摧不注之山。煙塵接殽敖之郊。退則有軍帥之戮。前則有白刃之交。敵不殺我。我必殺敵。苦戰連年。傷心慘目。今爾之死。寧不悽惻。若夫行軍以陣。陣以伍旅。旅亡一人。缺一旅也。伍亡一人。缺一伍也。軍無伍旅。何以禦侮。國須足兵。我淚自雨。況今日喪一卒。明日喪一卒。一卒二卒。千卒萬卒。四郊多壘。民生日蹙。且君子勞心。小人勞力。許身初年。俱爲君國。分有貴賤。臣子則一。誠心泛愛。肝膽常赤。爾之云亡。一哭何惜。於是風雲爲之動色。朝野聞而悅服。民思不去之義。士懷死綏之節。時晉陽之兵甲。政銜枚而傍伺。要盡探其虛實。遣細作而適至。道陽門而旋返。應厥心之感激。纔一言之復命。奄千乘之釋甲。何恤亡之一哭。聲已揚於遐邇。重宗社於大呂。展也吾司城氏。嗚呼。無心而哭。其哭也誠。有意而覘。其覘也明。故其哭也能感人。其覘也能息兵。非哭則何覘。非覘則徒哭。詠宣尼之善哉。重起余之嘆息。</text>
