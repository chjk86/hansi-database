<title>有悔於迫切而自警一絶</title>,<text>人生稟厚德。迫切非良心。戒自今而後。毋爲事峻深。</text>
<title>無題</title>,<text>豫前心可定。卒遇事多非。涵養工夫到。從容自不違。</text>
<title>隆慶五年 辛未 八月日。書花川正書後。</title>,<text>有孚盈厥中。無物緣何通。所以古人幣。行之誠與同。</text>
<title>述懷</title>,<text>千年羣聖奧。百帙遺經中。關戶無人叩。窮探任屢空。</text>
<title>和徐孤靑起韻</title>,<text>時雖今古道何異。敀怨乾坤人亦非。存省工夫精到地。中和物色便光輝。</text>
<title>和徐孤靑起韻 原韻傷懷呈困齋孤靑</title>,<text>虞韶聞盡淳風去。岐鳳鳴殘好事非。天地不回生物意。凍殍何處見春輝。</text>
<title>悔前日役形氣而自警一絶</title>,<text>發於形氣易流惡。克己工夫此痛加。取舍幾頭生苟且。縱能悔悟更如何。</text>
<title>詠懷 三首○丙子八月初九日夜</title>,<text>中秋月色皎如晝。松下幽人伴影時。征雁一聲天外遠。箇中心事有誰知。</text>
<title>詠懷 三首○丙子八月初九日夜 其二</title>,<text>千乘景公同草腐。一瓢顔子柱天榮。是知仁義眞良貴。莫道公侯謾姓名。</text>
<title>詠懷 三首○丙子八月初九日夜 其三</title>,<text>三椽茅屋一枷書。百歲人生半世餘。心上經綸賢聖事。世間無望冒簪裾。</text>
<title>詠一絶。以勉安基賢。丁丑四月初五日</title>,<text>迂疏千古無如我。明敏當今孰似君。相濟相觀要變化。同心同德任斯文。</text>
<title>丁丑六月初二日。次朱內翰廓然心境大無倫之詩韻。</title>,<text>散殊形象若無倫。類聚羣分貴此人。明理開心唯講學。如何暴棄昧經綸。</text>
<title>丁丑六月初二日。次朱內翰廓然心境大無倫之詩韻。 原韻</title>,<text>廓然心境大無倫。盡此規模有幾人。我性卽天天卽性。莫於微處起經綸。</text>
<title>次朴思菴韻 乙酉正月</title>,<text>都兪千載已蒼茫。濟楫還爲浮海航。興喪斯文天未測。不居何必倚鯨浪。</text>
<title>次朴思菴韻 乙酉正月 原韻述志示困齋思菴</title>,<text>乾坤納納水茫茫。臥疾蹉跎久繫航。一棹飄然他日意。欲隨漁父和滄浪。</text>
<title>拾遺</title>,<text>克自性偏難克處。行從身上可行身。常若鬼神臨在上。朝昏隨處敬持身。</text>
