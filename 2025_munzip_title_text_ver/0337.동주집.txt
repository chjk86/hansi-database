<title>隋城醉吟。別舅氏及從弟。</title>,<text>今我南行月旣陽。陰衢霜雪凍嚴蒙。山風古樹鳴摵摵。野水落日寒茫茫。小酒關愁不成醉。強歌欲別難爲章。懷哉舅氏與從弟。自此渺然岐路長。</text>
<title>客行</title>,<text>供世妨吾拙。勞生限有形。晨關山雪暗。夕舍海雲冥。每歎歸田賦。頻題劍閣銘。茫然岐路意。危鬢日飄零。</text>
<title>客行 其二</title>,<text>群動俱深蟄。孤鴻獨迅征。斜陽瞻馬首。寒夜聽鷄聲。塞月愁難破。邊笳夢屢驚。客來休攬鏡。畏見二毛生。</text>
<title>客行 其三</title>,<text>寒郊渺無際。四馬踐朝霜。雪路懸峯細。雲沙人海長。炎涼遞交易。日月互相望。獨羨隨陽雁。乘春定北翔。</text>
<title>兔遷</title>,<text>疏鑿功存憶五丁。隨山鳥道上捫星。江心石露千年黑。峽口天團萬古靑。幽壑氷霜寒淅淅。喬林煙靄晝冥冥。平生歷險今垂老。更向危途叱馭經。</text>
<title>安東別府伯</title>,<text>寒城勝集屬初筵。靑眼飛觴雪後天。已聽傍人歌小歲。還聞太史紀新年。燈花欲共簷花落。更鼓時兼戌鼓傳。惜日留懽未終曲。鳴箏又動別離絃。</text>
<title>新寧</title>,<text>篁林貪地迮。磵氣襲嵐虛。曉色經寒後。春心入歲初。輕雲生壁畫。空水寫窓書。誰識絃歌宰。沈冥類索居。</text>
<title>河陽。逢金博士。</title>,<text>卽事忘懷慣。開尊取興深。忽爲經歲客。重見故人心。水氣浮春竹。山雲到曙林。征途催別恨。苦調共君吟。</text>
<title>次方伯韻</title>,<text>花心草氣藹微薰。直塞城陰易夕曛。二月年光遽如許。四時天意故平分。殊方別恨添孤夢。客舍閑愁帶半醺。賴有瑤緘煩問訊。蠻牋新濕瘴鄕雲。</text>
<title>酬許若虛巨濟謫所</title>,<text>蓬萊水氣互陰晴。客思春心日夜生。遙嶼斷峯天外落。濕雲殘照雨中明。驚魂已逐鵬南徙。別夢應隨雁北征。瓊樹相望杳難卽。滄波無路見孤城。</text>
<title>酬許若虛巨濟謫所 其二</title>,<text>蜃樓鮫室結爲隣。雲水長愁放逐臣。薏苡何曾堪禦瘴。風波不復解霑鱗。楓林舊夢迷三夜。楚岸新香動一春。欲向江潭問漁父。幾回逢着獨醒人。</text>
<title>約嚴節度內翰兄弟游仙洞</title>,<text>洞府冥冥春欲歸。殘花落雨不成飛。何妨樂事尋常在。已覺韶年九十非。柱史靑牛宜細逕。將軍白馬媚斜暉。平生蠟屐扶吾懶。準擬從君一拂衣。</text>
<title>次嚴內翰韻</title>,<text>驛路臨沙盡。關山接海多。逢人說懷抱。爲客恐蹉跎。日落當城樹。風傳出塞笳。歸心將逝景。衮衮競長河。</text>
<title>次嚴內翰韻 其二</title>,<text>落落風塵客。飛飛翰墨雄。漂萍俱海外。角黍近天中。秀句眞投暗。牢愁却洗空。吾窮猶未甚。日醉小山東。</text>
<title>水軍節度校獵行</title>,<text>海戍平明雲霧歇。海艦伐鼓乘潮發。列校健兒俱結束。去會軍期先出日。雷騰電赴絶影山。將軍號令肅且閑。周原合圍采網集。布陣倏忽風雨還。蹶石披林熊虎嘷。猩鼯逬落千丈高。血飛厓谷袍褶殷。蜼蠼獬夔犁旄豪。突彘隨兕只淫鏃。觸斃不收麕與鹿。摐金弭節五衛齊。壑靜巖虛山鬼哭。騰輪飛饗炰火起。班爵中軍猛士喜。稄威遠懾黑齒群。共道將軍聲實美。蒐苗政成春夏交。茲意豈欲肥君庖。我病伏枕忽奮袂。恨不挾羽隨鳴鞘。南有鱗介狎風波。北有豺虎操干戈。鱗介衣裳服羈紲。豺虎食人血牙磨。威弧枉矢不得射。山西老將徒嚄唶。願得將軍逐獸技。獵盡天驕靜沙漠。好勒燕然第一功。歸來奏凱明光宮。然後快馬霹靂弓。酒酣射麋春草中。</text>
<title>東萊雜詠 二十首</title>,<text>白下嚴風別酒醒。平江氷雪狎鷗亭。南來短髮何由黑。北望長林忽復靑。落日羈魂飄斷柳。新春客淚逬浮萍。年年驛路疲奔命。豈必乾文應使星。</text>
<title>東萊雜詠 二十首 其二</title>,<text>歌蒯蹉跎歲月闌。愁時華髮聳危冠。歸鴻已厭南州暖。久客猶思北地寒。海外越裳重譯晩。春來漢節二旄殘。龍泉一夜虹光老。牛斗三更紫氣蟠。</text>
<title>東萊雜詠 二十首 其三</title>,<text>簾幙重重護夜堂。暫時欹枕減思量。休嫌細唾從吳俗。何用高歌學楚狂。春草欲連江雨暗。暮山遙接海雲長。南來不管離騷恨。極目靑楓黯自傷。</text>
<title>東萊雜詠 二十首 其四</title>,<text>雲海無津暝色來。塞垣春望混風埃。窮荒魑魅輕相狎。垂老乾坤莽自哀。瘴癘獨憐玄晏病。朝廷誰惜賈生才。文章得失千年事。不受人間造化猜。</text>
<title>東萊雜詠 二十首 其五</title>,<text>春木蕭蕭雨氣凄。長霾翳日海天低。蠻溪瘴暖娵隅躍。慈竹林昏鵯鵊啼。寒食閉門芳歲過。靑山開眼落花迷。眉稜不是容愁地。強勒風光倚醉題。</text>
<title>東萊雜詠 二十首 其六</title>,<text>轅門曙色接蓬萊。攂鼓鳴笳次第催。一洗乾坤萬古眼。獨傾湖海十年杯。層波日暖魚龍變。喬木天低鸛鶴廻。不分周南留滯地。爲牽春興強登臺。</text>
<title>東萊雜詠 二十首 其七</title>,<text>橫吹梅花落暮關。越吟愁思減朱顏。鄕心暗斷詩中月。春色晴連劍外山。浮世無涯吾欲老。歸期不定夢先還。黃金莫鑄腰間印。須向刀頭別着環。</text>
<title>東萊雜詠 二十首 其八</title>,<text>絶域芳春逝若何。鄕愁當泣賴悲歌。詩成塞上三更夢。目斷江南萬里波。夜月竹深山鬼避。春雲水黑海神過。誰知漢代輶車使。持節邊城白髮多。</text>
<title>東萊雜詠 二十首 其九</title>,<text>禁里淸明樂事宜。靑林園苑罥游絲。離宮日馭天行早。馳道雲旗晝影遲。夜雨花開棲鳳樹。春風波暖濯龍池。終軍▒請長纓去。更有何人載筆隨。</text>
<title>東萊雜詠 二十首 其十</title>,<text>朱門珂馬接流塵。貴里名園別貯春。東第歌鍾殊未歇。西州羽檄莫須頻。公卿揖客無今日。天地論才見古人。頗怪樓生饒頰舌。長裾慣作五侯賓。</text>
<title>東萊雜詠 二十首 其十一</title>,<text>淸明穀雨鎖游絲。竹枕藜床午睡宜。簾外風花自開落。望中煙柳日參差。邊城瘴氣鳶應跕。故國春心燕獨知。斷送年光歸未得。小窓揮筆又新詩。</text>
<title>東萊雜詠 二十首 其十二</title>,<text>芳華榮落遽如斯。默算盈虛但自知。老去獨傷天下事。春來半記夢中詩。三年錦字時將晩。一部陰符道已衰。唯有平生流水曲。深齎玉匣待鍾期。</text>
<title>東萊雜詠 二十首 其十三</title>,<text>煙郊息雨霽游塵。鶯樹餘花惜暮春。易老風塵名下士。全埋麴糱夢中身。垂垂閣道簾低靜。漠漠城陰草覆新。愁眼不宜瞻落日。長安三月斷來人。</text>
<title>東萊雜詠 二十首 其十四</title>,<text>汀洲西望地形分。盡日東風水氣熏。極浦鹽煙交斥鹵。長干草色入耕耘。朱樓晝壓千家雨。碧海春搖萬雉雲。漢代十年烽火息。南征虛老伏波軍。</text>
<title>東萊雜詠 二十首 其十五</title>,<text>殊方物候杳難窮。早晩陰晴忽不同。蜃氣消爲滄海雨。鯨濤鼓作大鵬風。盤腥玉柱來朝市。鱠細銀刀落夜筒。耳目漸隨鄕事慣。也應從此學南公。</text>
<title>東萊雜詠 二十首 其十六</title>,<text>高樓臨睨莽難平。漁店東西暝靄生。落宿遙烽映天滅。孤雲獨鳥傍沙明。南游不信還家夢。北望長懷去國情。戍角無端敗人意。吹殘三弄閉朱城。</text>
<title>東萊雜詠 二十首 其十七</title>,<text>沙洲羽族稍相依。極浦孤帆映翠微。杳杳浮雲唯北去。茫茫落日又西歸。炎天角黍憐投飯。令節纖羅憶賜衣。凋盡江南芳草色。池塘應見暗螢飛。</text>
<title>東萊雜詠 二十首 其十八</title>,<text>天際浮雲不可攀。長安只在北辰間。虞階干羽連三月。陸賈詩書老百蠻。末路人應欺白髮。至今吾亦負靑山。君恩未許歸田夢。猶趁鍾聲入曉班。</text>
<title>東萊雜詠 二十首 其十九</title>,<text>誤將蹤跡落塵寰。東極山川轍欲環。萬里功名空燕頷。一年帷幄遠龍顏。時危志力風雲下。客久形骸宇宙間。斗酒呼盧且自樂。百篇揮筆不須刪。</text>
<title>東萊雜詠 二十首 其二十</title>,<text>橫海明虹接洧盤。平臨日月雨跳丸。濤聲自挾風聲壯。水氣還添雨氣寒。地湧銀臺千蜃結。天回貝闕九龍蟠。誰能踏破靈鼇頂。手折扶桑倚醉看。</text>
<title>食蝦蟆。十絶。方暑暴下。有金主簿者治蝦蟆見餉。謂能已泄。</title>,<text>河魚頗攪野夫腸。田蛤新依主簿方。已減十分池上聒。不愁三起夜中忙。</text>
<title>食蝦蟆。十絶。方暑暴下。有金主簿者治蝦蟆見餉。謂能已泄。 其二</title>,<text>何曾食指動嘗黿。適口今知美味存。周禮錯應煩牡菊。鄒書只解重鷄豚。</text>
<title>食蝦蟆。十絶。方暑暴下。有金主簿者治蝦蟆見餉。謂能已泄。 其三</title>,<text>蹩蹩纔分兩股長。靑蘇熬點海椒芳。從今僕射陂邊宅。添得先生一味嘗。</text>
<title>食蝦蟆。十絶。方暑暴下。有金主簿者治蝦蟆見餉。謂能已泄。 其四</title>,<text>任說書生是老饕。刲羊斫膾謾腥臊。虞悰食品三千事。着此異方更益豪。</text>
<title>食蝦蟆。十絶。方暑暴下。有金主簿者治蝦蟆見餉。謂能已泄。 其五</title>,<text>登盤蟹甲關中笑。蜜鼠稱珍楚俗疑。不用區區太分別。只於饞腹道相宜。</text>
<title>食蝦蟆。十絶。方暑暴下。有金主簿者治蝦蟆見餉。謂能已泄。 其六</title>,<text>橫公只任點燈光。彭越令人覺肚妨。何似子陽資口實。井中風味最難忘。</text>
<title>食蝦蟆。十絶。方暑暴下。有金主簿者治蝦蟆見餉。謂能已泄。 其七</title>,<text>官廚日日射麋新。荷葉氷盤鱠紫鱗。竈下自從尋雋味。色驕飣餖更無珍。</text>
<title>食蝦蟆。十絶。方暑暴下。有金主簿者治蝦蟆見餉。謂能已泄。 其八</title>,<text>邾莒居然見附庸。華林御苑慣從容。君看金紫生新貴。令僕風流定可封。</text>
<title>食蝦蟆。十絶。方暑暴下。有金主簿者治蝦蟆見餉。謂能已泄。 其九</title>,<text>剝來錦襖形全有。爵去氷肌骨欲無。謾說炰龍兼腊鳳。何如一飽當膏腴。</text>
<title>食蝦蟆。十絶。方暑暴下。有金主簿者治蝦蟆見餉。謂能已泄。 其十</title>,<text>海邦鮭錯亦稱蔬。謾道泥塗不任漁。風俗他年傳爽味。須知宣慰使權輿。</text>
<title>沈相國 喜壽 挽詞。五十韻。</title>,<text>國際中興運。賢膺命代期。公才當五百。相業不磷緇。學邁兒匡峻。功羞管晏卑。人倫歸藻鑑。輿誦托蓍龜。密勿君臣契。昭融父子知。朝章方奕舃。鼎路極淸夷。廊廟金鍾在。簪紳玉佩宜。靑雲明遠駕。黃閣映弘規。汲引懷常苦。吹噓義實疲。文章仍煥發。碑版永昭垂。一洗啁啾作。深傷綺麗爲。連篇披愊臆。率口狀齎咨。武庫儀觀富。龍門許與奇。飛騰乘險易。出處卜安危。直道須張膽。牢愁或俛眉。雲雷三載久。霖雨一春遲。天步艱猶甚。邦謨理必資。銜恩餘白首。扶影復丹墀。志與東山負。身唯赤舃隨。民情深望歲。聖意鬱匡時。故實諏成憲。聰明待決疑。王商殊未老。燭武豈嫌衰。每切懸車願。長紆聽履思。仁親盛瓜葛。揖客下茅茨。軒騎門恒滿。盤筵景屢移。垂榮回顧眄。辱語剖毫絲。大雅元容拙。孤忱獨恃慈。華宗連木戚。厚愛自諸兒。奬飾偏忘倦。朱鉛謾見施。提承存負劍。聽瑩到炊糜。屬幸題名忝。蒙將得士推。至今緘骨髓。當日戒觴危。秋雨監司宅。春荷牧使池。陪游閱灰琯。夢想挹英蕤。薄劣寧爲役。前徽却許追。吐茵留遠轄。餌敵贈長縻。歲暮難輕別。更深始一辭。南浮渺雲海。北望間風儀。曉漏時將歇。晨歌道已隳。纔驚東壁月。遽化列辰箕。宇宙連黃壤。蛟龍隱白陂。經綸遺大冊。衮紱晦宗彝。客散三千籍。人傳四十詞。山崩天可問。國悴鬼應尸。巷哭皆捐玦。原車尙載脂。無階奠鷄黍。有淚泣公私。夜壑淪虞殯。幽堂隔漢師。篋殘經月簡。床掩去年詩。薤露朝光盡。槐陰晩色萎。平生加額手。忍寫叩心悲。</text>
<title>漁浦</title>,<text>朱樓危檻壓龍宮。漁浦鳴榔入夢中。天際白雲舟子語。明朝好是半帆風。</text>
<title>秋思</title>,<text>長廊寂寂感淸秋。簾外流星過戍樓。孤角暗吹千里夢。遙砧虛擣一年愁。歸心白露王孫草。客意高風季子裘。彈盡蒯緱人不識。空瞻明月上刀頭。</text>
<title>登釜山故城</title>,<text>海城愁思試登臺。十八盤高細路廻。千里獨游空晼晩。百年將老強徘徊。淸秋大陸邊聲起。落日窮溟暝色來。南極相望杳璇極。東萊卽此近蓬萊。</text>
<title>宣慰禊軸十二韻</title>,<text>國享和戎利。朝多說越才。如何臨道路。忽此駕駑駘。漢表存長算。周經尙薄來。鴞音終見改。鴂舌乍聞猜。廟略輕邛杖。邊虞散酒杯。彤檐勞暫駐。皁蓋歷雙回。幽事寧妨逸。羈愁却易裁。迎涼淸海館。望日沒雲臺。登討探奇祕。浮游極溯洄。居然隨泛梗。坐覺閱吹灰。玉露靑梧病。金風白蔣摧。還憑虎頭手。畫我着蓬萊。</text>
<title>秋日送琴昌原解攝印還任</title>,<text>蕭辰遞槐序。四運無停駕。玄蟬咽白露。萬物皆徂謝。悠哉獨往客。別酒臨朱榭。繁吹怨落梅。淡交懷啖蔗。川路諒非遐。歸翼終難假。僕御戒晨驂。郊原登晩稼。煙霏散叢篁。日氣明寒柘。孤帆逝遙裔。水遠蒹葭夜。歲晏愼風霜。珠玉有良價。我歌不可長。歌長淚將下。</text>
<title>游通度寺</title>,<text>蒼翠靈源小洞天。招提路掛白雲邊。秋風只繞將凋葉。寒雨猶添半落泉。眞境一游還是客。名山長往始稱仙。不知簪紱關何事。未辦禪房十日眠。</text>
<title>游通度寺 其二</title>,<text>岧嶢鷲嶺閟禪居。石路莓苔步屧徐。忽有高僧來款我。都無俗事可關渠。千峯樹色和雲冷。一壑鍾聲帶雨疏。若道三幡終不妄。吾將卽此問眞如。</text>
<title>塔殿</title>,<text>寒鍾杳杳上方深。落日嵐虛祗樹林。塔湧諸天標白玉。園依初地布黃金。松梢月轉三秋色。竹外泉含萬古音。住近茲山期入道。況逢支遁共禪心。</text>
<title>聞琴</title>,<text>佳人十指七絃琴。煙雨蕭蕭楚竹林。最是北中彈不盡。一年江海未歸心。</text>
<title>琴娘</title>,<text>香羅簇蝶繡紅裙。荳蔲春心已七分。却把瑤琴彈一曲。意中流水夢中雲。</text>
<title>雙碧軒</title>,<text>平楚茫茫山四圍。渚田收穫野人歸。潭深網罟魚龍靜。地闊蒹葭雁鶩稀。高枕遠江風外響。開門寒葉月中飛。羈游萬里眞蕭瑟。霜露天涯未授衣。</text>
<title>泝黃山江。泊三郞浦。</title>,<text>涼濤挾雨渺終朝。風水輕檣百里遙。故國欲歸魂藹藹。扁舟獨往夜迢迢。靑山晩色唯松柏。白露寒聲盡葦蕭。政是別離腸斷後。何人江上更吹簫。</text>
<title>宿鄭玄谷。曉過大灘。</title>,<text>乘月發孤征。激舟湍暗鳴。林光開杳靄。水氣泛虛明。峽轉萬峯疾。沙寒群雁驚。異鄕經歲眼。百里見神京。</text>
<title>還朝三日。旋被韓元帥幕辟。</title>,<text>封關慙遠志。出塞仗麤材。鞍馬眞相負。勳名却不來。波濤東海夢。雨雪北門杯。只爲頻年役。容華暗裏催。</text>
<title>張元帥出師歌</title>,<text>君不見征西元帥初出師。頗似鑿門推轂時。登壇本自推漢將。出牧還聞詠周詩。已令五戎設屯衛。更勞千乘臨郊岐。晩排仙仗匝徼道。帳殿不動雲陰移。列校伍旅靜無譁。川渟嶽鎭風雨隨。鶡冠羽從俱淋漓。天顧穆然光軒墀。勑召元帥近黼座。金甲貝帶何陸離。水衡宿饌光祿陳。宮壺法酒傾鴟夷。帳前部曲萬貔貅。恩波下濟皆淪肌。匣中長劍倚天揚。斬斷陰虹整乾維。手提賜公公拜受。臣老且病慙鴻私。師律增威九伐成。介冑吐氣千夫馳。傾都縱觀黃塵合。排蕩日宇韜炎曦。百年遺老但垂淚。此事昔聞今見之。向微我公能撥亂。盛禮豈肯虛相施。我公天與英雄表。揮霍列缺淸三唾。祕略曾傳圯下書。邊機獨付山陰棋。腰懸金斗將軍印。前擁赤羽招搖旗。楚材晉良啓戎行。綴以鶴列承魚麗。長驅雷轂轥幽都。師門北落光下垂。靺鞨之東關以西。軍事節度唯便宜。已報先聲讋天驕。應將長組繫月支。全收麟閣丹靑業。早答君王鼙鼓思。幕裏從事不記馬。謬奉鞭弭陪戎麾。草檄空磨盾鼻墨。處世欲脫囊中錐。待公功成飮至日。爲公重勒燕然碑。</text>
<title>猪灘紀行。十首。</title>,<text>野日蕭蕭暮。江風蔌蔌寒。移舟近雲壁。候吏傍沙灘。谷引雙旌遠。厓懸一障難。頻年馬行客。不敢望長安。</text>
<title>猪灘紀行。十首。 其二</title>,<text>笳鼓催相送。塵埃強自寬。行間雖晩遇。身外卽浮懽。羽檄通宵警。貂裘逼歲殘。金天有太白。更上戍樓看。</text>
<title>猪灘紀行。十首。 其三</title>,<text>節制懸無敵。韜鈐敢自欺。官軍防月滿。府檄奉星馳。華髮寧辭病。靑衫未博癡。風霜出塞道。瘧鬼却相隨。</text>
<title>猪灘紀行。十首。 其四</title>,<text>雪意催行色。邊虞入苦顏。風驚野外水。日隱馬前山。久病身何惜。長征夢獨還。始知班定遠。垂老望陽關。</text>
<title>猪灘紀行。十首。 其五</title>,<text>記室功名薄。封關歲月遙。論才慙穎脫。扶病答弓招。雪漲河梁斷。天寒塞日搖。從來霜後鬢。不向客中饒。</text>
<title>猪灘紀行。十首。 其六</title>,<text>藉藉征西士。男兒要挽弓。擒胡應計日。草檄敢言功。幕府金城策。師門玉帳風。燕山倚天石。早晩索文雄。</text>
<title>猪灘紀行。十首。 其七</title>,<text>靡靡日逾邁。不知前路長。哀笳驚遠夢。孤枕在他鄕。宇宙無終極。風塵有底忙。棲遑十年事。一笑付亡羊。</text>
<title>猪灘紀行。十首。 其八</title>,<text>雙旌引我去。日日赴邊隅。鳴劍心空在。憑鞍力已無。龍門傾峻級。驥尾借長途。遠比袁司馬。文章倘不誣。</text>
<title>猪灘紀行。十首。 其九</title>,<text>城鴉寒不散。徒侶苦相催。風急懸旌斷。霜嚴揷羽摧。髮隨年事變。跡爲簡書來。聞道緣河戍。關門晩始開。</text>
<title>猪灘紀行。十首。 其十</title>,<text>熹微山外日。晻靄嶺頭雲。萬象疲游子。孤雌戀故群。氣高曾說劍。世亂且從軍。一擬酬知己。長歌向薛君。</text>
<title>曉星嶺</title>,<text>大定江邊一尺雪。曉星嶺上五更霜。晨驂不息向前去。春雁欲歸猶後行。千里地窮夷界遠。百年身老畏途長。憑君爲報西來客。莫寄響書攪我腸。</text>
<title>去老</title>,<text>去老幾何日。畢生應有年。胡爲馱病骨。又欲涉窮邊。雪漲風沙外。霜飛鼓角前。孤心向西照。萬里逐戎旃。</text>
<title>臨江行</title>,<text>去年何在南征蠻。今年何在西防胡。已將七人付道路。皮肉尙在神應無。寄書家中雁飛苦。夢魂不度關山長。戍寒塞絶戰鼓飛。臨江視師情內傷。夜夜煙塵犯雪嶺。朝朝羽檄超氷河。傳語洛陽權豪人。鮮衣怒馬心獨何。</text>
<title>宿淸城鎭</title>,<text>白馬將軍親按邊。旌旗夜宿刺楡川。三江雨雪迷胡帳。正月風沙接塞田。列校摐金防暗警。排營斬木護中權。平明鼓角催前發。萬竈寒光斂曙煙。</text>
<title>甲巖烽燧</title>,<text>夷界群山頂。懸烽帶夕曛。參天燒夜月。伴火綴秋雲。隔水胡塵合。緣厓鳥道分。邊虞與生理。嗟爾塞垣軍。</text>
<title>溪盤嶺</title>,<text>已過延平險。溪盤馬首橫。前山又巴嶺。何處是龜城。乘障因人事。回車見客情。向來游子鬢。渾覺雪霜明。</text>
<title>正月二十二日聞李适叛。檄淸北諸軍赴難。</title>,<text>慘惔干戈際。煙塵羽檄聞。腐儒還仗劍。窮寇已懸軍。逆氣迷天竟。連烽照夜分。緣邊十萬士。努力答吾君。</text>
<title>正月晦日。露次大同江上。</title>,<text>戰急寧違晦。江寒尙積陰。孤忠空自負。群孼未成擒。霜野排營密。風沙列竈深。中宵有刀斗。和我塞垣吟。</text>
<title>鞍峴大捷</title>,<text>魚鼎寧淹息。鞍峯早合圍。壁堅兼地利。雷疾協天威。次第淸丹禁。分明對紫微。朝來五雲氣。欲傍翠華飛。</text>
<title>收復後拜嶺南方伯辭朝</title>,<text>庾亮非無興。王珣政少年。靑春持節遠。紫綬映花鮮。事業題橋後。光輝負弩前。秪愁筋力盡。虛玷渥恩偏。</text>
<title>收復後拜嶺南方伯辭朝 其二</title>,<text>百戰狐丘遠。他鄕燕壘成。及歸傷髀肉。復去事戎旌。道路經三月。江山擁列城。離心共春草。偏向望中生。</text>
<title>收復後拜嶺南方伯辭朝 其三</title>,<text>棨戟成何事。塵埃送此生。髮緣長路短。身爲重恩輕。晩塞群芳歇。春城小雨明。還從歸馬後。更動出關情。</text>
<title>公儉池</title>,<text>隄柳護新亭。湖波當晝冥。已專蓴菜美。兼倚稻田靑。斗酒春還在。流鶯晩可聽。征驂有輕策。暫爲老夫停。</text>
<title>月波亭</title>,<text>水驛船如馬。津梁鷺似人。風含孤嶼晩。日暖滿江春。景物非吾土。煙波送此身。滄浪問漁父。還欲濯纓塵。</text>
<title>露梁望順天。有幷州之思。</title>,<text>昇州西望白雲間。一日風帆可往還。縹緲數峯靑刺眼。舟人說是海龍山。</text>
<title>安陰光風樓</title>,<text>吾祖題詩處。樓高愜再過。遙岑靑不改。列樹翠還多。故國來如鶴。流年逝若蛇。那堪懷往事。騎馬已山河。</text>
<title>居昌</title>,<text>峽束居人少。郊平得縣饒。高林蔭脩棟。華蓋偃征軺。執熱淸堪濯。憎塵靜可銷。公餘心境寂。半被睡魔招。</text>
<title>寄陳奏使朝京</title>,<text>雲水通津闊。朝宗萬壑深。軒裳隨五玉。舟楫寄千金。歷國平生恨。游方晩歲心。應知臨海作。齊魯有遺音。</text>
<title>花園</title>,<text>滮池水溢稻花漂。七月新涼動遠郊。飛棹暮江愁外闊。亂蟬秋思望中遙。長途老境元相接。危鬢淸霜却早凋。孤夢不知關塞隔。歸魂已赴故鄕招。</text>
<title>野行</title>,<text>宿留半月餘。出門稻葉大。不知容顏改。但賞時物薈。心境本悠遠。實以靜相會。煕然視萬物。孰是形骸外。處世已自了。勞生誠無賴。乾坤猶傳舍。客寓聊玩愒。唯有靈臺日。冥冥當不昧。</text>
<title>安東行釋菜</title>,<text>夕露滋庭菊。秋陰落泮林。墻依夫子峻。壁似魯宮深。俎豆千年地。宗禋萬國心。賢關盛吾黨。狂簡勖靑衿。</text>
<title>望湖樓榜會</title>,<text>涼社初歸燕。徂年劇逝蛇。交情君不薄。別意我偏多。水氣澄秋閣。鐙光雜露荷。誰堪下樓後。回首邈山河。</text>
<title>樓上</title>,<text>九枝華燭夜搖紅。十二朱欄露氣中。莫奏商絃撼遙思。近樓高樹已秋風。</text>
<title>樓上 其二</title>,<text>緗簾朱棟水明秋。月映南端半綺樓。珍重華筵不惜醉。夜深露濕鈿箜篌。</text>
<title>望湖樓</title>,<text>飄梗長爲客。零梧又報秋。微涼憐道暍。流序入邊愁。故國經年別。行雲盡日浮。蕭蕭▒天雨。獨上望湖樓。</text>
<title>望湖樓 其二</title>,<text>飛雨灑高閣。輕風乘夕涼。稍看垂葉露。欲變滿林霜。北望星辰遠。南征歲月長。端憂遇知己。一醉使君觴。</text>
<title>夜渡洛東江八月十四日</title>,<text>夜寒涉秋水。月明蘆葦中。榜人歌自往。浮客路彌▒。漭沆堪游霧。沿洄但信風。佳期在河漢。明日到星宮。</text>
<title>松陰</title>,<text>松陰竹籟有餘淸。小沼芙蕖白露生。樓近星河饒曙色。山連太白早秋聲。長安日遠音塵隔。關塞霜寒鬢髮明。誰念淮南攀桂處。王孫空負欲歸情。</text>
<title>八月十四夜</title>,<text>三更白露洗高旻。水竹煙霏爽氣新。明月不知今夜恨。淸秋分照異鄕人。隨陽旅雁眞如客。入室寒螿強自親。遙望京華九天上。孤槎無計到星津。</text>
<title>中秋不見月</title>,<text>天關妬婦弄玄機。爲遣浮雲結不歸。獨夜姮娥徒脈脈。三更閶闔轉依依。虛隨老兔懸愁眼。却對疏螢點薄幃。故國江山元自隔。任敎風雨晦淸輝。</text>
<title>中秋不見月 其二</title>,<text>去年關塞對淸光。罷酒思家黯自傷。今夜浮雲還解事。異鄕殘燭也霑裳。陰晴萬里應難定。河漢三更不可望。借問廣寒前殿樹。秋來能得幾枝長。</text>
<title>寒衣</title>,<text>淸砧移近曲欄頭。刀弱天寒杵未收。擣盡秋霜兼夜月。緘將別淚與離愁。初盤結縷縫猶澁。爲惜回文翦復休。空外江山一萬里。到時風雪暗邊州。</text>
<title>京山</title>,<text>京山虛館下帷深。獨伴靑燈照寸心。萬卷生涯依老蠹。一枝棲息感寒禽。淸秋客恨潘郞鬢。末路人情季子金。孤枕自驚秦塞夢。新詩半雜越中吟。</text>
<title>秋夜</title>,<text>橫河西北望長安。秋盡繁霜萬壑殘。落葉緖風千樹怨。危樓華月五更寒。機中有字歸期闊。雁足無書行路難。老兔銀蟾一種恨。何時得照淚痕乾。</text>
<title>夜聞哭</title>,<text>我自弱心人。不忍聞善哭。況當靜夜分。老淚逬相續。中經慼憂來。此懷轉彌酷。爲悲固萬端。一哀隨所觸。緣情旣易流。執性恨未篤。慨彼脫驂仁。晤言逮朝旭。</text>
<title>送回答使鄭岦日本</title>,<text>風壤東西杳隔隣。雲濤日夜浩無津。須令百越文身地。再識三韓鄭姓人。玉節乍經蓬島曙。星槎定拂若華春。歸裝不蓄千金劍。溢篋瓊琚也敵貧。</text>
<title>送副使姜弘重</title>,<text>橫海樓船蹴六鼇。蓬萊雲物照猩袍。文章氣挾波濤壯。霄極名懸日月高。吳客已知酬縞帶。漢臣何意重滿萄。歸來試閱圖經遠。始覺輶車使者勞。</text>
<title>送副使姜弘重 其二</title>,<text>扶桑初日照鯷岑。十島秋風散薄陰。秦帝石梁天外斷。魯連滄海眼中深。晴雲細引雙旌色。空水時鳴疊鼓音。自古男兒輕遠別。贈君唯有玉壺心。</text>
<title>送辛書狀啓榮</title>,<text>禮樂吳公子。詩書陸大夫。舟車重譯遠。風壤百蠻殊。夜市鮫珠薦。秋帆越布輸。天霜深橘柚。人物出菰蘆。字破羲之畫。家藏釋氏圖。勝心輕白刃。射利逐丹蘇。龜寶時開柙。魚鷹晩入湖。金錢飛舞佾。銀箑節歌呼。異俗曾驚眼。離筵更起吁。雲波間別路。斟酌此情孤。</text>
<title>寄日本僧玄方</title>,<text>雲溟消息杳難期。南國霜風橘柚垂。白簏玄談中夜夢。花宮禪梵隔年思。淸樽獨對相逢地。佳節還驚惜別時。桂水茫茫日千里。無人傳道惠休詩。</text>
<title>劍嶺蔚山東二十里</title>,<text>富媼成功地。愚公息慮山。入天餘鍊石。通谷限封關。環衛存鈐轄。提防設險艱。秋風吹日馭。杳杳上孱顏。</text>
<title>紀行</title>,<text>野行終日路縱橫。一縣秋雲萬寶成。兵火十年聞故老。村墟幾處見餘生。霜風不斷天邊樹。日氣長霾海上城。持節旬宣無寸補。黃▒滿眼爲誰明。</text>
<title>望辰樓次韻</title>,<text>溪洞民風似八閩。魚腥不慣客來人。襜帷更欲游何處。滄海東頭已絶垠。東溟月出散瓊霞。鼇頂靈峯露嶪峨。斫却廣寒前殿桂。秋來擬作海仙槎。</text>
<title>望辰樓次韻 其2</title>,<text>扶桑日域靜群蠻。江海風流簿領閑。但使樓臺常貯月。不妨絃奏更低鬟。</text>
<title>望辰樓次韻 其3</title>,<text>寒郊穫稻歲功登。更有嘉魚落夜罾。一石留髡君自慣。百觴中聖我差能。</text>
<title>望辰樓次韻 其4</title>,<text>聽唱江南昔昔鹽。二更華月上堂廉。誰憐此夜中宸望。爲豁危樓向北簷。</text>
<title>冬至</title>,<text>去年冬至客龍荒。絶塞孤城對雪霜。萬里閉關還此日。二更歸夢又他鄕。匆匆歲序欺雙鬢。衮衮天心感一陽。自愧寸能猶襪線。無因添得日暉長。</text>
<title>軍威道中</title>,<text>歲月隨吾轂。悠悠行路中。無端雙鬢髮。有似九秋蓬。白水寒增浪。蒼山暮轉風。蕭條一茅屋。是計未全窮。</text>
<title>軍威道中 其二</title>,<text>笳鼓靑山外。郵亭赤岸東。纔消到地雪。半截映天霓。落景通林缺。行人競鳥棲。旅魂招不返。歸路此中迷。</text>
<title>鄭長淵 世美 挽詞</title>,<text>嶺外思君日幾回。忽驚災疾起蛇杯。名途歲月凋秋壑。酒肆山河近夜臺。海內飄零雙眼淚。天涯消息百年哀。春暉只在陽生後。腸斷風霜寸草摧。</text>
<title>悼夭</title>,<text>我行關山道。兒女森別面。憶昔夢維蛇。書至蓬萊傳。如何泡影滅。三歲劇流電。去來殊怳惚。達情理堪遣。所愧爲人父。生死俱未見。瑜環眼中戲。不敢留心戀。纍纍故山麓。結冢今已遍。茫茫雪後天。極目寒雲變。</text>
<title>新寧竹林</title>,<text>窓外蕭蕭竹萬竿。夜來風碎碧琅玕。無端一夢虞庭會。笙磬遺音覺後寒。</text>
<title>前苦寒行</title>,<text>獰飆攪河河逆流。野樹𡨧𡨧鳴未休。塵沙忽起翳黃霾。牛馬猬縮行人愁。嶺南觀察自達官。久辦羔裘營一寒。去年西塞不受凍。今日行路眞艱難。咄哉道傍一破屋。土銼無煙三日哭。飢鼠朝翻盎中糧。懸鶉夜擁身上粟。況如飄然馬前卒。況如官軍戍邊雪。邊雪無垠春色遲。轉望關山心內熱。</text>
<title>後苦寒行</title>,<text>昨日之寒歌思發。今日之寒歌思鬱。長河已合半夜氷。厚地全埋千丈雪。玄冥萬里動南國。朱厓一白銅柱折。人言舊歲也如此。令我篁林盡委絶。篁林委絶亦何傷。但恐琅玕實不結。琅玕不結鳳無食。歎息中宵淚成血。</text>
<title>寄兕觥書堂諸寮。侑以兩詩。</title>,<text>酌傳周后詠。獵自楚王親。磋切元堪喩。通明固絶倫。仙曹豐日暇。美祿引天眞。觴政能相及。期君漢水春。</text>
<title>寄兕觥書堂諸寮。侑以兩詩。 其二</title>,<text>湖上諸名勝。風流日在茲。聲華千古業。爛熳百年期。自得昏酣趣。誰爲痛飮師。請君停一吸。試賦幾篇詩。</text>
<title>又哭燕</title>,<text>雙珠零落一旬間。哭望長安血淚斑。汝已靑山隣蟻穴。吾今白首傍人寰。寒雲嶺樹偏當眼。臘月江梅巧學顏。淼森層氷滿天地。無由曲水祓除還。</text>
<title>至哀</title>,<text>平生在懷抱。死葬棄草莽。風嚴山雪深。爾骨得無苦。天乎汝何辜。諒以我爲父。婉孌別時語。鑿鑿鏤肝腑。淸揚好眉眼。幾日化爲土。情鍾誰可免。一哀足千古。</text>
<title>初日</title>,<text>窓間初日弄輕絲。忽見游紅上下移。忙去不知緣底急。老來方覺被渠欺。</text>
<title>曲江春泛</title>,<text>停騎蒼山下。春江試放舟。三竿留返照。九曲順安流。石峭排巖壁。天虛近柁樓。疑從武夷洞。蕭灑嗣眞遊。</text>
<title>曲江春泛 其二</title>,<text>野外排雙舸。尊前數九皐。近城猶莽蒼。移棹已巖嶅。棨戟連桅竝。琴書隱浪高。春風日舒暖。留興待江桃。</text>
<title>曲江春泛 其三</title>,<text>江寒催進酒。下海已微醺。設網須風定。廻舟待日曛。徵歌淸赴節。鬪舞懶如雲。却愧歸途晩。亭皐列炬分。</text>
<title>上天王峯</title>,<text>晴霄竦嶽擢千尋。接上岧嶢俯洞陰。白日雲霞埋樹頂。靑春氷雪禁花心。英雄割據猶朝暮。山海崇深自古今。俯仰百年人獨立。天風稍稍動披襟。</text>
<title>香積寺</title>,<text>山腰香積寺。亦出白雲巓。上界臨花縣。中峯倚雪天。僧亡春殿闢。客至夜燈懸。杉檜微風響。衣裳一灑然。</text>
<title>下龍游洞</title>,<text>落日與流水。但思滄海深。東西各奔逝。老病忽侵尋。閱世憐飛蠛。棲山愧尙禽。朝來出仙洞。花鳥弄歸心。</text>
<title>茂溪</title>,<text>波定船如在。舷移岸欲來。漂流開聚沫。輕薄散浮埃。旌節眠鷗起。鐃笳候騎回。征途有底急。落日且沿洄。</text>
<title>豐山</title>,<text>肩輿帶春酒。睡盡古豐山。徑草添新綠。林花減舊斑。長途饒美景。佳句得餘閑。忽見村田麥。民憂上我顏。</text>
<title>夜氣</title>,<text>靈臺夜氣始淸和。一脈澄源靜不波。向晩却隨人事動。春秋以後亂時多。</text>
<title>山陰八詠</title>,<text>脩竹環階戺。崇山湧戶庭。移梅東閣後。別是勝蘭亭。</text>
<title>山陰八詠 其二</title>,<text>自登換鵝亭。昏惑迷心緖。六月炎風時。不知天下暑。</text>
<title>山陰八詠 其三</title>,<text>遠渚多風波。近洲饒芰荷。中流溯明月。聽唱採菱歌。</text>
<title>山陰八詠 其四</title>,<text>赤足弄輕舸。龍巖去採蘋。非關水淸濁。欲濯已無塵。</text>
<title>山陰八詠 其五</title>,<text>落日照廣灘。金沙的皪寒。誰知樓上客。更作畫圖看。</text>
<title>山陰八詠 其六</title>,<text>人言參軍愁。我言參軍樂。柱笏自朝朝。茲山有勝托。</text>
<title>山陰八詠 其七</title>,<text>獨女最高峯。蒼蒼但煙霧。寧知果州仙。不在鍊丹處。</text>
<title>山陰八詠 其八</title>,<text>子豈知魚樂。魚愁差可知。登盤便撥刺。仍見濠梁時。</text>
<title>特除林川郡。辭朝有作。</title>,<text>林風野日靜蕭蕭。西候涼天黯泬寥。北闕一封違省直。南州千里聽民謠。專城海岱君恩重。危鬢關河客路遙。閶闔九門雙眼表。不堪回首禁川橋。</text>
<title>西郊飮餞</title>,<text>淡日明秋葉。寒茅覆細泉。情深故人酒。意盡逐臣筵。野瘦初迎雁。林疏已息蟬。湖湘千里道。回望重潸然。</text>
<title>醉書許惟善扇頭</title>,<text>共向橋西對白雲。野林遙靄已生曛。故交明日不相見。塞雁一行時復聞。宇宙百年吾半老。煙霞萬壑爾誰分。馬江亦有焚魚會。只是無人共醉醺。</text>
<title>蘇沙</title>,<text>秋半寒郊草木黃。客行隨雁雁隨陽。橫河北岸王畿盡。落日西偏海岱長。繫肘左銅眞自誤。折腰斗米有何忙。神京漸遠嘉林近。應共魚蝦老水鄕。</text>
<title>新豐村舍</title>,<text>幽泉通井甃。秋葉覆槐根。落景催鳴杼。寒山對掩門。他鄕見風俗。一室喜淸溫。早覺棲棲者。眞慙老灌園。</text>
<title>郡境夜行</title>,<text>十里嘉林近。宵行也不難。只愁山路狹。秋露滿衣寒。</text>
<title>郡境夜行 其二</title>,<text>淸淺沙河渡。南通白馬津。生憎霜月下。歷歷照行人。</text>
<title>到郡</title>,<text>舊說嘉林近海灣。嘉林只在馬蹄間。風塵到此還如夢。簿領從今未慱閑。野外暮江浮近郭。驛邊秋色落寒山。誰知寂寞淮陽閤。牢鎖當年病守孱。</text>
<title>到郡 其二</title>,<text>偶向湖州寄一官。蕭條雙鬢戴南冠。淸秋客淚三湘遠。落日潮聲百濟寒。身事已隨蓬自轉。世情唯共橘冋酸。遼東亭伯流離恨。縱有鳴琴不忍彈。</text>
<title>獨坐</title>,<text>薜荔空墻天雨霜。雲端鴻雁影茫茫。桓譚去國關河遠。楊僕思歸歲月長。魑魅異鄕空答問。星辰北極永瞻望。江南千里楓林夕。不待招魂也自傷。</text>
<title>夕坐</title>,<text>郡閣排林迥。山城隱霧深。蚊蠅聚窓日。鳥雀避庭陰。放逐安吾性。羈棲見客心。長歌遣幽意。未似越人吟。</text>
<title>夕望</title>,<text>澤國澄秋靄。雲郊莽歲寒。豈無窮遠眼。終是隔長安。一雁南飛斷。雙鳧北去難。含悽倚林磴。落日下西巒。</text>
<title>許岱來訪</title>,<text>無事逃空只下帷。誰將靑眼展心期。殊方見汝初難料。暮境逢人每自悲。江上高風爲客遠。天邊落景送歸遲。偏知楚塞招魂日。不似長安載酒時。</text>
<title>空林</title>,<text>空林煙景漸黃昏。隱几蕭條擁席門。村巷鷄棲人事靜。琴書蛛網道機存。籬根亂竹虛鳴籟。石竇飛泉冷滌源。卽此會心成吏隱。誰能去問給孤園。</text>
<title>嘉林藪</title>,<text>地闊嘉林藪。天晴獨樹原。奴星堪送鬼。巫語擬招魂。露菊難禁冷。秋陽不肯暄。官廚有新釀。醒醉任乾坤。</text>
<title>南塘</title>,<text>天涯多病臥江皐。客枕危魂聽暗濤。秋晩浮雲主海薄。夜深明月出山高。風塵末路餘雙眼。志業衰年感二毛。敝盡黑貂歸未得。故人誰贈一綈袍。</text>
<title>亭皐</title>,<text>亭皐俯野陰。意倦罷登臨。水鸛盤喬木。風烏競暮林。天機看物態。形役感人心。霜鬢淸秋後。空慙白玉簪。</text>
<title>亭皐 其二</title>,<text>籬根餘景短。村靄逗煙深。海近秋還瘴。山高晝易陰。乾坤迷出處。書素間飛沈。寂寞風霜裏。千家響暮砧。</text>
<title>西閣</title>,<text>西閣風簷俯夕櫺。寒茅縟露散華星。螢光已自收餘熱。漁父何須忌獨醒。永夜關山聞落木。高秋波浪見浮萍。蕭條坐算秦京遠。長短郵籖八十亭。</text>
<title>客舍</title>,<text>客舍楓林帶暮煙。旅情官況共悽然。甁罌滿眼何關我。文字欺人欲問天。澤畔形容非昨日。山中桂樹又今年。張衡未就歸田賦。空對秋城月向圓。</text>
<title>一室</title>,<text>一室香爐對碧山。簿書稀少不相關。龍蛇大壑秋深蟄。鴻雁寒郊日暮還。潦倒鬢絲從自白。參差籬蕊爲誰斑。功名絶似西湖長。管領風煙也未閑。</text>
<title>寒峽</title>,<text>小聚纔依峽。疏林始見湖。菊和人共瘦。雲伴月同孤。未化遼東鶴。空飛太史鳧。無由踐歸夢。行路日榛蕪。</text>
<title>秋天</title>,<text>秋天饒氣色。不日再陰晴。晩景重陽節。孤臣百濟城。窮愁從薄宦。多病見浮生。每怪成都卜。空簾保盛名。</text>
<title>九日。期恩津宰朴而吉江上。適施灸不果赴。</title>,<text>寒郊南迆暮江斜。比邑雷封各一涯。每遡淸風懷玉樹。還從秋水恨蒹葭。沈痾已付三年艾。愁眼空驚九日花。藥餌漸能扶我健。更期霜月浸雲沙。</text>
<title>九日對黃花。憶上年銀臺進奉有感。</title>,<text>園官時菊貢銀臺。曾奉金盤薦御回。天上自先群品發。人間纔見一枝開。邊隅物態還驚眼。籬下羈愁獨把杯。遙想九重方在疚。卽今秋色閉蓬萊。</text>
<title>聞服 舍後槐樹日聞萃止</title>,<text>粤余祗朝命。投竄嘉林谷。官居絶四隣。左右羅荒木。山高時易晏。日斜已聞服。噭噭初若欬。啾啾復疑哭。僕奴強解事。滅燭競嗔逐。噫天主化權。群品無不畜。鳴朝有鳳凰。夜飛有蝙蝠。人境實陽明。幽妖固攸伏。南方舊卑濕。是物宜聚族。況伊寒峽重。茲惟萬羽囿。余從末議科。逭死屛海隩。平生富交游。相見輒深蹙。黽勉對吏民。寧免中情恧。故來逃空虛。唐突其棲宿。誰爲入誰室。未可論禍福。前言苟有徵。服汝去當速。我罪難遽赦。而不至大戮。推擠亦不去。終守茲山麓。身健百疾消。粥飯長肌肉。仁天閔下愚。惠然降壽祿。服雖善爲災。安能任反覆。魑魅與爲曹。矧汝天所育。賈生太煩促。作賦以自卜。吾老性頑鄙。習慣成耳目。爲詩齊物理。庶用警迷僕。</text>
<title>遣興</title>,<text>地闊扶餘國。江連碧海潮。千年王氣盡。九月瘴煙消。鴻雁風霜急。君親涕淚遙。蕭蕭雙鬢髮。眞負聖明朝。</text>
<title>得親書</title>,<text>京洛初傳信。家庭有報書。萬金寧喩重。十日已知疏。藥物長年病。風霜暮景虛。此時回望極。心碎定無餘。</text>
<title>望夜</title>,<text>葉盡風虛勁。花明露暗團。星河簷外動。砧杵夜深寒。懶拙人疑慢。優游歲欲闌。三更對圓魄。堅坐近南端。</text>
<title>曉行公山巡營</title>,<text>五更霜落野雲空。蘆葦驚風響斷鴻。煙月迥浮江面白。曙燈遙點水心紅。驅馳世路誰憐病。潦倒身名鬼笑窮。束帶折腰俱自可。秪嫌華髮半成翁。</text>
<title>白馬江</title>,<text>岸側洄潭碧。山寒潰霧黃。撑舟先濟馬。結舫半成梁經閱行人老。興亡故國荒。神龍去不返。千載意茫茫。</text>
<title>拱北樓</title>,<text>山城睥睨瞰江平。江半沙梁壅水成。去住浮雲千里色。登臨秋日百年情。關防襟帶開重險。版築儲胥控四營。滿目風霜對搖落。危樓華鬢此時明。</text>
<title>微陽</title>,<text>微陽依岫盡。纖魄映雲生。愁眼寒仍涕，羈心暗自驚。魚蝦終作侶。犬馬豈忘情。腸斷胡笳夕。關山莽不平。</text>
<title>寒榻</title>,<text>寒榻依棲靜。殘燈照眼孤。爲儒傷世亂。久客惜年狙。草木群山外。風雲積水隅。從來千日醉。不省在窮途。</text>
<title>寒雨</title>,<text>高秋風雨閉門深。峽口遙岑暮景沈。幽澗自通危石底。浮雲偏傍古城陰。村邊獨樹當寒眼。天際孤舟繫遠心。一臥江潭傷歲安。平生意盡白頭吟。</text>
<title>霜夜</title>,<text>萬壑繁霜夜。千林錦樹秋。側身關外道。臥病驛西樓。落雁隨山滅。寒雲出海浮。暮年爲客恨。非是惜貂裘。</text>
<title>寒霧</title>,<text>天明江霧重。日晩轉陰森。豹隱寧尋谷。烏啼不辨林。琴書寒更潤。簾箔爽還沈。故國何由望。山川只自深。</text>
<title>遣意</title>,<text>江海淹羈旅。琴書送寂寥。身棲豺虎穴。跡阻鳳凰朝。故舊誰同病。平生未解嘲。君親無限意。髮白盡今宵。</text>
<title>寒澗</title>,<text>寒澗泠泠落日邊。草根沙尾斷還連。纔縈石甃通幽井。暗過濠梁赴遠泉。溝澮何曾間滄海。朝宗終欲效微涓。靑門瓜地如相近。自灌閑園送暮年。</text>
<title>十月雨</title>,<text>峽雨終夜鳴。日晏殊未歇。沈沈蒼厓色。土石互崩裂。崢嶸哀壑底。慘惔氷已結。天氣久暄姸。不謂遽凜烈。亭亭舍後槐。碧葉晩猶活。陰衢擢矯夭。似欲標其節。嚴風戰悲曉。狼藉枯枝折。諒無後凋質。焉以保霜雪。旅人日貧病。三載一布褐。空歌望陽春。涉此苦寒月。詠歎蟋蟀篇。殷勤至明發。</text>
<title>雪</title>,<text>客裏霜風振四山。又看寒雪暗邊關。天長旅雁飛難定。日暮行人斷不還。身落漁樵滄海畔。心懸霄漢列辰間。流光匣鏡偏相負。肯爲窮愁暫駐顏。</text>
<title>雪後</title>,<text>雪罷乾坤素。山寒郡邑淸。湖雲生未已。城日落無情。骨肉音書重。風塵世事輕。江邊數杯酒。高臥笑浮名。</text>
<title>月</title>,<text>一別秦中月。三看海上弦。盈虧成歲暮。離別感人偏。水冷氷含淨。山寒雪共鮮。誰堪當此夜。羅愰照孤眠。</text>
<title>十月十四夜。上齋宿啓運宮。</title>,<text>月迥鉤陳靜。霜嚴禁籞殘。天行廻別殿。夜氣肅齋壇。法從今誰在。君王此日寒。京華少來使。無路問平安。</text>
<title>洪景澤來訪</title>,<text>百年交誼最勤渠。跨馬塵埃問索居。靑眼乍回秋盡後。白頭相對夜闌初。城隅霽月侵杯冷。峽口寒風動榻虛。莫惜柴衡重剝啄。已甘衰病混樵漁。</text>
<title>洪景澤還淸風任所</title>,<text>羈禽棲宿偶同林。風迅俱飛力不任。天際歸帆寒峽遠。雪中愁眼暮江深。虛齋懸榻高人去。古驛停雲別馬吟。他日相思山水曲。朱絲玉匣有遺音。</text>
<title>陰日</title>,<text>山擁愁雲合。庭昏落葉堆。蕭蕭微霰下。颯颯小堂開。天地君親隔。形容歲月催。江潭秋已盡。鴻雁斷飛回。</text>
<title>夜起</title>,<text>微明虛幌向人低。夢覺前林第一鷄。危嶂蔽虧江水北。寒潮寂寞海天西。文章有道平生拙。世路多岐至老迷。客裏敢辭魑魅狎。瘴鄕深處合幽棲。</text>
<title>久客</title>,<text>久客風塵裏。長懷宇宙間。水流思返壑。雲重惜離山。故國餘形勝。浮生寄病孱。自憐當歲暮。彈鋏不知還。</text>
<title>領邑</title>,<text>領邑深知天地寬。感恩空有淚汍瀾。村墟帶郭牛羊病。野水連湖雁鶩寒。秔秫自供陶令酌。魚鮮不似庾郞盤。從今一任推擠慣。但愧風人詠素餐。</text>
<title>望鄕</title>,<text>天涯地迥望鄕臺。消息重湖敻不來。枝鵲自傳他日喜。塞鴻虛切後時哀。關情骨肉何由見。扶病風塵未擬廻。誰識亂山殘雪夜。白頭愁思黯低徊。</text>
<title>小市</title>,<text>小市鴉初集。高林景已斜。水流寒不住。山衆斷還遮。興遠臨幽壑。官閑放晩衙。前郊秋靄盡。十里見人家。</text>
<title>寄靈光守鄭夢賚</title>,<text>明時各佩左銅魚。一帶江湖阻尺書。靈浦暮年淹吏隱。嘉林落日閉官居。交期久許風塵際。離恨還驚雨雪初。養拙乾坤覺衰病。白頭相憶郡樓虛。</text>
<title>次陳孔璋游覽</title>,<text>羈游感時景。山壑延遠心。逝川有流響。淸飆振奇音。寒鴉不擇枝。但欲歸故林。露結霜已白。鳴鶴空在陰。誰令萬里客。惄然傷幽襟。</text>
<title>次陳王送應氏</title>,<text>天道本悠遠。人理固循常。交懿豈草木。忽如露爲霜。少小結心親。所樂諒無方。晩途有參差。歲暮載陰陽。斗酒誠自薄。臨別願傾觴。中情愧忐意。不敢告斷腸。浮雲出海嶠。日沒天路長。顧我無羽翼。焉以共飛翔。</text>
<title>次顧彥先贈婦</title>,<text>嚴風振林壑。微霰皓階闥。獨處鮮爲懽。懷人歲將末。結髮締恩誓。抵老有契闊。寄書假鴻翼。天長路難達。睽離感疇昔。流景競弦筈。思君譬泉水。日夜長不竭。</text>
<title>誕節遙賀</title>,<text>虛庭寒燎破窮陰。拜舞星光北極臨。聖作千年開寶曆。陽生七日見天心。朱城仗引朝儀靜。紫殿鑪薰曙色深。湖海此情良自苦。白頭虛戴舊華簪。</text>
<title>夕</title>,<text>山日又將落。湖雲終不歸。抛書從亂帙。曳杖倚衡扉。風急胡鷹厲。天寒老驥饑。西林有鳥雀。棲宿共因依。</text>
<title>紀夢。奉權使相 盼。</title>,<text>幕府文章愧子荊。逢場感慨此心明。當時草檄慙虛奬。垂老登門戀故情。莫惜十觴歡舊歲。更過一月轉新正。私恩已荷褰帷日。便覺前驅負弩輕。</text>
<title>酬李承旨 天章 寄詩</title>,<text>淸秋別夢散銀臺。獨伴霜鴻萬里來。垂老乾坤靑眼在。窮愁江海素書回。梅花破臘初堪折。竹樹經寒半欲摧。遙憶長安行樂處。故人尊酒爲誰開。</text>
<title>寒夜</title>,<text>老況渾無睡。羈心轉不寧。疏籬穿遠火。寒木綴繁星。宇宙容衰懶。江湖寄醉醒。終宵臥空峽。虛響動愁聽。</text>
<title>懷古</title>,<text>白首江都相。爲儒守一經。志存周禮樂。身遠漢朝廷。後代明王霸。遺文想典刑。千秋悵望意。未敢恨飄零。</text>
<title>行役</title>,<text>行役流光每較忙。客程不盡鬢毛蒼。已知三萬六千短。更覺東西南北長。海岸春生胡雁矯。湖城地暖臘梅芳。官田未必偏宜秫。何處歸耕非我鄕。</text>
<title>公山旅次。用亂山殘雪夜。孤燭異鄕人。攄成十篇。</title>,<text>回轅赴城陰。僦屋臨江岸。長懷鮮爲懽。獨謠屢成歎。羈禽歲暮悲。隣杵夜深亂。誰知洛陽生。涕盡未歸漢。</text>
<title>公山旅次。用亂山殘雪夜。孤燭異鄕人。攄成十篇。 其二</title>,<text>傖俗終難寓。流人却未還。無端淹錦里。每夜憶秦關。物役從身外。形容且世間。羈愁不可望。寒雪暗前山。</text>
<title>公山旅次。用亂山殘雪夜。孤燭異鄕人。攄成十篇。 其三</title>,<text>臥病旅人館。欲歸悲路難。雲山侵野闊。鼓角動江寒。冬煖氷都薄。春生雪向殘。勞歌依長鋏。愁絶不成彈。</text>
<title>公山旅次。用亂山殘雪夜。孤燭異鄕人。攄成十篇。 其四</title>,<text>敬通漢名臣。晩途饒苦節。居窮抱孤貞。抵老甘契闊。譬彼陰崖松。經寒抱霜雪。中心苟自寧。焉以辭飢渴。</text>
<title>公山旅次。用亂山殘雪夜。孤燭異鄕人。攄成十篇。 其五</title>,<text>人情悲暮年。客意疚長夜。如何値二途。莫適稅孤駕。嚴風緣隙來。寒雪承簷下。歸路方杳然。然腸不可化。</text>
<title>公山旅次。用亂山殘雪夜。孤燭異鄕人。攄成十篇。 其六</title>,<text>寒澤曠煙火。北風鶬鴰呼。閭閻依岸少。鞍馬傍林孤。宇宙淹歸客。文章負豎儒。窮途老驥志。歲晩不能無。</text>
<title>公山旅次。用亂山殘雪夜。孤燭異鄕人。攄成十篇。 其七</title>,<text>月隱鵲休飛。更盡鷄音續。短夢不成歸。長歌靡次曲。處分信行違。安時徇倚伏。浮生終旅人。百慮對晨燭。</text>
<title>公山旅次。用亂山殘雪夜。孤燭異鄕人。攄成十篇。 其八</title>,<text>應俗日勞生。斯文亦多事。頑疏世不諧。夙尙性所寄。只自寬旅游。非關遣幽意。悠哉商聲謳。爲我風色異。</text>
<title>公山旅次。用亂山殘雪夜。孤燭異鄕人。攄成十篇。 其九</title>,<text>遠客何遷次。艱難更越鄕。人情隨感觸。世路局行藏。天地新年逼。山河百濟長。無由見京國。只益鬢毛蒼。</text>
<title>公山旅次。用亂山殘雪夜。孤燭異鄕人。攄成十篇。 其十</title>,<text>客有吟窮鳥。誰來問涸鱗。魂迷群木外。目極大江濱。行李淹歸路。樵薪愧主人。況堪殘歲曆。又建一年春。</text>
<title>丁卯元日</title>,<text>爆竹驚寒寢。殊方故俗傳。鷄聲分舊歲。曙色進新年。忽覺投荒遠。空知得白偏。屠蘇隨柏葉。合讓幾人先。</text>
<title>正月十九日。聞虜犯義州。未卜勝敗。</title>,<text>虜騎輕天險。孤城早受圍。只應勞聖武。誰是摠戎機。廟略憂危切。邊書報捷稀。風塵回白首。西望涕長揮。</text>
<title>別申氏女</title>,<text>人生遭世亂。父子各異方。汝去欲何向。汝舅在完陽。完陽非遠地。去住不可詳。女子旣事人。行止隨家郞。所悲骨肉情。離別値搶攘。別母不回顧。留子寄我傍。言念爾中懷。刃割迫心腸。風濤一萍蕩。會合焉所常。慰汝出門去。仰視白日光。收我淚縱橫。聽汝哭聲長。何當豁氛祲。挈汝歸故鄕。</text>
<title>寒食</title>,<text>亂世妨投紱。邊虞未解兵。異鄕逢熟食。多病滯孤城。風雨經春恨。松楸隔歲情。沾衣萬行淚。寂寞過淸明。</text>
<title>贈南塘主人</title>,<text>鼇頭千丈飮回塘。浮眼鷗波極海長。老守借觀知暴富。匹夫專勝信多藏。禪林落景明虛靄。浴渚微風送晩涼。更有門前秔稻美。羨君高臥到羲皇。</text>
<title>自京回登沙斤院</title>,<text>風露高林曰。畦塍亂水靑。客心臨野遠。殘夢度溪酲。旅次那禁老。乾坤只暫停。仍將去國淚。又上驛南亭。</text>
<title>趾拙堂八詠。用澤堂韻。</title>,<text>鯨音霜後發。度水復穿雲。爲是招提近。微風斷更聞。</text>
<title>趾拙堂八詠。用澤堂韻。 其二</title>,<text>極浦望中洲。冥波遽十里。桑田與滄海。日在軒窓裏。</text>
<title>趾拙堂八詠。用澤堂韻。 其三</title>,<text>滉瀁三竿日。虛涵百文淸。淵中小龍子。不敢弄光明。</text>
<title>趾拙堂八詠。用澤堂韻。 其四</title>,<text>龍塘望熊浦。歷歷船來去。落日映蒲帆。翩然如鳥擧。</text>
<title>趾拙堂八詠。用澤堂韻。 其五</title>,<text>已含滿林風。復有容床地。白日聽笙簧。翛翛鸞鳳至。</text>
<title>趾拙堂八詠。用澤堂韻。 其六</title>,<text>渾埋萬林虯。不辨危巢鶴。忽爾天風來。唯看毛羽落。</text>
<title>趾拙堂八詠。用澤堂韻。 其七</title>,<text>爽氣排簷牖。煙空七點靑。誰知宋都石。自是五天星。</text>
<title>趾拙堂八詠。用澤堂韻。 其八</title>,<text>蒼然百濟城。一抹靑山半。落日下層陰。殘霞猶不斷。</text>
<title>天安蓮亭次韻</title>,<text>池塘水氣早涼生。欄檻浮光永夜明。惆悵一年湖外客。綠荷風雨不勝情。</text>
<title>解官後阻雨</title>,<text>投紱經年病。秋風昨夜生。欲歸江水滿。暫待海雲晴。故國牽愁夢。孤城帶別情。涼蟬抱危葉。着意近人鳴。</text>
<title>贈父老爲別</title>,<text>桑下眞成戀。他鄕是故鄕。情關父老語。病怯別離觴。苦雨川原晦。屯雲海岱長。君看秋日燕。亦似厭雕梁。</text>
<title>曉行</title>,<text>穫稻稻根短。晨星浸水寒。人煙孤店遠。鷄唱五更殘。衰鬢秋風入。羈吟暮景闌。塵埃又何事。跋馬向長安。</text>
<title>衡門 以下隋莊所作</title>,<text>衡門秋日靜閑居。竹樹淸陰半畝餘。白首初辭玉湖長。靑雲終阻一封書。野人自採東籬菊。隣俗相分下陼魚。但使琴尊吾道在。肯將安步比乘車。</text>
<title>西平府院君韓公浚謙挽詞</title>,<text>不及逍遙夢奠楹。徒聞櫪馬五更驚。寧將德業形哀詠。曾擺脂膏保盛名。秋日丘原餘涕淚。誰家門館見逢迎。深心敢與凡人比。但爲公朝惜老成。</text>
<title>西平府院君韓公浚謙挽詞 其二</title>,<text>鳳轄翩翩別舊京。寒江波浪送歸旌。佳城白日何年見。喬木秋風昨夜生。宇宙芒芒人物盡。衣冠落落廟朝輕。山阿不是西門路。只似羊曇醉後情。</text>
<title>同李水原時白登禿城</title>,<text>孤城徑路繞寒雲。飛騎相隨李使君。山向海門低處盡。水從原野畫中分。禪林爽籟傳虛磬。客榻秋光對暮曛。蕭瑟百年臨眺恨。斷鴻殘角倚樓聞。</text>
<title>登高</title>,<text>九日僑居老病催。何人牽率此登臺。叢花傍眼寒仍發。拄杖扶吾強一來。天地賓朋鴻雁到。江湖書信鯉魚回。茱萸寂寞他年會。萬壑風霜落木哀。</text>
<title>村居 二十首</title>,<text>舊愛城南築。新抛肘左銅。田園中歲薄。門巷九秋空。理屋收瓜蔓。栽籬護菊叢。尸鄕眞可學。終作祝鷄翁。</text>
<title>村居 二十首 其二</title>,<text>葉宰雙鳧舃。歸飛禁闥遙。聊尋下鄕路。暫偶北山樵。亂世甘高枕。狂歌寄一瓢。誰知張仲蔚。已老聖明朝。</text>
<title>村居 二十首 其三</title>,<text>懶性傷年往。歸來鎭日休。自應嫌束帶。未敢厭披裘。地僻風塵際。城寒草樹秋。江湖鴻雁到。甘與爾同儔。</text>
<title>村居 二十首 其四</title>,<text>栗樹林亭畔。柴門野老居。疏籬依宿莽。落葉擁寒渠。晩秫宜供酒。幽窓可讀書。百年棲託意。衰謝欲何如。</text>
<title>村居 二十首 其五</title>,<text>野闊延吾興。川長引客愁。陰晴秋易變。日月歲將周。鳥雀千林暝。煙霞一壑幽。僑居關百慮。落景倚西樓。</text>
<title>村居 二十首 其六</title>,<text>世路機心息。郊扉懶性成。野雲生自住。湖日落猶明。暫撥琴書靜。祗憐几席淸。蕭然一丘壑。無事更關情。</text>
<title>村居 二十首 其七</title>,<text>病後身猶在。秋來興不無。任從兒輩覺。甘與老農俱。阮籍醒時少。龐公隱跡孤。何堪語長往。終是遠窮途。</text>
<title>村居 二十首 其八</title>,<text>草閣憑寒望。蒼然暮色來。爲農傷歲歉。卽事感年頹。水落歸流駛。林疏去翼催。山阿攀桂處。衰疾且遲回。</text>
<title>村居 二十首 其九</title>,<text>年光猶逝水。夕蕊已經霜。有鬢那禁白。無心更泛黃。天機常衮衮。人事轉茫茫。斟酌斯文感。徒令後代傷。</text>
<title>村居 二十首 其十</title>,<text>草屋無三四。雲林遠幾重。非關好幽獨。只擬養孱慵。學道慙王烈。爲官慕邴容。秋田雖少穫。晩飯足吾供。</text>
<title>村居 二十首 其十一</title>,<text>秋日色猶薄。寒霄陰易生。塞鴻終不住。枝鵲自多驚。亂世聞悲角。深山憶耦耕。林風吹鬢髮。霜氣晩彌淸。</text>
<title>村居 二十首 其十二</title>,<text>野渡隨沙改。寒橋逐水低。魚蝦秋市散。門巷暮禽棲。客去須懸榻。吾衰任杖藜。前林漸疏豁。枯葉下幽蹊。</text>
<title>村居 二十首 其十三</title>,<text>郭外稀田事。秋來寡歲功。爲農常苦乏。寄食敢辭窮。步屧山中遍。幽蹊樹底通。霜朝拾橡果。應不讓狙公。</text>
<title>村居 二十首 其十四</title>,<text>病起朝慵減。林扉啓曉霜。杖藜尋徑曲。斸藥破榛荒。遯跡逢人罕。行歌論意長。殘花對衰鬢。獨自過重陽。</text>
<title>村居 二十首 其十五</title>,<text>諧合旣非性。行違隨所遭。人疑馬卿慢。吾愛鹿門高。近市通魚菜。隣家具酒醪。百年山野興。秋日正滔滔。</text>
<title>村居 二十首 其十六</title>,<text>辭邑非姱節。求田爲暮年。豈無通菽粟。亦有近人煙。野樹晴堪倚。庭篁翠可憐。南墻負簷日。隨意竟朝眠。</text>
<title>村居 二十首 其十七</title>,<text>几案無餘物。圖書只舊題。匡怵容膝穩。拄杖竝身齊。邀請皆隣舍。歸來過午鷄。寒溪流未減。騎馬避秋泥。</text>
<title>村居 二十首 其十八</title>,<text>鷄鳴人亦起。霜月曙舂寒。萬物皆隨分。吾生敢自安。束薪秋徑細。升屋歲功殫。耕鑿從茲老。能無愧伐檀。</text>
<title>村居 二十首 其十九</title>,<text>簷豁交松蓋。庭虛受竹陰。僑居還有此。適性摠如今。江漢銅津遠。雲山冠嶽深。未能遺世慮。回首覺勞心。</text>
<title>村居 二十首 其二十</title>,<text>草坐傳杯久。溪漁捲網遲。已調鹽豉適。最與腹腴宜。野日銜疏樾。霜風振曲陂。醉看吾舅意。歸路擁孫兒。</text>
<title>霧曉渡銅津</title>,<text>遙城曉馬蹋霜鳴。正到沙中見日生。旅雁自飛還自宿。寒波無際復無聲。津亭閱世依依在。江樹迎人歷歷行。歲暮沿洄雲霧裏。臨流暫欲濯吾纓。</text>
<title>李別坐惠鼈</title>,<text>十月河流疾。沙寒水物沈。何能致圓腹。卽此見深心。解甲新調鼎。嘗珍可直金。平生一長鋏。今日罷愁吟。</text>
<title>從弟網雀</title>,<text>落景懸林盡。茅茨見鳥過。自無門外客。謾有雪中羅。弱羽驚還觸。群飛散更多。寒廚供薄味。弋宿意如何。</text>
<title>陰</title>,<text>寒空陰翳忽凄凄。日色蒼茫林木西。城上黃雲高鳥盡。溪前白雪故人迷。風塵晦迹甘龍臥。世路全身學馬蹄。聞道九街車轍滿。誰家門巷欲成蹊。</text>
<title>詠史</title>,<text>西京繼虓秦。掃苛復樹惇。再傳尙恭嘿。玄化濟斯民。力欲回元氣。開流振無垠。周張口囁嚅。恥過曾不宣。年少勿嘵嘵。長者自任眞。容容俗日敝。帷幄列具臣。孔師肉無血。掃門拜佞塵。匝海頌奸剽。群諂成僞新。食甘豈不美。醇醲終敗人。</text>
<title>詠史 其2</title>,<text>眞人紹絶綱。激揚厲時哲。屈此黃屋尊。徇彼桐江節。處士起橫騖。倡義奮高揭。雌黃改月評。霜露變頰舌。朝廷移委巷。九鼎係絲髮。遂令奸閹徒。側目待癰決。嗟哉北門獄。急霆灑冤血。大火熱崑岡。炎燼暮隨滅。利劍豈不剛。太銳愼中折。</text>
<title>詠史 其3</title>,<text>金行掇神器。貽積由狼顧。桂枝日銷落。中蝎非外▒。參商主晉墟。天道諒回互。縱橫魏闕兵。戎羯豈汝故。皇居墜草莽。宗籍淪風雨。中州遂蕩覆。一馬窘南渡。侃侃江洗馬。爾計非至數。</text>
<title>詠史 其4</title>,<text>秦王奮英才。獨立帝天下。指顧淸八極。回鋒彗九野。侃師獵月窟。獻廟兼釁社。環衛編名王。鎭節胡實假。及乎天寶末。酋藩半諸夏。雜種煽遺腥。神器終傳舍。至哉麟經筆。哇聲戒亂雅。</text>
<title>齒髮吟</title>,<text>白如已衰草。危如將落葉。蹉跎老形具。迫此暮景急。憶昔毀齒齡。髧髮垂映睫。轉眄失姸好。忽欲廢鏡鑷。譬彼征行人。悠悠跋還涉。寧知所歷遠。遽覺濛汜及。往日不可惜。來年浩相接。下山有迅軌。上水無利楫。委蛻乘化機。繁華詎長執。七尺妄自私。骨肉強因合。遵途順時用。達觀免餘泣。冥心契得喪。是吾安樂法。</text>
<title>戊辰元日立春</title>,<text>春入三元日。人開四十年。泉鳴猶雪水。梅動已風煙。西塞休兵馬。南山捧御筵。衢尊近黃道。醉向太平天。</text>
<title>追題錦江煙雨惜別之圖</title>,<text>歸來川路浩漫漫。一葦乘流破碧瀾。太守干旌江上出。佳人琴瑟座中彈。熊津古渡含煙白。百濟孤城帶雨寒。日下鄕關望不見。浮雲西北是長安。</text>
<title>習懶</title>,<text>習懶尋常道力微。匡床隱几自相依。鴉翻古木窺殘雪。鳥聚寒枝競落暉。老去文章非靜業。病中杯勺是危機。抽身世路眞難便。一任春山長蕨薇。</text>
<title>送李潭陽潤雨</title>,<text>紫綬當官日。靑闈進秩初。稱遭歸主聖。語重惜朝虛。病自思調閤。榮非厭直廬。偏私隆郡寄。懸夢遶辰居。內賜餘鳧舃。州圖借隼旟。金城臨鐵馬。銅印壓銀魚。撫俗宜銷劍。游丁本廢鉏。只應酬盛渥。終在理荒畬。湖甸聞襦袴。鑾坡想諫書。旋期瓜幾熟。離贈柳微舒。舊好唯知己。淸言每起余。謬同孫楚幕。許竝左沖輿。遠道那輕別。深心却累歔。春濃百濟國。地闊帶方墟。漢樹晴相引。江梅落已疏。霏霏滿天雨。渾欲趁征車。</text>
<title>古意</title>,<text>刈韭莫傷根。食瓜且留子。今年固自佳。來歲尤當美。</text>
<title>古意 其二</title>,<text>莫揚衣上塵。莫洗履前土。無土履則穿。無塵衣則故。</text>
<title>送姜順天大遂</title>,<text>春城官況正無憀。着處繁華惱寂寥。又送眼中人作郡。只聞天外海通潮。榴花小雨迎仙閣。橘樹微香燕子橋。怊悵王孫舊遊地。至今芳草綠迢迢。</text>
<title>斜川莊。用陶韻爲李子陵賦。</title>,<text>吾觀晉徵士。早悟得眞休。曠韻寄幽勝。乃契川上游。子陵起遐慕。發興在臨流。愜情任所遭。汎若隨波鷗。絃歌爲三徑。居止依一丘。翳然松楸下。地僻罕朋儔。豈無社中酒。樂與村翁酬。悠哉先達意。亦如今人不。有田只二頃。水旱唯我憂。俛仰天壤間。卒歲復焉求。</text>
<title>釋菜日口占</title>,<text>肅肅宮墻曙。靑衿胄子盈。千秋奉俎豆。環海極聲明。未暇窺藏壁。空知驗奠楹。斯文慙後死。白首舊經生。</text>
<title>江上醉占。奉別伯氏湖南方伯之行。</title>,<text>長川脈脈眼中來。風雨何心向暮催。江上孤舟眞自去。城隅竝馬不成回。關情落景歌三疊。扶病淸秋酒一杯。已辦別懷終歲惡。紫荊明日且禁開。</text>
<title>山村</title>,<text>細路高林外。孤村亂水西。山籬隣虎穴。風露見鷄棲。古井埋榛草。新田護蒺藜。春泥防沒馬。隤岸試高低。</text>
<title>城門曉發</title>,<text>高隅落月淡餘輝。重露輕塵浥不飛。禁里煙霞春樹雜。城門車馬曙鍾稀。三邊羽檄通宵入。上將戎衣幾日歸。亂世求田非拙計。江南無恙故山薇。</text>
<title>山莊</title>,<text>短麓翛然坐不歸。蟲絲隨意繞春衣。村童水鶴時相竝。野寺林扉本自依。老去昏眠因氣煖。山深飛動各天機。農家苦說今年旱。隄外田疇種稻稀。</text>
<title>次任許八百言</title>,<text>天道本夷遠。世路何詰曲。人行覆盎內。不得展眉目。眇然混群物。一粒於萬斛。紛紛爲私實。咎責大如屋。七尺各自寶。恩怨相迫督。擠敓日纏糾。生死遞歌哭。達人運冥觀。於事無深顣。所以南華叟。賞寓在山木。忘懷屋上烏。寄喩隍中鹿。甘酸苦未齊。染指吾差熟。寧要十部榮。不願萬人祝。結友得豪英。至心良自足。始交許子將。冬日轉和燠。開襟接道氣。快若洗晴瀑。方秋衆實騈。穎爾秀嘉穀。炎歊道暍死。瓊雪以淸沃。晞陽濯江漢。望雨霑霡霂。殷勤變涼暑。誨切申昏旭。災謫忽無妄。有類窮龜曝。十口落海澨。朝飧闕飦粥。君非惜身軀。我實隱心腹。六載會京輦。九死免溝瀆。憂寒攬衣被。念瘦撫肌肉。僑居二陵僻。獵騎競馳逐。時觀北原稼。更翦中宵燭。庭貆戒素餐。布裘輕朱襮。誰知畎澮賤。反褻軒裳族。壺觴間農社。水旱問穜稑。中移漢水居。爲近唐山築。任公雅魚釣。別業保薖軸。牛刀倦割鮮。驥足思展跼。跡似退飛鶂。身甘射者鵠。謂余鷄壇故。車笠以相勖。況伊同自出。里好兼義睦。朋情與密意。芳問流嘉淑。昨者天門開。幽隱發軔速。文場集宗匠。精鑑回淸矚。玄機締硬語。箝口迷章讀。徒收菌勃用。莫解芝參斸。雄心刖未已。勇欲東岱蹴。期將獨繭絲。一取靈鼇六。吾言子無然。龍魚殊頭角。探珠由象罔。失馬庸非福。弱竅出雌聲。卑卑拾美祿。奈何祖盤誥。駭鬼又驚俗。君時听然笑。闊步無狹䠱。乃公自奇奧。驅世任喧讟。結廬枕長湖。荷芰替余服。晩飯度吾腹。隔月始梳沐。處富豈虞貧。居榮詎知辱。我師邴曼容。促路返長轂。懶性合天和。攣拘謝刺蹙。眷彼旌陽史。秉道忘衒鬻。惜哉荊山璞。祥光久榲櫝。近住水上下。金沙淨歷碌。沿洄縱孤艇。偶詠非我獨。林茂鳥幽軋。潭深魚發育。鱗鱗漁戶接。櫛櫛牙檣簇。月浦曳輕煙。螺岑露遙粟。至樂狗所遭。澄懷澹無欲。選勝必雙遘。遇境非孤觸。相携到羲皇。日覺天壤促。贈我河上篇。未讀氣先恧。繹思諒已勤。友誼一何篤。涼蟬唳深樾。濯熱淸風穆。繁音感九變。寸舌疲三復。金鳴石復應。曲終雅還續。老夫病口呿。盡日披更束。悠然想高閣。俯瞰春江綠。滄溟浸桑野。巨浪呑平陸。柴衡十日雨。匝徑遍幽竹。乖慵閉一榻。蚊蜹攪獨宿。向微惠瓊琚。難爲慰深縮。急景貿稚顏。轉眄傷老禿。男兒好頭骨。不必戴華幞。沈埋十丈塵。曷異馬前僕。羨君管將鮑。迭響等比玉。輕他千戶侯。勝作九州牧。代興子猶齊。三分我同蜀。勉率述來美。椷縢候歸舳。</text>
<title>箭串</title>,<text>春深沙苑綠初齊。野外平江自向西。樂事佳辰難屢挹。輕衫游騎動相携。低空雲物晴逾淡。擡眼乾坤醉復迷。少壯風流非昨日。下山歸意已悽悽。</text>
<title>漢江</title>,<text>長湖百頃翠生鱗。錦石晴沙觸眼新。岸上朱闌排暑氣。江心晴日洗炎塵。飛鳧愛水常依渚。乳燕衝舟不避人。向晩蘋風吹客袂。凌波欲往更迷津。</text>
<title>麻浦</title>,<text>江深波暖浴烏飛。極浦生煙斂翠微。淸興却隨春渚去。扁舟不逐暮潮歸。登盤異味初嘗膾。吹面虛涼欲進衣。領取西湖無限酒。爲君留賞到斜暉。</text>
<title>露梁送洪景澤</title>,<text>東郊春水打魚回。南浦濯船今又來。強倚顚狂拚日飮。暫隨風景撥年催。海鷗江燕各天性。細草晴沙俱眼開。不醉胡爲輒歸去。少時相別莫停杯。</text>
<title>寄李判官任鏡城四十韻</title>,<text>松標秦觀日。楚擢漢房齋。心法曾傳印。腰章早結緺。槎遊通碧落。犀照澈長淮。桂籍金題榜。仙班玉踐階。宮蓮多引燭。御驥或分洼。跡自升沈偶。名關出處偕。悠悠隨末路。落落見時儕。汩沒漁商市。蒼茫日月街。固窮安魯巷。紀善闕周牌。拙擬康王瓠。珍猶孔里楷。泥塗容暫屈。雲雨肯長乖。佐邑承符僻。趨營列戟排。劍銷新解犢。牙厲舊防豺。殺氣秋常盛。邊陰晝亦霾。乾文偏北陸。壤界略東崖。帥幕輕儒服。賓筵間妓釵。笳吟飄夜恨。磧動撼晨飁。戛札城塡甲。喧闐俗沸蛙。物情良易失。雅性絶難諧。半刺官仍庳。全生計未差。杜機聊任誕。問事故稱佳。裝急甘纏褶。游希憶躡鞋。味同元橘柚。書款屢荊柴。飢渴懸離慕。氷霜喩苦懷。獨收螢爝末。世棄弁髦皆。宇宙餘雙眼。膏肓切百骸。嗜殊君逐臭。藝薄我成徘。沙塞嗟行李。春陽感發荄。靑山隣木石。滄海劃垠涯。貫月珠當剖。衝星劍尙埋。況聞床鬪蟻。眞作觸棲蝸。血久回龍戰。朝今待鳳喈。夢求追力牧。業贊翊靈媧。且近顏違尺。寧淹䏶壓靫。論材惑竹箭。改火愴檀槐。夷嶠盤千曲。庭柯長幾丫。傳音催雁鯉。勖飯強魚鮭。塞水沈茅瘴。江雲釀豆稭。酒應開酪酊。詩定洗淫哇。篦膜留深刮。歸鞍候躍騧。</text>
<title>大雪。與隣人同賦三十韻。</title>,<text>巷北依雙井。橋西寄一家。深冬催節序。破襖托生涯。稍覺陰風緊。俄看朔雪斜。天虛初失鶴。林缺但餘鴉。遇坎投仍滿。緣丘積漸加。只思霾慘澹。強欲作繁華。海鬪龍摧甲。厓豗象噤譁。臺嫌瑤矗砌。樹訝玉裁花。飄帶雲縈練。吹籠月晃紗。蚩尤開舃鹵。驃騎戰渾邪。莫辨高將下。全迷近與遐。堆邊逢踞虎。攪處得驚蛇。虹璧光逾楚。風篁韻學媧。池凝石鏡面。溜結水精芽。着戶封如蟻。霑廬縮似蝸。龍門饒息壤。鉅鹿或崩沙。皎潔元標節。泥塗摠掩瑕。擺溟神揭斗。閉電帝收呀。豈有災成沴。行看臘改嘉。映書分豕亥。添漏凍蝦蟆。暫喜供煎茗。何妨坼壞笆。質輕雖比羽。氣潤詎飛葭。入牖無情墮。棲簾亂眼遮。魯機疑翦縞。漢路想翻車。晩勢霏霏歇。淸輝脈脈賖。千倉應表瑞。三白已騰夸。造化眞多劇。陰功儘自奢。群巒俱鑿落。老木獨交挐。調古歌傳郢。陵高骨擬巴。寒檐待朝日。淸暈壓松叉。</text>
<title>疊大雪韻</title>,<text>東洛袁生戶。三吳戴氏家。寒聲纏地脈。灝氣接天涯。淅淅侵人冷。茫茫混眼斜。樓明迷集鸛。枝重覺添鴉。落勢微微定。凌威稍稍加。霑衣偏積素。照鬢巧增華。陣久圍初解。師嚴戰不譁。玲瓏粧瑞葉。撇捩眩狂花。灑遍淸連綺。融多細映紗。河銀通海渤。湖鏡挹溪邪。日曜瞻猶近。雲籠望忽遐。偃松披似氅。撑竹鬪疑蛇。門壅思埋狄。陵危憶葬媧。陽侯吹白蜃。后土縮黃芽。氣蟄還同燕。津枯却類蝸。分州寧辨壤。畫字強依沙。隨意仍投隙。何心更蹈瑕。庭平休疊迹。溝滿沒張呀。隴麥倉廂富。坻肴俎豆嘉。練光應識馬。氷魄詎嫌蟆。摧壓愁欹棟。堆埋悶短笆。稭輕饒墮豆。莩薄喜飄葭。密訝坤儀塞。高憐斗極遮。報瓊慙衛什。聯璧愧潘車。處涸俱如許。嬰癡各未賖。長嗟牛被苦。暫倚免園夸。一字元堪寶。連篇儘已奢。探奇將妙喩。語幻怳空挐。劍斸逢雷煥。琴傳感瓠巴。詩成懷玉樹。門外凍流叉。</text>
<title>蒼然亭。爲東陽尉賦。</title>,<text>浩浩二江源。奔流自太古。誰將揷地屛。喚作支天柱。</text>
<title>蒼然亭。爲東陽尉賦。 其二</title>,<text>蒼蒼衆山勢。欲與大江逝。賴有一支峯。回頭爲捍蔽。</text>
<title>蒼然亭。爲東陽尉賦。 其三</title>,<text>高臺隔炎夏。六月涼風吹。曠野有官道。行人無已時。</text>
<title>蒼然亭。爲東陽尉賦。 其四</title>,<text>廢縣雜豺虎。敻然墟里煙。菰蘆有人語。下渚釣魚船。</text>
<title>蒼然亭。爲東陽尉賦。 其五</title>,<text>孤雲去千載。遺迹已生塵。來往高臺上。今人非古人。</text>
<title>蒼然亭。爲東陽尉賦。 其六</title>,<text>蘭若中林晩。藤蘿衆壑重。斜陽明半嶺。寒磬出深松。</text>
<title>蒼然亭。爲東陽尉賦。 其七</title>,<text>命駕適牛川。悵然悲逝者。奔波與流光。日日西南下。</text>
<title>蒼然亭。爲東陽尉賦。 其八</title>,<text>水月玲瓏白。汀沙的皪寒。三更鳧雁起。搖櫓下前灘。</text>
<title>趙知事存性挽詞 戊辰</title>,<text>昭代尊耆舊。明廷有羽儀。如何離日昃。不待百年期。洛社風流遠。周雍典禮虧。無由陪杖屨。秋冷閉堂帷。</text>
<title>趙知事存性挽詞 戊辰 其二</title>,<text>木稼災初怕。龍蛇歲更嗟。一哀頻客次。遺老半山阿。門館淸秋盡。乾坤逝日俄。凄凄薤上露。爲恨向來多。</text>
<title>次鄭子容韻。寄題礪山近民軒。爲知郡趙昌遠。</title>,<text>絃歌餘事闢華堂。月色荷香共一塘。門館客來頻下榻。庭除吏散更移床。詩憐海嶠新篇好。酒憶壺山舊法良。老子不禁淸興發。曉天歸夢水雲鄕。</text>
<title>追題甲子歲安東榜會之圖</title>,<text>吾榜當時盛得才。南樓秋日樂傳杯。丹靑落手還如夢。歌舞關情轉自哀。嶺海已驚千里隔。風塵又見十年來。名州勝集今難再。縱使相逢奈老催。</text>
<title>重植壯元柏行</title>,<text>翼翼夫子宮。嵬峨儼位置。有柏祭酒堂。結托自厚地。蕭森靑雲幹。千歲日以至。賢關每戰藝。多士俱遠器。寧隨惡木陰。競愛凌寒翠。騁辭得雋永。長材屢拔萃。煒燁金榜首。斯文見立幟。植物有何權。大名偶然事。俗情貴異聞。稱祥寡明智。棘圍走冠裳。今古同一致。雖知非至理。勸激不可棄。往者陰氣盛。靈根少生意。慘澹雪霜標。日覺顏色異。衆林缺蔥靑。俯仰見顦顇。金公信國楨。作士實攸寄。新移數寸碧。舊事恐失墜。殷勤老師心。成就望孤稚。我慙代大匠。微莖慮難遂。傍栽恰三尺。擢秀覬容易。他年樑棟姿。已使蓬蒿企。鸞鳳側脩翎。笙竽聲彷彿。春寒凍地脈。凜冽餘朔吹。三嘆造化遲。歲晩益愁思。魁科子居先。國學吾爲貳。作詩示後來。所愧近名利。</text>
<title>送李監司敬輿</title>,<text>觀風使者出長安。士女喧喧夾路看。奏議初辭東觀會。經過暫奉北堂歡。褰帷白日重湖靜。列戟淸霜五月寒。唯有故人南望恨。閉門春盡百花殘。</text>
<title>風雨渺如年</title>,<text>細磵欲無雪。虛林難礙風。悽然五更燭。不寐坐書空。</text>
<title>風雨渺如年 其二</title>,<text>更鼓靜逾遲。殘燈翳復吐。此際一寸心。沈沈滿林雨。</text>
<title>風雨渺如年 其三</title>,<text>已自惜年催。如何願夜曉。回頭算平生。往日益渺渺。</text>
<title>風雨渺如年 其四</title>,<text>小窓燈影畔。孤枕雨聲初。寂寂土上座。無愁吾未如。</text>
<title>風雨渺如年 其五</title>,<text>虛簷奏寒滴。滴地瀉爲泉。倂入銅壺裏。將宵擬作年。</text>
<title>制除後汛墓作</title>,<text>忽忽三霜轉眼空。淸明又過暮春中。驚人乳雉時孤雊。近淚斑花只舊叢。微潤纔經雙澗雨。輕寒不止半林風。請看逝水多情碧。已映殘霞一抹紅。</text>
<title>春日。六言。</title>,<text>少雨多風氣候。深紅淺綠繁華。游人繫馬何處。倡婦彈箏幾家。</text>
<title>春日。六言。 其二</title>,<text>花柳無風自搖。城雲帶雨逾懶。家家綠怨紅愁。夜夜歌低舞緩。</text>
<title>上親幸謁聖五絶句</title>,<text>玉漏丁東盡二更。千官隊仗簇階平。鴻臚未進層門下。已有紅燈十對行。</text>
<title>上親幸謁聖五絶句 其二</title>,<text>羽衛初分禁掖西。司儀已奏外班齊。宮中是日寒猶峭。一面紅簾捲却低。</text>
<title>上親幸謁聖五絶句 其三</title>,<text>通禮朝衣兩袖垂。門前引駕不嫌遲。霓旌暫住閶門道。別俟儒臣上馬時。</text>
<title>上親幸謁聖五絶句 其四</title>,<text>平臺雲幕降鸞輿。肅事周旋敬有餘。曙氣欲升嚴祀罷。廟門交道禮容徐。</text>
<title>上親幸謁聖五絶句 其五</title>,<text>環橋冠帶溢觀聽。濟濟靑衿集孔庭。共說君王思至道。欲將何語答橫經。</text>
<title>銀臺五詠</title>,<text>蔌蔌寒霜響馬蹄。明星欲上月華低。天街十二行人靜。正報東城第一鷄。</text>
<title>銀臺五詠 其二</title>,<text>別院支頤坐睡長。禁門人語響銀鐺。朝衣一隊隨班入。認是晨光是月光。</text>
<title>銀臺五詠 其三</title>,<text>午刻申籤次第催。朝衫盡日坐銀臺。平頭小吏門前望。御史封章日暮來。</text>
<title>銀臺五詠 其四</title>,<text>銀燭低燒赭案光。文書夜下攬衣忙。秋來一味江湖思。正似今宵滴漏長。</text>
<title>銀臺五詠 其五</title>,<text>森森日脚在桑楡。羸馬徐行踏九衢。萬戶靑煙歸路遠。上林千樹盡棲烏。</text>
<title>贈副摠兵程龍</title>,<text>西飛之燕東伯勞。拂舞劍歌天爲高。楚國陽春強欲和。齊門竽瑟詎堪操。靑牛眞人周柱史。金馬使者漢王褒。更有韜鈐饒武略。才雄似此始稱豪。</text>
<title>贈副摠兵程龍 其二</title>,<text>年少登壇列戟新。時危將命不謀身。才雄手下三千士。文武堂前十九人。荒徼豈容淹漢節。壯心終擬掃胡塵。歸帆莫更催行色。笛裏梅花鎖早春。</text>
<title>鄭坡州之經挽詞</title>,<text>忠貞玉折世同嗟。文采從君見故家。下邑絃歌淹絆驥。中年災疾起疑蛇。猿腸已斷曾餘骨。鶴髮雖存可作髽。回首雪原期獵處。滿林斜日照喪車。</text>
<title>歲窮夜闌。風雨凄凄。隣鷄數動。人境俱寂。感歎成詩。</title>,<text>欲睡轉難睡。排愁將奈愁。隣鷄聲稍急。的是五更頭。</text>
<title>歲窮夜闌。風雨凄凄。隣鷄數動。人境俱寂。感歎成詩。 其二</title>,<text>風將虛響交。爽挾窮簷結。泰華萬峯雲。明朝千丈雪。</text>
<title>無題</title>,<text>淸如天上月。皚若山頭雪。日夜在中懷。未解肝肺熱。</text>
<title>溫陽</title>,<text>泉流渙渙氣薰天。士女春游祓禊筵。曾是玉鑾揚節處。至今官路直如絃。</text>
<title>涼州曲 五首</title>,<text>自古涼州壯士多。崑崙西望動悲歌。胡兵屢入扶蘇塞。漢使空尋勃律河。</text>
<title>涼州曲 五首 其二</title>,<text>沙塞尋源使者過。輪臺西畔是黃河。陰山牧馬胡兒少。湟水屯田漢士多。</text>
<title>涼州曲 五首 其三</title>,<text>千仞岡頭百丈城。流沙五月斷人行。關中尙閉單于邸。塞外猶開戊己營。</text>
<title>涼州曲 五首 其四</title>,<text>渠黎疏勒近胡天。校尉屯營二十年。當日黃沙生五穀。如今白骨遍公田。</text>
<title>涼州曲 五首 其五</title>,<text>西望陽關渺絶垠。陽關一曲淚沾巾。流沙更在陽關外。解唱陽關有幾人。</text>
<title>少年行</title>,<text>名駒蹀躞汗溝黃。千騎朝天出建章。共指腰間雙紫綬。軍前身斬郁成王。</text>
<title>靑樓曲</title>,<text>樓上傳杯盡玉壺。簾前春色滿晴湖。輕衫掛在屛風疊。半映西施醉睡圖。</text>
<title>靑樓曲 其二</title>,<text>郞騎白馬踏春驕。來繫門前弱柳腰。簾額日高眠未起。無端齧斷最長條。</text>
<title>寒食臥病</title>,<text>啓戶芳林出。開渠小沼成。新春看雨露。多病臥淸明。細草西山路。新花北斗城。松楸都在眼。盡日獨含情。</text>
<title>李相禮 熽 內挽</title>,<text>遙夜風霜玉樹摧。人間日月十年來。偏傷杞婦城崩早。却恨延津劍化催。苦竹春叢靑不改。深松秋雨暗難開。平生獨有山濤客。存沒經心又一哀。</text>
<title>永平途中。六言。</title>,<text>岡巒稍稍雲暝。松栝蕭蕭雪寒。路轉山腰遠近。人隨世故悲歡。</text>
<title>永平途中。六言。 其二</title>,<text>白葦黃茅細逕。三家一井孤村。行人野外駐馬。落日山前閉門。</text>
<title>永平途中。六言。 其三</title>,<text>白雪蒼山萬疊。斜陽流水千廻。啼烏有意無意。獨鶴歸來不來。</text>
<title>求仙詞</title>,<text>羽蓋飄然去絶群。琅瑘臺古只斜曛。人間枉恨光陰促。天上誰知道路分。秦帝未觀滄海日。漢皇空望泰山雲。銀璈象管無消息。風雨秋原夜夜聞。</text>
<title>尹兵使夫人挽詞</title>,<text>貞柏冒霜活。良金經火剛。眼枯尙有血。下徹地祇傷。疏衰三十年。炯然一燈光。嗟哉烈婦行。苦節壯夫腸。無子女又夭。始沒孰尸喪。緘悲骨髓內。泉路爲樂鄕。哀謳激宇宙。春日爲飛霜。</text>
<title>送鄭長淵</title>,<text>熊幡問俗水雲隈。蜑戶蕭條海甸回。鹽井遠煙埋郡邑。寺門寒木入樓臺。登萊路近舟常泊。灌莽天長雁獨來。民社分憂妨日飮。可能無事但銜杯。</text>
<title>監察禊軸</title>,<text>危峨柱後冠。刺促殿中官。步武春霄庳。風霜晝日寒。分曹非散局。合醵要餘懽。共托丹靑信。期君歲暮看。</text>
<title>送尹奉常牧黃驪</title>,<text>雲沙浩渺大江橫。滌盡炎蒸郡邑淸。留我去年樓上眼。看君六月鏡中行。蘋風拂檻吹三伏。桂棹凌虛入四明。傲吏官曹猶不遠。會隨飛舃到神京。</text>
<title>韓參奉挽詞</title>,<text>不嫌京兆屬郞卑。聊慰門閭鶴髮思。今日牛車山下路。夕陽猶似暮歸時。</text>
<title>送安鐵山</title>,<text>軒車西入鐵山城。旗鼓旁連督府營。聞道海邦人摠喜。漢宮前席問蒼生。</text>
<title>次石樓韻寄李沔川如圭</title>,<text>南郡風煙接遠津。孤城一望海山春。民歌太守隨車雨。自戴先生漉酒巾。魚信日邊偏感舊。麥秋湖外已嘗新。欲知仲蔚幽居僻。門巷蓬藜滿四隣。</text>
<title>仁穆王后挽詞</title>,<text>作配儀宸極。資元叶聖神。天崩仍遘戚。地載本稱仁。禍積多艱會。功歸大業因。邦家俱再造。人紀屬中淪。長信尊臨久。慈闈至養純。悲哀曾入骨。災疾競纏身。孝極三朝日。神扶去歲春。軒轅呈沴祲。褕翟掩靈辰。孺慕群方切。仚遊一氣隣。竹餘湘岸舊。花折玉欄新。廞衛排嚴警。崇岡上翠旻。山盤䨥闕近。地接二陵親。社飯嗟何得。巾箱黯自陳。西宮十年淚。重洒屬車塵。</text>
<title>高僉知內挽 以君久繫。感憤自決。上特出君配晉陽。</title>,<text>茫茫白日閟天閽。匹婦捐生感至尊。北戶自驚中夜夢。南州獨返百年魂。空敎厚地埋幽恨。不見陽春霈聖恩。遙想晉陵遷客淚。一身零落但乾坤。</text>
<title>吳氏婦</title>,<text>五年夫婦百年情。縱植枯桐也不榮。欲取千行眼中血。添君泉路漆燈明。</text>
<title>月沙李左相挽詞</title>,<text>文章卓犖漢西京。黃閣風流屬老成。四海聲名推述作。三朝夷險見平生。空將盛業留銀管。已遣窮塵掩玉珩。北極台躔東壁月。可憐中夜晦光晶。</text>
<title>月沙李左相挽詞 其二</title>,<text>蒙霑翦拂自童兒。髫髮如今已映絲。雄匣尙留曾斸劍。練裙猶帶舊題詩。名懸日月寧遺恨。跡滯乾坤但益悲。慟哭西州無限淚。此生終作有情癡。</text>
<title>次李承旨民宬銀臺禁直韻</title>,<text>池藪有微尙。逍遙敦夙情。早悟玄達旨。獨傷憂瘵嬰。草木遞榮落。悲與霜霰幷。中還美芹曝。欲以薦孤誠。野性偶麋鹿。羈索反自驚。豊貂襲華組。所懷諒難明。歲暮北風疾。飢鴻當夜鳴。稻梁豈不嘉。君子重虞生。</text>
<title>次李承旨民宬銀臺禁直韻 其2</title>,<text>亮月耀高隅。流輝滿北堂。惜哉時菊芳。中路被嚴霜。孤節豈不貴。歲晩保餘香。薄生値徂運。零落感廻腸。浮陽無停照。減我顏髮光。長駕靡所適。高位昧所當。悟佊漢川陰。喟然興歎傷。</text>
<title>省中偶占。約新秋湖賞。</title>,<text>絮雲烘日近簷低。風定千林晩色齊。閣道丹靑垂象表。宮池雨露夾城西。鶯飛枉自求遷木。龜性何曾厭處泥。褦襶炎塵只埋沒。東湖尊酒可忘携。</text>
<title>送東淮。先我二日游楓嶽。</title>,<text>毗盧山色夢中秋。壑霧林霏盡欲收。半嶺晝棲珠樹鶴。九峯晴偃玉潭蚪。寧抛十載尋眞約。不負孤筇濟勝謀。暫待三章投劾去。先輸二日許君游。</text>
<title>書院宿夜。次東陽留詩韻。</title>,<text>溪水添還駛。峯嵐捲却齊。平分秋半老。再至客都迷。露白雙林靜。風虛一壑凄。西檐望危岫。已似入雲梯。</text>
<title>書院宿夜。次東陽留詩韻。 其二</title>,<text>無竭眞人境。探尋計不違。登仙今日是。混世幾年非。落照林光細。晴雲嶽色微。仍逢下山釋。相對暫忘機。</text>
<title>院夜口占</title>,<text>靜夜空山絶世氛。飛泉歷歷夢中聞。疏林滿院靑猶落。缺月縈窓細不分。蛩韻咽殘含露草。雁聲嘶過護霜雲。仍思舊日尋眞興。踏遍楓崖倚半醺。</text>
<title>枕流臺滯雨</title>,<text>秋雨沈山晩不開。蕭然只在枕流臺。龍淵亂水添應駛。雲徑寒沙半欲堆。身與塞鴻俱暫住。夢隨仙鶴獨飛回。天梯鐵鎖無消息。虛長游人屐底苔。</text>
<title>朝霽。出書院。</title>,<text>早廚篝火淡生煙。起拓西窓看霽天。倦馬不歸依古木。行人欲濟試前川。涼颸轉壑林霏歇。華露棲叢野日鮮。十里平疇秋稼熟。應饒粥飯過今年。</text>
<title>豆險川</title>,<text>粼粼豆川流。照我鬚眉好。再到十年間。何從得此老。</text>
<title>海龍山</title>,<text>嵯峨海龍山。見我如歡顏。莫怪當年面。新添兩鬢斑。</text>
<title>碧石嶺</title>,<text>盤陀嶺頭石。見我少年時。爲是星霜久。苔痕滿意滋。</text>
<title>稼山</title>,<text>婆娑栗樹林。童子經游處。宿昔十畝陰。秋聲已如許。</text>
<title>劉世長供山果</title>,<text>秋日分珍自太官。團金橘好飫難餐。今朝幾顆霜林果。也覺甘香溢齒寒。</text>
<title>梓村</title>,<text>已刈稻根白。將凋林葉黃。齋居偏近水。客至半斜陽。烹爛秋蔬軟。舂新晩飯香。眞供一夜宿。庶足緩愁腸。</text>
<title>水出嶺</title>,<text>飛泉咽壑曉傳哀。草露林風涼氣來。晴靄乍分山徑合。亂峯遙送石屛廻。巖懸薜荔紅微染。峽擁藤蘿翠尙堆。想到楓崖秋色早。鉢淵寒漲聽鳴雷。</text>
<title>夜濟牛淵</title>,<text>一葉泝危灘。淸霜落如雨。夤緣蘆葦間。載我閑愁去。</text>
<title>夜濟牛淵 其二</title>,<text>夜渡金沙陼。寒星浸水明。洄潭與雲壁。洗眼待朝晴。</text>
<title>牛頭亭</title>,<text>碧樹牛頭北。秋風馬首東。重來傷歲換。久坐惜亭空。水冷煙霏歇。林疏日氣通。仍將桃竹杖。暫映菊花叢。</text>
<title>松蕈百本。泥濟爛蒸。</title>,<text>秋葉渾山暗。芝筐滿意供。白茅包得好。烏炭積來重。氣帶松肪滑。香兼酒味濃。添精仍却老。目可敵蓯蓉。</text>
<title>猪山</title>,<text>秋陽餘熱午陰輕。溪路縈林石角生。山擁白雲還不住。水將西日共無情。千厓駐馬身全倦。古樹題詩字半成。屈指上方應未遠。已從兜率界中行。</text>
<title>石龍堆 一名禾積淵</title>,<text>擘石中開黝碧淵。支祈沈鎖幾千年。盤渦水積蛟龍氣。霜露秋高雁鶩天。靈骨尙留雷雨跡。玉鱗曾受火雲鞭。橫吹鐵笛雙厓裂。怕起珠宮白日眠。</text>
<title>三釜落</title>,<text>三釜靈湫鎖夕霏。移時嵐氣已生衣。神仙有恨秋雲冷。鸞鶴空飛夜月微。天上星辰魂漠漠。人間岐路夢依依。蒙蘿水石棲眞境。獨對寒山坐不歸。</text>
<title>三釜淵。次金淸陰韻。</title>,<text>已衰不自惜。發軔事攀陟。及茲秋暇豐。出身徇雙目。奇觀在三瀑。掛流靈湫曲。高厓劃崩裂。神斧飛霹靂。潭開積水蟠。壁削洗蒼玉。安知至神物。保此一泓黑。有時報牲幣。餘潤變霂霡。言依初地淨。更接彌天釋。寧辭探討倦。灑然洗煩促。一笑虎溪南。永結庄廬約。</text>
<title>豐田新館。次淸陰韻。</title>,<text>地控長途會。村依短麓廻。新營公館好。爲閱使星來。落日纔停騎。秋花強把杯。靈峯嵐翠近。東望轉悠哉。</text>
<title>三釜上流。村居幽絶。用淸陰韻。</title>,<text>山饒纔有路。境絶訝無村。巨石抛靈鎖。神功裂厚坤。風塵浮世隔。耕鑿別區存。卜宅吾將老。高居內水源。</text>
<title>桃子灘</title>,<text>一丈危灘上。喧呼欲濟難。龍居深積石。人力鬪狂瀾。烏鵲飛何及。黿鼉勢未安。迷津兼歎逝。西日滿衣寒。</text>
<title>龍護山自卜壽葬 後改卜橫城</title>,<text>龍護山前負北原。風雲長爲擁眞源。天開子午乾坤正。水繞西南氣勢奔。八月携筇身獨往。百年荷鍤計應存。平泉花石渾閑物。自卜牛岡戒子孫。</text>
<title>孤石亭</title>,<text>總轡上原陸。步屧下山根。不知衆水會。乃有孤石蹲。大塊運元氣。屹然千古存。高居厚地盤。秀竝喬嶽尊。鼇骨旣以朽。龍跡空蜿蜒。神靈時顯晦。飛雨蒙朝昏。我來寓奇賞。三歎造化源。唅呀覩靈穴。不敢踞其顚。況伊屬歲秋。菊華厓葉丹。平生川藪趣。及茲淸心魂。他日尙長游。壯觀從此論。</text>
<title>鐵原遇雨</title>,<text>雙池碧藕帶霜殘。一道風泉滿院寒。雨氣欲埋千嶂黑。秋聲只繞半林丹。淹途抱病愁難健。倚醉題詩字未安。百里通溝何日到。毗盧山色夢中看。</text>
<title>龍護山十二詠</title>,<text>盤礴自混元。結成雄地脈。蔥蘢松柏阡。是我萬年宅。</text>
<title>龍護山十二詠 其二</title>,<text>西來金鶴山。入雲展兩翅。爲愛几案間。仙梯近幽意。</text>
<title>龍護山十二詠 其三</title>,<text>南瞻華蓋峯。杳杳不盈眦。相望出山雲。無心吾與爾。</text>
<title>龍護山十二詠 其四</title>,<text>日夕平安火。疏雲帶岫明。應將愁眼去。百里達神京。</text>
<title>龍護山十二詠 其五</title>,<text>岧嶢勢傲兀。出水復穿雲。擬上孤高頂。風雷白日聞。</text>
<title>龍護山十二詠 其六</title>,<text>桃子驚灘上。孤城勢沒雲。常山開八陣。泜水張三軍。</text>
<title>龍護山十二詠 其七</title>,<text>百里壯垠崖。群流萬壑委。奔波與洄潭。上下蛟龍氣。</text>
<title>龍護山十二詠 其八</title>,<text>巨鎭橫坤軸。雲陰曉色分。東南秋望極。秀氣日氛氲。</text>
<title>龍護山十二詠 其九</title>,<text>隱隱龍堆石。雄蟠壯水門。狂瀾標底柱。關鍵勢長尊。</text>
<title>龍護山十二詠 其十</title>,<text>文峯落平岡。爲接陶家近。醉臥古藤陰。百年計方滿。</text>
<title>龍護山十二詠 其十一</title>,<text>蹲居山下趾。隱見林谷間。雲霧深秋霽。霜楓幾點斑。</text>
<title>龍護山十二詠 其十二</title>,<text>盤盤松下石。削削波心壁。不用結茅茨。忘機對朝夕。</text>
<title>麗祖故宅。今爲鄕校。</title>,<text>麗王遺宅寄寒山。虎踞龍盤只等閑。看取半千年事業。夕陽無限鎖儒關。</text>
<title>泰封舊都</title>,<text>十里宮城枕古丘。千廻水咽有餘愁。山疑翠黛雲縈曉。草學羅裙露泣秋。豈使獨夫開霸業。只關眞主啓鴻疇。沈吟苜蓿先生墓。天地風塵空涕流。</text>
<title>金化東軒次韻</title>,<text>三更風露滿林低。夢覺秋聲碧樹西。猶憶昔年爲客處。子規春夜盡情啼。</text>
<title>南大川</title>,<text>幾度涉風水。孤舟又上灘。石流淸礧礧。雲影白漫漫。轉去歷阻折。何言經險難。仙期只明日。一笑望秋巒。</text>
<title>令小奚拳敲調脚</title>,<text>應節頻敲下手多。通身氣血兩調和。淸晨展脚輕還健。始覺仙方重按摩。</text>
<title>金城次韻</title>,<text>茂宰絃歌地。溪山有此堂。千厓盤秀氣。高樹進虛涼。倦路臨秋盡。深杯坐夜長。最憐彭澤令。歸意在柴桑。</text>
<title>昌道</title>,<text>東臨原野忽天開。幽境深蟠地脈廻。一道川流隨硤去。千重嶽勢竝雲來。浮陽羃岫楓逾染。虛籟生林壑轉哀。爲是涅槃仙界近。賞心詩興已相催。</text>
<title>通溝大川</title>,<text>依沙進輕舸。解纜展幽眺。西日百丈▒。林崖澹餘照。沿洄傍雲壁。水石益淸妙。非無臨泛美。發興在仙嶠。徑渡濯吾纓。曠然方一嘯。</text>
<title>路逢下山僧</title>,<text>雲水新磨百結衣。隨緣一鉢下山歸。秋來萬二千峯色。只付游人竹杖飛。</text>
<title>通溝早起</title>,<text>行人起坐問陰晴。正報隣鷄第二聲。一夜西風吹霧盡。朝來山色看分明。</text>
<title>調惟善說歸期</title>,<text>拄杖秋風別漢陽。白雲仙路間微茫。抽簪未擬終年住。羞對名山說着忙。</text>
<title>山店</title>,<text>一水灣環轉硤斜。蕭條東广見人家。無風自動白楊樹。待露始開黃菊花。陰谷幾盤通細路。晴天萬縷散彤霞。殘年倘借閑田地。脫粟何嫌飯有沙。</text>
<title>李道章約以追及。數日尙無來信。到斷髮嶺。憑回便促之。</title>,<text>無竭淸都近玉宸。高攀鐵鎖是仙眞。山門不遣秋雲閉。更許游人躡後塵。</text>
<title>斷髮嶺</title>,<text>理屐秋始半。攝筇商欲末。涼颸蕩林氣。淸霧潰川靄。霜繁溪石滑。日出山光發。解衣傍巖坳。進飯就沙汭。躋險躡前趾。陟嶺聞斷髮。齊眉雲嶠浮。露面瓊峯列。照爛玉女星。揮霍瑤臺雪。空色定還飄。曇華現復滅。夙懷尙平游。偶與許詢契。脩行已圓滿。覺路永超脫。直待洞天開。將從世人別。</text>
<title>下嶺</title>,<text>乘危蹬道擲千金。接上層巓試一臨。窅窅雲霞縈棧細。冥冥鴻雁轉峯沈。藤蘿影靜秋陰薄。松檜聲寒暮壑深。獨立山阿攀桂處。避人魑魅晝通林。</text>
<title>新院。遇淮陽吏迎候。</title>,<text>東行踰險絶。亭午氣頗惡。馬疲策屢僵。奴顏慘不樂。已經道路倦。況乃暮景迫。停鞍步沙陼。茇舍庇枯荻。殷勤候吏迎。謂送前過客。餘餐及老夫。飢渴誠易適。三歎上馬去。淮陽自不薄。</text>
<title>望毗盧峯西支</title>,<text>㨷眼靑霄外。毗盧第一峯。奇形秋盡露。秀氣晩逾重。怳惚人天會。霏微紫翠濃。雲生最高頂。明日着吾筇。</text>
<title>長安寺</title>,<text>沿洄一溪水。屢渡方及此。稍稍暮鍾動。新月細無比。濟深沒馬腹。籃輿愧僧子。何年法王殿。雷火空餘阯。寂寞道場會。龍象悲未已。應眞獨常住。歷劫身不毀。寶地與金刹。彈指見終始。老衲三四人。說事淚盈眦。旣以境作妄。焉知有爲是。嗟哉山門內。廢興亦偶爾。</text>
<title>出長安寺。經十王百川洞。</title>,<text>淸晨禮金仙。緩步辭玉刹。洒然縱游目。秋壑淨如刮。霜濃石氣變。木脫巖形出。雲磴逐趾高。曇華隨眼瞥。爲尋上方勝。遂與洞天別。西南重回首。微逕入蘿樾。</text>
<title>釋迦峯下明鏡巖</title>,<text>釋迦業經臺。石鏡建標極。萬古照人心。圓明長不蝕。</text>
<title>洞中有黃泉江。非雅名。惟善詑以健行。俄蹉跌落水。拍手書此。</title>,<text>瀰漫黃泉江。沈淪百種罪。鄷都十部王。還我業生債。</text>
<title>靈源百川洞。卽漢江支源。</title>,<text>靈源巖洞最泓崢。哀玉懸瓊細細鳴。倂入百川流不息。朝宗日夜繞神京。</text>
<title>上雲庵</title>,<text>靑山東畔上雲庵。一夜秋風捲翠嵐。脚底嬰兒雷乍響。人間蚊蜹夢方酣。</text>
<title>現佛臺</title>,<text>千尋現佛臺。俯瞰百川洞。落日枕松聲。參差自成弄。</text>
<title>松蘿庵</title>,<text>松蘿方丈閉禪扉。佛座莓苔鎖夕霏。釋子已隨雲共出。西枝樹老未言歸。</text>
<title>百塔洞</title>,<text>浮雲浩劫玉參差。拔地崢嶸占勢宜。縱使育王饒法力。爭如造化逞神奇。</text>
<title>望高臺</title>,<text>近接峯頭日。渾埋脚底雲。氣應通帝座。語畏動天聞。萬壑松聲上。千厓水勢分。朝朝緱嶺鶴。長與列仙群。</text>
<title>開心見性兩峯</title>,<text>何須面壁念無生。只此雙峯妙覺成。爲是上方諸佛地。見來心性最分明。</text>
<title>僧床峯</title>,<text>危巓石勢上崚嶒。繚繞虹梯若可陞。縱有僧床長不改。何人高座講心燈。</text>
<title>熊虎峯</title>,<text>勢割毗盧自北來。高高盤踞氣雄哉。空林久斷游人跡。唯有晴泉吼瀑雷。</text>
<title>石鷹峯</title>,<text>雲霄東望辨依俙。昨夜秋風動翠微。峯底老僧今百歲。何曾一見石鷹飛。</text>
<title>白馬峯</title>,<text>鴻寶丹成上帝招。身騎玉馬赴瓊霄。雙驂已斷嘶雲影。鞍轡千秋在泬寥。</text>
<title>五老峯</title>,<text>列筍齊居勢竝驁。中峯不與衆峯曹。從來羽翼商顏晧。爭似睢陽一老高。</text>
<title>彌陀峯</title>,<text>屹立端嚴整不斜。眞珠瓔珞眩曇華。自從喚做彌天釋。百道金光射晩霞。</text>
<title>十王峯</title>,<text>璇峯竝列十方王。逯沓人天集道場。諸品若應依此地。鄷都自是淨名鄕。</text>
<title>彌勒峯</title>,<text>盤空獨秀遠相望。慧日慈雲繞鬱蒼。法力倘能常住世。此峯應與後天長。</text>
<title>使者峯</title>,<text>朝天使者夫如飛。日日遙岑望不歸。玉節暗隨秋色遠。明霞虛綴二星輝。</text>
<title>獅子峯</title>,<text>巉巖山骨本無情。喚做狻猊亦強名。待到東林深雪後。峯前豺虎自縱橫。</text>
<title>天燈峯</title>,<text>璇霄尺五白雲騰。滿月虛明替作燈。遍照十方淸淨界。世人心地本來澄。</text>
<title>達摩峯</title>,<text>冥寞人間不住天。高僧面壁已千年。憑渠欲問西來意。相對無言一味禪。</text>
<title>由望高下至松蘿</title>,<text>肺病衰難健。躋攀倦却休。依俙還夢境。蕭颯又深秋。袖拂丹霞氣。泉嘗玉液流。雲蘿微逕合。回望已生愁。</text>
<title>表訓寺</title>,<text>碧落秋高霜月明。泠風時下紫鸞笙。繁華四十年前夢。散盡今宵水石聲。</text>
<title>三佛巖</title>,<text>蒼巖十丈細磨礱。琢作三軀箇箇同。過去未來俱是客。只緣曾有一家風。</text>
<title>雲住庵</title>,<text>禪莊靜與白雲依。日夕溶溶映翠微。強擬相隨終歲住。只嫌容易出山飛。</text>
<title>三日庵</title>,<text>至人初地養眞涵。不待居山見佛參。俗物任敎終歲住。依然心地舊嗔貪。</text>
<title>神林庵。治西山碑石。文卽月沙相所撰</title>,<text>長老西游三十年。人間弟子只茫然。瑤鐫強覓王巾記。雲在秋天月在淵。</text>
<title>鳴淵</title>,<text>我有紫玉笛。不敢淵上吹。怕起驪龍睡。晴天雷雨垂。</text>
<title>萬瀑洞。楊蓬萊所刻蓬萊楓嶽元化洞天。次淮翁留題。</title>,<text>第一蓬萊元化洞。神仙少別不知年。碧霄龍去靈跡在。翠壁鶴飛雲巢懸。象外煙霞初有路。壺中世界本無邊。天風謾送鸞車影。上帝高居只八千。</text>
<title>萬瀑洞</title>,<text>相隨飛錫踏瓊沙。怳忽東西眩彩華。萬瀑水喧群帝樂。千厓樹雜赤城霞。金輪轉日光逾晃。珠梵含風韻更遐。想像靈山仙佛會。朱幢絳節總奇奢。</text>
<title>洗頭盆</title>,<text>洪厓始鑿水驚奔。轂轉仍成坎石尊。自有禪家淸淨法。何煩玉女洗頭盆。</text>
<title>普德窟</title>,<text>縹碧流光寶地斜。精藍一路上雲賖。金沙不染游人屨。石室眞成大士家。帶日標懸銅作柱。飛天霞散玉爲花。方圓十尺容吾住。擬就維摩接施茶。</text>
<title>所拄竹杖。到黑龍潭。失手入水。</title>,<text>手中籜龍子。出處相終始。放爾葛翁陂。先生自此起。</text>
<title>放光石</title>,<text>嘗聞諸佛力。能會十方變。無竭千億身。相輪隨世現。昔時金輿來。靈光發仍眩。至今厓石昏。藤蘿山月轉。</text>
<title>天日臺。望衆香城。</title>,<text>騰噏玉女峯。遮羅雪山會。未論十二城。秖喚光明界。</text>
<title>眞歇臺桂樹</title>,<text>靈鷲秋風夜。天香落子寒。秖今招隱處。疏影自團團。</text>
<title>六角藥士殿佛畫甚奇。僧徒言吳道子所寫。厖而無據如此。</title>,<text>滿壁佛畫圖。僧言吳道子。不知藥王神。攝魄乃如此。</text>
<title>懶翁影殿</title>,<text>塔劫藤蘿秋影翻。雲游不返殿臺存。金輪自辟塵埃氣。眉際神光照入昏。</text>
<title>正陽寺晨起。白雲滿壑。</title>,<text>晨盥啓丹扃。幽意忽不悅。參差哀壑底。白雲屢興沒。紛紜觸石起。彌漫縈林結。霜厓與雪壁。隱映隨眼瞥。如行阿閃國。靈境乍現滅。遠憶毗盧峯。仙期在明日。茲游恐錯莫。作詩馳素謁。</text>
<title>三藏庵前。逢義瑩長老出候。年八十五。神明不爽。乃西山高足。監治其師碑石。</title>,<text>西山門下瑩禪師。覆額毫光映雪眉。一錫不曾終歲住。神林南畔看磨碑。</text>
<title>開心臺。望日出峯。</title>,<text>山僧好居山。每望東峯裏。日出自朝朝。不知老病死。</text>
<title>火龍潭</title>,<text>獅子峯開小洞天。赤龍鱗甲鎖靈淵。秋波不動涼雲散。幽壑初停列缺鞭。</text>
<title>大小香爐峯</title>,<text>冉冉雙峯繞白雲。秋空杳靄晝晴薰。瓊章報罷無人見。乞取天香細細焚。</text>
<title>繫船巖</title>,<text>軻峨巖骨奠鴻濛。石狀船形本不同。若道先天有舟楫。軒轅自少濟川功。</text>
<title>眞石曇無竭</title>,<text>自入怾怛山。日聞曇無竭。及此見眞身。杳然一巖骨。</text>
<title>摩訶衍</title>,<text>寄宿摩訶衍。風塵益杳然。莓苔寒殿閉。松栝一峯懸。地僻攀叢桂。心虛泛淨蓮。仍窺諸法妄。暫着小乘禪。</text>
<title>穴望峯</title>,<text>靈穴通霄一點懸。虛明夜掛列星躔。身邊已揷凌風翰。飛出天窓駕紫煙。</text>
<title>彌勒臺</title>,<text>彌勒未成形。頑然一山石。旣成彌勒形。色相已隨着。昔時行路人。膜拜走日夕。罪福豈汝關。神明付冥莫。無情爲有情。萬古不自覺。</text>
<title>妙吉祥。名刹也。頹圮已甚。</title>,<text>古寺秋陰薜荔長。塵煤滿壁佛渝黃。山中只說曇無竭。世外空聞妙吉祥。</text>
<title>白雲臺</title>,<text>攙峯秀色曉纔分。萬壑氛氲總白雲。任道山中無別物。只堪持贈玉宸君。</text>
<title>圓寂洞</title>,<text>藜杖穿林石路長。白雲丹壑轉微茫。靈源不隔人間世。流水行尋一味香。</text>
<title>毗盧峯。次東淮翁。</title>,<text>秋風一掃淨無雲。雙眼茫茫碧海垠。唯有扶桑東極外。乾坤淸濁未曾分。</text>
<title>淮翁之上毗盧。雲蔽不得四望。用前韻戲之。</title>,<text>東淮仙子解乘雲。游氣濛濛混八垠。想得盧敖九天上。人間山海摠難分。</text>
<title>次淮叟毗盧二十韻</title>,<text>地載鴻濛判。神司造化鍾。雄盤靈嶠壯。揖遜衆山恭。羅嗣肥貞域。曇禪現世蹤。攙霄俱列岫。配極最高峯。南北陰陽割。昏明體勢重。晴光開蔚翠。秀氣露芙蓉。鼇戴徒聞海。蟲疑却守冬。秪思凌嵽嵲。肯畏涉瀧洶。積石纔嵬眼。崩雲已蕩胸。崑炎餘舊玉。劍淬削新鋒。似接漂星轉。平臨浴日舂。夏功初闕奠。漢檢昔迷封。未借風爲馭。應煩鐵作筇。窺斑寧擬豹。鑽紙益憐蜂。五嶽中原小。黃河九派淙。淹留愁暮靄。歸息坐秋茸。壯志▒孤徇。群仙豈易逢。奇游還妄想。大觀滅眞宗。寓境終虛幻。回頭實病慵。遙岑千萬點。屈指倚喬松。</text>
<title>水岾。送內山僧寄李道章。</title>,<text>名山踏遍列仙鄕。籃筍東行路更長。昏靄滿林仍作雨。秋風下葉不關霜。淸都夢境煙霞住。塵世歸期歲月忙。回首蓬萊元化洞。故人飛鶴共茫茫。</text>
<title>隱身庵阻雨</title>,<text>古寺依僧住。楓林望不開。秋陰成暮雨。夜坐憶仙臺。遙海深難辨。高雲莽自回。此間岑寂意。歲晩且歸來。</text>
<title>夜臥</title>,<text>香爐靑篆細氤氳。遙寺寒鍾徹曉聞。孤燭未成中夜夢。滿山秋葉雨紛紛。</text>
<title>休糧僧寶珠</title>,<text>維摩病後閉禪房。坐閱微塵萬劫長。摠把業緣歸覺路。獨持淸淨上慈航。香廚火冷從烏啄。庋閣苔深寄鼠藏。流水白雲無住着。滿山松葉是秋糧。</text>
<title>九日。山中阻雨。</title>,<text>九日端居強自寬。西林風雨打窓寒。殊方今節催秋盡。故國歸心入夜闌。一鉢只依僧獨住。千崖倂阻客同看。黃花也是山中物。采掇終朝不忍餐。</text>
<title>九日。山中阻雨。 其二</title>,<text>泱漭天低雲氣廻。千山落葉雨中催。蛟龍急峽何曾蟄。鴻雁寒沙遂不來。九日高風從落帽。一年佳節罷登臺。誰憐寂寞陶彭澤。倂斷江州白酒杯。</text>
<title>九日。山中阻雨。 其三</title>,<text>老病僑居祇樹林。茫然秋日謾悲吟。龍蟠不斷排雲想。鶴瘦虛憐警露心。萬里乾坤身外闊。百年湖海眼中深。蕭條謝氏登山屐。獨對洪厓坐至今。</text>
<title>九日風雨歌</title>,<text>九日之日。令我愁不樂。坐望東厓千丈石。驚風駕海波滔天。飛雨慘慘䨪山壑。空林雜沓巖逕昏。魑魅晝號依寒水。九井峯前龍夜泣。琉璃宮中水枯涸。瀉作人間百道川。奔流早斷南江船。南江游客歸未得。美人不見空娟娟。瑤臺消息杳何許。雲氣繚繞秋虹鮮。毗盧仙梯舊明滅。靈鎖掣斷仍茫然。嗚呼勝事眞易朽。昨日壯觀今回首。總饒白髮對佳辰。豈有淸歡入吾手。楚人雅重茱萸囊。晉俗尤耽菊花酒。賞心已謝少年樂。結社暫與頭陀偶。頭陀休糧且休心。閱世不惜催光陰。我從頭陀學枯淡。曷異野鶴隨籠禽。東浮沆瀣呼月出。劍決長雲掃氛靄。歸來醉臥佛頂臺。淨洗金觥翫銀闕。</text>
<title>冒雨下楡岾。贈同行僧。</title>,<text>肩輿帶雨下名藍。收拾裝囊滿一擔。杖錫飄然隨意去。禪家風味發吾慙。</text>
<title>休政，自休，寶雲三禪浮屠。</title>,<text>來何不住去何忙。拂袖西天覺路長。唯有莓苔一片石。風燈無影轉茫茫。</text>
<title>夜半</title>,<text>自入山中住。淸虛日襲人。道存觀世妄。戰勝見吾眞。哀壑風生籟。虛堂雨壓塵。寒鍾遙夜半。睡覺使精神。</text>
<title>重建楡岾寺十六韻</title>,<text>怾怛山從北。毗盧勢注東。鷲盤開妙域。龍獻闡神宮。盧氏遺蹤幻。伽藍法會雄。災年遭燼劫。佛力謝精通。雁砌焚哀玉。虹梁落暗銅。諸天仍勝業。初地倏新功。寶象還依住。飛翬儼擅工。金輪隨日轉。碧塔洗塵蒙。古井烏猶啄。豐鍾火已融。樓虛溪寫影。簷靜鐸含風。興滅尋靈境。棲遲媿老翁。妙筌聆貝葉。秋賞寄霜楓。浮世何堪說。眞禪却易空。迷津無筏渡。獨往有途窮。怖鴿思投佛。愁禽願脫籠。天台隨拾得。會入石厓中。</text>
<title>五十三佛</title>,<text>恒河津筏廣無邊。福地歸依各有緣。若使鐵鍾能渡海。何煩入夢永明年。</text>
<title>山映樓</title>,<text>千林紅葉水明樓。一夜靑山雨送秋。橋下百川流不息。幾時東去到滄洲。</text>
<title>烏啄井</title>,<text>山前泉眼一泓開。石甃虛明抱影回。齋磬寂寥香積閉。飢烏捩翅下蒼苔。</text>
<title>船潭</title>,<text>芙蓉擢秀萬峯前。碧水澄涵鏡裏天。太乙眞人還好事。靑荷葉作泛波船。</text>
<title>雲水洞</title>,<text>巖洞新晴瀑水肥。輕雷動壑練長飛。神仙定在峯頭住。鸞鶴秋空晒羽衣。</text>
<title>萬景臺</title>,<text>雲臺秋色接淸都。銀闕橫霄積氣孤。遂有人間通帝座。眞令海若舞天吳。樓船晩泛三山影。玉女晴開五嶽圖。催寫瓊章付金鶴。新祈太乙赤靈符。</text>
<title>萬景臺。望毗盧峯。</title>,<text>萬壑晴開白玉巒。盤霄紫氣動星寒。層臺落日披雲霧。更向中天帝座看。</text>
<title>隱身臺。望十二瀑。</title>,<text>足躡雲梯俯石稜。懸厓正對玉龍騰。誰將銀漢三千丈。倒掛瓊臺十二層。</text>
<title>佛頂臺</title>,<text>虹梯跨壑絶攀登。滄海東偏縹氣凝。秖是朝朝峯頂日。人間長指放光燈。</text>
<title>佛頂臺奇絶罕比。是日適雲氣蓊浡。自一身外鴻蒙不辨。想太極未判時。乘沆瀣浮於一氣之上。俯視大瀛海。茫然無畔岸者當亦爾也。惟善魄懾不克上。瞠然先走。詩以戲之。</title>,<text>身浮一氣泛無方。八表同昏世界妨。堪笑車輪窺古井。懸藤眞媿費長房。</text>
<title>喫林果。俗名獮猴桃。</title>,<text>喬木深垂蔓。秋條正飽霜。游人頻渴肺。摘子必連房。滑憶西施乳。淸知玉女漿。鄕山後搖落。歸及晩林嘗。</text>
<title>白蓮庵法堅長老</title>,<text>三身已淨欲何依。獨伴僧龕坐翠微。弟子不來秋色盡。月明寒葉滿林飛。</text>
<title>應祥來宿</title>,<text>幽磬泠泠半夜稀。佛燈低照淡相依。禪蹤又逐山雲去。不待前林草露晞。</text>
<title>四橋。明月，白雲，三峽，丹楓。</title>,<text>龍宮晴望接虹橋。橋上鸞笙降碧霄。三峽丹楓秋色裏。白雲明月夜迢迢。</text>
<title>雄卞軸。次淮翁韻。</title>,<text>峯頂纔聞脚底雷。歸來仙境夢初回。禪窓更接高僧話。山外塵心一半灰。</text>
<title>雄卞將躑躅杖。憑吾行餉淮翁。</title>,<text>剔取花根總爲君。霜皮不斷老蛟紋。歸裝怪有神仙氣。政帶山人脚底雲。</text>
<title>九井峯</title>,<text>明星玉女曳霞裳。步上峯顚掃曉霜。酌取九泓金井水。新和瓊屑獻東皇。</text>
<title>九井峯 其二</title>,<text>武帝祈仙七十年。茂陵松柏但蒼然。不知玉屑盤中露。何似瑤華井底泉。</text>
<title>雁門岾</title>,<text>日月峯前地勢來。冥冥雲霧幾時開。風塵隔斷三千界。鴻雁何曾到此回。</text>
<title>大藏洞</title>,<text>久雨滯愁慵。新晴事探討。巖厓涉秋晩。筇屐乘日早。地從雁門來。庵經柏田好。洞天祕靈寶。石林霜氣稿。琅函漏劫燼。幾閱桑海燥。縱橫群玉府。道帙竟誰考。王烈寡學識。嵇康苦煩惱。眞訣日蹉跎。白髮忽滿腦。棲棲委羽山。悵望中繩道。</text>
<title>柏田</title>,<text>山前海柏幾千株。秋後新林結子疏。今歲縣官收得晩。應將一半餉鼪鼯。</text>
<title>聲聞百川洞</title>,<text>瓊霞洞鎖石門深。百道流川繞碧岑。縱有桃花隨水去。春來萬壑定難尋。</text>
<title>盧偆井</title>,<text>蘇耽去後一千年。碧落名標第幾仙。古井秖今寒不起。薜蘿秋雨淡疏煙。</text>
<title>尼臺</title>,<text>秋山迷路獨閑行。一片雲根面勢平。不見仙姑來指點。參禪時有野狐精。</text>
<title>下山</title>,<text>秋風揮手謝山靈。壑霧峯嵐轉杳冥。滄海欲尋三日浦。扁舟又向四仙亭。</text>
<title>百川橋</title>,<text>靑山一別隔仙眞。依舊前身落世塵。唯有百川橋下水。相隨十里送歸人。</text>
<title>南江船中。李克甫出迓。</title>,<text>候吏依沙語。輕舟傍岸移。雲晴秋野闊。天遠暮流遲。落景低筵盡。微風拂㡌欹。天涯且歡謔。取次莫相疑。</text>
<title>到海山亭。是日東陽發向烈山。道章始至楡岾。三行落落相望。前後各間二由旬。悵然賦之。</title>,<text>蠟屐初同路。霜楓不異林。參差纔一日。前後間十岑。蕭史靑鸞去。關門紫氣臨。星辰瞻望極。百里共深心。</text>
<title>高城四詠</title>,<text>南江風雨急。一夜渙舟濕。隔浦望人家。煙波不可涉。</text>
<title>高城四詠 其二</title>,<text>積水浩無窮。暮天相與碧。冥濛雲霧間。七點秋星白。</text>
<title>高城四詠 其三</title>,<text>極浦去冥冥。煙濤拍岸靑。明朝村市早。帶月送魚腥。</text>
<title>高城四詠 其四</title>,<text>聞道安期舃。長留海上亭。未應蓬鳥去。千載石帆靑。</text>
<title>孤山亭</title>,<text>江上孤山一草亭。天邊波浪渺浮靑。秋風更着仙槎影。今夜銀河泛客星。</text>
<title>丹穴</title>,<text>巖根驚起老龍蟠。嵌石旁通一一看。總爲葛洪曾作令。秖今靈穴少餘丹。</text>
<title>懸鍾巖</title>,<text>天西路阻石舟橫。一夜秋霜萬壑淸。杳杳寒鍾蕭寺遠。滄溟東畔吼長鯨。</text>
<title>鑑湖</title>,<text>地接鳴沙路。湖開鄭氏亭。登臨牽謾興。跳望屬微醒。浪靜秋雲到。簷虛落日經。今宵俯朱檻。歷歷數寒星。</text>
<title>南江夕泛</title>,<text>水色兼天永。汀煙接嶼冥。寒沙起鳧雁。晴舫駕蜻蜓。白月金波動。明河素氣經。百觴渾不醉。夜宿海山亭。</text>
<title>南江夕泛 其二</title>,<text>水霧連沙白。風江動月流。重來南浦夕。一似故鄕秋。海內唯知己。天涯此勝遊。寒空望鴻雁。今夜宿何洲。</text>
<title>日出</title>,<text>大地東偏浴日池。扶桑曉影轉昇曦。人間白髮須臾事。總爲朝朝出未遲。</text>
<title>月出</title>,<text>玉斧新修桂影團。姮娥秋鬢不禁寒。淸尊坐待金波上。直到中天半夜看。</text>
<title>夢泉寺</title>,<text>晉湖雲物展秋容。秀色遙分九井峯。最是四仙亭上月。夜深虛籟送寒鍾。</text>
<title>丹書</title>,<text>蓬島仙郞只好名。丹書爲記舊經行。湖心一片浮雲石。縱有莓苔不敢生。</text>
<title>埋香碑</title>,<text>瓊仙影斷幾時還。千載寒沙接海山。片石只今堪共語。蒼苔猶點鷓鴣斑。</text>
<title>四仙亭。次淮翁留贈。</title>,<text>紅亭枕鼇頂。碧水寒不流。前身述郞徒。道氣元丹丘。平生一雙屐。所歷半九州。及此四美具。曠然諧遠遊。永懷東陽翁。離別轉悠悠。川路不可極。目斷蒹葭秋。</text>
<title>出浦</title>,<text>霜露蒼蒼蘆葦多。微風南浦漸生波。浮槎更接滄洲路。秋水相望織女河。</text>
<title>自三日浦挐舟南江。淸夜有興。</title>,<text>湖闊風微動。舟移浪又平。緣沙牽百丈。出浦見高城。水遠兼天淨。星疏竝月明。浮遊滄海去。稍稍近蓬瀛。</text>
<title>鉢淵</title>,<text>奔波一壑滙成淵。坐石穿林入洞天。更有山僧供水戲。安排流坎小乘禪。</text>
<title>蓬萊島三大字。楊蓬萊筆。又有詩刻。</title>,<text>洞府秋雲鎖不開。仙遊路近接蓬萊。三生石上題詩處。應有吟魂化鶴來。</text>
<title>九龍洞</title>,<text>瓊華洞裏玉芙蓉。蘸海螺鬟翠幾重。乳穴晝飛霜色鼠。洄潭春化雨時龍。山籠水霧霏霏合。壑轉瑤泉細細舂。桂樹秋風不歸去。神仙月下定相逢。</text>
<title>動石洞</title>,<text>雲嶠東偏小洞天。藤蘿一逕費攀緣。危峯不盡毗盧石。飛瀑遙分九井泉。日下海山開秀色。秋深草樹霽寒煙。赤松已去仙羊臥。雙鬢人間更颯然。</text>
<title>養珍驛九月望日。海月如晝。天無纖翳。李克甫携酒追別。悲歌激烈。聲振林樾。</title>,<text>天末團團月。蟾光滿地寒。自驚江海遠。共對酒杯寬。夢罷歡如失。秋深別又難。悲歌淸夜發。星斗正闌干。</text>
<title>鳴沙</title>,<text>晴沙蔌蔌馬蹄鳴。近水微風拂面淸。雙眼只隨寒浪遠。海門斜日白鷗明。</text>
<title>甕遷</title>,<text>三島秋雲蜃氣晴。滄溟東望見蓬瀛。臺前更有蛟龍石。只是長風一日程。</text>
<title>門巖</title>,<text>東極星辰秀氣濃。天邊散作玉芙蓉。仙關下接琉璃界。定是瓊樓第幾重。</text>
<title>金幱窟行</title>,<text>君不見海上金幱窟。巨靈擘破霜鼇骨。嵌石呀成小空洞。舂濤齧作黃熊穴。鐵壁巉巖幾百丈。飛雲不到靑厓上。怳惚白日覩神怪。誕幻千秋傳仿像。只道高禪解隱蹤。何曾石狀如眞容。細觀莫詰造化源。勝賞自超聞見宗。河東夫子賢主人。邀我東遊泛滄津。撅頭小舟容展席。搖櫓入窟波色淪。促具杯盤鯨作膾。擬駕天吳戛天外。傍巖擊鼓雷作駭。老鼉穹龜出狼狽。須臾風起寒浪湧。四座無言色頗動。東岡遊客歸思遽。老夫扣舷意彌勇。數呼太白顚且狂。高歌激烈船低昂。我謂舟子莫倉卒。掛帆直去凌扶桑。扶桑仙人上森列。招我乘雲俯列缺。婆娑一醉三萬年。下視金幱眞蟻垤。</text>
<title>叢石次淮翁。再用冬字賦海二十韻。</title>,<text>鼇海曾標極。金仙昔泛鍾。靑霾開望豁。黃㡌艤船恭。水闊乘桴路。山迷採藥蹤。張帆千蜃窟。寄賞四仙峯。玉柱凌虛竝。瓊堆積岸重。鐫成靑琬琰。秀發碧芙蓉。雷作聲喧晝。氷摧勢激冬。鮫人悲夜泣。貝闕懾秋洶。河目憐蛙足。齊誇隘楚胸。虹橋臨日御。鯨膾憶霜鋒。若木西枝斷。鰌魚萬穴舂。堣夷殊禹略。赤縣漏堯封。未遍周王轍。徒聞漢使筇。漁舠隨浦雁。蜑戶散房蜂。百折知歸壑。微涓感瀉淙。煙沙沈杳靄。霜艸變丰茸。歡會眞難得。平生幾度逢。鴻翩王逸少。鳳蔚謝超宗。地遠懸孤想。吟成起一慵。羊何無共和。虛寫石頭松。</text>
<title>次淮翁寫懷見寄</title>,<text>歲暮天涯別意稠。人隨社燕不曾留。山高白日無情落。地闊長江動眼流。叢石晴雲憐獨往。鏡湖明月憶同遊。誰知寂寞張平子。自把靑瑤賦四愁。</text>
<title>次淮翁寫懷見寄 其二</title>,<text>江陵東望別魂傷。浩渺雲沙百里長。遙憶仙人在秋浦。應憐酒侶散高陽。揮毫海嶽君方逸。擊節琴尊我自狂。安得桓伊三弄笛。爲余吹徹坐胡床。</text>
<title>楸池嶺</title>,<text>東北山橫天地分。登臨歇馬倚斜曛。峯頭白日還垂雨。脚底滄溟淨掃雲。杳杳塞鴻飛不到。嘈嘈天樂坐空聞。前途轉向和川縣。林壑應穿虎豹群。</text>
<title>新安</title>,<text>稍下新安縣。山嵐混水煙。喚人村逕僻。繫馬野亭偏。簷短松枝補。籬疏瓠葉懸。朝盤傾白酒。堅坐待晴天。</text>
<title>路逢嚴上人。還柏田庵。</title>,<text>巖頂禪扉別幾年。遊蹤欲返洞中天。經行舊路吾新過。滿壑秋雲薜荔懸。</text>
<title>拜關東方伯口占</title>,<text>理屐乘秋半。褰帷極海東。鳴琴衆山響。採藥十洲通。月照曾攀桂。霜濃舊賞楓。仍聞新賜履。兼管洞天中。</text>
<title>陛辭登對後出城</title>,<text>欲辭丹陛淚霑襟。今日眞銷一寸心。天上玉音猶在耳。五雲宮闕夢中深。</text>
<title>行到蒼然亭。淮翁携廣牧來別。仍次其韻。</title>,<text>高江一道轉靑蘋。二水中間更問津。持節誰憐關外客。移舟兼引廣陵人。山川冷落登臨後。酒賦蹉跎去住身。向晩不堪鐃吹發。樹陰沙陼動征輪。</text>
<title>月溪峽</title>,<text>廣陵江色碧於苔。一道澄明鏡面開。夾岸楓林秋影裏。水流西去我東來。</text>
<title>砥平路左。澤堂携茶果出別。</title>,<text>細石縈流動。高林傍陼淸。尋煙停馹騎。啜茗話朋情。露菊迎秋氣。風蘆戰暮聲。客程眞取次。已復別心生。</text>
<title>原州路傍。見舅氏去思碑。</title>,<text>衰艸碑前路。征驂八月初。風流舊臺榭。歌詠自村閭。驥足當年屈。鴻泥後代餘。倘論羊氏石。墮淚定何如。</text>
<title>板橋就元氏姊</title>,<text>日出簡車徒。行行就姊氏。古徑披幽艸。柴籬繞山趾。離披瓜蔓陰。到門見堂戺。契闊三十年。相對悲未已。話故兩嗚咽。童稚迭窺視。姑家昔喪亡。嫁女與寒士。骨肉舊星散。夫宗又難倚。薄土寡田收。荒村少生理。子女幸數輩。昏娶皆近里。臨老且慰眼。成立竟焉恃。語闌重歔欷。逬淚俱映眥。急欲具盤飧。貧家四五起。感此苦意深。蓼莧亦香美。世亂知會稀。年衰覺情累。官人難久留。三歎乃旋軌。</text>
<title>幕府</title>,<text>幕府淸秋白露溥。名都物候屬凋殘。村邊梨棗西風熟。山下牛羊落日寒。令節黃花依我老。衰容遠客倩誰看。天涯寂莫兼愁病。縱有深觴醉自難。</text>
<title>秋日卽事。同諸人賦。</title>,<text>寒蕪秋日減芳菲。重露凄凄濕不稀。明月只應添客恨。淸光故欲滿人衣。公餘跌宕壺觴在。歲暮蹉跎志力違。已厭籬花當眼發。何心塞雁帶霜飛。</text>
<title>秋日卽事。同諸人賦。 其二</title>,<text>遙城鼓角閉門遲。旅客孤心百不宜。月較一年今夜好。天分四序九秋悲。茶錢古墓人皆去。霜露荒原我獨知。寒榻二更聞蟋蟀。案頭官燭傍摧眉。</text>
<title>疊韻</title>,<text>階菊舒芳露氣菲。天虛星斗散還稀。渾山落木侵憑几。四壁淸霜近授衣。關塞來書頻急警。江湖歸夢轉多違。何方自駕扁舟去。臥見檣烏盡日飛。</text>
<title>疊韻 其二</title>,<text>衰疾蹉跎欲起遲。登高望遠摠非宜。江山滿地蛟龍蟄。霜露連天鴻雁悲。埋後衝星難自拔。彈餘流水許誰知。秋來肺氣妨涓滴。莫遣金杯映畫眉。</text>
<title>三疊</title>,<text>華堂爐氣襲菲菲。箏甲琴絲夜不稀。莫厭秋宵常秉燭。須防夕露謾霑衣。新拈麴糱關心好。老覺懽娛到手違。興發不妨橫槊賦。繞枝寒鵲月中飛。</text>
<title>三疊 其二</title>,<text>別後東西消息遲。殊方會面却相宜。塵埃肯道專城樂。存歿同催暮境悲。我對公榮能獨飮。君方鮑叔最深知。浮名撥去終何有。騏驥長摧伏櫪眉。</text>
<title>秋月臺</title>,<text>小山不滿眼。登望乃崔嵬。東嶺見秋月。遂名秋月臺。野曠寒事集。一水去縈廻。漠漠墟里煙。桑柘西風摧。是時秔稻熟。雁鶩相徘徊。嵯峨鴒原城。懷古意悠哉。久坐畏霜露。暮境接金杯。勝事在須臾。歌篴淸而哀。對景慰羈旅。將老悲懽催。不知千載後。何人繼我來。</text>
<title>元生海寬携酒。移席新月軒。</title>,<text>置酒臨高臺。歡樂不可言。餘興未遽已。復登新月軒。四座錯華鐙。良友與密親。斗酒勿云薄。戚戚義所敦。宴款吐情素。夜深星宿翻。年衰防肺氣。久坐念霜繁。顧謂鹿門翁。歸路愼山樊。</text>
<title>望月</title>,<text>官暇坐南楹。寒氣夕以生。永望鴒原城。圓魄皓已呈。扶疏林木影。肅肅窓闥淸。有來不可期。旣往安可營。轉眄催我老。倏忽寒暑成。人生感故物。遇境輒傷情。寄寓乾坤內。吾道將焉程。</text>
<title>次牧伯韻</title>,<text>淸詩字字挾風霜。薇露晨興盥濯忙。遠水澄瀾回夜色。高林赤葉帶秋陽。君如鵰鶚孤飛上。我欲單于隻手當。一自明珠收篋笥。客間簷廡每騰光。</text>
<title>將巡嶺東。復登秋月臺。</title>,<text>官齋豐日暇。又賞南臺秋。遊矚詎幾時。莽然陳跡愁。夭高餘景晏。野風日脩脩。郊虛金氣晶。秔稻半已收。田家各歲功。鎌銍朝夕休。所悲客行子。勝地難久留。遠遊令人老。況兼遲暮憂。哀歌與急管。爲爾且停輈。佳期逝不待。霜露霑白頭。抛杯戀長道。離別眞悠悠。</text>
<title>橫城別徐生</title>,<text>橫城官閣挾虛涼。簾箔低垂蠟淚長。昨日深杯猶未醒。別筵秋夜又茫茫。</text>
<title>洪川觀水堂</title>,<text>民居官舍盡江濱。最有前皐洗眼新。誰着紅亭臨沆瀣。渾憐碧浪動衣巾。車通弱水知何日。槎到靈源定幾人。任使鏡光搖綺席。渺然乘興下龍津。</text>
<title>邀仙堂</title>,<text>虛堂風露夜凄凄。煙靄蒼茫野色迷。秋稅輸官歸路晩。下江燈火水村西。</text>
<title>昭陽亭</title>,<text>江盤峽坼見汀洲。平楚茫茫天地秋。忽得危樓跨短麓。高臨絶岸俯長流。階前逝水何曾住。檻外群山盡欲浮。落日殊方登眺恨。蒹葭浴鷺不知愁。</text>
<title>淸平寺</title>,<text>芒鞋秋日叩巖扃。麗代名藍寄福庭。燈暈尙留三世赤。松陰不改百年靑。碑埋䮕蘚遺文晦。塔湧浮雲浩劫經。禪榻五更僧語靜。滿樓霜月夢初醒。</text>
<title>排峙</title>,<text>登臨天地此尊卑。鳥道千盤傍壑危。急峽寒藤工絡石。高林落葉強依枝。親心弱歲垂堂誡。王事頻年叱馭悲。故國川原不可望。茫然秋日下山遲。</text>
<title>狌川卽楓嶽百川洞下流</title>,<text>衆壑初涓滴。長江此放奔。只窮三日路。應涉百川源。毛髮淸堪數。沙泥淨不渾。終然歸海意。晝夜爾猶存。</text>
<title>昌道逢正陽僧來迓</title>,<text>一別楓崖歲五更。重尋萬壑眼俱明。不愁落葉埋幽徑。已有山僧引我行。</text>
<title>斷髮嶺</title>,<text>直上岧嶢踞石壇。中天積翠鬱相看。明朝定到雲生處。熊虎峯西縹氣寒。</text>
<title>下嶺</title>,<text>窅窅高林外。亭亭暮景西。客行何未已。遊意轉悽迷。畫角吹前路。孤筇落五溪。肩輿愧僧子。坐穩荷扶携。</text>
<title>長安寺</title>,<text>幾歲遺墟帶碧峯。脩梁欻見架蒼龍。人天合沓新功集。神佛經營壯觀重。雁影不迷秋後塔。烏飛猶趁飯時鍾。細思起滅終成妄。獨傍山門倚短筇。</text>
<title>靈源洞</title>,<text>秋日山門一散襟。浮雲流水淡人心。孤筇暫叩靈原祕。微徑斜通百塔深。霜後尙留紅樹影。別來纔長綠蘿陰。煙霞萬壑經行好。何況相逢支道林。</text>
<title>松蘿方丈</title>,<text>松蘿方丈寄層巒。九月重巖絳葉殘。何處一僧披雪衲。獨翻千偈坐雲壇。搜林揀杖霜根古。揭石嘗泉玉液寒。靈境神傷不可住。政愁山徑欲歸難。</text>
<title>乙亥八月十四日大雷雨。萬瀑洞鶴巢石崩。堆積洞中。聲震內山。翌年。淸兵踐蹂內山。</title>,<text>一別仙巢更不歸。瀛洲相伴綵雲飛。山崩石爛須臾事。況說人民有是非。</text>
<title>義瑩長老今年八十九</title>,<text>蕭寺重逢瑩上人。依然水月舊精神。明年再叩維摩室。政是禪門九十春。</text>
<title>開心臺。望日月峯。</title>,<text>萬疊霜崖紫翠堆。霞標一一眼中開。生憎日月雙峯色。長送飛丸晝夜催。</text>
<title>摩訶衍</title>,<text>兜率人間不住天。上方樓閣石峯前。雲霞自屬曇無竭。小劫須彌六萬年。</text>
<title>圓寂庵。見亡友李生寅題名。</title>,<text>經行遺跡紫苔生。三十年光一瞥驚。地底已埋新朽骨。山中尙有舊題名。</text>
<title>圓寂洞</title>,<text>古寺藏紅葉。澄流寫碧峯。預愁山日暮。歸路白雲重。</text>
<title>圓寂洞 其二</title>,<text>風雨渝金相。莓苔翳漆龕。至今禪榻影。時有野狐參。</text>
<title>圓寂洞 其三</title>,<text>漠漠艸菅靡。泠泠松栝寒。西風吹不盡。白露滿衣殘。</text>
<title>圓寂洞 其四</title>,<text>白玉層臺迥。明星擧首看。招搖羨門子。相與禮空壇。</text>
<title>圓寂洞 其五</title>,<text>亂石無行徑。秋泉有▒流。他年如再到。深洞使人愁。</text>
<title>上毗盧峯</title>,<text>川光一道繚虹明。掃盡陰霏萬壑晴。樹木初迷圓寂洞。煙霞稍隔衆香城。眞形僅自圖中見。淨界空傳域外名。箕踞毗盧峯頂上。世間蠓蠛摠浮生。</text>
<title>毗盧峯</title>,<text>高攀霄漢躡虹霓。東極扶桑路不迷。寶蓋山邊雙眼盡。長安只在片雲西。</text>
<title>疊辛未歲東淮翁賦山二十韻</title>,<text>辱飯隨齋磬。芒鞋趁寺鍾。群遊寧告病。徐步豈緣恭。林密時摩頂。源深屢失蹤。初疑金布地。轉訝玉成峯。去礙藤陰合。行迷石勢重。屨穿添葛藟。裳綻敗芙蓉。壁雪排三夏。厓氷積幾冬。遙憐諸嶽細。直壓大波洶。肯許山當眼。唯將海作胸。星翻禹斧影。日避魯戈鋒。勝賞應前債。幽期已宿舂。衡祠祈霧散。岱檢倩雲封。歷覽依僧指。高吟倚客筇。垤分多似蟻。腰斷或如蜂。洞閉千林暝。江呑萬壑淙。雲衣飄遠絮。樹薺雜寒茸。霄漢皇居逼。神仙絳節逢。探尋玆不偶。望秩此爲宗。宇內從人役。朝端寄我慵。會須捐組紱。服食蔭蒼松。</text>
<title>出洞疊前韻</title>,<text>依然不忍別。只是最高峯。一下人間世。雲山隔幾重。</text>
<title>出洞疊前韻 其二</title>,<text>莓苔深石磴。落葉閉禪龕。爲謝驂鸞客。仙遊許我參。</text>
<title>出洞疊前韻 其三</title>,<text>靑山送歸客。秋葉一筇寒。寂寞禪扉掩。蕭蕭暮磬殘。</text>
<title>出洞疊前韻 其四</title>,<text>水聲隨步去。山色轉頭看。不盡登臨興。仍過萬景壇。</text>
<title>出洞疊前韻 其五</title>,<text>將隨山北去。相送水西流。獨立風霜裏。茫然暮境愁。</text>
<title>踰內水岾</title>,<text>空山落葉響蕭蕭。隱映楓林萬壑遙。一自瑤臺仙夢罷。歸心還繞百川橋。</text>
<title>下百川橋</title>,<text>山中逋客謝移文。一別洪厓便世氛。路繞百川橋下水。身同三日浦邊雲。依依枕席煙霞在。渺渺滄洲島嶼分。淸興却隨飛鶴遠。鉢淵秋色倚微醺。</text>
<title>鉢淵寺。次曺子實韻。</title>,<text>招提雲物惬幽情。齋磬禪燈永夜淸。寒雨滿山殘酒醒。五便和夢聽泉聲。</text>
<title>辛未歲。將所携竹杖寄置楡岾。今者道成以杖迎余於內山。臨別留贈。以爲日後之信。</title>,<text>哀玉寒筇世所稀。携持十載影相依。曾留華表重來約。政似潮州舊贈衣。不向葛陂龍化去。還隨蘭若鶴爭飛。殷勤好在風霜節。萬疊雲山獨自歸。</text>
<title>同子實遊三日浦</title>,<text>雲徑通山北。煙沙接海東。重遊三日浦。一別五秋風。苔長添碑紫。楓凋減岸紅。誰知舊仙侶。再到已成翁。</text>
<title>同子實遊三日浦 其二</title>,<text>改席扁舟上。停橈極浦東。湖添前夜雨。岸冷九秋風。醉愛杯心綠。嘗耽鱠縷紅。天涯窮勝事。笑殺習池翁。</text>
<title>太康亭</title>,<text>南浦微風別酒醒。回頭不見海山亭。鳴沙細路棠花晩。唯有寒濤拍岸靑。</text>
<title>凌波臺</title>,<text>臺下秋波蜃氣晴。扶桑西畔是蓬瀛。何人自詑神仙骨。醉回靈鼇頂上行。</text>
<title>仙遊潭</title>,<text>千頃澄湖淨不流。晴波冉冉碧峯秋。仙遊一散無消息。獨御靑鸞過十洲。</text>
<title>烈山館</title>,<text>邊隅艸木早凋殘。客裏偏驚歲序闌。歸夢政愁關路遠。洒窓風雨五更寒。</text>
<title>淸磵亭。寄都事留䢘城。</title>,<text>跋馬汀沙望海雲。高空一雁政離群。前途莫怪新詩少。物色分留揔爲君。</text>
<title>永郞湖</title>,<text>名湖據坤軸。萬頃浸空曲。西刳大嶺蟠。旁占滄溟蹙。天地所委鑿。未始分淸濁。環泓浩涯涘。百物俱含蓄。關東富淵澤。氾濫日在目。及此獲溔淼。茫然喪前矚。冥濛秋靄集。水與空色綠。隱見洲陼多。沿溯迷隈隩。嘗聞古仙人。遊戲玆區僻。永郞不重來。孰睹飆車迹。未暇寄遐想。感歎造化績。崇深鍾自然。禹功謝疏闢。四海受群流。實惟宇宙橐。奈何巨壑外。別開龍黽域。限以方丈間。鹹淡性分易。我欲決堤防。渾淪使不隔。</text>
<title>遊天吼山權土城飛瀑食堂洞權金城禪定庵</title>,<text>祗林暮景涼翛翛。我與使君登嶽遙。玉削堂皇排雁齒。銀傾河漢掛虹腰。仙梯鐵鎖明還滅。覺路曇華定又飄。洞裏欲棲珠樹鶴。人間空播白雲謠。</text>
<title>都事追到洛山。戲筆督詩。</title>,<text>君才本自邁王盧。嶺外山川又別區。可忍無詩對風景。忽然走過永郞湖。</text>
<title>洛山寺觀日出</title>,<text>六龍扶日上層霄。銀海茫茫積霧消。爲報羲和徐按轡。虞淵西畔未全遙。</text>
<title>洛山九日宴集</title>,<text>鼇頂山回龍勢蟠。寺門丹碧壯新觀。長時蜃氣吹金牓。此夜蟾光送玉盤。特地笙歌留客醉。中天星斗動人寒。登高落帽渾閑事。直借冷風跨紫鸞。</text>
<title>東海廟</title>,<text>東海廟傍松樹林。蔥靑蔽日晝常陰。一春風雨有靈變。四節笙竽相和音。巫語盤筵傳怳怳。神居帷幕閉沈沈。今年穡事渾無賴。秋社空傷報賽心。</text>
<title>鏡浦。同府伯睦湯卿諸人泛舟口占。戲答柳洗耳花津勝鏡浦之說。</title>,<text>岸白湖淸洲陼開。水容雲影共徘徊。誰將寂寞花津嶼。遂欲爭衡鏡浦臺。海上淹留新使節。天涯歡笑故人杯。篙師定識扶桑路。爲我張帆去不回。</text>
<title>金察訪忠愨艸堂。次鄭愚伏韻。</title>,<text>小閣臨湖湧。幽蹊踐竹生。絃歌牽謾興。杯酒見深誠。老去初歡會。秋來更別情。蕭蕭沙際月。歸馬動長纓。</text>
<title>江陵客館。新搆東軒。次湯卿韻。災數年。至是復。</title>,<text>使君豪氣撥年衰。新構華堂翼瓦垂。民力正思趨事日。賓筵又屬斷工時。滄溟物色還憑几。朱栱雲煙更賦詩。擬及春來重駐節。綠荷風雨醉雙池。</text>
<title>羽溪縣。林石川有詩曰。濤聲夜入羽溪縣。雨氣朝停行客鞭。只是天心欲肥麥。爲君王誦屢豊年。筆蹟遒逸。適是夜風雨。濤聲撼屋。悽然紀感。寄湯卿同和。</title>,<text>濁世仙人林石川。征鞭曾駐羽溪邊。濤聲雨氣還今夜。黃壤靑山已百年。筆下風雲纏鳳翥。詹間光景射奎躔。悽涼異代懷賢感。添却離愁更惘然。</text>
<title>竹西樓</title>,<text>高城落葉政紛紛。獨上危樓數雁群。雙眼每瞻山外日。一身猶臥海中雲。河流帶郭寒仍在。嶺路橫天杳不分。遲暮自傷千里客。哀笳蕭瑟此時聞。</text>
<title>四疊鍾韻賦海</title>,<text>列缺元包內。坤墟積水鍾。蛙憐遊井樂。鼇識戴山恭。鵬藉扶搖勢。龍依變化蹤。陽侯波作國。天柱骨爲峯。貝闕淪千仞。珠厓疊萬重。迅驚奔竹箭。恬擬採芙蓉。雪浪恒翻夏。氷澌未結冬。鹽霜資液澇。寶氣孕湍洶。曠矣空濡足。悠哉幾豁胸。幷呑疑拓土。觸激類爭鋒。強欲當高躍。偏思遇坎舂。化漸傳禹貢。號極紀唐封。只得聞三島。何由着一筇。月常浮顧兔。潮每應衙蜂。巨壑開環混。群流效滴淙。石從鞭處赤。桑到淺時茸。涯涘知難測。方圓在所逢。陳登任豪氣。袁閬豈人宗。綴賦才慙傑。傾蠡老恨慵。孤槎問河漢。須汝屈盤松。</text>
<title>次叢石二十韻</title>,<text>官暇籃輿出。名臺杖策登。身無拘罣礙。足有踐崚嶒。直豎過千尺。平排得百層。鼇簪橫錦髻。龍劍斸苔稜。默許神功運。全歸巧匠能。剖深偏用斧。削妙細加繩。只慕霞標建。長憐砥柱崩。爭奇難獨擅。競秀定誰勝。亂受濤聲激。睛和海色凝。補天餘舊績。立極紀前徵。創覯成吁駭。嵬居散鬱蒸。高堆當絶岸。半露爲襄陵。孤碣仙蹤在。陰區鬼物憑。風流終古托。瑰詭至今稱。浩劫還應竭。艱危不可乘。遊多年事逼。賞晩日華澄。赤壁舟仍泛。靑雲氣已凌。新編慙竝駕。曩遇怳同升。夢想虛通昔。躋攀幾憶曾。春波牽䋏纜。重擬繫巖藤。</text>
<title>大關嶺</title>,<text>群山萬疊莽相圍。箭栝天門一路微。谷底幽泉饒暗響。樹頭寒日少光輝。魂隨旅雁初難度。身與浮雲只暫依。窅窅前林吹畫角。雙旌引我向西歸。</text>
<title>五臺山月精寺</title>,<text>千年月精寺。水號漢江源。客與白雲到。僧來淸夜言。塔光搖戶牖。鈴語警心魂。明日虎溪渡。依依孤獨園。</text>
<title>史庫</title>,<text>良史相傳二百年。一時治亂在靑編。微臣舊秉如椽筆。意盡名山石室前。</text>
<title>上院寺世祖大王貞熹后駐蹕此寺。舊迹今有存者。</title>,<text>諸天日月近中臺。地位淸涼棟宇開。佛事僧談今怳惚。天遊仙蹕昔徘徊。龍華會散山門古。象法經亡海藏摧。溪畔脩篁餘細路。每年宮使薦香回。</text>
<title>于筒水 水在西臺白蓮庵東北百步。琢石爲井。藤蘿蒙翳。山僧罕有知者。庵東有泉。亦號于筒水。非眞。</title>,<text>一脈寒泉醮齒香。虛明石甃澹天光。憐渠不盡朝宗意。日夜西流繞漢陽。</text>
<title>取于筒水煎茶。傍有小史曰。飮此令人聰明。笑 而書之。</title>,<text>聖水移人性。能令濁者淸。停甌不欲飮。我自厭聰明。</text>
<title>太和窟窟中靈迹甚多。但幽陰損氣。不宜深入。</title>,<text>含呀自太古。陰洞合幽冥。水帶昏霏黑。巖留毒霧靑。千年白蝙蝠。幾乳素鵝翎。縱說饒仙藥。終憂損性靈。</text>
<title>酒泉。次申企齋韻。</title>,<text>東來幾見月初生。日日雲林馬首迎。雉嶽却尋曾駐處。酒泉先驗舊聞名。空山落木無停響。永夜寒江不攻聲。欹枕五更無夢寐。曉風虛閣紙窓鳴。</text>
<title>鄭圻伯百昌挽詞</title>,<text>落拓誰憐我。淸韶少似君。相期千古業。獨秀萬人群。近侍恩私被。邦畿政化聞。豈應泉壤裏。還有未脩文。</text>
<title>鄭圻伯百昌挽詞 其二</title>,<text>世好通家早。交期弱歲初。酒壚曾結社。文苑每聯裾。蕪絶趨庭對。悽涼過闕車。君家忠孝業。到此欲何如。</text>
<title>鄭圻伯百昌挽詞 其三</title>,<text>故作臨河飮。同傷判袂時。一年猶闊別。千古況長辭。雉嶽淸秋哭。蟾江落日悲。靑山荷鍤處。埋玉摠堪疑。</text>
<title>鄭圻伯百昌挽詞 其四</title>,<text>落木前朝寺。霑衣盡日呼。凋零還我輩。存沒摠須臾。萬事終何有。餘生忽若無。溪山淸絶地。滿眼盡窮途。</text>
<title>哭鄭監司世矩</title>,<text>鴒原城中三尺雪。西望關河眼有血。淸鏞大敦廊廟姿。千秋器業一朝畢。湖堧已報尙書葬。圻輔還聞節使喪。子又相隨入泉壤。晩歲危途不可傍。嗚呼壯士抱經濟。舟楫始具傷淪替。山澤窮陰龍虎亡。玄冬朔風天地閉。嗟哉造物太顚劇。予奪恩讎莽難測。汝兒孤孑鮮扶携。汝兄白髮淚垂臆。我今倦遊衰病至。每擬歸家共君醉。乾坤錯莫無所成。夜久寒燈照心事。</text>
<title>思仙謠</title>,<text>我思仙人乃在碧海之山。波濤縹緲煙霧閑。東行千里無所遇。西望白日何當還。大藥無苗靈物祕。坐令雪鬢凋朱顏。只今方丈舊遊處。夜夜夢想空雲鬟。翠蓋霓旌六龍駕。忽然過去不可攀。奔雷騰電過十洲。獨自竊弄天地關。玉皇故吏在塵土。抑塞沈埋世人間。人間芳草一春來。海上蟠桃幾度開。勑召歲星游紫府。徑騎鸞鳳上蓬萊。</text>
<title>旅館六言</title>,<text>依依遠樹孤村。渺渺寒煙獨鳥。山外三竿日微。天邊一點星小。</text>
<title>旅館六言 其二</title>,<text>斷續人家杵鳴。蕭條客舍門掩。銜蘆旅雁一群。繞樹寒鴉幾點。</text>
<title>旅館六言 其三</title>,<text>老樹無風自隕。寒蔬得雨還生。年華致是哀境。物態依然世情。</text>
<title>旅館六言 其四</title>,<text>落日河流轉疾。寒雲嶺樹逾多。茫茫野渡人去。稍稍茅簷鳥過。</text>
<title>旅館六言 其五</title>,<text>林烏只欲啼飢。塞雁唯知叫寒。我自深杯斗帳。胡爲短詠長歎。</text>
<title>旅館六言 其六</title>,<text>滴滴虛簷雨響。微微複帳燈光。縱饒酒樂今夜。實少歡娛故鄕。</text>
<title>病後</title>,<text>病後筋骸強自持。小窓憑几獨多時。經霜菊蕊蕭蕭在。過雨苔紋冉冉滋。日下鄕關人不見。江間雲水雁同悲。年來客裏添功課。千首新詩兩鬢絲。</text>
<title>次牧伯韻</title>,<text>歲暮東遊轉陸沈。蕭條唯作越人吟。高空病雁長摧翮。永夜寒鷄不輟音。日下風雲千里眼。天涯燈火五更心。誰知詞賦淹留地。興在山阿桂樹林。</text>
<title>次牧伯韻 其二</title>,<text>籬根晴雪夜深明。慙愧關門卒踐更。臘月嚴寒傷鬢髮。流年多病感平生。天邊道路身難去。江上風波夢自驚。幕府佳賓才興足。時時相引試奔觥。</text>
<title>與都事小酌。次牧伯抵都事韻。</title>,<text>抵老襟懷苦未開。天涯況値一寒來。空傳錦瑟蛾眉怨。誰伴瓊筵蠟淚摧。興發不嫌垂白鬢。病餘猶得盡金杯。尊前只少雙鳧影。咫尺黃堂夢屢廻。</text>
<title>爲客</title>,<text>爲客殊方鮮所懽。蕭條隱几坐長嘆。風雲倂入山河暮。霜雪相催日夜寒。別馬嘶鳴千里遠。羈禽棲息一枝難。淸商欲奏琴中怨。白髮空傷鏡裏看。</text>
<title>冬至</title>,<text>冬至陽生淑氣催。飛霜積雪望鄕臺。琴歌此夜眞難擲。天地新春又欲來。華髮千莖添學線。羈心一寸動隨灰。宮壺法酒無消息。愁絶還停客裏杯。</text>
<title>贈幕佐</title>,<text>幕中年少擅淸才。老子爲文更不裁。嶽色千秋寒偃蹇。河流九曲細縈回。寧追絶藝新功就。且緩離愁暮景催。末俗窺人元自薄。匣藏龍劍向誰開。</text>
<title>除夕</title>,<text>陰陽晝夜浩無端。除夕春朝接歲殘。峽口星河簷角動。轅門霜雪戟枝寒。兒童競逐新年樂。客子空懷舊日懽。關塞羈棲催老病。終宵莫放酒杯寬。</text>
<title>元宵</title>,<text>元宵氷雪淨郊墟。人語村燈接里閭。西望風雲春色起。東來日月歲時除。山城野館寒梅遠。川路江津碧水虛。一臥殊方驚節序。蕭條不見故鄕書。</text>
<title>夜坐</title>,<text>簷外春星動欲流。明燈獨坐數更籌。新添白髮抛何得。舊愛靑山去未由。氷雪暫依窮峽內。風雲不散大江頭。淸齋寂寞無人問。濁酒凄涼強自酬。</text>
<title>華髮</title>,<text>春來華髮臥江沱。旅思千重付楚歌。日下音書愁裏少。天涯朋友夢中多。慙紆紫綬趨榮祿。憶向靑山傍薜蘿。持節一年違素計。欲酬恩渥老將何。</text>
<title>夕望</title>,<text>高閣春風軟。平郊夕望賖。天陰常欲雨。日暈易成霞。故國應新草。他鄕自百花。山光連遠燒。江沫逐浮槎。世亂難禁恨。年侵不解嗟。斜陽懸倚杖。衰鬢轉鬖髿。</text>
<title>蒼峯驛</title>,<text>三月蒼峯路。方春百草生。連山花欲老。近水木先榮。旅館還家夢。流年對鏡情。無由見兒女。愁病日相嬰。</text>
<title>洪川江上見白鷗。人言嶺東大風。時有漂到者。</title>,<text>前年相見海門秋。無限滄波點點浮。今日滿江煙雨裏。依然共是客中愁。</text>
<title>金臺山城次韻</title>,<text>千盤徑昃最高峯。臨壑身依偃蓋松。天險只思憑地利。時危每苦說兵凶。躋攀日月旋回頂。滌蕩風雲芥滯胸。世故羈愁下山路。亂藤喬木上方鍾。</text>
<title>次牧伯鴒原山祈雨後三律</title>,<text>江河水涸怨波臣。圭璧猶勞罄百神。不見玄膏回地脈。徒聞赤子本天民。干戈況復催今日。溝壑何由定我辰。願罷誅求寬力役。廟堂誰是掌邦均。</text>
<title>次牧伯鴒原山祈雨後三律 其二</title>,<text>嵐氣微和少女風。東西延望浩無窮。皇天已定垂明鑑。桑野仍聞責聖躬。嶽瀆精禋交會際。神人至理混茫中。願休圭璧歌雲漢。還聽來牟詠歲豐。</text>
<title>次牧伯鴒原山祈雨後三律 其三</title>,<text>太守行香絜素誠。鴒原自列大山名。登牲體俎天星亂。薦醴靈壇壑霧生。澗谷泉源俱欲上。林巒絲縷細初縈。未看銀竹滂沲至。先睹琳琅鑿落橫。</text>
<title>江千枯井 五日復枯</title>,<text>有井陰枝村。常時半輪大。今年經久旱。巨川細如帶。況伊一勺多。寧免聚塵壒。汲江人告病。日用都無賴。我來偶駐節。盥濯資遠瀨。俄然石縫潤。微泫忽在外。盈科隨顧眄。已與庖廚會。周霑罋盎內。靈液灑芳藹。喧闐里閭集。共訝神哉沛。泉源泄還閉。觱沸限旋旆。玄功有主宰。玆理實幽昧。肺渴雖獲蘇。蹇陽尙爲害。願言弘此施。通流注畎澮。</text>
<title>神林</title>,<text>鞍馬成何事。塵沙復此亭。楓林非舊岸。草色半前庭。熱日燒空赤。陰雲罩岫靑。那將千里雨。一爲洗郊埛。</text>
<title>久旱禱雨。上元夜得異夢。方祭而大雨至。</title>,<text>名山祈澤禮初行。早覺滂沲愜物情。政賴君王能翦爪。非關使者自剸牲。塗歌已溢三農望。野色先占百穀成。明日歸田吾計定。炊粱漉酒佐餘生。</text>
<title>上元寺</title>,<text>巖畔禪扉倚暮天。泠泠簷磬韻風煙。金身不壞千年後。玉塔長留萬劫前。靈跡血新騰馬石。微瀾香冷伏龍泉。山高五月春猶早。政有梨花一樹鮮。</text>
<title>興法寺碑歌 幷序</title>,<text>君不見興法臺前一片石。山骨屓贔玄龜脊。螭蟠岌嶪踰十尺。年䈁蒼茫滿七百。眞空禪師者何人。坐視起滅如朝夕。脩行覺路僧臘高。說法蓮生講壇席。來爲示迹去無爲。拂袖西天履一隻。流風日遠琬琰存。東土祗園道場闢。遒文始發龍孫紀。絶藝兼摭虯髥蹟。締思神驅造化逼。臨池興會滄溟窄。已從廊廟睹圭舃。鳳羽鸞蕤蔚漂泊。操鷄縛鴨濟民功。滅德擒充啓天策。又推餘事垂不朽。日角英威照奕奕。雷電光芒晝怳惚。秋霄罔兩森慘慽。浩劫無涯陵谷變。居然俯仰成今昔。誰歟咨嗟慕奇古。挽致不惜萬牛役。墨本騰波走四裔。數紙足以飽飢客。是何將軍椎且頑。火焚鐵鍛恣狼藉。嶧碑棗刻亦茫昧。烈焰肯饒崑岡厄。我今重是帝王筆。收拾爲創高棟閣。所得旣比周鼓多。缺訛況少遭劍斫。秦王戈法雖號拙。晉世儀刑尙有托。歎彼麗祖統三韓。欲憑象敎扶國脈。獨留斯文具鑑戒。亂轍危塗接載籍。嗚呼昭陵書出鵠嶺老。默算存亡淚橫落。</text>
<title>廟堂議充陳都督接伴使。解任還朝。題臺山躑躅杖。</title>,<text>中臺積翠夢依依。洞府煙霞尙滿衣。關外行裝無別物。蕭然相伴一筇歸。</text>
<title>將作西行。同諸人遊鬱岩寺。</title>,<text>雙崖擘元氣。江水日夜奔。束峽含雲雨。浩浩千古存。淸涼小祇園。寂寞當山門。茶湯延行色。慰我遠遊魂。衰晩迫形役。離意不可論。坐久蠟炬短。出戶星宿翻。此生迷去住。惘然信乾坤。</text>
<title>途次紀舊遊</title>,<text>偶出名區訪赤城。超然暫撥世塵嬰。東阿謾有憂生戚。內史仍多樂死情。海上雲霞他夜夢。山中水石去年聲。仙遊一散瑤臺隔。依舊人間白髮明。</text>
<title>宦髮篇 幷序</title>,<text>仕宦如涉遠。行行未遽止。鑷髮如掃塵。在眼不能已。豈爲前有期。非求室無累。直以意無聊。黽勉且復爾。行遠路難極。掃多塵逾委。人生乘氣機。何計得離此。未若舍吾車。息帚從滿几。雖然靜躁殊。常患此心起。我宦列卿班。僥幸被朱紫。我齒垂知命。衰白固其理。進取誠可愧。星星亦奚恥。庶幾中自誓。執迷戒至死。廢鑷期二年。懸車待一紀。人情苦蒙蔽。旣悟更他俟。曷異攘鷄翁。茫然混非是。</text>
<title>廻瀾石</title>,<text>百丈廻瀾石。重尋太史碑。厓添蘿影晦。墨帶蘚文滋。舊跡臨川想。浮生閱世悲。誰知馬行客。宿昔鬢成絲。</text>
<title>簇錦溪</title>,<text>宇宙從爲役。塵埃不要名。孤舟防岸黑。一火照川明。月隱譙樓色。風傳戍角聲。誰知問津者。猶自夜深行。</text>
<title>落日</title>,<text>落日在川上。亭亭餘照寒。虛明隨止水。滉瀁遇奔湍。靈性靜猶活。人心危未安。冥冥至精理。莫作後天看。</text>
<title>棘城</title>,<text>落日林烏起。平沙野徑微。山河經百戰。戈甲想重圍。艸木纏兵氣。風霜冷鐵衣。將軍遺廟在。世亂涕空揮。</text>
<title>次李從事韻</title>,<text>關河秋冷雁南飛。客子西行向落暉。野外群山臨海小。天邊喬木傍村稀。時危道路聞悲角。歲晏風霜戀授衣。愁眼蕭條頻望遠。何曾得似故鄕歸。</text>
<title>回到黃州。監軍設宴太虛樓。</title>,<text>高堂華讌辱恩私。杯酒從容欲起遲。雌樹自慙同甲子。雄風竊幸望旌旗。城寒夜色西樓湧。天暝秋陰北斗垂。他日仙槎滄海隔。此生襟抱向誰披。</text>
<title>栽松亭望箕城</title>,<text>秋郊莽蒼暮煙平。又上扁舟望舊京。大陸風雲寒自起。長江波浪靜還生。城隍不改千年在。霜露相催一歲成。來往驛程人易老。練光樓閣只含情。</text>
<title>箕子墓</title>,<text>箕子墓門秋日鮮。行人洒淚石羊前。周邦運啓仁賢去。孔壁書開大法傳。江上閭閻通御井。城邊經界辨公田。殷墟麥秀休深恨。此地蓬蒿又幾年。</text>
<title>肅寧館</title>,<text>哀壑風雲晝夜陰。群山艸木氣蕭森。靑燈獨照三更夢。紫極長懸一寸心。書信天寒歸雁少。江湖歲暮蟄龍深。東流白水西頹日。早覺年光入鬢侵。</text>
<title>奉別黃監軍過海</title>,<text>綸綍從天御墨光。公持玉節下偏荒。騎牛柱史關猶紫。叱石仙人姓本黃。幕府觀兵回赤日。轅門列戟耀淸霜。歸檣只信秋風便。滄海于今靜不揚。</text>
<title>奉別黃監軍過海 其二</title>,<text>南浦秋波葉盡飛。仙舟解纜趁西暉。天高鵰鶚還增擊。地闊雲龍永失依。公意但知賓不顧。我情唯願客無歸。離魂暗結風霜色。欲上山東御史衣。</text>
<title>發安州</title>,<text>使節隨雲上帝畿。淸川東畔拂征衣。身輕一羽歸何有。馬就長途去若飛。安北樓臺愁竝失。鎭西刁斗夢還稀。從容草奏金宮後。菊樹霞觴定不違。</text>
<title>監軍旣發船。阻風下陸。乘夜馳會。疊韻示留幕。</title>,<text>送客西行出遠畿。人間翻覆劇雲衣。河梁暫惜雙鳧去。宋國還瞻六鶂飛。已厭鐃笳城上發。仍傷文酒幕中稀。天寒更渡淸川水。日下長安計轉違。</text>
<title>定州晦日</title>,<text>疾病相隨關塞長。高秋欲盡旅魂傷。歸鴉老樹還千點。鳴雁寒雲時一行。摠有衰顏兼瘦骨。寧銷逸氣與剛腸。歡娛十載空回首。暮雨山前只夕陽。</text>
<title>新安亂後萬事荒涼。率賦所見。凡得五物。</title>,<text>強施丹漆容。與儂守昏曉。爲許抱嬌羞。照人不自照。</text>
<title>新安亂後萬事荒涼。率賦所見。凡得五物。 其二</title>,<text>摧折不自守。欹斜復憔悴。唯持一寸心。每下千行淚。</text>
<title>新安亂後萬事荒涼。率賦所見。凡得五物。 其三</title>,<text>舊繞纏綿寢。分張不可思。縱然多結束。只是少葳蕤。</text>
<title>新安亂後萬事荒涼。率賦所見。凡得五物。 其四</title>,<text>只保中心在。何嫌舊樣衰。可憐脂粉氣。猶自感相思。</text>
<title>新安亂後萬事荒涼。率賦所見。凡得五物。 其五</title>,<text>置酒水包內。水鳴聞暗泉。若無爐上火。安得心內煎。</text>
<title>控江亭</title>,<text>雙旌暫駐大江頭。候吏乘潮進綵舟。日出雲霞猶極浦。天晴簫鼓又中流。殘年疾病人難健。故國音書雁欲休。自古關西形勝地。連郊灌莽摠新愁。</text>
<title>制勝堂。次李從事美柳節度韻。</title>,<text>池開江漢號爲湯。士卒還聞一肺腸。但使名王歸部曲。肯今驕虜逆顏行。風雲舊繞關河白。霜露初凋艸木黃。鎖鑰列城笳鼓靜。西門終古壯臺隍。</text>
<title>正方山城</title>,<text>河嶽儲胥萬丈城。中軍鼓角殷秋晴。重關設險岡巒集。列校分旗組練明。帳下風雲新作陣。山前艸木舊爲兵。匈奴莫近丁零塞。都護方臨戊巳營。</text>
<title>過洞仙。與兩從事鄭承旨同賦。</title>,<text>旌旆隨長路。經行古戰場。塵沙餘燐碧。雲日盪䨪黃。上將憂虞切。中軍版築忙。干戈浩未已。努力愼金湯。</text>
<title>過洞仙。與兩從事鄭承旨同賦。 其二</title>,<text>河嶽城空在。乾坤戰幾場。陣雲連海黑。兵氣雜塵黃。軍禮登壇峻。邊書揷羽忙。須令靑史上。莫但數陳湯。</text>
<title>過洞仙。與兩從事鄭承旨同賦。 其三</title>,<text>西塞餘殘寇。中原闢鬪場。囊書交赤白。轅馬改玄黃。國自征謀急。人方擁傳忙。泥塗吾意倦。濯足暫呼湯。</text>
<title>過洞仙。與兩從事鄭承旨同賦。 其四</title>,<text>客路窮乘障。農功近築場。漏雲關日白。行地野流黃。歲儉牛羊瘦。林疏鳥雀忙。今年兼水旱。應爲儆堯湯。</text>
<title>過洞仙。與兩從事鄭承旨同賦。 其五</title>,<text>二妙標時傑。聯翩翰墨場。心期同擧白。眉宇每浮黃。一日慙吾長。三秋恨客忙。王畿看漸近。明日過溫湯。</text>
<title>過洞仙。與兩從事鄭承旨同賦。 其六</title>,<text>經學推重席。詞壇共一場。自知窺豹炳。誰肯失驪黃。造膝披襟慣。論心下榻忙。作公方未已。君是漢袁湯。</text>
<title>過洞仙。與兩從事鄭承旨同賦。 其七</title>,<text>舊號談天衍。新開選佛場。玄言嫌太白。促路絆飛黃。共涉關河遠。空知節序忙。醇醪吾自醉。渾似浴蘭湯。</text>
<title>過洞仙。與兩從事鄭承旨同賦。 其八</title>,<text>學蔑藏書壁。心灰結客場。那能抛鬢白。只自愧腰黃。深殿登筵數。輕車出塞忙。當年陪法從。別賜御池湯。</text>
<title>牢中奉伯氏爲訣</title>,<text>圜扉簷雨夜聞聲。百慮關心坐五更。寂莫身名他日事。團圓骨肉向時情。鴒原有恨飛何及。姜被無人夢自驚。來世因緣誰可識。只從湯火問餘生。</text>
<title>書扇別知</title>,<text>遠別還今日。重逢定幾年。悽然關塞道。涕盡故交前。</text>
<title>責配寧邊府。行至海西。送申郞回京。</title>,<text>汀洲無處不通津。欲上離亭却損神。海氣接天浮蜃市。水雲霾照漲魚鱗。關山更隔滄溟岸。涕淚俱傷去住身。匹馬長途相送意。悽然甥舅是何人。</text>
<title>浮海赴關西</title>,<text>茫茫兵甲暗西州。遷客萍蹤逐水流。百口風塵餘幾命。一身滄海任孤舟。從銷瘦骨難銷恨。縱解連環未解憂。垂老飄然迷所往。欲將吾道付乘桴。</text>
<title>丁丑歲閏四月。到謫所。</title>,<text>萬死乾坤送白頭。風塵王室涕長流。途窮已似黃楊厄。身老還爲鐵甕囚。驛路音書催旅鬢。山樓鼓角動邊愁。時危乘障書生事。謾道西方不可留。</text>
<title>峽內</title>,<text>峽內僑居寄病慵。茆檐坐對藥山峯。靑厓盡日風飛木。白屋經春雨毀墉。逆旅新知輕遠客。故人相見訝衰容。滄浪漁父何須問。濁酒隨時且自供。</text>
<title>寄申郞</title>,<text>茫然蹤跡混乾坤。絶塞孤城病獨存。已許蚊蠅來弔客。只憐兒女帶癡孫。晴川江遠雲常蔽。鐵瓮山高日易昏。縱有殘魂歸故國。欲從何處望脩門。</text>
<title>藥山東臺</title>,<text>高城梯逕接雲浮。五月天風挾布裘。久坐忽驚黃鳥語。欲歸又重翠微愁。縈山官路無征馬。畫野河津有去舟。日暮東飛雙白鶴。逢人道我念京周。</text>
<title>草閣</title>,<text>草閣臨池迥。柴門避樹低。魚游知極樂。鳥宿感安棲。亂世妨身在。歸魂恐路迷。朝朝望鄕眼。長繞鳳城西。</text>
<title>酬東淮寄詩</title>,<text>漂零關塞感年徂。抵老形骸任杖扶。流水但知滄海闊。斜陽偏傍藥山孤。天涯別夢迷行止。日下歸人定有無。却愧情親問幽寂。春深麋鹿是吾徒。</text>
<title>懷伯氏行役未還</title>,<text>已老身何有。無家世亦浮。丹心天北極。白髮海西頭。骨肉情難盡。存亡涕竝流。仳離兼喪亂。風雨脊令愁。</text>
<title>酬彥機師寄問絶句</title>,<text>經年缾鉢住雲山。長夏禪扉事事閒。巖逕只隨流水轉。沙彌正帶夕陽還。</text>
<title>萬死</title>,<text>萬死憐吾在。經春望汝歸。銷魂餘瘦骨。拭淚少乾衣。積雨夷河白。屯雲塞日微。殊方有孫子。只是眼中稀。</text>
<title>和寄李士謙</title>,<text>秋日書傳西塞隅。新詩欲和絶驚呼。誰知杜宇啼殘血。摠是鮫人泣後珠。海內無家身半老。世間多難迹偏孤。交期萬里空相憶。滿眼關山盡畏途。</text>
<title>熱減</title>,<text>熱減身應健。涼多計却違。自知添鶴髮。誰伴泣牛衣。不斷林風氣。初稠草露輝。天時與人事。生意恐都微。</text>
<title>倚闌</title>,<text>禾黍山田熟。梧楸井逕寒。秋蟲偏自訴。淸月共誰看。老去唯憑几。悲來更倚闌。今宵添眼淚。況對露華漙。</text>
<title>偶下草閣。墜地傷病。</title>,<text>獨處厭煩鬱。結宇俯空虛。欹棟只一楹。有類鳥獸居。尙愛澗谷邃。隱映見村墟。性懶習靜坐。意絶步庭除。今晨喜秋涼。偶欲臨淸渠。強扶筋骨痛。所覬神氣舒。浮梯縛枉木。支撑誠已疏。朽索涉長夏。況遭風雨餘。取禍在移足。一墜肯蹰躇。不謂靑雲姿。失身委泥淤。薄寒凌衰質。百節困籧篨。殊方鮮藥砭。微命等棲苴。負罪謪荒塞。縱死猶晏如。諒非千金重。焉恤櫟與樗。七尺却自私。未免懷厥初。終愧楚左徒。湛湘以葬魚。</text>
<title>黃別將景祺起復爲船督。得罪流配。</title>,<text>巡江諸將似君稀。旗鼓名高五虎威。慷慨初因金革起。漂零未賜玉環歸。寧緣赤壁焚舟誤。定爲荊門結艦非。衰白乾坤同病意。異鄕行止重相依。</text>
<title>中秋月</title>,<text>秋半霜還降。天邊月又昇。那將䨥眼血。暫映玉壺氷。爽徹林光發。虛涵水氣凝。衰年望蟾兔。不敢恨飛騰。</text>
<title>三山躑躅杖歌</title>,<text>昔我東游嶺海間。楓嶽五臺皆名山。提挈須煩躑躅杖。扶我老病筋骨頑。秋林飽霜根幹勁。九節礧砢苔文斑。落斧丁丁谷虛應。山鬼惜之不敢慳。虹梯鐵鎖恣攀陟。飛過石鏡淸心顏。東山之杖已龍蛻。萬壑跫音夢裏還。至今餘響散巖巒。仙人玉佩俱珊珊。亂世漂零到西嶽。暫去濟勝非艱難。太白峯前九月後。古根盤屈檀君壇。俗士睨之謾不取。造物餉我良意厚。拄到香爐最高頂。俯視列岫猶培塿。杖兮百靈所呵擁。肯自碌碌塵埃走。我今攝汝凌汗漫。揭取北斗令挹酒。虯驂赤節叩靑冥。虎豹辟易啓天扄。徘徊閶闔歷紫淸。乃知汝杖通神靈。神靈變化出空虛。腋挾風雲覲帝居。試放葛翁陂上雨。不燃天祿閣中書。</text>
<title>九月望日。得洪正伯書。適連日雨雪。悄然書懷。</title>,<text>天長地闊鐵城頭。一片鴻書淚暗流。北望煙塵霾狄嶺。東來雨雪閉安州。邊憂屢入胡笳夕。節候終非故國秋。繞院菊花寒意重。蕭條暫伴逐臣愁。</text>
<title>李一相渭原謫所。忽忽有輕生之意。以詩相問。</title>,<text>渭水從天萬里過。流人日日聽寒波。漫山雨雪乘秋早。繞壁風霜入夜多。身事艱難唯爾共。家聲零落奈吾何。羈棲兩地堪同病。只恐江潭近汨羅。</text>
<title>夜夢南春城。旣覺。得九月二日書。時南在瀋陽。</title>,<text>鴻羽書來抵幾金。夢回明月照霑襟。江潭歲晏風霜逼。遼左秋高雨雪侵。杯酒逢迎當日事。綈袍交誼百年心。人生到老俱流落。華髮何由更盍簪。</text>
<title>紀夢志喜</title>,<text>日射金門曉色鮮。銀臺正直紫微天。揮毫手攝文書尾。重寫崇禎十一年。</text>
<title>九月晦</title>,<text>邊隅霜霰重悽悽。客榻孤衾盡夜啼。寒雁肯傳千里信。羈烏空戀一枝棲。干戈滿眼生爲累。骨肉關情死不迷。垂老豈知遭世亂。蕭條身落鐵城西。</text>
<title>冷雨</title>,<text>靑䨪帶雨暗西峯。陰壑幽泉凍乍封。片石無心思化燕。孤雲何事願從龍。城隅道路天寒阻。江上波瀾日暮重。暫對殘花兼細草。試看生意與衰容。</text>
<title>幽憂</title>,<text>飄零一葉久從風。況對龍門半死桐。海內聲名牛屋下。天涯蹤跡雁書中。蒼茫日月三秋盡。淅瀝氷霜四壁空。撥去饑寒身外事。長歌未擬哭途窮。</text>
<title>幽憂 其二</title>,<text>少時禁淚已汍瀾。塞酒澆愁肯自寬。魂夢通宵朝北極。關山無路望長安。風濤蕩海窮鱗急。霜雪摧林獨鳥寒。縱有故人憐溘死。來書不忍勸加餐。</text>
<title>次李從事抵海西方伯韻却贈</title>,<text>有美金玉質。英華隱翠琰。奇毛擢萬羽。稟賦實未儉。穎脫自齠齡。圭瑩肯受玷。圓明濁水珠。發彩終莫掩。騏驥晩駸駸。靑雲始有漸。名隨幕府檄。川楫喜將剡。靡靡冒風雪。匹馬度關險。秉心朱絲直。道泰跡逾斂。諷詠感行路。馳辭抵西陝。舂容雅頌音。迷作繼何歉。璀璨二百字。一字千過檢。廣樂破久聾。鼓舞聽無厭。曺劉號前輩。方駕眞不忝。世道屬喪亂。崑玉爇巨焰。我竄落荒塞。苦遭泥滓染。悲同楚囚泣。事異賈傅貶。相過訊死生。夜寒燈一點。王事限于役。判袂再難颭。文章想晁董。貧病困顏冉。悽然出門去。此情長慊慊。</text>
<title>謝北伯睦禹卿寄書。兼致魚二種。</title>,<text>江潭蹤跡混樵漁。天地親朋阻索居。十月書來憑一雁。百年情在見雙魚。西關霜雪侵愁鬢。北塞風雲擁傳車。縱說山河身外闊。莫敎顏面夢中疏。</text>
<title>得許惟善江陵書。兼惠衣資。</title>,<text>淸秋過雁繫書難。及到湘潭歲向殘。西日每沈沙塞遠。東雲仍阻雪峯寒。題封絶域唯端綺。疾病窮途強一餐。見說鹿門長避地。轉思身許涕汍瀾。</text>
<title>籬內</title>,<text>群巒環擁鐵城懸。又揷柴籬不見天。寒木每遮將落日。幽渠猶洩欲流泉。空多北極凝情夢。實少南墻曝背眠。唯有藥山峯頂色。朝朝相對却依然。</text>
<title>金延慰大德到箕城。投詩問訊。是日長至。</title>,<text>西城別淚在衣裾。幾度懷人對望舒。籬棘不通秦地夢。郵筒猶遞浿江書。憐君疾病仍乘傳。愧我行藏未卜居。垂死關山心已折。浮灰虛動一陽初。</text>
<title>申郞送槐實</title>,<text>十月收槐子。重封到塞陰。饑寒唯一命。藥物更何心。涕淚今宵盡。膏肓暮景深。虛聞祛眼膜。不得見家林。</text>
<title>天狼行</title>,<text>天狼東行挾驕虜。宇縣腥塵雜風雨。南至馬韓西龍灣。生靈百萬飼豺虎。犬戎那得近天威。烈士呑聲但心苦。星槎永阻析木津。冠蓋却踏遼陽土。嗚呼此事何代無。國之不亡神所扶。絶綱壞紐再整頓。小臣漏命眞須臾。百口零落等草莽。一身獨逬沙塞隅。黽勉蹤跡混魑魅。分甘汩沒隨泥塗。朝食饑分逆旅翁。夜宿寒就牛衣中。結髮游宦三十年。子孫滿眼家室豐。忽遭喪亂兼網罟。終日坎壈悲途窮。冤氛肯銷斗墟深。鳥雀不棲茅茨空。陽光黯澹閟高牖。天地爲之雷怒吼。近時名臣楊用脩。少竄滇南死白首。我今老朽遘茲患。雖未生還亦未久。已將禍福付盈虛。哀樂於吾復安有。漫聲奏歌激林樾。繞簷霜雪飛淸晝。</text>
<title>獨夜</title>,<text>燈寒壚煖土床虛。一臥邊城近歲除。遙野亂山人去後。撲窓風雪五更初。</text>
<title>行藏</title>,<text>行藏四十九年非。獨傍邊頭臥不歸。夢入江湖臨駭浪。身從天地識危機。君臣涕淚餘生盡。骨肉音容抵老稀。窮巷悄然人語靜。照窓燈影只依依。</text>
<title>劉翁東立携酒見訪</title>,<text>西漢遙遙胄。東州孑孑翁。新知俱老境。古貌況儒風。拄杖披叢棘。携壺慰轉蓬。深憑漁父意。餔歠任途窮。</text>
<title>立春</title>,<text>寒燈悄悄對悲歌。坐送流光逐逝波。檢曆已知餘日少。傷時猶幸得年多。新春欲趁明朝至。久客難抛一夜過。鬢雪頭霜渾自在。鷄鳴鍾動奈將何。</text>
<title>臘月二十六日</title>,<text>茲辰哀怨極天終。況値江潭逼歲窮。虛望立揚懷少日。永違忠孝愧餘風。啼殘血淚三更後。換盡形容十載中。關塞羈心今已斷。松楸歸夢轉難通。</text>
<title>除夕</title>,<text>殘年非所惜。茲日轉多悲。杯蟻那由續。窓鷄不肯遲。身唯燈作伴。老與病爲期。誰見䨥愁鬢。明朝淚竝垂。</text>
<title>除日得錦陽寄詩。次韻却寄。</title>,<text>千里人傳七字詩。正當除夕此心悲。頹齡舊好何由展。亂世前途不可期。陽氣欲蘇氷底草。天光肯透雪中籬。空懷玉樹經年別。獨對茅檐盡日垂。</text>
<title>戊寅歲。倏然五十知非之歲。尙蹈危機。次淵明斜川韻以自寬。亦自愧也。</title>,<text>衰老曠時用。譬彼役車休。竄身魑魅區。敢云諧遠游。新年及知命。逝景忽如流。悠悠寄殊俗。有愧凌波鷗。浮生迫朝暮。況堪懷故丘。陽和感萬物。飛走各匹儔。畸窮獨處廓。斗酒還自酬。飄然兩鬢雪。更得靑春不。古人慮風燭。我何妄悲憂。冥心聽大鈞。沒齒無所求。</text>
<title>初度日</title>,<text>一自論詩廢蓼莪。異鄕心事轉蹉跎。劬勞逝景哀哀盡。老大新春忽忽過。他日母兄憐最少。每年尊酒酌偏多。繁霜積雪荒城內。燭淚壚灰奈若何。</text>
<title>小吏鄭良悅從余謫所一年。言歸省父。別次黯然興懷。乃知殷深源詠曺顏遠詩眞有情哉。</title>,<text>遭亂骨肉盡。所恨微命存。相從關塞謫。爾獨古誼敦。一室燈影畔。伴我寂莫魂。經年返京國。悲緖集離尊。人生寡合倂。況迫世故煩。自嗟形骸外。但有藜杖援。蕭條臥空峽。孤苦不可論。窮老旣孑遺。生死無異門。捨哀豈容易。身在憂患繁。諒知朝暮期。焉用提挈恩。艱難隨旅人。慙愧薄盤飧。送汝出蓬戶。及關聲復呑。天黑風雨頻。路長泥水渾。客子恒畏途。相戒在晨昏。周防思日邁。努力愼星奔。歸將枯槁容。爲報我元昆。</text>
<title>正月晦日</title>,<text>窮愁獨對艶陽天。物態韶華淚眼邊。已失新春三十日。空傷往事一千年。故園門巷蓬蒿遍。幾處關山鼓角傳。身世音書俱寂莫。干戈歲月兩茫然。</text>
<title>酬蔡伯昌遇赦南歸。臨發見寄之作。六首。</title>,<text>茫茫八表政昏紛。直塞孤城倚暮曛。別望每懸關外月。歸裝已拂水西雲。東風澤國芙蓉恨。春日江山錦繡文。尙有郵筒憑遠信。未應從此斷知聞。</text>
<title>酬蔡伯昌遇赦南歸。臨發見寄之作。六首。 其二</title>,<text>詞律平生到白紛。悠悠得失送朝曛。還憑麗藻懷瓊樹。不道佳人間碧雲。龍匣久蟠三尺水。驊騮尙帶五花文。奇光暗發驪珠篋。繞壁風雷入夜聞。</text>
<title>酬蔡伯昌遇赦南歸。臨發見寄之作。六首。 其三</title>,<text>僑居自隔世人紛。急峽危岑日易曛。野外東風吹積水。天涯春色起浮雲。早知平子歸田賦。未似羲之誓墓文。縱有瑤琴留寶匣。曲中哀怨不堪聞。</text>
<title>酬蔡伯昌遇赦南歸。臨發見寄之作。六首。 其四</title>,<text>梳殘白髮亂絲紛。山外崦嵫已半曛。蟄燕肯飛湘岸雨。潛龍猶偃太湖雲。窮途蕪絶三危地。舊業凄涼八代文。正賴故人書數紙。音徽時遣▒臣聞。</text>
<title>酬蔡伯昌遇赦南歸。臨發見寄之作。六首。 其五</title>,<text>游絲落絮晩來紛。海色晴連日色曛。窓外旅愁沈夜雨。驛邊歸思帶春雲。從橫肯藉蘇張舌。陶寫堪披鮑謝文。楊柳江關長笛怨。豈宜頻向客中聞。</text>
<title>酬蔡伯昌遇赦南歸。臨發見寄之作。六首。 其六</title>,<text>多病風塵世故紛。謾將詩卷對窓曛。天涯一命輕如羽。春半孤懷懶似雲。任詑鄴侯三萬軸。終輸老子五千文。于今已閉朱絲匣。山水遺音不可聞。</text>
<title>寒食</title>,<text>寒食春城暮。東風碧草生。故山新雨露。客舍又淸明。松柏攀何得。蘋蘩薦未成。他鄕催老病。不敢問歸程。</text>
<title>新燕</title>,<text>朝來燕子入山扉。客裏相看淚滿衣。遙想故園餘舊壘。不知今日傍誰飛。</text>
<title>布穀</title>,<text>新蒲出水陼芹生。處處芳林布穀鳴。亂後故園人散盡。江邊十畝任誰耕。</text>
<title>杜鵑花</title>,<text>故國殘春恨幾何。空餘淸血濺紅羅。從霑一夜枝間雨。未似東風客淚多。</text>
<title>芳草</title>,<text>悽涼別夢間幽明。又聽靑山杜宇聲。唯有無情原上草。每年春日一回生。</text>
<title>柳絮</title>,<text>池柳搖風漾淥波。紛紛飛絮晩逾多。黏泥落水渾無賴。紫燕黃鶯奈爾何。</text>
<title>次東淮翁用簡齋書懷寄友韻十章見貽</title>,<text>世亂遭漂蕩。臥病西塞隅。荏苒及春序。鶡鴰鳴相呼。所思在天末。几杖近何如。人生異鹿豕。出處難與俱。飛黃服天路。而我同跛驢。道遠鴻雁稀。久待無尺書。中懷匪垢汚。焉用澣濯除。</text>
<title>次東淮翁用簡齋書懷寄友韻十章見貽 其二</title>,<text>急裝短後衣。勳業乃爾曹。紛紛風塵際。邦域遘繹騷。哲士方陸沈。未敢辭敝袍。時危已黃髮。不用玉簪搔。</text>
<title>次東淮翁用簡齋書懷寄友韻十章見貽 其三</title>,<text>宇宙一慘黷。豺虎相噉食。奈何皇王後。各徇戰爭力。鬱紆遲暮年。蕭條太平日。終覬泰運回。不惜微命畢。良願恐蹉跎。雪涕念王室。</text>
<title>次東淮翁用簡齋書懷寄友韻十章見貽 其四</title>,<text>懿彼東陽翁。弱歲竝嬉游。晩暮篤朋好。迥與古人侔。綢繆五字詠。遠寄寬離憂。獨收衆棄餘。恐貽高賢尤。</text>
<title>次東淮翁用簡齋書懷寄友韻十章見貽 其五</title>,<text>窮老寡筋力。豈無塞上田。春冬苟飦粥。何以保殘年。嗟哉鹿門翁。世亂覺汝賢。我始逃空虛。非禪還是禪。</text>
<title>次東淮翁用簡齋書懷寄友韻十章見貽 其六</title>,<text>縱與窮鬼狎。不受爾揶揄。我旣委脩短。漂泊暮林烏。所賴性易愜。達情爲良圖。衰老棄關塞。絶交安用書。他鄕異風俗。而有好田廬。久坐負晴旭。沃若肌理舒。游心太古先。八極騰雲車。</text>
<title>次東淮翁用簡齋書懷寄友韻十章見貽 其七</title>,<text>閉門流水畔。日見春草長。左右禽鳥聲。一一煎我腸。憂來照明鏡。朝夕減容光。處順委時命。窮達亦何嘗。</text>
<title>次東淮翁用簡齋書懷寄友韻十章見貽 其八</title>,<text>爲悲浩萬端。鑿鑿肝肺鐫。念我同心友。太半歸重泉。生者各暮年。髮白那再玄。矯首望高鴻。尺素誰爲傳。</text>
<title>次東淮翁用簡齋書懷寄友韻十章見貽 其九</title>,<text>白髮鑷還出。有似芳春草。孤窮百事難。最易得衰老。人生非金石。焉得長美好。棄捐勿復陳。不足置襟抱。</text>
<title>次東淮翁用簡齋書懷寄友韻十章見貽 其十</title>,<text>士窮道爲累。豈易磨不磷。我衰遭震剝。生死只一身。旣無眷顧懷。慼憂當損人。斗酒且高歌。天地寓微塵。</text>
<title>寄韓郞五相</title>,<text>與君非骨肉。締好乃昏姻。誰無葮莩誼。實如敍天倫。翛翛丹鳳翎。玉潤照靑春。鄙夫傾倒極。不外東床賓。君亦嗜逐臭。披寫見淸眞。爽氣襲沖襟。眉宇森會神。將老畏後生。誓托末契親。屬者家國破。百口隨灰塵。永痛婉孌女。霜雪表貞筠。及余出圜戶。對君益酸辛。咨嗟窮塞謫。把酒屢沾巾。宿留白下門。款款夜逮晨。分首各西南。朔野間湖漘。山川雲霧積。延望浩無垠。所貴中心藏。鱗羽寄書頻。深衷慰孤悲。勖以風雨辰。綿邈二千里。忽若在比隣。宇宙一橫潰。猰㺠方食人。吾病臥天末。暮齒汩漂淪。況伊嬰世網。會合何由因。喪亂踰歲月。天道往復伸。向來傾否際。豈得無經綸。自顧餘命短。念子年力新。夏璉與殷瑚。必見廊廟陳。需時厲良器。君子有席珍。</text>
<title>春事</title>,<text>一年春事盡芳菲。桃李杏花俱亂飛。躑躅數叢紅半減。棘籬南畔又薔薇。</text>
<title>東州</title>,<text>東州客逬西州遠。北極星臨南極深。沙塞斷鴻天外信。山城吹角月中心。孤臣鬢髮餘朝暮。四海干戈自古今。故里無家歸不得。他鄕難作越人吟。</text>
<title>次東淮翁淮上雜述。各體三十二首。</title>,<text>塞外寡人事。城陰俯僦屋。陽和暢萬物。春雨流灌木。久客抱幽憂。觴詠誰相屬。暮齒對幼孫。傷哉兩孤獨。</text>
<title>次東淮翁淮上雜述。各體三十二首。 其二</title>,<text>開戶天氣淸。春物盡敷榮。好鳥相對鳴。魚隊參差行。端居淨萬慮。亂後一身輕。隨時委窮達。聖哲有常情。</text>
<title>次東淮翁淮上雜述。各體三十二首。 其三</title>,<text>披衣憩南檻。意倦簷日永。嘿觀群物化。天機在境靜。吾道亦何爲。至心隨所秉。浩歌望浮雲。蕭然將暮景。</text>
<title>次東淮翁淮上雜述。各體三十二首。 其四</title>,<text>少小冒榮祿。衰晩鬱沈蹇。紛然得喪際。益損果誰辨。凄涼屈賈文。寂莫周孔選。冉冉日趨盡。斯路行不免。</text>
<title>次東淮翁淮上雜述。各體三十二首。 其五</title>,<text>淮翁在淮上。大江日夜淸。始藝墓下田。況饒霞外情。坐看林木變。出候天氣晴。動靜俱適意。禽鳥亦和鳴。</text>
<title>次東淮翁淮上雜述。各體三十二首。 其六</title>,<text>沄沄大江水。西逝浩不極。保此無盡藏。子眞有大力。時危哲人隱。八表風塵色。我衰甘寂莫。茫然混冥識。</text>
<title>次東淮翁淮上雜述。各體三十二首。 其七</title>,<text>日日江上亭。勝槩集游目。山稠繞莽蒼。水遠蟠空曲。挈網俯春渚。携觴廕夏木。種穀多種黍。西疇頗膏沃。</text>
<title>次東淮翁淮上雜述。各體三十二首。 其八</title>,<text>高臥視天壤。山壑莽崇深。旣無嬰世累。悠然生遠心。哦詩日叩舷。水石相和音。春來桃花浪。莫阻舟子尋。</text>
<title>次東淮翁淮上雜述。各體三十二首。 其九</title>,<text>憔顇江潭日。何心賦卜居。有身甘達命。無子托成書。客淚聞猿盡。鄕音繫雁疏。故林春草歇。誰爲護園廬。</text>
<title>次東淮翁淮上雜述。各體三十二首。 其十</title>,<text>天水蕭條望。南窮極浦沙。常依星北拱。每到日西斜。倚杖聞悲角。登樓感宿鴉。那堪懷故國。又擬見秋瓜。</text>
<title>次東淮翁淮上雜述。各體三十二首。 其十一</title>,<text>放逐身無賴。生涯本不期。人情從異俗。世路仗新知。喪亂經三歲。升沈各一時。羈棲猶偃息。簷日漸遲遲。</text>
<title>次東淮翁淮上雜述。各體三十二首。 其十二</title>,<text>風雨關河外。形骸宇宙間。年衰還意靜。謀拙却身閑。片日常沈海。孤雲每出山。離騷堪寄遠。哀怨不須刪。</text>
<title>次東淮翁淮上雜述。各體三十二首。 其十三</title>,<text>專壑從天性。耕田度地形。高吟緣興緖。遠寄慰零丁。江漢䨪殘日。關山落曉星。何時靑眼會。重爲賦林亭。</text>
<title>次東淮翁淮上雜述。各體三十二首。 其十四</title>,<text>憶輟關東駕。言尋漢上居。新觴收晩秫。下陼網秋魚。水閣思前豁。江籬想舊疏。依然三歲眼。盡日見村墟。</text>
<title>次東淮翁淮上雜述。各體三十二首。 其十五</title>,<text>勝地開金埒。名亭翦白茅。岡蟠群嶺會。天豁二江交。古柏笙含韻。新篁錦委苞。不須嗟晩悟。倦鳥喜安巢。</text>
<title>次東淮翁淮上雜述。各體三十二首。 其十六</title>,<text>故國傳魚信。春林感鳥鳴。幾時尋舊業。卒歲共餘生。落日思歸夢。停雲愴別情。無由展良覿。回首想班荊。</text>
<title>次東淮翁淮上雜述。各體三十二首。 其十七</title>,<text>華髮飄蕭雪映簪。鐵城西畔閉門深。鄕書隔月殊方恨。客淚三更故國心。亂世干戈猶未已。衰年憂患苦相侵。英豪濟代懷前古。寂莫誰爲梁甫吟。</text>
<title>次東淮翁淮上雜述。各體三十二首。 其十八</title>,<text>落日天西地盡頭。謪來身得暮年休。一春芳草空餘恨。四月殘花摠是愁。故里雖無元亮室。他鄕尙有仲宣樓。蕭條關塞來人少。唯見長江入海流。</text>
<title>次東淮翁淮上雜述。各體三十二首。 其十九</title>,<text>垂老茫然萬古情。乾坤衮衮閱浮生。招魂地隔重關險。禦魅心知一死輕。往事只隨孤鳥過。羈蹤長傍衆人行。支離臥病晴川北。漸喜交游不記名。</text>
<title>次東淮翁淮上雜述。各體三十二首。 其二十</title>,<text>絶域僑居萬事新。關山草木又殘春。城隍百代朱蒙國。風壤重江靺鞨隣。不惜借田饒客戶。還容隔壁待流人。衰年活計堪棲托。幾日邊隅靜虜塵。</text>
<title>次東淮翁淮上雜述。各體三十二首。 其二十一</title>,<text>牛川水合龍津流。老子一春常勝游。紫陌暫抛朱紱去。滄波端爲白鷗留。空懸別後陳蕃榻。獨泛當時郭泰舟。仍想壺觴饒晩計。雨餘禾黍遍靑疇。</text>
<title>次東淮翁淮上雜述。各體三十二首。 其二十二</title>,<text>初服抽身半老翁。沈公應不效何公。山蟠遠勢靑長在。水混群流浩未窮。睡味靜隨禪味合。閑情默契道情融。知君已覷黃庭祕。龍虎功成宴坐中。</text>
<title>次東淮翁淮上雜述。各體三十二首。 其二十三</title>,<text>勞碌風塵每發慙。煙霞歸夢傍幽龕。徒聞老子營新築。獨送高僧返舊庵。葵扇書成知筆健。松花酒熟認泉甘。廬山惠遠應無恙。安得同君晩歲參。</text>
<title>次東淮翁淮上雜述。各體三十二首。 其二十四</title>,<text>幾首詩成寫八分。揮毫想對篆煙薰。新經江漢金壇月。遠落關山鐵甕雲。老去別懷長寂莫。春來歸夢劇紛紜。脩門謾有招魂賦。湘水從投弔屈文。</text>
<title>次東淮翁淮上雜述。各體三十二首。 其二十五</title>,<text>山斗奇文鰐避居。河東妙喩寓黔驢。當年縱悟開花讖。他日堪收種樹書。</text>
<title>次東淮翁淮上雜述。各體三十二首。 其二十六</title>,<text>楊氏耽玄著劇秦。河汾獻策混風塵。不如安樂窩中說。經世文章本一身。</text>
<title>次東淮翁淮上雜述。各體三十二首。 其二十七</title>,<text>千年作者謾如雲。一一收藏祕閣芸。不識峨眉天半語。堪從異代起衰文。</text>
<title>次東淮翁淮上雜述。各體三十二首。 其二十八</title>,<text>江皐風磴關書帷。蠻紙糊屛素質宜。手寫歸來君不負。身遭放逐我無辭。</text>
<title>次東淮翁淮上雜述。各體三十二首。 其二十九</title>,<text>斑囊曲几貴人居。一味淸眞却不如。鶴脛斷來高枕好。眠時栩栩起胥胥。</text>
<title>次東淮翁淮上雜述。各體三十二首。 其三十</title>,<text>抽簪歸去谷名盤。神武都門已掛冠。庇雨遮暘靑䈵笠。陰晴不負釣魚竿。</text>
<title>次東淮翁淮上雜述。各體三十二首。 其三十一</title>,<text>分將霜幹送淮中。共是衰顏五十翁。遙想睡餘扶醉去。水亭西畔倚微風。</text>
<title>次東淮翁淮上雜述。各體三十二首。 其三十二</title>,<text>閑中結網種田餘。試▒春魚過雨初。童子捲來溪日晩。歸時掛在柳陰疏。</text>
<title>高齋依藥餌。絶域改春華。令人對景悽然。仍押字爲二十韻。</title>,<text>我居村逕僻。日礙禾黍高。柴籬映碧色。少寬田者勞。不有農月勤。菜食亦無涯。餘觴及遠客。庶足破長齋。初秋涼露下。糧粒命所依。百穀資成熟。四節固當歸。流離益孤苦。實甘桑楡迫。宿昔妄自私。覬霑金匕藥。嘗聞至道要。謂免凡骨毀。到今乖夙尙。茫然捨服餌。唯恨口腹累。稻粱未遽絶。況兼性誕率。卒難疏麴糱。世情患狡促。一飯每見色。以茲謝干請。混淪憂喜域。乃知固窮士。至死靡悔改。顏鬢忽蹉跎。羲御逝不待。貿景遞相乘。朱夏承暮春。鶯愁嬌舌換。花老結子新。草木本榮顇。豈無來歲華。旅人望崦嵫。不敢懷我家。</text>
<title>喜雨</title>,<text>久旱思嘉雨。雨來人意好。甚足慰農家。兼之釋幽抱。靑搖繞▒木。碧潤覆階草。隴麥日以肥。閱旬免飢惱。遠客雖未耕。人情或相保。新棲累同井。拙性媿傾倒。終難拒一飯。寶闕踵門討。必賴歲功成。庶覬霑粱稻。上天資滲漉。慈恩及羈老。日夕望東南。泥水白浩浩。關山不可越。幾時歸路燥。宇宙陰氣盛。又恐滯淫潦。鳴鶴棄九皐。潛魚違舊藻。憂喜何遽論。蒼茫付吾道。</text>
<title>重次酬魚川任察訪</title>,<text>尺素緘書近。郵筒寄興深。長吟城日落。遠望嶺雲沈。節火更新木。年芳隔故林。那將庾信恨。同倚仲宣襟。</text>
<title>重次酬魚川任察訪 其二</title>,<text>傍壑開幽徑。臨池製小亭。懶耽拈綠蟻。老厭拾新螢。不棄驚深眷。頻過問獨醒。行藏何足道。江海一漂萍。</text>
<title>三疊書懷</title>,<text>塞路牽愁永。鄕山入夢深。形骸依藥餌。書信間飛沈。地闊浮雲浦。天低碧樹林。經春歸望斷。落日照危襟。</text>
<title>三疊書懷 其二</title>,<text>小築當山徑。長吟俯水亭。殘花猶引蝶。腐草尙爲螢。魚躍天機動。禽喧晝夢醒。茅檐前夜雨。綠漲滿池萍。</text>
<title>移菊</title>,<text>塞外風土殊。而無多草花。權老京國人。黃菊種滿家。我苦處岑寂。寓物心境賖。新移十餘根。甘雨潤泥沙。柔莖帶沃壤。碧葉映階斜。培栽愼封殖。不敢傷其芽。秋來露始繁。冷蕊日以華。婆娑叢畔吟。豈無酌流霞。馨香襲巾屨。採掇人意嘉。羈旅寡愉悰。此事恐已奢。邊地寒易動。霜霰早交加。時芳難獨保。百慮到棲鴉。憶昔蓬萊殿。羅列東籬葩。侍臣霑旣醉。歸路岸烏紗。老去漸流落。杳然在天涯。縱有故園花。蕪沒長自嗟。</text>
<title>藝圃</title>,<text>小圃柴門內。陰晴不廢鋤。白留春韭密。紫愛晩薑疏。照筯新炊後。傾筐宿醉餘。甘香饒適性。未敢歎無魚。</text>
<title>端午日。南春城從瀋陽回。迂路見枉。</title>,<text>扶病炎程就索居。夢中相對淚霑裾。行人始出西河館。游子長懷下澤車。正恨干戈塵滃浡。俱悲鬢髮雪飄疏。醨醩衆醉堪從俗。角黍招魂不受渠。</text>
<title>追述亂離。寄洪白川景澤。</title>,<text>天狗東墜地。萬姓欲爲魚。殺氣盪穹碧。戰血沸溝渠。一片南漢城。慘澹飄龍輿。我時入海島。灑淚每霑裾。傳聞白州守。鋒刃縷命餘。驚呼五情熱。感憤氣未舒。北津阻甲兵。眼枯違命車。俄頃事反覆。百口委榛墟。殷勤機杼贈。實及收骸初。藹然友朋誼。銘鏤長內儲。逮余觸邦憲。幸脫網羅疏。君方臥京口。舟載返鄕廬。熟知當永訣。痛莫摻其祛。竄身魑魅區。萬里邈離居。形徒衆所棄。點汚不可除。常恐瞑目前。曠絶故人書。忽覩數行墨。落手重硨磲。綢繆久別懷。飢渴復何如。招回濱死魂。耿耿中心攄。盈把比珠玉。夢覺增累歔。浮生各短髮。世路莽崎㠊。吾衰安放逐。客寓在窮閭。前期迫朝夕。焉敢惜居諸。子病近蘇息。傲睨滄江虛。長鑱與良耟。亦足理荒畬。況無肉食慕。晩飯甘園蔬。相望間原陸。何由偶樵漁。時運遘陽九。宇宙日瘡疽。龐公竟獨往。尼父歎歸歟。嗚呼俱努力。庶幾終宴譽。</text>
<title>獨角龍。奉淮翁。</title>,<text>嘗聞陽精龍。額鼻只一角。聲塵寓菌蠢。靈變憑緊促。拏雲入空倪。擘波海崩蹙。始游葛陂霧。苦繁鼁魚族。蛻骨虛無底。結托在喬嶽。地脈逬幽怪。土石壅磽确。勁幹外龍鍾。老根中含蓄。雪霜纏其柯。歲久蘚文剝。眞仙感宵夢。長嘯眄巖曲。徑披虎豹窟。敢辭斤斧斸。山精晝奔號。魑魅擁樹哭。入手響秋金。乾皮洗紫玉。神通太乙杖。寶重江心竹。我懶寡提携。愧屈泥塗辱。千里餉東陽。扶衰替健僕。徘徊漢水源。風雨矯騰踔。奮迅躡雄虹。攀天階尺木。西浮抉銀潢。霆霹轟相屬。爲君滌腥穢。乾坤奠淸濁。不然兩老翁。逍遙萬山谷。採藥駐脩軫。顏貌返韶渥。騎汝上寥廓。人寰脫羈束。</text>
<title>寧邊二十首</title>,<text>國亂猶輕典。年衰且遠游。長戈愁北極。短褐客西州。朔氣城隅夜。邊聲竹裏秋。天涯見霜露。白髮倚晨樓。</text>
<title>寧邊二十首 其二</title>,<text>塞絶夫余國。山高鐵甕城。寧邊兼節使。主鎭舊兵營。控扼干戈際。興衰逆順情。艱難經世務。今古獨霑纓。</text>
<title>寧邊二十首 其三</title>,<text>邑帶寧邊號。亭餘偃武名。至今傳箭地。終古止戈情。塞外兵塵黑。城陰鬼燐明。儒衣老乘障。寂莫哂平生。</text>
<title>寧邊二十首 其四</title>,<text>山到東臺湧。峯標第一懸。城墉蟠險絶。控扼急才賢。苦戰今誰在。全軍亦偶然。風塵彌宇宙。獨立戍樓前。</text>
<title>寧邊二十首 其五</title>,<text>西塞陰常盛。南端日又微。水經夷界遠。山向薊門稀。漢節何年到。邊書每夜飛。群公渴長策。社稷涕交揮。</text>
<title>寧邊二十首 其六</title>,<text>亂罷家何有。銷餘骨欲無。流離霑網罟。瘧癘臥邊隅。搔短千莖雪。啼殘萬斛珠。始知臨老境。終是接窮途。</text>
<title>寧邊二十首 其七</title>,<text>檀氏從天日。堯氓擊壤年。乘時眞不偶。立國已茫然。俗自遺黎啓。靈仍古木傳。誰知八條敎。神化賴開先。</text>
<title>寧邊二十首 其八</title>,<text>秀竝金星列。高臨白虎蹲。去天罏頂逼。占地上元尊。靈跡龍居閟。禪門象敎存。時時檀木下。雲氣擁霓旙。</text>
<title>寧邊二十首 其九</title>,<text>百里開平驛。山川自一區。危途蟠狄嶺。直走控箕都。遽發長無暇。瘡痍近未蘇。況聞京使數。多爲送形徒。</text>
<title>寧邊二十首 其十</title>,<text>舊刱棲雲寺。長依藥士臺。近城塵坱雜。積日棟梁摧。虛殿齋餘磬。寒廚劫後灰。幽人將怖鴿。落景共徘徊。</text>
<title>寧邊二十首 其十一</title>,<text>負郭精藍小。通林細徑深。村居時散步。野望一披襟。遠水兼秋色。群山遞暮陰。無人送歸客。不用賦登臨。</text>
<title>寧邊二十首 其十二</title>,<text>江漲浮雲浦。波涵決勝亭。逶迤沙岸白。隱映野山靑。星月天光永。蛟龍雨氣腥。朝宗終不遠。衮衮赴滄溟。</text>
<title>寧邊二十首 其十三</title>,<text>泉眼寒籬畔。天光一席餘。晨朝資盥濯。芳潤灑衣裾。映日纖毫盡。涵星幾點疏。還思歸碧海。不息注淸渠。</text>
<title>寧邊二十首 其十四</title>,<text>方池本不大。亦足寫吾杯。草覆通流道。沙崩帖石隈。伴雲看鳥過。唼藻見魚來。風雨江湖想。悠然日幾回。</text>
<title>寧邊二十首 其十五</title>,<text>客枕憑軒夜。蟲聲繞舍秋。入河雲乍泛。過海月常浮。惝怳身兼夢。纏綿醉復愁。蛛絲與鶴髮。俱映露華稠。</text>
<title>寧邊二十首 其十六</title>,<text>疊嶺雲霄庳。孤城睥睨平。胡笳欹枕發。秋草閉門生。月遍關山白。風含海岱淸。三更有烏鵲。暗伴客魂驚。</text>
<title>寧邊二十首 其十七</title>,<text>夜露初微潤。秋雲故薄陰。鶴鳴偏自感。龍臥遂何心。塞隔東津闊。山當北斗深。漂零餘白首。宇宙莽蕭森。</text>
<title>寧邊二十首 其十八</title>,<text>伊昔征西府。千群士馬雄。氈車常徙北。漢節日從東。亂世論凶器。先王憶武功。高秋鷹隼擊。慘澹遡邊風。</text>
<title>寧邊二十首 其十九</title>,<text>西走龍灣道。南逾薩水間。時淸通執壤。世亂偃封關。絶塞三叉渡。神京萬歲山。浮雲杳北去。日暮不知還。</text>
<title>寧邊二十首 其二十</title>,<text>塞俗宜遷客。殊方始定居。山童知奉雉。溪老解叉魚。瓜果朱炎內。秔粱白露初。餘波霑老病。垂死愧鄕閭。</text>
<title>遣憤</title>,<text>危亡不必摠關天。只爲人謀昧禍先。誰遣癡兒參利病。竟令宗國染腥膻。靑林燕繞春巢木。碧血魂游夜哭川。漢代征胡頻出將。賈生流涕失當年。</text>
<title>處暑日</title>,<text>夕雨收殘暑。秋風進早涼。新衣誰與着。舊褐獨餘藏。蟬咽頻移樹。蛩音稍近床。今宵垂葉露。應帶月斜光。</text>
<title>處暑日 其二</title>,<text>塞雨洗茅茨。高梧涼葉衰。形容甘潦倒。行坐恨欹危。卒歲身無褐。殘年鬢有絲。虛堂聞蟋蟀。人事負天時。</text>
<title>遣懷</title>,<text>今晨涼氣生。長夏亦已變。我來秋再成。貿顏隨轉眄。一夢五十年。榮樂不可選。旣覺萬事裂。居然落窮賤。骨肉森在眼。相失若收電。悲緖鬱攻中。嬰懷苦未遣。自料震剝餘。微命僅如線。敢混有情癡。迫此無益戀。從古處喪亂。先哲每眷眷。吾衰遭此酷。分甘朝晝禪。必至待常期。勞生諒已倦。俯仰委物化。深裏誰復見。</text>
<title>次李參判景奭秋日見懷韻</title>,<text>誰憫湘潭客。空餘魏闕心。華牋垂遠記。塞酒慰孤斟。故國秋深阻。遙山日暮陰。哀絃含苦調。未敢覓知音。</text>
<title>客至</title>,<text>萬死唯餘喘。平生幾故人。相看疑夢寐。久對洗愁辛。西塞分携地。中原戰伐塵。前期莽歲月。白首各霑巾。</text>
<title>客至 其二</title>,<text>顏面兵塵後。關山驛路陰。高情懷夙昔。薄俗警當今。洗眼看交態。銜杯展客心。淸秋仍別席。寂莫聽遙砧。</text>
<title>獨立</title>,<text>峽口村依郭。天涯客借家。入林秋徑僻。接塞暮山斜。旅泊知時俗。淹留閱歲華。徘徊惜餘景。喪亂獨長嗟。</text>
<title>獨立 其二</title>,<text>透屋疏煙起。穿籬亂水喧。衰年仍疾病。落日暫盤飧。衆葉低寒圃。餘芳隔故園。歸禽棲不定。淸露夜應繁。</text>
<title>觀赴西軍士</title>,<text>平江分鉅野。寒渚暮流盈。秋色明金鼓。斜光雜旆旌。居人緣道哭。別馬轉山鳴。垂老書生眼。年年厭甲兵。</text>
<title>天末</title>,<text>天末飄然一老人。羈棲頭戴小綸巾。乾坤尙貸銷餘骨。麴糱寧饒病後身。禁里軒車終遠別。邊庭風俗日相親。關山杳杳煙塵色。秋望蕭條爲損神。</text>
<title>戊寅歲八月廿八日。聞柳兵使琳領兵五千。發安州西赴。憶丙子余儐黃監軍。同琳迎勑干此。紀感。</title>,<text>半萬殷民昔渡遼。人人義烈動靑霄。孰知兵氣浮關迥。空送河流入海遙。渤澥星槎秋斷絶。薊門煙樹日蕭條。年前玉節將迎地。鐃吹笳吟轉不驕。</text>
<title>喜雨孫玄賞，玄敻俱歸。</title>,<text>八表風塵萬事非。存亡聚散倂霑衣。初驚赤水玄珠失。竟喜連城白璧歸。他日猿聲腸已斷。殘年鶴髮影相依。吾家老幼偏孤獨。王政推仁倘庶幾。</text>
<title>送玄敻歸養外家</title>,<text>天涯掩淚一悲翁。霜雪關河送尺童。屈指長成嗟我老。傷心偏露念渠蒙。今人不見嵇中散。後事唯憑鄭小同。歸汝外家符宅相。爲言吾計轉孤窮。</text>
<title>別後</title>,<text>嘗讀古人詩。父子貧賤離。居常一經眼。不知斯語悲。臨老遘茲境。聲發涕淚垂。誰忍未齔兒。孑然行役爲。塞垣邈千里。霜雪厲中逵。衣薄骨肉寒。饑飽爽所宜。梨栗汝素愛。遠道焉可貽。撫汝上馬去。掩抑摧心脾。轉眄已各天。秋色餘棘籬。琅琅五字吟。在耳忽驚疑。世事莽難定。歲月劇奔馳。汝長我益老。提挈復幾時。蹉跎落荒裔。未有歸來期。歸當對悲吒。不歸長相思。</text>
<title>醉歌行</title>,<text>萬事不如意。長嘯歸田園。古人乃有是。而我局塞垣。關河旣鬱紆。奮飛絶羽翰。經年望鄕眼。歷歷在山樊。作書寄浮雲。信宿達脩門。匏瓜繫叢棘。日飄東逝魂。生銜不湔恥。死抱無涯冤。丈夫素窮達。一謫安足論。自嗟風雨後。百口鮮餘存。孑然孤影畔。相對兩兒孫。汝長亦未久。我奈暮景奔。念爾尙啼哭。豈知父子恩。他日宿草原。始見悲緖繁。遣辭迫危苦。情隘慊所喧。哀謳寓長痛。發聲誰可呑。</text>
<title>次表弟金鼎之寄詩韻</title>,<text>寒山一面帶斜暉。九月疏林葉盡飛。日遠浮雲唯自去。天長旅雁幾時歸。誰憐故篋收秋扇。虛聽隣砧擣夜衣。莫說城南懽會處。向來身計已都非。</text>
<title>次表弟金鼎之寄詩韻 其二</title>,<text>一臥邊城阻密親。詩來怳接眼中人。形容久別還如夢。消息遙傳每不眞。尊酒幾時酬短詠。客窓終日掩孤顰。天涯不慣無窮憶。唯有歸魂繞漢濱。</text>
<title>至月一日夜雪</title>,<text>暗響搜枯葉。鷄鳴聽漸稀。虛堂淸夜氣。白屋冷朝暉。落水寒猶靜。隨風霽更飛。晴光照書幌。華髮轉依依。</text>
<title>至月一日夜雪 其二</title>,<text>積素凝寒望。窮陰接一陽。邊沙連曙色。野日碎朝光。未掩丹樓迥。偏霑粉堞長。天隅經再見。愁眼益茫茫。</text>
<title>冬至</title>,<text>霜雪孤城閉一寒。流光衮衮閱驚湍。年衰每怯新春逼。冬至偏傷舊歲殘。灰冷肯隨陽律變。線添思報日暉難。天涯苦恨無人會。燈下癡兒任汝懽。</text>
<title>答睦咸伯寄書。因想茶山塚草已荒。詩內有述。</title>,<text>關山東北接名藩。忽有鴻書到塞垣。久客自甘終禦魅。故人何意強招魂。正悲棣萼連枝遠。忍慰鴒原宿草繁。縱說榮枯殊彼此。天涯同是望脩門。</text>
<title>懷李一相渭原謫居。下篇自述。</title>,<text>雪屋依山靜。風江轉郭喧。邊陰連日夜。候火近黃昏。旅枕眠應少。來書恨正繁。相望阻相見。恐作永離魂。</text>
<title>懷李一相渭原謫居。下篇自述。 其二</title>,<text>草木連山徑。柴荊傍壑村。天寒霜滿壁。夜靜月臨門。離別何人在。蹉跎一病存。應從魑魅域。甘作老虞翻。</text>
<title>親朋無一字</title>,<text>天上鵷鴻侶。山中鹿豕群。窮途多雨雪。亂世鬱風雲。歲月來書斷。關河別路分。那因流落日。生死不相聞。</text>
<title>荒鷄暴虎俱屬憂警。排悶有作。</title>,<text>柴門山月二更昏。峽內星河影盡翻。射虎只思隨李廣。聞鷄無意蹴劉琨。風塵兵甲纏遼海。疾病飢寒傍塞垣。亂代儒冠轉漂泊。暮年勳業負乾坤。</text>
<title>哭洪景澤</title>,<text>天長雨雪鐵城墟。存沒驚呼血灑裾。絶塞暮年傷鵩賦。故情秋日感鴻書。誰知別夢重泉隔。自怪窮途一命餘。縱使脩門生得返。何人杯酒話離居。</text>
<title>己卯元日。次上年春晦韻。</title>,<text>城鼙樓角屬春天。羈夢初回客枕邊。故國重還知幾日。孤臣一謫已三年。兒童暗覺夷音慣。閭井堪從塞俗傳。斗酒豈無供獨酌。臨觴不御却潸然。</text>
<title>謝關東兪監司省曾遠遺衣資</title>,<text>蟾江水繞漢陽城。終是關山半月程。書疏忽傳千里信。綈袍轉切百年情。風塵繞塞歸何日。天地無家寄此生。未死倘諧靑眼對。只應衰白共霑纓。</text>
<title>月</title>,<text>銀漢金波接塞門。天邊悵望一銷魂。三年笛裏關山色。竟夜襟前血淚痕。故國無書堪寄雁。餘生有恨忍聞猿。虛瞻北陸寒蟾轉。獨對南枝睡鵲翻。</text>
<title>春天</title>,<text>春天不雨每陰陰。欹枕虛窓聽曙禽。繚逕草芽穿雪早。通池泉脈坼氷深。陽和萬物俱生意。衰病三年未死心。坐對芳華轉愁絶。無人酬我白頭吟。</text>
<title>次杜詩貽阮隱居韻贈金大振</title>,<text>自我謫關塞。閱人乃無數。金生泰川秀。績文知所祖。挾冊就蓬蒿。師資慕前古。屬時經喪亂。萬姓未安堵。廢鋤起游學。念汝至心苦。余方塗耳目。一室閉春雨。勉強答殷勤。恐爾業畫虎。傑士振大雅。不必奮中土。</text>
<title>謝睦襄陽舜卿寄書</title>,<text>新年多病意悽悽。遠地傳書隔月題。會面只憑千里夢。開緘却掩數行啼。先生五柳柴桑北。遷客幽蘭楚澤西。聞道大堤無女伴。山公不得醉如泥。</text>
<title>謝李參議景義問訊及新曆</title>,<text>雙魚江海免浮沈。鳳曆頒春及塞陰。每閱流年催別恨。頻開尺牘感離心。交游略盡音書重。饑凍相仍疾病深。莫怪窮途饒白髮。此生眞負舊華簪。</text>
<title>贈雲山康八垓</title>,<text>昔我在京師。西望雲山遠。不謂弓馬鄕。居然足文獻。康生出幽谷。峻拔愜淸論。群書映雪螢。苦心思積寸。窮荒限擊蒙。井觀乃餘恨。款余問迷塗。求通重處困。良金會脫礦。頑石豈磨鈍。夕惕期勿墜。功成若操券。自愧一日長。無言效明勸。唯將漑根望。勖汝立揚願。</text>
<title>客居遣懷</title>,<text>流景苦難淹。往事常易朽。西關非故鄕。客寓送老醜。三見塞草靑。我來亦已久。世變莽相仍。蕭條一回首。中歲會心樂。瞥眼不可取。日覺暮境迫。死生復何有。茫然乖夙尙。至欲屛杯酒。沈埋隨拙分。甘與漁樵偶。異俗苟因循。人情閱薄厚。低顏逆旅叟。爾汝安笑受。永爲編戶甿。結宇依一畝。豈無舊先廬。風雨經世守。喪亂未敢懷。墻壁今在否。階花旣蕪沒。況問門前柳。尙憶兩株檜。移栽霜雪後。對立三尺餘。翠色映高牖。鬱鬱干霄姿。早辭群木友。隣童本無賴。斤斧莫相負。會見拂雲長。方知古根壽。</text>
<title>社日</title>,<text>忽過新春半。流人淚滿衣。年年逢社日。不與燕同歸。</text>
<title>春日</title>,<text>游魚上水岸泥融。乳雉驚飛野燒紅。池絮落殘三月雨。山花開遍一春風。平居節候頻移琯。老去行藏獨轉蓬。已就州家分百畝。斫畬終擬共隣翁。</text>
<title>戲李萬戶</title>,<text>我來三易歲。見君歲益老。逝景凋暮顏。俄頃雪滿腦。今日非昨日。安得久姸好。雖無照鏡看。自知亦枯槁。空餘少壯心。敢恨兒童笑。盛衰遞相乘。先後均懊惱。所虞風霜急。朝夕莫可保。人人及君齡。生子在襁褓。飮啗一似君。衰白何足道。已往七十年。是他未來寶。不覩殤子葬。實難齊壽夭。旣壽欲常健。豈不慙大造。將此慰君意。達者應絶倒。</text>
<title>答李正郞士謙</title>,<text>音書敢道隔年遲。來語悽然慰所思。萬死客游身獨在。一生交誼夢偏知。驚禽日夜傷弓恨。老驥關河伏櫪悲。離別不須煩問訊。虞翻未有定歸期。</text>
<title>寧邊曲</title>,<text>處處傳杯樂。家家買笑聲。絃歌宜夜宴。花月媚春城。</text>
<title>寧邊曲 其二</title>,<text>琴鳴春酒薦。燭爇夜堂喧。送客魚川驛。迎郞水口門。</text>
<title>李天章兄弟制除後遠書勤渠。且問米價。軫念飢窮。友誼藹然。</title>,<text>時危聚散各嗚呼。天地風塵喪亂俱。草上三年雙淚盡。關山萬里一身孤。空梁夢斷懷聯壁。故國書傳想報珠。莫問他鄕木貴賤。向來溝壑接窮途。</text>
<title>春游</title>,<text>晩起炊粱熟。春游步屧香。燕忙添故壘。蜂鬧接新房。老去停詩課。愁來任酒狂。端居遣幽寂。簷日爲誰長。</text>
<title>春盡</title>,<text>幽園春事盡。小屋樹陰過。肺渴兼天暑。心閑得氣和。異鄕芳草歇。故國落花多。獨有林鶯伴。頻來向我歌。</text>
<title>我衰篇</title>,<text>我衰如夕陽。下山少留景。又如半枯桐。根榦日以病。熟知生必死。早晩此事竟。故撥外患嬰。蕭然委酣詠。今年蹈履愆。一臥輒至暝。習尙改朝暮。所嗜亦云倂。平生好眉目。秀發春相映。轉頭顏髮變。已欲拋明鏡。譬彼世人愚。諱過厭規評。倏去不足吝。暫駐又何競。昨夢造淸都。神游天與竝。靜則合空化。動也隨氣泳。闢闔乍存亡。是謂萬物命。浩浩覆載間。昭昭有靈性。</text>
<title>對孫兒</title>,<text>絶塞吾將汝。窮民四處三。斷腸隨隴水。披髮寄湘潭。凋喪餘生苦。艱危一死甘。凄涼宇宙內。形影但悲慙。</text>
<title>牧丹 只一朶開</title>,<text>故國應千萼。邊城只一花。流離看秀色。霑灑憶京華。天渥蒙朝露。恩光借晩霞。嫣然近軒檻。孤艶亦堪夸。</text>
<title>芍藥</title>,<text>欄英辭夕艶。階萼擅新香。綵纈團侵戶。明霞爛入觴。他鄕餘勝事。落日對群芳。坐閱年華晩。園林隔漢陽。</text>
<title>老琴妓</title>,<text>瓊筵綺席舊年歡。玉柱金徽掩淚看。歌吹滿城明月夜。依俙一曲夢中彈。</text>
<title>幽居</title>,<text>幽居地僻轉無營。一病三年懶性成。海內交游俱自遠。山中魑魅景相輕。窓含日影知天運。坐接林巢見物情。人事茫然催我老。濁醪憑汝送餘生。</text>
<title>幽居 其二</title>,<text>伏熱沈沈午睡幷。小時舒膝寢軒楹。天陰未少琴書潤。境靜還饒几席淸。野外驚風驅雨急。城西殘日漏雲明。翛然耳目渾無擾。唯有池蛙閤閤鳴。</text>
<title>苦熱行</title>,<text>火日燒雲光翕赩。烏渴晝喘飛不得。祝融呵威爛金石。江海水熱龍背赤。東州山人性耽酒。年老氣促狂欲走。風門颯颯萬里雪。伏枕窮檐回白首。</text>
<title>苦熱行 其二</title>,<text>去年之熱雨洗炎。今年之熱旱魃兼。北方寒龜焦背死。洪鑪熏天天爲黔。我衰煩鬱處窮阨。三月春時已絺絡。忽當朱夏無所爲。終日昏昏露兩脚。</text>
<title>六月四日始得雨</title>,<text>今年旱亦甚。得雨夏過半。雖遲早穀成。已釋三農歎。竟夜屋簷響。溪流綠滋漫。疏畦引遠泉。浩溔鏡中看。嘉禾濯根莖。碧色相凌亂。百物俱天澤。公私隴無畔。階前徑寸草。菉蓐近几案。西成只數月。我庾秋爛熳。周宣昔中興。盛德載雲漢。吾王怛窮蔀。逐歲用圭瓚。昊穹感馨香。災凶不爲患。乃知舜禹功。仁恩濟塗炭。老病客殊方。一命焉足算。饑寒旣相須。憂喜共里閈。斗酒洗幽鬱。長歌慰羈絆。悠哉宇宙內。吾道何蕭散。</text>
<title>苦熱</title>,<text>執熱臥南軒。晝長人氣煩。高雲依岫定。赤日照江渾。冷憶氷壺澈。淸思玉露繁。隆炎乘老疾。旣夕轉昏昏。</text>
<title>苦熱 其二</title>,<text>日馭懶行天。羲和拋赤鞭。銷金傷積毀。餐玉慕眞詮。渴比林烏喘。淸憐月兔眠。黃昏見螢火。不敢映書編。</text>
<title>酬韓郞長句</title>,<text>君不見東州老翁西州謫。垂白飄然欲奚適。塞外羈棲命如線。疾病幽憂敢自惜。結髮以後朋故多。鮮有乘時不下石。誰哉山岳心轉確。年少韓郞美無敵。韓郞此義今世希。凜若氷壺動衰俗。去歲別我白門道。握手風塵淚交滴。幾度寄書鐵甕北。未覺關河萬重隔。卽看骨肉念生死。少似姻親軫窮阨。又蒙長句披愊臆。喚起危魂蘇久客。丁寧苦語滿懷牋。鑿鑿情辭破肝鬲。逸氣春搖海嶽靑。奇光夜照江湖白。晴窓隱几遣高吟。魑魅悽悽助慘慼。老夫遭亂易哀傷。強撥深嗟已中迫。九寡忍奏龍門桐。三刖恐祟荊山璧。兵革茫茫宇宙隘。相望空悲莫相覿。韓郞韓郞良意勤。甚荷離居慰孤寂。願君每月作一篇。珍重數付西來驛。</text>
<title>人間</title>,<text>人間五十已蕭條。老境生涯日寂寥。文字未堪窮鬼送。離騷豈合斷魂招。西山牧馬胡笳咽。北海看羊漢節凋。世事邊虞回白首。自傷流涕聖明朝。</text>
<title>康進士挽詞 其兩子受業</title>,<text>臥病孤城天一涯。況堪存歿淚雙垂。殊方又失新知樂。同甲還催暮境悲。澤畔形容唯我在。襄陽耆舊幾人遺。終朝寂莫柴門內。轉憶諸郞問字時。</text>
<title>夏晦</title>,<text>久雨沈歸望。茅檐病暍長。亦知行歲暮。且喜近秋涼。掛壁麻衣冷。移床竹簞光。更須經一月。開瓮試新觴。</text>
<title>夏晦 其二</title>,<text>鶯罷園林改。蟬號節序傳。繁愁彌永日。一臥過炎天。岸柳風微隕。池荷露向圓。時危轉衰病。不敢惜流年。</text>
<title>初秋雨</title>,<text>七月邊陰接塞氛。蒼茫野色雜耕耘。天孫日日河心雨。神女朝朝峽口雲。城外靑山城內見。屋東流水屋西聞。淸晨一味新秋思。付與涼蟬已幾分。</text>
<title>謝金芝送朱李</title>,<text>林果團圓滿意紅。殷勤遠惠及衰翁。天隅節物今如許。正憶鄕山白露中。</text>
<title>金瑗致黃粱</title>,<text>秋日蟬鳴露氣芳。異鄕風味見黃粱。繁華五十年中事。摠似晨炊一夢長。</text>
<title>秋朝早起。風露凄淸。茂林深樾。涼蟬流唱。境與興會。斐然有作。</title>,<text>涼蟬滿院已秋聲。露氣凄凄葉上生。高牖日穿梳頂好。小窓風至展書淸。縱悲庭宇梧桐落。正喜田疇黍稷成。盤底無蠅還有蟹。野夫從此愜幽情。</text>
<title>驟雨</title>,<text>亭午族雲合。赫日韜畏景。飄颻西北風。洒然高堂冷。滂沱雨聲集。炎暑肅已屛。滌蕩氛坱煩。散亂琴書靜。先驅勢中緩。後驟氣逾猛。雖無敵與鬪。似有志求逞。雷霆助餘怒。隱隱撼幽穽。乘凌在須臾。耳目改俄頃。碧潤園林色。蕭森桑麻影。人情具苦樂。所遇忽異境。淸看水玉寒。爽對氷壺冏。披襟寢疏櫺。更待涼宵永。</text>
<title>七夕望月</title>,<text>銀漢雙星夜。金波七月天。淸光人共望。靈會事曾傳。擣藥成何日。乘槎返幾年。白楡虛歷歷。丹桂漸娟娟。</text>
<title>又次。用雲韻敍舊兼自述。幷寄蔡之作。</title>,<text>東城歌笛醉時紛。賓幕歡娛幾閱曛。高燭屢回寒夜雪。深杯共對暮春雲。誰憐此日投湘賦。不愧當年責沈文。猶憶蟾江分散地。滿林風雨別前聞。</text>
<title>又次。用雲韻敍舊兼自述。幷寄蔡之作。 其二</title>,<text>楓嶽深秋落葉紛。高林疊嶂靄生曛。吟詩坐待衣前月。游屐行穿脚底雲。萬里凄涼西塞夢。五年慙愧北山文。碧霞潭下奔流水。安得同君枕石聞。</text>
<title>又次。用雲韻敍舊兼自述。幷寄蔡之作。 其三</title>,<text>鏡浦笙歌醉舞紛。共看西嶺斂遙曛。尊前逸氣凌滄海。座上佳人號紫雲。自幸幕賓曾問字。俄驚府伯早脩文。秖今存歿俱蕭索。月下新詞忍再聞。</text>
<title>又次。用雲韻敍舊兼自述。幷寄蔡之作。 其四</title>,<text>驛路氷霜使蓋紛。停驂正對萬峯曛。浮關早識西來氣。出塞長悲北去雲。幾歲孤琴裝寶匣。暫時雙劍動星文。誰堪款款天涯夕。門外驪駒取次聞。</text>
<title>又次。用雲韻敍舊兼自述。幷寄蔡之作。 其五</title>,<text>多難餘生網罟紛。三年愁臥暮簷曛。歸魂不逐天邊水。離眼長懸日下雲。鬢上淸霜寧駐景。庭前白露已騰文。關山早覺秋風動。來雁寒空遣客聞。</text>
<title>又次。用雲韻敍舊兼自述。幷寄蔡之作。 其六</title>,<text>垂老流離夢想紛。蕭條斗屋近城曛。那將絶塞千行淚。爲洒脩門一片雲。亂後形骸依薄俗。病餘陶冶賴淸文。中郞徙歲今方滿。焦尾遺音遠莫聞。</text>
<title>李士興挽詞</title>,<text>風塵握手白門前。別後乾坤淚眼邊。書疏不逢南去雁。行裝永阻北歸鞭。交壇日月沈長夜。酒肆山河接暮年。杳杳新阡迷哭處。可堪重閱扇頭篇。</text>
<title>鐵城七歌</title>,<text>有客有客東州客。客土羈棲但垂白。隣家兒童動相困。山鬼相逢莫相厄。脩名不立萬事裂。意盡千秋敢自惜。嗚呼一歌兮歌已苦。四坐無言淚如雨。</text>
<title>鐵城七歌 其二</title>,<text>有兄有兄離日永。三見秋螢旅舍冷。危塗盛位豈易乘。門戶私憂每耿耿。關山滿目歸不得。齒髮蕭然各衰境。嗚呼二歌兮歌思結。繞樹涼蟬助幽咽。</text>
<title>鐵城七歌 其三</title>,<text>有女有女在漢陽。一病十年身委床。自從喪亂命如縷。眼枯血盡中暗傷。兵戈道路兩茫茫。復恐展轉相別長。嗚呼三歌兮歌正急。簷外蕭蕭雨聲集。</text>
<title>鐵城七歌 其四</title>,<text>有孫有孫絶聰慧。八歲者兄七歲弟。鳳凰麒麟世希有。早見濡毫富淸製。汝少豈知我懷悲。相對韶華映衰涕。嗚呼四歌兮歌聲長。仰視白日回精光。</text>
<title>鐵城七歌 其五</title>,<text>溪壑谽谺熊豹嘷。邊日慘慘山木號。鐵甕古城石氣靑。天宇莽蕩秋雲高。我今貧病臥蓬戶。三歲歲寒眠一袍。嗚呼五歌兮歌調緩。陰谷寒灰爲誰暖。</text>
<title>鐵城七歌 其六</title>,<text>屋前屋後山四圍。正與虎穴相因依。我方畏此不敢出。衰草閉門蹊徑微。魑魅欺人嘯寒木。幽壑日暮長陰霏。嗚呼六歌兮歌稍變。晴晝爲之飛霜霰。</text>
<title>鐵城七歌 其七</title>,<text>人生五十生趣少。丈夫前期已自料。饑寒展轉疾病纏。晩歲蒼茫視餘照。縱使歸朝心力衰。不然埋沒依邊徼。嗚呼七歌兮歌欲終。四壁隱隱鳴雷風。</text>
<title>不見二首 上篇八公酒伴。下篇六公詩伴。</title>,<text>驛使回征駕。龍門話索居。仍傳林邑信。獨阻柳村書。鏡浦移家後。江陽去郡初。典籤猶客寓。判事復何如。</text>
<title>不見二首 上篇八公酒伴。下篇六公詩伴。 其二</title>,<text>淮上涼秋動。汾西落照明。雲連散騎省。地闊晉康城。千日湖南興。三年峽裏情。時危催別恨。回首一霑纓。</text>
<title>寧邊後 二十首</title>,<text>塞俗難爲客。邊聲易作秋。殘年臨鏡恨。落日望鄕愁。世亂身無賴。歌長意未休。誰將憂國淚。一灑運籌樓。</text>
<title>寧邊後 二十首 其二</title>,<text>塞雨驅秋暑。溪風挾晩涼。氣蘇頻匕箸。身健屢衣裳。世路乘除劇。泥塗甲子長。天涯垂老眼。只管送年光。</text>
<title>寧邊後 二十首 其三</title>,<text>日夜黃粱熟。園林白露淸。農家常曉起。塞土早秋成。旅泊看人面。漂零閱世情。關心滿甖酒。隨分坐朝晴。</text>
<title>寧邊後 二十首 其四</title>,<text>古峽秋陰重。幽窓曙色遲。殊方驚伏枕。百慮到吟詩。獨鶴何多恨。寒蛩但自悲。林風吹鬢髮。蕭瑟暮年思。</text>
<title>寧邊後 二十首 其五</title>,<text>螢火高林外。蟲聲八月初。流離猶飮啄。憂患強詩書。翠葆粧霞葉。淸漣點露蕖。三年歸意盡。還欲賦閑居。</text>
<title>寧邊後 二十首 其六</title>,<text>胡虜憑陵後。乾坤慘黷餘。有身淹旅食。無雁繫鄕書。破襖霜侵骨。晴窓雪映梳。庭柯對搖落。秋色日蕭疏。</text>
<title>寧邊後 二十首 其七</title>,<text>久客終安命。饑寒聽所爲。夜幬肌遍粟。秋鑑鬢添絲。契闊存身計。蒼茫濟代期。艱難迷出處。歲晩有餘悲。</text>
<title>寧邊後 二十首 其八</title>,<text>愁眼三秋半。羈魂一夜中。山高雲出郭。樓迥月浮空。絶域唯憑几。衰年尙轉蓬。那將窮鳥恨。又聽度關鴻。</text>
<title>寧邊後 二十首 其九</title>,<text>明月中秋滿。淸光此夜多。豈應煩玉斧。長自遡金波。露兔隨銀闕。氷蟾度絳河。虛聞擣靈藥。無計駐飛梭。</text>
<title>寧邊後 二十首 其十</title>,<text>西嶺三竿日。東臺百丈城。開軒秋色盡。倚杖夕陰生。笛引還家夢。笳傳出塞聲。庭前有零葉。風露灑凄淸。</text>
<title>寧邊後 二十首 其十一</title>,<text>飄戾邊庭雁。南飛過漢關。故鄕書不達。遷客夢俱還。碧水雲羅外。淸霜月宇間。如何瑤瑟怨。暗遣鬢毛斑。</text>
<title>寧邊後 二十首 其十二</title>,<text>山晩林風勁。郊虛水霧褰。露藤拋翠蔓。霜果隕紅圓。身老饒愁病。家貧省醉眠。秋深仍寂寞。恐負菊花天。</text>
<title>寧邊後 二十首 其十三</title>,<text>世亂一長嗟。天隅歸望賖。霜濃群嶂石。月滿大江沙。戍角纔三笄。隣砧只數家。邊虞與寒事。獨立鬢絲斜。</text>
<title>寧邊後 二十首 其十四</title>,<text>箕子三韓國。檀君萬古臺。關河時已變。歲月病相催。積水猶東滙。群山自北來。兵戈千種恨。老去獨餘哀。</text>
<title>寧邊後 二十首 其十五</title>,<text>漠漠山連海。塵沙混去途。輪蹄無暇日。冠蓋向幽都。虎豹皮何入。金繒幣謾輸。漢朝頻出節。摠爲使單于。</text>
<title>寧邊後 二十首 其十六</title>,<text>獨寢煩襟積。空庭散步多。潛魚秋後靜。飛鳥夜深過。王粲登樓賦。梁鴻適越歌。彌年憂社稷。何日掃干戈。</text>
<title>寧邊後 二十首 其十七</title>,<text>國比金湯險。山逾玉塞深。艱難猶地利。勝敗豈天心。水接邊沙暗。雲連朔氣陰。關河一長望。西日照危襟。</text>
<title>寧邊後 二十首 其十八</title>,<text>西北千山合。東南二水蟠。晴雲浮海盡。落日度江寒。詞賦招何得。脩門望亦難。自憐金錯罄。空對玉壺乾。</text>
<title>寧邊後 二十首 其十九</title>,<text>秋徑林端細。寒流草際微。虛簷風入室。華簟露霑衣。世事回頭數。朋知接眼稀。窮居日衰謝。行路轉多違。</text>
<title>寧邊後 二十首 其二十</title>,<text>地道西偏闊。天文北極遙。三年投下國。一臥阻中朝。賦有長沙弔。詞無宋玉招。故林秋色盡。歸意向風飆。</text>
<title>社後燕</title>,<text>故壘日荒涼。歸飛天路長。前期經歲月。新羽怯風霜。去豈懷梁棟。留非爲稻粱。如何秋社後。猶目客殊方。</text>
<title>九秋</title>,<text>鐵峽風霜日夜催。雙厓赤葉錦成堆。林疏鳥雀群山靜。水落魚龍萬壑哀。七曜長環天北極。孤雲偏傍邑東臺。黃花白酒鄕園會。秋盡音書斷不來。</text>
<title>山人暮霞貽香蕈石耳</title>,<text>芝筐包贈自山人。軟飯香羹氣味均。遙想洞門秋雨過。萬峯寒葉摘來新。</text>
<title>山人暮霞貽香蕈石耳 其二</title>,<text>千年石骨蘊靈奇。結作雲衣蘚色滋。每愧山僧相贈意。何緣得化鬢邊絲。</text>
<title>九月望夜。憶養珍舊遊。用其韻紀感。</title>,<text>古驛秋宵霽。離歌月宇寒。地窮東極庳。天入北溟寬。世事銷沈易。人生會合難。秖應鴻雁響。搖曳下江干。</text>
<title>哭李萬戶希善</title>,<text>每怪熊豹姿。今歲遽衰躓。相視或嘲訕。謂是老境事。豈意數月間。忽爾死期至。平生兩牛力。寂莫淪素志。堂堂七尺軀。一木永潛祕。居常恨流寓。終作溝中棄。所悲久寒餓。百事無稱遂。蕭條塞垣土。存歿俱遠寄。萬古盡枯骨。浮生本容易。吾方旅西城。孑然伴魑魅。新知尙繾綣。況伊舊親懿。晩途又失君。孤窮益顦顇。憶昔黃州日。風沙擁獵騎。長鈚殪雙虎。觀者爲病悸。到今灑血地。猛氣飛鳥避。想像萬夫勇。時危淚交墜。</text>
<title>贈林柏茂</title>,<text>崇蘭生中澤。幽獨無人採。托根旣僻遠。奇芬空自在。柔莖委亂草。蕪沒彌年載。移來九畹上。日覺枝葉改。疏畦接近圃。蔥翠雜蕙茝。光風扇陽和。雨露春相待。薦于服御內。君子所綴佩。終能擅國香。價比龍麝倍。是知榮茂際。栽殖理難廢。林氏事游學。出谷登爽塏。玄文脫闇昧。若白宜受采。庶觀蘭用舍。遷業期勿怠。</text>
<title>答李參議景義寄贈</title>,<text>朋知落落眼中疏。人事兵戈震蕩餘。塞土少寬遷客恨。郵程頻遞侍郞書。音容輦轂風雲下。疾病關山雨雪初。倘念窮途衰朽骨。屋樑寒月夢離居。</text>
<title>聞金參判大德訃</title>,<text>每月因人拜素書。忽驚音信入秋疏。幽明不復憐同病。天地將誰念索居。舊接新詩猶溢篋。獨披遺墨久霑裾。風霜暮境親知盡。今日晨星幾箇餘。</text>
<title>寒日</title>,<text>野色蒼然暮。窮陰忽閉藏。亂雲飄絮白。寒日斂綿黃。客厭鶉衣短。人嫌鶴髮長。村醪憑汝在。隨分緩枯腸。</text>
<title>夜</title>,<text>虛吹驚幽幔。孤懷坐夜深。燈花寒不落。香穗靜逾沈。過雁疑鄕信。啼烏警客心。無人問愁寂。淸淚滿衣襟。</text>
<title>冬日</title>,<text>隣鷄亂叫五更終。隙戶微明曙色通。華髮衝冠縈雪白。衰顏帶酒上潮紅。三時朔氣連天暗。萬里邊庭接塞窮。寂寂閉門山壑裏。土壚灰冷坐書空。</text>
<title>冬日 其二</title>,<text>雲沙西望浩冥濛。邊朔窮冬晝夜風。當日朝廷輕賈誼。異時詞賦重揚雄。餘生涕淚兵戈後。久客形骸逆旅中。誰向斗間尋紫氣。匣藏龍劍欲成虹。</text>
<title>夜坐</title>,<text>稍稍三更盡。悽悽一歲窮。浮生汕水北。故業漢川東。疏牖通煙白。殘爐點火紅。未能隨獵騎。風雪挾雕弓。</text>
<title>塞門</title>,<text>鐵甕山高邊日沈。塞門歲暮常陰陰。城烏半夜琴中怨。關月三年笛裏心。接地風雲千嶂暗。浮天波浪二江深。蕭條萬里還鄕夢。應伴霜鴻到上林。</text>
<title>次崔吉州過靑海白沙祠韻</title>,<text>遺廟松杉歲幾經。行人駐馬拜英靈。春秋北土傳香火。日夜東溟浸月星。終古精神依碧落。向時勳業照丹靑。新篇一灑懷賢淚。回首雲山隔翠屛。</text>
<title>猛虎行</title>,<text>猛虎憑爪牙。急欲盈其腹。不居山中穴。乃處城內谷。初昏據衢路。所擇在人肉。徒存百步威。肯虞利刃伏。獵師迹微雪。角壯事競逐。雖看腸肚裂。餘勇振林麓。烈火蟠高煙。長圍舞叢矟。咆哮只一聲。灑血染草木。聚觀傾里閭。積怖走童僕。想當負嵎時。百獸俱蹢躅。須臾失形勢。敢辭寢皮辱。應思七日霧。忍飢亦自足。作詩寓明誡。願以防人慾。</text>
<title>歲暮得淮翁書</title>,<text>緘封尺素抵離居。數字千金却不如。身老倘逢他日面。臘殘重待隔年書。乾坤疾病投荒後。丘壑風流謝事初。春到湘潭蘭芷發。肯將詞賦弔三閭。</text>
<title>贈外孫申弼華</title>,<text>昔我去京國。別汝衢路傍。我始髮滄浪。汝纔四尺強。三年我流播。隔汝參與商。想汝森在眼。令我意茫茫。我如下山日。汝若初月光。憐汝月就盈。歎我日奔忙。我已滿頂白。汝當及戶長。覽汝寄我篇。念我回汝腸。感汝紙上辭。似我心中藏。汝壯久自知。我衰易悲傷。綿邈汝離居。豈見我霑裳。汝今旣成人。我安得平康。老朽汝勿嗟。處分我順常。我歸幾何時。汝毋病委床。悠悠我所懷。汝其細思量。我無門戶望。覬汝業隆昌。詩書汝芻豢。積習爲我粻。汝祖富文章。竝我齊頡頏。負我兩家學。不媿汝爺孃。竭我至情願。勖汝汝毋忘。</text>
<title>苦寒行</title>,<text>今年氣候錯相干。冬至至後天始寒。一夜坤關凍齟齬。龍蟄欲起仍屈蟠。南山竹柏含千霜。氷苛雪暴枯且僵。野人不能具毛褐。擁膝中宵歌慨慷。嗚呼皮肉雖存骨已折。願見陽春回白日。</text>
<title>苦寒行 其二</title>,<text>昨日大地無寸白。今日大雪埋三尺。山壑陰森龍虎死。邊雲慘愴高鴻落。風急江源凍千里。消息不來常漠漠。晨廚無煙井無水。氷斷隣家轆轤索。嗚呼我方僵臥待天明。長夜坎壈何由平。</text>
<title>除夜</title>,<text>支離塞外老相催。又見新年隔日回。睡裏正愁殘夜過。醒時却恐五更來。關河萬里氷霜盡。天地三春雨露開。懽趣正隨生事減。豈宜頻接頌椒杯。</text>
<title>除夜 其二</title>,<text>坐算更籌忽忽過。相留不住奈將何。鄕心已逐鍾聲斷。客淚還添漏水多。老畏流年頻荏苒。貧傷浮世轉蹉跎。人生最有關身事。莫負尊前倚醉歌。</text>
<title>庚辰元朝大雪</title>,<text>瑞雪通宵積素均。開門白屋小城闉。鷄聲遠近千村曙。燈火高低萬戶春。試點酒鎗新氣色。強排詩律尙精神。誰知寂寞寒壚畔。潦倒金華夢裏人。</text>
<title>贈安世奇</title>,<text>北山少榮木。南山多嘉樹。維北積霜雪。維南饒雨露。雨露之所養。枝葉日雲布。良師睨其旁。仰歎梁棟具。顧彼根幹病。實以霜雪故。凌寒憯膚骨。死甘螻蟻聚。物性無偏頗。虧盈在所遇。同材遂異歸。天意何愛惡。安生塞土產。不殊處陰沍。居然叩我門。至道乃深慕。爲爾勉封殖。文苑接義圃。禮樂囿春和。詩書惠膏澍。隆柯擢厚地。鬱有昂霄趣。勸汝愼自棄。榮顇豈恒數。及見大廈成。方知全厥賦。</text>
<title>贈康興祿兄弟</title>,<text>鐵甕城西居近郭。郭內郭外山寂歷。閉戶一臥動經旬。往往所遇皆生客。忽來剝剝誰氏子。炯若雙珠照碧水。對爾披豁破衰懶。令我不攝藜杖起。強就函丈討群疑。苦道處僻無明師。功成穮蔉秋向熟。豈有菽粟充汝飢。天驥神行脫鞦鞅。鵰鶚未輟摩霄想。後生前途絶可畏。甚愧一日吾差長。昨投蠻牋僅兩幅。雲光淨滑堅於玉。要我臨池寓墨蹟。誰信狂夫臭堪逐。自知腕弱欠戈法。咄咄此事眞相逼。多慙魯莽負深望。但揭規箴警高識。男兒受書已儒冠。力追作者何獨難。不見門前二江流。滔滔晝夜無停瀾。泉源不息固有待。千里百里終歸海。噫乎康生勤勿怠。二江之流眼中在。</text>
<title>李天章遠遺鯋魚二尾以佐酒云</title>,<text>新年遠謫轉衰遲。正荷音書慰別離。一雁豈堪飛上苑。雙魚猶幸到天涯。久彈長鋏初何意。獨把深杯但自悲。愁眼未知瞻對日。兩鄕春夜夢相思。</text>
<title>閏正月初一日</title>,<text>今日開門身乍輕。逍遙自在愛南楹。新拋鏡鑷眞無事。屢接壺觴轉有情。客裏光陰催荏苒。邊隅氣候少淸明。游人莫惜韶年度。更得芳春九十贏。</text>
<title>聞琴</title>,<text>絃緊桐虛黯自悲。泠泠切切夜分時。誰知楚客胸中恨。盡入春蠶腹裏絲。</text>
<title>春簷</title>,<text>春簷幽夢曉難分。谷鳥參差靜復聞。家信肯隨花信到。鄕心暗寄草心熏。纖鱗日動三江水。晴絮風飄半嶺雲。杳杳關山南望眼。不堪天地有塵氛。</text>
<title>聞東朝返駕</title>,<text>北上龍沙遠。東還鶴駕新。猶餘萬行淚。重洒四年巾。拭眼瞻前路。銷魂逐後塵。想應雙闕內。喜氣擁三春。</text>
<title>早起</title>,<text>繞屋俱春木。開門已曙禽。悠然生遠想。暫爲愜幽襟。淑氣含山潤。晴光帶水深。茅簷升旭日。獨坐翫淸陰。</text>
<title>書懷寄別吳汝完</title>,<text>飄零樗散寄西城。客土危魂夢屢驚。一室生涯張仲蔚。百年心事鄭康成。囚山草木騷人望。驛路塵埃使者行。暮境邊虞兼別恨。憶君唯有淚縱橫。</text>
<title>二月望日寒食。詠無家對寒食。有淚如金波。惘然實際。呼酒命筆。輒成十絶。</title>,<text>碧草平郊合。靑山絶塞紆。親知故國少。歸夢一春無。</text>
<title>二月望日寒食。詠無家對寒食。有淚如金波。惘然實際。呼酒命筆。輒成十絶。 其二</title>,<text>令節韶華晩。荒原雨露多。山中三尺土。峽內幾人家。</text>
<title>二月望日寒食。詠無家對寒食。有淚如金波。惘然實際。呼酒命筆。輒成十絶。 其三</title>,<text>惻惻仲春間。嗟嗟百歲內。無人警獨眠。有月悲相對。</text>
<title>二月望日寒食。詠無家對寒食。有淚如金波。惘然實際。呼酒命筆。輒成十絶。 其四</title>,<text>徹夜虛幬冷。經春破絮寒。孤居轉愁疾。萬事付長嘆。</text>
<title>二月望日寒食。詠無家對寒食。有淚如金波。惘然實際。呼酒命筆。輒成十絶。 其五</title>,<text>昔飽每加餐。今饑亦未食。憂悰中鬱紆。惱我長無極。</text>
<title>二月望日寒食。詠無家對寒食。有淚如金波。惘然實際。呼酒命筆。輒成十絶。 其六</title>,<text>紅肥雨後桃。翠窣風前柳。春事又重來。人生不再有。</text>
<title>二月望日寒食。詠無家對寒食。有淚如金波。惘然實際。呼酒命筆。輒成十絶。 其七</title>,<text>見月昔娛悲。如今益愁思。將他滿輪光。照我盈衿淚。</text>
<title>二月望日寒食。詠無家對寒食。有淚如金波。惘然實際。呼酒命筆。輒成十絶。 其八</title>,<text>雲消憑几後。天迥捲簾初。他日牛衣泣。今宵却不如。</text>
<title>二月望日寒食。詠無家對寒食。有淚如金波。惘然實際。呼酒命筆。輒成十絶。 其九</title>,<text>喪亂迷歸路。風塵浩至今。雖憐餘一縷。不敢重千金。</text>
<title>二月望日寒食。詠無家對寒食。有淚如金波。惘然實際。呼酒命筆。輒成十絶。 其十</title>,<text>寧將萬行淚。付與百川波。及到東溟裏。餘愁更幾何。</text>
<title>載酒行。贈金瑗。</title>,<text>漢世揚雄識奇字。學者載酒稱好事。我老寂莫頗似之。顧未識字以爲愧。瑗也慕古時載酒。欲叩瘖鍾果何意。聖賢旣沒有遺書。日星千秋照天地。窺墻入室各其人。餘力波瀾覷神祕。嗟哉吾黨惜良辰。覆蕢成山戒中棄。野夫衰懶乏師資。但覬纖苗吐嘉穗。近因草玄兼臥病。閉門不覺流景駛。柳絲搖煙三月暮。茫茫落花春嫵媚。東皐射雉雉子斑。撥剌江魚掛新餌。興來揮洒載酒行。瞪目靑霄放一醉。</text>
<title>陽春詞。贈李震馨。</title>,<text>春和布陽氣。草木俱華滋。我居雖異域。自適還自怡。豈無越鄕感。聊復悅天時。古屋八九椽。不高亦不卑。南池鑑毛髮。雜樹被其涯。勿云寡儔侶。舊好皆遠離。而有谷鳥吟。朝夕偶琴詩。衰遲遘喪亂。故國未敢思。崦嵫旣在望。況計毫與釐。以此淨世慮。蒼茫混希夷。斗酒諧素性。浮蟻動瓦瓷。頹然錯昏曉。萬物盡煕煕。醒當觸憂端。醉或妄嗟咨。欲爲曼聲哭。正恐傷肝脾。犀筯擊玉甌。高詠散中悲。躚躚李氏子。媚學將底爲。掩爾在床書。聽我陽春詞。陽春行晼晩。逝景非我私。商音激屋梁。達者竟是誰。</text>
<title>雙鳧</title>,<text>池上雙鳧靜。安閑得自饒。立多依翠渚。意不在靑霄。脛短趨常緩。毛輕刷易漂。應知漢太史。春日候歸朝。</text>
<title>春日懷李康侯村居</title>,<text>龍門山色夢依依。山下幽居正掩扉。野外煙花三月滿。天涯書信一年稀。屈平詞賦多哀怨。馮衍行藏有是非。疾病衰遲仍世亂。城南杯酒恐長違。</text>
<title>春雨</title>,<text>簷雨終朝落未休。隱囊高臥小軒幽。黃泥野岸春農起。白水村墟晩市收。細草平林俱遠望。淺紅輕碧摠深愁。芳華觸處韶年賞。只遣騷人淚暗流。</text>
<title>次錦陽寄詩韻</title>,<text>國以艱虞會。家方慘禍鍾。萍蓬仍萬里。關塞且千重。歲晩違靑瑣。春深鎖碧峯。親知堪久別。衰病願相逢。書翰頻烹鯉。泥沙尙蟄龍。詩成無驛使。耿耿只緘封。</text>
<title>春暮 五首</title>,<text>無家無累一閑人。萬事蕭條不掛身。時亂豈堪思往日。年衰空自惜餘春。階花帶雨紅初潤。池柳含風綠漸均。任說明朝鹽米罄。濁醪饒我對佳辰。</text>
<title>春暮 五首 其二</title>,<text>三月將闌四月催。川流衮衮肯重回。差池海燕來還去。高下山花落又開。烽火天連當路塞。音書地絶望鄕臺。蕭條詞賦平生恨。不敢哀時敢自哀。</text>
<title>春暮 五首 其三</title>,<text>林皐天氣轉淸和。暖日輕風鶯正歌。睡壓微醺當午重。愁牽遠夢入春多。臨池柳影搖金縷。繞圃泉聲散玉珂。山蕨滿筐新釀熟。隣翁有意一相過。</text>
<title>春暮 五首 其四</title>,<text>春盡邊州花滿城。閑愁幽意故相幷。人生有恨孤臣老。天氣方和萬物榮。隔葉靑蟲新化羽。繞林黃鳥漸流聲。年芳過眼歸期晩。山外風塵幾日淸。</text>
<title>春暮 五首 其五</title>,<text>客裏居然老病侵。傷春淚灑百花林。山河尙帶腥膻氣。舟楫仍傳鼓角音。下國幾年通職貢。遺民今日愧冠簪。書生白髮風塵際。滄海東頭萬種心。</text>
<title>謬記春晦爲夏吉。數日方悟。卽茫然於人世可知矣。</title>,<text>自笑乖慵甚。空知甲子頻。不嫌多失日。只恨早辭春。靜裏花爲曆。愁中醉閱旬。茫然遺世慮。漸覺老催人。</text>
<title>喫蕺菜</title>,<text>吾老旅邊塞。久患憂病嬰。況當春夏交。肺渴乘熱成。小兒疲供給。苦汲寒井淸。茲土富蔬蔌。采掇仗園丁。平朝入後谷。向午返柴荊。弛肩已滿地。群品亂縱橫。蕨薇豈不佳。最秀蕺爲名。嶄嶄萬玉簪。紫碧始抽莖。其氣滑且柔。皮膜脆而輕。凄凄風露餘。灑然甘香幷。連咀十數根。溢齒涼液生。匪惟滌煩喉。自覺祛宿酲。形參翠竹筍。味勝芝房英。本無肉食願。此足侈藜羹。日晏蓬萊殿。綺饌方丈盈。區區山野物。或霑顧眄榮。關河旣伊阻。回首有微情。獻芹固可笑。野人媿深誠。</text>
<title>寫懷二十韻</title>,<text>世路治常少。吾生亂與俱。前期迷定計。幾處養微軀。菽粟從人有。飢寒豈我無。凄涼違故里。汩沒近危塗。物態輕遷客。凡情薄腐儒。蒼黃懷曩昔。衰白信須臾。戎羯猖狂甚。乾坤氣色殊。濟時多策略。竄命獨憂虞。輦下風雲隔。關隅日月徂。塵沙交使節。絡繹赴幽都。內府金繒竭。邊氓骨髓枯。妖氛纏玉燭。烈火熾洪壚。涕淚群公隕。心旰志士輸。已知天悔禍。只待歲亡胡。百六災應盡。瘡痍喘欲蘇。金戈埋赤翟。銀漢洗黃圖。國以求賢急。身方禦魅孤。他鄕淹契闊。薄產付荒蕪。凋喪猶孫子。羈窮且飯盂。歸田依老圃。亦足暮年娛。</text>
<title>鐵甕仙人歌</title>,<text>鐵甕之山高入天。神仙縹緲居其顚。雲房霧閣月當戶。玉淸紫府長周旋。汋約容顏淨氷雪。風雨上下調豐年。西民禱賽春復秋。歌舞鼓樂喧四筵。我夢彷彿覿景光。閨闥怳惚來肅然。鶯舌鈴音落幽耳。虹流電逝飄輕煙。塞垣魑魅久與曹。眞誥況接靈眞傳。嗟乎靈眞豈相謾。曠懷不受膏火煎。直待東峯笙鶴至。永超濁穢朝上玄。</text>
<title>春夜吟</title>,<text>春夜雖苦短。不廢燈燭光。身雖處羈旅。而不廢壺觴。末路事粗足。所恨中已傷。百口萬死餘。兩孫三尺強。世亂旣棼如。畢命敢商量。唯有一寸心。成立日在望。祝汝願汝長。豈惜我歲忙。耕田希早熟。種樹希易長。晝夜遞相代。焉免鬢髮蒼。狂歌仗酒力。醉墨何煌煌。擲筆遣兒讀。吾意轉悽涼。</text>
<title>浿江歌。贈白希稷。</title>,<text>趙瑟停新調。齊謳罷舊腔。四坐且勿喧。聽我歌浿江。浿江初發源。實自沸流瀧。微涓泄幽泉。十里乃淙淙。瀠回屢曲折。平步超磵矼。呑納百川細。地卑隨以降。下就箕野深。測之十又杠。洪波起風雷。巨石相擊撞。環城浸亭臺。凝綠鑑軒窓。冥茫蓄雲雨。襟帶控一邦。西通渤澥潮。騁望心魂𢥠。謂海始濫觴。或訝斯言哤。惟其出未已。厥大無與雙。猶人學有基。鼎用筆力扛。白也踵吾門。質淳而氣厖。挾書叩空寂。不但慰谷跫。豈乏田園樂。村酒時潑缸。棄置業文墨。枯淡守壁釭。晨趨散棲雀。暝返聞吠狵。俛焉勤勿墜。爲爾斸朽樁。陳師嚴韅靷。飾兵具旆幢。臏脚雖病孱。積慮報魏龐。功成拾靑紫。若將越矛摐。循河東至海。覺汝形胮肛。</text>
<title>久旱。立秋日始雨。</title>,<text>今晨秋氣兆。金火鬱相薄。蓐收驅赤魃。驕陽變陰駮。草木盡北靡。風力轉雨脚。引竭百谷水。下注人間窄。空雷殷巖幽。電光時問作。波濤豗崩蹙。萬穴俱亂射。滌盪久旱炎。豈惟洗燋灼。甘澤雖不早。群槁蘇已碧。連郊千頃田。昨暮龜背坼。靑苗舞白浪。潤色搖近郭。彷彿築場際。糧粒資狼藉。乾枯旣數月。長養愆宿昔。必賴霜露遲。稚稼具登穫。民命未宜絶。仁天肯爲虐。湯年閟膏液。三歲事圭璧。國家政無曠。何緣屢災謫。西成每有秋。此足見冥漠。流離經荏苒。客居依土著。塞俗通水火。鄕隣偶耕鑿。棄置粥飯外。吾知免溝壑。</text>
<title>旣而又旱</title>,<text>昨日雨不足。今日旋收霽。亢陽奪秋令。積威仍火帝。徘徊六龍馭。赤光變陰曀。天公本仁愛。豈欲嗇明惠。感召乃由人。資澤欻復閉。大江減湍瀨。況問溪澗細。縱有畎滄水。涓流縈草際。乾枯只俄頃。抱甕非可繼。黃塵漲南畝。嘉穀埋壅翳。靜聽田父言。農力虛樹藝。蓄眼到白首。曷嘗覯斯戾。憶昔乙巳年。極澇曾表沴。漂沈及廬屋。鼉獺騁迢遞。痛迫在目前。凡情忽往歲。溝壑等一死。顧甘魚腹瘞。孰睹舞商羊。疇能誅黑蜧。下愚雖自私。敢懷飽飯計。縣官急供億。實難寬井稅。固無土思牽。何所免凋敝。勉爲父老歌。高穹照揮涕。</text>
<title>立秋後八日又雨</title>,<text>晩雨沈山嵐氣兼。如絲不絶鎖茅檐。虛關百穀迎秋熟。實荷微涼滌午炎。舊斷泉源通細澗。新蘇草色映疏簾。君看此日零陵石。歸燕同飛定自嫌。</text>
<title>夏晦悶旱。十絶句。</title>,<text>六月天時大雨行。每愁霖潦浩縱橫。卽看亢旱乖常歲。不用推求夏小正。</text>
<title>夏晦悶旱。十絶句。 其二</title>,<text>雪霜雨露俱天澤。一者極無時乃易。上帝久慳江海封。孰能仰訴啓關鑰。</text>
<title>夏晦悶旱。十絶句。 其三</title>,<text>舊鑿庭前一小塘。靑靑水荇亂波光。如今地底生塵久。唯有蓬藜盡意長。</text>
<title>夏晦悶旱。十絶句。 其四</title>,<text>悶到屋東溝水頭。如絲不絶草中流。蝦游蛭渡須方便。明日沙泥爲爾愁。</text>
<title>夏晦悶旱。十絶句。 其五</title>,<text>常苦蛙兒亂耳鳴。因嫌夏水謾生成。今朝寂寂池亭畔。可耐昏眠挾酒醒。</text>
<title>夏晦悶旱。十絶句。 其六</title>,<text>畦頭菜甲赭如鋤。庭際紅花噤不舒。隴畝東西俱濯濯。人情況及稻粱餘。</text>
<title>夏晦悶旱。十絶句。 其七</title>,<text>少愛杯觴老益耽。卽供簞食性還堪。秋來粥飯渾無賴。近眼缾罍恐自慙。</text>
<title>夏晦悶旱。十絶句。 其八</title>,<text>稻米新炊色映銀。常因口苦易生嗔。今年麤糲眞難具。憑仗嬌兒莫惱人。</text>
<title>夏晦悶旱。十絶句。 其九</title>,<text>官家着意具淸罍。走向龍湫乞水來。倘有雲雷堪借便。肯令淵底起炎埃。</text>
<title>夏晦悶旱。十絶句。 其十</title>,<text>罩地陰雲山接連。須臾捲去但靑天。豈容風伯中驕蹇。可使無權使有權。</text>
<title>贈京山僧太日</title>,<text>自我別京華。欻經四寒暑。峥嶸流景疾。寂莫送羈旅。落落眼中人。窮荒欲誰語。吾師上國來。披對無齟齬。況聞所居止。忻然舊游處。巉巖道峯北。靈境莽幽阻。房依古藤住。逕轉脩林去。至今讀書燈。沈思久延佇。邂逅雖新知。他鄕喜伴侶。頻過慰愁闃。傾倒攄心緖。秋郊告我行。藜杖入禾黍。浮生各漂萍。後會更何所。情隨俗累牽。道爲禪期許。贈言亦諸妄。深衷苦難拒。雲䨪群嶺陰。日沒大江渚。約汝再相訪。寒空候雁序。</text>
<title>病起</title>,<text>病起新梳白髮稀。水軒涼日靜暉暉。庭前碧草寒猶活。天際晴雲細更飛。身與晩蟬俱寂寂。情隨秋燕共依依。流颸滴露高林畔。世事茫然百計違。</text>
<title>秋日次韻</title>,<text>秋天一日再陰晴。虛靄涼雲卷碧城。留得二更明月色。試看池葉露華生。</text>
<title>謝金芝惠桃</title>,<text>幽人肯餽園桃實。秋頰圓紅滿意新。莫怪老翁偏感慨。憶曾偸取漢宮春。</text>
<title>次金善述韻</title>,<text>空谷幽園鳥獸音。百年衰謝抱深心。關城臥病山多瘴。客土爲農歲少霖。誰念王孫傷綠草。獨懷君子夢遙林。如何解得身邊玦。野外蓬門匹馬尋。</text>
<title>次金善述用樂天韻述生男</title>,<text>簪纓衮衮繼高華。衰晩生兒莫自嗟。郞罷縱看顚似鶴。閨闈方對髻如鴉。霜輕老竹抽新筍。露潤芳蘭吐嫩芽。懶慢耽觴兼骯髒。休將式穀效渠爺。</text>
<title>睡覺</title>,<text>林扉寂歷晩風淸。隱几無營小睡成。水落蛟龍秋偃蹇。山深豺虎夜縱橫。東胡部落猶傳箭。北海封疆未解兵。歸夢杳然關塞道。二江寒雨在西城。</text>
<title>望厓</title>,<text>晨起望西厓。秋色浩盈目。蔥蘢萬林氣。縹翠藹可掬。臨池兩奇樹。榮耀園碧玉。靑雲布密葉。甘雨流膏沐。商飆昨夜聲。涼意凄已肅。白露戒時節。黃落在信宿。客子感徂物。頹景苦相促。韶年忽不駐。顏采收華渥。草木有衰盛。循環如轉轂。人命寓大化。一往安可復。服食無淹期。三生復誰覺。故惟賢達士。沈飮謝羈束。不以有盡軀。殉彼無涯欲。得失俱外幻。忘懷任所觸。</text>
<title>夜坐</title>,<text>草露秋將半。林霏夜向分。飛星頻度漢。落月細沈雲。螢火寒猶見。蛩吟靜復聞。高空有孤雁。亦似恨離群。</text>
<title>治畦</title>,<text>治畦方丈內。種菜不種他。雜下數品成。所蒔亦無多。荊芥饒療風。紫蘇其性和。舍彼藜莧輩。敢溷封植科。靑靑接岸芳。露氣蒙煙蘿。春夏資飯食。鼎肉奚但過。今晨秋靄足。徐步散沈痾。惡草翳嘉蔬。滋蔓被陵阿。培栽與傾覆。貴賤誠等差。寧忘去根計。勿使緣南坡。悠然算物理。此又見偏頗。人情每自私。生殺意則那。園場已荒落。霜雪詎幾何。長者愧乘時。安用苦相苛。拋鋤置隴畔。萬事一長歌。</text>
<title>八月初七日秋分。前後降霜不止。百物彫枯。</title>,<text>八月日初吉。寒露已凄凄。何意信宿間。繁霜被柔荑。今晨秋始分。試望田東西。霑凝乃如雪。漼然遍町畦。乘凌挾風冷。淅瀝灑中閨。朝陽照村墟。未乾葉上棲。終歲旱無雨。節愆農事睽。靑靑遽萎絶。豈不慙稗稊。丹桂坐銷歇。況顧蓬與藜。肅殺負生成。天理苦難齊。甲兵兼餓莩。溝壑等推擠。皇穹寧匪仁。大運夷蒸黎。達命聽所遭。安用事悲啼。</text>
<title>秋雨</title>,<text>客枕驚秋夢。隣舂趁早廚。水煙迷草莽。山雨暗松梧。志業劉中壘。形容屈大夫。艱危宗國念。灑涕立窮途。</text>
<title>仲秋日得表弟二律。口占。四首。</title>,<text>林風水氣動新寒。逆旅危魂轉未安。日下音塵吾弟遠。天涯霜露客身單。池塘靑草空幽夢。籬落黃花又獨看。千里共分今夜月。何由得照淚痕乾。</text>
<title>仲秋日得表弟二律。口占。四首。 其二</title>,<text>客裏綈袍送一寒。關河書信隔長安。辭燕旅雁行中斷。戀越羈禽影自單。明月只依他夜望。淸輝不似故鄕看。仍思昔日連枝會。飮到金罍徹底乾。</text>
<title>仲秋日得表弟二律。口占。四首。 其三</title>,<text>萬事年來一謬悠。家山在眼見何由。縱思骨肉唯關恨。倘說平生摠惹愁。客舍傷神頻望月。殊方寄食四經秋。君看合浦飄零葉。何日隨波返故洲。</text>
<title>仲秋日得表弟二律。口占。四首。 其四</title>,<text>雲浮水逝共悠悠。未敢商量敢自由。已覺流年齊短夢。肯將餘景寄深愁。他鄕白酒還千日。故國黃花又一秋。不逐塞鴻飛上苑。眞隨海燕泛中洲。</text>
<title>江界守乃同里人。過傳京信。</title>,<text>窮巷終朝見雀羅。病餘心事益蹉跎。京華忽寄雙魚到。關塞初憑五馬過。故里人家臨水少。荒田禾稼被霜多。遙憐弱息饑寒苦。羈旅傷情可若何。</text>
<title>濩落</title>,<text>濩落乾坤事事非。早年心計暮年違。長依老蠹埋黃卷。曾接高鵬傍紫微。四壁寒威凌瘦骨。九秋霜氣繞寒衣。東林獨鶴何須警。客夢中宵斷不歸。</text>
<title>秋山</title>,<text>秋山無伴復無隣。日霽天高爽氣新。流水不留南磵曲。夕陽猶在小城闉。蓬隨斷梗如行客。葉落空林似有人。棲鳥莫須驚磔磔。晩來幽意正相親。</text>
<title>次宣城以詩索酒方</title>,<text>官釀非關爲解憂。賓筵主禮重相酬。淸泉細注銅缾曉。紅稻新登玉露秋。千杵百淘唯妙法。爛蒸涼貯是良謀。須敎醽醁淹三歲。不取蒲萄換一州。</text>
<title>宣城以其王父公曾守宣城。以興學恤荒有遺愛。賦詩紀感。今値大無。次其韻勖之。</title>,<text>承家文采見停鸞。世德新篇灑淚看。石室已經儒化遠。銅符仍値歲功殘。雖多撫字憂勞切。奈少誅求法令寬。但使仁心推政術。遺民應自識波瀾。</text>
<title>次用上年中秋韻見寄</title>,<text>秋半天邊月。年來客裏看。鬢添霜氣白。眼溢淚波寒。直待關山靜。高臨海岱安。只應雙闕影。長照兩階干。</text>
<title>趙承旨廷虎寄書索詩 嘗同官銀臺。亂初同得罪。今蒙恩復入銀臺。</title>,<text>茫茫宇宙混兵塵。處處江潭見逐臣。腐草豈容沾雨露。高標已自失沈淪。銀臺刻漏三生夢。玉塞風霜萬死身。不道故人交誼在。滿懷書札感情親。</text>
<title>月</title>,<text>霜露秋城尙未還。每看淸月一摧顏。危弦落浦思捐玦。圓魄懸空想賜環。何路乘槎上河漢。誰家吹笛向關山。相留此夜刀頭影。洗盡三更客淚潸。</text>
<title>謝李兵使</title>,<text>幕府光輝杖節新。時將斗水潤窮鱗。傾壺香蟻初浮甕。登俎鮮禽始染輪。早許儒流非異業。況尋仙派是宗人。知公櫪馬閑多日。肯向江潭問白頻。</text>
<title>謝人惠藥</title>,<text>疾病年來抵骨深。誰憐遲暮轉侵尋。隨身藥物分仙品。着意題封到塞陰。國老山精澆渴肺。神丹靈劑號淸心。不知一死終何惜。苟養微軀得至今。</text>
<title>次韻醉贈</title>,<text>自到關西久。相逢盡客行。何人杯酒後。不道未歸情。</text>
<title>次寄李君一相</title>,<text>邊城垂淚展來書。未信剛腸鐵不如。幾個情親風雨後。孤臣性命雪霜餘。騏驎道路猶羈絆。鴻雁江湖已定居。更値一寒無夢寐。長敎顏面眼中疏。</text>
<title>次疊隣韻</title>,<text>秋盡僑居絶四隣。旅情悽惻一回新。籬邊古井霜凝甃。山下孤城雪擁闉。病起獨懷臨海守。詩成多附過江人。分明兩地相思夜。床畔靑燈黯自親。</text>
<title>喜申郞來會</title>,<text>鐵城去京師。道阻千百里。嘗觀謫戍行。西望已酸齒。自余放逐來。涉遠如涉邇。時雖夜夢歸。未及中路止。君今念我至。馬病僕不起。相見豈非願。地遐愧跋履。關山旣難越。幾處逆風水。況兼秋冬交。天霜逼衣被。輕身重會面。此義古誰似。久痾廢在床。走門便步屣。少食輒防喉。對案飯加匕。村醪薄無過。屢觴覺轉美。氣寒抱氷雪。渫汗淪肌理。矮屋小於穽。昭曠豁羈累。棘籬聳茅楹。煕陽耀簷晷。窮荒變康莊。輦轂由尺咫。田園若登降。歷歷周覽視。交懿若獻酬。一一親汝爾。兒女別多年。婉孌供宴喜。愁眼霽衰涕。悲腸濯淸泚。始悟萬死軀。餘生故有俟。爲懽齊久速。浹旬諧素企。解携終一朝。塞兌甘長委。</text>
<title>秋晦</title>,<text>晦日成陰接塞昏。霜風索索翦蓬根。關山晩繞黃雲戍。野水斜連白柘村。遙社寒燈聞賽鼓。疏籬落葉見柴門。不嫌窮谷無人問。魑魅終朝伴客魂。</text>
<title>秋晦 其二</title>,<text>關外飄零久不歸。慣看年事轉頭非。峯高朔雁銜蘆過。樓迥城鴉側翅飛。碧水西流身共遠。故園南望計長違。誰知逆旅崔亭伯。秋盡風霜未授衣。</text>
<title>別權氏二甥蹟趾</title>,<text>富貴他人合。貧賤親戚離。深源曠懷士。豈昧窮達施。平居混哀樂。觸境心易悲。我今遘斯患。實際眞自知。四年委荒塞。骨肉從者誰。二甥冒脩程。披對驚以疑。洗然慰雙眼。告歸終不遲。會短而別長。合幷詎淹期。雖諧十日懽。念當間天涯。譬如溝壑人。暫飽旋久飢。諒多依倚願。世事故參差。浮生異禽鳥。翔集莫相隨。波濤任漂萍。聚散焉可爲。我感顏遠詞。爾切渭陽思。祖餞臨决絶。隱若抽肝脾。分張古所恨。衰老轉非宜。況乘流景疾。歲律屢推移。北風吹鴻雁。飄落河海濱。水寒洲陼微。飮啄同何時。川梁霜雪嚴。言邁愼驅馳。黽勉惜良寶。禍亂方未夷。明朝門出後。記此危苦辭。</text>
<title>聞笛</title>,<text>風燈霜月五更頭。塞雁隣鷄淚倂流。莫向關山吹折柳。由來此曲使人愁。</text>
<title>庚辰十月晦紀事</title>,<text>漢策和戎拙。夷書款塞遙。安危關上相。警急徹中朝。瞻自當年破。魂經此日銷。邊兵常少睡。擊柝每通宵。</text>
<title>長至夜。喜李靜吾至。</title>,<text>三更燈火話離情。山下茅簷雪後淸。疾病四年歡意盡。今宵暗逐一陽生。</text>
<title>重別權甥 寢疾扶還</title>,<text>途遠汝爲客。年深吾欲歸。相隨邊地苦。各恨故鄕違。雪壅河氷壯。天寒塞日微。離憂關疾病。淚落滿征衣。</text>
<title>大寒日雪</title>,<text>風威向曉轉乘凌。紙帳霜凝布被稜。白屋寒埋連夜雪。窮泉凍合積年氷。徒看厚地千尋坼。未信幽陽一氣升。憑仗濁醪排凜冽。暫時頹枕睡瞢騰。</text>
<title>金淸陰以上疏斥和。押赴瀋庭。</title>,<text>千古綱常白日懸。肯令冠屨染腥羶。萇弘謾有藏餘血。蘇武應無齧後旃。烈士心肝隨漢月。行人涕淚洒胡天。時危不盡平生恨。滄海東偏憶魯連。</text>
<title>臨鏡</title>,<text>朝來臨鏡忽驚疑。不謂流光便見欺。莫倚平生腸勝錦。誰憐宿昔鬢成絲。繁華過眼如相失。疾病纏身似有期。樂事賞心俱斷絶。豈宜重憶少年時。</text>
<title>除夜</title>,<text>衰年患渴睡。每苦冬夜長。今日擁衾坐。却惜五更忙。來如蠶食葉。去若燕辭樑。推遷忽成歲。消息莽難量。流序遞回薄。死生亦循常。閱世過半百。羸老曷悲傷。不嫌筋力愆。但覺飮噉妨。所恨少壯時。爲樂實寡方。良辰命親友。相戒在太康。霜雪早淪降。零落歸山岡。鬱鬱獨至今。抱病臥殊鄕。歡娛瞥眼盡。有酒湛凝觴。惻愴遲暮境。蹉跎游俠場。觸物改舊觀。慼顏感哀腸。簷鷄稍亂叶。啓明爛舒光。嗟乎庚辰歲。一逝永茫茫。</text>
<title>辛巳元日</title>,<text>幽憂獨臥歲將窮。孤夢初醒夜適終。囱紙稍通千道白。壚灰猶擁一堆紅。十年已半風霜後。東海之西天地中。耕鑿欲添流戶籍。壺漿兼荷主人翁。</text>
<title>社日大雪</title>,<text>幾樹梨花月。長從雪後看。今年春社早。新燕帶餘寒。</text>
<title>社日大雪 其二</title>,<text>葉綴瓊枝重。花籠玉樹新。芳華未可少。粧點一年春。</text>
<title>辛巳春</title>,<text>邊隅氣候異關中。耳目平居自不同。籬帶尙餘春半雪。樹頭常繞夜闌風。弋來野雉摧翎紫。叉去江魚裂背紅。醉裏忽如鄕國興。小糟醽醁映杯空。</text>
<title>春燕</title>,<text>虛堂獨臥見春歸。窮巷蒼苔正掩扉。唯有一雙前歲燕。銜泥依舊傍簷飛。</text>
<title>身計</title>,<text>一命投荒抵五年。異鄕身計亦依然。朝炊每薦長腰米。夜網兼收縮項鯿。繞屋晨泉資藥圃。近城春火課畬田。床頭杜甕新香發。不負平生枕麴眠。</text>
<title>池上</title>,<text>終日無愁似有愁。蕭然不下小堂幽。朝來偶愛春風軟。看種芙蓉到水頭。</text>
<title>林居</title>,<text>林居幽事破昏冥。無處經行坐自寧。花近小軒蜂入室。草連荒徑鹿過庭。春來氣候兼寒煖。老去形容寄醉醒。爲報東村劉座首。急▒相就共深缾。</text>
<title>穀雨日始雨</title>,<text>拓戶條風好。巡簷穀雨妨。煎茶蘇病肺。漉酒浣愁腸。徑綠抽纔嫩。林紅吐乍芳。卽今春事早。巢燕莫須忙。</text>
<title>夜坐</title>,<text>接屋春霄庳。開門夜氣淸。漏殘燈暈晦。雲淡月華生。萬物天機靜。孤懷俗累輕。銅甌貯活水。涵得一星明。</text>
<title>好雨</title>,<text>隴麥初齊稻欲生。霏霏夜雨達天明。城隅昃徑春泥滑。瀼岸耕田待晩晴。</text>
<title>讀史</title>,<text>男子乘時自重輕。文功武烈各豪英。分桃枉殺齊三士。綿蕝空藏魯兩生。亂世奸雄多騁力。窮途聖哲獨埋名。百年得失都無賴。一片浮雲過太淸。</text>
<title>春晦</title>,<text>山城春盡旅魂傷。絶塞歸心正渺茫。芳草有情迷巷陌。落花隨意滿池塘。新斟杯勺還嫌淺。舊製衣裳總覺長。一自蹉跎知命後。轉驚時序爲人忙。</text>
<title>白髮</title>,<text>從斑到白只須臾。養得星星雪不如。誰識遼東新化鶴。曾同秦塞未蹄烏。</text>
<title>次寄魚酒之韻</title>,<text>晴日蕭然坐自如。開門忽枉敬亭書。柴籬物色人歸後。村巷蓬藜雀散初。曾爲年荒稀社甕。近因春旱少園蔬。風流政荷江州釀。滋味還兼丙穴魚。</text>
<title>落齒</title>,<text>憶昔韶齡毀齒初。刺肥茹鯁閱居諸。浮危已似非關我。搖落終須但任渠。舊學湌霞功不廢。新知嚼蠟計全疏。餘年政賴杯中物。歌嘯于今亦自如。</text>
<title>贈學者李希勉</title>,<text>邊封習氣重兜䥐。進士家聲亦罕儔。俠窟英華眞卓犖。戎壇詞藻必殊尤。名駒自得飛騰路。志士終當踊躍秋。慙愧師資無所助。強將磨礪待天球。</text>
<title>落拓</title>,<text>落拓天邊老。關山日渺然。逢人說歸夢。作客恨流年。峽水通河疾。雲峯接塞懸。他鄕春草歇。淚盡百花前。</text>
<title>打魚行。贈康興慶。</title>,<text>今年天旱江如帶。水渟不深魚不大。康生偶出濠梁上。得雋須尋衆川會。先將澤國作邾莒。顧視溪流等溝澮。截木爲楗石曳紘。百夫持叉擁濤瀨。提綱蹙網勢漸逼。山鮪河魴計無奈。巨鱗騰身跳更落。長未及尺皆透外。折鬐寧存雷雨望。穿鰓遽迫刀碪害。君看萬物各有所。暫失淸波受狼狽。野老久客歌蒯緱。鼎味盤腥俱莫賴。朝來荷饋十餘頭。飫眼紅鮮恐已泰。催呼爨婢炊雪飯。兼勑廚奴斫霜鱠。自怪衰病匙箸健。飢人一飽斯其最。想君臨淵恣懽樂。施罛水石相訇磕。瞥眼勝事眞易朽。回首澄湖淨煙靄。</text>
<title>悶</title>,<text>衰容苦恨歲時侵。絶域離居損道心。烽火每依邊戍落。風雲長傍塞垣陰。山分太白峯頭遠。水到安陵海口深。遷客不宜頻極目。江南自古有楓林。</text>
<title>卽事</title>,<text>楊葉初稠桑葉稀。東菑婦子餉田歸。蒲根露渚池魚躍。麥秀連村野雉飛。萬物生成俱自得。一身岐路獨長違。非無數畝堪安命。更有空簾可息機。</text>
<title>食莧</title>,<text>朱夏歲將半。蔬蔌俱已剛。朝晡對空案。無以充圓方。莧也菜之奴。亦備飣餖行。物賤生易繁。繞圃雜靑蒼。淸晨摘露莖。鹽豉調柔芳。居然間諸品。照筯碧鮮光。體弱資老饕。性滑宜病嘗。美惡均一飽。徐步視茫茫。口腹固爲累。君子戒其荒。況我遭放逐。五年糜稻粱。所覬免溝壑。肉食愧中腸。嗟爾混藜藿。採掇理何妨。豪門盛盤饌。割彘兼宰羊。腥膻腐下廚。此物棄路傍。用舍各隨時。胡乃久歎傷。</text>
<title>旱熱</title>,<text>暑月人氣燥。兇遭旱魃纏。披衣偃枕席。膏火日夜煎。寒泉舊漱玉。滌齒氷雪鮮。炎波沸如湯。枯涸在目前。游魚鬐鬣焦。草木欲生煙。我閑無外事。動靜隨所便。尙當三伏際。執熱浩沈綿。言念荷鋤夫。炙背死耘田。皇穹薄下民。降災莽連年。不辭糜爛酷。何以瞻百廛。洪壚與溝壑。畢命等後先。蝗螟助虐戾。烈焰徒赫然。惜哉壟上麥。慘慘歲功捐。願聞扇暍仁。兼陳雲漢篇。颯颯萬里風。飄颻洒南阡。甘霖濯嘉禾。群槁鬱芊芊。豈惟蓬室內。得遂坦腹眠。流逋各沒業。盛德歌周宣。深衷正在此。悵望冥茫天。</text>
<title>五月晦日大雨。十絶句。是日小暑</title>,<text>驕陽直到蕤賓晦。大雨方隨小暑來。天意冥冥元自定。人情屑屑枉相催。</text>
<title>五月晦日大雨。十絶句。是日小暑 其二</title>,<text>溪水奔崩井水渾。翻簷注屋勢傾盆。階前螻蟻移新穴。門外沙洲復舊痕。</text>
<title>五月晦日大雨。十絶句。是日小暑 其三</title>,<text>水稻如針半欲枯。雜生稂稗硬難鋤。卽看綠翠隨波長。一日應過一寸餘。</text>
<title>五月晦日大雨。十絶句。是日小暑 其四</title>,<text>雷驅風劫鬱交爭。海覆河翻地軸驚。萬井欲隨高浪轉。雙崖正護水門傾。</text>
<title>五月晦日大雨。十絶句。是日小暑 其五</title>,<text>決勝亭前淺水灘。安排木石捍風湍。崩厓坼岸隨流下。直接江湖卷碧瀾。</text>
<title>五月晦日大雨。十絶句。是日小暑 其六</title>,<text>長林西靡偃靑蒼。巨木枝梧稍倔彊。白起軍聲震屋瓦。濰川水勢決沙囊。</text>
<title>五月晦日大雨。十絶句。是日小暑 其七</title>,<text>屋後奔川潰小池。池隅疊石勢難支。飄颻鳧鴨乘流去。顚倒菱荷逐水披。</text>
<title>五月晦日大雨。十絶句。是日小暑 其八</title>,<text>山泉暗泄小堂西。童稚相呼走踏泥。鍬鍤只須通水道。棘籬東畔是前溪。</text>
<title>五月晦日大雨。十絶句。是日小暑 其九</title>,<text>荒菑十畝枕丘園。奴子持鋤早出門。川路水生歸不得。今宵寄宿瀼西村。</text>
<title>五月晦日大雨。十絶句。是日小暑 其十</title>,<text>去年無食甑生塵。今歲秋登擬築囷。已遣傍人尋小市。應知米價晩來新。</text>
<title>遣興</title>,<text>香秔軟飯露葵羹。小飽婆娑不願盈。山近林烏將子過。簷低巢燕養雛成。虛堂雨霽階除淨。疏牖風來枕席淸。垂老離家臥邊塞。一瓢棲息笑浮生。</text>
<title>寄崔賓客瀋陽</title>,<text>衰病蹉跎別意傷。音書世故兩茫茫。行人尙滯西河館。使節仍看北海羊。接地煙塵隨望遠。窮途歲月倂愁長。投荒出塞俱綿邈。只是離居可斷腸。</text>
<title>霖雨</title>,<text>朱夏炎霾鎖晝慵。經旬無計攝遊筇。雲陰不散城隍廟。雨氣長埋藥士峯。大澤風濤沈楚望。中原泥土汚堯封。幽居政有愁霖作。欲寄關河路絶蹤。</text>
<title>贈李竲。改名䶧。</title>,<text>我家本京洛。胡爲越千里。紛然遭喪亂。不得依桑梓。此邦非故鄕。忽將半一紀。居窮寡伴侶。近身唯杖几。李生挾書至。令我三歎起。覿面破孤涕。披襟陶暫喜。顧慙鹵莽甚。但賞瑚璉美。火雲構炎陰。積雨沈城市。前街十尺泥。汩沒混風水。朝來詣函丈。碧蘚生素履。感汝勤苦志。深心喩精理。至道且無隱。文章況小技。村閭日少事。晝寢動移晷。豈不媿李生。嗟哉蓬門士。</text>
<title>苦雨</title>,<text>去年終歲旱。今年雨無極。昊穹具陰陽。何緣有豐嗇。冥冥一旬間。莫辨兩儀色。黯慘鐵峯西。雲氣常潑墨。日月韜大明。直愁永淪蝕。泥濘塡城郭。廬井紛擁塞。萬谷射波濤。雙崖恐顚踣。奔崩拍岸逝。南會東津黑。及赴晴川口。浮天渺不測。平沈鉅野覆。地軸爲之昃。哀哉幾萬家。漂沒傷稼穡。上帝閔黔黎。下顧宜深惻。降災莽無端。仁者難爲力。況我違樂郊。流離限絶域。誰能去稻粱。勉爾藝黍稷。豈敢後耕耘。實覬收千億。頹沙滌壟苗。反思罹蝥賊。雖甘徇饑飽。忽欲忘飯食。環堵蔽蓬藜。出門遍荊棘。願言款閶闔。焉假飛鴻翼。</text>
<title>贈白希契</title>,<text>汝家兄弟凡五人。吾見其三俱秀美。嗟乎何地不生材。塞土居然梃枏梓。培栽雨露當及時。枝幹鬱有昂霄姿。飜風夾日終自致。勉爾擢秀無遲遲。我衰懶慢神氣低。故業蒼茫新學迷。庭槐初黃戰藝忙。愧乏一語堪提撕。途夷馬健卓策良。去去勿疑驅馳長。秋旻澄霽霜候近。試看雁序高翺翔。</text>
<title>送白希益赴監試本縣 果占魁甲</title>,<text>秋來物色近槐黃。場屋仍開衣繡鄕。共說君家兄弟衆。幾人爭賭錦標香。</text>
<title>送白希益赴監試本縣 果占魁甲 其二</title>,<text>龍門波浪接詞場。彩榜傳呼滿路光。想得泥金聞喜近。一家看賞第三郞。</text>
<title>七月十二夜</title>,<text>初秋尙炎熱。意倦臥日長。茅簷稍曛黑。開戶延浮涼。澄霄氛氣除。大火頹西光。行雲吐流月。列宿燦相望。庭虛蟲羽繁。動靜隨陰陽。淸宵得新霽。群品俱鳴翔。紛然各天性。應候固其常。蟋蟀最細微。亦欲依我床。念彼負戈士。飄颻去邊疆。況當三伏交。揮汗踰翻漿。委命格鬪場。縱死誰見傷。北林隕淸露。鵲警時夜央。蒼茫百慮集。白首歌激昂。</text>
<title>贈張應雲</title>,<text>張生學道猶學琴。未必賞音能喜音。喜之不輟十年彈。忽覺指底諧陽陰。生生塞門習塞俗。焉有友師相規箴。常隨獵騎短後衣。慣閱鬪士長戟林。乃肯屈首耽油素。獨性所至專其心。去歲奔波走避兵。忍饑挾冊竄幽深。何殊林回負赤子。撇然棄去輕千金。我客延州纔稅駕。便卽見爾來追尋。入我之室觀我書。如水濯熱當披襟。向非彷彿覩玄文。聞樂竊抃奚攸歆。蕪沒鄕園數畝田。沈埋旅舍新秋霖。螢囱歷歷讀書聲。遠近細和淸夜砧。君看江海積浪多。納流豈嘗遺蹄涔。咄哉毋爲自喪寶。西土厥貢惟球琳。</text>
<title>七月望日處暑雨</title>,<text>首秋餞餘暑。涼氣颯以至。雖無滿輪月。風雨滌炎熾。灑然乘一快。亦足醒我睡。重陰塞兩儀。濁流包大地。山泉舊濡軌。漱壑注滂濞。況望鄕路阻。關河渺橫潰。咫尺欹灘渡。何由有羽翅。農家訴嗸嗸。田畝臥滯穗。旱澇莽相仍。慘惔高穹意。悲歌激危涕。欲止已雙墜。</text>
<title>沈巡察演相過</title>,<text>天涯相視感榮枯。童稚交遊抵老夫。拂面塵埃兼畏景。近身關塞卽窮途。形容閱世心期盡。材力乘時志業輸。岐路別離無可道。贈君唯有淚成珠。</text>
<title>晨起聞農談</title>,<text>淸秋露氣洒涼天。野老農談小圃邊。數日惡風吹穀盡。將何粥飯過今年。</text>
<title>贈李昌言</title>,<text>人生天地內。合散非偶然。西州距京輦。道路渺且千。嗟我與李君。會面何由緣。忽爾遭世網。飄颻遠徂遷。百口盡零落。一命甘棄捐。豈無故親懿。契闊限山川。逢君慰旅泊。多病豁沈綿。綢繆農里言。討論詩書篇。提携破幽悁。荏苒經五年。新知成舊識。不復恨窮邊。長風吹孤雁。慘惔凌雲煙。邂逅江海禽。顧影還相憐。關河莽紆鬱。游子何當旋。秋旻大火沒。淸露日漣漣。衰慵晝多臥。起余賴吾賢。麤糲誠至薄。永願同飽眠。</text>
<title>贈梁之濠</title>,<text>我性耽靜散。相見唯學者。之濠雲山來。氣禁汗血馬。於文謝浮慕。中好非外假。銳意窮典墳。深期列游夏。有時請歸省。旬月曠門下。功成戒作輟。頗怪愆趣捨。苦云流逋多。邑小吏胥寡。經過接使蓋。奔走及儒雅。公家限程役。寒暑俱汗赭。詩書在心目。道路疲脚踝。嗟哉西土人。誰得安田野。勤勞感餘力。至情媿輸寫。工商各異業。器用資陶冶。甯越不可鞭。願告臨民社。</text>
<title>小中秋香山雪</title>,<text>八月香山雪。頻年客舍寒。園場秋色盡。田畝歲功殫。石擁群崖白。楓摧萬壑丹。故鄕當此日。淸露灑叢蘭。</text>
<title>秋分日降霜</title>,<text>郊野厭冷雨。禾穀困離披。穡事恐晼晩。田畯已嗟咨。奈何昊穹意。降霜亦不遲。秋分下嚴威。兩歲若素期。節氣固有序。無乃爽所宜。淸晨延四望。極目凝寒眵。群物被肅殺。美惡俱淪夷。旭日晞草木。枯葉盡低垂。時稼況稚弱。焉得強支持。饑荒兼力役。民命僅如絲。我患釜生塵。溝壑奚足悲。但懼封域內。黎首靡孑遺。上帝本聰明。庶徵各相隨。邦危兵又動。豈無召癘疵。人方咎眞宰。眞宰安肯尸。歎息謂父老。勿言天可欺。</text>
<title>和寄李貳師瀋行</title>,<text>遼左繁霜草木衰。行人冠蓋悵何之。商山羽翼風雲遠。北海羝羊歲月遲。玉玦暮年游塞恨。塵沙秋日越鄕悲。此情可待三江後。城外長程是別離。</text>
<title>秋事五絶句</title>,<text>雨裏秋禾結不牢。熟來零落滿蓬蒿。奴丁出市田收晩。任過西風一▒高。</text>
<title>秋事五絶句 其二</title>,<text>春枯夏澇早霜兼。膏露何曾百物霑。秋芋冬菁蕪穢盡。終年不厭水晶鹽。</text>
<title>秋事五絶句 其三</title>,<text>劇雨經時注濁河。溪中水物摠隨波。應知蟹甲輸芒早。不見漁丁擧網多。</text>
<title>秋事五絶句 其四</title>,<text>常苦更長擁褐視。通宵冷雨益凄然。朝來隔戶聞人語。今日寒威欲折綿。</text>
<title>秋事五絶句 其五</title>,<text>新衣未授一寒忙。故絮無溫挾更涼。尙倚纏綿堪卒歲。朝來着意曬秋陽。</text>
<title>把酒問答</title>,<text>汝竄窮荒老病交。正逢流莩遍西郊。如何粥飯朝晡外。到手深杯未肯抛。</text>
<title>把酒問答 其二</title>,<text>人將飮啄役神形。我把生涯寄醉醒。縱有窮途回阮籍。寧無隙地瘞劉伶。</text>
<title>夜</title>,<text>茅檐歲暮雪霜淸。照壁靑燈翳復明。中夜幾人瞻北極。五年孤夢在西城。哀笳窅窅纔三弄。瘦馬蕭蕭強一鳴。坐待紙囱通曙色。寒廚已有斲氷聲。</text>
<title>夜 其二</title>,<text>僑居峽內靜離群。一室寒爐夜自焚。鷄唱乍分遙巷月。雁聲纔過小城雲。詩因久病難排悶。酒爲繁愁肯解紛。不見敬亭秋後作。令人回首想論文。</text>
<title>日暮</title>,<text>今日又云暮。人衆俱上燈。廚煙籠霽雪。簷月動淸氷。凍雀深依樹。寒魚稍下罾。天時催萬物。愁絶轉難勝。</text>
<title>大雪行</title>,<text>君不見漢世東都雪三尺。城中凍殺千年柏。書生閉戶僵不起。火冷虛廚絶人跡。況我出塞經艱難。邊土晝夜常風寒。歲暮窮陰連朔漠。玄雲覆地何漫漫。淅瀝初聞蘆葦響。蒼茫遽失郊原賞。小城雙崖舊削鐵。西望忽有瑤臺想。縱橫過眼恣飄瞥。落絮狂花現復滅。紛紜漸與晩勢催。委積先從深處窒。庭隅踞石狀虎伏。俄頃突兀高於屋。決勝亭前橋十丈。終日澒洞迷川陸。是時蚩尤氣轉驕。獰威慘澹兼兇飆。銀海迢迢玉京路。下界夢斷誰相招。野夫努力赴租期。牛頓跌墜氷棧危。南隣蝸室茅棟弱。翁嫗壓死鄕井悲。去歲之冬亦如此。沴梫經年仍大水。春無薺麥夏無禾。災害至今傷赤子。嗚呼流莩甘凍餓。仰視皇天意何奈。哀謳挾酒不成曲。慷慨擊尊尊當破。</text>
<title>朴時敏</title>,<text>山田壟畝久抛荒。丁壯差科走道傍。唯有朴生來問字。三年伴我讀書床。</text>
<title>晴日</title>,<text>茅簷晴日解朝霜。卯酒三杯引睡長。炙背蕭然成小夢。不知山外已斜陽。</text>
<title>可歎</title>,<text>可歎邊庭老。蹉跎身計非。田廬兵後盡。齒髮病來稀。住亦幾時住。歸當何處歸。百年從賦命。萬事莫沾衣。</text>
<title>夜</title>,<text>久客苦多慮。如何當夜生。霜簷殘月白。雪屋曙燈淸。塞雁遠逾去。村鷄寒亦鳴。長安一千里。不寐數歸程。</text>
<title>讀史大有年</title>,<text>聖賢邈矣王澤竭。鳳凰麒麟久無種。往往末俗夸異觀。朱草靈芝果何用。野老於世百不希。願見太史書有年。邇來饑臥視溝壑。飮水咬菜心茫然。連歲郊原赭如濯。終日但聞千家哭。爾哭雖悲復幾時。且去拾橡南山谷。嗚呼田餘禾麥盎餘米。吾獨受餓死亦足。</text>
<title>城上</title>,<text>城上高樓縹氣齊。嗚嗚暮角雜秋鼙。天連雨雪龍沙北。地絶山川馬跡西。輦下浮雲身外隔。峯前落日眼中低。誰知玉匣瑤琴怨。獨伴羈烏夜夜啼。</text>
<title>歲暮行</title>,<text>歲月得之如積寸。晝夜相乘亦至健。殊方轉眄且六年。只堪消磨未堪恨。況當窮冬近除夕。屈指新春都不隔。逝者茫然來者促。倀倀乾坤我爲客。筋骸駑緩已自知。俯視落日傷前期。彭殤脩短卽朝暮。埋沒抑塞將奚悲。寰中形役詎幾許。寄食荒村閱寒暑。山深氷雪常漠漠。魑魅黃昏效人語。隣家老馬始生駒。騰踏直欲凌天衢。川陸崎嶇路幽昧。麒麟蹩躠隨泥塗。骨肉零丁消息遲。東望故國何多思。喧喧驛隷走揮汗。冠蓋織轍輪蹄疲。曾聞虜庭淹漢節。復道胡兵候關月。嗚呼有舌不得出。慟哭三更五情熱。</text>
<title>除夜</title>,<text>天時人事日推遷。絶塞流光共渺然。謫去已知蘧瑗歲。思歸又過孔融年。風塵滿目靑門阻。氷雪埋身白髮鮮。獨對曙燈無一語。厖眉釋子夜參禪。</text>
<title>壬午元日</title>,<text>陰井尙敲氷。細泉纔解凍。簷光近寒榻。鳥語碎幽夢。歲陽遍窮蔀。朝曦射高棟。湯餠催我起。笑樂從人哄。呼觴減煩促。行藥蠲愁痛。乾坤疲應接。日月老賓送。身爲萬物蹊。興入三茅洞。繕性埋氷炭。扶衰事鉛汞。將竽閱衆吹。抱瑟耽孤弄。汝貴玉爲琛。吾甘鐵作甕。</text>
<title>人日立春</title>,<text>韶年人日立春來。正憶常時柏酒杯。彩勝花傳新氣色。靑絲菜發舊根荄。繁華易歇歡娛盡。衰病相乘歲月催。一臥西州驚節序。滿山氷雪獨含哀。</text>
<title>見許惟善書</title>,<text>生死情親井大春。每年書札到天垠。窮愁末路遭新面。交誼千秋見古人。關塞羈棲還鼓角。京華旅食亦風塵。未應淪謫堪凋鬢。摠爲離居解損神。</text>
<title>雪假山行</title>,<text>邊城春雪厚無比。積素皚皚蓋平地。掃除階庭費人力。堆作丘陵任兒戲。墻隅結根只函丈。數尺功成由覆蕢。昨夜西風懸圃裂。遠勢飛來儼位置。瑤岑一支岌東向。騰擲南奔引右臂。玄冥蹙踏璇蚪窟。崖谷出沒巖洞䆳。天上群仙白霓裳。翺翔欲下驚寒吹。淸高眞界散花臺。皓鶴靑鸞遂不至。誰知曠絶一畝間。忽有茲山藹盈眦。朝陽先鑠玉荀峯。變幻直是須臾事。浮漚起滅窅難定。太丘社亡鼎淪泗。茫茫成毀底處所。滄海桑田本容易。憶昔東游衆香城。銀闕雲梯稱幽意。奇觀瞥眼遽如失。回首眞空俱夢寐。區區色相未暇論。歎息吾生亦暫寄。</text>
<title>睡起</title>,<text>微微囱暈透。稍稍竈光通。久臥從吾懶。端居任道窮。汲泉嘗活水。開戶試和風。農事西疇上。生涯仗歲功。</text>
<title>送猶子碩揆質瀋陽</title>,<text>時平居大位。子孫蒙其成。持粱厭肥肉。息偃在華楹。奈何遭世亂。弱植不獲寧。瀋陽底處所。黯慘風塵腥。汝纔二八齡。始出長安城。藐然六尺軀。飄颻事徂征。黎民昔俘鹵。被驅入殊庭。父子各慟哭。日月爲窈冥。斯誠迫白刃。雉兔或逃生。爾行豈不悲。黽勉赴期程。干戈浩滿地。就之若趨榮。悶爲形勢牽。使我感憤盈。春寒半解凍。泥濘正縱橫。努力加飯食。勿受憂患攖。伯氏任棟梁。割愛非寡情。邦危實懼亡。家國殊重輕。持此慰汝意。塌焉心骨驚。收淚視往路。天宇莽崢嶸。山川曠無極。恨恨那由平。</text>
<title>解李生悼老</title>,<text>昨日兒始生。今年人益老。朝暮遞相代。來往猶在道。大運無停機。春敷已秋槁。不見桃李陰。繁華遽如掃。徒聞薤露晞。孰睹桑瀛燥。萬古一軌轍。何者爲壽夭。是知造化力。恩怨俱草草。旣去未可操。方來安足保。閱眼存歿屢。焉得好懷抱。同塗豈異歸。勸君釋煩惱。毋將滿尊酒。羨彼千堆寶。醉睡霎餉間。百劫須彌倒。</text>
<title>社日雨</title>,<text>社日濃雲拂地長。春城雨氣欲生香。朝來定有尋巢燕。不爲輕寒閉小堂。</text>
<title>傷春</title>,<text>八表煙塵晝夜霾。星槎影斷絳河隈。氈裘屢入秦皇塞。甲騎長臨漢武臺。天外音書鴻已去。海中消息燕空來。唯餘花柳新年色。倂向殊方次第催。</text>
<title>春事</title>,<text>住近丘園松作藩。方春不省啓蓬門。和風日日吹花信。細雨時時濯草根。波定水禽窺淺渚。地偏山雀到幽軒。忘憂莫詫杯中物。繞舍靑靑摠是萱。</text>
<title>山城</title>,<text>縹緲雲霞外。孤城睥睨寒。浮生嬰網罟。萬事負艱難。北望靑山衆。西臨碧海寬。春心迷故國。煙雨暗長巒。</text>
<title>夢罷</title>,<text>僑居寂歷近靑山。地僻柴門早上關。離恨暗隨芳草長。羈魂空對落花閑。時危世事驚心後。身老光陰瞥眼間。摠爲相思獨不見。一甌春酒夢龍灣。</text>
<title>憶昔行。贈林崙。</title>,<text>憶昔丙丁歲。厄運遘陽九。甲兵冠天來。列鎭蕩莫守。關西實門戶。鋒鏑及鷄狗。我時去京輦。水陸疲奔走。所遇半生死。骨骸相踐蹂。雖多舊親知。零落猶在否。縱橫豺虎窟。慘惔回白首。爾翁忽投訪。纍然新葬母。艱難雙涕淚。各經風雨後。對面怳驚疑。悲嗟爲之久。窮途展良覿。此義堪不朽。汝今抱書至。克家乃自有。遐荒寡儒術。美質終魯莽。孜孜藝嘉穀。辛苦除稂莠。掘井與成山。古人應善誘。茅檐春晷永。講誦須盡酉。不見炙背甿。筋力倦服畝。不見逐利徒。道路敝擔負。未敢墜職業。受分隨薄厚。況於黃卷上。賢聖臨左右。勉副立揚願。毋爲混塵垢。</text>
<title>春暖</title>,<text>春暖令人起。吾衰亦杖藜。草將歸思發。花遣施情迷。舊衲穿垂換。新醪嫩可携。憑誰話幽事。山鳥近簷啼。</text>
<title>崑玉篇。贈鄭厚己。</title>,<text>玉之產崑崙。坤靈蘊淸淑。地遐路幽昧。氷塞河源濁。至寶誰能識。千年閟奇璞。甘將瓦礫曹。寧免泥塗辱。良工忽相遇。歎息潛駭矚。携來入中國。細意加礱琢。祥光發玄夜。異氣騰還屬。價重十五城。黃金比嵩嶽。庶以淸冏質。得充王者服。向微和氏賞。堙沒空山谷。鄭生起邊朔。嶄嶄露頭角。所居旣僻遠。井觀亦易局。蓊鬱翳群沙。文采日以梏。而我惜天資。餘輝借隣燭。磨厲向二年。色澤已溢目。瑚璉誠美器。怠忽戒信宿。須令一刮眼。勿受三刖足。成就在人功。不見崑崙玉。</text>
<title>玉杯歌。謝成川李使君。</title>,<text>關西老人鬢成雪。寒食虛齋坐蕭瑟。山城貰酒淡無味。瓦器匏尊太眞率。誰似巫陽明府賢。遠寄玉杯光炯然。得之疑從獻寶宮。剖蚌始照朝日鮮。又如璇虯抱幽卵。殼破龍飛靈氣暖。殷瑚夏璉果何有。惜汝獨遺和氏眼。自經寇纏勃律河。截肪上品來無多。豪門華屋不易致。若比赤瑛奚但過。我願置之用朝享。灎灎滿酌流霞香。窮荒漂寓粥飯翁。玩此實恐招愆殃。憶昔逢君驅傳馬。冬至嚴風振客舍。相携遂作少年歡。一飮百琖那肯捨。卽今饑臥動日月。甕底生塵忍喉渴。非君負我我負腹。撞碎玉杯還造物。</text>
<title>杜鵑花歌</title>,<text>我有花樹庭中央。始來約高三尺強。居然見花五開落。已長一倍過我長。非花易老我久客。昔髮未變今滄浪。卽令花謝有明年。我年忽忽不可當。故我惜花兼惜春。珍重勿受風顚狂。花嬌惱我守寂莫。我羞對花論悲涼。誰能聽我歌此曲。爛熳共醉花陰香。</text>
<title>春盡惜花</title>,<text>春來不見花間葉。春盡稀看葉底花。莫惜尊罍黏落蕊。當愁風雨洗空槎。</text>
<title>春盡惜花 其二</title>,<text>春來花事一旬間。過眼繁華只等閑。休放落紅風掃去。殷勤留點綠苔斑。</text>
<title>春盡惜花 其三</title>,<text>殘春無處驗春歸。但訝遊蜂日日稀。忽見落花紅滿地。閑情相對暫依依。</text>
<title>春盡惜花 其四</title>,<text>惜花無計留花落。盡日巡階太劇狂。萬點隨風堪懊惱。不如醉倒藉餘香。</text>
<title>春盡惜花 其五</title>,<text>春樹繁華寂寞空。閑庭還愛綠陰籠。開花結子年年事。不向東風怨落紅。</text>
<title>初夏</title>,<text>逖矣傷時客。蕭然結夏僧。荒階移碧蘚。古樹上蒼藤。睡接禪心定。精隨老境凝。忘言坐幽夜。簷月代淸燈。</text>
<title>旅夢</title>,<text>邊城天氣混風塵。莫莫凄凄正惱人。鷄唱每依荒店曉。鶯聲忽似上林春。雖無醉臥經千日。實有慵眠動一旬。旅夢不知鄕國路。落花飛絮共紛繽。</text>
<title>別李兵使</title>,<text>玉節西辭浿水春。離亭延望見行塵。歸朝若說江潭客。側近窮途更畏人。</text>
<title>端陽</title>,<text>菖蒲葉大弄和風。燕壘蜂房處處同。自愧羸骸淹宇內。還驚令節屆天中。村邊細麥千畦綠。庭際繁花一樹紅。時物數隨流序變。老來人事更悤悤。</text>
<title>一室行。贈金顯民。</title>,<text>人生生世間。行止隨所遇。是身如秋葉。零落辭故樹。從風委溝渠。漂轉迷去住。延州非我土。忽經歲月屢。一命苟飮啄。何心廣場圃。蓋頭只數椽。蒿萊沒環堵。日長春夏交。亦足庇暑雨。蕭條容席內。不負送朝暮。況有室中書。而多戶外屨。侁侁嗜學徒。豈以逐臭故。邈矣群聖人。遺文照竹素。欣然會意處。渙若淸飆度。勿嫌君子居。編蓬類暴露。顧笑謂金生。此翁善自喩。</text>
<title>沈觀察惠米</title>,<text>吾老無家且無錢。但有一病經三年。況當春夏耐苦饑。朝夕所恃粥與饘。茫茫忽忽睡非睡。正如落帆天之邊。竹馬故人來按道。意氣偏恤溝中捐。肯分糧粒濟危途。奚啻斗水霑枯魚。輪蹄到門溢觀聽。竈突生煙驚里閭。黃粱白粲滿眼香。軟炊大嚼宜中虛。廚前小婢久菜色。晩後已覺眉頭舒。西州流餓屍遍地。發粟應關長吏事。投荒旅客不惜死。重惠豈合歸妄施。公將高義軫窮交。我縱自憐還自愧。徑呼隣叟同一飽。未敢獨私仁者賜。</text>
<title>次李仲明寄詩</title>,<text>春日蓬門閉夕煙。醒時呼酒醉時眠。端居不省離騷恨。及讀新詩始惘然。</text>
<title>次李仲明寄詩 其二</title>,<text>池塘春暖水生煙。庭院風和柳欲眠。欹枕忽驚千里夢。一簾疏雨坐蕭然。</text>
<title>多病</title>,<text>多病經行倦。移時午寢醒。林鶯捎蛺蝶。簷燕墮蜻蜓。物態猶形役。人心自性靈。香醪對微雨。菜甲摘新靑。</text>
<title>贈卞誠之赴瀋回轅</title>,<text>憶昔風塵海內淸。看君驄馬赴神京。誰知此日東歸路。猶是當時北去程。遼塞暮雲連朔野。薊門春色阻邊城。關山極望千行淚。未似他人惜別情。</text>
<title>成川使君寄示宣川所和玉杯歌 成川卽宣川婦翁</title>,<text>詩才忽得謝宣城。兼愛河南大尹淸。早向門闌瞻玉潤。新從詞翰聽金聲。年來契闊俱無賴。老去風流尙有情。何路逢迎成鼎坐。銜杯相屬展平生。</text>
<title>時物</title>,<text>隴麥黃猶綠。山櫻白又紅。欹林風色外。細磵雨聲中。遂性偕群物。忘形獨老翁。君看新乳燕。不戀舊巢空。</text>
<title>壬午立秋日紀事</title>,<text>早旱晩仍澇。天澤諒不周。甘膏化陰沴。浩浩彌立秋。立秋注逾甚。大勢决九州。朱陽閟玄霧。況覩西火流。瓦屋舊帲幪。中夜漏未休。裝囊無所惜。奔走喘如牛。朝晏始啓戶。曠庭生小洲。山川相反覆。瞻矚駭盈眸。猶疑長平戰。血骸遍坑溝。復聞隣里言。洪濤坼菑疇。都漂禾黍去。肯餘根莖留。皇穹子黔庶。忍令絶其喉。頻年降災害。憯莫知何由。餓莩蓋自古。摧壓胡盡劉。近城十家村。埋沒隨波漚。隔此二江外。幾個成魚頭。靜思水底魂。淚下不能收。父老三四人。惠然寬我愁。謂言昨日事。實非神所羞。東淵睡起龍。穴古厭卑陬。移因風雨會。挾以雷霆輈。爇雲萬炬火。亘赩赤氣浮。轟威裂崖洞。巨聲擘巒丘。蟠依千仞石。呀作百丈湫。冥冥至神物。靈變難比侔。我感喟興歎。天地爲置郵。潛鱗亦震蕩。偃蹇辭巖幽。聖哲値艱危。懷安焉可求。狹路方屼𡸣。豈敢嫌遠游。世故與農功。鬱紆沈百憂。</text>
<title>次麥飯行</title>,<text>六歲去鄕井。孤身寄荒遠。唯餘稻粱戀。口腹方自恨。餐玉負宿心。嚼麥諧始願。勑廚分早舂。細意營晡飯。中炊溜乍泫。小進氣微噴。逆鼻愛芳香。充腸悅柔嫩。無勞渠盌映。豈待素書勸。努力加匕箸。衰年倏肥健。久客借畬田。恒慙耕者遜。秋成獲私實。此足祛深懣。旣受衆目憐。寧辭迺公慁。紫殿薰風至。初嘗甸人獻。九重解憂軫。群生濟饑困。欲騰兩岐謠。樂多聲復曼。永斷腥羶慕。仍蠲蘭芷怨。殷勤護短畦。日用配蔥寸。</text>
<title>懷朴德雨灣上僑居 拘瀋中經年。出配灣上。</title>,<text>舊友多年別。淸秋此日悲。艱難懷世好。慘澹恨時危。去國湘潭遠。歸朝漢節遲。離憂與同病。白首各相思。</text>
<title>次僑居韻</title>,<text>秋來虛室意茫然。耽愛淸幽性獨偏。廚戶向山荒蔓入。井闌低水古苔緣。桑麻地靜希宵夢。几席風涼省晝眠。自笑書生餘習氣。白頭心事寓陳編。</text>
<title>次疊山字見寄</title>,<text>僑居地絶古麟山。明月常時照漢。關。怨別詩篇非遣興。忘憂杯勺豈耽閑。蕭條齒髮相離後。潦倒形容久客間。惆悵江干楊柳色。</text>
<title>次疊山字見寄 其二</title>,<text>一年秋氣動遙灣。一畝幽居擁四山。風沙晝夜近胡關。心如止水寒逾靜。身似浮雲淡又閑。西望魯連滄海上。東依箕子井田間。千秋不盡書生淚。落日茫茫下遠灣。</text>
<title>藜床</title>,<text>藜床小坐樹陰淸。蟬咽蛩吟各物情。不向關門逢尹喜。敢論人世棄君平。久拚愁病身何重。却屛壺觴累始輕。腹裏有書秋欲曬。近來陰雨少天晴。</text>
<title>白露日。鄕人餉新稻。</title>,<text>野割黃雲夕。舂分白露秋。投珠比重惠。炊玉散窮愁。口腹秪相累。菑畬未自由。豈應關塞外。偏合稻粱謀。</text>
<title>秋景</title>,<text>林木日蕭蕭。虛堂秋氣驕。詩書依絶域。燈火坐寒宵。嶺石蟠懸磴。江津阻上潮。危巢有烏鵲。風雨正漂搖。</text>
<title>秋景 其二</title>,<text>翠壁依林壑。淸霜染薜蘿。茅齋秋徑僻。桑葉夕陽多。戍鼓和殘角。村舂雜互歌。山家唯鳥雀。門外莫張羅。</text>
<title>秋分日大雨</title>,<text>八月將終秋始分。重城風雨夜紛紛。芙容水蕩蛟龍窟。草木雲霾虎豹群。鉅野泥塗愁外望。長江波浪夢中聞。應嫌玉塞纏兵氣。爲注銀河洗虜氛。</text>
<title>秋興十絶句</title>,<text>西望東臺晴日光。朝來不省曉來霜。阿誰着此丹靑手。幻出高林赤又黃。</text>
<title>秋興十絶句 其二</title>,<text>日日來來得又抛。流光已涉九秋交。今朝送盡南歸燕。猶爲明年護舊巢。</text>
<title>秋興十絶句 其三</title>,<text>秋日燈前蟋蟀鳴。常時入耳兩無情。悽然客臥關山夜。知是愁人釀淚聲。</text>
<title>秋興十絶句 其四</title>,<text>四序平分秋易傷。晝何憭慄夜何長。淸霜已改千林碧。病樹寧辭一葉黃。</text>
<title>秋興十絶句 其五</title>,<text>木落天高秋潦乾。故園東望路何難。關山八月西風急。今夜松楸白露寒。</text>
<title>秋興十絶句 其六</title>,<text>邊城霜落刺楡黃。天末高風送雁行。八月關河消息斷。故園歸路入秋長。</text>
<title>秋興十絶句 其七</title>,<text>天畔孤城落日邊。高秋物色遍山川。寒花獨保風霜後。腐草空慙雨露前。</text>
<title>秋興十絶句 其八</title>,<text>爛熳東籬九日杯。高情逸興倂相催。蕭條宋玉悲秋恨。半爲當年作賦才。</text>
<title>秋興十絶句 其九</title>,<text>殊方行止本無依。客舍簞瓢計更違。秋後歲功收得少。春間水稻種來稀。</text>
<title>秋興十絶句 其十</title>,<text>孤城又對菊花斑。落日行雲兩不還。六載故人無一字。世間窮處是關山。</text>
<title>贈白生</title>,<text>四壁風霜歲暮淸。一窓燈火夜深明。須知此日尊前話。摠是他年別後情。</text>
<title>謾興</title>,<text>城西十畝薙荒蕪。秋日黃粱佐旅廚。不爲窮愁書咄咄。寧因伏臘醉烏烏。生來自恨筋骸緩。死去誰憐骨髓枯。石室文章千古業。欲將餘論付潛夫。</text>
<title>次游客東臺韻</title>,<text>縹緲東臺紫翠重。高秋秀氣滿城濃。天浮渤澥三千浦。地接香山八萬峯。從古笙歌留勝跡。只今烽櫓倚崇墉。雲霄咫尺仙遊阻。風馭泠然不可從。</text>
<title>十月三日懷伯氏</title>,<text>終天歲月忽如流。華髮千莖感楚囚。客舍風煙黃菊老。故園霜露紫荊愁。林烏有恨還今夜。塞雁無情又一秋。誰見兩鄕垂淚處。悄然燈燭五更頭。</text>
<title>龜城行。贈元順健。</title>,<text>麗代煙塵暗西塞。枉矢東行天狗墜。棄城守宰紛如雲。千里輿圖沸橫潰。龜州彈丸迥且孤。犀也析符嚴警備。兇徒穰穰來未已。睥睨漫漫戎馬氣。長圍月暈嬰百雉。霜重鼓寒聲半起。將軍勞士士爭奮。隻手臨機運尺箠。兵前草木羽扇外。城下梯衝指顧裏。陣上老胡識虛實。自說平生閱壁壘。結髮先登到白首。蓄眼今看墨翟守。奔旗亂轍卷歸潮。掃蕩昏氛整乾紐。憑堅制勝古無比。赫赫丹靑照不朽。當時豈獨上將能。定有邦人爲左右。遺黎徼福數百歲。想見風流在後裔。元生近自龜州至。鄙夫激昂思攘袂。使汝土着保鄕井。耕鑿世世誰所惠。撫事隕淚懷往昔。欲討文章愧末藝。爾來箕封幾腥膻。時危慘憺橫戈鋋。苦心征繕只一役。撫髀獨歎頗牧賢。安得犀也二三輩。坐畫廟謨淸四邊。再覩赤子俱晏眠。與君讀書常飽飯。慷慨共說庚戌年。</text>
<title>立冬日雷。排悶。</title>,<text>雲山千疊莽脩廻。樓近關門鼓角哀。脈脈長川隨岸去。茫茫殘日下城來。衰年肺病三秋雪。永夜邊心十月雷。錯道和戎金幣盡。接天氛䘲未全開。</text>
<title>隣居笛工聲發，琴妓劉哥俱老。每月夜奏伎。</title>,<text>鐵笛誰家倚玉琴。寒空月彩散高林。彈爲白水將歸操。吹徹黃雲出塞音。行樂尙傳他日事。流離秪切暮年心。梨園樂叟琵琶女。長使騷人淚滿襟。</text>
<title>放麋</title>,<text>爾性愛閒曠。逍遙嘉樹林。曹遊隨動止。豐草在所尋。野老候時育。得之山谷陰。携來作庭玩。慰我獨行吟。厖茸一尺姿。驚躍不可禁。編籬防外逸。食以苹與芩。調馴及成長。若會人意深。雖蒙豢養恩。且免豺虎侵。終多儔侶感。未輟呦呦音。躑躅枝撑內。顧慕靡自任。徇物俗士懷。惻隱君子心。眇質經久狎。忍汝充炰燖。奈何黃拘絆。區區取荒禽。今晨命豎奚。放置淸溪潯。脫然恣敖嬉。藪澤莽幽森。出處愼虞羅。獵夫昧原箴。吾方墮網罟。六年彌陸沈。茅簷纏百慮。鬱鬱傷危襟。</text>
<title>秋日韓郞讀書三藐寺。因便寄信。</title>,<text>冠岳前朝寺。詩書靜閉關。秋陰移疊嶂。落日滿空山。翰墨開愁眼。炎涼換別顏。虛瞻南去雁。歲晏不知還。</text>
<title>放筆</title>,<text>受性恥苟得。多藏所深赧。獨於經籍上。洪纖都不揀。探尋隻字要。撥棄萬金產。其人雖骨朽。其道在方板。或敷而旁肆。或祕以玄簡。維綱貴必提。突兀安可剗。淸抽獨繭鳴。健刜銅陵鏟。細觀作者意。用才固無限。目擊乃心喩。忘言寓微莞。精神忽相感。金組焉足綰。世亂薄儒業。群飛競䎒䎒。嗚呼天壤間。寂寥一雙眼。惻愴斷絃餘。三歎廢朝饌。</text>
<title>醉筆。詠小兒。</title>,<text>白雪淨瑤階。森然開玉樹。床前兩小兒。淸美亦無度。携兒對雪醉復歌。向來哀樂當如何。</text>
<title>高郵客</title>,<text>朱絲折風巾。綠地障泥錦。契闊十年懽。纏綿五夜飮。箕城小馬流如星。故粉餘香滯曉枕。</text>
<title>伯氏忤朝議責黜。近未聞消息。</title>,<text>天隅蹤跡轉衰微。垂老乾坤萬事非。骨肉一時罹網罟。雪霜三月曠音徽。傷禽只怕聞虛彈。弱羽何堪觸駭機。故里舊栽荊樹好。無由會合益霑衣。</text>
<title>小臘雪</title>,<text>大雪迎新臘。餘寒送舊年。春深飛絮日。香暗落梅天。漠漠塵沙亂。茫茫睥睨連。虛簷對積素。偏映鬢絲鮮。</text>
<title>得伯氏書</title>,<text>近得千金信。深憑尺素論。光陰催歲盡。世事劇瀾翻。黑白隨群謗。周全出聖恩。由來種瓜地。最好是靑門。</text>
<title>酒中檢曆</title>,<text>風塵萬事摠無憀。偶對壺觴破寂寥。算盡一年三百日。就中安樂是今朝。</text>
<title>偶題</title>,<text>山城西北一村深。多病幽棲遂至今。過臘雪霜猶淅瀝。立春風日轉陰森。眞抛薄技齊門瑟。暫寄閑情趙女琴。自古干戈彌宇宙。世間賢哲盡銷沈。</text>
<title>立春日挑菜</title>,<text>殊方節物強提携。春日辛盤照眼迷。山艾綬蒼仍帶雪。水芹絲白細隨泥。泉源始動新芽短。土脈微融舊葉齊。客裏豈宜頻見此。暫時低首意悽悽。</text>
<title>新釀熟。適家人告米罄。</title>,<text>經旬醉臥倒甁罌。朝日三杯又解酲。午渴欲蘇新井水。近床還有小槽鳴。</text>
<title>新釀熟。適家人告米罄。 其二</title>,<text>條侯從理命非虛。榮啓行歌樂有餘。休把斗升撓我睡。迺公身世在華胥。</text>
<title>感遇</title>,<text>北風天大寒。日夜常觱發。季冬陽氣兆。邊土猶慘慄。峨峨太始氷。地與厓石裂。東湫屈盤龍。角鬐凍欲脫。偃蹇雲雨姿。冥冥千年窟。丈夫且安居。長夜方未畢。</text>
<title>感遇 其2</title>,<text>有鳥處江海。與世不相干。雖非鸞鳳姿。容止紛可觀。飛行恣飮啄。游戲弄淸湍。奈何引吭鳴。忽當冬夜寒。虞人伺機便。弋宿以嬰患。崎嶇歷萬里。羽毛中摧殘。顧視燕雀儔。卑棲在堂壇。方知瑣瑣者。用智獲所安。</text>
<title>感遇 其3</title>,<text>麋鹿性山藪。不願游康莊。迥然原野間。絶意營稻粱。淸流以爲飮。豐草以爲粻。敖戲候春晴。虞羅愼所藏。逍遙樂天放。庶幾無夭殤。</text>
<title>井華</title>,<text>宿酒初醒肺渴妨。千金無計潤枯腸。呼兒汲取新泉水。一味淸寒滌齒香。</text>
<title>臘月二十八日大風雪</title>,<text>歲云暮矣天地陰。一日雪下三尺深。瓊沙漠漠四無際。銀海溢眼寒光侵。兇飆夜發恣掀簸。坑塹密塞踰十尋。崩厓裂嶂白蹭蹬。疾雷擊碎崑山岑。百年故老嗟未已。壯觀平生再屈指。古城梁奚他里歸。跨馬却墜埋頂死。鄕閭聞見同一哀。況說爺孃哭愛子。嗚呼陽春不至饑凍逼。仰視高窓淚如水。</text>
<title>除夜</title>,<text>茫然晝夜任環回。及到今宵意自哀。稍稍三更三點盡。依依五十五年來。邊樓曙角沈雲表。故國春城直斗魁。愁眼不隨流歲轉。朝朝長在望鄕臺。</text>
<title>癸未元日。伯氏恰年六十。</title>,<text>窓暈微明鷄叫頻。的知今日是新春。那將一盞屠蘇酒。遙賀堂堂六十人。</text>
<title>元朝</title>,<text>天涯雲物一回新。淨盡氷霜海岱春。元日歡娛同萬室。衰年涕淚獨孤臣。城隅僦地耕田早。磵曲疏渠引水頻。料理灌園兼種秫。不知何事復關人。</text>
<title>贈李琦</title>,<text>農惟萬務本。業專四民內。自古食力士。服事親秉耒。琦也從我游。不虞爾田穢。詩書實菑畬。講誦猶灌漑。用心趣捨間。擇術審所愛。春勞覬秋穫。歲功豐報賽。新陽解土脈。微雨纔破塊。耕者方及時。勖君戒荒廢。</text>
<title>尹仲素使過相訪</title>,<text>衡門上日啓蓬藜。使節經過枉馬蹄。官路雪殘遼野北。驛樓春動浿江西。衰顏對燭驚心極。靑眼傳杯到手迷。一臥塞垣離別慣。老年情緖不成啼。</text>
<title>贈尹仲素</title>,<text>落日照桑楡。冉冉下山根。閭里擁道周。車馬溢窮村。老夫杖藜出。高蓋在我門。拭眼見故人。相慰久別魂。七年再覿面。萬事寧盡論。以余齒髮變。怪子顏色昏。摧傷風樹餘。雨露復春原。自愧陷羅罟。永負知己恩。寫哀豈無地。莫保縷命存。強收滿眶淚。百端中鬱煩。與君異榮悴。焉得同飛翻。重念聚散期。樂寡悲緖繁。僕御整騑策。淸酤湛盈尊。勿云往路長。且爲駐歸軒。游子戀京華。逐臣縻塞垣。嗟哉臨決絶。不復申晤言。何以釋憂思。所貴交誼敦。佩芳當佩蘭。種草當種萱。</text>
<title>次寄許惟善江陵</title>,<text>迢遞離居域。東西地勢窮。天將沙塞隔。水與鑑湖通。書翰新春後。悲懽七載中。寒松今夜月。應照兩鄕同。</text>
<title>答李道章赴瀋寄書</title>,<text>龍樓賓客事征鞍。遼水從天此路難。馬首長依西日落。鴻飛猶犯北風寒。書來舊好嗟何展。老去離懷苦未寬。仍想脊令原上急。欲將危涕問南冠。</text>
<title>東陽尉被査自瀋回來訪</title>,<text>遼左行人早着鞭。關山春事艶陽前。歸來道路三千里。收拾風煙百五天。遠客逢迎還酒席。異鄕流落且詩篇。相看莫歎形容改。垂老離居抵七年。</text>
<title>寒食</title>,<text>惻愴歌龍日。衰微歎鳳年。浮生傷暮境。旅泊臥春天。松柏鄕山雨。蓬茅客舍煙。良時易流轉。百感坐潸然。</text>
<title>長白山歌。贈江界金夏琳生。</title>,<text>長白山屹起。盤踞天地東。大勢直上磨靑空。北阻溟浸走却回。元氣未洩岪鬱而沖融。西支橫騖竝水行。曼衍遠赴渤澥之渢渢。龍父渴飮玄夷宮。夭矯奔頓百里不止千里一屈蟠。發爲蒙羅蓋馬。別爲狄踰之穹窿。開爲四城控扼大藩。作爲都會雄。珍禽奇物不得擅其精。有魁夫傑士間出乎其中。受材豈皆椎且駑。惜也沈抑汩沒甘長終。四時逐獸鳴桑弓。鄒魯逖矣無由通。匪伊厥初殊嗇豐。汝今結髮擔書事游學。耕亡其耦獵失曹。塞俗指笑訕愚蒙。亦知慈母朝暮倚門望。孝子立身期業崇。草生綿綿在遠道。欲以上報春暉功。曷不見長白山中產靈藥。其人賤視凡卉同。斸來携持走絶國。價重璧金齊華嵩。貝珠孔翠銀錫銅。離土入肆充百工。至寶越鄕聲乃隆。玉經琢雕光奪虹。彼美者子勿守藩與籠。嗟哉彼美者子勿守藩與籠。</text>
<title>三月一日雪</title>,<text>翳日東臺雪。從西一陣雲。煙迷初藹藹。風急忽紛紛。暫欲禁花發。終須放草薰。陽和兼爽氣。不見有塵氛。</text>
<title>暮霞還內院訊機公</title>,<text>一錫還山去杳然。人間路接上方懸。春深穀雨三三節。洞閉瓊霞六六天。獨掃空花朝玉刹。閑敲淸磬禮金仙。因渠爲問維摩詰。許渡迷津定幾年。</text>
<title>紙窓憶李萬戶</title>,<text>鑿壁安窓誰所爲。長懷逝者有餘悲。朝朝慣送流光轉。不爲人生駐少時。</text>
<title>閱醫方</title>,<text>抵老窮荒久謫居。深憑藥物救中虛。唯尋草木分三品。不取文章滿五車。垂死敢希延歷術。餘生偏感壽親書。秪憐疾病霑膏液。細學忠州陸敬輿。</text>
<title>送韓郞五相</title>,<text>邊城春盡却蕭條。久客東歸不可招。握手逢迎非昨日。傷心離別是今朝。簷泥乳燕端居靜。關樹啼禽獨去遙。莫惜雙魚傳尺素。晴川百里本通潮。</text>
<title>貧病</title>,<text>天地棲棲只一身。蹉跎五十五年人。湘潭放逐兼多病。遼海流離任久貧。囊裏有錢憐子母。篋中無藥感君臣。浮生縱死應關命。不敢嗟嗟枉損神。</text>
<title>送玄賞返京</title>,<text>身事零丁世故紛。仍傷血屬又中分。憑將絶塞千行淚。去洒橫城七尺墳。他日立揚吾倘見。一家詩禮爾曾聞。殷勤不但相離意。雙眼長懸水外雲。</text>
<title>李暐送酒</title>,<text>滄浪漁父自沈冥。但向江潭問獨醒。誰似關西李進士。一盛春酒慰漂萍。</text>
<title>頭童</title>,<text>細看頭上髮。非由黑化白。黑者因氣衰。浮根易以落。旣落黑不再。新生白如積。落之倘少延。生也當暫却。黑留恨無術。白抽巧緣隙。始憐黑盈梳。中悲白滿額。白又終舍去。黑何敢愛惜。居然老禿鶖。曾是霜毛鶴。白黑俱蛻盡。奚暇懷宿昔。廢櫛諧性懶。投簪愜心適。變脫十年間。一場造物劇。唯餘頂門光。生滅都休着。躓士思護短。詩人尙善謔。誰哉我同病。聞此當大噱。</text>
<title>庭樹行。贈延山梁遇孟。</title>,<text>我愛汝家庭樹好。一畝淸陰洗煩惱。翠幄流颸敵朱夏。靑雲偃蓋團晴昊。誰能爲我封殖之。每思將身就橫倒。關情植物尙如此。況汝風神挾文藻。彼美根莖擢厚地。培栽必賴人功早。生成雨露及良時。蔽日排風待合抱。卽今旱焰焦下土。火氣爇天泉磵燥。會當相携出汝家。暫憩庭陰重洒掃。欹眠過午減宿酲。臥聽笙竽慰羈老。然後乘涼取長道。</text>
<title>爲農</title>,<text>頻年十口苦無資。僦地耕耘敢後時。綿谷曉煙燔宿莽。小林春雨闢新菑。疏渠水短分秧晩。接塞山高種豆遲。麤飯一盂終自有。何勞屑屑強營爲。</text>
<title>遣意</title>,<text>庭蒲浥露柳含風。乳燕巢鶯各歲功。物化經營還少暇。人生漂泊且安窮。披肩短髮甘垂白。照眼繁花厭委紅。棲息一枝猶未定。哀歌蕭瑟百年中。</text>
<title>述懷一百韻</title>,<text>鼇極天行庳。鯤溟地勢曼。星文交百越。國號竝三韓。箕子殷墟麥。神君太白檀。桑麻披雜貊。薇蕨挹淸灤。仙李膺基運。綿瓜啓翼桓。治隆周禮樂。儀煥漢衣冠。世德聯垂組。門榮嗣執瓛。韜鈐大司馬。冢宰古天官。素業承墳籍。玄風脫綺紈。夙齡師匠妙。畢歲費精刓。花秀三荊紫。枝抽一桂丹。放蹄凌迥埒。發軔戒晨倌。惠渥霑端笏。光華藹襲幱。功名良易迕。寵辱劃相干。道喪泥塗迮。時和玉帛戔。亨衢方致遠。狹路早知難。白水初開跡。靑霄始整翰。披山採芝箘。漉海貢琅玕。藻鑑持衡署。雄藩授鉞壇。鶴闈參羽翼。烏閣領規彈。諫罷恒焚草。朝回每握蘭。爰居眩金奏。駑馬怯纓繁。壯節摧題柱。庸才棄畫鏝。陶甄眞蔑報。罪戾豈無端。廟算愆陰雨。胡鋒伺宴安。西隣連靺鞨。北略控戎䝠。勢比洪河决。人將隻手攔。戈明千畝敻。烽暗列峯攢。地坼黃圖破。城孤黑子完。氷霜纏耀甲。草莽窘鳴鑾。獵火乾坤燎。兵氛島嶼漫。原裒疑折爨。壑轉訝叢菆。豳壤疲薰粥。遼疆擁可汗。憑陵遭汚衊。反覆閱波瀾。閶闔欣重闢。鉤陳愴再觀。邦危當耐苦。家難屬含酸。漏命身餘幾。驚魂影弔單。傾巢淪骨肉。結塚遍岡巒。地久埋金椀。天遲下玉棺。精消仍臬兀。志屈且邅踠。惜誓愁飛鵩。牢騷警吠犴。低眉囚驥展。落翮偃鵬搏。薄俗焉同調。凡情強欲讙。懷沙甘鬱悒。投石恣欺謾。作賦非哀郢。論詩詎怨弁。那能禁絫欷。只足付長嘆。夜夢虛通籍。朝章實褫鞶。肘金抛寂寂。腰玦撫珊珊。坐憶宮廊邃。眠思刻漏殘。筋骸從潦倒。脚踝任蹣跚。塞柳笳催折。邊楡燧屢鑽。過逢希眼煖。喪亂獨心寒。廣樂徒增戚。長歌却尠懽。交期憐管鮑。姻好感楊潘。兄弟多年別。書辭隔月看。離居腸寸斷。往事涕雙汍。曩哭靈根瘁。相依病棘欒。此生延視息。未死積憂慱。忠孝嗟何補。悲傷痛若剜。深慙上丘壟。永愧墜門闌。車澁妨乘棧。舟艱畏泝灘。張廬掩蓬藋。顏巷寄瓢簞。客土聊觀稼。鄕閭或授餐。吹箎窮伍員。叩鋏困馮驩。屛逐猶齊物。幽棲異考槃。烏皮穿隱几。蛛網晦雕鞍。樹匝扶藤架。籬排護藥欄。細泉煩僕引。散帙遣兒攤。街翠槐行直。階紅萼彩團。林颸浮晝爽。荷露泛朝漙。塵靜凝懸榻。涼疏洒藉莞。鴉尋遙戍噪。鵰入暮雲盤。膏液滋禾黍。澄湖渺葦萑。砧腥抽澤鯉。野味割庭貆。卽使囊中淨。寧窺甕底乾。醒憎漁父問。醉愛次公姗。枯槁終誰惜。沈冥判自拚。災嫌緣象齒。累恐爲猪肝。埋照遺形穢。忘機覺體胖。悠然瞻鵠擧。去矣想龍蟠。黃閤訏謀切。黔黎杼柚殫。憂虞紛萬種。變故莽千般。力瑣挑豺虎。芒纖缺髀髖。氈裘張月彀。卉服候風綄。雖倚台符正。其如士卒抏。駝輪來穰穰。駱轡騁嘽嘽。校尉新降虜。將軍舊刺奸。勳庸宜日邁。答效莫時忨。豪傑俱殊列。旂常竟不刊。倘聞推衽席。會見滌瘡瘢。傾否須調鼎。扶顚要奠磐。揚芬漂渤澥。紀績鏤巑岏。象審追巖築。熊占起渭磻。珠丘頻集鳳。璧沼更翔鸞。贊贊經綸密。恢恢法令寬。洪恩覃穴蟻。微分守潛蚖。絶漠騰三箭。封關借一丸。羸驂勞款段。故步失邯鄲。杞梓臨淸漢。苔磯俯激湍。歸歟理釣具。皓首把魚竿。</text>
<title>蝗</title>,<text>大鈞播亭毒。萬族靡不有。蝗於百蟲內。受命亦非偶。生成資沴氣。茲患從來久。必俟邦政失。爲害猶指嗾。世泰或未免。豈亦遘陽九。邈矣皇王前。厥類已存否。麟鳳後代無。惡種滋稂莠。怪汝一夜間。雲凝蓋南畝。瀰漫若洪潮。畔岸迷左右。濯濯野田靑。酷經萬馬蹂。靜聽閭里談。嗟傷百年叟。物微具口腹。噍咀足致咎。但訝造化仁。鍾是眞相負。春蠶食桑葉。紅女爲奔走。農夫惜稚稼。焚瘞聖所取。人情分愛惡。天意何薄厚。災凶浩多門。可哀實窮蔀。惻愴肝肺熱。瞻卬勞白首。</text>
<title>別任理山</title>,<text>官居只在萬峯間。落日浮雲倂不還。無限靑山無限水。欲從何處望鄕關。</text>
<title>萬曆通寶錢</title>,<text>龍驂永阻白雲端。灰劫茫茫歲月闌。海外猶傳萬曆號。囊中長貯一錢看。銅山幾處風塵滿。銀漢常時道路難。關市車書俱斷絶。無人西笑向長安。</text>
<title>幽事</title>,<text>小砌花仍發。幽庭草自香。日烘簷氣煖。風轉樹陰涼。醉夢春宵短。慵眠晝刻長。斑囊憑汝在。隨意到羲皇。</text>
<title>感隣翁</title>,<text>隣翁自造容身棺。正似春蠶老作繭。復向田頭驅雀鼠。區區生死何由遣。我今無子又無田。棄置百計徒茫然。流景西頹窮饑逼。終日惻愴溝壑前。</text>
<title>次金善述相憶韻</title>,<text>萬事蹉跎塞上翁。親朋消息漢川東。泥塗跡阻靑雲迥。魂夢神交碧落通。拭眼容臺期特達。埋名謫籍感孤窮。朝廷玉筍仙班地。猶向天涯記轉蓬。</text>
<title>節度使上任歌 朴省吾由寧邊府使移拜</title>,<text>轅門螭虎動成群。推轂登壇衆所聞。闕下遙分都護節。關西卽拜大將軍。</text>
<title>節度使上任歌 朴省吾由寧邊府使移拜 其二</title>,<text>喧喧笳鼓上安州。士女如雲夾路周。回首東臺歌舞地。風煙猶似峴山頭。</text>
<title>節度使上任歌 朴省吾由寧邊府使移拜 其三</title>,<text>畫角嘈嘈節使行。火旗䫿颭入江聲。千群甲騎迎牙帳。一部笙歌擁翠旌。</text>
<title>節度使上任歌 朴省吾由寧邊府使移拜 其四</title>,<text>黃塵簇擁大江前。夾岸軍容亘海天。雷鼓三聲鐃吹發。將軍握節上樓舡。</text>
<title>節度使上任歌 朴省吾由寧邊府使移拜 其五</title>,<text>霞綃雲幕翊華堂。壁壘旌旗曉日光。六月嚴城銷暑氣。重門列戟有淸霜。</text>
<title>徂夏夜坐</title>,<text>霖雨霽已久。炎䨪留幾何。簾疏容月滿。簷豁占天多。晝熱愁兼病。宵涼醉復歌。星躔望牛女。似欲涉銀河。</text>
<title>客</title>,<text>老作天隅客。長慙地主恩。人情殊薄厚。自力強盤飧。水稻黃雲合。畦蔬白露繁。萍漂具生理。亦足慰羈魂。</text>
<title>立秋雨</title>,<text>絶塞新秋雨。孤燈竟夜聞。一年嗟已半。四序感平分。涼氣侵紗帽。寒愁逼練裙。何心惜流景。鬢髮白紛紛。</text>
<title>鷄疫</title>,<text>昔余到此邦。酷經兵火新。草木旣不留。況問鳴吠倫。犬或尋巷歸。鷄叫聽無因。孤眠苦宵長。寂寥風雨晨。飛書節度營。爲致雌雄馴。縛棲近前簷。庶遠狐貍親。幽窓警三號。快若見故人。生育數年間。乞與遍四隣。抱卵忽中毈。始訝今歲春。涉乎金火交。顚隕彌一旬。朱冠日慘悴。五德俱沈淪。次第十八翮。零落莫逡巡。雖存禽畜葬。豈忘品類仁。飮啄森在眼。足傷旅遊神。老病常少睡。夜靜浩悽辛。何以寓我懷。冥晦鬱秋旻。常聞羽蟲孼。實關祲沴頻。地絶枕塞垣。世亂澁荊榛。艱難積危慮。百端莽輪囷。永慙尸鄕翁。托物兼任眞。</text>
<title>客臥</title>,<text>客臥郭西門。冥冥秋雨繁。衰年氣無健。盡日睡長昏。樹暗依山寺。煙深隔水村。關河正泥濘。何路送歸魂。</text>
<title>前期</title>,<text>衰年遠謫病相隨。亂世前途我自知。關塞艱危長作客。陰陽迭代每如期。靑楓雨露騷人泣。丹桂風霜志士悲。回首堂堂少壯日。豈堪蕭瑟夢中思。</text>
<title>除地</title>,<text>隙地纔容席。緣隈僅啓扉。林風淸滿袖。菵露細霑衣。暫借人功集。新移客寢依。邊秋已涼冷。倚杖計還違。</text>
<title>齋居</title>,<text>淸齋斷魚肉。獨坐屛蚊蠅。寂滅禪初定。希夷道始凝。水寒秋更淨。天霽夕逾澄。不避涼飆動。耽看皓月升。</text>
<title>簟舍</title>,<text>孤賤處幽晦。豈敢求曠朗。揷籬跨短麓。不識天地廣。西偏崖稍傾。南北纔袤丈。暫仗畚鍤功。脩治平如掌。旣獲面勢安。寧無帲幪想。結宇只一間。葦簟類車輞。驟雨落細珠。煕陽漏疏網。淸飆颯以至。草木遞成響。泠然滌餘熱。實愜祛煩想。客位黯生白。秋空森魍魎。此屋誠隘陋。於我便偃仰。憶昔金華省。宸居靚弘敞。陪遊失宜當。得禍遭遷放。將身墮泥滓。未暇懷疇曩。顧茲容膝外。恢乎乃餘壤。窮達亦何嘗。君子在所養。</text>
<title>夜坐</title>,<text>良夜虛堂思悄然。誰家鐵笛撼孤眠。風燈照壁吹還靜。水月磨簷蕩復圓。院宇疏螢秋露下。塞門涼雁曉霜前。天邊一點遙星在。暫映騷人淚臉懸。</text>
<title>曉起</title>,<text>高林落葉正蕭蕭。茅店寒煙鎖寂寥。遠眼獨傷臨水日。孤心自切履霜朝。天連塞嶂瞻回雁。地接邊沙見射鵰。誰命窮途遷客恨。暮年危鬢此時凋。</text>
<title>中秋日。得李君一相寄門字韻。</title>,<text>秋半關山靜客魂。新詩遠及塞西門。誰知百道金波影。倂照三更血淚痕。世外襟懷隨境寂。城隅居止阻塵喧。匡時策略煩公等。獨保生成是大恩。</text>
<title>秋日</title>,<text>林木蒼蒼白露繁。葦花蘆葉遍郊原。空留夜月懸虛牖。又送秋風入故園。客舍悲歡隨節序。人家歌哭自朝昏。天涯幸接南宗老。淨品禪經一細論。</text>
<title>寫懷</title>,<text>幽人苦多慮。入秋轉蕭瑟。鷄鳴不成寢。長夜亦已畢。攬衣起躑躅。屋角射初日。大運浩無停。浮生終異物。賢愚各自私。萬古一蟣蝨。得失互爲根。盈虛竟誰晢。帶索非吾患。伏柱非吾拙。達識貴天和。藏用故不竭。生隨群動游。死與微雲滅。委分任去來。何勞徇夸奪。</text>
<title>寫懷 其二</title>,<text>世治人務寡。時亂馳騖妨。昔者皇王民。萬事諧所望。自足無外慕。勤息如牛羊。後代尙爭奪。飛走失其常。父子遞相哭。生死一何忙。患亂漸多門。骨槁征戰場。悲哀迫煎熬。白日慘晶光。莊氏強知化。欲以解怛傷。旣云彭聃短。曷謂殤子長。噫乎宇宙內。存沒俱茫茫。</text>
<title>寫懷 其三</title>,<text>沈憂挫壯懷。短景回長慮。衰頹疾病入。索莫菁華去。故園淸漢上。非無首丘處。舊交在遠道。彌年曠書疏。勞人願優游。仕子耽逸豫。凡情苟便適。此物混黔庶。客寓借田廬。流離強匙箸。身從末俗隱。志由窮愁著。前哲重成名。今我甘執御。白日經天速。深衷欲誰語。</text>
<title>寫懷 其四</title>,<text>先王棄萬機。迄今滿三紀。彗孛一掃天。邦難紛未已。昏衢淪日月。亂象極頹圮。宗祊固有神。聖哲啓中否。大運尙荒屯。民命等螻蟻。乾坤相反覆。觸目盡瘡痏。百六交陽九。循環蓋虛爾。昨者昴精隕。氛霧霽箕尾。周星已幾度。豈得無終始。年命恐不待。臬兀風塵裏。</text>
<title>淮翁寄贈錦半臂</title>,<text>瑞錦新裁窄又寬。塞垣氷雪念艱難。仍思禁掖修書夜。椽燭三更半臂寒。</text>
<title>淮翁寄贈錦半臂 其二</title>,<text>披來細細想容輝。繡領盤花露未晞。縱識同袍深意在。此生還愧賦無衣。</text>
<title>申氏女偕子弼華來省而歸。臨別見意。</title>,<text>兵戈關塞七年遲。骨肉空懸夢裏思。將母却嗟兒歲長。寧親偏感女心悲。風霜蔌蔌新寒入。道路迢迢舊疾隨。努力重期相見日。無令世故更參差。</text>
<title>贈申弼華</title>,<text>被命昔西遷。天地沸洪壚。蒼黃街路別。但覺腸鬱紆。客居中煎熬。晝夜雙眼枯。契闊詎幾時。七年亦須臾。不知已衰朽。看汝壯大軀。老少各變化。錯訝顏色殊。髫髮旣勝冠。我何仍黑鬚。間關千里道。三歎涕泗俱。邊霜刻人骨。得無傷其膚。棄置昨日悲。且復爲懽娛。懽娛若電逝。羽翼臨當孤。前期黯自料。後會寧易圖。摧藏方偃息。健者莫踟躕。艱危勉樹立。離合徒區區。</text>
<title>蒼山</title>,<text>蒼山樹石擁幽居。峽口遙空逐望虛。近渚游魚秋水淺。疏林寒雀夕陽餘。羸骸強起須兼杖。短髮新披不任梳。老去自傷關外客。一年無復故人書。</text>
<title>關西有一士。贈李廷樑。</title>,<text>關西有一士。本系李長庚。長庚豈不偉。發跡起編甿。葬父獲休祐。慶鍾延其名。身封隴西公。子孫盛簪纓。至今靑雲人。蟬聯門戶淸。汝雖末流遠。百代仍豪英。宛然眉宇間。秀氣露光晶。軒昂七尺幹。書劍在所成。奈何守邊徼。一經疲諸生。墮地十八年。足困蓬累行。鹽車服峻坂。未輟天驥鳴。衣冠辱泥塗。汩沒隤家聲。得無愧祖烈。當思紹前榮。樹立貴自強。學術必專精。曷殊彼田夫。食力資躬耕。卑飛忽陵翥。鴻陸連鵬程。庶遂復始願。兼諧顯親情。及時勉日邁。毋爲窮賤嬰。</text>
<title>贈金克昌</title>,<text>有儒金克昌。踵門求爲文。我惛無可應。請誦前所聞。鳥跡啓斯道。昭哉垂典墳。中間孔氏出。表章卓不群。春秋易詩禮。炳煥流芳芬。百家泝餘波。玉澤而蘭薰。周季師說繁。門戶日以分。幸賴壁內藏。獨漏秦火焚。瑰辭散六經。萬古開昏氛。瞽者得正路。免惑他岐紛。飢人飫粱肉。浹骨帶酣醺。男兒有大力。脊硬任千斤。掘地須及泉。業成唯在勤。讀盡萬卷書。直到爛齒齦。茅簷短景急。勿惜窮朝曛。身榮父母喜。擧步登靑雲。先難則後獲。昔吾夫子云。</text>
<title>蒙恩移牙山</title>,<text>恩波一起轍中鱗。千里牙州入望新。黃白鮮魚紅綠菜。不知留養幾年身。</text>
<title>贈處能尋性師入香山</title>,<text>秋風關塞外。屢見小沙彌。爲問西來意。言尋性大師。</text>
<title>游萬景庵</title>,<text>城隅梯逕繞祇林。細磵氷泉雪後深。客子到門淸磬發。禪居臨壑白雲沈。窮途別馬關山思。絶塞孤鴻去住心。浮世百年迷倚著。又携藜杖下遙岑。</text>
<title>淸川望東臺</title>,<text>東臺西望是延州。一帶雲煙摠別愁。匹馬茫然過江去。不知何處又登樓。</text>
<title>至日到箕城</title>,<text>故國窮陰接塞天。嚴程積雪滿山川。茫茫遠水寒雲住。窅窅孤峯落景懸。行邁寧辭閉關日。歸來不省到家年。浮生處處堪耕鑿。欲向箕封問井田。</text>
<title>贈平山李使君聖淵</title>,<text>西遷東徙七年中。閱盡人情老作翁。獨見君侯申款款。深憑杯勺緩悤悤。山城苦月當曲白。客舍寒燈照壁紅。莫說江都顚覆日。至今淸血洒悲風。</text>
<title>過先墓展謁</title>,<text>去國當時哭墓行。寒原霜露七年情。歸來又作湖西客。淚逬荒茅徹地傾。</text>
<title>過先墓展謁 其二</title>,<text>窮冬氷雪鎖千峯。落日攀號馬鬣封。天意亦知游子恨。滿山寒雨洗深松。</text>
<title>發振威</title>,<text>玄冬閉關後。息彼商旅行。羸骸載疲乘。千里事孤征。卽死未稱夭。奈何勞其生。北風割人肌。氷雪凜前程。野曠禽鳥靜。落月聞鷄鳴。高低尋澗岡。馬蹶川谷盲。辛勤抵兩旬。骨痛魂暗驚。流離僕夫情。相視淚縱橫。學道貴適性。到老憂患嬰。悲歌動林莽。惻惻中不平。</text>
<title>望延州</title>,<text>淸川江上望牙山。極目東南鳥不還。今日西湖回首處。延州已在白雲間。</text>
<title>癸未至月晦日到牙山</title>,<text>魑魅相隨作遠游。又將形影赴牙州。民居半雜漁商市。官路遙分雁鶩洲。逆旅新棲仍寄寓。窮途一飯且淹留。人生定有歸休日。只恐無由返故丘。</text>
<title>新寓紙閤蘆簾成。仍記白傳江州日詩紙閤蘆簾着孟光。念余老境鰥獨。何由可羨。聊以自哂。</title>,<text>流落他鄕只一身。江州司馬共淸貧。蘆簾紙閤眞相似。却恨中無可着人。</text>
<title>夜聞隣人哭子</title>,<text>人命有脩短。生死猶往來。冥然委骸骨。豈顧父母哀。哀號徹長夜。聲絶肝腸摧。叩心霜雪下。天地爲風䨪。使汝兩眼枯。逝者終不廻。惻愴百年內。抑塞何時開。且復割恩愛。爾身亦塵灰。直至萬化盡。孰能念嬰孩。南隣皓首翁。酷被情鍾催。悽悽老淚集。不知中所裁。</text>
<title>霧朝</title>,<text>前郊宿霧曙光微。近浦朽家樹木稀。旅雁雙雙緣岸起。寒鷄一一下棲飛。窮年強飯從麤糲。長夜商歌爲短衣。擾擾悤悤朝暮內。又隨人事啓衡扉。</text>
<title>二十七日丁亥立春</title>,<text>韶齡一往若飆輪。烏兔飛騰覺漸頻。小歲將臨丁亥日。新年又建甲申春。雪霜覆頂那禁老。麴糱埋身敢道貧。已把形骸從土木。不知天地有荊榛。</text>
<title>立春日風雪</title>,<text>辛盤菜甲映銀杯。令節新年暗裏來。漠漠四山風雪後。不知春色爲誰催。</text>
<title>新寓主人有阻色</title>,<text>會稽賢人皐伯通。曾從廡下識梁鴻。窮途白眼還無賴。有媿千秋烈士風。</text>
<title>除夜</title>,<text>去歲亦守夜。爲嫌新年入。新年是今年。益覺流景急。乍來忽復往。旣往不可執。荏苒日趨盡。老境莽相及。傳舍閱行旅。胡乃太汲汲。悽悽惡懷抱。前後同怏悒。寒鷄叫宵分。時節已警立。茫然委元化。衰白免垂泣。</text>
<title>甲申元日試筆</title>,<text>新年一葉已抽蓂。羈思茫然望遠汀。海岱氷霜春淅淅。江湖波浪晝冥冥。雲橫極北愁中碧。樹繞終南夢裏靑。誰念腐儒遭世亂。至今垂白歎漂零。</text>
<title>貢稅串</title>,<text>千室民居傍海安。樓臺氣雜蜃光寒。山形近挹靈峯秀。水勢平呑貢浦寬。上日魚鹽通小市。三春舟楫簇長干。新移客土生涯足。馮鋏于今不解彈。</text>
<title>次金方伯 尙 元日韻</title>,<text>初旭晴光破早朝。新春客榻掩寥寥。自憐豪氣年年減。正爲淸顏日日凋。陋巷軒車臨上節。窮途疾病感中消。卑飛敢借扶搖力。長委泥塗望赤霄。</text>
<title>別方伯</title>,<text>雙旌拂曙去難攀。多病僑居正閉關。地僻人家殘郭外。雪融官路亂山間。雄飛已逐鵬南徙。弱羽寧隨雁北還。前夜綺筵銀燭影。幾時重照鬢毛斑。</text>
<title>次方伯再用關韻見寄</title>,<text>行塵堪羨未堪攀。別後柴扉盡日關。得失神交千載上。陰晴天氣一春間。蘭心暗恨韶年度。梅信初驚驛使還。門外故人車轍跡。少時風雨長苔斑。</text>
<title>日本方寸寶鏡歌</title>,<text>容成爐中方寸鐵。一片寒光貼霜雪。赤岫雲深耶井涸。良工下斸銅英窟。江心五月天地熱。回祿呵煙電焰發。陰陽鼓橐功乃成。湛湛止水淸映骨。背爲鮫皮金粟紋。蛟螭屈盤秋潭潔。誰歟健步躡銀梯。快劍翦取瑤空月。不然吳質斫桂樹。細刮玉斧搏瓊屑。昨夜涼蟾澹無輝。人間戃惘驚如失。眞仙長嗟惜此物。欲以上補圓精缺。伯氏得之乘槎客。瑩我靈臺泯生滅。我今衰白仍廢鑷。不向明窓鑑毛髮。焉能與世照心膽。永爲群兒破細黠。</text>
<title>擬徙東村</title>,<text>垂死流離骨髓枯。裝囊隨處付江湖。南飛始似依枝鵲。東徙還因愛屋烏。自古聖賢無煖席。卽今天地盡窮途。茶壚酒榼關身物。每到移居愧僕夫。</text>
<title>不寐</title>,<text>老罷氣衰常不寐。況兼愁病臥江關。三更睡熟人間世。獨夜魂飄海上山。屈指興亡千載往。驚心榮辱十年還。隣鷄數叫簷光動。日日催凋鏡裏顏。</text>
<title>次許惟善四律</title>,<text>楚澤行吟日。囚山處處幽。地偏靑靄合。臺迥白雲浮。仙客桃花水。高僧竹葉舟。歸心頗無限。且得恣深游。</text>
<title>次許惟善四律 其二</title>,<text>近浦柴門迥。緣厓柳巷幽。天隨雙眼去。地與一身浮。暮景餘詩卷。春波具釣舟。誰能恨枯槁。爛熳放眞游。</text>
<title>次許惟善四律 其三</title>,<text>供世饒脣頰。爲生冷齒牙。傷心淸漢別。回首亂山遮。故友雙魚贈。新詩隻字誇。何由靑眼對。共賞仲春花。</text>
<title>次許惟善四律 其四</title>,<text>南國茶含舌。東津蔣吐牙。山雲浮更住。野樹缺還遮。別夢憑誰說。生涯欲自誇。幽居催釀秫。半拆映江花。</text>
<title>江湖</title>,<text>江湖日暖上游魚。浦口帆來碧水虛。細雨淸明寒食後。和風舶趠楝花初。年華易送靑春盡。身事空看白髮餘。景物不殊京國好。暫時流淚已沾裾。</text>
<title>松架</title>,<text>偸生迫物理。羈旅敢自安。移家近冶谷。所歷飽艱難。爲避疫癘遍。豈擇店舍寬。簷題只一尺。赤日燒南端。隆熺爍瘦骨。奮飛乏羽翰。今朝假衆力。斫彼松枝蟠。虯柯駕蝸屋。結構上闌干。靑靑雪霜姿。淅淅朱夏寒。洪爐屛虐焰。陰冷襲衣冠。沈痾忽去體。可以展考槃。衰年欻壯氣。麤糲頓加餐。流離汩西南。萬事錯相干。他鄕累主人。不止瓢與簞。經營愧隣竝。有身實憂患。悤悤急景內。焉用心力殫。幾度閱炎涼。泯然埋浩歎。</text>
<title>登貢津曲城</title>,<text>城下長湖百里通。天西一望浩浮空。纖漪淨拭鮫人市。秀色晴連瓠子宮。逗浦魚鹽征稅重。上江舟楫轉輸雄。請看泛泛輕鷗羽。正似飄飄白髮翁。</text>
<title>登貢津曲城 其二</title>,<text>浮生着處寓微躬。漂泊西南天地中。七載去餐雲浦雪。一春來倚貢津風。波搖島嶼千重碧。日射樓臺萬縷紅。垂死尙餘雙老眼。每憑形勝慰萍蓬。</text>
<title>白石漁村</title>,<text>平湖控西海。地迥洲渚長。瀰漫斥鹵場。自古耕鑿妨。有山蟠浦口。隱若龜尾藏。漁屋類蜂戶。櫛櫛枕連岡。巷陌分向背。門戶異陰陽。晝夜再上潮。舴艋隨風揚。牙檣竝茅棟。紼纚繫籬傍。朝晡煙在川。酒熟篷底香。生涯寄波濤。巨壑爲倉箱。丈夫半浮居。婦女實行商。魚腥走遠市。頂戴日奔忙。赤身五歲兒。不知室處涼。觸熱拾蝦蟹。泥水猶康莊。操舟復幾時。大小俱肯堂。山林跡獸蹄。列肆謹裝囊。四民各劬勞。萬貨通農桑。物理庶可齊。貴在事天常。吾衰苦漂泊。拙分甘秕糠。臨盤愧飣餖。素餐中黯傷。嗟嗟將奚適。終老蛟蜃鄕。</text>
<title>題鄭生浦上新堂</title>,<text>慵眠閉戶一旬餘。牽率馳來看草廬。江上扁舟如使馬。門前安步可當車。衰年感我長漂泊。亂世憐君早定居。嵇紹爲孤慙鹵莽。停杯忍淚已盈裾。</text>
<title>泛海行</title>,<text>鄭生邀我肯置驛。衰朽愧作當時客。晨行纔轉霧林碧。日射方臨雲海白。卯水彌岸平不流。舟子絏舫留長洲。舷開櫓搖已出浦。掛席捩柁仍棹謳。淪波漭沆鷁路滑。渤澥無極天倪豁。東瞻三島翠幾鬟。西望中原靑一髮。尋源使者煙靄間。金節縹緲銀河灣。濤聲春撼令公石。雨氣晝壓靈人山。貝闕龍鱗粲可數。鯨翻鼇擲蛟螭舞。孤嶼回汀互隱見。遙岑疊巘相呑吐。是日漁師集衆功。巨網下截黿鼉宮。施設紘綱劇操縱。受授捷疾如旋風。忽然應接眞須臾。運斤斲輪何事無。新腥屢薦素鬐鱠。雋味飫及蒼頭奴。勸余香飯慰羈老。沃以旨酒輪傾倒。樂酣歸思終悠悠。世亂賞心還草草。薄暮廻艫雷電起。夢境怳惚桑瀛裏。不就江潭訪漁父。更向滄浪聽孺子。</text>
<title>寄贈雲山儒金之僩。因懷同邑士子李昭蕃，禪友暮霞。向鐵城時數過從。兼餽瓜蔬。篇內有及。</title>,<text>南浦春深白日晩。牙山西望雲山遠。雲山邑子富材力。別後音塵阻眠飯。憶爾問字始擊蒙。從我讀書風雪中。作者遺文等粱肉。忍饑不恤腸肚空。晝誦寧知糜粥冷。夜坐未覺良宵永。隔房翁嫗睡正牢。滿簷霜月寒鷄警。門前學徒盛冠紳。苦心少似金生人。金生豈無二頃田。棄之激揚思立身。浮世萍蓬亦固有。三歎跋馬淸江口。爾來流景詎幾許。蠹簡螢囊今健否。不患年少中廢慵。老境忽忽那由逢。千里封緘七字詩。悵然起我離憂悰。內院高僧號暮霞。牛蹄病士營丹砂。感念時物記疇昔。罏峯香蕈東陵瓜。</text>
<title>夏夜納涼</title>,<text>病暍臥湫隘。膏火患相煎。開窓納微涼。夜色始澄鮮。季夏雖苦熱。流颸已颯然。虛幬挾凄爽。展轉任所便。蚊蜹回群飛。枕席愜昏眠。氣蘇心悟永。機靜夢境圓。悠悠委時晦。忽忽隨世緣。偃仰與行止。吾道不常全。棲遑宇宙內。何地堪息肩。且爲一日計。豈敢懷歲年。</text>
<title>桑麻</title>,<text>門巷桑麻日暮淸。蕭條病起一身輕。微風不厭披衣坐。細雨何妨散髮行。率土干戈聞世變。隣家水火見人情。茫茫浩劫迷今古。飮啄奚由累我生。</text>
<title>新秋</title>,<text>涼秋白露灑梧桐。燕子歸心一夜中。玉佩仙裙徒脈脈。瓊籤曉漏漫悤悤。靑霞眇接乘槎路。碧水疑臨獻寶宮。客臥滄洲逢歲晏。江湖終屬釣魚翁。</text>
<title>新秋 其二</title>,<text>七月中分三伏終。炎䨪欲盡海天空。晴雲淨掃蛟龍雨。白露涼生雁鶩風。百日塵埃疲菽粟。十年魑魅倦萍蓬。莫愁鶗鴂凋芳草。江水秋來上有楓。</text>
<title>寄寧邊金繼善</title>,<text>浮雲西北是延州。鐵甕攙天翠黛愁。戍角傷心曾七載。塞鴻回首又三秋。猶憑夢想乘危障。強委形骸寄小舟。原憲近來知健否。茂山煙雨草亭幽。</text>
<title>送兩生。千里從我一年還鄕。 泰川金大振</title>,<text>天球雖不琢。琢之光粹溫。始脫哲匠手。連城美價存。入秦驚西隣。還趙耀北藩。至實世所希。文采動乾坤。匹士重意氣。千里逐南轅。辛勤負笈義。永歎末俗敦。精貫金石開。烈心欻飛翻。積土必成山。鑿井必到源。色難非壯夫。勇往踰孟賁。閫閾日造詣。窙豁覩本根。岷江下巫峽。溔渺長波奔。赤驥服遠駕。軼景超崑崙。相隨歷四序。忽見草露繁。漸近授衣月。況感履霜原。芒鞋涉關河。歸念劇風幡。空虛守孤寂。惻愴臨淸尊。鳥思返故林。鶴警唳秋軒。居窮別離苦。年老涕泗煩。悶爲貧賤詠。愧贈仁者言。春來桃浪暖。期子在龍門。</text>
<title>送兩生。千里從我一年還鄕。 博川金瑗</title>,<text>擇美衆所趣。處苦人所捨。桃蹊往跡多。棘林來蹤寡。仲尼昔在陳。絃歌盛從者。瞻依有宮墻。患難遺曠野。中誠苟不眞。外慕實爲假。始我旅西塞。學徒溢旁舍。兩生挺翹楚。良材比楸檟。內移猶網罟。南望酸脛踝。追隨爾脚胝。感念吾顏赭。從師道固勤。逐臭計應下。虐雪走嚴冬。淫霖坐炎夏。守志甘淡薄。行己極脩雅。曉卷尋細字。宵釭續膏灺。本自具鑪捶。豈伊資陶冶。俛焉襲韓蘇。急欲攀屈賈。他鄕徂歲闌。故林涼飆灑。寧忘綵衣斑。已愴白露瀉。別促歎賓鴻。路長愁僕馬。停杯悲滿懷。握手淚盈把。倘展造父駕。先看孺子社。</text>
<title>哭淮翁</title>,<text>我懷豈不悲。生別仍死別。生猶望前期。死當終淪沒。忽去間幽明。永與天壤畢。風神森眼目。若淘水中月。冥茫從物化。驚電隨一瞥。憶昔少壯日。銜杯倚傲兀。肴核空在陳。壺觴湛不發。年命吾詎幾。惻惻長蕪絶。</text>
<title>哭淮翁 其二</title>,<text>少小富結友。託好踰密戚。綢繆弱冠年。久要見頭白。及茲零落盡。留者返爲客。纍纍土中骨。人命匪金石。後生門戶多。前輩不可作。身老縱得歸。何處展宿昔。春風濯新柳。曉霧褰高閣。一逝混茫茫。交期付冥莫。</text>
<title>哭淮翁 其三</title>,<text>辰往世若浮。道屈身爲累。歸客滯逆旅。濛汜行易至。宛彼在心友。舍我先脫屣。逝者薄滋垢。存者疲久寄。達生亦何聊。莊聃有遺意。彭殤苟一途。悲喜可兩棄。志士狹中寰。憂人感年駛。錯莫此二柄。無言黯垂淚。</text>
<title>哭淮翁 其四</title>,<text>人生旣終鮮。四海唯一身。桑楡蔭松柏。獨於夫子親。契闊暮年期。約我淸漢濱。我歸豈有日。但感道義淳。窮途萬事裂。百端中酸辛。永望白雲樓。繫舟杳無因。橫城不毛田。朝夕返吾眞。依依上江楫。泉路當會神。</text>
<title>李統制舜臣墓</title>,<text>將軍一劍靜滄溟。東極山川洗血腥。匹馬獨來營葬地。墓門松柏至今靑。</text>
<title>任君孝達與伯氏同甲申。世居京師。移葬其親湖南。自以年老子孫弱。求郡得綾州。將爲歸骨計。意悽涼甚悲。余聞而賦之。</title>,<text>聞君出牧連珠府。垂老分符未博閑。肯藉絃歌資素業。欲將骸骨傍靑山。春蠶作繭甘終老。秋雁隨陽杳不攀。唯有故人離別恨。流年偏感甲申還。</text>
<title>月下</title>,<text>月華被我衣。洗然如秋水。還將淸淨身。坐此澄明裏。披襟遡霄漢。寸心亦不起。圓靈湛皎潔。洞澈消餘滓。虛潭貯寒影。生滅俱無累。夜靜天籟絶。微瀾息纖綺。得之俯仰內。萬劫相終始。耿耿到三更。人間睡正美。</text>
<title>鄭生送魚肉</title>,<text>馮驩傳舍劍空長。鴻雁何曾足稻粱。千載身歸華表鶴。三旬夢斷菜園羊。新刲鼎肉澆漿美。兼割河魚點豉香。慙媿理生難自力。却憑刀几緩愁腸。</text>
<title>次坡翁和陶貧士詩韻</title>,<text>移居太湖西。隣竝少因依。蕭條寡生理。迫此將落暉。授衣感窮節。庭宇淸霜飛。芳草旣消歇。歲晏與誰歸。豈聞苦節士。戚戚疚寒飢。但念百代後。惻愴令人悲。</text>
<title>次坡翁和陶貧士詩韻 其二</title>,<text>朝起霜露繁。負暄坐茅軒。所居豈無隣。四望皆田園。田園半收穫。處處饒人煙。而我獨何爲。謀拙愧計硏。仲氏甘縕袍。在困猶有言。君看范史雲。甑塵方稱賢。</text>
<title>次坡翁和陶貧士詩韻 其三</title>,<text>我不如淵明。乃如無絃琴。黯黮塵埃中。寂寞閟淸音。徒聞識奇字。未見載酒尋。況望白衣人。惠我供孤斟。士窮非一途。足以起遠欽。千載東籬下。蕭條同此心。</text>
<title>次坡翁和陶貧士詩韻 其四</title>,<text>無室憶尸鄕。無田懷土婁。倘規不耕穫。瓜投望瓊酬。孔明始龍臥。於世計亦周。欻起舍耒耟。獨爲天下憂。良圖中錯迕。伊呂豈易儔。襄陽有遺壟。蕪沒焉所求。</text>
<title>次坡翁和陶貧士詩韻 其五</title>,<text>陶然一醉眠。外此不相干。嗟哉口與腹。負汝食爲官。結髮從善宦。常愧竊素餐。故茲臨老日。顑頷傷歲寒。唯有烈士腸。不摧壯夫顏。棄置勿復道。泯然長閉關。</text>
<title>次坡翁和陶貧士詩韻 其六</title>,<text>霜風卷秋蘀。颯颯走枯蓬。嘉菊破金英。一一擢天工。時節逝晼晩。國香哀楚龔。至人合元和。汩與流俗同。榮枯俱可捐。得失何塞通。良辰對蕭索。二仲不我從。</text>
<title>次坡翁和陶貧士詩韻 其七</title>,<text>逍遙東皐上。屬望王江州。翳然桑柘影。松菊眞我儔。雖無金張遇。自信嵇阮流。一瓢有至樂。千鍾貽後憂。吾貧甘獨醒。縱醉誰相酬。窮賤亦何嘗。君子當自修。</text>
<title>九日無酒。次陶詩己酉九月九日韻。</title>,<text>九日霜露濃。葉隕林影交。時菊有黃華。勁風寒不彫。采采滿懷袖。薄言上山高。擧頭見鴻雁。嘹唳度靑霄。安得一斗酒。慰我卒歲勞。豈無數畝田。春旱禾穀焦。四隣歌笑喧。竟夕樂陶陶。獨有幽憂人。寂寞坐終朝。</text>
<title>靈人山 一作寧仁</title>,<text>秋曉挾枯竹。徐步得幽磵。窈窕儒宮西。稍涉溪流慢。蒙茸陟危磴。曲折乘險棧。石秀陰靄褰。林瘦陽光鏟。峻壁澁投足。欹岑眩游盼。峨峨最高峯。拔地回過雁。深蟠江海上。不見丘陵間。探尋喜天霽。欲歸憂景晏。弱齡慕濟勝。鞋襪常自辦。唯知徇雙眼。未肯饒兩骭。老懶倦登覽。眞境付夢幻。偶出諧宿心。躋攀覺便串。</text>
<title>桐林寺</title>,<text>窈窕林麓西。寂寞禪莊閉。泠泠淸井源。上廕箐竹細。千年法王宮。破壁藤蘿翳。丹靑半凋換。衰草沒幽砌。雨淋金粟影。塵昏白毫際。變滅彈指頃。眞佛寧住世。龍象竟冥茫。山門有興替。獨怪僧史妄。謂創天復帝。神器屬顚覆。黃屋無安稅。悲涼紇干雀。身命付莽羿。豈有營道場。檀施越海裔。寄生苟朝暮。何心奉眞諦。識者付一哂。甿俗信愚蔽。三歎下坎坷。日隱西風厲。</text>
<title>大寺簷楣間。不知何人者戲書蓮堂夜宴錄。列記名人十數。預占官位。而余名在第二。計丙午年間所書。時余方十八九。殆今垂四十年。而余獨存。餘皆鬼錄。覽之若隔世事。感而賦之。</title>,<text>流落西湖白髮新。招提墨蹟更傷神。誰知壁上題名客。猶是堂中見在身。</text>
<title>香山彥機師亡</title>,<text>西嶽初聞法寶亡。叢林落日黯無光。人天競奉傳燈印。弟子新開掛影堂。案上經文披舊墨。篋中書札攬遺香。他時再闢龍華會。試驗東枝柏樹長。</text>
<title>夢東陽。是日發引。</title>,<text>霜塗野田白。風戾林柯振。故人臨永路。夙駕方遠徹。是夜夢顏色。告我別期迅。形容稍銷毀。光采猶韶潤。款曲平生言。戚嗟傷久擯。屋外聞馬嘶。悤悤酒不進。出門重回顧。英姿藹盈瞬。驚呼已茫昧。濁水淪尺瑾。惻愴天壤間。存沒集危鬢。百念坐鷄鳴。靑燈隕寒燼。</text>
<title>十月雷</title>,<text>殘年遠謫太湖南。世事驚心百慮參。十月雷霆纏海嶽。終朝風雨振江潭。魚龍大壑堪愁寂。豺虎中原想戰酣。夙計易乖身易老。此生棲息抱長慙。</text>
<title>穫稻</title>,<text>納稼山村僻。牛車日在門。兒童競收穫。鳥雀滿田園。地迮場功少。時艱井稅繁。西隣有酒伴。餘粒具淸尊。</text>
<title>遷居</title>,<text>客裏遷居避世喧。時危何處覓桃源。簪纓近接烏衣巷。魚稻斜通白石村。矮屋傍山松覆瓦。幽溪帶壑竹侵門。西偏細麓便登覽。留與他年比謝墩。</text>
<title>次韻送趙全尹 絅</title>,<text>使節州章日日新。主恩前後未安身。鯤鵬海上三山曉。桃李湖南萬井春。竹馬懽迎歸字牧。板輿榮養見君臣。黃堂政有循良吏。白屋應無凍餒民。</text>
<title>次韻送趙全尹 絅 其二</title>,<text>承明出入本稱宜。五馬爲州却有辭。大尹當官人摠喜。君王錫類世爭知。蛟龍失水何堪記。鴻鵠摩霄不可追。肯枉軒車留遠轄。敢將離索惜分岐。</text>
<title>天寒</title>,<text>天寒澤國暮雲多。獨向虛齋強嘯歌。豈有文章供老病。空將歲月費消磨。籬根細雪饒靑草。江上高風卷白波。世事不堪頻悵望。中原群盜尙橫戈。</text>
<title>臘月初吉夜夢預賀儀。口占一律。覺後記頸聯京字韻甚了了。未知何祥。仍補首尾成篇。</title>,<text>天門晴旭射雕甍。兩戺朝儀簇仗平。日耀龍鱗開寶座。春隨鶴馭返神京。應將喜氣排冤氣。倂把懽聲作頌聲。夢罷白頭縻逆旅。小窓南畔曙燈明。</text>
<title>後七日。恭聞東朝將以長至前三日發北京東還。次韻志喜。</title>,<text>長安宮闕翼千甍。驛報騰歡慶太平。馬角欲生旋鳳輦。歲陽初動發燕京。天邊雨雪陰山色。關外波濤渤海聲。應有威神嚴警衛。早看璇極日重明。</text>
<title>送鄭生西行迎駕</title>,<text>朔風天地閉。氷雪厲河梁。居人墐北戶。饑凍臥空床。鄭生遠于邁。千里不齎糧。借問何爲爾。樂此行役忙。副君久幽燕。皇穹黯冥茫。八年父老思。引領西塞長。殊庭適悔禍。鑾輅歸瑲瑲。百神擁環衛。日月垂晶光。今子候前途。喜氣排嚴霜。足趼赴百舍。險艱猶通莊。山川曠綿邈。遼野莽蒼蒼。憶昔喪亂初。鬱紆回我腸。安得揷羽翎。拭目衢路傍。</text>
<title>可歎</title>,<text>山中朽木古形貌。每夜當蹊作光怪。世間萬事無不有。天上浮雲足變態。丈夫坎凜方齟齬。刻畫逢迎盡流輩。從渠耳病聞蟻鬪。看我目光在牛背。</text>
<title>除夕得島客詩。次韻</title>,<text>漂零滄海一孤臣。萬里郵筒筆有神。南極炎蒸堪禦魅。西湖霜雪尙爲人。時危痛哭懷存楚。道屈絃歌憶在陳。同受新年且同病。兩鄕殘燭照嚬呻。</text>
<title>又次短律</title>,<text>問俗人情異。還家客夢疑。求田抛宿計。着處覓新知。病與三尸住。窮將一鬼隨。他鄕莫深恨。斗酒強舒悲。</text>
<title>又次短律 其二</title>,<text>徂年超若失。吾黨歎歸歟。地闊江湖上。春生雨雪餘。音書時緬邈。鬢髮日稀疏。汩沒洪爐內。甘從一氣噓。</text>
<title>又次短律 其三</title>,<text>方丈重溟外。西湖積水中。交壇懷異日。客土恨殊風。海運鵬圖壯。氛銷劍氣雄。明堂將議禮。終屬魯申公。</text>
<title>除夜</title>,<text>悽悽如對別離筵。欲挽良宵已渺然。斗轉河橫鷄唱後。此生眞擲甲申年。</text>
<title>乙酉元日。次東坡惠州八首。</title>,<text>新春適何自。一日遍九州。雖令來稍緩。豈復玄我頭。柴門強隨俗。木梗與土牛。晩起步林丘。不羨千戶侯。</text>
<title>乙酉元日。次東坡惠州八首。 其二</title>,<text>始至孰相招。欲歸誰見許。西南苦流播。歲月且十暑。他鄕閱朝暮。安敢懷故土。嗟哉生有涯。造物當捨汝。</text>
<title>乙酉元日。次東坡惠州八首。 其三</title>,<text>僑居枕山麓。雲木繚細岑。不省春候近。喜聞幽鳥音。好友適相命。尊酒屢對斟。一醉報新年。何必吾家林。</text>
<title>乙酉元日。次東坡惠州八首。 其四</title>,<text>昨日已舊年。卒歲遣優游。新春益催老。撥棄懽與憂。流離具饘粥。澹然無所求。聖哲甘旅人。曷足懷去留。</text>
<title>乙酉元日。次東坡惠州八首。 其五</title>,<text>元日刻漏展。負杖時行藥。春杯薦卯酒。膚革暫沃若。小園稍可涉。新泉已堪酌。坐待梅萼敷。流光紛照灼。</text>
<title>乙酉元日。次東坡惠州八首。 其六</title>,<text>巡園學爲圃。是好瓜芋區。晩飯摘嘉蔬。亦足代鮮魚。櫻林外隱映。柴楥拒猴狙。預想幔坡雨。點綴淸露珠。</text>
<title>乙酉元日。次東坡惠州八首。 其七</title>,<text>開園有三徑。卜隣無二仲。携鋤越幽磵。去覘春泉動。君看太廟犧。豈願牲牢用。陶然北窓下。一枕華胥夢。</text>
<title>乙酉元日。次東坡惠州八首。 其八</title>,<text>春魚欲上水。大小各爲群。漁師設網罟。逗帆南浦雲。野徑通江市。時復展殷勤。客舍有長鋏。不敢煩薛君。</text>
<title>立春</title>,<text>太史王春紀。新年穀日來。水生孤嶼沒。雪盡亂山開。海內親知少。湖邊老病催。佳辰易流轉。忍斷手中杯。</text>
<title>次韻枕海堂 八首</title>,<text>細徑縈巖構。平臺俯石欄。近天邀鶴馭。臨水把漁竿。鷗鷺春聲早。簷楹夜色闌。端居娛耳目。不用恣遊盤。</text>
<title>次韻枕海堂 八首 其二</title>,<text>供世常違性。耕田每苦飢。何如規別業。爛熳結幽期。地湧凌波石。天開浴日池。雲煙疲應接。那得易言詩。</text>
<title>次韻枕海堂 八首 其三</title>,<text>城郭西湖上。亭臺北斗間。扶桑曾斷石。方丈舊神山。境接三淸勝。身游一氣閒。群仙紛冉冉。駐節幾時還。</text>
<title>次韻枕海堂 八首 其四</title>,<text>晴湖疑攬結。快閣嗜躋攀。日出雲霏外。星羅沆瀣間。朝昏頻悵望。漁採各知還。鶻沒天低處。蒼然極浦山。</text>
<title>次韻枕海堂 八首 其五</title>,<text>雖無廣場圃。亦足具簞瓢。醜石扶藤架。危簷接柳條。鮫機隣水檻。漁艇駕風潮。更是招邀處。村蹊未覺遙。</text>
<title>次韻枕海堂 八首 其六</title>,<text>閣道便臨眺。林篁巧翦栽。風從黃雀起。波送白鷗來。野岸隨天闊。春帆候月開。乘槎迷處所。何路問登萊。</text>
<title>次韻枕海堂 八首 其七</title>,<text>鉅野臨湖盡。孤山際海浮。微茫環極浦。呑納混長流。寶氣涵珠蚌。神光鎖鐵牛。已依鮫作室。更接蜃爲樓。</text>
<title>次韻枕海堂 八首 其八</title>,<text>林表依山閣。籬傍駕海船。登臨雙眼在。奇勝一方傳。日麗淸江上。春深白髮前。風塵正漂泊。絶境轉茫然。</text>
<title>哭金尼山 慶祖</title>,<text>流離十年內。親懿逝不待。衰途値末運。白日斂光彩。久別慘中懷。及茲又一倍。平生婉孌交。屈指無半在。風霜栝柏摧。弱植我安悔。常思後會時。共惜顏鬢改。忽爾永淪翳。茫如珠沈海。丈夫貴志槩。豈必居鼎鼐。劇談滿尊酒。相期展樂豈。存沒與願違。落淚向眞宰。</text>
<title>哭金尼山 慶祖 其二 其弟定山君傳訃</title>,<text>人命比晝夜。脩短各有程。所悲同袍友。契闊間平生。蕭條異鄕別。十年憂思幷。況伊處存亡。焉免心骨驚。嚴霜瘁徂物。嘉卉委朝榮。陰崖半死桐。宮徵誰爲鳴。南州隻鷄奠。三歎網罟嬰。萬古一丘壟。胡乃傷我情。悽悽定山書。孰是無弟兄。惻愴天壤間。與君俱恨盈。</text>
<title>壓海亭次韻</title>,<text>鼇頭一面駕紅亭。地勢憑高控遠汀。已挹虛濤浮小檻。還收秀色滿疏櫺。階除晝接鹽煙白。草樹春連蜃氣靑。永夜澄明迷上下。今年河漢最多星。</text>
<title>雄鷄爲隣犬所斃。次杜陵鷄柵韻。</title>,<text>衰病減睡眠。況兼憂患迫。畜鷄求三號。豈止資飽喫。喜從天宇闇。拍拍聞奮翮。翰音傳四隣。動作連萬宅。老夫方展脚。徐起理簪幘。僑居向三年。不昧昏曉隔。防虞戒棲塒。掇禍在下柵。猘狗迷汝來。叢榛祕蹤跡。獰牙扼彩吭。折首僅一擲。朱冠殞五德。丹血灑半席。守夜與司晨。同功反相厄。惜汝觜距雄。專場舊無敵。塌翼片晌內。若喪良友益。居然塞上翁。得失竟誰析。羈窮少稱遂。觸事多慘慼。寂寥臥徹明。展轉愧匪石。幽窓風雨交。愁思何由釋。百錢買長尾。呼童問巷陌。</text>
<title>春日</title>,<text>山阿棲託愜幽期。觸處韶華眺望宜。春嶠洩雲埋疊嶂。曙林興雨濯繁枝。畦塍競斸黃泥岸。磵谷新疏白水陂。客土無田生計薄。草堂晴晝閉希夷。</text>
<title>買田</title>,<text>已衰世方亂。未可歸田廬。百口轉窮餓。十年無定居。春光生野潤。日色動江虛。此地宜耕稼。吾將終荷鋤。</text>
<title>買田 其二</title>,<text>食土疲更賦。開田只數畦。未堪資飯稻。纔足佐羹藜。瘦地寧宜稼。荒菑不受犁。西偏須種秫。待雨破春泥。</text>
<title>閑居</title>,<text>長日無營懶性成。幽窓睡起乳禽聲。春風不管林花落。夜雨偏催逕草生。流水行雲俱適意。山僧野老各忘情。時危尙有棲身地。留眼殘年看太平。</text>
<title>避疫四徙至坡川</title>,<text>徙歲纔逢兩麥秋。遷居幾欲半牙州。豈妨桑下三宵宿。不及征南一處留。傳舍閱人猶未已。乾坤饒我且行休。如何僦得寬閑地。自結茅茨送白頭。</text>
<title>四月二十二日繁霜如雪</title>,<text>四月終旬霜似雪。蓬茅一望白皚皚。如今天地陽和遍。那得稜稜殺氣來。</text>
<title>四月二十二日繁霜如雪 其二</title>,<text>群物晨朝氣慘傷。須臾日照復輝光。可憐一寸陰崖草。如許天時尙負霜。</text>
<title>洪參奉楶挽</title>,<text>祿仕何曾走俗紛。田廬終擬老耕耘。賢郞幹蠱傳家足。貴壻乘龍擧世聞。南嶽久藏玄豹霧。西湖新掩少微雲。高門一代風流盡。大谷春陰黯夕曛。</text>
<title>洪鄕老鐸挽</title>,<text>田園安步可當車。衰晩優游樂有餘。門外稻粱供賦稅。庭前蘭玉付詩書。交期自托輸心後。存沒還驚識面初。惆悵襄陽耆舊盡。一春閭巷轉蕭疏。</text>
<title>獨立</title>,<text>獨立靑林畔。長吟白水間。茫茫兩儀闊。杳杳一身閑。骨肉何人在。松楸幾日還。病餘初屛酒。詩罷暫開顏。</text>
<title>徐步</title>,<text>四月淸和溪日暄。家家鷄犬各柴門。松陰草際唯雙屐。黃鳥靑林又一村。處士誰開蔣詡徑。游人欲過辟疆園。歸來好趁炊粱熟。山下輕煙斂夕痕。</text>
<title>次東嶽枕海堂韻</title>,<text>新構華堂碧水濆。全家道氣許眞君。瀛洲採藥舟應到。河漢乘槎路不分。春霽螺岑千點見。月明漁笛數聲聞。從來大隱居城市。未似山林鳥獸群。</text>
<title>次東嶽枕海堂韻 其二</title>,<text>春波漭沆太湖濆。風磴躋攀一訪君。白石村煙濃欲合。新坪樹色淡初分。漁舟掛席朝朝見。蜑戶鳴楖夜夜聞。咫尺塵囂猶昨日。超然已似出人群。</text>
<title>昭顯世子哀詩</title>,<text>天道有廻環。否泰不可長。鍾禍憯莫悔。一往偏我方。儲君返故國。倚伏似循常。奈何三月頃。忽去遊帝鄕。皇穹久疾威。冥昧理難詳。憶昔駐幽都。旋軫恒在望。笙鶴遽上賓。幾日復來翔。向謂九年闊。千載永茫茫。前星晦夜色。少海收春光。凄涼碧鏤宮。埋沒玄圃堂。龍樓問寢地。苔蘚積已荒。貴賤同至懷。曷以喩摧傷。仰揆宗祀重。百神俱怔惶。登筵舊賓客。淪謫限朝行。奚由禦螻蟻。寸斷無餘腸。銜恩未得報。但媿骨髓藏。回遑玄造內。颯颯顚鬢蒼。</text>
<title>旱風行</title>,<text>疾風經月吹湖縣。湖上靑山塵外見。嗔雲妬雨掃却盡。似與旱魃爲聲援。村前巨木餘十圍。枝幹日日相交戰。大麥委地小麥枯。壟上行人淚如霰。庚辰之年遭大無。賣兒富家傭爲奴。到今不知死生處。汝豈識我隨泥塗。愼勿老作耕田夫。</text>
<title>疫癘行</title>,<text>丙子以來洪河決。死喪多門不忍說。饑荒災癘莽相仍。不但鋒鏑流人血。東西海宇數千里。虐焰上冒高穹熱。尙書兄弟廊廟姿。玉樹一夜衝飆折。牙山南村民戶殷。四年骨骸堆丘墳。汝死豈知生者哭。哭聲處處干靑雲。何由得徹天公聞。</text>
<title>憑高</title>,<text>遙野平林莽蔽虧。憑高悵望獨多時。十年去國爲農遠。五月尋山採藥遲。澤畔形容翻自哂。關中消息盡堪疑。淵明抵老添衰懶。潦倒新成止酒詩。</text>
<title>草亭</title>,<text>湖上新居一草亭。浮生已老尙漂零。危棲有恨憐烏鵲。急難無人感鶺鴒。故里兵戈民戶散。異鄕風俗歲時經。蕭然坐愛前簷豁。不礙南山送㫛靑。</text>
<title>覽本草</title>,<text>少壯絶旁好。獨性愛書史。敝精數十年。刻楮窮拙技。始慕濟時策。妄擬恢至理。晩途却參差。平生計非是。近看桐雷方。事業乃在此。爲儒破萬卷。未救一餓死。豈如抽鴻寶。得令眇者視。彼微草木滋。天地鍾厥美。根莖異功用。金石殊佐使。向靡上池眼。疇能覻源委。妙抉造化情。熏灌淪骨髓。固知聖賢心。辛苦保赤子。人言躋壽域。小道斯爲鄙。致澤旣無術。活命胡可已。世末風氣昏。疫癘遍遠邇。願借刀圭力。抉見癃病起。</text>
<title>浦亭十詠</title>,<text>暝色斂長洲。風濤已浩溔。微茫煙靄間。一點漁燈小。</text>
<title>浦亭十詠 其二</title>,<text>天西亘赤岸。樹木繞靑蒼。認是新坪縣。村煙報夕陽。</text>
<title>浦亭十詠 其三</title>,<text>艛艓去飄颻。雲波百里遙。回帆不用楫。長自信風潮。</text>
<title>浦亭十詠 其四</title>,<text>漠漠西山色。長銜返照頹。朱顏日凋換。盡向此中催。</text>
<title>浦亭十詠 其五</title>,<text>春來苦多風。始出遊花嶼。不謂一旬間。繁華遽如許。</text>
<title>浦亭十詠 其六</title>,<text>湖呑洲勢狹。潮泛浪花舒。盡日群鷗舞。機心乃在魚。</text>
<title>浦亭十詠 其七</title>,<text>初日照孤峯。憑軒望桂浦。閑看赤城霞。化作滄江雨。</text>
<title>浦亭十詠 其八</title>,<text>古寺中秋月。金波夜久澄。淸光如可掇。貯以玉壺氷。</text>
<title>浦亭十詠 其九</title>,<text>煖閣臨高牖。江天暮雪寒。誰知驢背客。只好遣人看。</text>
<title>浦亭十詠 其十</title>,<text>巨石水中央。晴雲淡又濃。霏微滄海上。不肯事從龍。</text>
<title>黃昏</title>,<text>莽莽人間世。柴門只一筇。疏雲生野火。細雨響村舂。井里傳呼急。官家賦稅重。艱難感漂寓。濁酒待誰供。</text>
<title>還烏衣。別坡川親故。時留家累烏衣</title>,<text>我生如浮雲。窮老不安宅。世故每驅遣。眇然將奚適。欲返烏衣居。百口會良覿。坡川亦異鄕。彼此俱遠客。盈盈一溪水。相望實咫尺。惜與隣里別。臨發意慘慼。況伊東西陌。招邀盡密戚。婆娑桑柘陰。杖屨陶日夕。出門再歎息。茲歡付蕭索。少壯輕聚散。晩途苦離析。婉孌岐路間。終恨寸心弱。去住乖至願。何由似宿昔。</text>
<title>次伯氏韻寄題權參奉江閣 癸未南遷時會別于此。故詩意悲切。</title>,<text>骨肉情何斷。流離病轉嬰。經過懷別業。存歿恨餘生。絶岸窺金瀨。高軒對玉衡。柴門容再叩。淚落暮江淸。</text>
<title>閏月書事</title>,<text>閏月園林飛乳鴉。樹陰藤蔓亂交加。晴軒永日渾無事。唯見游蜂釀豆花。</text>
<title>閏月書事 其2</title>,<text>伏熱乘人午睡煩。看書欹枕已昏昏。床前一部南華卷。唯遣淸風盡意飜。</text>
<title>閏月書事 其3</title>,<text>閑居靜散日如年。無數蟬聲警晝眠。老屋西偏喬木影。參差已過半庭前。</text>
<title>閏月書事 其4</title>,<text>閏月中分夏景斜。風光猶屬野人家。油幢碧擁三眠柳。霞幕紅圍百日花。</text>
<title>閏月書事 其5</title>,<text>旱魃經天七月來。熱雲如火膩氛埃。絶防漉井澆炊甑。忍斷開尊點酒杯。</text>
<title>閏月書事 其6</title>,<text>靈山高頂古龍湫。膏雨三時歲有秋。一自風雷移窟宅。更無雲氣到滄洲。</text>
<title>閏月書事 其7</title>,<text>江潭舊路接沙堤。黃閣朱崖出處齊。力霽雷霆扶社稷。身傾霖雨慰黔黎。</text>
<title>閏月書事 其8</title>,<text>服齋才子行吟地。處處江潭舊跡疑。北望關山更萬里。夕陽秋草至今悲。</text>
<title>閏月書事 其9</title>,<text>賢豪開濟屬風塵。戰伐揚名各有人。勳業不隨文武別。一時麟閣兩宗臣。</text>
<title>閏月書事 其10</title>,<text>將軍遺廟戍旗風。香火春秋士女同。今日客來南浦上。夕陽衰草閉儒宮。</text>
<title>春夏大旱。新竹不成。</title>,<text>名園修竹舊檀欒。朱夏炎氛白日寒。枯旱一春霖雨斷。上番新筍不成竿。</text>
<title>園蔬</title>,<text>嘗聞歲行惡。菜不熟爲饉。我生五十七。此語今而信。僑居營隙地。地狹容席僅。辛苦學老圃。嘉蔬雜葵藺。春旱至五月。黃泥若塗墐。小雨重播種。涓埃裛猶汛。亢陽仍構患。徂夏汔已閏。朱光烈午焰。露氣收宵潤。稚苗一焦卷。生意埋餘燼。茄瓜資屢摘。薑芋煩數進。中田屬蕪穢。群品甘委擯。抱甕實無計。枯井空九仞。昨暮江上雷。殷殷堂宇震。雲陰旋解駮。茫昧理難訊。近者數年間。赤魃來相趁。高穹豈虛譴。下土自嬰釁。禾穀旣抛荒。園場又足吝。物微付長歎。哀哉彼道殣。</text>
<title>閏六月十七日始雨</title>,<text>夏序方闌旱氣長。四郊禾黍盡萎黃。朝來一陣山前雨。唯借西窓半日涼。</text>
<title>四望</title>,<text>藜杖憑高四望通。古松林外夕陽東。百年眼暗干戈際。千日身埋麴糱中。過野濕雲纔帶雨。拍天驚浪每兼風。田翁舟子俱生意。樵唱漁歌處處同。</text>
<title>四望 其二</title>,<text>深巷蓬蒿細徑紆。孤村煙火小山隅。田家少婦能炊黍。漁戶兒郞解織蒲。夢與白鷗游碧海。行隨黃犢到靑蕪。輕陰點綴天雲色。好是西湖水墨圖。</text>
<title>痁作</title>,<text>旣被榮衛拘。何處逃此身。必至有前期。進退無淹辰。忍痛待今日。甘受萬苦辛。增寒始陵虐。氷雪生衣巾。未定齒牙戰。熾火又焦脣。孰謂片晌內。二氣酷相因。飛昇九天上。忽下千丈淪。毛根及骨際。搜剔靡不臻。血源與髓海。熬煎涸其津。百節解關紐。七鑿瞀性眞。昏昏逮曛暝。餘烈仍徹晨。衰老益煩促。敢辭死爲隣。但於叫呼頃。崩迫凋精神。陰陽寧暴人。小鬼本匪仁。勞形已云久。脩短聽大鈞。侜張汝詎幾。去去莫逡巡。</text>
<title>秋日</title>,<text>天邊流水夢中過。瘧熱三旬廢嘯歌。燕子高飛秋社近。梧桐半落夕陽多。林颸每繞侵階竹。苔色偏籠覆地莎。閉戶不知時序換。世人銅狄幾摩挲。</text>
<title>秋日 其二</title>,<text>菰蘆彌岸暮潮過。夜久舟人自楚歌。湖外生涯隨地薄。漢陽歸夢入秋多。驚風只解催黃葉。寒雨猶能長碧莎。老去身名寧自惜。謾將淸鏡付摩挲。</text>
<title>秋甲子雨</title>,<text>節近中秋好。霖依甲子驕。乾枯歷徂夏。澒洞欲連朝。慘澹神靈意。嗟傷父老謠。農功兼世慮。伏枕聽蕭蕭。</text>
<title>楚辭曰。至今九年而不復。余之去國。恰是九年。仍而紀感。</title>,<text>西南着處便爲家。投老浮生定有涯。逆旅因人通水火。江湖隨分飯魚蝦。脩門落日懸歸望。異域流年對物華。縱與三閭同徙歲。此心終不賦懷沙。</text>
<title>恨</title>,<text>江城白露隕靑梧。獨夜殘燈擁土爐。棣萼百年同氣盡。萍蓬四海一身孤。腸摧杜宇啼時血。淚逬鮫人別後珠。疾病艱難催鬢髮。形容勝似屈原無。</text>
<title>秋霖</title>,<text>淸秋感積陰。浩浩成歲霖。白日變晦昧。爽氣還鬱沈。水中見秔稻。畎澮何由尋。嗟哉南畝人。旱澇互相侵。曷以充爾腸。溝壑固其任。我愁臥茅店。長雲蔽崇岑。故國不可望。況阻江浦深。關梁閉泥濘。衰疾廢歸心。飛來病足鶴。顧步在西林。欲往毛羽短。歎息有哀音。</text>
<title>同邑宰遊小山。有再會之約。</title>,<text>地闊沙平眺望開。小山高控一川廻。蒹葭白露秋聲起。秔稻黃雲暮色來。久怯蛇杯常伏枕。暫隨鳧舃強登臺。重遊却怕西風冷。只待巖花放蕊催。</text>
<title>重次邑宰和韻。末句答秋花辦事催之語。</title>,<text>雙眼風塵未擬開。茫然世路首空廻。山河萬里干戈滿。江海三年日月來。豈許夢魂歸北闕。只容愁疾上西臺。淸秋幸接招邀慣。能事知君不受催。</text>
<title>家鴨乳鷄雛</title>,<text>鷄乳在庭內。有物來攫之。十雛毛羽細。中路失母慈。日夕無依泊。短翮可棲塒。欄邊一文鴨。痛若軫孤遺。展側懷抱間。覆翼實勤斯。夜久聞拍拍。引領防狐貍。晝行異飮啄。顧視鳴聲悲。悽悽急難情。未沫風雨時。孰謂蠢動儔。用意乃故奇。縱然形氣殊。寸腸炯不疑。豈要鄕黨譽。勉焉仁義施。塞性間人禽。所貴者良知。昔賢感同胞。茲道安可私。嗟哉鄧伯道。事出通人爲。君子誠惻隱。激烈雙淚垂。</text>
<title>感秋</title>,<text>四序一推移。寒暑不可遲。草木被霜露。昭質日以虧。蘭芳遽銷歇。況伊蕭艾姿。昊天非不仁。生殺各有司。受命造化內。孰能脫盛衰。大運旣錯戾。哲愚俱淪夷。江河忽震蕩。豈見洪鱗遺。賢哉商山皓。自珍貴無疑。衝飆殞群物。尙保丹桂枝。得失辨毫芒。冥冥去採芝。</text>
<title>夕望</title>,<text>秋山黃葉擁寒溪。久客思鄕意轉迷。一室生涯依井臼。十年身事委塵泥。風雲只繞丹霄北。波浪長浮碧海西。拄策柴門頻悵望。亭亭落日傍人低。</text>
<title>遊白石。用臺韻。</title>,<text>多暇賓筵選勝開。天虛洲陼莽脩廻。林皐拄杖常孤往。江浦肩輿偶一來。水國寒生龍窟宅。雲衢氣霽蜃樓臺。西邊落日東邊月。莫遣深杯到手催。</text>
<title>道傍古松</title>,<text>道傍一古松。分作四虯龍。托根抱危沙。老幹各巃嵷。陰蟠十畝寬。秀入靑雲重。昂藏千歲姿。柯葉日以濃。偃蹇雷雨會。慘澹霜雪容。但恨失所處。立當車馬衝。溪湍齧其趾。上有蔦蘿封。孤生飽塵泥。悵望霞外峯。苦遭野火燒。萬穴集蟻蜂。非無廊廟具。匠石不可逢。鵾鷄號向晨。朔風鳴寒冬。志士多感傷。撫汝獨霑胸。</text>
<title>中秋對月</title>,<text>虛閣淸秋月。疏簾永夜明。靑煙消野店。白露滿江城。四海無兄弟。中原有甲兵。悽涼家國事。抵老尙含情。</text>
<title>中秋對月 其二</title>,<text>南嶽靑楓寺。西江白露船。淸光無遠近。良夜正澄鮮。宿雁依沙水。行人住野煙。只應銀漢影。已掛玉樓前。</text>
<title>贈金爾昌抱材見屈。詩以勖之。</title>,<text>我遷于湖逃謗讒。有臂九折口三緘。非無學士抱經函。門外講誦日嘵諵。至味奚敢喩甘鹹。強提其要擧其凡。慙愧利芒當麤礛。金生顧惠敲扃巖。頭角挺穎淸巉巉。乃翁中表睦友咸。況爾披寫露深諴。牢醴前陳恣饑饞。逸驥蹋空脫轡銜。故將斧鉏斸嶄喦。翦伐榛棘出檜杉。繡組鞶帨人所監。幽女試手呈攕攕。衆徒慕之不可摻。昨聞秋圍辨珪瑊。具嚴韅靷旆斿縿。霜戈上刃天宇攙。刈旗易▒蒿艾芟。巨川欲濟中廻帆。布勇暫避傕與汜。勉養時禾膏雨。再進貢院鳴春衫。豈見健鶻饒兔毚。</text>
<title>時菊篇。屬座客。</title>,<text>斗酒會嘉賓。時菊已堪把。馨香非不佳。歲暮委田野。天寒百卉腓。霜露日夜灑。蕭蕭絶世姿。獨立風飆下。采掇滿衣袖。焉以贈遠者。志士感孤芳。浩歌淸淚瀉。林疏陽景晏。秋色豈久假。勸君數泛觴。此物宜結社。</text>
<title>權進士 厚 挽</title>,<text>臥病江湖歲月來。時時襟袍得君開。俄纏虐癘沈沈劇。始解祥琴切切哀。天上每憐丹桂晩。人間先驗白駒催。龍鍾舊玷皐比席。華髮西風一慟廻。</text>
<title>黃鵠行</title>,<text>翩然西來一黃鵠。歲暮震蕩波濤中。霜落郊原稻粱盡。歸飛欲下洲陼空。江湖地闊無伴侶。夜寒獨宿蘆葦叢。川梁水淺魚蝦少。漁父往往操桑弓。燕山胡鷹誇觜爪。欺汝羽毛傷天風。不及鴟鳶日日逐腥腐。側翅瞥捩街市中。</text>
<title>素寒餓久矣。忽夢得株字一聯。是何想與境相戾耶。因綴成一律。</title>,<text>常苦饑寒迫向隅。樂郊風壤夢華腴。西疇翠麥三千頃。南陌柔桑八百株。但使閭閻歸富庶。卽看民物入驩虞。書生自切豐年望。敢爲甁罌問有無。</text>
<title>神心寺</title>,<text>招提隔一山。十里崖逕轉。到門新雨霽。零葉擁寒殿。石巒旣峭挺。雲霞屢蒸變。有僧年臘高。雙眉雪覆面。延我置西院。慰我鞍馬倦。小睡就禪榻。窓日煖可嚥。愧爾緇衆少。辛勤具朝饌。苦道秋早甚。蔬果亦不賤。久客感至意。忽若飫豐膳。荒歲旅食艱。窮谷人情見。是身困經行。所歷未敢戀。歎息謂徒侶。胡爲此遊行。</text>
<title>乙亥秋游楓嶽。至五臺。次東岳韻贈浩悅師。迨今十一年。遇悅於神心。猶持其卷。感而續賦。</title>,<text>玉洞尋無竭。金風轉不周。還從赤城路。更得羽人丘。秋磬眠虛閣。晨鍾倚小樓。逢僧半日話。爲傍桂枝留。</text>
<title>乙亥秋游楓嶽。至五臺。次東岳韻贈浩悅師。迨今十一年。遇悅於神心。猶持其卷。感而續賦。 其二</title>,<text>自罷中臺會。星將一紀周。重逢疑拾得。夙契是閭丘。破衲依禪榻。羸驂繫寺樓。悠然下山意。暫被故情留。</text>
<title>暮歸</title>,<text>歸來十里倦憑鞍。溪壑氷霜跋涉難。野外浮雲迷去住。山中落日轉饑寒。那將短髮供形役。且傍窮途閱歲闌。絶岸危橋行已盡。疏燈一點照林端。</text>
<title>神心寺前樓有亡友李生寅題名</title>,<text>四十年來墨蹟深。存亡淚灑古墻陰。靑山歷歷登臨處。猶見劉伶荷鍤心。</text>
<title>哭睦進士樂善</title>,<text>曾標擢秀本亭亭。不在山林在戶庭。只合常餐首陽蕨。如何忽掩少微星。貞珉蘊彩寧辭璞。古劍埋光不受硎。四十三年知己淚。寢門斜日照雙熒。</text>
<title>方冬</title>,<text>飄颻鐵甕雲。來作牙山石。雲行有變態。石住無遷跡。方冬雷雨交。陰壑凍未釋。昏霏曀崇朝。氷雪仍漠漠。茆簷三尺椽。上與天光隔。隆寒襲布裙。骨瘦神內鑠。前夜聞虎吼。山風振林蘀。孤棲積中懾。餘畏存日夕。年衰轉窮迫。仁者宜慘慼。茫然覆載內。惻愴空垂白。</text>
<title>冬月無雪。時有凍雨。</title>,<text>農家占歲穰。多雪以爲候。須憑臘前白。始驗薺麥茂。今年冬亦旱。滕六方斂袖。豈看越中犬。驚惶競奔走。蕭蕭西南風。雲物或相媾。有時吹過雨。季月傾屋霤。只得聽滂沱。何當睹紛糅。上天積寒液。愆陽乃中構。飛霙舞空宇。到地融更驟。土脈轉嚴凝。原田凍莫覆。大聖陶至理。害氣胡潛寇。沴祲煩屢書。休徵終鮮覯。小人苟自私。口腹那可救。嗚呼皇王代。千載長廻首。</text>
<title>懷李成川靜吾閑居</title>,<text>新坪東岸貢津西。一葦乘潮路不迷。只爲風霜霑網罟。徒令歲月阻提携。飛鴻尙自依寒渚。宿鳥何曾厭故棲。縱說衰年同偃息。可憐憂樂兩難齊。</text>
<title>趙大諫日章拜疏言時政。仍趨召命。臨行寄詩。次韻。</title>,<text>川路東西近接連。長愁寒浪礙湖船。形容尙滯黃塵裏。雨露新傾紫蓋邊。努力倘期相見日。蹉跎未卜定歸年。遙聞劍舃朝雙闕。重把封章感九天。</text>
<title>老病</title>,<text>歲月催我老。饑寒添我病。荏苒十年間。暗鑠菁華盛。脩短亦固有。奚足矜餘命。所畏口腹私。紛然累淸淨。以茲葆眞率。不敢傷拙性。物欲敺一世。錙銖共趨競。七尺徇邪贏。千金餌機穽。得失易昭晳。貴賤各終竟。前期豈復久。日可驗明鏡。願天假優游。衰齡及寬政。</text>
<title>立春</title>,<text>季月已云末。四時相與遷。何堪惜往日。未敢恨流年。氣轉窮陰後。春生小歲前。江關梅柳動。衰鬢獨悽然。</text>
<title>曉起</title>,<text>雪月開寒霽。房櫳破睡慵。鷄聲連客枕。人語雜村舂。瓢飮從吾有。壺飧不自供。亦知溝壑近。歌嘯且從容。</text>
<title>除夕行</title>,<text>今夕何夕夕已除。孤燈獨坐愁夜央。屈指前期殊草草。回首往者徒茫茫。羲和操鞭鞭日轂。六龍行急無留光。南河之南川壑深。老人白髮依山陽。故國十年魂不歸。淸漢水接滄溟長。洪濤漫天天爲黑。渤澥路斷迷舟航。風雨蕭蕭鴻雁飢。氷霰漠漠龍蛇藏。男兒有命且強飯。羈旅豈得令我傷。家貧幸足具尊罍。身外一任流景催。晨鷄未叫宵未分。暫携燭影相徘徊。如何惻愴中心哀。</text>
<title>丙戌元日雨雪</title>,<text>久客頻驚節序移。新春轉覺旅情悲。三元雨雪沈湖甸。一夜氷澌淨海涯。近浦泥融挑菜早。上江潮悍網魚遲。似從荊楚詢風壤。兼採圖經記歲時。</text>
<title>次金善述相憶韻</title>,<text>久信生成百不均。眞甘流落十經春。枯魚實覬霑濡沫。尺蠖虛傳有屈伸。正月音書江上雁。衰年顏面夢中人。扁舟解纜知何日。唯見晴波展翠鱗。</text>
<title>人日對酒</title>,<text>人日風煙浣柳絲。韶年淑景漸舒遲。籠香綵樹賖春色。撥病衰顏強酒巵。歸雁上雲經碧落。游魚陟水動漣漪。荒城斗屋還匏繫。物態驚心老更悲。</text>
<title>啄木</title>,<text>有鳥赤斑文。啄啄枯樹枝。枯枝無所食。口禿毛羽衰。地卑饒蟲蝦。腥腐乃非宜。歸飛故林遠。獨宿天風吹。梧桐鳳凰棲。蒿下聚鸒斯。托意固有在。豈敢辭苦飢。</text>
<title>布穀</title>,<text>春至布穀鳴。飛下柔桑林。翩然自相來。應節吐佳音。農月紀嘉候。勸彼耕者心。服來遍四海。俶載通古今。城烏啼半夜。水鶴警秋陰。感時協人功。不如此微禽。</text>
<title>鷦鷯</title>,<text>鷦鷯至細微。結巢在草根。不知山澤曠。遊戲於籬藩。奈何群黠兒。設機掩飛翻。羈翦閉籠中。析粒充朝飧。兼存湯火懼。豈慕稻粱恩。終雖脫羅網。未敢思騰騫。</text>
<title>鸛雀</title>,<text>軒然雙鸛雀。上棲高樹顚。養雛哺以蛇。肉薄謝炰煎。虞羅不汝規。子母盡天年。近聞山戎徒。急採大羽鮮。彈射遍林木。巨翮摧勁弦。干戈旣常用。飛動寧幸全。</text>
<title>海鶴</title>,<text>海鶴白如雪。本出靑田山。身遊雲沙際。意在魚蝦間。終朝啄腥腐。不離淺水灣。瑤池煙霧境。夢斷何時還。世人苟外觀。愛爾羽儀閑。碧霄有眞骨。杳然焉可攀。</text>
<title>萬兒曰。鬼與水相似。水可見而捉之則無有。鬼亦可見而捉之則無有。故曰鬼與水相似。其言偶出新理。戲下一轉語。</title>,<text>水哉活難撲。空性泯聲聞。洋洋者鬼神。攬之則形遁。虛明浩相接。一氣著日運。爾得之川上。斯理庶不遠。七齡眇何知。窾啓具方寸。那須預我玄。待作潛夫論。</text>
<title>送李生赴湖南</title>,<text>天際亂峯稠。輕陰生遠愁。行人乘曉月。驅馬渡春流。古驛梅花動。前郊草氣浮。知君歸興早。煙雨遍西疇。</text>
<title>有懷麻浦江舍。因寄許惟善。以有花木之饒。</title>,<text>江湖煙浪浸柴扉。日夜風湍拂釣磯。誰賞晴花臨水發。遙憐白鳥傍人飛。隣家小塢藏春色。近陼虛亭鎖夕暉。傳語故交相憶否。湘潭流落未言歸。</text>
<title>雨晴</title>,<text>積雨晦方春。陰氣鬱未褰。今朝晴日出。光景耀且鮮。登高望原野。瀰漫亘長川。故國眇何許。天水相與連。津梁限咫尺。況念歸路綿。冥冥北徂雁。擧翮辭湖堧。聯翩紫塞影。飄戾越風煙。旣免矰弋懼。翔集任所便。稻粱豈不懷。蓋爲鄕思牽。我苦乏羽翰。奮飛無因緣。眷彼淸漢上。別來歲月遷。人生羨禽鳥。怛然傷暮年。</text>
<title>白杜鵑盛開</title>,<text>多病僑居閉晝眠。一春花事摠茫然。今朝偶逐東風出。要看庭前白杜鵑。</text>
<title>黃魚</title>,<text>碧水三春暮。黃魚一寸餘。雖云比邾莒。未合混鮭蔬。驛路隨雲騎。氷盤薦玉除。江湖益鮮美。輟筯戀宸居。</text>
<title>花事</title>,<text>爲惜庭花萬點飛。從他香露滿人衣。遊蜂亦解風流事。留宿枝間夜不歸。</text>
<title>愁霖</title>,<text>靑山南望暮雲沈。三月遙天鎖久陰。故國經春遷客恨。窮簷終日老農心。江中白浪千層湧。壟上黃泥一丈深。自古長沙卑濕地。無人爲我和愁霖。</text>
<title>自山居移寓貢津一名河南浦</title>,<text>東州遷客卜居頻。南浦移家井竈新。著處荊榛俱染指。隨緣蓬梗暫棲身。寧同隱士攀叢桂。秖似騷人望白蘋。江上葑田誰是主。洲邊漁屋可爲隣。</text>
<title>自山居移寓貢津一名河南浦 其二</title>,<text>長干居住近風波。春晩幽懷寄少歌。窮老相隨唯瘧鬼。消磨不盡有詩魔。時看水鶴乘潮去。日見檣烏轉岸過。中夜忽驚狂雨急。前林空想落花多。</text>
<title>漢原府院君挽詞 趙昌遠</title>,<text>徽音當配極。盛德必開源。人仰坤儀正。公居國舅尊。脂膏遺戚里。被服襲儒門。邸第風雲氣。朝廷雨露恩。岡陵千歲祝。寤寐一心存。舟壑俄成夢。衣冠已斂魂。高車辭北闕。祕器出東園。孺慕纏中禁。疏榮及九原。驚波俱事往。逬淚獨聲呑。舊好懷童稚。平生奉話言。別離傷白髮。會合展淸尊。此物猶塵土。餘懽若曉昏。徒聞刊翠石。不得睹朱旛。悵望思懸劍。回遑戴覆盆。</text>
<title>牧丹盛開旣衰。芍藥始綻。</title>,<text>辛苦移花托意眞。殷勤餉我一欄春。寧從客土違天性。暫爲餘芳作主人。盡日獨看開爛熳。明朝應對落紛繽。將他雨後繁華賞。付與階前芍藥新。</text>
<title>泛舟</title>,<text>春泛滄津闊。雲霞引興新。高檣留燕慣。隣舫過魚頻。酒賦知難遣。形神覺自親。微風舟轉去。落日更宜人。</text>
<title>白芍藥</title>,<text>蕊珠宮裏露凝香。睡起鉛華洗曉粧。無那春風相惱亂。臨階緩舞素霓裳。</text>
<title>嘲聽蟬翁養魚行 李志定</title>,<text>嗟哉聽蟬翁。嗜魚不恒得。寄宿沔湖漁。漁人初莫識。中盤進烹鮮。香膩聞鼻息。儒老習氣酸。潔脩內自飭。一芥顧名義。忍饑仍却食。僕御旁錯訝。長者意難測。歸舍口津腥。三歎飣餖側。急欲學陶朱。爲穿秔稻域。養鯽滿千頭。濈濈縱澤國。乃公詑婦子。獲雋當在卽。秋高霜露淸。謂可試九罭。淫霖忽沈潦。缺坼隄障北。群流瀉幽壑。鱗介乘水力。洪波擁素鬐。下赴滄溟黑。蹄涔小於杯。旣別肯相憶。萬事喜乖張。常分甘蔥菔。君看掛簷網。有類飛鴻弋。浩溔雲濤間。終朝羨魚色。</text>
<title>墻外白葵花</title>,<text>亭亭雪貌靚新粧。嬌倚風光出半墻。莫遣東家窺宋玉。爾來無夢賦高唐。</text>
<title>同李靜吾飮成亭</title>,<text>雲山濃淡翠屛紆。新樣江南水墨圖。醉臥紅亭不歸去。夕陽無限在西湖。</text>
<title>哭李生震復</title>,<text>端居形影靜相依。晩向風塵覓董威。白首鄕閭唯直道。一身溝壑但衡扉。招魂碧落何當返。扶病靑山獨自歸。他日江湖滿眼酒。幾回垂淚望烏衣。君居烏衣</text>
<title>隣人 五首</title>,<text>跬步小城東。隣有李洗馬。親老宦不遂。玉立風塵下。知音曠難遇。棄捐在山野。我方逃空虛。誰可與語者。時來破晝眠。起予寸心寫。</text>
<title>隣人 五首 其二</title>,<text>盈盈水南厓。隣有成處士。開軒壓海濤。縹緲層楹起。閑情悅花石。鷗烏近憑几。夜潮漁艇回。登俎腥鱗紫。旅人愧波及。自益飯稻美。</text>
<title>隣人 五首 其三</title>,<text>墻西無數步。隣有愼逸人。其人孝且悌。篤愛重天倫。兄疽已實痛。吮之若嘗珍。縣家列殊行。天遠道無因。力耕不逢年。惜哉常食貧。</text>
<title>隣人 五首 其四</title>,<text>東偏屋角稠。隣有邊通判。新從海外來。與語皆壯觀。雲霞漢挐山。舟楫朝天館。復聞富奇藥。仙人所幽讚。願言採靈苗。頹齡救衰換。</text>
<title>隣人 五首 其五</title>,<text>江村近漁市。隣有李忠義。王孫自食力。狎翫風波事。肯爲神農言。羲皇有遺利。身老子又壯。水中魚不匱。我感永州蛇。謂君愼危墜。</text>
<title>曬麥爲雨所漂。自哂。</title>,<text>西窓風雨午生涼。未破幽人晝睡長。一種庭前漂麥意。欲從高鳳問閑忙。</text>
<title>臨眺</title>,<text>三伏幽居一病妨。登高愁思益茫茫。波濤地僻蟾蜍浦。草樹城空雀鼠倉。屢舞蜻蜓依淺渚。徐飛鷗鷺帶斜陽。漁人好得西風便。半日歸帆百里長。</text>
<title>攬鏡</title>,<text>江心淸鏡鑑毫氂。衰病年來久不窺。今日明窓相對看。箇中華髮是爲誰。</text>
<title>出田</title>,<text>執熱久不出。出不過門閭。蓬莠經夏長。碧繞環堵居。苟耽偃仰便。藜麥每無餘。今朝強作意。借得隣家驢。屢空起我懶。驅去省菑畬。田禾候早晩。庶救囊橐虛。農月各自力。老弱散郊墟。村犬亦隨人。晝日靜林廬。此地泉源短。實少通漑渠。稻畦雖得雨。廣斥寘塡淤。黍稷時向茂。稂稗未可除。辛勤水土間。炙背成蘧蒢。筋骸豈暇逸。所覬秋滿車。終傷旱澇頻。樂歲來何徐。農於四民內。最困他莫如。吾病寄異鄕。幸不躬把鋤。揣分誠已多。敢辭常飯蔬。</text>
<title>乘舟</title>,<text>處廨苦幽鬱。喜見湖山曉。夏月須早起。乘舟去浩渺。掛席信歸潮。輕櫓疾於鳥。欲赴漁浦期。遠望烏檣小。川路旣超忽。排虛放天表。偶出諧一游。盡日釋塵擾。勞生詎幾何。將老懽意少。愧非海上人。群鷗近前矯。</text>
<title>次趙龍洲韻。兼和來意。</title>,<text>宇宙無涯生有涯。參差不與古人偕。塵埃晩歲餘雙眼。疾病長時感百骸。轉眄星霜玄髮變。蹉跎岐路素心乖。西風擬整山陰棹。遡上津流十里叉。</text>
<title>次趙龍洲韻。兼和來意。 其二</title>,<text>麟經一統繫春王。自古重恢竹帛光。諸葛漢中新節制。神堯天下故封疆。須張殺伐弘前烈。庶答謳歌憶舊章。試上黃金臺上望。十陵佳氣繞靑蒼。</text>
<title>次趙龍洲韻。兼和來意。 其三</title>,<text>秋淨江湖雁欲來。陰陽晝夜每相催。空庭白露淸猶墮。遙野晴雲斷不回。井上只看梧葉落。月中誰見桂華開。無緣乞得天孫巧。瓜果前頭自醱醅。</text>
<title>七月大旱。處暑日小雨卽止。用杜詩韻。</title>,<text>亢陽過三伏。涼候颯已至。小雨殊卒暴。流雲度江駛。民者天所哀。稼穡未宜棄。風吹䨪翳卷。莫測神靈意。久旱滋液難。微潤焦枯易。赤煇滿空宇。恒暘擅一氣。災沴自古有。堯湯亦時致。人命迫朝暮。何當睹嘉穗。仲月近黃落。山色減積翠。築場缺朋酒。蕭然秋社費。</text>
<title>同隣人澤中漁飯</title>,<text>行藏落拓信悠悠。一辱泥塗遂不收。歸望每懸丹鳳闕。窮愁猶寄白鷗洲。相隨釣叟期中飯。自把漁竿上小舟。聞道漢儀重整肅。幾人端笏在螭頭。</text>
<title>日暮</title>,<text>涼沙一面帶潮痕。海氣冥濛日又昏。風急游鱗堪震蕩。天虛歸燕故飛翻。高林背郭村居靜。小市穿汀野渡渾。誰識十年遷客意。白蘋洲上望脩門。</text>
<title>八月初四日出飮</title>,<text>細洞縈林轉。淸川接岸回。衰年難遠出。暇日偶朋來。落景頻移席。微寒數擧杯。鳴琴牽醉興。歸騎暫遲徊。</text>
<title>八月初四日出飮 其二</title>,<text>山晩風林偃。郊虛露草低。老人難自起。年少故相携。拄策看魚散。歸鞍競鳥棲。中途及前侶。留待石橋西。</text>
<title>野飮歸。疊龍洲見和渾韻。</title>,<text>歸舍衰顏着酒痕。瓊瑤入手破昏昏。郢中高唱誰堪和。河上遺經獨自翻。天霽長風吹海淨。雲開落日射江渾。沈痾却阻扁舟興。軒蓋何曾避席門。</text>
<title>感友篇 幷序</title>,<text>人理無百年。交契無一世。假令延歲月。聚散乖定計。平居杯酒歡。謂可恒接袂。合幷詎淹晷。臨別方出涕。凡情足悲吒。況處死生際。嗚呼婉孌友。遠駕多近稅。往在丙丁前。太半已長逝。忽經十炎涼。凋喪劇相繼。頹齡値衰運。幽壤日潛翳。零霜乘殺節。豈見饒箘桂。蕭蕭葉歸根。落落瓜辭蒂。金鼎寘明徵。蘭膏靡久濟。屈指朝暮期。存沒猶長弟。緬懷彭與殤。何心強分劑。山陽及酒壚。在道諒云細。反復伐木篇。奚由豁斯蔽。</text>
<title>中秋</title>,<text>棲棲湖海此生浮。每覺徂年不肯留。一委泥塗隨草木。幾經霜露感松楸。庭蕪繞屋蟲依壁。江菼連天雁下洲。誰分淸秋催客恨。更敎明月照離愁。</text>
<title>游新豐嶺 幷序</title>,<text>湖居厭喧卑。杖策登南山。徐步挾二客。委曲經市闤。始躋尋丈餘。已出埃壒間。前洋控帶長。水決通江關。漁帆飽晩風。鷗鳥相與還。小人各生業。來往何時閑。淸秋寒露墜。巖菊日夜斑。豈無斗酒飮。慰我腰脚頑。君看郊野色。禾稼洗愁顏。少年且爲樂。徂歲不可攀。醉歸草徑細。返照頹煙鬟。</text>
<title>至淨居院 幷序</title>,<text>回策下嶇嶔。北東轉脩隴。豈知伽藍宇。乃藏崖竇壅。峯懸陽景隱。石坼陰泉涌。罨舍蔽寒茅。一室小於塚。中有病維摩。精進老彌勇。照壁白毫光。香火日瞻奉。斸成布金地。庭木亦森聳。徘徊尸陀林。悵望雪山重。不離市廛近。曠絶在擧踵。欲歸再返顧。棲翼赴簷栱。依然墮塵網。世故幾千種。</text>
<title>湖望柬龍洲</title>,<text>無數靑山斷復連。湖中空泛上江船。唯聞渭水流關內。不見長安在日邊。客土僑居頻卒歲。故人離別又經年。高秋落雁迷棲泊。極浦愁煙斂暮天。</text>
<title>歲暮行。寄尹敎授。</title>,<text>歲云暮矣天雨霜。來日苦短去日長。志士悲秋懷感傷。遙夜起坐中慨慷。關門仙令吾所畏。能向關門識紫氣。將身已擬齊得喪。沒齒何嘗置涇渭。寒雨冥冥鎖久陰。疾風吹雁江湖深。窮愁九月催白髮。相望咫尺勞寸心。兩翁於酒寄生涯。逝者不樂流景斜。非君就我我就君。爛醉莫負東籬花。</text>
<title>夢閔而靖。曾聞賦臘梅詩。用其韻寫懷。應恢</title>,<text>不爲因衰着眼花。寧令未老閉山家。神明內葆經脩鍊。時事中棼斷揣摩。雲樹夢回空寄恨。臘梅詩就久傳誇。晴窓物態催年暮。預想淸香雪裏加。</text>
<title>疊花韻寄趙季彥贇居楊根</title>,<text>離居又見九秋花。亂後林泉漏幾家。老去功程依翰墨。閑中日月費編摩。瑤琴曲妙終誰會。寶劍芒寒肯自誇。遙想薜蘿霜露冷。龍門爽氣晩來加。</text>
<title>新營小築。與比丘舍接隣。疊花韻。</title>,<text>紛紛世事閱空花。十載游蹤未到家。始向窮途追阮籍。還依丈室接維摩。煙波不盡誰同賞。風月無邊我自誇。直待春來營葺了。洞門林木正交加。</text>
<title>夜夢多與舊故游處如平生。率泉下人。至東淮，白洲尤數當。以徂謝後想與因相遭故耳。</title>,<text>昔夢故人在京國。故人于今隔泉壤。嗚呼泉壤不可到。獨有一點精魂往。嚴霜暮境盡零落。地底茫茫眼中客。神交窹寐展良覿。淮老洲翁最數數。銜抔抵掌百年情。相與款款申平生。向非綢繆及存沒。豈有彷彿通幽明。淮老風流映金石。洲翁文采光篇籍。曙屋靑燈無所見。滿天寒月連簷白。</text>
<title>寒雨</title>,<text>鷄鳴簷響交。朔風兼夜號。孟冬陰雨頻。積浪連岸高。江寒氷霰深。鴻雁悲嗷嗷。田疇少遺穗。埋沒隨波濤。況我墮泥滓。卒歲飦粥勞。柴門閉愁寂。俯檻視滔滔。故人曠音信。日夕中鬱陶。衰老拙營爲。窮賤在所遭。霜嚴松桂病。理甘混蓬蒿。一飯且有命。溝壑焉可逃。衆庶權百利。至死競錐刀。用心膏火間。哀哉長煎熬。</text>
<title>寒夜</title>,<text>冬日氣慘慄。無風天自寒。旅人擁衾坐。夜景何漫漫。一袍經二年。旣敝仍又單。始涉仲月交。卒歲良獨難。況値衰病嬰。展轉腰脚酸。直以煩促故。酷受陰陽患。豈敢怨時候。但恨骨髓乾。言念彼征夫。飢凍死不還。我今委蓬室。溝壑事猶寬。居然悟生理。沒齒豁憂端。狐貉非所羨。牛衣非所歎。浩歌發金石。窮老有餘懽。</text>
<title>龍洲翁惠詩及酒。次韻奉謝。</title>,<text>僑店霜威閉仲冬。故人風誼軫吳儂。纔蒙麗藻緣情作。更荷芳醪着意封。七發蘭生催起色。三杯卯飮失衰容。朝來斗覺甁罌富。窮鬼何心笑伯龍。</text>
<title>龍洲翁惠詩及酒。次韻奉謝。 其二</title>,<text>微醺自足解嚴冬。佳政居然及老儂。不向靑帘携赤側。曾從丹禁認黃封。朝寒退舍回生意。春色先驅帶醉容。舊識玄成醽醁美。茶鎗休點小團龍。</text>
<title>李持平性恒赴召迂訪。因索詩章。</title>,<text>徵書絡繹惠殊榮。聞道君王問長卿。北闕靑雲連上路。西湖白雪滿前程。泥塗尙記平生面。閶闔方懸諫議名。驄馬行行須早發。京師今日待澄淸。</text>
<title>次警弦翁山居二律</title>,<text>曾從遷放得天游。晩喜身心趁日休。老去詩書資爛熟。深居氣血感和柔。經行尙有先生履。歷聘何煩季子裘。聞道故人思命駕。扁舟今已在滄洲。</text>
<title>次警弦翁山居二律 其二</title>,<text>行藏末路莽雲雷。早信犧尊是木災。天地白頭憐我在。塵埃靑眼待君開。形容澤畔終誰問。詞賦江南但自哀。里調倘堪酬大雅。庸奴亦得比方回。</text>
<title>江干</title>,<text>江干氣候屢陰晴。雪後山川半晦明。天上風雲看變態。門前鳥雀見交情。長依菽粟安吾性。已信乾坤薄此生。湖海百年人事少。擬隨鷗鷺狎同盟。</text>
<title>讀蘇長公汝州謝上表 幷序</title>,<text>人生寓大化。來去不可知。區區形氣內。烏足以自私。神血一已離。冥莫我是誰。骨肉亦強合。況用聲名爲。天地本逆旅。得喪眞毫釐。夢中獲良寶。失之又何悲。方其遘苦樂。感觸各相隨。旣悟幻界空。忻戚俱如斯。那將朝暮期。切切妄嗟咨。借問百年後。窮達安所施。</text>
<title>臘月廿七日猝寒</title>,<text>冬日久暄姸。蚊蜹終年飛。通水走川渠。庶草靑不腓。萬物各懷惠。況我患無衣。寒暖固異節。復恐時候非。今朝忽凜烈。朔風乘歲歸。陽景吐還翳。慘慘少留輝。群木暴瘀傷。氣沮生意微。偃蹇雪霜姿。中路顏色違。譬如寬政餘。卒然下嚴威。歡愉變憯怛。觸眼皆殺機。天運有循環。涼燠相因依。土脈凍仍釋。膏潤百穀肥。二氣一錯戾。咄哉誰指揮。雖看春事近。惜此隴麥稀。老人饒苦心。淚灑何當晞。</text>
<title>除夜</title>,<text>虛堂隱几坐相依。近壁殘壚伏火微。遙夜欲隨寒漏盡。蕭條又送一年歸。</text>
<title>醉筆</title>,<text>相留丙戌年。勸汝一杯酒。捨我不重來。茫茫夜半後。</text>
<title>丁亥元日立春</title>,<text>秀色晴湖泛遠天。梅花逗雪柳含煙。新春又建三元日。舊物今垂六十年。每歎光陰來未已。長懷鄕井去無緣。椒觴綵勝非吾有。菜甲屠蘇秖自傳。</text>
<title>獨游</title>,<text>卜築依山壑。煙霞在戶庭。澄懷看水石。獨立俯沙汀。日霽湖光白。春生野氣靑。新年乘暮景。猶自歎漂零。</text>
<title>同年申子長今七十二歲。髭髮不變。蹈履顏貌如四五十人。因其來訪。作詩志異。</title>,<text>臞形秀骨走塵緣。張果先生是列仙。七十二年人世事。君看松柏茂陵煙。</text>
<title>喜聽蟬翁乘舟來訪</title>,<text>晴湖睡起曙光開。南浦孤帆拂岸來。當日子猷眞興淺。似君那肯到門回。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。</title>,<text>二月湖光曙。春雲羃幽陼。生憎剡溪舟。只載故人去。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其二</title>,<text>天明窓戶白。晨起嗔烏鵲。葉舸泝晴湖。知君載酒客。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其三</title>,<text>卯水駐輕橈。初疑販鹽者。相逢兩老翁。一笑蓬窓下。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其四</title>,<text>米家書畫舫。仙老水精壺。此外無餘物。匡床竹火壚。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其五</title>,<text>輕舟閣早潮。淺立洲沙上。旭日照湖明。孤光靜復漾。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其六</title>,<text>歸舟信潮退。泛泛淥波間。一葉蒼茫外。唯聞漁唱還。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其七</title>,<text>成氏好林亭。角巾陶宴喜。應知沙上人。貌我丹靑裏。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其八</title>,<text>行壺腹空洞。亦似我便便。米汁俱堪貯。呼渠作鄭泉。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其九</title>,<text>老去虧多飮。春來畏獨醒。依依雙白髮。相勸到沈冥。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其十</title>,<text>千秋東海生。一派孤山老。忽得聽蟬翁。是名一昧寶。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其十一</title>,<text>臨池千古業。不受塵囂雜。恰似維摩宮。丹靑閉兩鴒。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其十二</title>,<text>隱几今非昔。披帷相卽空。誰知白蜺化。遂作亡是公。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其十三</title>,<text>一帶盈盈水。牽牛夜渡河。今宵合懽被。下士將如何。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其十四</title>,<text>始擬三朝至。經旬杳不回。春來多過雨。半是爲陽臺。</text>
<title>蟬翁載酒惠然。宴款成亭。雅謔之頃。侑以翰墨。實千古勝事。旣乃脫身過江。留約三日再至。戲作十五絶以替談柄。皆紀實耳。 其十五</title>,<text>新蒭滿甕酒。細意貯芳淸。擬待維舟後。灌君三巨觥。</text>
<title>三三淸明節。明日乃上巳。</title>,<text>春遊多事賞心催。寒食淸明次第來。已趁重三踏靑天。還從上巳柭除回。</text>
<title>營松板以俟必至</title>,<text>將他岩壑千年骨。斂我乾坤七尺身。不待蓋棺先自了。終須螻蟻與相親。</text>
<title>野行卽事</title>,<text>四月平郊碧草深。行人歇馬就中林。晴雲不散山河氣。暖日初團樹木陰。亂世機心憐挺鹿。芳春物態感巢禽。年來棄擲將何用。岐路棲遑愧至今。</text>
<title>四月初八日牡丹盛開。</title>,<text>靑城地接赤城霞。色色繁華襯眼斜。爲是朝來新浴佛。一時俱發四天花。</text>
<title>蒙恩疏釋。自丁丑四月去國。距今丁亥四月。恰十一年。時久旱。適得澍雨。</title>,<text>萬死乾坤始解懸。恩波如海浩無邊。寧期擊水三千里。纔免投荒十二年。暖氣暫隨鄒律管。薰風轉入舜琴絃。簷端又聽終宵雨。明日須耕近浦田。</text>
<title>行止</title>,<text>我生太平後。奔走苦不暇。抵老冀安宅。展轉益悲吒。鶡鴠候晨鳴。沈憂値長夜。行止縱自私。何方可稅駕。家鄕舊業破。零落餘草舍。閭井寘相識。誰肯通假借。世故浩無窮。顏貌日凋謝。拄策視前途。三歎高林下。</text>
<title>李澄畫二鶴二鶻</title>,<text>罷舞篁林下。翛翛刷羽閒。唯憐一片雪。留點綠苔斑。</text>
<title>李澄畫二鶴二鶻 其二</title>,<text>半夜松梢月。靑山白露中。地偏無客到。淸唳滿秋空。</text>
<title>李澄畫二鶴二鶻 其三</title>,<text>氣得秋天迥。精侵曉日紅。波濤滄海上。側聽大鵬風。</text>
<title>李澄畫二鶴二鶻 其四</title>,<text>昂藏九節松。撲簌千年骨。側腦望靑霄。寧思狡兔窟。</text>
<title>畫四時山水八幅</title>,<text>寂歷雙松陰。脫巾便偃仰。巖居復川觀。意薄秦丞相。</text>
<title>畫四時山水八幅 其二</title>,<text>溪柳搖風細。林花隱霧重。輕衫赴春社。更度幾靑峯。</text>
<title>畫四時山水八幅 其三</title>,<text>靑厓群樹靡。風雨一溪虛。爲問垂綸客。觀魚勝得魚。</text>
<title>畫四時山水八幅 其四</title>,<text>萬木俱零葉。商聲入五絃。無人會幽意。目送雁飛天。</text>
<title>畫四時山水八幅 其五</title>,<text>一葦涉秋水。水禽驚暗翔。前期在極浦。乘月過橫塘。</text>
<title>畫四時山水八幅 其六</title>,<text>日去採山木。不辭風雪行。誰知任世道。未似束薪輕。</text>
<title>畫四時山水八幅 其七</title>,<text>酒氣晩猶濃。江心夜更熱。隣舟吹篴兒。試弄關山月。</text>
<title>畫四時山水八幅 其八</title>,<text>雪下剡溪寒。山川同一白。應知篷底人。不辨船頭鶴。</text>
<title>次洪運判海亭十二韻</title>,<text>湖海淹吾跡。乾坤有此亭。雲霞浮近郭。日月湧前庭。極浦涵元氣。澄波寫列星。朝帆通蜃市。夜網薦魚腥。物色供探討。登臨足視聽。燕輕捎落蕊。鷗淨逐流萍。客位忘頭白。詞場對眼靑。且寬懷作惡。肯許涕交零。几杖扶衰疾。形骸任醉醒。生涯憑險絶。世事託昏冥。彩舸依春壁。朱門恨晝扃。斯文留快閣。揮灑憶曾經。</text>
<title>次洪運判海亭十二韻 其2</title>,<text>海內餘蓬鬢。湖邊寄草亭。十年違紫闥。一字誤黃庭。水路通河漢。乾文浸日星。此生遭喪亂。是處避膻腥。漁父時相問。商歌不可聽。涼思湘岸竹。饑戀楚江萍。斗屋連沙白。畬田占野靑。歲華嗟荏苒。身事感丁零。縱抱劉楨疾。唯憂阮籍醒。洪壚從汩沒。勝地局沈冥。適蔡方安命。囚梁本固扃。小人終學稼。須讀相牛經。</text>
<title>將北歸。泛舟西湖。醉占八絶。請蟬翁放筆。</title>,<text>江湖五月水心涼。南浦煙波接渺茫。珍重蘭橈且徐轉。海門西畔未斜陽。</text>
<title>將北歸。泛舟西湖。醉占八絶。請蟬翁放筆。 其二</title>,<text>滄波百里迥浮天。水國晴嵐極杳然。兩兩白鷗飛盡處。西風吹送釣魚船。</text>
<title>將北歸。泛舟西湖。醉占八絶。請蟬翁放筆。 其三</title>,<text>通津極浦晝冥冥。山靄汀煙白又靑。飮盡西湖無限酒。夕陽歸臥喚魚亭。</text>
<title>將北歸。泛舟西湖。醉占八絶。請蟬翁放筆。 其四</title>,<text>前洋潮水晩來深。船際微風響玉琴。盡日白鷗翔不下。何曾得似我無心。</text>
<title>將北歸。泛舟西湖。醉占八絶。請蟬翁放筆。 其五</title>,<text>風波世事摠茫茫。京國雲山入夢長。歌笛一聲人半醉。無端斷盡別離腸。</text>
<title>將北歸。泛舟西湖。醉占八絶。請蟬翁放筆。 其六</title>,<text>深杯低唱轉依依。老罷情親接眼稀。我與浮雲俱北去。日將流水倂西歸。</text>
<title>將北歸。泛舟西湖。醉占八絶。請蟬翁放筆。 其七</title>,<text>舟行不覺轉靑蘋。唯見雲林刺眼新。正是潮生風更好。桂陽山色漸迎人。</text>
<title>將北歸。泛舟西湖。醉占八絶。請蟬翁放筆。 其八</title>,<text>蟬翁翰墨舊稱神。海客文章老更眞。倚醉風流千古事。後來嗤點定何人。</text>
<title>舟回</title>,<text>孤嶼風亭小。煙波十里遙。回舟莫催棹。只合信歸潮。</text>
<title>賦小姬</title>,<text>簷短輕風度。墻低落日斜。佳人愛春色。坐近石榴花。</text>
<title>過貢津。村童列拜道左。舟中口占</title>,<text>浮寄西湖歲五更。扁舟始欲過江行。靈峯暮靄吟邊色。蟾浦春濤夢裏聲。已爲兒童憐惜別。還從鷗鷺愧渝盟。蘇翁一去黃岡後。赤壁淸遊最有情。</text>
<title>旅店阻雨</title>,<text>栗林西畔小莊淸。歇馬終朝聽雨聲。衰謝百年猶道路。淹留一日且柴荊。虞翻去國丹心破。蘇武還朝白髮明。蕭瑟行裝無定計。菑畬只合養殘生。</text>
<title>新棲。贈許惟善。</title>,<text>田園幾處付荒蕪。天地茫然一病軀。老去形骸猶逆旅。歸來身世又江湖。徒聞近市魚鹽有。誰念空囊菽粟無。正賴高隣知己在。肯分糧粒濟朝晡。</text>
<title>雨中口占</title>,<text>一面危欄半枕山。開簾煙雨暗江關。朱樓影動冥濛裏。白舫光搖沆瀣間。顚倒黿鼉隨浪去。飄颻鳧鷺帶潮還。磯頭日日持竿客。未似亭中自在閑。</text>
<title>許亭賦八物</title>,<text>嫩柳千株翠作帷。平郊西畔水東涯。春風不管枝枝弱。和雨和煙到地垂。</text>
<title>許亭賦八物 其二</title>,<text>黃泥舊壅碧琅玕。朱夏炎蒸葉葉乾。雷雨中宵龍起蟄。上番新筍欲成竿。</text>
<title>許亭賦八物 其三</title>,<text>昂藏對立小蒼官。老幹千年尙屈盤。仍憶毗盧巖頂上。九秋霜露萬峯寒。</text>
<title>許亭賦八物 其四</title>,<text>花葉千重迥出群。嬌紅日暖帶酣醺。年來不慣風流賞。興盡佳人簇蝶裙。</text>
<title>許亭賦八物 其五</title>,<text>白白榴花見未曾。應嫌紅艶太嬌矜。年前不省人間有。始覺詩翁賦黑鷹。</text>
<title>許亭賦八物 其六</title>,<text>碧玉籹成一樹新。纔看紅萼委芳塵。枝間已結繁英細。擬待明年放早春。</text>
<title>許亭賦八物 其七</title>,<text>輕盈簷葍滿林花。六出瓊瑤翦作葩。不有淸香通鼻觀。當疑白雪鬪年華。</text>
<title>許亭賦八物 其八</title>,<text>蓂莢將凋獨也鮮。四時長見逞嬋娟。人生百歲眞難得。可待蟠桃一萬年。</text>
<title>夢西湖</title>,<text>扁舟歸恩滿菰蘆。雲水相望島嶼孤。京口閉門人跡斷。夜深風雨夢西湖。</text>
<title>閔而靖示梅帖。再次花韻。</title>,<text>歸來不及臘前花。猶見新詩自一家。雪裏氷魂心獨賞。人間金狄手曾摩。孤懷抵老那禁恨。好事傳奇已可誇。還愧羸師避三舍。休將隻矢重相加。</text>
<title>觀漲行</title>,<text>久旱今年焦下土。至夏六月始霖雨。水合三江混爲一。風駕雪山相吼怒。咫尺桑田變瀛海。厓顚谷狠須臾改。六鼇流漂三島踣。銀臺金闕今安在。深林巨木古根盤。鬼物守護朱炎寒。老幹倔強爭不得。苦戰拔去隨崩湍。有如上古鴻濛時。淸濁未判眞宰悲。又如懷襄經九載。川陸澒洞堯嗟咨。江干澤國蛟龍來。閭井水沒沈汚萊。洪濤入屋煙火斷。十日不退生民哀。況聞處處坼菑畬。四野滌蕩禾無餘。卽知溝壑只朝暮。竟日哭聲連村墟。東州皤翁初遠歸。觸事每覺身願違。長雲橫天天宇闇。仰視太陽韜晶輝。</text>
<title>次弦翁韻。因述篇內之意。</title>,<text>重尋鄕井十年回。存沒驚心抵七哀。杳杳延津龍化去。依依華表鶴歸來。親知地底餘金椀。衰病人間獨酒杯。縱有晨星空遠望。幾時靑眼待君開。</text>
<title>江浦</title>,<text>江浦僑居白日長。蕭然獨坐減商量。簷前樹影重簾靜。窓外桑陰一枕涼。窮巷泥塗車轍少。空樑風雨燕飛忙。簞瓢不阻吟哦興。自笑書生習氣狂。</text>
<title>惟善示鐵城時酬唱二詩。再次。</title>,<text>聯翩書疏七年春。不道關山杳絶垠。日下歸來猶故物。湖邊隣接是同人。還從末路尋前契。曾向交壇托後塵。咫尺但愁泥濘阻。幾回吟望覺勞神。</text>
<title>惟善示鐵城時酬唱二詩。再次。 其二</title>,<text>男兒處世百無難。尙有梧桐爨下殘。海內干戈雙涕盡。秋來風雨一身寒。寧嗟逆旅希黔突。唯恨平生積素餐。年老時危何所道。江間朝暮閱波瀾。</text>
<title>泛舟</title>,<text>茲歲忽蹉跎。我生亦悠悠。始辭澤畔行。復作淸江遊。淸江傍柴門。臨泛可消憂。日携漁釣伴。竝駕蜻蜓舟。泝沿極浦夕。莽莽蘆葦秋。瀰漫天水際。鷗鷺相與浮。旣往無所詣。欲歸誰見留。扣舷望新月。華露衣上稠。關心滿尊酒。自適爲身謀。終隨乘槎客。眇然在滄洲。</text>
<title>李僉知留守判書大夫人柳挽詞</title>,<text>相國門闌舊襲馨。兼鍾百福擁遐齡。諸郞白首皆通貴。雙劍黃泉會爽靈。劉向傳佳輝往筴。張林辭妙溢新銘。升堂年少今衰朽。已覺流光二紀經。</text>
<title>弦翁正月寄詩。至新秋始傳。次其韻。</title>,<text>誰將詞翰問沈冥。已覺三時節序經。不見春天臨上月。還逢秋日會雙星。瑤琴山水眞堪賞。灰琯光陰肯暫停。衰病邇來情興盡。羨君材力獨精靈。</text>
<title>弦翁正月寄詩。至新秋始傳。次其韻。 其二</title>,<text>交期只許夢相尋。離眼茫茫歲月侵。豈意山川通隔閡。終敎書札免浮沈。幾年夜雨驚虛寢。盡日秋陰費獨吟。縱有淸尊澆客恨。一窓牢落閉孤斟。</text>
<title>迎曙驛</title>,<text>秋日城西驛。前皐露未晞。晴雲離岫去。宿鳥背人飛。草徑通林細。茅茨隱樹稀。田疇農事薄。卒歲計多違。</text>
<title>中秋省先墓。墓下有路。見過者多下馬。紀感。</title>,<text>三世玄宮共細岑。松楸霜露百年深。山前一帶東西路。長見行人下馬心。</text>
<title>送閔京兆使燕 聖徽</title>,<text>送遠詩難廢。傷時淚易傾。幽燕餘舊路。金帛且前程。國以征輸急。公膺簡拔精。艱危須自力。忠信要當行。任說關山闊。誰敎鼎呂輕。天高鴻雁疾。歲暮雪霜淸。舟楫三叉渡。風雲古北平。衰年猶擁傳。四海尙論兵。紫蓋東南氣。黃圖涿易城。煙塵阻長望。此別更含情。</text>
<title>書籍舡運臭載。案上唯對馬史，杜集。</title>,<text>縹帙千編畫舸隨。歸途忽被海神欺。晴窓長物無多在。腐令書兼野老詩。</text>
<title>李安城家雪梨方熟</title>,<text>交梨本自勝蟠桃。爛熟風霜一樹高。不省文園方病渴。知君錯認五臟刀。</text>
<title>端居</title>,<text>端居不踏軟塵紅。秋日園林玉露中。北闕靑雲新貴滿。西湖白髮暮途窮。蕭條魯國靈光殿。寂莫燕家碣石宮。馮行平生甘偃蹇。肯將興廢問蒼穹。</text>
<title>億也忽曰。天者上虛無物而生萬物。其言偶契於理。乃知天不愛道。</title>,<text>天形上蒼蒼。積虛幾萬里。日星高下懸。元氣浩終始。無物生萬物。發育恒不已。虛乃萬物根。生爲萬物紀。懸解爾豈了。一言偶契似。悠然感中懷。使我當夜起。</text>
<title>浮江亭。爲李通禮賦。次原韻。</title>,<text>蒼蒼皐陸莽還平。二水東西素練橫。雲物尋常通戶牖。波光日夜寫軒楹。乘槎路接明河近。御氣身遊碧落輕。衰疾暮年疲逆旅。眼中丘壑可忘情。</text>
<title>丁兵使 好恕 挽詞</title>,<text>交壇車笠慣聯翩。出處偕調燥濕絃。敢恨泥塗同偃蹇。長懷膠漆共纏綿。窮途契闊三千日。生世差池十七年。存沒秪今人事盡。山河曠絶酒壚前。</text>
<title>書李舍人 一相 扇面</title>,<text>旅館相逢話所思。常時顏面夢中疑。誰知五載傷心別。又閱三年泣血悲。江上高風催景物。尊前落日照襟期。丁寧記取重來約。冬至陽生亦不遲。</text>
<title>仇十洲上林圖。次金北渚韻。</title>,<text>武帝軍容在眼中。黃圖草樹偃威風。旌旗盡繞河山北。槍櫐遙凌鳥鼠東。渭水秪今愁飮馬。鼎湖終古泣遺弓。書生莫說窮兵失。猶想當時服九戎。</text>
<title>仇十洲上林圖。次金北渚韻。 其二</title>,<text>紫閣昆明一掌中。武皇車馬若雷風。六丁有力抛天外。三絶無端落海東。去趙尙爲和氏璧。歸韓亦是楚人弓。獨憐上苑猶秦地。誰繼襄公賦小戎。</text>
<title>仇十洲上林圖。次金北渚韻。 其三</title>,<text>天府山川落硯中。白雲黃葉起秋風。旌旗繚繞長楊下。城閣參差渭水東。司馬文章馳赤管。嫖姚勳伐照彤弓。今周倘再逢元狩。不遣驪宮有犬戎。</text>
<title>送李司諫赴燕 時萬</title>,<text>玉節辭朝作遠遊。天寒霜雪滿貂裘。關中路絶三千里。山後塵昏十六州。世亂別離那可道。年衰涕泗更難收。君行定過灤河廟。薇蕨淸風萬古愁。</text>
<title>睦監司 性善 挽詞</title>,<text>濟代才難自古來。楩枏曾許棟梁材。靑雲上路隣魁象。黃壤窮塵混劫灰。旅櫬獨歸淸洛遠。佳城新傍廣陵回。蕭條兩世存亡淚。頭白人間又一哀。</text>
<title>送永安尉使燕</title>,<text>沙塞茫茫落日低。行人冠蓋薊門西。神州萬里堯封蹙。碣石千年禹跡迷。荏苒王程方未已。參差世故直難齊。金繒報聘由來事。敢爲朋情惜解携。</text>
<title>敝袍。答李一相見問。</title>,<text>年衰懷易傷。氣寒病屢作。江干十月交。陰冷異城郭。久客寡筋力。未甚善居宅。藩籬頗欹倒。隣竝亦蕭索。前臨海門豁。俯見平湖白。朔風卷飛沙。日夜吹四壁。苦遭飢凍逼。霜雪凜袴脚。生世過半百。不省有狐貉。皇天豈與奪。人命有厚薄。敝縕幸無恙。卒歲何戚戚。</text>
<title>過江將詣山寺。疊韻。</title>,<text>庭昏雨乍飛。江動風微作。凌晨涉沙汭。回望長安郭。蔥籠五雲起。實惟王者宅。遠客寄京口。林泉氣森索。貧賤拙營爲。焉能免垂白。忽思招提遊。幽意向絶壁。驅驢野橋遠。僕隷呻病脚。擾擾塵埃間。人生一丘貉。年頹筋力弱。肉瘦衣裳薄。賴有杯酒歡。衰顏減多戚。</text>
<title>棠山權氏亭感舊。三疊。</title>,<text>昔我涉江日。朔雪中夜作。便道就元昆。不敢經近郭。虛堂接姜被。得邇君于宅。別離五年間。星芒動貫索。歸來撫陳迹。事與浮雲白。觸眼寓悲緖。遺墨照高壁。灑淚閱逝川。北風吹雨脚。轉頭見今古。疇能免聚貉。主人敍平素。友誼恥衰薄。寒鷄號向夕。爲我助慘戚。</text>
<title>三藐寺。四疊。</title>,<text>行野草徑盡。到寺鍾音作。颯颯過江雨。凄凄自山郭。誰知梵王宮。本號神仙宅。探尋倦日短。登討恨氣索。久坐得新霽。檻外雲海白。木落石狀露。千崖倚靑壁。少小嗜川澤。衰病負雙脚。仙人悲蟪蛄。拙士患猯貉。憂生歲月促。供世材力薄。幸接僧語永。庶以寬中戚。</text>
<title>歸舍。五疊。</title>,<text>偶出心賞諧。及歸悔吝作。淸江繞村落。映帶靑山郭。天寒大壑靜。蛟蜃定窟宅。野人亦自適。拙性保離索。寂寞蓬室居。蕭條閉虛白。借書徒滿架。疏燈耿隣壁。是時狐聽氷。風力轉旗脚。冬深鳥獸肥。獵興在于貉。放曠山澤遊。豈必事輕薄。且將娛歲年。冥茫付欣戚。</text>
<title>感遇。六疊。</title>,<text>歲暮天雨雪。自古七人作。世事賦北門。先生號東郭。奔走向一紀。抵老不安宅。漂寓惜年往。歸來感日索。誰與講心素。所遇盡眼白。況聞黃圖破。東南僅半壁。四海疲道路。何方可住脚。偏壤困誅求。中州染胡貉。戰血沸橫流。殺氣亂相薄。寂莫兩階間。奚由舞干戚。</text>
<title>送曺子實按關東</title>,<text>村墟軒蓋照斜曛。云是高城舊使君。三日同遊長入夢。十年相見又離群。柴門冷壓西湖雪。畫角晴飛大嶺雲。衰老自傷懷作惡。斷鴻怊悵不堪聞。</text>
<title>庚戌歲。來棲蘿庵。今三十八年。重款禪扉。諸友文應，震卿，伯瑞，季徽，壽伯，士興，肅羽十餘人皆化異物。賦詩志感。</title>,<text>蕭寺西樓憶故人。靑山幾處斂遺塵。三更雪月還今夜。一世風燈獨此身。齋磬尙依禪榻靜。法輪長照劫灰新。誰知華表重歸鶴。彈指存亡灑淚頻。</text>
<title>關西金生大振冒寒遠來</title>,<text>關塞千重阻。羸驂見汝心。年衰嗟久別。地遠感相尋。至月河梁坼。窮陰雨雪深。古人多道義。還覺不如今。</text>
<title>博川林生柏茂來。適是癸未相別日。其歸書贈。</title>,<text>西塞漫山雪。臨江別棘人。分携曾灑淚。回首幾傷神。匹馬輕千里。殊鄕若比隣。如何聚散日。每接一陽新。</text>
<title>李判書 子淵 送酒</title>,<text>抱疾牛衣夜。傾壺竹葉春。氷霜纏瘦骨。惠愛及窮鱗。別恨懸雙眼。陽和遍一身。仍思玉署飮。敢謂白頭新。</text>
<title>惟善家盆梅至日始開</title>,<text>天地窮陰日夜催。何由驗得一陽回。君家紙閤藏春色。肯許氷霜勒早梅。</text>
<title>惟善家盆梅至日始開 其二</title>,<text>小樹幽香發興催。晴窓相對不知回。禁城春色從來別。冬至關山雪作梅。</text>
<title>惟善家盆梅至日始開 其三</title>,<text>花開每覺賞心催。一日幽尋一百回。摠有春來芳樹發。無如雪裏訪寒梅。</text>
<title>惟善家盆梅至日始開 其四</title>,<text>寒威不被雪霜催。春色潛隨暖律回。莫遣佳人驚午枕。新粧正近壽陽梅。</text>
<title>沈生 光漢 挽詞</title>,<text>海畔靑山京兆阡。曾孫承祀墓門前。虛傳文史三冬足。實墜衣冠百代聯。嗣世螟蛉纔九歲。沈身災疾已多年。泉塗永作呑聲別。淚盡江湖雪後天。</text>
<title>夕望</title>,<text>蹉跎蹤跡傍危途。四壁風霜骨髓枯。急景窮陰催晝夜。層氷疊雪滿江湖。西山烽火傳光小。北極星辰積氣孤。誰識白蘋洲上客。獨隨鴻雁戀菰蒲。</text>
<title>馬隊馳驟。道路皆官馬云。</title>,<text>太僕翔麟十二閑。長楸舊在苑中間。超乘只屬鉤陳列。奉引皆歸法從班。豈望再霑天驥錫。尙思兼荷玉珂頒。龍鬐鳳臆風塵裏。無數材官意氣還。</text>
<title>除夜</title>,<text>遙夜更籤報漏頻。家家人語帖門神。壚中預點屠蘇酒。擬待鷄鳴答上春。</text>
<title>除夜 其二</title>,<text>常怪人情畏老頻。每逢除夕輒傷神。吾心自有添年喜。贏得浮生六十春。</text>
<title>戊子元日。時上移御新宮。</title>,<text>禁里公宮北斗邊。鑾輿移蹕歲時遷。新陽始轉三元日。聖曆應垂一萬年。雙闕衣冠隨曉漏。九街燈火送春煙。孤臣幸緩須臾死。得近城南尺五天。</text>
<title>乘雪車至棠山作</title>,<text>琉璃凍合碧瀾堆。氷陸騰車積雪開。海上仙槎吹貫月。江心鮫室殷鳴雷。倉城竹里回頭失。籠石蠶崖觸眼來。咫尺仙遊峯頂路。窅然眞氣接銀臺。</text>
<title>喜人日淸明</title>,<text>王春人日好淸明。世道天心向太平。草芥小臣還自幸。暮年安樂共編甿。</text>
<title>約隣人煮艾會飮</title>,<text>早春天氣發新陽。鴻雁聯翩已北翔。雪盡群山回秀色。氷開積水漾晴光。衰顏每逐年時改。華髮空隨刻漏長。敢拒隣人沙際飮。畬田嫩艾正芬芳。</text>
<title>從姊李婦挽詞</title>,<text>星離三十五寒暄。世故千般不可論。北走關山隣靺鞨。南依桑梓長兒孫。雖多骨肉人誰在。尙保形骸我獨存。兩地西湖春水接。臨流欲寄淚河翻。</text>
<title>酒次送李靜吾牧黃驪</title>,<text>渺渺淸心樓。煙波不可渡。獨帆送歸人。鳥沒浮雲去。</text>
<title>酒次送李靜吾牧黃驪 其二</title>,<text>麻湖望釜浦。十里冥波暮。何處是驪江。亭皐又煙樹。</text>
<title>早春多雨</title>,<text>春雲構長陰。簷雨終夜鳴。幽居感危夢。滿耳風濤聲。日晏愈滂濞。過午澁不晴。滌滌土膏盡。田夷波水傾。麰麥先自茂。黍稻早未耕。憶昨兩歲前。淫霖彌月正。上天旣虛惠。繼以枯旱幷。害氣遞相錯。損我穡事成。至今鮮一飽。公私俱靡盈。所憂餓莩餘。復中賊盜驚。民窮寡生理。世亂壞常程。鄕閭牽土思。溝壑傷人情。何方爲樂郊。欲往且屛營。</text>
<title>水明亭移居</title>,<text>長湖雲物翼曾楹。積水浮階永夜明。每挹天光迷上下。寧隨月色異陰晴。孤槎曉接星河白。一氣秋涵沆瀣淸。棲泊暮年還有此。世間何處是蓬瀛。</text>
<title>水明亭聯句體</title>,<text>岧嵉據曾阿。曠豁臨遙浸。邃可步三休。高宜望六䘲。峽呀川北奔。山齾峯西闖。渚潤早潮肥。沙虛春雨滲。澄宵素靄褰。霽夕彤霞沁。村畫雜丹靑。舟梭競織紝。蠶崖仙掌撑。孔石獰牙噤。奰屭巨靈威。嶪峨厚載任。重爻象習坎。尺五隣嚴禁。地紀控長源。天光承下廕。苞桑記往圖。種李聞前讖。故國十年歸。新居數月賃。房櫳旅次寬。水火朋情諗。升旭晃晨扉。流颸凊午枕。翠蘇草腸抽。紅綻花胎䏕。大造旣陶甄。餘生且飯飮。芹蒿采沼沚。醽醁取藏窨。心逸得浮游。跡疏違謗譖。雖親浩蕩鷗。實懼宴安鴆。勝事耿難忘。衰途幸亦甚。</text>
<title>閔判書 聖徽 挽詞 使燕不返</title>,<text>驪駒薤露趁相尋。人世悤悤見古今。使節獨傷寒塞遠。歸魂不隔舊京深。靑雲器業淪黃壤。白首交期缺素心。無復星辰聞曳履。宮門長輟下車音。</text>
<title>春事</title>,<text>衰遲年事病相尋。京口塵泥任陸沈。一片湖山頻夜夢。千般花鳥各春心。磯頭設網須風定。沙觜耕田阻水深。唯有無絃琴在膝。欲從何處覓知音。</text>
<title>送申功甫赴永興</title>,<text>關山杳接白雲端。鐵嶺橫天路幾盤。地遠正當分寄重。身衰更覺別離難。三千里外枌楡社。十五年前獬豸冠。何似逐臣西竄日。狄踰峯上望長安。</text>
<title>尋字韻。和金竹所次眎。光煜</title>,<text>舍下靑厓高十尋。江間魚鳥各飛沈。春還列岫開愁眼。日暮行雲舒遠心。懶慢久甘身事拙。淸虛轉覺道機深。誰將暖律欠寒谷。自信喑鍾不起音。</text>
<title>三疊</title>,<text>往事茫茫不可尋。風雲何意問升沈。淸霜久繞千莖髮。寒露常懸一段心。亂世身名仍偃蹇。醉鄕天地自高深。塵埃試拂瑤琴匣。山水于今會賞音。</text>
<title>四疊</title>,<text>席門車轍斷來尋。窮巷春泥一丈沈。貧賤實甘依素分。死生那肯負初心。文章水部聲名久。顏色江潭歲月深。已挹高風推末契。還從大雅聽希音。</text>
<title>五疊 來詩感念存亡。有棠山輟棹之語。故答之。</title>,<text>棣萼幽明杳莫尋。人間遺跡久銷沈。秋原宿草餘雙淚。夜雨連床獨此心。東第風流千古盡。西湖煙水一春深。知君舊有廻船恨。誰聽空山伐木音。</text>
<title>六疊 來詩懷幸州新莊。僕亦小築相近。故及之。</title>,<text>聞君初服擬重尋。江海平臨日月沈。幸接林皐同結社。應携竹杖竝論心。龐公避世天機靜。許掾遊仙道氣深。里調不堪酬絶唱。朱絃本自有遺音。</text>
<title>春盡</title>,<text>碧樹千家散彩霞。春來無處不繁華。今朝始省韶年晩。開遍東園十種花。</text>
<title>昇平府院君金瑬 挽詞</title>,<text>一德扶皇極。三階翊紫微。應時操橐籥。出力運衡機。改紀存經濟。尊親辨是非。難多須轉泰。謨定必先幾。形像臨臺閣。功名溢鼎旂。孤誠天可質。大耋露終晞。閶闔遺言切。門庭舊客稀。人亡懷殄瘁。敵在慮輕威。慘惔軒車閟。凄涼部曲歸。西州迷哭處。殘日閉黃扉。</text>
<title>送朴旌善 慶應</title>,<text>故友相逢白髮新。作官巖邑葆淸眞。公庭務靜銅章澁。佃戶人稀板屋貧。任說窮山多虎豹。從敎傲吏遠風塵。年來契闊傷心久。離恨無端又一春。</text>
<title>謝韓勖哉携壺臨枉。兼柬梅溪。</title>,<text>朝中落落數耆英。石路肩輿見故情。暮境漂零憐我在。深杯爛熳爲君傾。長湖水暖煙光薄。下渚風微艓子輕。更拉梅翁同泛彼。楊花渡口待潮生。</text>
<title>冒雨乘舟過棠山</title>,<text>選日乘舟發。浮遊極海門。風塵扶白髮。江漢對淸尊。絶景消炎暑。高懷洗鬱煩。應須轉鳴櫓。煙雨過西村。</text>
<title>崇寧通寶錢</title>,<text>新樣靑錢御筆華。先頒老蔡太師家。誰知赤子諸膏血。未滿書生一齒牙。</text>
<title>崇寧通寶錢 其二</title>,<text>靑苗助役竭民藏。是物能成四海瘡。只把一文留永久。足令千載鑑興亡。</text>
<title>卞參判 三近 挽詞</title>,<text>不暇哀朝菌。何由慕大彭。彫零俱一死。汩沒獨餘生。尙憶靑陽好。終看素髮縈。論交專許與。處患肯撓攖。間道絃歌邑。分兵驃騎營。揚鑣羽書急。洒涕雪霜淸。前後悲懽劇。參差合散幷。棲遑憐鵩賦。款曲感嚶鳴。軒蓋臨遙障。尊罍對古城。十年沈藥餌。盡日釋塵嬰。耿耿同袍義。悽悽伐木聲。使星回紫極。卿月上金莖。世故疲奔命。郵籤渴計程。力稀荒乘倦。寒重敝裘輕。積瘁仍難起。頹齡欻易傾。親知遭末運。次第赴新塋。錯莫存亡理。蒼茫造化情。已衰常惻愴。此別復幽明。契闊簪初盍。思量歲始更。羈窮傷瘠貌。漂泊惜勞精。夕景淹歸轄。秋林采落英。卽今高會闃。依舊暮江平。膠漆琴絃斷。丘原隧路成。僑居麻浦僻。悵望桂山橫。天熱歊蒸盛。川長水潦盈。老人鷄酒奠。多恐負深誠。</text>
<title>送兪監司按湖南其弟方爲圻伯</title>,<text>漢代觀風使。分行只八人。邦畿三輔劇。湖賦太倉陳。聖簡推朝傑。天倫竝席珍。榮光聯組紱。盛事極絲綸。鼓角排門戟。襜帷辟路塵。地包金馬界。星接斗牛隣。控扼邊隅闊。征輸海岱頻。須矜白屋賤。暫釋綵衣新。公義思當盡。私懷恨莫伸。回車與叱馭。輕重勉王臣。</text>
<title>登高</title>,<text>蒼蒼洲陼莽脩廻。拄杖登高天地開。水勢欲漂雙島去。潮聲還撼二山來。衰年肺渴仍三伏。落日神傷強一杯。宇宙幾回陵谷變。獨扶愁疾倚樓臺。</text>
<title>臨眺篇</title>,<text>朱夏苦炎熱。欹睡在南軒。坐久腰脚痺。臥多神氣昏。朝來故作意。杖策上山園。始辭屋宇庳。已絶闤闠喧。行依細徑蟠。俯視大江奔。洪流競晝夜。積浸浮乾坤。今年荐淫雨。駭浪屢崩翻。盤渦兩岸坼。穢濁百丈渾。蛟龍亦狼狽。況爾鼈與黿。嵯峨蠶頭石。極力捍蔽存。細看造凡情。關鍵壯其根。長干控潮海。地迮都會繁。凶歲鹽米湧。拾利錐刀煩。小人慕奇贏。日出走市門。卽此悟生理。貧賤曷足論。游目赴萬里。返照頹崑崙。曠然洗愁辛。可以代樹萱。唯有歎逝感。臨川傷我魂。</text>
<title>玉果宰惠扇索詩</title>,<text>最荷湖南宰。遙憐澤畔居。漁村曾貰酒。雁足又傳書。積雨三旬外。虛堂一病餘。仁風蒙遠播。惠愛及窮閭。</text>
<title>寄從兄李丹陽</title>,<text>高梧零葉又新秋。別後形容盡白頭。怊悵十年南望眼。煙波不見下江舟。</text>
<title>蔡伯昌訪南郭寓舍。口號郭外靑山已夕陽。醉未成章。請余終篇。</title>,<text>郭外靑山已夕陽。小軒風露坐凄涼。那無上客能傾蓋。更有高文獨擅場。晉代淵明堪嘯傲。漢廷方朔任淸狂。尊前自恨才情少。多病新秋廢酒觴。</text>
<title>就城南近醫。旣還江舍口占。</title>,<text>昔出山渠漲。今歸野徑乾。秋風吹稻熟。夕露洒林寒。帆影依前浦。濤聲響舊灘。僑居誠僻遠。高枕旅懷寬。</text>
<title>送吳判書 汝完 使燕</title>,<text>峨峨白下門。是走燕京道。燕京帝王宅。百代山河寶。冠蓋萬方會。朝宗配豐鎬。興衰相反覆。禮樂化攻討。憲章一淪沒。聲明俱電掃。崩騰戎馬場。殺氣盪穹昊。尙書擁使節。適遠殊草草。世亂豈擇便。國步初再造。此行致金繒。到關須及早。跋涉倦烽候。衣裳任顚倒。偪側用武地。專對愼自保。物情有貴賤。觸事異趣好。縮手兩袖內。淸文掩麗藻。古來戰爭餘。川谷厭肝腦。隱畛舊封疆。牢落殘城堡。廢邑記喬木。荒墟訊遺老。竟日歷蓁莽。所遇色枯槁。天寒霰雪集。遼澤霽秋潦。征邁旣嬰懷。離別終傷抱。歸期莫蹉跎。余髮已華皓。</text>
<title>林生柏茂發解入洛。臨試遇疾而歸。詩以勖之。</title>,<text>疾病淸秋暮。風霜旅店寒。心懸三鯉級。夢落一鮎竿。促路初回駕。曾霄再整翰。寧同被放者。含淚出長安。</text>
<title>次丹陽兄和扇頭詩</title>,<text>翁年八十少三秋。驅使風雲上筆頭。鶴骨春來應更健。滄浪無恙釣魚舟。</text>
<title>次丹陽兄和扇頭詩 其二</title>,<text>連枝別恨感淸秋。強把新詩寄扇頭。倘問暮年棲泊意。眇然湖海一虛舟。</text>
<title>次丹陽兄和扇頭詩 其三</title>,<text>風霜日夜萬峯秋。憶上樓巖最上頭。歸夢欲尋孤店遠。滿江寒月照行舟。</text>
<title>八日風雨</title>,<text>江皐暮雨接重陽。旅客秋懷益自傷。灑酒豈無愁可遣。登高實有病相妨。侵籬菊蕊寒香靜。綴佩茱囊故事長。明日西風吹帽冷。不宜衰老翫年芳。</text>
<title>九月望。對月懷養珍舊遊時。道章，克甫俱已下世。獨惟善同在麻浦。感慨甚焉。次前韻。</title>,<text>驛館秋將盡。蟾輪滿更寒。歌催離思發。杯引旅懷寬。碧海茲遊散。黃泉此路難。唯憐玄度在。相對淚闌干。</text>
<title>南左相 以雄 挽詞</title>,<text>朝署靑雲器。關門紫氣仙。騫飛乘晩際。洒落映當年。偶出操魁柄。何心擅化權。虜庭曾忼慨。晉幄倏聯翩。霖雨陞台席。經綸拱御筵。睿情垂返樸。輿望渴扶顚。事有難平者。吾將任自然。獨持淸淨細。庶答渥恩偏。風誼容疏慢。提携辱後先。追攀隨步武。宴款挹周旋。甲子形骸外。襟懷許與前。已衰看白髮。相對惜朱絃。西塞從軍樂。東臺賦服憐。塵埃傷契闊。泥滓問沈綿。急難交期在。炎涼俗態捐。桑楡催末景。杞梓掩重泉。國瘁疑時運。名留溢簡編。窮途餘此物。幾處哭新阡。宇宙身奚適。幽明夢屢圓。少來悲易散。老去恨彌纏。水冷氷初結。天虛月正懸。黃壚遺舊跡。秋色淚痕邊。</text>
<title>趙參議 景禛 挽詞</title>,<text>海內知音少。山阿托體多。相看俱落落。豈必盡皤皤。我已憂蒲柳。君先葬薜蘿。交期今緬邈。世路日蹉跎。夙昔同心利。飛騰四紀俄。升堂携舞綵。對酒挹傾蠡。義列塤箎合。功逾玉石磋。榮枯深顧遇。患難慣經過。乘障憐魚澤。臨淵泣汩羅。荒城淹馹騎。寒夜問更鼉。一別還驚骨。重逢政寢痾。始虞傷肺氣。終覺損天和。故友皆無祿。餘生獨奈何。頹陽催下嶺。零葉早辭柯。急節淪徂物。流年混逝波。窮泉埋俊傑。災歲訝龍蛇。虛白塵凝室。啼號淚決河。空吟思舊賦。敢作倚門歌。</text>
<title>寄羅密陽</title>,<text>離懷悄悄靜無懽。天際浮雲獨坐看。西日照人行野遠。北風吹雁過江寒。塵埃十月懸孤榻。簿領殘年寄一官。遙想異鄕爲客恨。嶺南樓上望長安。</text>
<title>聽蟬翁用墾田脫漏罷黃驪歸。言者認爲故犯。有餘論。</title>,<text>拙性悠然厭世紛。歸來蹤跡懶如雲。寧知小吏陳留牘。更惹中臺柱後文。下澤車閑宜命駕。西湖地僻恨離群。憐君筆陣堪乘興。新製羊欣白練裙。</text>
<title>送崔靑松</title>,<text>西湖衰疾廢將迎。南嶠氷霜却送行。四十年前同榜義。三千里外異鄕情。寒燒榾柮房櫳煖。靜愛招提塔宇淸。誰念故人當歲暮。閉門風雪養殘生。</text>
<title>送盧蔚山</title>,<text>盧侯生民秀。實惟名公孫。英英玉樹姿。鍾美自崑崙。君家不朽業。請從丞相論。嗚呼先丞相。盛才極詞源。高文起頹運。粤在宣廟元。始公竄荒裔。夕惕道彌尊。積慮發孤憤。曠代期立言。幽憂綴壯思。萬里風雲奔。到今吟灑地。海濤鬱崩飜。及夫奮庸辰。踔厲垂乾坤。細看哲匠意。金石諧懸軒。吾衰嬰世累。十年臥塞垣。窮愁愧前脩。悵望迷蹊藩。惻愴後死情。夜夢交精魂。末路得典刑。克家見後昆。告我遠行役。五馬朱其轓。佩符歷鄕井。香火上丘原。三歎話遺緖。激烈兼淚痕。時當栝柏寒。霜雪悴靈根。感動別離際。古人不可諼。</text>
<title>再柬崔聖止</title>,<text>冬至陽生小歲回。嚴寒急節兩相催。潮聲夜蹴層水坼。日色朝分萬戶開。窮巷尋常淹伏枕。離亭咫尺阻傳杯。遙知南國梅初發。只恐西湖雁不來。</text>
<title>李澄畫山水十帖</title>,<text>白雨捎溪去。蒼山轉壑來。舟人何意緖。弭棹不知回。</text>
<title>李澄畫山水十帖 其二</title>,<text>長松偃幽壑。久坐伸吾脚。放驢芳草間。澄懷翫水石。</text>
<title>李澄畫山水十帖 其三</title>,<text>平生獨往願。絶愛靑林晩。況對川瀑肥。淹留不復返。</text>
<title>李澄畫山水十帖 其四</title>,<text>群峯雨乍收。衆壑雲俱上。欲取鳴琴彈。悠然山水賞。</text>
<title>李澄畫山水十帖 其五</title>,<text>命酒溪頭石。沾衣露未晞。但令山月在。相對澹忘歸。</text>
<title>李澄畫山水十帖 其六</title>,<text>䫿颺酒旗風。曾軒啓縹緲。林霏晩不收。山遠行人小。</text>
<title>李澄畫山水十帖 其七</title>,<text>孤棹亂波光。水禽翔復下。誰知載酒人。夜到山陰舍。</text>
<title>李澄畫山水十帖 其八</title>,<text>連雁下將夕。秋林落葉深。可憐驢背客。空有畏途心。</text>
<title>李澄畫山水十帖 其九</title>,<text>山晩招提小。庭虛獨鶴愁。前溪夜來雪。知有客回舟。</text>
<title>李澄畫山水十帖 其十</title>,<text>橋雪妨連騎。停鞭待後人。崎嶇下山寺。去賞小梅春。</text>
<title>至月晦日夜起</title>,<text>雪後階闥寒。霜厲風冷冷。出戶東山高。松林見疏星。白虎半低昂。爛然舒光熒。西南氣色殊。二儀忽分形。赤煇彗空宇。照映湖水冥。奈何閉藏月。沴祲亂天經。中原正格鬪。殺伐連四溟。百代帝王州。十年流血腥。九服旣反覆。乾文豈常寧。東國幸無事。廟社實威靈。吾生詎幾何。飮啄保餘齡。</text>
<title>回年立春。見同甲在世眇然甚尠。姑紀最早亡者與新逝者。以志吾感。</title>,<text>忽憶南宮權佐郞。生時月日我差強。回年獨對新春候。三紀窮泉拱木長。</text>
<title>回年立春。見同甲在世眇然甚尠。姑紀最早亡者與新逝者。以志吾感。 其二</title>,<text>南州東野齊年友。投老新驚薤露凋。肯爲浮生淹短局。暫時留眼見今朝。</text>
<title>除夜</title>,<text>回年來有約。往日歸無期。故人雖相見。相見卽相離。浮生倘會合。此別當何時。借問適遠道。稅駕安所之。日隨大江水。東逝不肯遲。及到滄海底。但送六龍馳。荏苒欲如何。成我老與衰。努力達曙飮。庶以遂吾私。</text>
<title>己丑元日</title>,<text>靑燈白髮淡相親。隨例屠蘇亦厭頻。六袠回年猶故物。五更殘夜是新春。千門氣色排黃道。雙闕衣冠扈紫宸。自幸桑楡餘末景。蕭條老作太平民。</text>
<title>十六日。飮許亭初度。</title>,<text>閑園暫攝扶衰杖。比舍初傳行慶杯。春意欲蘇階上草。風光全借閣中梅。歡娛到手愁何有。歲月欺人老自催。今日金吾仍放夜。相携爛熳不知廻。</text>
<title>兪監司 省曾 挽詞</title>,<text>淸虛眞氣襲沖襟。交誼平生只素心。關塞豈忘端綺贈。江湖更感小車尋。諸郞挾節門闌盛。七袠乘箕歲月深。曾歎兒孫遲眼見。藍田終古產球琳。</text>
<title>蠶頭游覽</title>,<text>晴江日暖散鳧鷖。碧浪和煙漾柳堤。津吏自知人老少。漁舟空逐水東西。芹泥岸岸纔春燕。竹塢家家盡午鷄。更躡芒鞋凌絶頂。俯看平楚夕陽低。</text>
<title>寄謝泰安守金仲文</title>,<text>天涯書信帶雙魚。春日湖船上水初。久識漆園爲傲吏。還聞栗里擬閑居。孤城地迮征徭重。三徑資空活計疏。亂世行藏轉蕭瑟。況兼離恨滿菰蘆。</text>
<title>江行</title>,<text>出門春草已無際。晴花十里湖山麗。天虛遙靄淡還濃。日暖微波膩更細。岸轉唯看沙鳥過。櫓搖不覺檣烏逝。那將俗事累殘年。但把狂歌醉芳歲。</text>
<title>次弦翁韻却寄</title>,<text>絶愛君侯靜者流。嵇劉不厭竹林遊。寧從世路開雙眼。曾向詞壇讓一頭。初服却尋高士傳。故園還與老農儔。春來栗里壺觴在。甕面新香細細浮。</text>
<title>次弦翁韻却寄 其二</title>,<text>江漢孤舟阻上流。煙花三月憶同遊。遙憐暮境依山足。獨醉春杯枕石頭。水靜魚蝦堪作侶。林深麋鹿好爲儔。知君飽占田園樂。麥氣含風翠欲浮。</text>
<title>徂歲</title>,<text>衰老經歲月。一似車輪轉。車輪轉未已。濛汜行卽踐。弭節以徐驅。斯路定難免。況可鞭其驂。傾輈促餘喘。物情逐紛華。從古識者鮮。逸豫損天和。淫侈日荒湎。歌哭遞昏晝。苦恨浮懽淺。宿昔蒿里墟。風露隕微泫。短期誰可淹。長算鬱不展。寄語紈綺子。年少各自勉。</text>
<title>李參奉 漍 挽詞</title>,<text>陵邑非無仕。鍾山自有靈。相知成老大。一別恨漂零。舊德餘家世。新阡近戶庭。可憐雲霧裏。不見少微星。</text>
<title>煙雨</title>,<text>煙雨霏微晩勢催。天街車馬洗塵埃。新秧出水靑如積。宿麥連郊翠欲堆。檻外浮雲千嶂合。門前秀色二江來。幽軒盡日空簾靜。乳燕斜飛濕不廻。</text>
<title>次鶴沙亭韻。爲金應敎賦。</title>,<text>一水澄灣占落星。小亭高壓野田靑。鶴岑皓月通宵幌。沙陼微風到夕櫺。欲往林皐魔作障。那將物色繪爲屛。知君亦有平泉石。倘借衰翁半日醒。</text>
<title>李坡州 公益 挽詞</title>,<text>莫樂齊心契。常懷總角游。詞場曾竝轂。硏席幾同裯。束縛依黃卷。懽娛到白頭。參差人事變。經閱歲時遒。風雨西門別。干戈北極愁。窮途銷骨恨。下邑折腰羞。路絶雙鳧夕。天長一雁秋。及歸仍網罟。相對更綢繆。麴糱身爲患。膏肓鬼與謀。驚波泡易滅。爽氣露兼收。把劍徒思掛。持杯忽欲投。忘形多執友。托體盡山丘。慟爲餘生劇。悲應抵死休。晨梧涼葉隕。秋柏故林幽。衰病還如許。存亡可自由。極知冥會近。失涕已橫流。</text>
<title>弦翁袖余二詩。渡漢落水失去。作近體詩遺余。引王榮老濟江以黃魯直書韋蘇州獨憐幽草澗邊生一絶獻江神事爲比。詩人之多事如此。余擧崔信明事答之。</title>,<text>自愧荒詞費彩牋。荷君藏拙付淸漣。波心合擲江楓詠。水府唯耽澗草篇。豈有光芒堪照灼。應無嗤點謾流傳。殷勤爲覓雙魚信。只是相思也可憐。</text>
<title>午望</title>,<text>風從東南來。亂我床上書。浮涼滿空宇。颯颯灑衣裾。爽然警晝眠。徐起視村墟。蕭蕭群木秀。淼淼大江虛。中流萬斛舡。動影陽侯居。齊民食土毛。厥賦供倉儲。京師戶盈億。玉食及臺輿。豈知荷鋤夫。百役死侵漁。六月天地熱。炙背服菑畬。公門日鞭扑。一粒寧見餘。掇拾至遺穗。委輸敝舟車。篙師駕洪濤。往往飽鯨魚。司農念國計。得免事拮据。自古賢者心。用財戒尾閭。</text>
<title>夜坐</title>,<text>虛齋秋夜靜蕭條。四壁新涼酒氣消。孤枕悄然無夢寐。五更山雨過芭蕉。</text>
<title>野亭八詠</title>,<text>道在孰先傳。時來非苟隱。涓流控眞源。爲接花潭近。</text>
<title>野亭八詠 其二</title>,<text>雲鳥孤峯表。荒城獸角危。年年風雨夕。魑魅避穹碑。</text>
<title>野亭八詠 其三</title>,<text>長江赴海門。欲倂群山逝。獨有靑草洲。依然浮遠勢。</text>
<title>野亭八詠 其四</title>,<text>隔水巴陵縣。蒼茫暮靄間。冥冥鴻雁響。秋意滿江關。</text>
<title>野亭八詠 其五</title>,<text>潮頭日暮生。稍入金陵遠。直到夜分時。月明洲渚滿。</text>
<title>野亭八詠 其六</title>,<text>賣酒誰家女。能爲子夜歌。前年秋事好。風送米舡多。</text>
<title>野亭八詠 其七</title>,<text>溪路金波永。蘆花玉露殘。舟行夜未已。人語下江寒。</text>
<title>野亭八詠 其八</title>,<text>宿雨千峯霽。亭皐四望通。幾家煙火外。漁網夕陽中。</text>
<title>象村，月沙二公酬唱六篇。淚灑遺墨。次韻紀感。</title>,<text>凄淸一雨餉虛涼。稍覺嚴城夜漏長。歲暮陰陽催日紀。雲消河漢湛天章。池荷醮水抛靑蓋。林果迎霜坼紫房。病後氣衰嫌御裌。獨携經卷閉深堂。</text>
<title>象村，月沙二公酬唱六篇。淚灑遺墨。次韻紀感。 其二</title>,<text>東方初日澹滄涼。樹影闌干過屋長。瘧癘三冬淹暮齒。泥塗十載間朝章。久將蘭佩兼荷製。新結茅廬替葯房。只恨流光無意緖。相留不住去堂堂。</text>
<title>象村，月沙二公酬唱六篇。淚灑遺墨。次韻紀感。 其三</title>,<text>四壁生涯一榻涼。蛩音欲斷雁聲長。蘭皐已綴騷人佩。朱紱曾焚學士章。三徑年華憐菊蕊。九秋風物感萸房。蕭條少日登高興。衰病經時不下堂。</text>
<title>象村，月沙二公酬唱六篇。淚灑遺墨。次韻紀感。 其四</title>,<text>泥塗蹤跡本涼涼。涉世何曾有才長。亂後英豪多豹變。向來朝序盡龍章。詩書舊業抽金匱。鉛汞新功啓玉房。寂寞幽居隣白閣。滿簾秋色擁虛堂。</text>
<title>象村，月沙二公酬唱六篇。淚灑遺墨。次韻紀感。 其五</title>,<text>天地乘除又一涼。百年何短意何長。身名永負風雲會。翰墨空慙月露章。五嶽眞形迷洞府。九河秋色渺宣房。蕭條異日成書托。只恐無人與肯堂。</text>
<title>象村，月沙二公酬唱六篇。淚灑遺墨。次韻紀感。 其六</title>,<text>牙頰風霜挾夜涼。二公文焰舊爭長。靑雲一代推聯步。白璧千秋煥報章。已向煕朝瞻藻繡。還從淸廟聽芝房。當年倘惜吹噓力。誰許然明得上堂。</text>
<title>大行大王大幸山陵。奉哭口占。長陵</title>,<text>精一遙承二帝傳。聲明高紀百王前。寧違召伯祈天命。獨少殷宗享國年。月出衣冠遊不返。龍飛弓劍墮茫然。微臣舊玷鵷鴻後。畢命空慙螻蟻先。</text>
<title>大行大王大幸山陵。奉哭口占。長陵 其二</title>,<text>霜露都門列宿低。天遊香輅引鸞鷖。淸塵曉匝重城咽。素仗宵嚴七校齊。五月南巡蒼野遠。帝鄕西望白雲迷。丁東玉漏催寒警。猶想求衣待刺閨。</text>
<title>出郊宿延曙</title>,<text>旣夕秋氛霽。遙空度雁群。人家臨水住。官路到橋分。菊澨含淸露。楓崖帶白雲。凄涼遲暮恨。衰鬢倚斜曛。</text>
<title>出郊宿延曙 其二</title>,<text>鴻雁雲沙外。天虛野氣澄。淸霜凄卉木。寒日澹山陵。歲月俄今古。乾坤幾寢興。欲將人代感。灰劫問胡僧。</text>
<title>出郊宿延曙 其三</title>,<text>獨樹亭皐迥。孤村徑路縈。始開花欲老。已穫稻還生。水火供人語。壺簞見客情。寒蕪延夕望。霜露一峯淸。</text>
<title>出郊宿延曙 其四</title>,<text>除架園場冷。排籬草木衰。綠拋瓜蔓引。靑斷柳絲垂。徑彴開渠淺。田車納稼遲。還聞疲力役。不敢偃茅茨。</text>
<title>出郊宿延曙 其五</title>,<text>古驛三秋夢。幽窓半夜心。田園霜後淨。燈火雨中深。復土功因舊。崩天慟至今。隣鷄催野哭。愁色滿西林。</text>
<title>題畫八幅</title>,<text>春壑群峯起。春波幾尺深。停橈望酒店。只隔𪚥靑林。</text>
<title>題畫八幅 其二</title>,<text>花木淸溪渡。挐舟一葉輕。山蹊有前侶。且住與同行。</text>
<title>題畫八幅 其三</title>,<text>煙雨暗靑林。招提知近遠。黃泥沒脛深。不及齋時飯。</text>
<title>題畫八幅 其四</title>,<text>雨氣長林偃。雲陰短嶽埋。谿橋驢失脚。不受小童催。</text>
<title>題畫八幅 其五</title>,<text>錦葉堆山徑。霜鴻下渚田。幽居忘歲月。定是九秋天。</text>
<title>題畫八幅 其六</title>,<text>水與天光永。帆將雁影孤。誰知吳會客。未必爲蓴鱸。</text>
<title>題畫八幅 其七</title>,<text>山遠樵人少。歸來徑路難。北風吹敗絮。氷雪過橋寒。</text>
<title>題畫八幅 其八</title>,<text>不怕西湖雪。危橋傍壑斜。閑隨孤鶴引。暫去就梅花。</text>
<title>畫鶴</title>,<text>高堂展素屛。淸迥九皐質。羽毛淨皎潔。皭然瑤臺雪。靈胎托造化。未肯淄眞骨。蹁躚兩臞仙。卓立俱夐絶。翛翛長松陰。引吭唳孤月。氃氋刷脩翎。傲睨霜筠節。各自具霄漢。方壺超彷彿。怳怳笙簫音。鸞鳳可儔匹。京城十字街。澒洞塵埃沒。對此煙霧姿。人寰亦蕭瑟。時秋夜向分。白露洗天末。不雜羅網間。乾坤眇空闊。</text>
<title>送李靜吾赴永興</title>,<text>北顧名藩聖迹基。從來州吏選高資。枌楡舊擁千年社。黍稷新承百世祠。已遣絃歌歸政術。還聞節制總旌麾。男兒快意輕離別。只恨俱非少壯時。</text>
<title>寄吳汝完。伴送北使在龍灣。</title>,<text>塵埃道路苦無閑。每怪衰年鬢未斑。豈以胸懷供物役。唯將蹤跡寄朝班。黃龍塞外氈車返。白馬城邊玉節還。努力莫辭頻跋涉。漢家今日議封關。</text>
<title>送柳東萊淰</title>,<text>疾風破東極。碧海生層濤。積陰帶霜氣。曙色沈雲鼇。杈枒珊瑚枝。影動初日高。君侯始出車。節制聲嗷嘈。威稜駕殊域。百靈擁旌旄。借問聖政初。帷幄渴雋髦。用才曷異宜。偃蹇領簿曹。島夷數反覆。爭恨緣秋毫。邊和與國體。緩急在所操。內外互輕重。利器得辭勞。金緋照靑春。舊佩三公刀。喧喧名都會。樹羽排林皐。鴂舌變鴞音。拜跪羅酋豪。懷柔道已優。網紀愼爬搔。淸規映方隅。僕隷洗脂膏。男兒富勳業。豈惟沐恩褒。鄙夫奉末契。夙昔佩服牢。窮老且遠別。暮景颯二毛。惻愴曩游地。陳迹遍蓬蒿。寒空望鵬路。閉關中鬱陶。</text>
<title>爲農</title>,<text>高田土壤疏。歲旱蝗螟起。種黍就溪沙。今年又大水。</text>
<title>爲農 其二</title>,<text>東陂廣且長。種稻端陽後。及至白露天。化爲稂與莠。</text>
<title>次家姪同揆獻詩五十韻</title>,<text>承家惟令姪。種德自先門。文史三冬業。公侯百代孫。由來追廣受。未肯墜楊袁。語實遺周璞。稱珍越魯璠。扶携餘此老。挺拔各諸昆。甲第違城郭。蝸廬占海村。輕舟無重載。駭浪有狂掀。表裏川流渙。西南地勢坤。邦畿民走集。陵邑氣騰奔。跡混君平卜。形偕季布髡。秪緣便偃仰。兼得避囂煩。丘壑幽期足。桑麻活計存。淸貧知積慶。漂轉信銜冤。駟馬休高駕。牛驂繫短轅。虛傳朱穆論。孰效叔敖言。至性茹疏糲。明禋奉潔樽。松篁枝幹勁。鸞鵠羽儀繁。盡室逾重險。誅茅斥四樊。汀交泥作觜。崖壅水成亹。菽粟將雛遠。壺漿應俗敦。鄕閭仍下澤。歲月古東屯。早覺兒童樂。寧忘父子恩。空囊稀宿飽。敗絮尠朝溫。孤苦誠難起。芬華詎敢論。耕巖穿兩肘。釣渚隱雙跟。野鷺依沙靜。林鴉繞樹翻。謳謠消嘿嘿。眺賞豁惛惛。浦蛤還名竹。山花亦號礬。甿淳通假借。俗愿簡賓婚。食力資黃犢。爲農恥素飧。方春聞雊雉。長夜候鳴鵾。割愛辭同被。傷心詠在原。書憑秋雁寄。簷對暮禽喧。望嶽雲凝黛。觀潮岸改痕。凡情皆反本。萬物必歸根。雜虜窺宗國。何人守故園。爾藏安豹谷。余逐困羝藩。罘網雖迷路。波瀾獨泝源。凄涼憐屈賈。拂戾捨諸賁。更慕鷄捐尾。眞如虎絶蹯。相逢饒慘戚。久別感寒暄。晩托阿戎宅。曾吹伯氏塤。幾年吟鵩鳥。他日看鵬鯤。汩沒甘龍臥。魁梧佇鳳騫。家聲當不忝。儒術果誰尊。杞梓荒深巷。荊榛蔽壞垣。杯觴寬疾肺。氷雪淨詩魂。楚璧披塵翳。隣燈破壁昏。新詞唯我竝。舊筆爲渠援。回首江湖大。離愁壯莫呑。</text>
<title>送鄭判書 世規 按關北</title>,<text>煌煌使者車。出節東城外。祖道擁邦人。晨飆卷飛旆。大夫富事業。廷議勤倚賴。遭逢未恨晩。服政在耆艾。藩維北顧重。山海莽襟帶。喧闐龍興府。實惟漢豐沛。國家盛供給。壺飧及流丏。粟帛走關嶺。繁華八路最。近聞水旱餘。疲甿死畎澮。轉輸阻東南。儲胥渴倉廥。惻隱君子心。蘇膏計何奈。況當疆域虞。戎夷接要害。懷柔異往時。鬼門日幽昧。虜俗喜窺窬。邊民慕駔儈。曷以靖方隅。上報洪恩霈。悠悠塞垣行。鬱鬱風雲會。志士莫蹉跎。拙者聊玩愒。艱危仗樹立。離別傷老大。歲窮寒峽長。雪霜沈遠靄。氣衰易涕淚。奚由望征蓋。</text>
<title>家廟奉遷後次家姪韻</title>,<text>吾宗姪子奉精㮒。世室牲牢令節陳。馬援始雖辭故土。韋賢終不愧先人。田渠繞屋宜嘗稻。澗水侵籬可采蘋。孤露自憐香火隔。廟門虛寂獨傷神。</text>
<title>家廟奉遷後次家姪韻 其二</title>,<text>連墻喬木洛城中。幷荷推恩立廟宮。獨奉新祠荒野外。空餘虛寢小園東。春秋酒醴供先祀。壟畝桑麻逐歲功。生計實關門戶事。敢從潘岳賦家風。</text>
<title>除夜行</title>,<text>冬夜漫漫霜滿壁。幽憂獨臥百慮作。墻頭鷄鳴人語起。我方睡覺一伸脚。宇宙茫茫烏兔疾。暮律窮陰歲行畢。浮生客寓電泡內。鬢髮何由黑如漆。蹉跎抵老羸瘵嬰。肉銷目眵昏無精。中宵撫已超若失。忼慨抑塞心魂驚。憶昔文字醉酒壚。鯨吸長川龍吐珠。自計萬事等塵土。豈忘一日爲懽娛。卽今筋力已摧折。朝廷故舊禮數絶。燈前博塞任兒曹。牖下衾裯抱氷雪。沙洲老雁春更饑。野樹寒鴟凍不飛。新年良願亦易足。飯盂粥鉢終莫違。</text>
<title>除夜口占</title>,<text>少日那知病。前年未是貧。下床聞鬪蟻。披褐見懸鶉。禮樂慙餘力。軒車負此身。秪須終夜飮。爛醉接新春。</text>
<title>庚寅元日</title>,<text>鷄鳴歲律一回新。依舊風塵七尺身。草草升沈浮世事。悽悽六十二年人。寧嫌刻漏催殘夜。偶托杯觴接上春。少壯如流樂難得。暫時吟嘯任吾眞。</text>
<title>送睦參知 行善 赴洪陽</title>,<text>湖西都會雄。實惟洪陽府。洪陽十萬戶。版籍溢生聚。川原控浦漵。耕鑿不盡土。太倉仗委輸。陽侯送飛艣。理亂事反覆。衰盛異今古。況兼水旱虞。郊野竟榛莽。勞來藉良牧。佳政在所樹。聖意屬蕭傳。民情懷召父。亟輟縉雲司。此行任存撫。諫官惜中朝。輕重豈常主。偪側記馬曹。蘇殘諒爲愈。感激絲綸切。哀矜征稅苦。紫綬映朱轓。班條及春雨。年少勉勳業。松柏須作柱。子健騖長途。吾衰臥環堵。憶昔過庭地。池塘照亭宇。秪今萬柄荷。淸氷埋翠羽。歎息念睽離。涕唾隨仰俯。飮恨心腑內。呑聲未可吐。</text>
<title>步檐</title>,<text>步屧虛庭畔。衣巾夕露微。疏星寒更潤。缺月細猶輝。虜牒要盟數。邊籌決勝稀。南枝有棲鵲。拄杖暫相依。</text>
<title>李佐郞挽詞</title>,<text>憶從姻戚少相依。及見賢郞舞綵衣。杜櫟天年吾尙在。澤蘭風露爾先歸。偏親弱息慈情極。地部雷封宦跡微。兩世存亡無限淚。向來衫袖未曾晞。</text>
<title>卽事</title>,<text>一自胡星帶紫微。頻聞虜使覲彤闈。昭君粉繪空哀怨。婁敬和親定是非。廟略豈能存國體。將軍端合摠戎機。須知六月涇陽捷。只在宣王決勝威。</text>
<title>漫興</title>,<text>病喜天機靜。衰忘世事兼。氣昏眠易愜。腸緩飯能添。碧沼蓴絲滑。靑畦菜縷纖。春來饒漫興。轉覺酒須拈。</text>
<title>別李原州梣</title>,<text>漢水日長流。北原在上游。棧懸二百里。境接東西州。土薄吏人少。峽深豺虎稠。循良富才術。蕪蔓早鋤耰。鍾古徹音韻。劍寒衝斗牛。官方屬利器。主意渴分憂。白屋旣云急。素飡敢自謀。況兼下色地。得免折腰羞。念子抱孤介。惘然懷去留。專牲須待養。奉檄更何求。政爲春暉報。亦思天渥酬。行行綰章紱。眇眇馳林丘。病懶足悲緖。別離臨道周。高賢愛莫助。後會悵無由。憶昔旅遊倦。至今陳跡愁。荷華碧沼影。草樹荒臺秋。夢罷樂如失。氣衰生若浮。悽悽摻手際。涕下誰能收。</text>
<title>金生挽詞</title>,<text>天道冥茫自古今。風摧秀木未成林。孤兒實昧他年面。匹婦空懸皦日心。忽去永違浮世促。何辭可慰割慈深。遊方杳杳歸無路。埋玉重泉恨不禁。</text>
<title>玄悟軸。次五峯韻。</title>,<text>久識諸觀妄。深知萬偈非。碧山餘宿債。華髮負新詩。爐鼎流年逼。煙霞別夢違。唯將雙眼膜。靜對白毫眉。</text>
<title>快雨</title>,<text>快雨消煩暑。虛堂颯一涼。拋書埋得喪。高枕混閑忙。行蟻槐根徙。遊蜂葉底藏。蓬藜隨節序。碧色過墻長。</text>
<title>次蝗詩</title>,<text>蝗兮具四名。一氣所鍾胤。爾形極幺麽。爾口甚芒刃。亢陽資亭育。旱魃與驅趁。其生類蹈瑕。其動似觀釁。拄喙脊能行。句身羽未振。淹成朱李辰。孼作黃梅信。饞腸飫土毛。利觜含螢燐。居依朽壤枯。聚傍洪河潤。緣堨赴長圍。包原排八陣。籍畝蝝書魯。侵疆蠶食晉。宵熸旣塗地。餘力寧收燼。室空有歎婦。田拋無喜畯。蒼茫沙幷流。瀰漫潮俱進。爲汝恣饕餮。令民斃饑饉。物微腹肚盈。我迫脂膏浚。金鼓聽猶聳。香茶檮莫徇。始遍町畦平。俄塡溝澮濬。姚埋敢憚殃。帝掇求嬰疢。仁者務封殖。人情宜體認。靑蔥彼華實。狼藉經蹂躪。來如雲霧凝。過若風飆迅。翦滅先麻麥。虔劉及莧藺。苗葉蕩靡贏。節根存亦僅。嗟哉域中甿。孰免道邊殣。聖哲懋時乂。巍峨德日峻。登臺群梫消。在囿四靈牣。降厲莽相仍。明徵理難訊。馨香非黍稷。王化肯淄磷。秉畀藉神麻。霑濡待雨順。懾之炎火威。轟以雷霆震。瑞雪戒冬寒。涼颸灑夏汛。嘉禾改宿昔。惡種屛俄瞬。耕鑿盡歌堯。謳謠共戴舜。京陵瞻乃積。婦子鮮終吝。</text>
<title>別朴殷栗</title>,<text>年來衰疾強支持。日遣塵埃鎖墨池。豈有一言堪贈別。空勞五馬索題詩。城臨碧海風潮壯。境接金沙縣邑卑。共道割鷄材力富。絃歌文史摠相宜。</text>
<title>竹所翁惠燒酒</title>,<text>觴政居然及夏畦。玉壺新醞落提携。淸涵露液初薰面。烈比椒香直到臍。懶拙只依蓬戶靜。衰頹一任葛巾低。枯腸正賴餘波潤。河朔風流舊不迷。</text>
<title>寄崔靑松江居 君喜讀莊子，六朝文。故謾及之。</title>,<text>城市炎塵滿。江湖暑氣除。自從疲俗累。重爲羨郊居。至道論齊物。高文賦遂初。秋陽近七日。應曬腹中書。</text>
<title>久旱。上禱祀國社。翌日澍雨。書以志喜。孝宗元年</title>,<text>國社明禋展敬將。上天冥應答吾王。玄雲下壓炎埃靜。紫電橫驅旱魃忙。屈注滄溟疏畎澮。平鋪白水滿陂塘。初年已得休徵報。還見成湯六責長。</text>
<title>玄洲都尉書擧一代不數人。百年能幾見以爲歎。偶然感觸。遂成一篇。</title>,<text>一代不數人。百年能幾見。悽然先達語。今古同感戀。少壯識難周。晩暮情易變。俊哲遭坎壈。固爲當世賤。璧礫久乃分。得喪理堪遣。所恨壽命促。前期抵霜霰。奈何在心友。隔手間英眄。衰多伏枕憂。老乏抽身便。相離却相慕。曷異對黃卷。寂寞穹壤間。浮歡等收電。百慮坐三更。淸月照顏面。</text>
<title>次贈趙季彥</title>,<text>蕭條車轍斷相尋。七月新涼動碧林。海內情親三夜夢。山中偃仰百年心。初辭鳳闕星辰逼。獨保龍門洞壑深。秋水懷人終緬邈。空霑白露滿衣襟。</text>
<title>宋生挽詞</title>,<text>久矣天難測。嗟哉禍所從。人生傷命促。我輩患情鍾。泉路秋風桂。帷堂夜雨蛩。可憐嬴博土。遺恨廣輪封。</text>
<title>西湖秋興</title>,<text>市曁閭閻撲地平。風塵自隔鳳凰城。初緣網罟從吾性。晩托漁樵得此生。天際斷霞沈海碧。峯頭落日映江淸。秋來一望乘槎路。銀漢今宵十倍明。</text>
<title>次崔聖止</title>,<text>棄擲仍衰謝。身名却謬悠。避人辭禁里。繫馬臥江樓。月晦餘秋魄。更殘遞曉籌。親朋阻前浦。空戀少時遊。</text>
<title>溪堂秋雨</title>,<text>盡日溪堂絶世機。移時山雨過巖扉。高林氣接城雲重。陰壑聲添瀑水肥。催咽亂蟬還惜別。數飛輕燕已思歸。秋涼只在新晴後。須看池荷夕露微。</text>
<title>秋懷</title>,<text>秋熱苦蚊蠅。閉戶消永日。蓐收晩用事。商氣始淸發。鄙夫病欲蘇。杖藜俯空闊。天虛川靄澄。原野莽蕭瑟。肅肅雲際雁。稍下蘆洲雪。四序遞相乘。羸老轉愁疾。緬懷少年樂。微寒出城闕。紫厓被楓菊。山樓鑑晴月。飮酣鬪新詩。爛熳酬佳節。到今事如夢。捩手驩娛失。戢影蓬蓽居。灰心游俠窟。曾飆振高嶽。皓露凄以結。大運有興沒。人生逝將畢。君看武夷洞。苔蝕神仙骨。委蛻亦何聊。忘情徇予奪。</text>
<title>李丹陽 厚根 挽詞</title>,<text>衰宗世事屬疏蕪。骨肉飄零喪亂俱。契闊風塵頻涕淚。存亡宇宙却嗚呼。空聞旅櫬埋窮壤。獨保羸骸傍暮途。他日蕭條群從會。偏傷壽酒最先吾。</text>
<title>李永興 志定 挽詞</title>,<text>超然襟韻脫凡倫。終是風塵骯髒身。擧世多疑馬卿慢。唯吾獨賞茂弘眞。逢場酒賦初驚夢。抵老存亡却損神。開篋尙看靑李帖。行間灑淚幾回新。</text>
<title>恩敍後時議見阻</title>,<text>衰容終擬付江湖。未信陽春及朽株。長路欲牽中廏馬。一枝寧借上林烏。愁腸待飽餘麤糲。瘦骨疊寒足敝襦。炙背南墻朝日暖。早時天渥浹肌膚。</text>
<title>邊同知挽詞</title>,<text>投筆功名自立身。詩書郤縠本恂恂。西山出將颺聲遠。北海治民寵命新。浮世有涯川閱水。承家無慽火傳薪。他年楔事蘭亭會。空想金緋映座春。</text>
<title>順陽君挽詞</title>,<text>風沙萬幕浿江陰。主辱揚鑣共此心。漢閣觀圖推虎略。周藩授鉞控鯷岑。高年舊擅朝中貴。長夜還催地底深。惆悵靑門鄕黨會。故家喬木日蕭森。</text>
<title>同揆久病新愈。試出房戶。志喜。</title>,<text>金陵書到減憂虞。藜杖巡簷病欲蘇。綿綴經時疑汝死。純明積行仗神扶。茅茨賴有朝陽暖。藥餌須兼晩飯麤。折臂成醫方得老。何嫌甲子在泥塗。</text>
<title>次竹所寄詩</title>,<text>澤國秋風隕翠蓮。平生意盡采苓篇。餘波末路還相及。佳句常時莫浪傳。薄有壺觴供獨酌。都無剝啄攪閑眠。知君不阻江湖興。只在蒹葭白露邊。</text>
<title>畫屛六言</title>,<text>𪚥壑松枏薈密。雙溪花木蒙茸。依依步屧晴沙。窅窅禪扉暮鍾。</text>
<title>畫屛六言 其二</title>,<text>洋洋水動還住。磔磔山蹲欲飛。霧裏花村遠近。沙邊桂棹因依。</text>
<title>畫屛六言 其三</title>,<text>雨壓群山不開。雲埋雜樹何限。行人拄杖過眉。落日招提在眼。</text>
<title>畫屛六言 其四</title>,<text>煙沙浩渺三洲。雲木陰深一丘。靑草湖邊細雨。白頭夢入扁舟。</text>
<title>畫屛六言 其五</title>,<text>八月凄淸氣候。千林日夜風霜。幽人石路孤往。連雁沙洲幾行。</text>
<title>畫屛六言 其六</title>,<text>窮秋百卉俱腓。哲士深幾獨眺。杳杳孤帆自征。冥冥一雁增矯。</text>
<title>畫屛六言 其七</title>,<text>大雪從霑釣絲。微陽正在流水。悠悠蒻笠漁翁。落落羊裘處士。</text>
<title>畫屛六言 其八</title>,<text>東郭先生踏雪。西湖處士尋梅。溪橋流水徐步。野岸幽蹊獨來。</text>
<title>尹生 稚圭 挽詞</title>,<text>榮悴終歸造化鑪。極知安樂在窮途。科名晩付隍中鹿。交誼曾憐屋上烏。少日追遊同硯席。暮年相憶阻江湖。哀歌雪夜還如昨。獨有傾河老淚俱。</text>
<title>瘞夭</title>,<text>北風吹西山。日沒丘壟寒。送爾霜雪下。萎絶埋叢蘭。土淺傷爾骨。幽魄驚未安。死去且勿懼。爾宗同一巒。依倚以爲居。魂氣免羈單。三歲父子情。畢命永辛酸。彭殤詎可齊。造境輒悲懽。珠玉在懷抱。得失俱無端。收淚強笑語。心如刀刃攢。寄謝東門吳。難爲中自寬。</text>
<title>鄭畸翁挽詞</title>,<text>抵老交期列友于。展懷肝肺慣相輸。衰年疾病添詩卷。末路泥塗阻酒壚。北極風雲歸望隔。南州氷雪斷魂孤。騷壇一世俱磨滅。淚灑湖堂楔事圖。</text>
<title>得碩揆書</title>,<text>嘉林地闊白江虛。小姪田園接里閭。感汝封書數行至。傷吾遭亂一身餘。雖聞藥餌沈痾健。莫遣藩籬向野疏。省試政當春候暖。可能堅臥孔明廬。</text>
<title>送李端川 志賤</title>,<text>落落端川守。淸文近飛動。妙思發微陽。幽泉靜猶湧。巧匠輟繩墨。天機化獨蛹。沈埋風塵際。未肯隨毾㲨。爲邦雖晩暮。莅劇非散宂。世事一出門。白髮倦倥偬。屈色向邊塞。傍人幾眼孔。煌煌佩章綬。亦足矜新寵。百里民社寄。得君倚爲重。當令理體靖。兼謹科條奉。況聞金穴艱。土石舊崩壅。貢輸歲有額。逋亡日相踵。此行撫孤惸。仁者須戰恐。浮生鮮百齡。離恨莽千種。太息念友朋。彫零盡丘壟。月日我差先。騫騰子彌勇。悽然感騏驥。自顧等蠛蠓。氣寒氷雪盛。雙峽正脩聳。藻繢戀游睢。流離傷適隴。悲歌激遠別。烈心思曲踊。</text>
<title>趙判書夫人金挽詞 判書被淸人嘖言。配龍灣。</title>,<text>艱危世事欲無言。別恨千重抵死冤。破鏡空懸天上望。離絃忍就曲中論。門閭日暮兒歸遠。關塞霜寒客夢煩。唯有武昌山下石。幾年風雨洗幽魂。</text>
<title>尙衣正宋錫胤挽詞</title>,<text>茫茫浮世閱驚瀾。嬴博新封土未乾。奇禍向來仍父子。一哀垂老耿心肝。京華旅櫬嚴霜逼。江漢歸旌落日寒。蕪絶尙方曾賜履。雙鳧不復入長安。</text>
<title>立春</title>,<text>一氣初舒晝刻遲。淸臺測景漸推移。閭閻競帖宜春字。街巷爭傳獻歲詞。雲帶餘寒猶下雪。江含微暖欲流澌。天門簉賀年年事。簇擁衣冠拜玉墀。</text>
<title>除夜</title>,<text>風轉漏聲微。夜寒人語稀。歡從中歲減。恨與舊年違。古樹回春意。幽窓透曙暉。端居荷耕鑿。形影靜相依。</text>
<title>辛卯元日</title>,<text>接眼流年六十三。初陽淑氣柳先含。霜餘古柏寒猶翠。沐底新泉滑更甘。霄漢星辰雙闕北。閭閻車馬五城南。輕衫直待韶華嫩。湖上春風倚半酣。</text>
<title>嚴進士挽詞</title>,<text>風燈泡影摠堪疑。父母之心不可思。白璧黃泉埋太早。玄珠赤水得偏遲。干戈衋矣多深痛。疾病冥然莫浪悲。獨恨三聲餘淚盡。強將何語慰親慈。</text>
<title>送全昌君使燕</title>,<text>卓犖群公表。芬華故相門。詩書敦夙好。風義鬱孤騫。國賜脂膏邑。家連禁掖垣。年齡初得老。屬號舊稱尊。宴衎留金埒。優閒寄沁園。正須便几杖。未合戒輶軒。鳳闕銜綸重。燕臺奉幣繁。事嚴當妙簡。情迫敢輕論。愛日誠爲戀。匡時實報恩。堯蓂隨月變。漢節逐星奔。雨雪遼山暗。氷澌易水渾。氣衰筋力盡。身遠夢魂煩。地紀鵬溟隔。乾文象緯昏。塵沙侵驛道。鼓角警軍屯。物役疲乘傳。交期怯贈言。昏姻聯二姓。內外共諸孫。離別傷心處。存亡積淚痕。此行經絶域。何路展淸樽。去矣瞻征蓋。懷哉候返轅。春暉漸舒暖。無恙北堂萱。</text>
<title>王子義昌君夫人挽詞</title>,<text>河間文雅映當年。主饋兼資內相賢。儀挺高門承敎早。屬尊中禁沐恩偏。悲纏杞婦崩城哭。恨入湘妃鼓瑟絃。蕪沒九原同穴地。空留皎日照新阡。</text>
<title>李任實內挽詞</title>,<text>良友沒云久。故人悲至今。閨闈亦寂寞。風誼盡銷沈。窮壤埋香歇。重泉瘞璧深。春暉逝不駐。寸草若爲心。</text>
<title>辛水使挽詞</title>,<text>水鎭移旌節。君恩被簡書。功名投筆後。志業擁旄初。存沒傾人代。悲號接里閭。壺頭歸路盡。零落故山墟。</text>
<title>道峯山歌。寄韓五相。</title>,<text>京城東北道峯山。山下一壑溪流潺。溪流繚繞靈谷彎。轉林觸石鳴玦環。中有儒宮白日閒。春秋俎豆毛血殷。景仰百代賢士關。彼美之子氷雪顏。讀書攻苦於其間。丈夫立志繼述刪。豈爲靑紫趨朝班。惜哉古道墜榛菅。翦刈棘茨方秉蕳。力追作者治險艱。欲與濁世鋤姦頑。手挽誥盤元氣還。燈火永夜燒香斑。分陰過隙心所慳。男呻女吟隔塵寰。君肯屑屑來闠闤。芳春草生時鳥𠴨。對酒不見我涕潸。高標未許俗人攀。蒼翠突兀撑雲鬟。</text>
<title>都寧海挽詞</title>,<text>芝蘭歲暮委風霜。南土人文略喪亡。五馬尙留門外跡。八行纔展案頭章。佳城復魄丘原近。故友緘辭嶺路長。遙望桐鄕何處是。觀魚臺迥海茫茫。</text>
<title>寄李佐郞翼老</title>,<text>靑雲器業負當時。男子行藏不可知。天遣高材須特達。世方多難且參差。寧緣渤海治繩誤。共訝豐城斲劍遲。故國一年春草綠。王孫倘有定歸期。</text>
<title>郊居</title>,<text>郊居寡人事。出門無與適。一室環堵外。露草日增碧。江干滿樹花。風雨易銷落。濃陰有嘉實。莫謂春蕭索。受性拙營爲。抵老慵轉劇。晩飯薄盤飧。量腹甘淡泊。扶衰藥餌乏。杖藜筋力弱。所悲皮肉死。將朽亦何惜。東隣許夫子。交義貫金石。杯觴慰孤病。高興欻有托。氣蘇輸寫間。風流紛感激。緬懷百年期。惻愴頭盡白。</text>
<title>韓判官 翼明 挽詞</title>,<text>禮法西原胄。純明不乏人。論材富政術。歷職善彌綸。聖主分憂切。郞官出宰頻。賜書朱邑寵。行化魯恭親。湖甸彈琴日。江潭受玦辰。流離隨旅雁。契活濟窮鱗。夙昔通家誼。沾濡及物仁。三年纏一疾。大命局中身。父母情何極。賓朋恨轉新。哀傷知自損。制淚已盈巾。</text>
<title>送吳判書再赴燕都</title>,<text>征西祖道惜餘春。幾度行裝染塞塵。客路年光隨轉轂。人生物役感勞薪。長瞻地紀分殊域。枉說天涯若比隣。爲報遼陽華表鶴。歸來不獨姓丁人。</text>
<title>送柳南原 時定郞。靖國元勳順汀之後。○要寫銘辭。故篇內及之。</title>,<text>靖國追勳業。承家得典刑。風流懷劍履。形象憶丹靑。未果公侯復。寧無患難丁。卑棲從縣邑。峻擢自朝廷。嶽瀆蟠坤軸。城隍擁地靈。府依唐總管。州按漢圖經。政術深留意。聲華實滿聽。舊交憐啖蔗。遠別感漂萍。餘事臨池墨。閑時閉閤鈴。幾回瞻座右。須汝寫新銘。</text>
<title>隣兒食河豚暴亡</title>,<text>河豚亦稱魚。有毒且無鱗。患固不在大。食魚魚殺人。豈知杯棬內。伏禍刀劍均。聖王作網罟。設敎寧匪仁。口腹本爲養。反以喪其身。冥冥相賊害。報復若環循。山虞狼虎暴。水畏蛟鰐嗔。嗚呼死多門。生者永酸辛。</text>
<title>舟行達金陵牛渚</title>,<text>晴湖煙浪遠涵空。華髮飄然倚短篷。水氣春來常帶雨。潮聲日暮每兼風。漁舟泛泛隨行客。鷗鳥依依伴老翁。極浦沿洄無定止。銀河一路渺相通。</text>
<title>棠山主人。五十一歲初度日設會。</title>,<text>君家今日記懸弧。杯酒招邀及老夫。四月向闌傷晼晩。百年過半強歡娛。汀洲秀氣衣裳潤。林樾虛涼枕簟俱。酩酊不知川路永。夕陽歸興滿江湖。</text>
<title>寄趙寧海季彥</title>,<text>衰邁混流俗。寂寥雙眼閉。豈無童稚交。白首盡淪替。趙侯幸無恙。金石久不敝。勁挺雪霜姿。獨立風塵際。幽林發孤馥。鶴警秋陰霽。承明非我好。去佩銅魚契。側足簿領內。荒城接海裔。甿凋井稅煩。地薄田功細。將老倦字牧。軫憂以夕厲。雖聞古臺勝。萬象集凝睇。旨酒湛盈觴。誰與豁蒙蔽。京師進取地。得失異形勢。那言五馬榮。草草供卒歲。睽離感舊游。落魄送一世。日夜望東南。山川曠迢遰。天熱骨銷毀。君子愼委蛻。努力強飮食。人生苦危脆。</text>
<title>謝愼伯擧贈短騷 天翊</title>,<text>伯擧吾所畏。落落湖海士。平生獨往意。寄傲皇王始。人間俱擾擾。眇然不盈視。天閑萬匹馬。服轅盡千里。豈聞紫游繮。可以絆騄耳。靑岑近秋色。白雲滿南紀。昨夜禁城鍾。依依夢桑梓。遺我孤桐琴。朱塵掩橫理。中含太古音。亦自有宮徵。願爲彈文王。勖君遐遁思。</text>
<title>謝愼伯擧贈短騷 天翊 其二</title>,<text>粗涉古今史。默會天下士。文質固難備。誰能倬終始。晩暮得佳篇。不覺矍然視。豈特十二枚。水擊三千里。商也可起予。如霸兒戲耳。均均各溝塍。肅肅自綱紀。果是稀代手。實合推輪梓。伊我琴已廢。塵絃不復理。久知下里音。空煩雜淸徵。垂老更遠別。強筆聊綴思。</text>
<title>朴高陽挽詞</title>,<text>妙技初資宦業成。更因弧矢策功名。邦畿累政連疆界。禁掖殊恩荷聖明。已過回年須達命。唯餘同甲最傷情。無人省取三陽會。民物于今自死生。</text>
<title>夏晦風雨</title>,<text>徂夏盡今夕。風雨餞餘暑。歲月太薄情。容易捨我去。師伯亦何意。乃復乘節序。肅肅洒堂宇。凄凄洗池籞。昨日金石爛。洪壚燒烈炬。流汗臥環堵。戢影無處所。孰謂隔宵間。一涼遽如許。三年敝短褐。欲以換絺紵。大運劇奔逝。飄忽不相與。眇眇遠行人。草草辭逆旅。鬱紆萬種恨。乾坤悄延佇。有酒且爲樂。造物寧貸汝。</text>
<title>崔參奉送馬邀飮。舟中口占。</title>,<text>君能有酒兼有馬。我方無事且無病。門前馬嘶起我懶。珍重壺觴對賢聖。七月新涼天宇淨。江湖水冷秋雲映。扁舟不可無釣竿。鉤引鐵波魚動鏡。遙村近市煙色深。歸路落日樓鴉競。但使君家馬健酒長熟。老子婆娑願亦足。</text>
<title>玉果東館新成。次申知縣韻。</title>,<text>茂宰彈琴地。華堂斷手年。經營恢壯觀。事跡映時賢。境得溪山勝。功垂結搆堅。新詩勞遠望。心賞付茫然。</text>
<title>玉果東館新成。次申知縣韻。 其二</title>,<text>太守神明化。高軒指顧成。登臨陶遠興。眺賞叶幽情。日月經朱栱。山川擁繡甍。看君多政術。隨事取功名。</text>
<title>朴兵使挽詞</title>,<text>韶齡傾蓋石梯春。老向西州托契親。水火尋常須地主。壺觴款曲見天眞。雄藩舊擁重英戟。窮壤新埋一聚塵。自愧生年先月日。衰羸未死是何人。</text>
<title>任僉正挽詞</title>,<text>交游凋喪劇紛紛。中表情親獨有君。少小比隣魚逐隊。差池歲月雁隨群。神傷暮景餘生在。腸斷幽泉此路分。窮巷從今無服馬。席門秋日閉斜曛。</text>
<title>送南漢珪上人歸湖中</title>,<text>南漢彌天釋。東州混世翁。凄涼半窓雨。冷淡一家風。紫閣秋陰薄。丹厓夜月空。曹溪尋舊隱。歸路遶江楓。</text>
<title>望月</title>,<text>爽氣乘秋霽。淸光人夜多。悠悠經列宿。杳杳傍橫河。明暗還相襲。盈虛不可過。莫辭霑玉露。長願對金波。</text>
<title>送金承旨赴淸風郡</title>,<text>沙寒水碧大江橫。官府煙霞事事淸。玉節尙留前歲眼。銅符仍愜暮年情。房櫳氣暖園柴足。山谷甿淳井稅輕。何似銀臺拘傲吏。禁門霜露候鷄鳴。</text>
<title>送柳監司 淰 赴嶺南由東萊府使移拜</title>,<text>海邑金章閱歲年。新移旌節歷山川。東夷卉服思都護。南國棠陰擁十連。嶺外白雲頻悵望。刀頭明月幾虛圓。秋瓜未熟歸無計。錯道長安近日邊。</text>
<title>自寬</title>,<text>窮途萬事足悲懽。默算平生強自寬。絶塞幾年傷鵩入。曾霄當日展鵬摶。深杯到手愁如失。浮世回頭夢已闌。意氣不隨筋力盡。滿懷珠玉落毫端。</text>
<title>飮全昌第</title>,<text>秦樓煙霧細香濃。牽率華筵起病慵。十月風威欺瘦骨。三杯酒力借衰容。棲鴉上苑天寒樹。歸騎東城日暮鍾。自笑泥塗餘骯髒。幾年流落復登龍。</text>
<title>送金江西卨。卽德諴子。江西邑號舞鶴。</title>,<text>下邑行將遠。窮途別故悲。欹危兼世亂。容易到年衰。名理懷先論。飛騰惜後時。棲鸞仍舞鶴。洒落勉淸規。</text>
<title>姜監司 弘重 改窆挽詞</title>,<text>膠漆平生友。追隨四十年。蟬聯標世德。鳳擧映時賢。末俗輕儒雅。高懷愛靜專。久交眞不偶。多難劇相纏。政拙巫山黜。身危鐵峽遷。羈離雙眼冷。存沒寸腸牽。許與矜餘論。音徽惜斷絃。撫墳思掛劍。載酒欲廻船。後事留諸子。幽堂改舊阡。自傷溝壑近。未敢薄烏鳶。</text>
<title>送兪舒川</title>,<text>文彩當朝數兩賢。亨衢方駕孰爭先。棠陰舊接東西陝。草土仍聞大小連。霄漢榮光移外郡。泥塗別恨抵衰年。蹉跎未卜重逢日。岐路前頭獨悵然。</text>
<title>送李石城</title>,<text>地入西湖僻。城從百濟荒。雷封新出宰。星署舊爲郞。孝理淸朝重。慈闈愛日長。行行板輿奉。祖道有輝光。</text>
<title>壬辰元日</title>,<text>抵老逢春莫悵然。身閑髮白是神仙。靑燈玉漏鷄鳴後。住得人間又一年。</text>
<title>送成茂長號長沙。有李存吾祠。</title>,<text>成氏資長厚。憶看童稚走。必復嗣前閥。克家乃固有。明時抱遺寶。屈跡靑雲後。出塞佐北門。入幕上南斗。歸來委巷內。喬木依戶牖。得米日苦晏。妾御躬井臼。輦轂進取塗。車馬疲卯酉。寂寥原憲室。貧賤甘自守。驪黃競皮相。唯我嗟歎久。晩佩長沙符。墨綬纔及肘。卑棲折腰地。吏職眞負負。六條漢治法。張施見能手。近聞水旱餘。農力病稅畝。循良富政術。實爲民父母。百里勿云薄。王命安所受。吾衰恨心弱。契闊傷老醜。春風吹江漢。于邁勞四牡。深衷惜遠別。鬱結回白首。邑有忠賢祠。盛烈垂不朽。君行仰高躅。爲我奠桂酒。</text>
<title>江居遣興</title>,<text>窮▒簡人務。未可居城市。盡室就江郊。依依別故里。獨行村墟暮。曠然洗煩累。小屋誠已儉。入門見湖水。是時春向晏。晴波淨如綺。草生被隄岸。鳴鳥感思耳。觸境娛視聽。令我扶病起。地幽飽閒適。畢景俱四美。久要得崔許。兼邀棠山子。迢迢葉舸影。渺漫連涯涘。雖無滿尊酒。亦足陶宴喜。投老且慰意。此樂幾忘死。與世旣齟齬。素餐實近恥。三詠蟋蟀篇。默歎浮生理。</text>
<title>西湖春景。屬玄洲都尉。</title>,<text>園苑韶華拂曉煙。淸明氣候半春天。隨風柳絮渾無賴。帶雨桃花亦可憐。霄漢跡疏翔鳳闕。江湖夢入釣魚船。玄洲本在神仙窟。蕭史樓臺益杳然。</text>
<title>舟回</title>,<text>百丈緣春渚。孤帆泝夜濤。天銜兩岸闊。地湧一峯高。物態從時候。風流自我曹。暮年詩酒興。江漢共滔滔。</text>
<title>疊然字</title>,<text>紫閣春陰接翠煙。城南尺五近中天。遊蜂戲蝶元相趁。乳燕鳴鳩各自憐。古匣空埋流水曲。危檣獨倚泛湖船。年華忽忽歡娛減。更爲離愁一悵然。</text>
<title>許判書挽詞</title>,<text>公侯百代盛簪紳。世德承家必有人。民社幾經紆組緩。功名遂得際風塵。崇班大臷當朝貴。令子賢孫摠虎珍。福祿遺餘定無憾。還敎我輩淚霑巾。</text>
<title>舟中送許惟善上原州</title>,<text>渺渺煙沙渡。依依送客行。非關久離別。自是暮年情。</text>
<title>睦知事挽詞</title>,<text>兄弟三人豈不賢。銀臺玉署竝翩翩。聲名各擅朝家重。年位尤推伯氏先。門館風流還寂莫。庭闈袍笏更蟬聯。山河滿目黃壚畔。猶憶傾情小友偏。</text>
<title>全昌君大夫人挽詞</title>,<text>禁掖聯華閥。閨闈紀美談。芬芳大家貴。絲絡太官甘。具福咸推五。專牲不廢三。共知榮一子。豈必賀多男。歲暮神明葆。身康蹈履堪。仁歸諸御奉。懽擁百孫參。襚設加新斂。飴存罷舊含。及尸霑賵渥。送死沐恩涵。皎日臨黃壤。丹銘照翠嵐。張林材力盡。椽筆但長慙。</text>
<title>送竹所尹松都過辭</title>,<text>陪京大尹聲名久。世德朝章渥命新。暫奉科條辭禁掖。遠勞騎從到江濱。庭隅赤日團傾蓋。林下淸飆送御輪。百里相望非緬邈。暮年分手却傷神。</text>
<title>延川君李 景嚴 挽詞 君嘗勸余著書。書成而君亡。</title>,<text>豪宗貴里角榮華。文彩風流必故家。嗣世崇封餘帶礪。歸田晩計失煙霞。存亡末路交期盡。涕淚危途逝景斜。自愧著書虛盛眷。名山回首更長嗟。</text>
<title>水明樓十二詠</title>,<text>列岫靑無數。春來秀氣浮。幷呑遙野展。不放大江流。煙火村墟迥。雲霞塔廟稠。仍聞具舟楫。西望是松楸。</text>
<title>水明樓十二詠 其二</title>,<text>積水流無極。風潮日夜聞。西奔銅雀滙。北走露梁分。不盡蛟龍氣。兼䨪嶽岫雲。試看歸海意。長奉聖明君。</text>
<title>水明樓十二詠 其三</title>,<text>二水縈雙島。中開白鷺洲。不隨江勢去。長遣地形浮。野店依沙岸。官田接渡頭。太平饒氣象。漁篴帶村謳。</text>
<title>水明樓十二詠 其四</title>,<text>七月梧桐雨。危灘半上潮。秋濤兼淅淅。夜色正迢迢。漁火疏仍小。村舂翳更遙。幽窓枕厓石。和夢聽蕭騷。</text>
<title>水明樓十二詠 其五</title>,<text>冠岳靑霄外。蓮開玉井華。亭亭迎曉旭。冉冉射朝霞。秀色餐堪好。高標望更賖。不須嫌變態。雨氣滿田家。</text>
<title>水明樓十二詠 其六</title>,<text>夜雪渾山暗。朝寒特地添。白疑群壑滿。靑失一峯尖。爽氣侵排闥。晴光入捲簾。西厓千丈石。刻畫哂無鹽。</text>
<title>水明樓十二詠 其七</title>,<text>鷁路通沙面。喧呼競渡人。驚風彌岸水。落日滿江春。物役催年老。亭虛閱世頻。誰知漢陰客。高臥俯要津。</text>
<title>水明樓十二詠 其八</title>,<text>十里南江永。雲帆轉渚蘋。歌聞估客樂。賦入太倉陳。逆浪船如馬。歸檣燕趁人。今宵好明月。定宿廣陵津。</text>
<title>水明樓十二詠 其九</title>,<text>萬古東臺月。氷輪此夜團。登臨幾賢達。眺望各悲懽。河漢兼天淨。關山滿地寒。三更對銀闕。玉露漸漙漙。</text>
<title>水明樓十二詠 其十</title>,<text>落葉西林表。頹陽遠更微。人家延暝色。鳥雀赴餘暉。逝水何曾返。徂年不再歸。浮生行荏苒。倚杖暫依依。</text>
<title>水明樓十二詠 其十一</title>,<text>北海隨陽雁。南飛定幾群。蕭蕭違朔雪。一一下寒雲。塞遠書難達。風高陣易分。誰憐病六翮。哀響後時聞。</text>
<title>水明樓十二詠 其十二</title>,<text>春浪桃花暖。漁舟逗浦陰。風潮群網亂。煙靄一燈深。鷗鷺飛還定。星河影半沈。明朝魚市早。鱠縷落刀砧。</text>
<title>送李定州</title>,<text>塞絶三千里。人今六十年。餘生能幾許。此別重悽然。夙昔交遊慣。艱難性命全。羈離頻契闊。宴款早周旋。輸寫才情盡。形骸歲序遷。磷淄淹漢閣。結束逐戎旃。力倦風塵役。神疲造化權。衰容官路畔。秋色席門前。渴飮淸江水。魂傷白露天。誰堪明日後。玉匣閉朱絃。</text>
<title>送崔之翰歸湖西</title>,<text>天寒霜露白。江漢日夜淸。中有兩鴻鵠。飮啄各異情。蕭蕭別群羽。飄戾湖西征。此行飽稻粱。地闊煙霧晴。隨陽任閑適。矰繳非所驚。我猶在原禽。久甘貧病嬰。雖經風雨急。不敢飛且鳴。六翮斂孤影。雲路莽崢嶸。歸期候氷泮。共結沙鷗盟。</text>
<title>隣人念余饑寒。書此一笑。</title>,<text>索飯無兼味。營寒只一裘。已知生自足。還共世長浮。城市交遊冷。閭閻俗事稠。移家近江浦。童稚解操舟。</text>
<title>送沈正郞 儒行 赴燕</title>,<text>省郞風采映朝班。相國文章見一斑。塞外看羊持漢節。雪中驅馬度胡山。幽燕貢路何年盡。遼薊行裝隔歲還。獨有故人離別恨。閉門衰疾臥江關。</text>
<title>九日幸健元陵</title>,<text>鑾輅披晨啓法宮。龍旂展敬柏城東。秦儀漢禮彌文備。夏璉殷瑚卽事隆。野樾金飆催隕蘀。天街玉露洗遊蒙。已從園寢行秋薦。還向郊畿省歲功。</text>
<title>樊川草堂八詠</title>,<text>霜鍾秋寺發。百杵落靑雲。窅窅寒更度。泠泠靜夜聞。靈襟超妙悟。覺性警昏紛。何似人間世。瞢騰睡未分。</text>
<title>樊川草堂八詠 其二</title>,<text>野色蒼蒼暮。川流脈脈斜。橋平低近水。石側下連沙。仙鶴千年闊。靈烏七日賖。唯憐倦遊客。來往各生涯。</text>
<title>樊川草堂八詠 其三</title>,<text>嶺樹風飆勁。天霜曉夜稠。如何客行日。正値雁賓秋。病翮南征恨。疲驂北望愁。勞生隨物役。應共稻粱謀。</text>
<title>樊川草堂八詠 其四</title>,<text>斜景峯陰轉。繁霜草氣腓。風飆思一飽。毛血洒群飛。天地猶多難。星辰屢合圍。何當資搏擊。狐兔正驕肥。</text>
<title>樊川草堂八詠 其五</title>,<text>碧草孤村外。春雲處處陰。牧牛行野遠。橫笛過溪深。風引低還颺。煙迷斷復沈。不知何曲譜。猶是太平音。</text>
<title>樊川草堂八詠 其六</title>,<text>河水流多緩。包人倦自歌。時時移浦漵。處處雜鹽醝。孺子滄浪竟。扁舟款乃過。近來征稅薄。漁火夜深多。</text>
<title>樊川草堂八詠 其七</title>,<text>破臘階前雪。先春閣下梅。未知新萼動。秪覺暗香來。寒意虛相襲。芳心遽已催。明朝融濕處。始見一枝開。</text>
<title>樊川草堂八詠 其八</title>,<text>雷雨驚春蟄。新篁定不疏。已扶危石隕。兼護壞垣虛。翠影傳杯處。淸陰隱几初。霜林採勁節。歸釣太湖魚。</text>
<title>山羊被</title>,<text>昔我處塞垣。苦寒營一衾。久慙獵師勤。實經山壑深。長鈚候微跡。血染茂樹林。割鮮供野飯。寢皮資涸陰。豐毛雜蒼赤。膏澤襲衣襟。隆冬感觱發。積凍埋千岑。獰威撼四壁。肉死力難任。於時擁被臥。煖氣忽相尋。睡足到天明。免爲長夜吟。七年謹緘縢。補綻煩屢針。每當嚴沍節。不受霜雪侵。羸老荷奇溫。豈唯敵十金。貧賤亦幾何。歲月去駸駸。被服齊美惡。所貴在德音。寄語紈袴子。願以同此心。</text>
<title>韓知事 明勖 哀詞</title>,<text>人生許與分。只在心期好。當論臭味合。不必相知早。永念西原公。加我二紀老。託交四十年。余又雪滿腦。命駕輒從容。取次攄懷抱。逢迎披寫地。氛翳淨如掃。聯翩書疏內。方寸每傾倒。萬物各嬗變。七尺豈常保。大耋亦有涯。一往不可道。逝者固委蛻。存者乃悲惱。我思隻鷄奠。江漢白浩浩。默傷久疾魂。含悽向穹昊。</text>
<title>謝竹所翁惠玄兎丹</title>,<text>君侯念我衰。未肯獨不死。良方合上藥。十金抵寸匕。分張資服餌。欲以濟濛汜。蔦絲帶茯苓。門冬配枸杞。那無薯蕷精。亦有藕實美。神農著圖經。仲景存妙理。瓊霏落兔杵。厓液熬蜂髓。怪君涉遐齡。童顏健步履。專收草木滋。永脫陰陽累。餘波及陋質。重惠疲拜起。雖虞鑪鼎敗。庶免金石毀。相期龜鶴算。俯視桑瀛水。敬謝魏伯陽。丹成救弟子。</text>
<title>癸巳元日</title>,<text>新陽只益暮年深。衰鬢空催舊疾侵。江上氷霜開曙色。天邊雲物變春陰。泥芹野艾俱生意。籬雀簷鷄已好音。唯有案頭經歲曆。自從拋擲沒人尋。</text>
<title>次白軒問疾韻</title>,<text>問訊時相及。饑寒病豈無。那言唾成玉。但有泣爲珠。薄產依三畝。中流寄一壺。孤窮愧明義。文字許吾徒。</text>
<title>次白軒問疾韻 其二</title>,<text>盛眷眞難有。沈痾忽欲無。唯知感投璧。只似誦連珠。露冷調瓊屑。氷寒動玉壺。台光近河漢。倂及釣魚徒。</text>
<title>送申掌令悅道牧綾州</title>,<text>嶺表富瑰材。府庫實不貧。明珠滄海產。北走充上珍。靈氛未消歇。間發多秀民。到今數遺寶。申氏越常倫。舂容淸廟音。永懷太古人。御史任紀綱。搏擊喪吾眞。豈無一荒郡。尙阻王澤親。雖靡愷悌政。庶回蔀屋春。策勵期會間。臥閤兼濟身。朝恩果微願。出佩銅符新。綾城湖右僻。去駕朱斑輪。南方舊稱豪。觸事生緇磷。操持造化地。必令甿俗淳。赤子苟饑渴。但笑勿怒嗔。嚴寒振京國。氷雪浩無垠。梅花冬候暖。言邁莫逡巡。窮交抵白首。別離慘精神。長歌激危涕。鴰鶡催向晨。惻愴天日臺。幽魄埋靈均。北風爲我起。颯颯吹澗蘋。</text>
<title>送申翰林最宰狼川</title>,<text>自古賢達士。未盡爲斯世。乘時各樹立。畢竟共淪替。乃惟降任殊。天意存感厲。羈窮旣相厄。增益亦不細。所以釣築徒。疢疾開聖慧。申君秉靈性。弱齡負文藝。靑雲始一奮。逸翮俄中滯。忽起宰十室。深峽實凋敝。環山豺虎穴。遶郭藤蘿翳。崢嶸翰林居。夢落荒江裔。豈聞進退塗。咫尺異形勢。良玉須琢磨。利劍在砥礪。浮俗有參差。高穹故分劑。爲邦簡牒訴。此地富松桂。殷勤皇王篇。眇然天人際。千秋映金石。作者垂妙契。去矣牧疲羸。君子戒玩愒。春氷漢水坼。夕霧華岳閉。彷徨岐路側。離別恨迢遰。衰病曠前期。淸淚隕執袂。</text>
<title>送吳檢討宰大興挺緯</title>,<text>君子仕本朝。內外何劣優。輕重則不齊。出入各有由。聖人柄黜陟。獲戾方竄流。未聞無瑕璧。棄擲在道周。吳生玉署英。美質譬天球。聲華夾宸極。密勿奉王猷。胡爲綰墨綬。偃蹇典荒陬。朝承簪筆榮。暮辦折腰羞。喧卑米鹽地。曠絶鵷鴻儔。崢嶸紫霄望。眇邈靑雲愁。識者惜體例。惘然疑去留。仰惟惻隱心。憖爲民社憂。下邑輟侍從。至仁軫懷柔。前後一平原。蕭顏舊同輈。載感主意勤。敢忘臣節酬。況伊任存城。曩屬扶餘州。古來實反覆。今代多瘡疣。時危展材力。縣小愼綢繆。報政待期月。紀績垂春秋。整策涉長路。豈復舍驊騮。</text>
<title>棠山酒席口占</title>,<text>棠山一面漢江斜。快閣東偏占岸沙。檻外波濤吹沆瀣。簷端星月動煙霞。槐根繫馬依春草。竹牖開尊對晩花。乘興眇然臨絶壑。淸虛下接水仙家。</text>
<title>尹敎授憲之挽詞</title>,<text>襟韻平生結契親。每從眉宇喜天眞。重逢歲月朱顏改。一笑江湖白髮新。浮世有涯終寂寞。窮途無命竟沈淪。唯餘祖道盈尊酒。不見當年荷鍤人。</text>
<title>韓同樞 善一 挽詞</title>,<text>西原家世又斯人。行義平生服禮親。幾邑絃歌曾惠愛。大年龜鶴尙精神。猿腸已斷三聲淚。蜩甲終成一聚塵。小友秪今餘白髮。曉燈朝露獨含辛。</text>
<title>日出</title>,<text>日出市門開。轂擊紅塵咽。驅馳名與利。貴賤各徇物。街東環堵室。高枕伸吾膝。晩飯嘗秋麥。涼衫具夏葛。婆娑步前庭。樹陰屛午熱。虛知悟性圓。靜覺機心滅。沈冥閱曛旭。百齡亦易畢。君看丘中木。苦遭衝飆折。雖多容螻蟻。未肯虞霜雪。不學桃李姿。榮耀芳春月。</text>
<title>夜雨</title>,<text>亂響交簷竹。虛涼襲寢幃。已添春漏滿。還雜曙鍾稀。沙面開新徑。潮頭浸半扉。幽居近南畝。正想麥人肥。</text>
<title>漫寓堂八詠 同揆金浦別業</title>,<text>暑畏南簷短。涼耽北牖通。人皆附炎熱。我自愛淸風。麥浪侵籬靜。松陰覆地空。羲皇知不遠。只在午眠中。</text>
<title>漫寓堂八詠 同揆金浦別業 其二</title>,<text>泉眼盈還泄。分源碧沼開。何殊大瀛海。更有小蓬萊。細浪縈沙動。通流灌圃回。雲光兼霽景。日夕共徘徊。</text>
<title>漫寓堂八詠 同揆金浦別業 其三</title>,<text>一壑開春霽。高林定午陰。帷幢交碧色。竽籟散淸音。自足持頤睡。那無擁膝吟。閑情付觀物。游蟻與鳴禽。</text>
<title>漫寓堂八詠 同揆金浦別業 其四</title>,<text>東旭穿疏牖。南檐俯小軒。曉霜纔解釋。冬日正姸暄。天渥蒙初浹。陽和嚥更溫。朱門擁醉夢。不省有朝暾。</text>
<title>漫寓堂八詠 同揆金浦別業 其五</title>,<text>落日懸餘照。流年覺此生。試看羲馭轉。長向馬山傾。遠靄孤村暝。輕陰一壑晴。不隨秋色盡。猶帶夕霞明。</text>
<title>漫寓堂八詠 同揆金浦別業 其六</title>,<text>村務三農緩。田功萬寶殷。築場臨白水。倚杖俯黃雲。氣色家家見。謳謠處處聞。已知秋社近。開甕漸氤氲。</text>
<title>漫寓堂八詠 同揆金浦別業 其七</title>,<text>蓑笠寒江夕。桃花碧水春。潮生初擧網。日落未收緡。擉鼈皮兼骨。叉魚血洗鱗。幽人扶宿醉。最愛蛤蜊新。</text>
<title>漫寓堂八詠 同揆金浦別業 其八</title>,<text>籬落煙光薄。桑麻日暮淸。相邀交杖屨。久立話陰晴。隴草鋤還有。田禾種不生。近來秋稅早。努力待西成。</text>
<title>送永安尉使燕</title>,<text>輶車三奉十行書。驛路西連召伯墟。王事每從千里外。親年正涉七旬初。曾聞玉帛輸天府。豈有金繒塞尾閭。屈指歸期霜露後。蹉跎莫遣節旄疏。</text>
<title>先王朝實錄成。賜宴政府。李相景奭作詩見眎。次韻紀感。</title>,<text>喬山弓劍邈雲天。虞史鋪張閱歲年。早識瑤圖開盛業。還從石室覩新編。文垂琬琰星辰煥。宴洽簪紳雨露宣。草芥舊臣空涕淚。宮筵曾侍燭花然。</text>
<title>崔氏堂卽事</title>,<text>巷陌秋泥淺。陂塘內水昏。扶筇經曲折。解榻得淸溫。仲蔚編蓬室。泉明種柳門。過從知不厭。頻爲具芳尊。</text>
<title>讀挹翠軒遺稿</title>,<text>翩翩挹翠子。眇然乘紫雲。瓊裾與玉佩。豈惟襲蘭薰。始辭太淸家。駕龍下塵紛。荒哉濁穢區。霧雨方晝雰。嗚呼崑丘火。至寶乃見焚。千年土中碧。鬱鬱埋冤氛。尙看不朽業。妙絶垂遺文。大匠運鑪錘。力欲回萬斤。嵬峨六鼇背。晴蜃浮天垠。珊瑚出銀海。照爛精光分。至今水鎭營。繞壁風雷聞。洪濤撼穹石。百靈盡號群。惻愴金谷原。草沒三尺墳。平生弔屈賦。永擬投湘濆。</text>
<title>余年十三辛丑歲。游泥峴道傍廢丘上。見石下出泉。集里中兒鑿開。行路人汲用五十三年。蒼然成古井。今過之有感。口占一絶。</title>,<text>當年手鑿一泓新。歲月今過五十春。石甃涼波猶不減。鑑中枯朽是何人。</text>
<title>貞徽翁主挽詞</title>,<text>魯館繁儀度。周車著肅雍。脂膏遺舊澤。湯沐按前封。尊屬三宮重。高門百福鍾。衰榮歸大葬。終始渥恩濃。</text>
<title>貞徽翁主挽詞 其二</title>,<text>子貴非因請。樓高不爲簫。常山聯閥閱。沁水接雲霄。泡電俄今古。繁華摠寂寥。淸秋道峯夕。朱履影迢迢。</text>
<title>次韻謝白軒相惠詩。兼有九秋之約。</title>,<text>舊相調元暇。新詩抵璧多。感深唯絶倒。才薄奈將何。草徑埋松菊。村居屛綺羅。終愁長者轍。未肯就山阿。</text>
<title>棠山亭子。再賦湖韻。</title>,<text>滄江南迆似彎弧。絶岸躋攀仗僕夫。隣竝倘諧他日計。壺觴不廢暮年娛。田疇在眼山資足。鷗鷺無心野興俱。誰向紅塵縻宦跡。蛤蜊菰葉夢西湖。</text>
<title>棠山亭子。再賦湖韻。 其二</title>,<text>男兒志業在桑弧。閉戶雕蟲豈壯夫。少日紛華都是幻。衰年述作且爲娛。形骸跌宕從天放。山壑崇深此地俱。敢倚新詩有神助。秪將吾道付晴湖。</text>
<title>送趙龍洲赴淮陽府</title>,<text>君侯抱苦節。不渝氷玉姿。虛濤濯明月。照映無瑕玼。騫飛上碧霄。咫尺鼎路夷。經綸正密勿。世故何參差。孤鰥閉窮巷。颯颯顚髮衰。晩起典荒郡。主恩念母慈。徘徊宵旰內。聖慮渴疲羸。楩枏輟構廈。枳棘恐非宜。受性倦應接。邑小當臥治。平生𪚥雙屐。且以濟吾私。名山在封域。萬朶芙蓉披。蓬萊與怾怛。道釋俱傳疑。丹霞洞府深。夜夢通幽期。鳳駕躡虹梯。雲車紛翠旗。雖虞金骨淄。敢辭靑鞋胝。我歎病脚廢。出門見征麾。緬懷舊經行。徑微苔蘚滋。別離淸秋暮。況兼長年悲。高空送黃鵠。矯首望羽儀。川梁旣阻絶。曷由罄所思。瑤華儻可折。願寄遊仙詩。</text>
<title>古人戒五十生子。今余奚但過之。燈下見最少娛嬉。戲書。</title>,<text>昔人衰老戒生兒。秋日移花看幾時。學語扶床燈影畔。偶然成笑却成悲。</text>
<title>故兵使朴省吾子先慶。學生宋之獻子阿宣。俱稚弱有奇氣。喜而賦之。</title>,<text>天地一治亂。豪雋各乘時。万冬雪紛降。竹柏挺葳蕤。自我老白首。畜眼見二兒。惟彼朴與宋。二兒實瑰奇。朴兒在髫齓。武氣奔狐貍。宋兒出五六。食牛如虎羆。豫章始擢秀。已有昂霄姿。人生幹世具。豈必文章爲。可憐無父孤。弱息仰母慈。騄耳行翦剔。日駕千里馳。吾衰待朝夕。樹立使我悲。太息撫汝頂。勖汝以前期。</text>
<title>雲間程岫畫十帖。爲竹南賦。</title>,<text>濯濯春江柳。隨流漾綠陰。扁舟越中客。停櫂一開襟。</text>
<title>雲間程岫畫十帖。爲竹南賦。 其二</title>,<text>苔石環溪擁。雲林繞壑齊。村居蹊徑細。不盡小橋西。</text>
<title>雲間程岫畫十帖。爲竹南賦。 其三</title>,<text>草屋渾臨水。松厓欲入雲。風帆吹細浪。秀色帶斜曛。</text>
<title>雲間程岫畫十帖。爲竹南賦。 其四</title>,<text>短嶽晴逾碧。長湖淨不流。沿洄意無限。仙侶又同舟。</text>
<title>雲間程岫畫十帖。爲竹南賦。 其五</title>,<text>細草平沙岸。春深樹木淸。自無斤斧患。方見漆園情。</text>
<title>雲間程岫畫十帖。爲竹南賦。 其六</title>,<text>雨氣沈山黑。川原半欲無。何當豁氛翳。草木一昭蘇。</text>
<title>雲間程岫畫十帖。爲竹南賦。 其七</title>,<text>范蠡乘舟處。風煙接五湖。此間蝦菜富。忘越又忘吳。</text>
<title>雲間程岫畫十帖。爲竹南賦。 其八</title>,<text>短麓隨天窄。平橋逐水低。林皐最深處。正合結幽棲。</text>
<title>雲間程岫畫十帖。爲竹南賦。 其九</title>,<text>雪後山蹊滑。驅驢怯遠登。亭亭落雁塔。正在凍雲層。</text>
<title>雲間程岫畫十帖。爲竹南賦。 其十</title>,<text>老樹枯枝折。遙山冷色凝。漁舟何處在。下渚已堅氷。</text>
<title>權生跋挽詞</title>,<text>滴漏空催簷。零霜不待秋。披榛移宅兆。破屋寄林丘。血屬存如線。人生忽若浮。看君三世葬。吾眼淚長流。</text>
<title>網雀</title>,<text>黃雀何微細。還將網罟尋。須看啄蟲蟻。自合近炰燖。落葉空林靜。虛簷暮景沈。徒慙乘夕宿。不足汚刀砧。</text>
<title>李監司 基祚 挽詞</title>,<text>韓山名閥號多才。牧老文章映後來。父子承家眞不忝。關河復魄偶同災。金城落日人何處。鐵峽橫天雁獨回。北極履聲終寂莫。風雲空繞侍中臺。</text>
<title>懷趙孝子滌。寄其弟涑。涑善書畫</title>,<text>趙氏余老友。平生極輸寫。弱貌抱剛腸。至性秉大雅。精金蘊幽石。不躍恥在冶。衆好獨參差。所恨賞音寡。嗚呼北門獄。天地欲喑啞。千年孝子魂。血碧重泉下。世運屬休明。雪冤及逝者。我時列講席。雙淚爲一灑。到今感存沒。秋色冷松檟。令弟兼絶藝。芝蘭采滿把。徒書乞米帖。疾病閉寒舍。典刑覿無由。吾衰廢田野。</text>
<title>雪後柬隣翁</title>,<text>雪下四山白。蕭然淨心境。落水遠茫茫。投林益凄冷。曠絶蓬室居。自與機事屛。隱几延遐想。衰顏倦引領。飛棲赴簷雀。共我饑逾靜。豈無一啄粒。終恐虞羅警。里舍隣二仲。澄懷抱孤耿。閉戶阻同賞。江湖付淸景。</text>
<title>許參判 啓 挽詞</title>,<text>人間一罷老萊衣。死孝寧知服禮違。金掌忽收卿月彩。黃圖曾映使星輝。風雲寂莫君臣契。泉壤蕭條父子依。哀挽重題經歲後。故交衰淚不勝揮。</text>
<title>送崔寢郞還鄕</title>,<text>閉關日南至。觱發風沙亂。游子暮何之。地窮滄海畔。居人惜將別。握手屢吟歎。世故有離合。臨老益悽惋。況伊江上宅。紅顏怨幽幔。君行後霜雪。欲趁賓鴻伴。西湖正在眼。日望春氷泮。</text>
<title>鄭生家看梅</title>,<text>古屋南檐近。先春閣下梅。誰知舊遊地。不爲暗香來。</text>
<title>鄭生家看梅 其二</title>,<text>草木園林古。風霜歲月催。悽然歌舞處。淸淚落含杯。</text>
<title>寒木</title>,<text>寒木蕭森缺月沈。朔風吹雁度城陰。靑燈刻漏家家夢。白屋氷霜夜夜心。馮衍身名從見抵。屈平詞賦付行吟。唯餘麴糱忘憂慣。不受窮愁到老深。</text>
<title>雪後懷仲素，仲又，晦而三君子。</title>,<text>天地寓氣機。人生寡淹跡。一往涉徂運。忽如遠行客。驅車望虞淵。息駕復安適。況我羸病姿。餘日敢自惜。所恨金石友。存沒各寂莫。沒爲窮壤塵。存者盡垂白。參尋敝筋力。衰晩苦離索。豈無良覿願。相對展宿昔。層氷阻河梁。雪下風轉作。憂端乘暮景。鬱紆終永夕。</text>
<title>閔同知應恢挽詞</title>,<text>吾今六十五年衰。親懿曾無一介遺。眼冷窮泉餘涕淚。神傷暮景轉孤危。秪堪弔影誰相伴。未暇憐君實自悲。少小歡娛付冥莫。此生何處展交期。</text>
<title>春回禁苑</title>,<text>上苑周墉接紫宸。芳年淑景漸宜人。簷風始轉梅英嫩。岸雪初融草氣新。泉脈細通龍廏水。雲陰低壓鳳城塵。欲知品物昭蘇意。須噢靈臺更作春。</text>
<title>除夜</title>,<text>少小逢除夕。歡娛徹夜長。已衰仍懶拙。茲日轉悽涼。目眩燈花隕。心搖刻漏忙。晨鷄催我老。不敢更悲傷。</text>
<title>甲午元日。詶尹仲素。</title>,<text>君子重然信。窮老氣益振。高懷抱金玉。受性磨不磷。用心許與際。古劍斸逾新。聯翩五字詠。慰我洗愁辛。深衷見推激。肝膽露眞淳。悽悽伐木義。末眷邁常倫。三歎洒衰淚。忽驚寒谷春。初年及暮齒。萬感集良辰。蹉跎各無健。會合當何因。緘封積素襟。銘佩比書紳。陽和群凍釋。江漢始通津。梅花一枝暖。願寄情相親。</text>
<title>大歲日</title>,<text>上月生明日又剛。江湖凍釋水茫茫。陰雲欲送陽和早。春漏仍添晝刻長。氣暖幽泉蟲始振。霜輕紫塞雁初翔。騷人獨伴梅花瘦。一室流塵閉暗香。</text>
<title>獨臥</title>,<text>遙夜寒潮靜有聲。半窓殘月翳還明。蕭然獨臥靑燈畔。雪屋氷簷徹骨淸。</text>
<title>茹苦菜</title>,<text>自讀采苦篇。眞知苦非苦。況今處貧賤。菽水安終窶。鹽韲與芻豢。所遇各有數。雖然受性異。喫苦乃爲愈。春氣達根莖。荼蓼雜宿莽。紫翠相蒙羃。柔芳帶煙雨。或肥擢素指。或細亂靑縷。採掇田野間。不必取園圃。盈筐配晩飯。滿意充腸肚。新香苟悅口。美惡豈常主。旣飽捫其腹。豐膳覺臭腐。窮衰延一命。於世百無補。菜色適微分。何心理網罟。</text>
<title>行野</title>,<text>春服相隨涉野田。淸明已近浴沂天。新蒲繞渚纔縈帶。弱柳緣渠半吐綿。幽壑氷霜猶昨日。平蕪雨露又新年。那宜老懶頻游覽。且任兒童一放顚。</text>
<title>送金淸風</title>,<text>滔滔漢流永。濫觴自五臺。西奔抱淸邑。南滙緣崇隈。危樓聳寒碧。華構上崔嵬。所以絃歌宰。必屬神仙才。君行佩兩組。世德冠三台。尙看鍾鼎業。峨峨隣斗魁。豈聞渥洼種。碌碌走塵埃。射策比崑桂。爲郡得蓬萊。方期門戶重。肯使家聲隤。古幹排雲雨。靈根中不摧。穹岑鎭坤軸。峻址終難頹。樹立易爲力。勳名乃倘來。境幽理自愜。吏隱實悠哉。我衰多涕淚。萬慮莽徘徊。歎息感前烈。廢興固有開。請視此江水。千里一盤回。賴知發源遠。噴薄含風雷。去去駕春浪。因之窮泝洄。</text>
<title>嚴永興挽詞</title>,<text>舍毫投筆各殊途。無遠華宗自出俱。東海琴尊驚會散。北門符檄感年徂。悲歡閱眼行應盡。存沒關心老轉孤。西望輀旌過江日。白頭癃疾但嗚呼。</text>
<title>李正郞 燦 挽詞</title>,<text>嶺外傳凶報漢陽。哀詞寄遠杳茫茫。泥塗甲子前期短。泉路精神後會長。靑簡尙留他日淚。朱絃兼斷暮年腸。生芻永阻南州奠。風誼幽明耿不忘。</text>
<title>李石城敦臨僑寓申氏亭。詑以專勝。</title>,<text>誰許吾賢百里才。北歸新借好亭臺。功名有命從推去。風月無情且倘來。雙島乍分靑草合。三江盡繞白沙廻。須防造物嫌多取。酬與湖山幾百杯。</text>
<title>寒暑歎</title>,<text>冬寒苦夜長。夏熱畏晝永。如何涉陰晦。復此襲陽景。天運有往來。人生疲動靜。一墮乘氣機。奚由脫坑穽。積凍埋雪山。炎氛吹火井。未臘想春溫。先伏思秋冷。不知衰老姿。忽迫崦嵫境。推遷且勿喜。歲月實俄頃。所幸索居便。更値塵事屛。願寄同病士。共我孤懷耿。</text>
<title>申君言今年蠅有齒。余毒是久矣。喜其言賦之。</title>,<text>今年蠅有齒。巧能齧人肌。申君爲斯語。斯語乃眞知。飮食羅在旁。飛過未肯窺。營營來又去。乘我午眠疲。先尋眉睫間。最喜集昏眵。老倦神氣耗。輕箑不勝麾。偉哉造化內。萬類各自私。豺虎恣呑噬。此物亦奚爲。所願秋候深。涼颸捲炎曦。蕭蕭帷幕淸。蟲羽蕩何之。豈惟偃息便。永絶點汚施。復恐歲流換。惻惻令心悲。</text>
<title>殮萬兒</title>,<text>塡棺半是幼時衣。老我悲號汝不知。承議郞資許通帖。將歸地下欲奚爲。</text>
<title>葬成山壬岡</title>,<text>新秋積雨乾。送爾歸山岡。親戚如昨日。獨入黃土藏。捨此昭曠宇。託彼幽昧鄕。酒醴性所好。莫肯擧一觴。寧從窾木內。聽我哭聲長。心知不得語。豈免神闇傷。使汝混希夷。駕風歷四方。浮游六漠外。唯我結悲腸。苦樂異生死。老者酷罹殃。夢見未可明。巫語未可詳。汝婦尙稚齒。不凋嫁時粧。藐爾在腹兒。天道莽難量。哀號迫暮境。回首視夕陽。畢命抱中慼。穹壤俱茫茫。</text>
<title>辛生挽詞</title>,<text>惻愴牛鳴地。凄涼雁叫天。有誰憐白髮。送子入黃泉。舟楫開湖上。松楸落海邊。他年滿尊酒。流恨菊花前。</text>
<title>石湖翁席次韻</title>,<text>古柏臨江宅。秋花落帽筵。誰令澤畔客。暫偶酒中仙。宴譽從人後。情親自我先。歸心與醉興。蕭瑟夕陽邊。</text>
<title>石湖翁席次韻 其二</title>,<text>中表終歸好。招邀不計貧。強來拚宴會。未敢避風塵。齒髮俱衰境。盤筵豈異人。回轅定昏黑。爛熳任兒嗔。</text>
<title>石湖翁席次韻 其三</title>,<text>野徑延愁望。江扉靜索居。寧紆長者轍。秪枉故人書。寒日嫌衣薄。殘年感氣虛。登筵思一醉。正賴及君餘。</text>
<title>觀獵</title>,<text>澤雉宜三嗅。胡鷹待一呼。擧鮮當雨血。整翮下雲衢。百中奇毛在。重鐶疾足俱。飛騰山野興。老去不能無。</text>
<title>淨土寺。贈睦生。</title>,<text>郭外精藍小。村邊細徑危。老夫投異境。賢輩偶同時。怖鴿依雙樹。棲烏竝一枝。相留到深夜。莫樂是新知。</text>
<title>眼病新瘥</title>,<text>老夫有眼不相饒。尋行數墨夜連朝。近患腦脂侵豆子。一片浮雲翳赤霄。昏眵不復辨靑黃。五色萬象俱茫茫。床前食物空雜陳。意欲啜韲還探湯。始喜經旬祛宿障。俛仰乾坤覺昭曠。圓明漸露光景別。霧裏月吐丹田上。自今飮啗皆稱遂。大斗酌酒兼大胾。唯將習氣戒昨非。六槅晴窓細作字。</text>
<title>寒夜</title>,<text>風凄月皎大江寒。江上虛濤夜景漫。末路行藏淹伏枕。衰年疾病倦憑闌。門前白雪何人到。匣裏朱絃獨自彈。尙有靑靑滿林竹。氷霜日日報平安。</text>
<title>雨雪</title>,<text>短日窮陰雨雪霏。向江茅舍掩荊扉。飢烏野井寒猶啄。旅雁沙洲凍不飛。罏鼎百年功未就。煙霞一壑計長違。幽人自古埋氷炭。卜肆空簾靜息機。</text>
<title>寒夜酒醒</title>,<text>臘月江風透敝裘。醉眠霜雪滿衾裯。醒來不省天寒▒。手斲氷甌解渴喉。</text>
<title>寄柳羅州村居 因營將構會罷官</title>,<text>南柯得失亦隨緣。投老休官是靜便。都尉何嘗步入府。使君端合罷歸田。煙深古屋園柴燥。甑溢新炊水稻鮮。料理生涯無不足。寧同饑凍臥江天。</text>
<title>除夜</title>,<text>舊歲不待餞。新年不待請。來如雙輪轉。去若六驥騁。難爲短晷淹。但倚良宵永。稍聞街鼓繁。已聽簷鷄警。乘除劇奔忙。得失忽俄頃。彭聃稱久壽。未脫陰陽境。況我蒲柳姿。那堪逐流景。悄然五更終。殘燈照孤影。</text>
<title>乙未元日對酒紀感</title>,<text>親朋零落飮中仙。對酒何必罄十千。白社風流愁緖外。黃壚物色淚痕邊。屠蘇轉愧隨人後。鄕黨長慙酌我先。總爲三陽淹暮景。還將一琖賀新年。</text>
<title>送關西沈方伯</title>,<text>歲月長乘使者車。勞薪奔命又辭家。南州蓮幕經梅信。西土棠陰竝棣華。鎖鑰關門臨地紀。金繒道路接天涯。新春別恨催楊柳。倂入元戎出塞笳。</text>
<title>初春</title>,<text>晝刻纔舒短。朝寒稍解嚴。人生幾裘葛。世味各梅鹽。鏡匣氷開沼。簾鉤月掛簷。行看群蟄動。大造及洪纖。</text>
<title>洪僉知瑱挽詞</title>,<text>親知冥莫盡重泉。人代光陰便颯然。蓄眼兒童如昨日。傷神存沒獨餘年。形容窅窅寒宵夢。心事茫茫霽雪天。未死看君三世葬。白頭唯有淚河懸。</text>
<title>沈判書詻挽詞</title>,<text>誰許彌甥拙。常蒙叔舅賢。提携從幼齒。拂拭到華顚。託愛諸姑密。傾情末戚偏。牛心慙早割。驥尾幸終緣。意發中宵夢。詩憑絶塞傳。及歸尊大耋。每去奉初筵。峻址期崇嶽。驚波感逝川。人俱稱壽祿。我獨抱哀憐。德業懸公議。榮名照史編。家聲當不墜。門館尙依然。舟楫春氷後。銘旌曉露前。身孤世轉狹。跡在恨仍纏。疇昔陪先子。從容奏短篇。賞音頻撫頂。髫髮始垂肩。往事空斜日。餘生且暮年。那將懷舊淚。一洒廣陵阡。</text>
<title>送李淳昌山賚</title>,<text>延陵三弟昆。玉樹竝連枝。自我失良友。惻惻中含悲。晩途値元嗣。不隳家聲垂。告我遠爲郡。眇然湖南陲。此地富山水。道情相與宜。苔深上書石。亭古歸來辭。高霞赤城曉。下映洄潭漪。牧羊貴淸靜。吏隱實在茲。況聞產溪藤。淨滑氷雪肌。會稽九萬番。一一雲影披。使君腕有神。妙藝出臨池。臥閤官務簡。閉門春晝遲。雄筆合奇變。風雨化龍螭。當見老元常。嘔血發忸怩。願書座右銘。起我午眠疲。毋令練裙蹟。但屬羊家兒。</text>
<title>蜜薑蜜桂佐燒酒。戲書。</title>,<text>薑桂有餘烈。熬蜜濟甘辛。雖然本性在。食多輒顏顰。兼將滿甕酒。猛火變醲醇。靑齊三壯士。精悍攝婦仁。遊之入剛腸。激我懦氣振。浸灌腹中書。滌蕩佞邪倫。藥餌旣愈疾。盎然四海春。孔明豈不賢。治蜀用商申。茅簷近夏日。趙盾眞可人。</text>
<title>乙未二月二十三日夢。怪石一株特奇巧植。古松枝榦纏繞。雜翠蒙羃。余號其峯曰獨秀。翌日遊許亭。見其新致醜石。悉如夢中所見。乃知枵然寢于室中者非眞我也。范氏子出神覘西虜。亦是道耶。</title>,<text>我夢靈鷲山。飛來落庭宇。巉巉古巖骨。矗矗勞斤斧。中峯號獨秀。縹氣通玄圃。兩支次低昂。左右相佐輔。春陰潤金碧。峭壁含雲雨。不謂嵌竇內。尙有徑寸土。千年柏葉松。盤屈翠虯舞。老幹埋駮蘚。交柯纏細縷。雜以九畹芳。蔥蒨被綦組。蘧然小須彌。現滅隨仰俯。枕席失煙霞。無異遊天姥。豈知石丈人。乃在君堂廡。歷歷經目趣。早覺精神聚。所遇孰爲眞。眞吾已曩睹。莊周與蝴蝶。誰賓又誰主。因持三昧法。一夢付亭午。</text>
<title>淸明日寒食</title>,<text>碧草淸明節。靑林杜宇聲。凄涼三尺土。斷絶百年情。骨肉松楸阻。君親涕淚傾。虛齋過寒食。斜日照窓楹。</text>
<title>夜雨</title>,<text>一枕回燈影。三更聽雨心。春醅鳴小甕。秋葉墜疏林。眇眇啼湘瑟。丁丁語蜀琴。明朝半篙漲。正好漾淸深。</text>
<title>春初。夢得贈行西字一聯。覺而聞全昌都尉有燕都之行。因足成之以爲贐。</title>,<text>燕都三聽度關鷄。遼碣山川在馬蹄。曉日初辭金埒地。春流不惜錦障泥。天連大海鵬摶北。塞接中原鶻沒西。客路塵沙五千里。老來離恨重悽悽。</text>
<title>紀感二篇</title>,<text>仙人文希周。名綴紫宸班。風雲翼上下。霞月明玦環。靈跡混元化。出入窓壁間。顧我啓玉齒。光潤氷雪顏。是兒抱奇質。至寶落塵寰。淸都與台階。萬里一往還。名垂江漢流。氣通天地關。先子紀異夢。曩哲冀追攀。爾來六十年。衰陋但庸頑。尺璧化寸礫。流淚空潸潸。</text>
<title>紀感二篇 其二</title>,<text>往在癸卯冬。胎火發爲瘡。嚴寒襲肌骨。血熬仍氣傷。彯搖風燭影。斷續魂飛揚。痛迫父母情。禱爾走怔惶。叩額氷雪中。北辰下垂芒。游精忽來舍。窓闥洞開張。興雲翊素虯。金札爛三行。及後喪二親。籲天天莽茫。孤誠負罪戾。餘恨積心腸。強顏尙稱人。永慙顚髮蒼。</text>
<title>許亭又致怪石一株。與前石竝立。再賦短律。</title>,<text>石丈含貞德。亭亭必有隣。二難齊月評。孤竹竝天倫。入貢應緣禹。驅來不爲秦。高齋悅淸翫。蒼翠日相親。</text>
<title>六月旣望大雨。西望棠山。</title>,<text>炎天氣候忽凄凄。向晩陰風截素霓。急雨傾盆先破塊。亂雲垂地欲成堤。蛟龍窟壓千尋浪。車馬音希十丈泥。棠浦槐林麻浦柳。盈盈相望水東西。</text>
<title>馬通。詩戲崔寢郞之翰。</title>,<text>臘殘天地敝。嚴氣日彌厲。呼奴收馬通。豈辭鼻垂涕。拾之槽櫪間。乾凍略分劑。編稿裹礨纍。掛置簷北際。當寒蓄暑備。吾亦太早計。尙欲隣里共。豈唯懷自濟。到今金石焦。扇暍不知惠。崔君兼抱渴。此物思日繼。我雖時稍稍。嗜好君獨蔽。瓊漿銀井冷。玉屑秋露霽。藥餌苟愈疾。獲利無巨細。啜汁人勿誚。狶苓或爲帝。</text>
<title>吳生挽詞 其父奉使在燕</title>,<text>遼河泥水拍天昏。飛鳥行雲斷薊門。遙想烏蠻長別夢。難招黃壤永歸魂。封人枉說多男好。商也寧消哭子冤。此老向來腸已盡。霑衣可待峽中猿。</text>
<title>乙未六月二十二日夜。夢秋浦黃公來訪先公。先公偶出。秋浦公呼余示袖中小藁紙。畫細竹一杖。書七言絶句。末書號曰雨打。余謂公。公信遭雨打矣。然以是爲號。欠挺立不撓之意。何如。公曰然。當改是而復來。旣出。先公與象村公在坐。余具奏其說。二公笑而首肯之。公詩只記落句。苦遭雨打離披甚。零落黃茅白葦中。蓋公謫甕津以卒。卽黃茅白葦之鄕也。因敬次以識之。</title>,<text>海上黃茅白葦叢。亭亭直節傲霜風。縱然雨打離披甚。須識眞剛在此中。</text>
<title>七月六日。登巨艑滌暑。</title>,<text>日氣泛空明。潮平秋渚盈。登艦洗炎熱。濯足俯澄泓。鮮鱠供銀縷。浮瓜薦水精。佳期近河漢。尊俎晩彌淸。</text>
<title>六日鵲</title>,<text>庭畔梧桐片葉淸。枝間尙有鵲飛鳴。明朝定赴靈橋役。此去銀河一日程。</text>
<title>七日鵲</title>,<text>鵲噪簷枝報早朝。佳期碧落近中宵。新傳太乙凌波術。今歲過河不用橋。</text>
<title>二十五日大雨</title>,<text>雲物崩騰莽四圍。先軀雷電走轟威。忽驚銀竹橫無數。直訝珠荷瀉不稀。江海氣雄呑巨浪。乾坤力弱戰陰機。沃焦山上千尋石。今日秋毫望轉微。</text>
<title>謝秋峯，竹所二公携酒相過。</title>,<text>畸人避世逃空虛。出門不逢卿相輿。誰歟剝剝驚午夢。金玉映座二尙書。二公七十七與六。氣感塤篪動衰俗。居然一笑成四老。我共許君俱病禿。仍携肥肉兼大酒。令我形容潤枯朽。井竈塵埃久埋沒。饞腹得飽良不負。晩景寧愁日月疾。初筵預恐壺觴竭。是時西風吹鬢髮。江浦淸遊亦蕭瑟。高雲送雨涼凄凄。軒騎欲返嫌秋泥。野老索居還寂莫。暮林獨伴寒鴉棲。</text>
<title>送趙察訪</title>,<text>譽望登龍早。功名記馬卑。塵埃從薄宦。天地付前期。樂事秋還減。離情老更悲。君看岐路側。衰鬢白如絲。</text>
<title>次竹所留贈一律一絶</title>,<text>每愧追尋慣。偏蒙意氣傾。秋陽纔轉午。伏火已辭庚。杯酒扶衰病。文章仰盛名。涼雲吹過雨。少駐緩歸程。</text>
<title>次竹所留贈一律一絶 絶句</title>,<text>得喪盈虛判自知。離騷肯學楚人爲。無端一醉江潭上。枯槁形容識者誰。</text>
<title>再次庚韻</title>,<text>老覺年頻換。貧稀酒細傾。太陰空在酉。殘日又斜庚。薄俗從人面。浮榮豈我名。欲憑周柱史。養拙問工程。</text>
<title>次石湖翁寄詩</title>,<text>一室塵恒滿。三秋序向窮。寒花初帶露。病葉欲隨風。抵老傷年事。爲農感歲功。何當營斗酒。取適北隣翁。</text>
<title>次石湖翁寄詩 其二</title>,<text>跡阻重城比。居隣小市西。邊聲又秋䧹。人世幾晨鷄。草徑披還細。林扉望不迷。徒將山野興。詞翰及幽棲。</text>
<title>趙掌令涑手寫私淑齋集見眎。筆法精妙。</title>,<text>江河東注日西馳。雙眼人間欲向誰。墨妙新傳靑李帖。風流獨阻紫芝眉。從知藝絶傾前輩。轉見才難愴後時。貧病暮年淹伏枕。愧無堪報借書癡。</text>
<title>寄素閑堂</title>,<text>漢代劉中壘。湘潭屈大夫。文章且餘力。天地獨危塗。親懿煩書札。離居曠酒壚。朱門舊遊跡。秋日轉疏蕪。</text>
<title>尹生挽詞</title>,<text>禍福茫茫不可知。人間歌哭遞相隨。那將兩世爺孃淚。永結重泉骨髓悲。十月寒江流未穩。千年窮壤返無期。情鍾久抱摧腸恨。更覺神傷薤露詞。</text>
<title>洪參判夫人挽詞 永安尉母</title>,<text>占鳳乘龍婦道光。家連尺五擅芬芳。庭闈舊擁三牲奉。門戶仍推九子祥。福祿無涯天可必。頤期不到理難詳。傷心獨有山濤客。存沒于今益渺茫。</text>
<title>送崔參奉還洪州</title>,<text>老雁懶飛翔。來往在冬夏。氷霜豈不虞。炎雨亦可怕。跋涉冒寒暑。毛羽覺彫鎩。雖無稻粱謀。實難恩情捨。彼此戀羈雌。征行輕遠駕。飮啄隨所便。飄戾寧自暇。生涯重棲息。離別足悲吒。凄涼失侶禽。偪側遭鴟嚇。須憐九皐音。引頸明月下。</text>
<title>臥龍草堂圖</title>,<text>岷蜀三分國。祁山六出師。仰懷莘野意。未肯臥茅茨。</text>
<title>察上人以其師德仁卷來示。內有先人二律。乃抆涕攀和。</title>,<text>慣閱流光盡。頻傷浩劫災。滄桑今日變。風樹幾年來。舊跡僧猶說。遺篇眼忽開。平生蓼莪感。重覺寸腸回。</text>
<title>察上人以其師德仁卷來示。內有先人二律。乃抆涕攀和。 其二</title>,<text>孤露三千日。衰遲七十翁。身應隨物化。恨已極天終。隔世披遺墨。傳家愧素風。山門亦凋換。何處覓仁公。</text>
<title>除夜</title>,<text>窓暗燈昏睡覺遲。河橫斗轉夜何其。江村寂寂無更鼓。簷外寒鷄強自知。</text>
<title>丙申元朝</title>,<text>昨日六十七。今日六十八。奈何一日間。徂歲得又失。東隣與西舍。生子翁嫗悅。旣受形氣私。來往亦芒忽。四苦遞相纏。誰歟獨解脫。西有黃面老。誘我無生滅。東有羨門徒。要我飛昇術。終然晝夜期。萬古一骸骨。乃知二夸人。故爲河漢說。不如任大造。長歌醉正月。</text>
<title>韓右尹會一改葬挽詞</title>,<text>積德西原胄。承家必絶倫。氣豪從脫略。意豁卽情親。此物狂誰惜。於公契甚眞。披丹輸分密。擧白款懷頻。頃受投荒玦。慙紆出塞輪。泥塗猶顧遇。生死肯緇磷。短局風流盡。窮途歲月新。城崩曾慘戚。劍會又沈淪。合葬依中古。移封接上春。幽明當不間。父子永爲隣。笑語森如在。歡娛杳莫因。銀杯餘舊贈。一飮一傷神。</text>
<title>病起</title>,<text>端居閉戶獨經旬。今日眞如縱壑鱗。每患陰陽疲久客。還從天地貸陳人。杯中麴糱霑唇好。架上詩書觸指新。試拓晴窓延氣色。近簷梅柳欲相親。</text>
<title>柳監司碩挽詞</title>,<text>器業銷沈坐數奇。高才亦自傲當時。登車共說貪官去。製錦還非末俗宜。窮壤無情埋俊士。老夫何處覓新知。茫茫白雪陽春早。絶調于今和者誰。</text>
<title>多病</title>,<text>多病日疏散。幽居常晏如。荒榛披小築。白髮臥窮閭。野曠春陰薄。沙明暮景虛。人煙通近市。倚杖俯村墟。</text>
<title>多病 其二</title>,<text>卜宅臨皐迥。穿蹊傍壑斜。年光催暮齒。物態競春華。翠動緣江柳。香含近砌花。閑居無一事。隨意望煙霞。</text>
<title>警弦金公老病聾。其兄子高靈君勸令止酒。三月而聾益甚。有詩見寄。和韻却酬以資談柄。</title>,<text>須妨俗累聽紛紛。忍對芳尊斷醉醺。社日治聾傳故事。仙人却老認前聞。伯倫舊誓眞成誕。元亮新詩只寓文。令姪良方欲相誤。嗣宗兄子不如君。</text>
<title>異樣龍香。御墨十詠。應製。</title>,<text>百和靈香煖。雙挐角尾長。還從群玉府。更覩漆書光。</text>
<title>異樣龍香。御墨十詠。應製。 其二</title>,<text>水土功成後。玄圭奠九州。龍門三級浪。不敢負王舟。</text>
<title>異樣龍香。御墨十詠。應製。 其三</title>,<text>或躍乘陽氣。飛騰九三初。休誇墨池內。但出北溟魚。</text>
<title>異樣龍香。御墨十詠。應製。 其四</title>,<text>勁節本貞直。蒼蒼不改色。須知孤竹君。得姓乃爲墨。</text>
<title>異樣龍香。御墨十詠。應製。 其五</title>,<text>已將龍氣熏。兼挹蘭芳假。歲暮欲貽誰。柔莖空沃若。</text>
<title>異樣龍香。御墨十詠。應製。 其六</title>,<text>靑社分封後。班圭襲舊章。那須翦桐葉。翠色帶龍光。</text>
<title>異樣龍香。御墨十詠。應製。 其七</title>,<text>鷄舌氣氤氲。奇芬宜遠聞。休嫌侍中老。墨妙是淵雲。</text>
<title>異樣龍香。御墨十詠。應製。 其八</title>,<text>孝理垂邦敎。貞珉寶篆開。仍題黃絹語。奎璧動昭回。</text>
<title>異樣龍香。御墨十詠。應製。 其九</title>,<text>玉兔催寒杵。香塵散紫煙。應隨桂子落。時染碧雲篇。</text>
<title>異樣龍香。御墨十詠。應製。 其十</title>,<text>蝶舞齊雙翼。蓮開竝一枝。宸心感春物。付與墨卿知。</text>
<title>金三宰光煜挽詞</title>,<text>犖犖光時傑。英英末俗標。詩淸凌鮑謝。骨秀得松喬。白璧懸高價。靑松擢後凋。參差從世路。騰躍必雲霄。冊府聲名大。公庭望實饒。班聯躋八座。出入歷二朝。風義推前輩。衰慵列久要。顧深收衆棄。知厚洗群囂。命駕麻湖僻。回船栗里遙。劍衝雙匣動。琴奏七絃調。大雅傾輸寫。窮愁破寂寥。人生終奄忽。此物益蕭條。曩跡森猶在。危魂黯自銷。身孤還有累。意盡却無憀。埋玉情何忍。投膠事已遼。東城聞祖發。瀝涕坐春宵。</text>
<title>江都石敎官見過</title>,<text>三月江湖暖。晴波拍岸流。逢君開一笑。把酒散千憂。野闊雲陰度。洲虛水氣浮。春堤楊柳弱。未可纜歸舟。</text>
<title>崔承旨有淵挽詞</title>,<text>聯登嵬榜託交長。轉眄流年閱世忙。同病乾坤俱落拓。一哀江漢獨凄涼。詩書舊業餘篇翰。近侍榮名墮眇茫。泉路先歸猶羽化。泥塗此老尙棲遑。</text>
<title>春事</title>,<text>霏微細雨養花根。紅杏緗桃春事繁。鄕里人情隨歲月。園林物態改朝昏。簾垂閣道蟲絲靜。門掩階除雀啄喧。日暮漁舟歸浦遠。雲中燈火水西村。</text>
<title>眼病未嘗廢飮。十日眼病瘥。戲書。</title>,<text>眼汝職司明。爲口視食品。可食不可食。取舍必先審。及眼病昏翳。口亦失所稟。何嘗爲眼謀。未肯廢湛飮。三杯熱生花。眵淚流滿枕。懼其瞽疾成。獨心恒懍懍。十日眼方蘇。美祿寧少寢。相資却相負。靦然飫豐飪。眼有君子度。口乃小人甚。牖戶眼爲官。口實猶倉廩。古人於辭受。受羹而反錦。口業固如此。傾壺破寒凜。</text>
<title>黃洪州㦿挽詞</title>,<text>繁霜正月悴芝蘭。江夏英姿已蓋棺。敢爲朝廷傷道屈。秪從世路惜才難。庭闈舊養三牲冷。丘壟長歸五馬寒。老罷數聞親懿葬。更堪淸淚落騷壇。</text>
<title>水鏡堂八詠</title>,<text>幽簷近樹陰。疊翠堆軒牖。獨愛歲寒姿。靑靑霜雪後。</text>
<title>水鏡堂八詠 其二</title>,<text>繞屋芳林秀。晴花一壑香。唯憐籬下菊。獨自過風霜。</text>
<title>水鏡堂八詠 其三</title>,<text>日夜山雲出。溶溶每不歸。無心吾更甚。長自守衡扉。</text>
<title>水鏡堂八詠 其四</title>,<text>已息漢陰機。寧紆長者轍。開簾見故人。秪有東峯月。</text>
<title>水鏡堂八詠 其五</title>,<text>濯濯方春柳。臨池弄翠絲。風流都不減。猶憶少年時。</text>
<title>水鏡堂八詠 其六</title>,<text>碧沼朱華隕。靑荷玉露團。應知九皐夜。獨鶴警秋寒。</text>
<title>水鏡堂八詠 其七</title>,<text>花映春池淨。游鱗穀雨初。幽居觀物意。忘我又忘魚。</text>
<title>水鏡堂八詠 其八</title>,<text>百種林中鳥。春來鳴未稀。此間饒意緖。最是不如歸。</text>
<title>玉溪精舍八詠</title>,<text>日日烏棲山。晴光在軒戶。閑看一壑雲。化作千峯雨。</text>
<title>玉溪精舍八詠 其二</title>,<text>五月旱猶劇。田禾焦欲然。潭心前夜雨。一起老龍眠。</text>
<title>玉溪精舍八詠 其三</title>,<text>紫洞煙霞靜。桃花一水春。只知躋壽域。那問避秦人。</text>
<title>玉溪精舍八詠 其四</title>,<text>蕭蕭古松陰。不受人間暑。六月炎天時。涼颸遽如許。</text>
<title>玉溪精舍八詠 其五</title>,<text>香霧晩猶濃。芳華都不識。唯憐岩際花。粧點餘春色。</text>
<title>玉溪精舍八詠 其六</title>,<text>煙火靑蘿洞。簪裾緖業餘。至今珠玉氣。猶自動鄕閭。</text>
<title>玉溪精舍八詠 其七</title>,<text>野岸初殘雪。溪山冷色含。樵歌日暮起。細路石橋南。</text>
<title>玉溪精舍八詠 其八</title>,<text>西嶽淸秋月。金波瑞氣凝。淸光何所貯。秪有玉壺氷。</text>
<title>申校理混挽詞</title>,<text>天與才明不與年。顏回薄命古今憐。淸文映俗氷壺澈。雅論當朝玉鑑懸。已遣靑山收爽氣。空留白日照窮泉。深深瘞璧親知慟。況說情鍾鶴髮偏。</text>
<title>江上暑雨。懷趙龍洲山居。</title>,<text>長夏冥冥雨。幽居閉晝蚊。正當乘貿景。復此恨離群。滿壑魚龍水。連山草木雲。芳菲已凋歇。空想挹蘭薰。</text>
<title>龍洲和寄三篇。牽率却酬。</title>,<text>高柳初鳴蚻。虛幬正鬧蚊。新詩驚絶調。逸足仰超群。氣挾三危露。光垂五朶雲。向來荀令座。歲月有餘薰。</text>
<title>龍洲和寄三篇。牽率却酬。 其二</title>,<text>短局隨飛蠛。浮歡等聚蚊。鵷鴻難竝列。燕雀本同群。高枕看秋浪。虛襟對暮雲。豈堪煩一倡。空自愧三薰。</text>
<title>送申都事最赴北幕</title>,<text>少來性放誕。萬事都不理。悵望杜陵翁。嗜酒偶相似。氣豪仗身健。一吸百川水。雖然五斗量。旣滿輒思止。酲飮與卯酌。絶口抵沒齒。以茲到白首。得免爛腸死。申君同此好。不厭多且旨。乾喉兼渴肺。浸灌覺淸美。常嫌麴糱乏。每恤尊罍恥。所畏積日月。遂至沈骨髓。今承北州役。屈跡兵塵裏。幕府簡文檄。官廚富蛆蟻。登樓鄕思集。塞笛感愁耳。倘微剛制力。或墮口業累。曠懷寧外物。克己乃君子。況當厲良器。樹立何但已。夕惕勉及時。流景疾如矢。涼秋峽雨乾。出門見萬里。離贈借仁人。別恨傷壯士。寂寞臥江潭。獨醒吾老矣。</text>
<title>哭韓先達五相</title>,<text>自我哭君來。惘若身半無。莫怪聲淚渴。兩眼已全枯。老少各一死。後先必異途。大運胡錯迕。夭壽乃爾殊。零霜悴菌桂。餘景棲桑楡。昊穹故難測。賢者亦何辜。雖存百年計。所賴七尺軀。長懷一不展。短局忽斯須。高車駕良驥。促路輟駿驅。浮名抵虛牝。濁水隕玄珠。宇宙日慘沮。人物轉疏蕪。吾衰苦離索。抱疾臥江湖。骨萎且朝暮。形在却嗚呼。淸秋望窀穸。白首終鬱紆。</text>
<title>秋霖行。送崔星州。</title>,<text>八月蒹葭霜露節。街上秋霖泥沒膝。江湖滿地鴻雁飢。天宇闇慘雲蓊浡。洪濤拍岸風振壑。霹靂夜撼蛟龍宅。崇蘭蕪沒佳菊萎。折葦枯荷敢自惜。崔侯是時方遠遊。五馬出門征路脩。短景長陰沈晦朔。商山洛水寒悠悠。塵埃作吏混流輩。直轡暫局通都隘。棲烏不集御史臺。神爵初歸穎川界。南州簿書如牛毛。俛眉折腰無乃勞。小民徵租死鞭撻。使者項領多賢豪。自古哲士須達道。米鹽豈必催人老。野夫環堵長蓬蒿。三歎聚散還草草。窮途暮境莽牢落。病抱別恨俱寂寞。君家步兵我西隣。明日竹林共蕭索。</text>
<title>警弦送東瓜律詩。次韻。</title>,<text>窮老無心慕八珍。唯憐瓜白最宜人。盤飧久信蔬當肉。賤貴那分玉與珉。霜蔓摘來知脆美。寒廚寄到見情眞。空多宿醉霑喉好。只少淸尊對嚼親。</text>
<title>吳校理 竱 改窆挽詞</title>,<text>貞如良玉潔如氷。玉折氷摧恨已仍。悵望九原埋俊哲。蕭條一代偃飛騰。封移防墓松梧冷。劍會延津歲月增。獨有素交雙老眼。寢門餘淚再霑膺。</text>
<title>後感友篇</title>,<text>歲月如循環。飄忽易成世。我指再屈伸。炎涼猶可計。念昔同心友。群遊每聯袂。彫喪不忍言。衰老頻灑涕。弱植値徂運。零落風霜際。次第無淹期。何殊催井稅。往在十年前。曾悲半淪逝。到今又十年。凶問日相繼。存者只九人。死者永幽翳。譬彼五嶺上。森挺餘八桂。金石竟銷毀。浮生本無蔕。大化有終始。末命果誰濟。惻愴天壤內。蕭條鮮兄弟。神農謬爲方。上藥非珍劑。飮酣且委順。此事嗟亦細。曠懷豁憂端。胡乃久蒙蔽。</text>
<title>牧牛圖次韻</title>,<text>春蕪煙雨望中平。麥秀連村乳雉驚。誰識二牛堪遣畫。從知五羖本忘情。登牢肯慕山川用。度壟閑隨水草行。憑汝牧童推牧馬。野人兼得養吾生。</text>
<title>賤妾規我著述當不虞損氣。其言亦有理。戲書。</title>,<text>相如歸臥茂陵園。翰墨功成肺渴煩。但訝文君甘寂寞。獨敎辛苦賦長門。</text>
<title>後十日至月二十四日妾亡。述哀。</title>,<text>歎息東坡老。奇窮偶似君。如何臨暮景。又復哭朝雲。情割存亡地。悲連子母墳。獨憐明艶質。未解誦經文。</text>
<title>前十月。夢作丙申除夜丁酉元日詩各一絶。語意悽惋。後踰月而妾亡。其幾兆先發如此。</title>,<text>今年除日又無情。忽忽殘宵只二更。強把深杯留遠客。隔簾銀漢已西傾。</text>
<title>前十月。夢作丙申除夜丁酉元日詩各一絶。語意悽惋。後踰月而妾亡。其幾兆先發如此。 其二</title>,<text>故人相見每多情。送往迎來幾飽更。今日重逢丁酉歲。悽悽只有淚河傾。</text>
<title>丁酉元日。次龍洲二律。</title>,<text>秪有童烏預我玄。鉛華冥寞已重泉。靑春又入房櫳靜。白雪新添鬢髮鮮。幽夢依依寒寢下。孤懷悄悄曉燈前。凝塵久閉枯桐匣。莫遣商聲繞斷絃。</text>
<title>丁酉元日。次龍洲二律。 其二</title>,<text>精魂一往渺如年。不是陽臺夢裏仙。憂患只應偏此物。文章豈敢比前賢。元朝憶爾供湯餠。他日憑誰給酒錢。寂寞相如徒四壁。老人生活類枯禪。</text>
<title>南監司挽詞</title>,<text>淸韶髫髮憶當時。轉眄驚看兩鬢絲。枉說杯觴催夙殞。應緣草土致前衰。靑春不改棠陰色。白日空傷薤露詞。唯有老夫餘涕淚。一年凶問再漣洏。</text>
<title>金信川挽詞</title>,<text>悤悤一夢間幽明。病抱離魂暗自驚。親懿百年無半在。塵埃雙淚獨餘生。新抛郡紱依三逕。舊卜家塋近九京。雪盡春回滄海畔。空山碧草摠含情。</text>
<title>謝弦翁惠紫露次韻</title>,<text>麴米句停作酒漿。泉甘火烈自生香。壺心煖擁氤氳氣。杯面春浮瀲灎光。誰對流霞傷獨飮。肯分靈液許同嘗。胸中倘少澆愁物。未必吳兒是石腸。</text>
<title>金判府藎國挽詞 八十六卒</title>,<text>樞司步武昔追隨。先輩風流映後時。廿載相違長寄恨。百齡未滿且餘悲。陰陽閱世驚存沒。天地論才感盛衰。却憶西京分手日。隔年離別尙嗟咨。</text>
<title>夏夜起坐望月。適三鼓矣。</title>,<text>衰年人事日消沈。舊物平生只此心。萬念不交方寸地。一窓明月照孤衾。</text>
<title>春望</title>,<text>漠漠三春望。盈盈一水間。歸帆依竹里。落日下棠山。樹靜棲烏定。沙平牧馬還。湖雲晴自住。吾與爾俱閑。</text>
<title>尹進士挽詞</title>,<text>君家兄弟已中年。念我衰容却惘然。豈謂朱顏摧少壯。徒令白首愧生全。孤兒怨血終天極。慈母情鍾抵老偏。猶憶高陽聚星日。眼前髫髮至今憐。</text>
<title>五月蒙復敍。旣逾月還收。</title>,<text>草木均霑雨露繁。枯荄終自負乾坤。危塗震剝捐孤憤。末路周全感聖恩。銷去尙餘將朽骨。歸來應有未招魂。扁舟獨與沙鷗狎。無限晴波近海門。</text>
<title>申家馬通薪</title>,<text>城中十萬戶。所患在燃桂。北風吹寒月。枕席氷霜厲。牛衣室處冷。婦子凍卒歲。環郊四山木。入市抵金幣。日給闕素蓄。貴賤必相戾。君家馬通薪。用意嗟已細。收諸皁棧底。積之春夏際。孰知旱資舟。御冬是良計。古人實先獲。凡情懷自濟。天閑騏驥院。贈送作恩惠。獨怪黃太史。名香酬臭穢。此物莫嘲誚。溲勃時爲帝。</text>
<title>新秋雨</title>,<text>金井梧桐節序回。燕巢蛛綱欲生埃。林颸卷却炎氛去。山雨驅將爽氣來。七月幽居思閉戶。百年衰意倦登臺。兒童浪喜新涼動。未覺流光日日催。</text>
<title>哭玄洲海嵩尉</title>,<text>一代不數人。百年能幾見。悽然十字詠。三復荷深眷。吾衰鬱沈蹇。苦遭泥滓賤。悠悠混末俗。落落謝朝彥。況公抱渭涇。平生鮮尉薦。低顏許與地。憂患愧相先。所畏累高明。悔吝在顧眄。老懶各蕭條。乖違注中戀。奈何絶世姿。忽倂群物變。支離半朽骨。哀樂亦已遍。獨行悵暮途。此情安可遣。爲懽猶昨日。過眼若飛電。天虛露氣寒。山遠江流轉。雪涕望西城。嗟嗟命如線。</text>
<title>偶吟</title>,<text>懶拙江湖僻。膏肓歲月深。靑山唯在眼。白首更何心。野鶻窺林下。邊鴻傍磧沈。茅軒俯風渚。萬事一長吟。</text>
<title>庭前小桃樹結子。纍纍如葡萄狀。歲收千顆。</title>,<text>蟠桃一熟九千霜。武帝園陵草木荒。何似吾家庭際樹。每年紅頰及秋嘗。</text>
<title>北朝傅永字脩期。臨陣躍馬。老而彌壯。年八十。每言六十九歲。其人護老爲可笑。因以自嘲。</title>,<text>人皆畏老不言衰。強逐群兒鑷白髭。六十九年猶少壯。君看躍馬傅脩期。</text>
<title>中秋日力疾出西山省墓</title>,<text>霜露郊原起老身。淸朝剝棗共西隣。梧楸節候悲他日。香火人情感此辰。野外草迷斜徑細。澗邊花冷小枝新。山阿一別終天恨。衰病重來恐未因。</text>
<title>前三年會飮西郊。今過其地。悼權平山新亡。</title>,<text>靑山西下赤沙田。雪裏班荊憶去年。今日獨來尊酒地。夕陽無限淚痕邊。</text>
<title>次申都事季良韻</title>,<text>慵衰志業墮茫茫。豈有文章萬丈光。他日操戈容入室。幾人游藝得升堂。新詩落手驚投璧。暮境披襟怯望洋。惆悵離居消歲月。薜蘿秋雨鎖空墻。</text>
<title>追和伯氏議政公次崔生韻二律却贈崔</title>,<text>姜被虛涼警獨眠。唯餘霜雪鬢絲邊。君居近接牛鳴地。吾服空悲雁序天。詞翰至今精不昧。幽明幾夜夢相牽。晴窓掩淚無窮恨。斷盡枯腸十四年。</text>
<title>追和伯氏議政公次崔生韻二律却贈崔 其二</title>,<text>泥塗蹤跡荷相收。一任行雲盡日浮。交合百年仍棣萼。詩成七字信箕裘。輸心不負千金諾。推分曾輕萬戶侯。往事雪鴻憑翰墨。幾回垂淚暮江頭。</text>
<title>十美人圖</title>,<text>東家南陌竝殊倫。八字雙眉十樣新。眞態分明隨粉繪。可憐延壽畫中人。</text>
<title>次季良九日韻</title>,<text>九日茅齋閉席門。蕭然獨坐對淸尊。岩籠赤葉秋光好。籬擁黃花冷蕊繁。三徑絃歌身未去。百年壚鼎計空存。請看缺月欹斜影。已映微雲點綴痕。</text>
<title>李政丞 敬輿 挽詞</title>,<text>高賢際昌運。得志在博施。生爲澤黎蒸。歿當開鼎彝。嗚呼白江公。出處卜盛衰。二聖極遭遇。太階不磷淄。風雲旣特達。庶績佇康煕。宗邦屬扤捏。晩途乃參差。偪側進退內。予奪孰主持。履虎獲心亨。屛迹委時危。丘樊適所性。吾道實如斯。雖忻几杖便。獨恨霖雨遲。東山歲月深。曷以釋民思。天乎竟無意。去矣忽若遺。誰言一世短。不誣千古垂。翩翩丹穴羽。影斷來何時。尙有五色毛。玉樹間葳蕤。人方羨佚歸。我胡妄齎咨。長懷少年樂。益切暮景悲。嗟哉隻鷄奠。三歎疾病隨。日夜遞相代。木落霜露滋。呑聲詎幾許。怛然傷肝脾。</text>
<title>次弦翁送醋淹冬瓜韻</title>,<text>香蘇熬出晩林瓜。醋蒜和調氣味加。削去霜皮靑落俎。餐來雪片冷侵牙。雖無旨酒杯迎露。更有新詩句帶霞。知爾東陵多勝事。瓊瑤欲報敢相誇。</text>
<title>九月望日。己酉同年榜會。醉後口占。</title>,<text>少日聯翩雁塔名。流年半百莽崢嶸。人生開口稱難得。世故關心夢亦驚。直待西湖孤月滿。共看東井五星明。寒郊十里淸霜重。入手深杯強一傾。</text>
<title>沈文徵用名字韻見示。稱謂過當。重次却酬。</title>,<text>久識休文負盛名。評詩兼欲掩鍾嶸。虛蒙雅論人誰許。實乏雄辭世共驚。浮議豈容收薄劣。餘波每恐累高明。朝來更荷風流作。獨向窮途意氣傾。</text>
<title>夢覺聞雨</title>,<text>凄凄孤寢半窓虛。空外寒鍾午夜疏。夢斷峽雲歸去後。酒醒山雨到來初。人間謾有鴻留迹。地底應無雁繫書。誰識支離垂死日。寂寥燈燭閉僑居。</text>
<title>次文徵三疊。兼和來意。</title>,<text>近郭幽居不用名。山川氣霽漸澄嶸。天寒健鶻還增擊。水蕩潛鱗每自驚。日月頻經虛室白。詩書獨傍小窓明。揚雄縱有河東賦。肯許文章一代傾。</text>
<title>十月雷霧</title>,<text>一室依山壑。氷霜抵苦懷。江聲沈白霧。日氣暈靑䨪。已爽寒溫候。寧因政令乖。雷霆又何意。直欲撼垠崖。</text>
<title>四疊名字韻。酬文徵自敍。</title>,<text>放逐寧兼隱遁名。江間氷雪對崢嶸。丘園咫尺依君住。詩句尋常得我驚。鄒律吹春灰欲暖。隋珠燭夜眼先明。應知一病緣哀怨。葵藿長從白日傾。</text>
<title>至月朔日病谻昏昧。忽夢作詩。翌朝小蘇。記之。</title>,<text>開園翦荊棘。斫地樹蘭蓀。荊棘豈無枝。蘭蓀豈無根。荊棘日已除。蘭蓀日已蕃。蘭蓀與荊棘。美惡固當分。</text>
<title>病臥謝文徵藥物勤渠</title>,<text>手足全歸願未諧。寧知九折在庭階。衰年氣血熬殘喘。寒夜風霜感百骸。死去身名從泯滅。生來志業付沈埋。偏蒙藥餌憐同病。強倚文章展苦懷。</text>
<title>再用階韻。和文徵自敍之作。</title>,<text>生世參差百不諧。雲霄尺木杳難階。曾緣積毀從銷骨。敢向明時擬乞骸。瓦礫自隋泥滓溷。松篁倂被雪霜埋。新詩剩得飛騰勢。莫遣悲歌挫壯懷。</text>
<title>三疊。酬文徵悲痛之作。</title>,<text>誰敎方朔任詼諧。天路茫茫倘可階。晝刻已聞添綵線。陽和應見浹枯骸。珠沈寶氣終難掩。玉蘊幽光肯久埋。世事百年行自定。莫將氷炭寘中懷。</text>
<title>四疊。酬文徵。</title>,<text>南圖雲水負齊諧。北極星辰仰泰階。已向風塵回老眼。還從天地付羸骸。身多疾病生爲累。氣得山河死肯埋。佳句數蒙金擲牝。匹夫眞懼璧臧懷。</text>
<title>許生畫梅</title>,<text>許子愛渠淸。賈胡嗔汝獃。將他腹裏珠。幻作手中畫。</text>
<title>許生畫梅 其二</title>,<text>我腸懷錦繡。君手產珠璣。描出橫斜影。偸來造化機。</text>
<title>五疊却報</title>,<text>虞庭曾聽八音諧。一夢人間遠玉階。自托琴書娛耳目。寧從勳業展筋骸。江湖雪漲浮槎斷。巖徑雲深落葉埋。吾道只應長寂寞。幽居白日到無懷。</text>
<title>六疊 所居下臨漁戶。旁倚陶店。篇內云云。</title>,<text>頑疏不與世情諧。窮巷蕭蕭雪沒階。漁父歌聞濯我足。陶家土欲斂吾骸。楚人最重燋糖贈。齊俗相誇飯甕埋。飮啄百年皆有命。濁醪高臥澹忘懷。</text>
<title>七疊</title>,<text>人情當面強調諧。世道千年日降階。久信朝廷輕傲骨。豈聞膏澤潤僵骸。霜封古柏根猶活。雪擁脩篁節不埋。誰識一壚燈影畔。氷簷月宇靄澄懷。</text>
<title>又得三篇。通前爲什。</title>,<text>皮相誰分伯仲諧。層霄望絶躡雲階。從摧丹穴雙飛翮。敢惜靑山七尺骸。雄劍匣藏新繡澁。法筵書擯久塵埋。榮名已付邯鄲夢。不到平生志士懷。</text>
<title>又得三篇。通前爲什。 其二</title>,<text>武略文功孰兩諧。聲明寂寞舞干階。泥塗甲子頻搔首。天地兵戈幾積骸。自古英賢隨釣築。向時才傑起椎埋。中原萬里風塵滿。滄海東偏寄遠懷。</text>
<title>又得三篇。通前爲什。 其三</title>,<text>卜築西郊晩計諧。長時物色近前階。園荒苦竹湘妃淚。江擁浮槎子胥骸。萬事凄涼聊暫遣。千年哀怨未全埋。寒天更闢琉璃界。一段淸氷淨客懷。</text>
<title>題墨梅障子</title>,<text>我愛臘前梅。天葩本皎潔。晴窓展素屛。不踏孤山雪。</text>
<title>題墨梅障子 其二</title>,<text>向晦群陰盛。方冬百卉萎。如何盈尺素。晴月照繁枝。</text>
<title>除夕</title>,<text>今歲光陰爲我忙。相留不住杳茫茫。餘生敢惜前期短。己老方知往日長。案上看書抛舊曆。床頭開甕接新觴。那將積水添殘漏。滴到中宵更未央。</text>
<title>戊戌元日</title>,<text>夢得七十珠。人情喜傾倒。我年得七十。何但珠爲寶。寄寓大包內。壽命貴長保。雖知齊短夢。實自感洪造。陰陽私久客。不敢恨枯槁。柰何惜流景。憂生以煩惱。君看北邙瘞。豈必盡衰老。去來委時運。沈冥乃吾道。</text>
<title>春帖</title>,<text>甕有新醅案有書。村深觀海道人居。扁舟已動江湖興。碧水東風解凍初。</text>
<title>氷澌蔽江。前所未有。</title>,<text>一夜春潮蹴上流。氷澌西望卷河洲。人間儘有馮夷富。玉璧如山爛不收。</text>
<title>倚杖</title>,<text>鳥雀荒墟夕。牛羊隔水村。竹風侵倚杖。林影赴開尊。野艇初收網。隣家稍掩門。天邊見烽火。一點破黃昏。</text>
<title>別家姪堂揆宰高靈</title>,<text>老惜餘年促。貧知別意長。形骸都已換。骨肉鮮相將。摠爲民憂切。寧辭客路忙。家聲與吏政。答效愼周防。</text>
<title>趙寧海贇挽詞</title>,<text>幽明別恨又新春。童稚交游已隔晨。尺水蚖潛悲濁穢。曾霄羽化返淸眞。銷聲下邑聊淹跡。埋照中林爲潔身。回首衣冠趨走地。幾人終不拜胡塵。</text>
<title>二月。病谻呼痛。忽坐寐歃水頃。得詩起句。乃知陰陽之所苦者氣血。我固不病。四月少間。始見寓舍柳陰濃合。</title>,<text>賦詩綠柳陰。新陽煕萬物。疾病亦可忘。神境方超忽。靈性浩常存。發興値嘉節。願反春候暖。輕衫恣沿越。</text>
<title>申季良亡。病未臨弔。就醫東城。適遇返魂過門。洒涕書之。</title>,<text>一病江郊閉寂寥。故人泉路夢中遙。誰知落日魂車畔。淚盡東城販馬橋。</text>
<title>送李濟州檜</title>,<text>縹緲瀛洲積水涵。漢拏春色捲晴嵐。乾坤迥隔中原上。日月平分北戶南。趕舶風連暘谷動。隨車雨洒海邦覃。疲氓正待神明化。吳隱淸名舊飽諳。</text>
<title>詩扇。別全昌赴燕。</title>,<text>事急須專對。年衰強遠行。異方頻解袂。多病易傷情。別路薰風軟。歸期積雨晴。莫令雙老眼。長注夕陽明。</text>
<title>李生濬挽詞</title>,<text>短景埋春色。傷哉父母心。瓊枝方秀發。璧彩遽銷沈。血屬兒曹弱。情鍾我輩深。聞猿他日淚。重爲灑衣襟。</text>
<title>次崔生韻</title>,<text>池荷欲展小錢靑。四月階庭落一蓂。實有窮愁纏瘦骨。虛聞大藥制頹齡。傾情翰墨疲牽率。照眼波瀾接混冥。與爾得年俱七十。暫時吟賞坐林亭。</text>
<title>河執義溍挽詞</title>,<text>春來凶問眇江湖。星斗超超積氣孤。冠劍百年迷北上。風雲六月曠南圖。藏身計在初非隱。體國言深舊不誣。誰識膏肓全物色。天敎氷雪洗泥塗。</text>
<title>送江原監司姜柏年</title>,<text>神仙金鶴在東峯。學士年前散一筇。幽夢又牽蕭寺磬。離魂還繞禁城鍾。徒聞列嶽迎新節。未許凡流躡舊蹤。唯有碧霞潭上石。題名已入紫苔封。</text>
<title>藥畦</title>,<text>五月不可旱。日烘厚地熱。田疇四望平。燋卷無一髮。小庭劣容席。磽确隣蟻穴。雜下上品藥。群種俱瑣屑。汲井日連連。園丁病筋骨。靑蔥黃塵內。滿眼春意活。今晨秉長鑱。手自任翦茀。蓋畝實藜莧。嘉苗盡夭閼。惡者須去根。美者終蕪沒。旣事屛蒙翳。通畦淨如刮。徘徊朱夏際。慘澹淸秋節。葉隕霜露白。曷以充採掇。昊穹亦何爲。淑慝異旌別。種豆易荒穢。除莠夕已茁。農力倦封殖。老圃行泣血。嗟哉中林士。勿悲守耕垈。君子且安居。天運方甈捏。</text>
<title>麟坪大君挽詞</title>,<text>寶氣浮河曲。璿流控漢津。尊榮瞻地位。秀發見天人。睿眷舟秤象。殊封邑號麟。賢齊兩獻美。屬比五宗親。第宅熊羆夢。山陵陟降神。洪支希在列。聖念極常倫。孰竝因心友。常推一體仁。促宣宮使數。豐渥御羞頻。法仗移朱邸。名園邇紫宸。閭閻騰盛事。耆老泣淸塵。疇昔何屯難。驅馳實損眞。磧行鮮是食。野宿草爲茵。遼澤泥如海。秦城雪似銀。珪璋赴緩急。竭蹷抱艱辛。季氏來歸日。蒼舒疾病辰。邦危知繄賴。命阨惜長淪。樓幄宵初撤。床衣晝已陳。那容待整駕。不及覩拖紳。贈賵傾中府。功勤紀史臣。哀傷凄禁掖。慘怛藹絲綸。禮豈先王過。情將匹庶均。遺風超邈邈。錫類擁振振。樗里墳塋近。東平塚樹新。所嗟棠棣萼。零落不成春。</text>
<title>送成旌善振翰</title>,<text>單單嶺祕小丹丘。鳧舃煙霞控上流。地號桃源供吏隱。山連楓嶽接仙游。松花氣暖官齋靜。柏樹林淸郡郭幽。關路棠陰今已晩。可能相憶老東州。</text>
<title>紀夢</title>,<text>烏棲鵲睡夜堂幽。客寢無愁更有愁。惆悵斷魂招不得。滿林風雨夢西州。</text>
<title>姜承旨大遂挽詞</title>,<text>故友嗟誰在。斯人恨又亡。天涯曾緬邈。地底遽冥茫。許與推材力。追隨愧頡頑。靑雲聯步武。白首閱星霜。放逐從時命。遭逢實寵光。簪纓隣紫蓋。印紱映黃堂。志爲遊方苦。情因返哺忙。南歸非道屈。北望黯神傷。省闥違趨陛。田園近築場。草心方愛日。薤露已晞陽。家國交凋喪。賢良例咎殃。行蹉千里遠。意盡百年長。宇宙收英爽。塵埃寄老蒼。交期來世續。書憶上春將。大嶺秋霖晦。重泉昔夢涼。哀詞代鷄黍。腸斷不成章。</text>
<title>紀感</title>,<text>馳道鳴鑾駕象輿。先王肅穆拱宸居。漢庭碌碌君休說。尙有相如諫獵書。</text>
<title>麟坪大君夫人吳氏挽詞</title>,<text>邦媛乘龍歲。家人占鳳年。乾坤鍾兩美。日月近雙懸。肅穆門闌邃。芬芳禁掖聯。九雛瞻穴羽。寶婺仰星躔。福履誠如此。休徵蓋有焉。盈虛天可問。倚伏理難詮。劍沒雌雄匣。琴摧燥濕絃。靑山移大澤。華屋落窮泉。一死諧深願。三生定宿緣。槿英彫夕艶。薤露隕朝圓。竹帶湘妃恨。城從犯婦憐。秪應珠玉氣。鬱鬱擁新阡。</text>
<title>秋日懷弦翁</title>,<text>每想龍駒縣。那無雁足書。羈棲憐久客。衰病念僑居。霜落郊原霽。風高草木疏。十年經契闊。齒髮定何如。</text>
<title>還寓</title>,<text>鼇頭西壓太湖陰。遙野蒼然暝色沈。獨鶴歸林霜露靜。高僧入定歲年深。浮天波浪無朝暮。撲地人煙有古今。誰識寂寥燈影畔。一窓寒雨閉瑤琴。</text>
<title>金領相堉挽詞</title>,<text>道廣才當展。時和運必開。輟耕扶日轂。撫翼接雲臺。雨露疏中禁。星辰翊上台。致君懷骨鯁。澤物及嬰孩。活國謨初定。蘇氓理亦該。危衷留懇惻。聖念決徘徊。金石誠逾貫。江河力欲回。更張酬造化。獨立挽傾頹。歲月乘衰病。陰陽一往來。封章餘史籍。遺業付庭槐。蕭瑟淸風遠。蒼茫暮景催。誰知雙老眼。不盡寢門哀。</text>
<title>家有老雄鷄失偶孤棲。淸夜無眠。三號卒明。</title>,<text>孤懷遙夜重凄凄。四壁風霜斗帳低。直到曉鍾無夢寐。伴人唯有一寒鷄。</text>
<title>己亥元日大霧</title>,<text>新年元日積陰稠。六䘲漫空晩不收。白霧沈城橫作幔。靑霓浮海結爲樓。餘生謾抱傷時恨。已老猶懷卒歲憂。且待江湖春水淨。晴波試放釣魚舟。</text>
<title>書扇送碩揆還金井</title>,<text>聚散隨人事。分飛各異林。慵憐病纏骨。老畏別驚心。曉霧迷途遠。春泥沒馬深。行行且努力。念我閉門吟。</text>
<title>次白軒見寄韻</title>,<text>方春一雨洗朝霜。流序忽忽閱世忙。風燭空傷王內史。典刑誰念蔡中郞。端居眼冷翹材館。老去心灰結客場。却愧台光垂麗藻。向來淹病阻升堂。</text>
<title>再次詶沈龍安</title>,<text>新從紫府餌玄霜。失却君房世號忙。已許劉楨儕七子。眞同李白際三郞。冥鵬暫偃靑雲翼。冀馬終超百戰場。共說漢宮前席待。已聞題柱記堂堂。</text>
<title>次龍洲翁用白香山韻調我坐禪</title>,<text>風塵戰血至今腥。萬念灰來七尺輕。欲慕劉綱眞不分。寧同白傅謾多情。靑霄倚杖雲初卷。滄海廻帆浪始平。陋巷一瓢堪自樂。肯從西竺學無生。</text>
<title>次龍洲翁用白香山韻調我坐禪 其二</title>,<text>春湖水氣晩來腥。簾幕風花片片輕。撥棄浮歡遺俗累。招邀隣舍展幽情。深居日覺天機靜。獨往方知世路平。不是學禪還解脫。暫時趺坐得吾生。</text>
<title>次龍洲翁用白香山韻調我坐禪 其三</title>,<text>寧將鼎肉換溪腥。掃盡紛華世累輕。近市魚鹽知物態。隣家鷄黍見人情。喧時習靜諸緣妄。實際觀空萬法平。同病無由相呴沫。歲寒丘壑各餘生。</text>
<title>同揆三月二十六日。約二壻過江赴花餠會。路遇大雪盈尺。作古詩要余和韻。</title>,<text>京城西南大江環。十里一曲開澄灣。上有茅亭結構新。岸高丈尋手可攀。幽人忽思川澤游。荒乘獨穿都市間。是日嚴風攪宇宙。沈雲黯慘埋群山。玄冥強梁鏖太昊。造次欲挽蚩尤還。天俄地裂殺機發。騁妖逞怪何多般。又遣滕六下急雪。密掩紫翠韜彩斑。沙頭細路舊咫尺。氷滑不啻羊腸艱。陸走當虞木魅嗔。水行定被波神慳。只緣衝寒涕唾煩。非爲涉險跟脚頑。解鞍輟棹坐歎息。坎壈抑塞凋朱顏。維時令姪及二郞。相與悵望憐三孱。我謂三孱休咄嗟。且去擁膝扃柴關。陰陽變化誰料得。繁憂過慮俱宜刪。皇穹無言眞宰老。焉肯顧汝哀淚潸。豆泡花餠亦漫興。驅出世故窮四寰。方今至理流淳煕。元凱濟濟登朝班。佇見和氣遍壽域。莫愁䘲沴相交奸。</text>
<title>匡坐翛然。門無剝啄。階上白芍藥盛開。終日對翫。命之曰花友。</title>,<text>蕭條門巷翳蒿蓬。車轍何人問老翁。唯有當階花爛熳。終朝相對笑春風。</text>
<title>五月初四日國恤。始淫雨江漲。禾麥俱沒。</title>,<text>愁霖彌二旬。八荒沈雲霧。亢陽化淫潦。災沴一回互。群陰韜大明。豈以天崩故。降癘莽無端。愆殃果恒數。初疑龍伯翁。屈挽洪河注。地軸爲反覆。風雷鬱含怒。平呑鉅野沒。高浪忽橫騖。昨日栗島山。中隔楊花渡。三洲旣混合。況辨西江樹。老夫久食貧。寄命在農圃。種麥秀已黃。登場待朝暮。水中臥滯穗。曷用供薄具。側身溝壑前。皇穹不可訴。孤窮抵桑楡。展轉愈錯迕。耕山常苦旱。耕澤常苦雨。一醉過今夕。餘生付曉露。</text>
<title>最少今年春。忽言天本無形。乃煙氣所積。可知人心之靈初具是理。其二兄俱於幼時有通解之言。豈悟性相類歟。</title>,<text>上天本空虛。氣積乃成形。蒼蒼非正色。強號爲帝靑。日星高下懸。來往各無停。渾儀鑿至象。宣夜實眇冥。倚蓋與鷄卵。二說俱徑庭。兒今六歲餘。方寸偶通靈。吾衰臥寂莫。須汝預玄經。</text>
<title>春日謝洪寢郞惠蕺菜及詩。次韻。</title>,<text>野蔌山蔬各異名。春盤苜蓿累先生。誰知筆管瓊瑤筍。最冠神農草木精。幽澗折來香滿把。宿酲湌去露霑莖。休言解損陽和氣。未必人從五色盲。</text>
<title>大行大王奉諱後口占 寧陵</title>,<text>大度包群品。宏猷協聖圖。求治三代少。受諫百王無。夢失遐齡與。天慳泰運扶。朝端盛岩穴。何路報唐虞。</text>
<title>大行大王奉諱後口占 寧陵 其二</title>,<text>一臥漳濱病。頻傷杞國災。山川群祀乏。天地十年來。鳳冊開遺烈。龍池睹劫灰。宮恩餘翰墨。忍寫寸腸哀。</text>
<title>哭東岡許君 𡧰</title>,<text>老托連墻住。曾偕挾筴遊。少年相煖熱。畢世共綢繆。放逐驚身在。居貞占境幽。依依傾白首。款款對靑眸。孤苦嗟吾甚。寬閑覺子優。十男知莫竝。百福羨何由。體氣長無倦。衰癃每自羞。浮生須倂盡。痼疾竟同憂。後死留奚戀。先歸佚是休。分明暫時別。猶遣淚橫流。</text>
<title>久雨三月不止。晨涼挾纊。</title>,<text>首秋早涼生。單裌已含淸。況値經時雨。那看一日晴。客愁頹枕席。蟲語閉軒楹。更得幾寒暑。泯然遺世情。</text>
<title>是日</title>,<text>是日又將入。今年餘幾何。暮江流轉疾。秋樹落逾多。老畏風霜逼。貧慙賓客過。經旬不啓戶。蟲網漸成窠。</text>
<title>九月十五日連下雪。四野成積。</title>,<text>九月北風吹地裂。風霽雪作河梁絶。森森萬木死不僵。江漢水濁氷欲結。山壑杈枒龍虎藏。初日翳翳天無光。野老孤居抱苦寒。短褐一敝經三霜。崦嵫西畔息駟馬。暫寄人間猶傳舍。席門車轍久寂莫。二豎相隨不相捨。階前嘉菊舊盈枝。泥汚冷蕊爭紛披。夏畦頹沙黍地荒。頭上葛冠知爲誰。鶗鴂空傷百草零。鴰鶡枉自催明星。嗚呼陽春茫茫饑凍逼。此曲哀怨何由平。</text>
<title>十月朔戊子。地下日食。風雨雪雷電大霧。</title>,<text>世故雖千變。天心倘再回。猶宜風挾雨。未可雪兼雷。衆祲森仍發。群陰莽不開。時艱與生理。萬慮一徘徊。</text>
<title>靑燈</title>,<text>靑燈白夜散牙籤。禁里遙鍾警黑甜。十月高風吹木葉。五更寒雨洒茅簷。詩書舊業抛重席。卜肆幽情閉一簾。潦倒衰頹兼疾病。滿壺芳醁不宜拈。</text>
<title>臘月二十四日。庚子歲立春。把酒口占。</title>,<text>天地茫茫日月催。賢豪衮衮古今來。千秋共惜馮唐老。一代誰憐賈誼才。夢入靑山常偃蹇。星垂碧落屢環回。新春又接窮陰後。肯爲閑愁放酒杯。</text>
<title>除夕</title>,<text>流景逝不住。一瀉如長河。人生乘大化。壯齒忽蹉跎。回頭惜往日。來者知幾多。形神已若此。轉老將奈何。靑歲負奇氣。橫放誰能那。歡娛競光陰。賓友相經過。排愁出宇宙。逸豫窮羲娥。俯仰見衰羸。萬事一消磨。屈指座上客。零落俱山阿。尙餘未朽骨。存沒獨悲嗟。當年擊筑飮。今日叩缶歌。少年且爲樂。勿受雙鬢皤。</text>
<title>庚子元日。次除夕韻。</title>,<text>獻歲兆新陽。春色開氷河。萬物俱發榮。吾意益蹉跎。乾坤流德澤。假借實已多。得年七十二。朝暮更幾何。衰疾且支持。夭壽理則那。生死一往來。忽驚泡電過。君看曲背嫗。昨日丫頭娥。鉛朱媚他人。塵鏡未可磨。起舞作春姸。誰肯賞陽阿。紅羅襞幽房。咄咄空咨嗟。棄置勿復道。羸老強高歌。鴟夷不我負。相對兩腹皤。</text>
<title>送姜江西頊</title>,<text>君家兄弟竝才全。奉檄仍當喜懼年。撥去米鹽銅墨外。光輝道路板輿前。烹鮮暫輟卽官貴。舞鶴今看令宰仙。作吏一行安足說。老人離別只茫然。</text>
<title>老後形消氣短。唯目視不衰。能夜見纖毫。</title>,<text>衰年病起氣如絲。日下崦嵫更不遲。天意只饒雙眼力。却從燈下辨毫釐。</text>
<title>申參判翊全挽詞</title>,<text>粤我先大夫。結友惟玄軒。斯文竝緯曜。迭唱箎與塤。高名照竹帛。炳硠垂乾坤。兩家各二子。繼好猶弟昆。波瀾一眇邈。不墜風誼存。辰年曁申歲。每共慼憂煩。孤露且提挈。相對拭淚痕。吾衰旅西東。十載別脩門。及歸喜子壯。謂當招我魂。崑丘採良玉。至寶中粹溫。官聯邇赤霄。六翮藹騰騫。仰看松柏茂。自嗟日月奔。停驂陋巷夕。宴款平生言。微情奉末眷。但訝顏色昏。悲嘑隔旬外。世事忽覆翻。憶旨初見時。遊走騎短垣。轉眄老得卒。苟活獨聲呑。夭壽固未齊。痛割復誰論。幽明旣異路。祖載出丘樊。遙憐洞陰葬。却阻廣陵原。鬱鬱相國阡。草蔓春雨繁。惻愴暮途間。永負知己恩。</text>
<title>紫燒酒</title>,<text>玉露淸逾瀉。丹霞滑欲流。請君傾一斗。此物解忘憂。</text>
<title>延陽府院君挽詞 李時白</title>,<text>不言勳業冠麒麟。西漢風流掩古人。末路逢迎看態色。平居氣味仰眞淳。雲泥縱阻攀援想。窮達寧忘契遇親。壽祿榮名定無憾。暮年存沒自沾巾。</text>
<title>沈司諫東龜挽詞</title>,<text>靑松啓靈派。末流稍分析。中表控一源。三從非遠戚。於公抱明義。契好記疇昔。驅馳翰墨場。逸氣互推激。卜居俯澄湖。東西共山脊。俱爲澤畔吟。偶脫長沙謫。晩途復盍簪。相與慰離索。衰羸倦出入。屈君展良覿。寒舍闕鮭蔬。無以娛日夕。獨愧盛盤筵。時邀陶寂寞。淸文吾所畏。隻字響鳴笛。瘖鍾疲屢考。怯卒避勅敵。是非付觴詠。卽事取酣適。同憂復同病。四年頹枕席。自怪蒲柳質。尙能支晷刻。何言栝柏姿。忽去掩窀穸。極知夜朝期。終恨幽明迫。歸客不重來。斯路我行蹠。黔陽實在眼。天熱川梁隔。隻鷄曠臨穴。嗟嗟淚交滴。</text>
<title>劉希慶。賤隷也。居京城。作枕流堂。緣溪種桃。自號市隱。性恬淡寡欲。喜文辭。諸公多顧遇。先君所嘗贈詩有曰。雪屋琴書冷。梅窓笑語香者是。已死今三十年。忽夢見從容如似爲仙人者。盛論巖洞之美。請余賦詩。覺而記之。其詩曰。</title>,<text>臞仙一去海生塵。電露茫茫閱世頻。管領丹崖好風日。無人共賞碧桃春。</text>
<title>秋夜</title>,<text>涼露凄淸暑氣殘。四時回薄本無端。蟲音繞壁三更靜。螢火緣帷七月寒。鼎裏丹砂功未就。壺中白日繫應難。雲霄一點明星在。獨傍簷楹夜夜看。</text>
<title>噉粥</title>,<text>地僻園扉靜。風高草木衰。愁從醒後至。病與老爲期。夜壑蛟龍蟄。秋沙雁鶩飢。寒廚具饘粥。敢恨薄生涯。</text>
<title>李懷仁挽詞 西厓相外孫</title>,<text>牧老風猷遠。賢孫緖業遙。歸來五斗薄。散誕百年饒。晩愛雲林僻。新傷露草凋。河西餘故里。宅相日蕭蕭。</text>
<title>先墓神道碑以庚子十月二十四日豎立。紀感。</title>,<text>嗚呼我先公。烈聞當盛位。淸文照窮宙。大名垂罔墜。明夷道不疚。側足有安地。晩起益從容。徐步非造次。至今靑雲人。仰望一涕泗。羽儀間赤霄。芳徽永幽閟。凄涼家代聲。寂寞山門事。有子圮先業。流離走顚躓。中郞不朽文。歲久空在笥。貞珉力難致。顯刻晦泉隧。嗟傷載行路。草木負餘愧。暝目幸少緩。藉手計終遂。琬琰實希寶。鍾鼎猶古器。岌嶪薜荔陰。風雷纏贔屭。書以藏名山。石以詔後嗣。沒齒洗遺恨。吾甘死期至。</text>
<title>辛丑元日</title>,<text>得莫爲歡失莫愁。從他日月逝如流。靈臺又薦三元曆。海屋新添一歲籌。</text>
<title>愼參判 天翊 挽詞</title>,<text>平生在心友。晩暮各淪替。唯餘兩賢達。締好期沒世。雖傷契濶深。不虞金石敝。前月弱一介。老淚嗟未霽。今承南國信。哲士又龍蛻。爽氣與朝露。幽泉忽潛翳。壽命拘大化。遠駕當永稅。名懸星象表。志逸風雲際。高跡脫狹路。人寰等塵壒。民物飢欲盡。生死理亦細。所悲將朽骨。尙免黃土瘞。昏眵雙病眼。慣閱朋知逝。徘徊濛汜畔。獨伴晨星嘒。神遊已寥廓。我行苦留滯。曠懷掃諸妄。常情患重蔽。作詩迷二柄。落筆兼隕涕。</text>
<title>哭鄭判書 世規</title>,<text>少小富交遊。卓犖皆豪英。招邀酒賦場。爲樂日夜幷。晩塗霜雪繁。芝蘭顇朝榮。金石易銷毀。一一埋九京。幸有東里翁。與我各全生。孰謂樗櫟賤。獨伴松柏貞。晨星配殘月。豈久揚光晶。君今返眞宅。象緯收元精。高名爛緗素。喬嶽上崢嶸。超然委大化。來去不足驚。此物本頑疏。依舊墮塵坑。回遑天壤內。未死尙含情。疲人適千里。失路悵孤征。四顧覓徒侶。誰肯事將迎。前期指重泉。冥會諒難明。呑聲勿復道。淚下已縱橫。</text>
<title>登南山眺望</title>,<text>春日經行倦。形骸強自持。藍輿登嶽遠。藜杖出林遲。城壓東郊闊。宮依太室卑。夕陽無意緖。已欲下崦嵫。</text>
<title>辛丑八月初十日曉夢作</title>,<text>瑤空仙鶴降飄然。少駐人間八十年。一點精光猶不昧。還隨縹氣上星躔。</text>
<title>重陽</title>,<text>幽棲虛幌萬緣空。正似龍門半死桐。多病客懷傷晼晩。一寒身事感孤窮。飛泉咽咽三更雨。零葉蕭蕭九月風。閉戶不知佳節過。無人醉臥菊花叢。</text>
<title>壬寅元日</title>,<text>烏兔飛騰不暫停。滿頭霜雪日飄零。傍人莫笑衰羸甚。六十年前二七齡。</text>
<title>壬寅元日 其二</title>,<text>老境安閑最適情。還從網罟得吾生。墻隅曝背宜春日。長共編氓樂太平。</text>
<title>初度日夜話</title>,<text>弧矢臨初度。金錢買一筵。靑燈還此夜。白髮又今年。小酒涓涓酌。寒更細細傳。淸談坐不寐。直到上元天。</text>
<title>追次東陽淮上韻紀感</title>,<text>征驂曾繫棘籬傍。琴酒同臨竹下塘。夢繞雲林魂藹藹。神交泉壤淚浪浪。令威鶴化空華表。崔顥詩題杳漢陽。欲和蜀州人日作。哀謳斷續不成章。</text>
<title>絶句</title>,<text>山頭笙鶴幾年歸。江上沙鷗盡日飛。細雨綠簑人不見。一篙春水浸漁磯。</text>
<title>鄭參判 良弼 挽詞</title>,<text>黃岡奔命簡書新。主辱相看沫血頻。俯仰百齡俱白髮。幽明一日間淸塵。冥冥短夢那知曉。杳杳重泉已隔晨。老子銜哀餘涕淚。蕭條能作幾年人。</text>
<title>生無所惜。死有何苦。</title>,<text>人生重壽命。苦恨日月疾。悵望流序忙。汲汲恐其失。苟延朝暮期。忽覺歲行畢。長短各乘化。萬古共一轍。那將腐臭軀。自益膏火竭。我今涉遐齡。大怖意已豁。生隨土木伍。死同泡電滅。氣衰銳精墮。世亂危機發。沒沒塵坱內。路盡方解脫。顧視百年後。彭殤亦同術。</text>
<title>哭鄭正善興</title>,<text>晉陽忠孝家。積發乃有君。才爲濟代具。氣壓萬人群。時命故參差。下僚迄無聞。大運屬中摧。霜雪悴蘭芬。英姿及壯志。窾木瘞枯墳。纔營墓門石。竭力敝晨曛。峨峨四世域。金薤映春雲。事了身已沒。神鬼感精勤。孤窮莫余甚。塊然委塵氛。末路得提挈。款曲義彌敦。意欲析一粒。時從共醉醺。歡言破寂寥。減我悲緖紛。子健面如玉。吾衰骨露筋。謂當斂手足。不虞蜹與蚊。隔月間容範。忽驚死生分。夭壽理舛錯。福善實空文。哀號日垂淚。白髮望江濆。餘喘詎幾何。惻惻長鬱棼。</text>
<title>苦雨</title>,<text>上天積淫雨。滂沲貫朱序。大勢決洪河。息壤底處所。疾雷撼二儀。飛電列萬炬。紅塵十字街。羅襪盛遊女。澒洞三丈泥。塡淤遽如許。城西數頃田。糧粒倚禾黍。驚濤卷欹岸。雲水空洲渚。沈憂接素秋。活計多齟齬。人情厭所遇。旱澇猶寒暑。湯年慕堯歲。澤居願陸處。苦樂亦何嘗。姑宜醉尊俎。</text>
<title>苦雨 其二</title>,<text>雨暘愆時若。陰陽錯常序。黑蜧鏖赤魃。群望走無所。晨暉韜密雲。夕烽沈列炬。朝朝阿香車。暮暮高唐女。山川一反覆。平陸杳何許。全輸介休麥。孰理河汾黍。波滔尾閭壑。水闊牽牛渚。天關與地軸。闔闢恐齟齬。昏墊坐兩旬。歲月近徂暑。精禱意徒切。橐籥定有處。薄誠覬厚報。犦牲愧彫俎。</text>
<title>新秋</title>,<text>涼颸九陌靜炎埃。天地新秋爽氣回。稍喜流金三伏盡。還愁御裌一寒催。靑山螻蟻終誰在。白水蛟龍竟不來。衮衮百年浮世事。蕭條付與北窓杯。</text>
<title>送洪校理柱三赴醴泉</title>,<text>涼宵幽思憶刀州。夢落仙臺碧樹秋。歸燕暫辭樑棟戀。飛鴻不爲稻粱謀。南來歲月消銅印。北望風雲阻玉樓。官路定穿潭島石。憑將涕淚洒丹丘。</text>
<title>送睦淸風兼善</title>,<text>昔我窮五臺。濯纓于筒流。西流日千里。曲抱寒碧樓。樓高切霄漢。勝槩集遠眸。氓凋雜下戶。境僻控上游。必擇撫摩才。兼屬神仙儔。睦侯靑雲器。世德實優優。佩符出州閭。省闥屢回頭。疏鍾禁城夢。夜落江聲秋。全家挾道氣。眇然駕輕舟。楓丹霜露白。塞雁下沙洲。山房榾柮暖。曉鉢豆粥稠。吏隱適懶性。營營焉所求。緬懷竹林地。至今陳跡愁。三歎一涕泗。存沒莽悠悠。吾老視殘日。後會諒難謀。惻愴別離際。百感中若抽。</text>
<title>新涼出江</title>,<text>竹雨銷殘暑。林風洒一涼。窓虛妨隱几。樓迥欲移床。天地容身迮。江湖引興長。晴波駕輕舸。乘月下漁梁。</text>
<title>家姪收葛花遺我。作茶治酒渴良已云。</title>,<text>葛蔓開花遍。桐雷著法良。憐君煩採擷。療我病杯觴。責效扶頭後。收功飮子行。終愁虧麴糱。兼欲廢茶湯。</text>
<title>送姜監司栢年按海西</title>,<text>喧喧旌節出金閨。城市秋霖洗九街。獨阻離筵攀遠袂。空憐衰疾感枯骸。雙梅學士遺文古。孤竹淸風往蹟佳。任說炎塵沈驛路。由來氷雪淨襟懷。</text>
<title>申正字儀華挽詞</title>,<text>朱門鍾鼎發豪英。一第成名豈足榮。記註筆飛寧有迹。丹靑詩就但無聲。淸標早挹松風度。黃壤仍悲薤露傾。十九年間三世葬。無人看我淚縱橫。</text>
<title>贈李生絿</title>,<text>抱疾處空谷。塞兌甘重蔽。英英北里生。惠然掃氛翳。借問緖業餘。同宗竝一世。淸言激衰懦。今我起跛曳。飽聞山澤遊。歷歷余造詣。偪側陋巷內。塵冗昔幽滯。朝來獨往意。欲共飛雲逝。高才必精解。君子信多藝。墨梅發寒香。彈琴望天際。勸君愼旁通。在道嗟已細。</text>
<title>癸卯元日</title>,<text>鳳曆頒正日。鷄號獻歲春。升沈浮世事。七十五年人。藥餌增還減。壺觴屛莫親。昏昏朝暮內。只是夢中身。</text>
<title>送碩揆赴丹城</title>,<text>丹城古巖邑。邑小僅如斗。民居雜豺虎。十室翳林藪。作宰經僻遠。墨綬纔及肘。那聞上相兒。屈節萬夫後。高岸尙爲谷。世事無不有。吾老病轉嬰。茫如日沈酉。扶携必煩人。欲起還偃仆。送汝出門去。鬱結回白首。所恨活計空。臨別鈌杯酒。春寒氷雪嚴。言邁愼昏晝。皇天莽難測。令我重見否。</text>
<title>送趙康津礘</title>,<text>士有不得志。屈跡風塵後。官途故參差。天意寧薄厚。良珍擲路隅。哲匠睨莫取。沈埋積薪底。晩出耽津守。耽津枕碧海。一城大如十。十室撫㷀羸。銅章纔過肘。瘴癘掩晴晝。濤聲撼軒牖。孰謂淸廟器。於時獲滋垢。雖然任委順。榮悴安所受。衽席與泥塗。達觀亦固有。齋廚富官暇。案牘靜卯酉。讀書肆餘力。聖賢乃師友。荒郡資盛業。曷不覩韓柳。以茲侑高明。別意終魯莽。我衰只朝暮。生逢豈相偶。地蒸湖徼遠。執熱愼行部。徒勞望祖道。多病屛杯酒。悽悽解携去。鬱鬱長回首。</text>
<title>宇宙</title>,<text>宇宙形骸外。身名醉夢間。有時回白眼。無語對靑山。流水何年返。浮雲幾日還。桑楡餘落景。暫覺此生閑。</text>
<title>全昌君挽詞</title>,<text>天意回家難。宸情重屬尊。紆餘鍾百福。樹立荷殊恩。海接銀河渚。江通錦水源。芝蘭多寶氣。門戶擁諸孫。</text>
<title>全昌君挽詞 其二</title>,<text>睦友垂群從。風流映四隣。誰無饒積實。每患尠推仁。道廣歸民厚。年高閱世新。幾家思擧火。偏感食恩人。</text>
<title>全昌君挽詞 其三</title>,<text>不道昏姻舊。深知臭味齊。門排金屈戌。酒接玉東西。豪俊人誰在。泥塗跡轉迷。餘生憐曉露。更聽幾晨鷄。</text>
<title>李直講翼老。辛卯歲謫海南。余以詩寄贈。今其亡。用前韻作挽詩。</title>,<text>居隣同井又同時。衰病先歸判自知。脩短百年疑造化。升沈一世訝參差。塵埃托跡終難久。天地生材本不遲。泉路茫茫吾已老。重逢空指九原期。</text>
<title>次弦翁韻。賀八十增秩。</title>,<text>憶曾同席聽思玄。荏苒流年下水船。滿眼朋知俱已矣。回頭世事却茫然。唯餘一老靈光殿。新列層霄紫府仙。共說達尊紆聖渥。海籌遐算爲君延。</text>
<title>次警弦渡銅津韻</title>,<text>書劍蹉跎兩不成。飛騰非爲買名聲。更籖慣遣銅壺咽。樂府空傳瓦釜鳴。老境年光斜景逼。別程秋色暮雲平。前郊潦盡寒潭潔。君向滄浪試濯纓。</text>
<title>約棠山翁不至</title>,<text>棠山消息候多時。空谷跫音盡日疑。飛鷺夕陽憑檻久。歸舟極浦下簾遲。開尊謾興將誰會。隱几閑情但自知。坐待東峯孤月上。黃昏已誤美人期。</text>
<title>乙丑歲。在銀臺。與趙翼飛卿，徐景雨施伯，李植汝固作短屛以寓禊事。今三十九年。唯我獨存。感舊撫事。遂書詩其上。</title>,<text>跡忝銀臺久。情依玉樹隣。形容空入夢。屛障尙如新。蕪絶東西壁。存亡四十春。風燈饒短景。衰朽獨何人。</text>
<title>寄沈鍾城</title>,<text>愁城北望杳雲溟。江上胡山接塞靑。日下形容催短景。天邊道路幾長亭。知君武節恢三略。愧我儒冠誤六經。莫把詩筒煩驛使。秋深連雁到沙汀。</text>
<title>出江</title>,<text>泥水穿微徑。雲濤俯遠汀。沙明秋岸白。松暗暮山靑。偃息蝸依殼。逍遙鶴刷翎。殘年隨飮啄。卒歲閉郊坰。</text>
<title>寒夜</title>,<text>客枕回幽夢。寒更報幾籖。高風時卷幔。落月半窺簾。秋盡杯觴缺。衰多藥餌添。殘年昧生理。貧病正相兼。</text>
<title>寒夜 其二</title>,<text>月幌通寒寢。風江撼夜扉。道消甘寂寞。夢散却依俙。往事追難及。頹年逝不歸。秪思鍾漏盡。高臥脫危機。</text>
<title>十月小晦雪</title>,<text>風色蕭蕭暮。前郊望不分。靑䨪沈野日。白雪墮江雲。病久嫌身累。慵多怯世紛。寒空聞過雁。亦自怨離群。</text>
<title>秋日尹仲素有約出訪。竟不果諧。</title>,<text>野外河流疾。徂輝競逝波。吾今餘日少。君又十年多。別望懸飢渴。孤懷阻嘯歌。淸秋辜宿約。歲暮欲如何。</text>
<title>家姪台揆就耕于臨湍。別次書懷。</title>,<text>吾家素業空。代耕資祿秩。子孫日旁落。菽水救契活。況汝上相兒。食貧計尤闊。倚者類秦贅。朝晡抱饑渴。臨湍一畝宮。薄田淨如刮。今爲狼狽行。盡室就荒垡。豈惟聚散憂。愧向傍人說。野風吹衣裳。天寒氣慘慄。我老歲將畢。不必傷遠別。身孤骨肉單。欲語已中咽。</text>
<title>謝吳汝完問訊。仍述來意。</title>,<text>爲謝延州老。因人問死生。熟知當永訣。不敢卜前程。落景桑楡盡。驚波日夜傾。休論冥會事。此別未分明。</text>
<title>再次</title>,<text>城巿違淸眄。江湖送此生。雲霄瞻步武。詞翰仰工程。暮境歡娛減。當年意氣傾。唯餘寒夜月。分照綺窓明。</text>
<title>吳汝完次寄累篇。又示趙日章所和。</title>,<text>雅望群公表。榮名策一生。官聯歸上列。容易卽前程。翰墨通朝聳。聲華擧代傾。睽離送殘臘。靑眼向誰明。</text>
<title>吳汝完次寄累篇。又示趙日章所和。 其二</title>,<text>遯野寧違性。棲巖得養生。鶴鳴乖半夜。驥足踠長程。每憶江曾決。常思蓋一傾。幾時堂下語。携手接然明。</text>
<title>吳汝完次寄累篇。又示趙日章所和。 其三</title>,<text>學道迷三昧。攻文誤半生。猿腸摧月峽。鶴羽落烏程。書籍終誰與。壺觴但自傾。門前大江水。西日照人明。</text>
<title>李正齊衡挽</title>,<text>叔夜云亡後。常憐野鶴孤。淸班傾峻級。雅望接亨衢。獨出門闌邃。多男福履俱。聯翩標世美。科甲竝時須。末運嗟吾老。餘生仗子扶。微言纔契闊。凶問絶驚呼。白日淪幽壑。靑山隔暮途。炎天聞祖載。雪涕坐長吁。</text>
<title>李參議霂遷葬挽</title>,<text>日夜茫茫東逝川。故人墳樹幾秋蟬。長懷湖海披襟夕。不見比隣講德年。重卜牛岡開永地。遙聞龍劍會新阡。賢郞器業時爭誦。餘慶于今照九泉。</text>
<title>甲辰元朝</title>,<text>老去形骸敢自憐。從來憂患日相纏。光陰又轉龍蛇歲。疾病空催犬馬年。幽壑氷霜回雨露。小園梅柳待風煙。窮途不阻陽和氣。時向南窓炙背眠。</text>
<title>八日立春</title>,<text>北斗魁杓建。東方穀日占。陰陽頻遞代。憂病忽相兼。月隱初弦細。蓂抽入葉纖。衰年恨烏兔。未肯暫時淹。</text>
<title>送李沃再遊楓嶽</title>,<text>海上蓬萊元化洞。寶坊雲物引行裝。居僧每說曇無竭。遊客先尋妙吉祥。再涉仙區攀玉局。獨辭凡界謝塵繮。慵衰久廢登山屐。三十年來一夢涼。</text>
<title>二月十九日移寓</title>,<text>羸老偃床第。展轉妨出戶。宵眠抱酸骨。晝臥廢徐步。伏枕經冬春。晨昏氣如縷。忽驚毒厲逼。拔足辭故宇。崎嶇涉委巷。屈跡就環堵。紙牖漏天光。茅簷窘陰雨。矮屋閉衡門。所適非擇取。瘧疫染生人。陋室不猶愈。堂堂七尺身。快意便仰俯。蹉跎墮坑坎。微命等一羽。晩途冀安泰。垂死益孤苦。長歌激危涕。有恨堪終古。</text>
<title>次沈鍾城却寄</title>,<text>鵬圖北望間春溟。雲水難分島嶼靑。天外驚風常發發。山頭落日每亭亭。煙花洛下時將晩。瘴癘邊隅歲幾經。豆滿江流猶出塞。何時還繞漢西汀。</text>
<title>次沈鍾城却寄 其二</title>,<text>鳳洲文采竝滄溟。氣壓鼇頭萬丈靑。誰採玄珠沈赤水。徒聞白鶴唳華亭。君爲傲吏縻雙綬。我逐浮名困一經。欲倚陽春酬麗曲。幾回延望暮煙汀。</text>
<title>送申通津厚載</title>,<text>百里通津縣。孤城枕海居。中臺峨豸後。下邑折腰初。魚稻三牲養。熊幡五馬車。鈴齋松桂發。風掩讀殘書。</text>
<title>送吳留守挺緯赴松都</title>,<text>淸標雅望屬時需。稠疊除書聖渥殊。玉節初辭分井域。麟符旋鎭浴龍都。聯翩管鑰天倫竝。前後留司世德俱。更有禮成江上水。光搖棣萼海西隅。</text>
<title>送申韓山嵩耇</title>,<text>南遊曾泛過湖舡。薺浦雲煙極渺然。感我回頭傷暮境。看君結綬赴離筵。盤饒奠蟹三牲足。地近鄕閭五馬便。牧老文風遺廟在。中和樂職好流傳。</text>
<title>涼雨</title>,<text>七月冥冥雨。秋泥一丈渾。沈䨪連晦朔。愁疾接朝昏。隱几人猶臥。辭樑燕始翻。壺飧誰念我。不足喪吾存。</text>
<title>泛舟</title>,<text>暇日排雙舸。淸江放一遊。波連遙野動。山接暮雲浮。歲月抛難挽。人生逝欲休。唯憑滿眼酒。暫爲此身謀。</text>
<title>泛舟 其二</title>,<text>改席扁舟上。移尊極浦西。天空浮靄盡。野曠列峯低。近渚迎新䧹。遙村聽暮鷄。淸秋多勝集。醉舞鎭相携。</text>
<title>秋社後十日見飛燕</title>,<text>白社高風後。雕樑八月秋。翩翩雙燕子。似爲主人留。</text>
<title>夢自身爲皐陶。進講于虞帝。未知是何祥也。</title>,<text>庭堅已去幾千年。衢室都兪事杳然。一部虞書細旃上。夢中猶在聖人前。</text>
<title>李監司 曼 挽詞</title>,<text>東西里巷接脩椽。慶弔悲歡積歲年。始撫童兒臻皓首。初叨選試閱華躔。江湖日暮違傾蓋。城郭人非感逝川。獨有衰遲雙老眼。歌成薤露一潸然。</text>
<title>除茄林</title>,<text>秋畦日荒落。植物俱已矣。茄林雖晩翠。豈免寒露委。嘉實摘欲盡。密葉顏色死。今晨事芟夷。拔本隨泥滓。園場旣濯濯。老圃以爲恥。及春藝其子。亦有來歲美。可歎天壤間。人生一終始。</text>
<title>登高臨眺</title>,<text>細菊開花遍。平郊穫稻齊。風連孤島外。江動一峯西。暫去塵寰累。將歸醉眼迷。山阿攀桂處。幽意重悽悽。</text>
<title>九日</title>,<text>江湖秋盡逼年衰。瘦骨長吟坐似癡。園木不凋凌雪幹。庭花猶發傲霜枝。窮途有恨饑寒迫。老境無端疾病隨。九日壺觴終寂莫。白衣消息阻東籬。</text>
<title>邊河陽挽詞</title>,<text>曉日靑門道。聯翩子母喪。路人紛慘惔。隣舍積哀傷。遺愛桐鄕遠。徂輝石火忙。秋風吹巷陌。丹旐黯無光。</text>
<title>立春日大雪</title>,<text>密雪篩空尾隴平。空堂夜氣晩彌淸。扁舟不向山陰道。擁褐吟詩亦有情。</text>
<title>書正陽僧軸</title>,<text>僧來慣說正陽寺。萬瀑晴雷落夢中。眞歇臺前丹桂樹。月明寒葉幾秋風。</text>
<title>乙巳元朝</title>,<text>人生如適遠。長路未可輟。汲汲望崦嵫。駐脚倦方歇。促步畏疾顚。徐行恐不及。我年七十七。日覺暮景急。西臨滄海岸。濛汜森在眼。疇能豁斯理。曠懷釋遺恨。自惟羸老姿。每患壺觴竭。棄置粥飯外。高歌醉春月。</text>
<title>與世相忘垂三十年。逍遙便適。甚愜身心。因書以志喜。</title>,<text>人生適意是身閑。榮辱浮雲最不關。一臥湖山淸絶地。逍遙二十九年間。</text>
<title>秋日</title>,<text>境靜淸秋日。涼生白竹扉。魚游眞自樂。鳥宿各知歸。近巿人煙合。遙村轍跡稀。衰頹兼疾病。不是故忘機。</text>
<title>江行</title>,<text>白舫移前浦。輕橈閣淺沙。客愁連蟋蟀。人語出蒹葭。西陸新秋月。東城已暮霞。此身隨萬物。留眼閱年華。</text>
<title>決明花</title>,<text>園林秋雨靜繁華。菊蕊蕭蕭委晩沙。盡日軒窓延眺賞。滿階黃綠決明花。</text>
<title>淸秋</title>,<text>天地乘除短景催。淸秋白露洗氛埃。時危志力渾無賴。老去勳名却不來。野外忘機仍偃蹇。世間多累強徘徊。門前五柳稀疏影。一夜西風爽氣回。</text>
<title>任監役挽</title>,<text>一世乖容範。中年偶接隣。俱纏膏下疾。終阻眼中人。南漢金風落。東津碧水淪。千秋廣陵土。埋沒掩窮塵。</text>
<title>三浦</title>,<text>三浦嚴城外。孤村亂水間。涼濤雲影泛。暝色鳥飛還。末疾膏肓逼。長貧桂玉艱。徘徊濛汜畔。盡日望靑山。</text>
<title>舟中贈李工曹</title>,<text>淸秋臨泛大江西。水部風流醉眼迷。分付篙師且回棹。亭亭落日向人低。</text>
<title>贈李碩苾來宿</title>,<text>老病筋骨廢。一身如委泥。孤懷靜幽夜。亮月鑑空閨。悄然燈影畔。誰與共提携。僊僊李氏子。觸事了端倪。相過陋巷深。伴我寂莫棲。殷勤顧藉意。展轉到晨鷄。至心抱明義。炯若靑玻瓈。吾家有童烏。滯跡溫泉西。娟娟好眉眼。淸眄忽已睽。何當成鼎坐。不復論悲恓。</text>
<title>贈沈金堤</title>,<text>白首江潭客。金堤舊使君。人生俱擾擾。世故各紛紛。碧水明秋日。靑山隱暮雲。淸遊展良覿。欲去倚微醺。</text>
<title>次韻酬沈攸</title>,<text>霜雪新添兩鬢斑。席門秋日晝常關。摧頹志力風塵下。埋沒身名宇宙間。軒冕倘來心已折。雲林不去夢先還。休文近有郊居作。獨向淮南望小山。</text>
<title>九日登高口占</title>,<text>九日川原細菊斑。憑高望遠俯江關。平生逸氣三杯後。老大浮歡半餉間。長路百年人不息。孤雲一片鳥俱還。請看冉冉西頹日。相伴枯筇下碧山。</text>
<title>禹生鼎來遠寄海味。仍求詩什。口占以報。</title>,<text>水土功成後。玄孫緖業遙。文章抱饑渴。吟嘯托風飆。一病緣詩瘦。三秋寄興饒。殊珍非木李。微贈愧瓊瑤。</text>
<title>進士李㷞言願得寄名卷端。庶圖不朽。遂書贈。</title>,<text>寢瘵臥蓬戶。茫然守懸解。舊習但文字。枯腸纏百怪。時作不平鳴。誰與搔癬疥。東隣李氏子。筆力映金薤。呼來使疾書。落紙肆滂沛。益我敝帚價。風雨集揮洒。爽氣起疏樾。淸蟬韻流喝。晴窓展素卷。亦足當一快。</text>
<title>庭有紫菊叢。忽一枝開白花如雪。蓋花異也。</title>,<text>庭前紫菊叢。榮耀近軒楹。忽有一枝白。色含氷雪淸。梅魂托厚地。透露胚胎精。蕭蕭靑紫班。間以白衣生。徐娘半面粧。雖老有餘情。三歎造化源。快下三巨觥。一醉壽兩君。不敢飡落英。</text>
<title>丙午正朝</title>,<text>鷄鳴犬吠接新春。人語村舂競四隣。默算平生少壯日。依依七十八年身。</text>
<title>回仙以正月十四日生。與余初度相類。故記之。</title>,<text>吾生月日類回仙。名在丹臺石室前。八十人間歸一夢。冷風飛過洞庭煙。</text>
<title>申參判濡挽詞</title>,<text>舊忝皐比席。曾瞻玉雪姿。靑雲聯步武。白首間容儀。每賞連珠好。新驚瘞璧悲。慈闈西日暮。猶似倚閭時。</text>
<title>趙判書繼妣挽詞</title>,<text>壽考人皆羨。悲懽未盡然。閨房傷晝哭。蘭玉失春姸。樹靜驚風動。泉開皦日懸。誰知白也母。榮貴世爭傳。</text>
<title>金判書世濂大人遷葬挽詞</title>,<text>自失交壇好。長悲隙駟催。風流千古盡。歲月十年來。孝子松楸感。陰陵水石災。佳城移白日。淺土破蒼苔。百里新阡隔。三春故隴開。階庭瞻玉樹。餘慶照泉臺。</text>
<title>新春</title>,<text>陰陽迭代每如期。睡起西窓日影移。世事糾紛方袖手。人情翻覆且低眉。城隅地僻車輪少。江上春寒燕子遲。窮巷悄然淹疾病。欲從何處覓新知。</text>
<title>送嶺伯閔點</title>,<text>人生榮貴重登壇。嶺表觀風卽世官。野外容顏披曉旭。江干車騎犯春寒。悲歡閱眼身長昔。離別驚心骨亦酸。屈指瓜期猶隔歲。未知天意許重看。</text>
<title>春雨</title>,<text>綠柳迎風亂。朱櫻得雨肥。田功資潤濕。春物悅芳菲。野水群魚散。江舡一火歸。煕煕同萬象。吾亦偃荊扉。</text>
<title>喜權進士瑍至舟次</title>,<text>晴舫投金瀨。長波注玉流。良辰不暇懶。逸興且銷憂。更有同心子。相携共綵舟。閑中亦多事。日日在河洲。</text>
<title>寄禹生</title>,<text>頹齡臨八秩。徂歲轉三春。忽忽身如夢。茫茫夜復晨。柴荊稀剝啄。書疏間情親。估客今朝去。緘辭問故人。</text>
<title>海棠落。過一月忽發一朶。作詩記異。</title>,<text>今年徂暑涉終旬。草木繁華靜四隣。忽見嬌紅開一朶。欲從庭院殿餘春。</text>
<title>苦熱</title>,<text>氣衰嬰昔疾。朱夏添患暍。方午腸胃融。吳牛怯喘月。飯食減匙箸。況論壺觴竭。不思我年邁。但願炎序畢。悵望淸秋日。霜露洒閨闥。飄颻萬里風。颯爽吹鬢髮。連雁下遙空。涼沙淨如刮。扁舟溯危灘。樂意値佳節。陰陽相主客。寒暑遞廻斡。人生詎幾何。大運俄興沒。</text>
<title>丙午八月二十二日。雷鳴終夕。</title>,<text>雷動收聲後。乾心恐未安。轟天陵白日。殷地撼靑巒。大局殊難靜。群陰劃易干。時危關百慮。默坐廢朝餐。</text>
<title>末揆得畫梅帖。請余賦詩。</title>,<text>常嫌隴上梅。風雨紛紛落。自得筆頭花。終年對雪萼。</text>
<title>黃綠堂八詠</title>,<text>弭棹望晴湖。雲濤渺北陼。生憎南浦舡。只載故人去。</text>
<title>黃綠堂八詠 其二</title>,<text>穫稻郊扉靜。連村子夜歌。今年秋稼美。白酒貰應多。</text>
<title>黃綠堂八詠 其三</title>,<text>歸潮日暮生。稍入巴陵縣。向晩石尤風。峯回帆影轉。</text>
<title>黃綠堂八詠 其四</title>,<text>尺五隣鼇禁。嚴城倚馬鞍。邊烽傳暮色。每日報平安。</text>
<title>黃綠堂八詠 其五</title>,<text>二水開雙島。晴花碧柳陰。村謳不成曲。知是太平音。</text>
<title>黃綠堂八詠 其六</title>,<text>湖水碧漫漫。釣絲長䙚䙚。冥茫雲靄間。一點漁燈小。</text>
<title>黃綠堂八詠 其七</title>,<text>天際三竿日。西流更不回。人生老病苦。正爲此中催。</text>
<title>黃綠堂八詠 其八</title>,<text>鷄叫村舂急。瞢騰睡未分。炊煙靑一抹。去作度江雲。</text>
<title>九日登高口占</title>,<text>淸朝佳節是重陽。菊樹疏枝半未黃。閉戶自無愁可遣。登高實有病相妨。年華荏苒三秋盡。身事蕭條八麥忙。寂莫壺觴誰問我。白衣行色阻柴桑。</text>
<title>題翎毛八幅</title>,<text>春鳥集梅梢。雲衣傍雪萼。千年立不飛。似惜晴花落。</text>
<title>題翎毛八幅 其二</title>,<text>野雀何微細。歸飛天路難。新篁纔數尺。淸露洒毛寒。</text>
<title>題翎毛八幅 其三</title>,<text>卑棲棘樹𪚥。爾欲何時足。莫趁太倉陳。車前有覆粟。</text>
<title>題翎毛八幅 其四</title>,<text>羽毛弱未齊。蘆葦淺難棲。銜珠非望報。應伴夜烏啼。</text>
<title>題翎毛八幅 其五</title>,<text>雪衣何皎潔。淺立陂塘中。水寒魚不至。矯首望秋空。</text>
<title>題翎毛八幅 其六</title>,<text>白月淨如洸。稻粱秋渚空。銜蘆意在北。萬里雁門風。</text>
<title>題翎毛八幅 其七</title>,<text>毛羽毰毸短。林棲性命微。人間饒畢弋。莫近野田飛。</text>
<title>題翎毛八幅 其八</title>,<text>白雪遍郊野。先封枯樹枝。氣寒蟲蟻盡。吾見爾長飢。</text>
<title>吳判府 竣 挽</title>,<text>落落平生友。茫茫我安適。先歸子佚休。後死余含戚。風雅早纏綿。婚媾義不隔。宴款百年言。銘肝彌鑿鑿。到今事反覆。明幽忽潛闃。衰病獨何心。暮途行擿埴。宿昔富還往。冠蓋亘阡陌。轉眄日凋零。晨星掃空碧。回遑墨池畔。絶藝復誰覿。惻愴天壤內。交期付冥莫。</text>
<title>丁未元朝</title>,<text>依依七十九年來。昨日流光杳不回。促漏遙鍾猶未已。近簷鷄唱又相催。</text>
<title>藥山東臺行。送李博士沃西遊。</title>,<text>東臺第一峯。迥出飛雲上。城池隔人世。地位屛炎瘴。蕭條賦服舍。七年疲意匠。歸來京華塵。喬嶽恒入望。尙想舊經行。發夢每惆悵。君今理遊筇。回首勞西向。平生䨥蠟屐。疾足走厓嶂。黃鵠九秋風。高標安可仰。脩治濟勝具。登陟志彌壯。重閱百篇文。益見江河放。</text>
<title>卽事</title>,<text>悠悠粥飯送朝晡。過隙流光閱白駒。日見兒童生老死。時看草木遞榮枯。門前鷗鷺閑常在。浦口雲煙澹欲無。醉臥不知簷景入。遙山一面翠屛紆。</text>
<title>夢作 明日蒙敍命臺論見阻</title>,<text>沈冥三十一年餘。陋巷安貧坐自如。誰遣枯荄沾雨露。只煩閶闔數行書。</text>
<title>金水亭八詠</title>,<text>沙面平如掌。東峯月上初。誰知無累鑑。夜夜照空虛。</text>
<title>金水亭八詠 其二</title>,<text>隔水姑山近。蒼然暮色來。人生拘大化。誰免此行催。</text>
<title>金水亭八詠 其三</title>,<text>彎回溪水曲。列地翠屛舒。開甕槽床注。兼抽丙穴魚。</text>
<title>金水亭八詠 其四</title>,<text>平生漫浪翁。自汲尊岩酒。溪水日東流。淸觴不我負。</text>
<title>金水亭八詠 其五</title>,<text>溪水奔流疾。行人喚渡忙。扁舟夜不泊。漂在棘籬傍。</text>
<title>金水亭八詠 其六</title>,<text>相國乘箕後。凄涼杜宇聲。孤村人不見。狐鼠夜橫行。</text>
<title>金水亭八詠 其七</title>,<text>十室官居僻。淸晨畫角聲。䑃朧殘夢裏。應自念春耕。</text>
<title>金水亭八詠 其八</title>,<text>十里梁門近。喧呼閱使星。神京猶不遠。自此赴長亭。</text>
<title>家姪寢郞送鳴鷄警夜</title>,<text>窓禽來自廣陵棲。翠尾朱冠羽翮齊。寂莫幽簷淸夜後。凄凄相伴五更啼。</text>
<title>上御溫陽。沐浴後還宮。</title>,<text>溫泉注靈液。觱發在名區。滌蕩邪穢除。聖體支神扶。五衛返黃道。縱觀竟街衢。天顧穆恬愉。玉色正敷腴。塵埃聚黎老。邑里盡歡呼。乃知百姓心。萬代鞏昌圖。賤子望八歲。微命得須臾。矯首車馬域。欲起且踟蹰。拜舞氣先竭。瞻天眼已枯。唯有祝聖心。抵死期不渝。</text>
<title>丁未七月十日。出城到江寓。病身無望再入城中。悵然賦之。</title>,<text>穿街歷巿出邦畿。城郭人民半是非。華表柱頭千歲鶴。何年重向玉京飛。</text>
<title>秋日</title>,<text>宇內淹爲客。江邊習坐禪。新涼看白露。舊物念靑氈。簷豁憐秋燕。林疏感暮蟬。閑時觀物我。盡日只蕭然。</text>
<title>丁未秋分口占</title>,<text>玄鳥今朝去。淸秋此日分。塵埃人是客。衰朽我非君。萬事愁中夢。餘生水上雲。誰歟問孤寂。獨坐卽離群。</text>
<title>寄贈崔寢郞</title>,<text>樊川百里間音徽。夢裏追尋道路疑。古屋南端近江水。獨無䨥鯉抵相思。</text>
<title>題畫梅</title>,<text>漏泄春光筆底回。天時人事兩相催。晴窓獨對橫斜影。不見孤山處士來。</text>
<title>丁未冬夜。絶筆口占。</title>,<text>天虛氷壯大江寒。客寢凄凄着睡難。簷外星河低近戶。夜深沙月共誰看。</text>
<title>丁未冬夜。絶筆口占。 其二</title>,<text>兎走烏飛歲序遷。鷄鳴鍾動却悽然。更加一月添吾老。的是人間八十年。</text>
<title>酒席。贈義昌公子歌妓。</title>,<text>風流公子已乘雲。南國佳人妙絶群。好事秪今長寂寞。淸歌能得幾回聞。</text>
<title>題畫梅</title>,<text>四月華堂物態新。江梅尙有一枝春。應憐不與天倫竝。故遣靑靑竹弟隣。</text>
<title>申參判翊全遷葬挽詞</title>,<text>吾年八十寄人間。慣見佳城歲月還。丹旐新移䨥峽路。上江舟楫傍靑山。</text>
<title>弔李㷞</title>,<text>與君夙方便。結託期抵老。蕭瑟暮年情。世德兼隣好。荏苒閱朝夕。何敢恨華皓。奄奄將落日。每羨午景早。羲馭忽蹉跎。壽命豈常保。回遑行半途。喪我千金寶。達人運遐觀。興言齊壽夭。生死各一行。沈冥乃吾道。持此欲相慰。悲來不可掃。</text>
<title>送李都事沃</title>,<text>百濟孤城舊按廉。前頭南望一峯尖。靑春才子尋芳處。十二朱欄盡上簾。</text>
<title>偶占。己酉元日。</title>,<text>駐得人間又一年。從他老境接窮泉。今朝偶得添齡趣。日午幽窓恣意眠。</text>
<title>醉贈家姪同揆東遊楓嶽</title>,<text>辜負名山五十年。京華塵土意茫然。看君東去躋攀好。回首人間敢自憐。</text>
<title>趙掌令涑挽</title>,<text>曾標擢秀本亭亭。不在山林在戶庭。推去泥塗餘玉雪。却來簪組見沈冥。維楊縣古松楸近。江漢波寒道路經。老子含哀垂涕淚。秋天空望少微星。</text>
<title>送吳咸平之任</title>,<text>水國秋天外。孤城裨海南。人言宦情苦。目喫古苔甘。邑里牛羊牧。津亭雁鶩參。分携兩脈脈。無語但長慙。</text>
<title>贈別關西李生。謝惠寒衣。</title>,<text>冬月高風閉雪天。孤窮身事荷誰憐。綈袍厚誼知難報。溝壑前頭獨悵然。</text>
<title>挽李都事晟傳</title>,<text>宇宙棲遑八十年。眼中存沒只依然。凄涼百里東郊路。流恨風霜雁鶩天。</text>
<title>醉後口占</title>,<text>雪月三更後。黃花一樹香。蕭然坐不寐。淸夜未渠央。</text>
<title>送李生西還</title>,<text>江干行止轉無依。窮巷蒼苔客到稀。老境別離多少恨。雲山千里送君歸。</text>
<title>己酉進士回年宴口占</title>,<text>少住人間八十年。虞淵西畔是窮泉。懸車息馬從今日。猶把高文倚醉眠。</text>
<title>南征賦 幷敍○古有東西北征。而無南征。豈待我歟。</title>,<text>粤玄聖之洪造兮。跨震維而啓疆。胤柯條之布濩兮。皇導流于璿潢。世逾遠而寖光兮。逮司馬以龍驤。懿烈聞之永嗣兮。輝玉潔而明揚。載世德而錫羨兮。台受命以襲祥。魁初紀乎孟陬兮。妣發夢而考貞。曰九皐之靈禽兮。幸丹戺而稽衡。桂樹婀娜以敷榮兮。雲霏霏而承幄。余旣弘此俶曜兮。又重之以芳澤。掇夜光於荊岳兮。淘玉英於河源。雜群芳以袨服兮。豈惟楚國之蘭蓀。託風雲而高擧兮。及春陽之未暮。入金馬而通籍兮。趿龍門以布武。何蓊浡之浮雲兮。掩白日之昭昭。恨靈脩之不聰兮。惟黨人之是要。鳳凰丹丘之弱羽兮。亦知夫遠逝而增厲。況賢士之靜約兮。可冥行而重蔽。謇處阨而好脩兮。將以愉乎畢世。披毛褐之檐檐兮。綰胡繩之纚纚。玩遺寶以愒日兮。汩下流而終翳。固殷憂之不長兮。天有定而勝人。應龍游以逢時兮。鶡鴠鳴而得晨。彼蟋蟀之微品兮。思應候而振股。濯泥塗之軒冕兮。廁揚庭之章甫。收螢燭之炯爝兮。承大明之末照。然襪線之莫補兮。願乘邊而自效。値猰㺠之頟頟兮。余未能乎折角。蓋聞主辱而臣死兮。循此義以震剝。何惠風之優渥兮。反崇尤而寵罪。襲金朱之煌煌兮。設旂常之旆旆。秉玉節而省方兮。于赫居之四履。出國門而濟漢兮。望神嶽以掩涕。想宸居之肅穆兮。目瀏瀏而凝睇。魂營營以思返兮。行百里而九逝。背黃圖之赫戲兮。日駸駸而遙裔。攬余轡之瀰瀰兮。戾中原而言稅。遂漸車於達川兮。欸復矢之冤魄。將軍氣寡而敵強兮。擠萬師於一覆。排雙峽以上襄兮。䎺鳥嶺之嶷嶷。山峻高以造天兮。區北南而作閾。穹林窅而蔽虧兮。路倭遲以阻折。驂連蜷以不進兮。班迭睢而膠葛。主屹嶅以表顚兮。云望祀之攸秩。順洪流而左轉兮。睨巖邑之斜界。固風氣之南強兮。考民俗而內契。魯人皐而材朴兮。而蟬緩以豹炳。採蘋藻而羞神兮。將以薦夫苕穎。觀玄駒之春步兮。知不可以後化。遵咸池而流憩兮。寄遠懷於長夜。入文昌而洪悴兮。矢危邦以權挫。商山士之游肆兮。洛水泄其英爽。儒宮翼以疊楹兮。逢掖都其習讓。中牟接乎化寧兮。挹餘瀾於盧相。金烏嶻其拔峙兮。高掌標其靈異。登砥柱以顧懷兮。遡流風而悵泗。冶削款以祿恥兮。澍臨江而回轡。緯地捐脰而完名兮。殉故君以爲義。詠薇蕨之長春兮。儷首陽而奚愧。宗直之炫藻以昌辭兮。振百代而駝翔。由文靡以禍烈兮。骨雖糜而名日彰。絏余榜於江滸兮。步余馬於山郛。涉琴湖而逾邁兮。升達城之高丘。臺隍繞以灌莽兮。焉乃逝而樛流。徐鳴雅以代逖兮。蟬冕化爲兜䥐。款臨皐而瞻像兮。霑余襟之淋浪。夫惟聖哲之載誕兮。何遭時之不昌。皇天旣訖夫麗命兮。曷又畀此忠貞。攝余齊於玉山兮。撫遺塵而抽思。服忠信而秉迪兮。胡不悅於奸回。故約身以董道兮。詔來世而爲期。略將軍之象冢兮。睋始林之黃落。昔三姓以官國兮。靡不用夫矩矱。擢才傑以造邦兮。任智勇而匡略。統麗濟以開運兮。功名著而境拓。文武儼而祚隆兮。牝鷄晨以邦削。孰亂流之可濟兮。終殷士以周客。蓬顆纍以匝壟兮。互陵峛迤於殘郭。獸走壙而逸群兮。鴟鴞接翼以窺薄。崔阿飡之北學兮。薜弘儒之謇博。郞徒輔以道義兮。烈士勉以死敵。彼千載之簪纓兮。咸一丘之聚貉。賦麥秀於月城兮。緬亘雲之飛閣。廕脩榱之文雘兮。鏡曲池而寫爵。織繢錦以成文兮。理會蘇而縱謔。英華藐其霧歇兮。混驚波而冥莫。唐風遠而思存兮。唯萬井之碓樂。陟星臺而天問兮。杳華表之歸鶴。齊諧寓於龍跡兮。殷鑑存於鮑石。披遺墟於叢棘兮。僧舍多於民屋。忽人功而務夸兮。于爾祀之顚䨱。傷文獻之靡徵兮。吾將往乎南蔚。閱武庫之霜電兮。撫夷堞之嬰岪。聊倚劍於穹石兮。痛猿蟲之沈鬱。遵枉渚而方舟兮。候沙苑之雲物。聞蓬萊之孔邇兮。偃輕蓋而載馳。迺卉服之交會兮。豈靈眞之所期。遷客傳琴而留怨兮。忠臣蹈義以不回。靑門枕乎湘澤兮。滑臺連乎江淮。識王度之無外兮。姑釋讎而綏來。橫水陣而詰戎兮。徧三臺以選奇。雲濤蕩而出日兮。待童男以何時。瞰萬壑之朝宗兮。辨二儀之尊卑。仰貞石於鴟嶺兮。邀罡始於龜浦。首露紛其夕降兮。從元妃以風雨。望雲輧而不來兮。將若近以遠擧。徵往事於雪鴻兮。憑戰地而容與。悲春林之巢燕兮。忍戴天以終古。臥南樓之百尺兮。俯莽蒼之相接。秋風忽以晨厲兮。卷寒郊之零葉。當畢翁之游藝兮。馹亦奮於淸邑。脩厥辭而招殃兮。罹淫昏之噂沓。文章不可爲兮。光未顯而焰及。寒暄之尙絅而衷質兮。胡異芳以竝爇。綴楚老之遺辭兮。啓儒祠而虔謁。倚火王之麗譙兮。指鼎津而命棹。檜山秀其情刃兮。軍府移其牙纛。屯營臨乎合浦兮。曾習流而九伐。分金符於燕朔兮。奉玉帳以戎羯。慨迷津之鬪艦兮。隨蜃氣而共滅。孤雲遠以海廓兮。留古臺之寒月。晉陽雄其保障兮。都會繁其民物。諸姜振乎上國兮。曺氏厲其風節。俗升降以世變兮。士瞋目而語難。却芝蘭而不御兮。進鷹隼之䎒䎒。酌明水於西祠兮。招三魂而延佇。旣嬰帶以九却兮。人之亡而事去。血遺咀於矗石兮。天陰陰而鬼怒。日月徂而王程迫兮。山川美以歸意速。騰玉軑以橫騖兮。過泗水而不息。睹鐵城之南陼兮。夥統制之營壁。御樓舡之鱗櫛兮。按戈甲之戛札。旌旗揭而燭雲兮。金鼓塡以鍧喝。陽侯海若竝出進兮。龜鼉騈以奔衛。人謀師律不失其臧兮。實東南之扞蔽。元節使持成以棄師兮。李將軍因敗而奏凱。忖愚智之異用兮。諒勝敗之攸在。淹回水而徑渡兮。巡列鎭之布絡。帆低昂以飃逝兮。艤露梁而西泊。遂揚舲於河東兮。溯橫浦而上下。歷相國之故里兮。認長才之遠駕。豈勳名之不立兮。而茅靡於新化。蟾江冷以夕波兮。岳陽窈而秋霽。雙溪轉其碧流兮。石門開而遊憩。招提遠以暮磬兮。寺樓騫而迢遞。螭頭軼於雁塔兮。金薤映於薜茘。淸風颯以蘭雪兮。靑鶴返而幾歲。仙人去而洞閉兮。猿鳥怨以叢桂。剔荒椔於梅楂兮。欽學士之風流。諏邑里於丹城兮。非葛洪之所求。悅山陰之亭宇兮。傳故事於仿像。起遐想於江左兮。寓微感於偏壤。亂八水而北上兮。叩紅流之巖洞。琳宮嵬瑋而傑搆兮。一柱騫飛而高聳。脩廊黝以彌壑兮。溢梵籍而充棟。仍羽人於福庭兮。得棲遲之𣶂躅。想四海之風塵兮。君子遯而空谷。托雲霞而遠害兮。蓋末路之物色。世逾下而日狹兮。懷若人以太息。弔一蠹於咸陽兮。瞻棟宇而不能去。賢何辜而菹醢兮。天霮䨴以回互。軾文孝之棹楔兮。攬玉溪之光漪。美身名之俱泰兮。悼曩哲之不時。散輕策於龍游兮。犯中峯之永雪。排天王之沆瀣兮。踞星壇之嶄絶。覽八荒之體勢兮。天地由其芥滯。九郡隱見於襞積兮。江海橫流以襟帶。棲香積之風露兮。冀靈仙之可遌。而巫習之好淫兮。又何可以久住。越居陀之古縣兮。抵安陰而輟軛。山㠑嵬而流駛兮。像夫人之伉直。留征牽於勸賓兮。嘉涌潭之風壤。扶金泉之晩醉兮。轉若木而彌往。尋羊腸之舊路兮。尙寒岡之姱節。抗尺疏而叫閽兮。係絶綢以絲髮。揭日月於昏衢兮。嗟明誼以迪哲。循河濱而改轍兮。採嘉名於孝靈。詢多仁而願處兮。舍比屋以思封。保榮名於臷艾兮。唯藥圃之令終。飮元化於醴泉兮。佇鳳儀於聞韶。玄陰結於風隧兮。豈朱炎以可消。高樓蕩以灰燼兮。紀野譚於鬼謠。山環衛而北起兮。水維緩以南注。控一路之綰轂兮。壯安東之龍虎。太師之炳幾兮。襄僭亂而翊眞主。生靈旣脫於水火兮。宜慶流於胙土。迄麗季之搶攘兮。玄陵窘於草莽。士女虔▒征繕兮。淸蹕返其王度。顧山河而娛亡兮。焉賦詩以却虜。相人文之競爽兮。鬱群才之鍾聚。絃歌雜乎里詠兮。庠序聯乎廨宇。昔勛華之繼陟兮。天疾威以僤怒。微忠定不攝於霆擊兮。吾恐擧世以纖趨。遭紛濁而遷謫兮。謇身疚以義取。聾巖退以厲俗兮。鶴峯峻其標擧。望河水之西厓兮。憶中興之哲輔。恢天步於板蕩兮。洗一方之風雨。縻長策於拯濟兮。民到今而歌舞。稽成績於太常兮。見眞儒之功敍。靑鳧介乎巖阻兮。周防繚以屴崱。慶沙麓之陰休兮。▒承乾而配極。樂榮州之儒敎兮。踰鶴柯而遂徂。襄陽之耆舊雖亡兮。汝南之先賢不誣。紛家誦而戶講兮。盛邑于之襟裾。提封此盡乎小白兮。乃文成之所興。化蛾子以式穀兮。紹絶學而思弘。發孤倡於群咻兮。揭聖經於佛乘。倣白鹿以藏修兮。非周氏其焉徵。數前脩於十室兮。善比邑之同風。故憂深於思善兮。何壤瘠而材豐。祭酒伏斧以正諫兮。批逆鱗而明忌。抱羲經以荒遯兮。羌身否而道賁。陶山像乎武夷兮。退溪比則洙泗。詩書僾而尙存兮。禮樂由之不墜。聲猷廣以牖迪兮。典刑邈而風義。濯滄浪以棹歌兮。沿月潭而遐思。道隱見於一時兮。人後世以受賜。登淸涼之絶頂兮。問黃池之所在。諷遺墨於禪莊兮。悲古人之不待。轅門靜而務屛兮。時亦維其募春。林花馥而鳥嚶兮。原隰敻以畇畇。召僕夫而俶裝兮。余將騁望乎東海。魚臺崷屼以上隮兮。巨壑呀而周滙。乘絶垠而游矚兮。天形撱以開塏。升淸心之快閣兮。聊以抒吾拘愗。踐內延之神皐兮。窮幽眇於霞路。臨長江之九曲兮。感東流之無已。聞雙烏之不返兮。摭迎日之古記。攬扶桑之柔條兮。據西涘之斷石。知秦橋之偪側兮。狹嵎夷之東略。太陽杳杳以整駕兮。六龍撰轡而高驤。羲和弭節以安驅兮。豐隆離合而披纕。吾令衆神備御兮。導以之於天中。命句芒而先路兮。列缺奔以服箱。屈彗星以爲旌兮。繚攙搶而飛揚。游精氣之浮浮兮。倏一陰而一陽。黃虯躍以挾轂兮。鸞鳥頡頑而回翔。鯨鯢噴浪以蹴雲兮。波水崩騰而雷硠。劘六鼇以汎濫兮。按余志而自將。陪神衛以將上兮。皇靚穆而揚靈。吸游霧之芳液兮。嗽玉女之瓊漿。余旣蟬蛻於濁穢兮。周覽乎不死之鄕。琪樹蓁蓁以被涯兮。靈芝旖旎乎都房。仙人邀余以增逝兮。焉問瀛嶠與蓬方。王喬揖余以請交兮。安期儐余而相徉。凌壒風以佚蕩兮。造太乙之淸宮。折若木之瑤華兮。將以壽夫東皇。集鈞天以聆樂兮。心隆隆而樂康。間陽精之沕穆兮。靚泰初之茫茫。超象先以獨存兮。極鴻濛之未央。湛無爲以守一兮。與元化而齊長。</text>
<title>鐵甕城賦</title>,<text>登鐵甕之故城兮。觀夫衆山之靡靡。北分支於太白兮。元氣奔而未已。謇中留而復往兮。勢磅礴於百里。方龍矯而虎躩兮。見二江以乃止。崇崖疊以四起兮。巨防屹而旁倚。坤維缺以疏泄兮。川谷由其流惡。東臺嶻其嵽嵲兮。揭高標以穹石。皇祇仡仡以效功兮。眞宰雄其規拓。周墉繚以萬雉兮。實鎖鑰之攸托。中千室之櫛比兮。紛井落之繡錯。總士馬而制閫兮。圖保邦以威敵。而地利之靡常兮。見逆順於治亂。喟上下而歷算兮。憤狂豎之內叛。苟忠信之固結兮。嬰帶足以蔽扞。依晴川之古渡兮。望鎭西之樓觀。非人謀其奚立兮。隋氏至今有遺恨。兵戈彌以十年兮。八表混於塗炭。持秦策而莫贈兮。懷乙支以永歎。東海汩其揚波兮。朝宗渺以路斷。聞冠蓋之織轍兮。異博望之尋源。昔皇華之旬宣兮。瞻玉節而載忻。滄桑忽其一變兮。唯雪涕於乾坤。婆江亘以限域兮。狄嶺嶅而攙天。捐金湯而玩寇兮。反自撤其籬藩。余遭時之迫院兮。來寄寓於絶國。頹齡貿以日索兮。俟河淸其焉得。嗟身命之蹇產兮。何宇宙之偪側。長安隔以暮雲兮。關樹曖而秋色。行人倦於曠野兮。征鳥翩而厲翼。徂輝斂於博陵兮。稍林巒之曛黑。循睥睨而徊遑兮。憂思壯而塡臆。寫哀詠於層阿兮。結長悲於無極。</text>
<title>夢筮賦</title>,<text>靚寒夜之孤悄兮。托游情而構夢。睹陂塘之廣深兮。屬陵岡之脩聳。石有績而隱粼兮。草有翳以坌擁。拔菱荷之陳莖兮。植江浦之菜茹。謂馨香之蕪穢兮。將以薦乎筐筥。惜歲律之云暮兮。把遺芳而容與。接哨壺而婁中兮。謝雙翹於郭優。感故交之旁喩兮。遂揖耦而釋投。乘赤驥而取路兮。逝服力乎南畝。覿先靈而告行兮。羌涕灑其如雨。展玉軸而摛辭兮。爛七行之三乙。曰世可晦而不可明兮。勉汝守以自潔。憑余旣寤而靜思兮。怳前徵之未晢。假蓍爽而占繇兮。獲幽人之貞吉。澤違下而在顚兮。類厥施之斯弘。然彼水之塡淤兮。喟滋漑其奚通。石何爲乎波底兮。草何爲乎沼沚。芙蓉之鷦顇兮。可鉏耘而棄之。菜茹之闒茸兮。可培栽而替之。欲求門而務入兮。曾不若乎佞嬖。懼殆辱而知止兮。近沈幾之智也。卒奉敎於哲考兮。遵誓墓之義也。昔余之撫翰而登朝兮。指雲衢以爲期。逮身名之玷汚兮。臨遠道而狐疑。荷神明之矜恕兮。渙發蒙而啓衷。抛軒冕於百齡兮。效筋骨於田功。紆宣昭之幼志兮。汩吾甘乎老農。豈無唐風之好樂兮。傷素業之變化。菑畬旣夷於旱澇兮。雪霜紛䋴而早下。官租竭乎菽粟兮。又恐婦子之窮餓。已矣乎。人生賦命可奈何。二頃亦不少。千鍾亦不多。尺之短而寸之長兮。胡夸盈而歎寡。共秋日之卉木兮。莽零落乎原野。</text>
<title>次素隱贈短騷 愼天翊</title>,<text>惟皇天之宏覆。何造命之不均。彼玉佩兮瓊琚。固衆兆之所珍。按繩墨以益勵。又重之以內美。方亢乘而遐躋。忽中途而委棄。咨成毀之有數。謾是非之紛紛。旣屛伏於遐陲。亦云懲夫曩愆。理有微而易著。情有隱而罔分。蒼梧鬱其暮雲。海水深而萬里。勉紉蘭而茝香。聊逍遙兮且竢。</text>
<title>次素隱贈短騷 愼天翊 其2</title>,<text>若有人兮介石。何性靈之淑均。集蘭苕而爲佩。握瑤華以自珍。被奇服之璀璨。內靜專乎厥美。惟璿璧之處璞。豈隋和之可棄。然閉關而葆眞。觀此世之縕紛。結微言而致詒。哀我生之震愆。玄文幽而日昧。章采混以弗分。孫陽輟其轡策。驥馬程夫千里。時忽忽以將罷。玩遺芳而奚竢。</text>
<title>十五歲中進士初試。考官招預選童冠七人呼韻口占。考官驚歎。</title>,<text>泮宮春日春光新。松蔭前庭不動塵。童子二三冠者四。他年誰是濟時人。</text>
<title>擬古 二十五首</title>,<text>四山何靑靑。多檉復多柳。杖策行遂疲。宴坐亦已久。惡木固敷陰。衆人所奔走。志士良苦心。必憩桂林藪。桂林風霜早。惜君時易後。後時勿復道。永願保貞守。</text>
<title>擬古 二十五首 其二</title>,<text>威鳳將九子。棲息崑丘樹。琅玕久未結。醴泉又多雨。曠世不一飽。奇毛閟玄圃。鷄群處庭衢。啄啄日爭哺。鷄謂鳳爲愚。餓死良自誤。鷄鳳賢與愚。世人果何慕。</text>
<title>擬古 二十五首 其三</title>,<text>龍蟄爲存神。睡輒滿百日。奈何貧家子。遽探頷珠出。光彩耀玄夜。至寶世無匹。龍變憑是珠。貴在操莫失。旣爲爾所得。曷異蝘蜓屈。翁乎無怒子。此子眞大黠。</text>
<title>擬古 二十五首 其四</title>,<text>玄龜遊丹水。夜上靑荷宿。應龍與爲友。騰蛇時相逐。飡氣飮沆瀣。無求以自足。忽入預且夢。登車出原陸。百襲祀宗祧。見寶荊山玉。契合七十策。歷世稱其卜。靈骨至今存。安能補初戮。</text>
<title>擬古 二十五首 其五</title>,<text>黃鳥何關關。靑林以居嬌。交哢舌不停。百鳥被其嘲。朝出太行谷。暮遷上苑喬。妄擬鸞鳳鳴。欲參笙韶調。安知周周禽。譏爾太嘵嘵。秋風一夕起。寂莫讓玄蜩。</text>
<title>擬古 二十五首 其六</title>,<text>翡翠巢南海。孔雀棲鄧林。浩蕩一萬里。飛鳴不可尋。飮啄異處所。各存結侶心。文章何離郁。遂見虞羅侵。得以備方物。竝上瑤華簪。羽毛雖見用。固已違其心。</text>
<title>擬古 二十五首 其七</title>,<text>狐鳴舍後薄。虎嘷南山谷。神養七日霧。不視蹈尾鹿。以狐眇且臊。任爾自反覆。邑人閉門居。畏虎來入屋。狐驕謂己威。跳閃聚其族。狐乎勿久然。虎來規爾肉。</text>
<title>擬古 二十五首 其八</title>,<text>有鳥翔且鳴。矯翼向南國。我將寄素書。爾飛欲安極。江鄕有網羅。稻粱飢莫食。風波北渚暝。夜月三湘黑。煙霜日凄凄。桂林周暮色。倘遇鶴上人。因之披愊臆。</text>
<title>擬古 二十五首 其九</title>,<text>蝨之處衣褌。咂膚未一嘬。騷屑股肢內。爪爬令神憊。眠睡不可着。淹痒生㿍疥。縛束官長前。擺攪每見怪。脫衣坐披攘。肯存西方戒。所患殊不大。旣撮足自快。未知叔夜心。何如景略話。</text>
<title>擬古 二十五首 其十</title>,<text>庭前有奇樹。朝日照婀娜。上枝拂高閣。下枝蔭道左。離離碧葉滋。裊裊朱莖嚲。佳人惜芳華。把玩鳴環瑳。常恐霜露至。秋風日以簸。所思不在茲。拭淚攀條坐。</text>
<title>擬古 二十五首 其十一</title>,<text>積雨晦前林。行人迷去向。我時坐亭隰。悰緖悽以悵。夕氣藹微曛。遽爾失川嶂。遙望廣陵津。衝風駕飛浪。渺渺泛無邊。江海路紆曠。安得學操人。舟航濟泱漭。欲往不可從。沿洄發孤唱。</text>
<title>擬古 二十五首 其十二</title>,<text>久旱望多雨。旣雨晴則佳。歸雲斷還續。遠岫明復䨪。時物各自遂。志士方永懷。陂澤在前後。日夕聞噪蛙。攪擾晝夢永。雜亂禽聲喈。時因庭草交。欲上蘭卉階。聖人存博愛。灑灰得無乖。始知致理道。所貴絶淫哇。</text>
<title>擬古 二十五首 其十三</title>,<text>晨登佛巖寺。延望東郊道。擾擾往來者。夙昔已衰老。渺漫廣陵渡。歷亂場門草。纔見春花開。秋風遽如掃。奈何輕薄子。佼服紛美好。珍珠粧髑髏。客養千金寶。及看將落日。繁憂以傷抱。感彼雲遊人。長生脫煩惱。</text>
<title>擬古 二十五首 其十四</title>,<text>落日照湖山。山色饒奇翠。天空雲彩散。地迥風馭至。結想極蕭條。沖襟詠閑寄。時爲濟代謀。所憂非我事。菲才守陋分。寂莫甘時棄。茅山有小龍。逝與雲仙戲。</text>
<title>擬古 二十五首 其十五</title>,<text>亭亭天上月。照我庭中水。攬之不可掇。所思在萬里。金波淨玉宇。璧彩飛銀汜。纔昇東海深。已映西山裏。造化無停機。生死相終始。坐歎盈又缺。流年此中駛。</text>
<title>擬古 二十五首 其十六</title>,<text>君看長安街。東西架樓榭。綺構入層漢。涼軒隔三夏。後堂理琴竹。曲寢爇蘭麝。皆言七貴宅。呵赫手可炙。朱門貯炎景。末光阻隣舍。利勢有傾奪。田園無稅駕。處分與安時。足保盛名下。</text>
<title>擬古 二十五首 其十七</title>,<text>長安俠邪道。軒騎夜相逢。君家誠易知。繚垣南山重。朱門瞰雙闕。列鼎仍擊鍾。功名在旂常。雨露錫勳鏞。逶迤出未央。寶馬游飛龍。歌鼓盛宴遨。賓客紛過從。鴛鴦七十二。對舞女丰茸。長子直長秋。中子新疏封。少子尙書郞。朝夕侍天容。榮貴良足恃。許史不如儂。</text>
<title>擬古 二十五首 其十八</title>,<text>人亦有恒願。百年無所苦。假令直百年。終爲一抔土。是知百年後。至樂足千古。奈何百年身。憂患競自取。擾擾長安市。來人日如雨。宿昔郭門外。已見螻蟻聚。及此百年內。有酒且歌舞。</text>
<title>擬古 二十五首 其十九</title>,<text>湖南饒陂澤。菱芡何幕幕。中開菡萏花。芷苕繞長薄。奇芬紛可採。實美備靈藥。水國早霜霰。日夕成搖落。風波枉渚深。舟楫將安泊。幽思發離騷。蕭條綿遠托。</text>
<title>擬古 二十五首 其二十</title>,<text>赬鱗遊白水。育育滄江淸。吹弄明月珠。聳聽玄琴聲。去來湖海深。洲渚煙波生。不處牛涔困。亦無龍門情。素書若有寄。不憚鼎中烹。</text>
<title>擬古 二十五首 其二十一</title>,<text>冉冉孤生竹。凌霜以強幹。勁直固不敷。枝葉何蕭散。苦心待鸞鳳。雲天絶來翰。空垂琅玕實。君子惜把玩。地高根易拔。長恐衝風亂。</text>
<title>擬古 二十五首 其二十二</title>,<text>公子盛宴樂。乘月夜遊遨。琵琶出塞曲。馬上彈胡槽。金丸逐飛鳥。玉斝傾蒲萄。酒酣謝主人。脫贈翠雲袍。忽聞鴻雁過。秋風吹鬢毛。節序遽晼晩。膏火相煎熬。空懷紫金丹。惻愴良徒勞。修鍊宜及早。傳語後來豪。</text>
<title>擬古 二十五首 其二十三</title>,<text>我夢西不周。行行一萬里。喬林上蔽日。瀑道懸空裏。攀蘿陟峻崖。倚巖見海水。忽逢羨門子。騰鸞風馭駛。羽蓋去飄颻。雲旗何離𣘩。回節駐茸鞦。授以內丹旨。相隨兩玉女。目成啓玉齒。要余白琥環。飡余赤鳳髓。髓以緘殷勤。環以固終始。</text>
<title>擬古 二十五首 其二十四</title>,<text>蜀人工織錦。楚人工織練。賣錦穀如山。賣練一朝饍。所業各臻巧。人用辨貴賤。錦光宜作被。練潔宜作絢。二物可齊用。爾賈在善衒。</text>
<title>擬古 二十五首 其二十五</title>,<text>群書滿架案。林總丘與墳。哆口齕糟粕。兀兀窮朝曛。得後已喪前。素塵生新文。咀胾不知味。蠹魚堪笑君。閉門從天役。百歲良徒勤。徒勤欲何如。膏火相煎焚。闔眼枕書臥。多睡勝多聞。</text>
<title>月夜</title>,<text>開襟滿窓月。蝙蝠飛我衣。浩爾絶營念。赤足踏素輝。川水活難定。草露光未晞。東南衆星上。西北橫河微。風林時有響。逝景每不歸。所悲鶗鴂鳴。綠蕙捐芳菲。暮律及衰歇。惜此園場腓。太息到明發。潸然淚交揮。</text>
<title>遠遊</title>,<text>霽壑金天迥。澄灣玉鏡涵。夜寒乘地籟。朝日障山嵐。節候龍蛇蟄。津汀雁鶩參。年年瞻馬首。目斷大江南。</text>
<title>松廣寺</title>,<text>十里曹溪寺。川聲送獨行。曉雲巖際起。春木水邊生。山戛隨人響。蘭香入履輕。開扃拜眞佛。方丈晩彌淸。</text>
<title>松廣寺 其二</title>,<text>地理移丹壑。天標近赤城。鐸兼僧語靜。泉入佛廚淸。千塔眞龍護。三幡法虎迎。六通如有道。余欲學無生。</text>
<title>松廣寺 其三</title>,<text>玉地開千刹。金天照四霞。翻風吟貝葉。雜雨下空花。妙有觀眞佛。虛無辨劫沙。還從方丈內。一聽演三車。</text>
<title>晨起</title>,<text>晨起開南牖。鳥聲已復喧。閉戶一月病。不知春事繁。啓蟄雨初霽。華滋盈我園。瀝瀝垂露竹。欣欣舞溪蘩。韶年來不已。幽意欲無言。太息芳樹下。朝日升高軒。</text>
<title>移家東郊。蝸室草創。而有郊居之趣。</title>,<text>城東歸去偶詩書。二畝田園遂性初。沙麓日斜雲態變。野林春到樹容舒。新巢乳燕嫌泥淺。遠水游魚悅網疏。寂寞睡長人事簡。此間眞足老潛夫。</text>
<title>柴門</title>,<text>柴門憑夕望。谷邃野風宜。結思空何在。澄懷悵所之。亂山沈遠靄。落日照高枝。雀噪眞微細。求林浪許悲。</text>
<title>柴門 其二</title>,<text>植園行負杖。跂石坐搘頤。水竹時孤往。雲霞每獨知。此間無靜者。幽事著新詩。秪是芳春鳥。和鳴亦在茲。</text>
<title>柴門 其三</title>,<text>習懶常經日。扶筇亦暫時。柳眠溪霧重。竹醉野煙遲。抱犢臨郊甸。隨禽下壟坻。向山來往處。漸覺草生滋。</text>
<title>柴門 其四</title>,<text>董子亦何爲。有園長不窺。我來盧水曲。每往見山垂。魚戲天機活。烏啼物意疲。尋花仍數蕊。忘去赴僧期。</text>
<title>柴門 其五</title>,<text>護身赤藤杖。山壑費携持。遠去地逾靜。暮歸心亦怡。雉驚嫌麥淺。僧去見林虧。町畽吾閑坐。炊粱正滿瓷。</text>
<title>山中遇雨</title>,<text>淸延北牖風。浩望南厓雨。靑壁洗湍飛。碧澗奔潨怒。菉蓐冒山草。蔥蒨入雲樹。犢鳴返故道。雉雊愛新羽。野老荷田耜。村童理薪斧。隱几臥流眺。虛齋伴罌甒。微尙良自足。深心曠無主。晩飯啜糝羹。舒步披宿莽。松柏挺高岡。蒺藜滿環堵。勿使露霑衣。旋筇且偃頫。</text>
<title>暮歸</title>,<text>寄傲形骸外。齊心鳥獸群。暮江風點雨。春岫日䨪雲。逕綠行看遍。林紅坐覺薰。荊廬驅馬返。誰使此情欣。</text>
<title>尋寺</title>,<text>涉山無五里。向野有雙林。鴿繞禪樓靜。猿窺講座深。條風群壑變。花霧一溪陰。磬罷峯曛後。淸池月照心。</text>
<title>望雲</title>,<text>白雲出遙壑。日暮長不歸。我性愛茅宇。索居依板扉。春岑期上月。草露惜霑衣。自識幽棲者。如吾習懶稀。</text>
<title>雨中作</title>,<text>小雨兼風色。黃蜂靜晩衙。蟻丘侵亂草。蛛網罥飛花。樹底歸田饁。村邊轉水車。過溪行折柳。茲地定宜瓜。</text>
<title>元化篇</title>,<text>大運有終始。元化紛擾擾。日月和薄蝕。星辰遞纏繞。風雲中戲劇。神鬼變幽窅。草木莽脩森。山川曠而眇。長嗟禽鹿挺。每歎生人夭。煎熬有累軀。卒卒競昏曉。聖者亦何爲。禮樂強導肇。羲農實嗃矢。周孔遠聲紹。蒼茫唐虞際。至今空壇垗。後世人食人。川原見餓莩。鸑鷟逝崑墟。麟龍去林沼。遠途服牛車。中廏絆騕褭。所以巢與由。冥冥卷物表。得失比天壤。憂患在幾兆。周火或召戎。魯酒乃亡趙。經閱萬代長。歡娛百齡少。携提十金重。棄擲纖毫了。容身蓽戶寬。泛觀秋水渺。陽陸彌淸夷。陰岑上窈窕。潭影洞空虛。厓色互蒼縹。憑神恣遊覽。微風吹嫋嫋。石門送頹日。睒睒月西朓。隱几適我性。瓦瓷貯淸醥。朗詠元化篇。目極南飛鳥。</text>
<title>東山行</title>,<text>我家盧原在空谷。朝夕靜對山屴崱。閉戶吟哦動一月。近上南崖且不得。數三年少強推挽。邀出田園去躋陟。向來健步頗自信。扶策枯筇以爲力。手弄溪湍愛淸洌。行愁石逕漸欹仄。深薄冥冥雜猿狖。長坂紆岡莽廻惑。忽登靑天落陰穽。不惜衣裳罥叢棘。草色芊蔚花丰茸。蒼壁菉蓐峯嶷嶷。經跨絶頂覽八荒。日麗川原霽京國。乾坤萬象紛在眼。俛仰晴光浩無極。此時佳期可以還。赤崦俄輝下西匿。同遊欺我遂疲病。遠過層巒不相憶。魑魅凄凄動山木。昏靄稍稍林景黑。玄狐黃熊競騰閃。猛虎負雄嘷我側。我同白雲出不返。羈鳥翩翩斂征翼。歸路回遑百感集。寒熱交乘坐脅息。悲泉泠泠送獨行。飛雨忽洒淚沾臆。十僵九蹶到柴門。里人相見輒無色。判將濟勝付爾曹。嗒然寂莫全吾德。昨日遊歡今老矣。轉望雲山使心惻。</text>
<title>偶吟</title>,<text>仲蔚幽居適性慵。柴門不啓倩蛛封。頻鋤徑草添詩課。每掇山蔬佐酒供。柳外水田斜掩映。竹西沙岸間從容。比來罕結林僧約。松桂叢深鹿養茸。</text>
<title>宿蘿菴。追悼宋夢寅，李生寅。</title>,<text>憶試春闈共折肱。倩麾禪麈拂林蠅。平生酒賦隨齋磬。人世存亡隔寢興。黃壤不知今夜月。靑山獨對昔年燈。徒聞幻業終成妄。猶自深悲感老僧。</text>
<title>首夏延賞</title>,<text>風光連早夏。眺賞惜餘春。草樹郊前路。山河霧裏人。憑心隨境寂。賦興閱花新。據木昏仍睡。鶯啼忽水濱。</text>
<title>首夏延賞 其二</title>,<text>曳杖身難健。迷雲眼易花。乾坤千古事。江漢幾人家。落日辭歸嶂。虛林召宿鴉。衡門吾欲返。斜逕出蓬麻。</text>
<title>又雨</title>,<text>殷殷雷聲發。初聽在石竇。嵯峨佛巖雲。忽掩東峯晝。飛雨乍鳴葉。崇厓已奔溜。瀑肥聞象豗。湍洪見龍鬪。蛟蝤霸淵海。蛙蛤縱池甃。陰壑舞群水。霽屋懸餘霤。沈靄倏旋收。靈變信難究。豈但滌游氛。且當霑水耨。而我學農圃。苦貧待麥秀。今歲早多雨。雨笠日在首。地淖苗不蕃。田夷莨易茂。天澤均溥施。美惡異成就。朝鋤西壟禾。暮鋤南山豆。歸家語稚子。勿嫌爾飯陋。</text>
<title>雙柏亭</title>,<text>黃鳥靑林晩。紅亭白日閑。縈廻流水曲。隱映亂山間。物在何須競。詩成不可刪。孤筇宜石路。欲伴暮禽還。</text>
<title>夜坐</title>,<text>草坐空庭露。凄凄白㲲巾。明河斜映樹。縟宿競低人。林下淸風度。丘中道氣眞。小兒新解事。笑謂月隨身。</text>
<title>林中率賦</title>,<text>長林客思渺難裁。坐望屯雲濕未開。日向檜峯靑處落。人從沙苑白邊回。泠泠石竇新泉響。颯颯茅山暮雨來。事不如心常十九。世無知己且遲徊。</text>
<title>謝友見訪</title>,<text>不從榮路計升沈。川藪于今托性深。海內聲名先輩事。門前車轍故人心。連山暮靄催班馬。帶水涼風動別林。秋日閉關堪索莫。可能出郭重相尋。</text>
<title>記夢</title>,<text>珠斗闌干夜氣沈。蝶飛冥漠度重陰。恒河萬里無情極。明月千年有照臨。滿地煙霞仍隔世。撼窓風雨可驚心。應知歷劫靈猶在。幾夢人生了古今。</text>
<title>秋思</title>,<text>玉露傷瑤草。金風動碧林。秋生大江素。日落萬峯陰。念別關城遠。將歸客路深。小窓繁緖集。空外聽調砧。</text>
<title>秋思 其二</title>,<text>逝燕懷陽岸。窮蟬抱摵桐。我來如昨日。節去已秋風。海色黃雲盡。山聲碧樹空。端憂逢暮序。浩蕩憶秦中。</text>
<title>秋思 其三</title>,<text>舊國黃茅瘴。高秋碧海城。風飄雲葉亂。露泛月華淸。老菊寒仍發。傷禽暗自驚。南來有烽火。夜夜寸心明。</text>
<title>秋思 其四</title>,<text>獨坐虛堂夜。秋宵盡五更。繁星仍守次。片月近低城。草草區中趣。茫茫海上情。晨風猶怨落。偏向葉間鳴。</text>
<title>秋思 其五</title>,<text>絶域愁仍病。孤城閉不開。燕從今日去。雁到此山廻。海色窮秋霽。邊聲薄暮哀。蕭條萬里外。書札幾時來。</text>
<title>秋思 其六</title>,<text>玉衡斜漢界。珠斗掛城樓。歲暮龍藏壑。秋深鳥養羞。乾坤悲泛梗。滄海憶乘桴。客夜雄心折。涼風鬢髮愁。</text>
<title>秋思 其七</title>,<text>濩落乾坤內。蒼茫海甸通。征南迷毒霧。遡北結歸風。塞月渡寒水。關雲伴落鴻。羈懷無處好。錯莫此宵中。</text>
<title>秋思 其八</title>,<text>納履循階闥。移筇倚板扉。秋風遙寺出。暮磬一僧歸。入海故人少。過江鄕信稀。飄颻萬里意。欲其斷雲飛。</text>
<title>南楹夜坐</title>,<text>褰帷坐南楹。華月揚浮彩。皎露漸圓結。脩廊廓明闓。沖賞曠難契。玄襟悟卽在。鶴唳警宵分。蟬號悲節改。徂歲易流邁。群仙不相待。萬里有靈槎。乘之泛滄海。</text>
<title>後夜又賦</title>,<text>長林翳崇岑。東月露寸璧。凄凄風滿襟。稍稍露侵舃。夐夜憶秦關。羈念紛盈積。獨來窮海州。昏星遽回易。形爲逆旅拘。道與區中釋。八極騁神遊。尻輪擬奔驛。</text>
<title>冬夜</title>,<text>虛襟雪牖對書淸。照壁凝缸入夜明。雲泛天河餘北斗。月寒街鼓改三更。乾坤莽莽人空老。溟海茫茫雁不征。誰忍此懷當歲暮。九歌吟竟四愁成。</text>
<title>端居</title>,<text>端居寂莫閉蒿萊。多病新春斷往來。山日障雲初掩藹。谷風飛雪更揚豗。百年遣興詩千首。萬事關心酒一杯。誰識漢朝韓長孺。地壚相伴不然灰。</text>
<title>許興陽第率賦</title>,<text>陋巷韶光遍。春風感歲和。肆筵容末至。酌醴飮亡何。閣戶朝陰改。圖書晩趣多。雅知交有道。後日更相過。</text>
<title>許興陽第率賦 其二</title>,<text>樂事無今古。風流又一時。山河詩社遠。日月醉鄕遲。習懶初成癖。居身易得宜。淸談同說夢。莫遣誤癡兒。</text>
<title>送鄭南平</title>,<text>貧交長在抱。遠別若爲心。伏枕靑春晩。瞻雲紫閣陰。谷風吹廣隰。野日照中林。萬里從茲始。蕭蕭客路深。</text>
<title>送鄭南平 其二</title>,<text>十室鳴琴宰。仍聞賦興新。牧羊多暇日。騎馬賞餘春。雨筍妨行逕。風花落坐茵。能持五加酒。相憶茂陵人。</text>
<title>臥病送韓金化。兼示銀溪金察訪。</title>,<text>故人東邑牧龍蛇。愁思芳春未易歌。疾病向來知己少。別離今復奈君何。參軍記馬官曹簡。太守懸魚暇日多。醑酒驛樓能見慣。謝公蠟履欲相過。</text>
<title>橫塘</title>,<text>橫塘埭口欲烏棲。煙雨平皐馬首迷。消息不來秦塞北。風雲每繞漢宮西。九街車轍人如蟻。五夜關門客聽鷄。會得一春晴日少。葆眞唯有守神谿。</text>
<title>橫塘 其二</title>,<text>霽日彤霞映斷霓。定昆新水漾河堤。廻風過雨俱生浪。落蕊飄花倂作泥。海燕不來春漠漠。城鴉欲散曉凄凄。蒙莊身世元相棄。榮祿何心楚執珪。</text>
<title>將歸湖中。滯雨留贈。</title>,<text>秦城滯雨已經旬。晝臥虛齋動隔晨。漠漠泥塗南國路。冥冥雲霧北歸人。桃花自在千門曙。梅蕊應殘一樹春。楊僕欲爲關外客。素書留贈故情親。</text>
<title>曉行</title>,<text>微明皐陸莽脩廻。歷歷飛泉向曉哀。瘦馬驚林餘夢惕。鳴鴉起堞廢城頹。風雲日夜飄無已。岐路東西愴獨來。數盡長亭見江水。流光每覺此中催。</text>
<title>南國</title>,<text>地入重溟郡角低。春天欲曙殷城鼙。金塘水溢芙蓉短。花塢風微蛺蝶齊。伏枕自然同蠖屈。游車底處騁鷄棲。無端泥習成疏懶。又斷琴尊日日携。</text>
<title>望海臺行</title>,<text>粤余臥漳濱。羈念苦碨磊。黿鼉水國晩。物候春芳改。俶駕稅靑林。原田越每每。蹭蹬歷厓險。轅驂屢煩殆。杖策舍蓁徑。排虛出爽塏。疑臨建木嶺。曠望乘桴海。感此環混區。灌委萬流滙。四瀛溢鰌潮。狂浪角㟪𡾊。崩騰組帳翯。澎湃眷聲猥。陰陽倏開闔。神鬼閃偎儡。白馬驟靈胥。金椎奮屠亥。倜矘壯目裂。愕眙駭汗浼。窺覘衆峯攢。鬱律叢雲靉。夷城滯深恥。戰地泣眞宰。鉅鹿想李齊。峴首思元凱。當時耀勳伐。往事彌年載。山雄虎豹威。壑厭鯨鯢醢。星紀吳知亡。苞第楚服罪。微公吾左衽。戢禍天其悔。猶聞洗甲兵。尙見輸繒綵。寧投繞朝鞭。實用莒人賄。如何復矢痛。不與功名待。逗浦繫艅艎。沈沙散戈鎧。依依野巫辭。怳怳英魂在。舊跡爲三歎。邊愁又一倍。旨酒薦泛盎。香茶煎蓓蕾。廻舟擧群網。豈肯問魚餒。怒頰登俎砧。掉尾就鼎鼐。高柱發淸商。柔歌雜款乃。客禮饗百牢。妓贈珠十琲。親懿遞歡謔。交期恣樂豈。千觴罄中懷。七聖迷大隗。側坐戲崑崙。橫筵舞具櫑。極渚斂風色。前洋收日彩。湘妃或拾羽。屈子行攬茝。動興却凄凄。失淚重漼漼。途窮丈夫哭。道喪兒女紿。棄捐落荒裔。蕭條間明寀。翻飛謝鵬鷃。飮啄隨意怠。翰墨遂成章。蒭蕘庶可采。</text>
<title>東川泛舟</title>,<text>晩筵風篴雜中流。拂舞淸商爛未收。山勢不窮廻野斷。湖波無際幔亭浮。嘉魚競落漁人手。狎鳥時驚棹女謳。今日涉江菱葉短。更留歡賞屬長洲。</text>
<title>西川小酌</title>,<text>南注郊原大。通津水波長。逶迤連鶴嶼。晝夜會龍塘。眺望宜初夏。盤筵到夕陽。此鄕魚蟹富。又醉許垣觴。</text>
<title>途次南原。登廣寒樓望月率賦。</title>,<text>憑虛樓迥快登臨。客子天涯去住心。複嶺以南白雲住。橫河之北紫微陰。金波瀲月浮魚渚。玉柱驚絃動鶴林。光景夜闌殊不滅。爲君一唱渡江吟。</text>
<title>銅津夜泛。送伯氏南還。酒闌。喜趙綏之追至。</title>,<text>澄湖五月水心涼。擊汰乘流溯夜光。舟楫路窮滄海岸。管絃聲切別離場。向來塵裏歡情少。近出城隅樂事長。更有相如能末至。敎人屢覆手中觴。</text>
<title>送許東岡搬家累歸溟州</title>,<text>淸漢雲沙雁欲賓。西風吹送越鄕人。窮途契闊心應切。候館羈棲劍獨親。嶺水分流傷適隴。關山不斷泣思秦。鹿門此計誠長往。他日煙霞擬卜隣。</text>
<title>全城君夫人挽詞</title>,<text>孟母遷居得接隣。張家鷄黍慣留賓。暮年百福聞邦族。早歲多男卜太人。方舞萊衣歡具慶。遽驚萱草罷長春。摛辭強欲成哀詠。偏露吾今已損神。</text>
<title>送李舒川溟</title>,<text>深沈白玉堂。肅穆金華省。翠甍翼斐雲。雕梁架文杏。顧問曾備列。竊吹眞知幸。徒言感恩私。孰謂裨乙丙。戢迹祗晨趨。兢懷抱宵耿。官聯喜協比。形穢慙交竝。自視碔砆賤。但賞瑚璉冏。躧步觸途危。逸翮當宵整。攀高闕長臂。汲深勞短綆。禁禦赫天煕。花磚屬日永。劇觴隨手覆。雄談哆口騁。倒衣候密宣。沃渴汪新井。俄然謝簪紳。不敢蹈機穽。鼈伏分時捐。鶂退阻朝請。拙訥余無能。直諒君所秉。六月鳳池淹。三秋鶴天警。大雅間庸品。馳光遺末景。空齎漆室憂。果聞弘農癭。橫流見砥柱。衆脆表骨鯁。禍怵愧前脩。義立由內省。群疑實穰穰。獨照愈炳炳。嗟乎唐九齡。得免漢五嶺。乃與朝容疏。仍從荒外屛。興公遂初賦。季子田二頃。一身南畝間。五見西風冷。魏闕雅懸心。江湖屢延頸。冶長本非罪。重華方肆眚。利刃必處劇。精金欲出礦。蕭傅試臨民。黃霸須治潁。舒州號要衝。海嶠控襟領。城隍繚嵽嵲。波浪卷奮猛。庭馴岱畎翟。浦泊耽浮艋。觀兵昔周遊。莅俗宜鎭靜。夜戶佇開扃。秋原想垂穎。雨別傷適越。風斤感思郢。猶傳戰鼓催。未報邊塵靖。千石羨分符。百口悲泛梗。翩翾斥鷃翔。滅沒天馬影。貧惟管鮑情。老愛文章境。聲詩天左右。譬彼參差荇。</text>
<title>永保亭五首</title>,<text>縹緲御風湖上樓。地窮石斷老龍湫。鶴飛返顧欲誰待。鼇戴不傾長自浮。直北山連滄海岸。征南心折大刀頭。起看落月映西極。催喚姮娥下酒籌。</text>
<title>永保亭五首 其二</title>,<text>通霄絳氣日氛氳。睥睨尋常見出雲。有此湖山自宇宙。無邊光景在朝曛。水趨巨壑容呑納。地錯三齊鬱糾紛。南極欲尋埋劍處。凌波更泝列星文。</text>
<title>永保亭五首 其三</title>,<text>城隅畫角殷靑春。樓外光風轉綠蘋。山勢欲窮頻望眼。濤聲偏撼遠游人。鷗行汎汎眞如客。雁度冥冥已不賓。水國陰晴渺難定。滄波何處問通津。</text>
<title>永保亭五首 其四</title>,<text>倚樓舒望已多時。隱几空謠但自知。靑靄不分春嶂合。白鷗眞與暮潮期。長風破浪獨心在。他日乘桴從我誰。叱咤潛淵睡龍子。安能騎汝上瑤池。</text>
<title>永保亭五首 其五</title>,<text>最愛麗譙西北隈。無人見我獨徘徊。鹵中煙靄晝交會。天際帆檣時往來。興逸不禁隨眼去。心虛已似覺形開。杈枒老樹生前浦。合作浮槎上漢廻。</text>
<title>疇昔行</title>,<text>我車年年寡停轍。持節徑過踐湖雪。幾夜家人見月生。長路漫漫不可輟。自從登名貢士版。客舍寒梅屢驚眼。天晴鼓角催曉起。歸夢何由到灞滻。江流讓峽下激箭。馬首雲山送飛傳。忽憶京輦舊行游。盛時樂事眞堪羨。二三吾黨竝里閭。讙呼六博叱梟盧。氣豪一飮百觚盡。人或見許高陽徒。解取功名豈達道。通籍明光不須早。卽今萍散別如雨。撫膺慷慨傷懷抱。李子冥漠去脩文。韓郞靴襪走朝曛。關西幕府局壯士。倚醉傲兀睡紅裙。我又從役活疲民。相望落落參與辰。苦懷何止數日惡。獨行不復見似人。況逢流戶自旁縣。每對盤盂顏色變。烏帽靑衫太驅逼。且信窮通以排遣。故國春來花撲衣。天涯游子幾時歸。悲歌欲寄相思調。唯有江南雁北飛。</text>
<title>春江</title>,<text>二月春江暖。桃花照水明。靑山一陣雨。白屋半邊晴。道路唯關興。文章不爲名。高吟付天壤。寫我百年情。</text>
<title>縶駒亭。讀李汝固作。</title>,<text>韶華拂曙藹生煙。遲日池臺春可憐。才子登臨振文藻。使君歌舞惜芳年。坐來風雨殊超忽。欲往江湖遂渺然。待到芰荷相映發。凌波一醉艶陽天。</text>
<title>茂長忠賢祠麗朝李存吾廟</title>,<text>長沙地接海門深。古廟春靑松桂林。瘴癘南來淹暮景。風雲北望結浮陰。先生百里猶輕典。後死千秋獨苦心。樹杪冥冥山雨至。日斜空見似鴞禽。</text>
<title>嶽祠</title>,<text>迷花洞府日冥冥。古廟長年門晝扃。一峽風雲吹棟宇。四時香火醉神靈。春生亂石山光潤。水散平原野氣靑。倦路歇鞍人不見。獨隨幽鳥下空庭。</text>
<title>信誾畫</title>,<text>見爾神淸愛爾才。凝毫拂素眼先開。山鋪遠勢林僧小。客有機心海鳥猜。盡日蕭蕭煙景合。春堂颯颯雨聲來。人間底處堪如此。隨汝冥棲去不回。</text>
<title>楚山</title>,<text>結駟游湖甸。鳴笳上楚丘。雲郊春北望。滄海暮東流。浮世關何事。安身愧拙謀。長歌倚桂樹。落日強淹留。</text>
<title>謾書</title>,<text>忽有不平意。起吟招隱詩。靑山橫暮郭。白水滿空陂。禮樂從先進。聲名已後時。高齋見百里。世路莽前期。</text>
<title>天淸</title>,<text>天淸哀雁過南端。河外流星度井榦。馳道月臨千戶靜。夾城霜霽五更寒。厖眉宦自當年拙。牛角歌應此夜難。同舍諸郞俱緬邈。故情誰爲贈琅玕。</text>
<title>庚申十月十二日萬曆皇喪。成服有作。</title>,<text>聖曆昭三統。神功著九箴。虞山方瘞玉。軒鼎遽收金。弓劍千官哭。乾坤萬國心。帝鄕迷處所。天路白雲深。</text>
<title>春溪正挽詞 代人作○公子善棋。與諸宗合辭請罪奸臣。得罪將歸內浦。病卒。</title>,<text>春溪公子早翩翩。藉甚河間禮樂傳。少日琴尊深契在。淸時閶闔盛名懸。塵埃旅夢催長夜。江海歸心落暮年。此老端居最蕭瑟。小亭棋散夕陽天。</text>
<title>陳皇后</title>,<text>平陽歌舞日紛紛。寂莫長門罷夕熏。賺得千金聘新妾。相如自賦卓文君。</text>
<title>卓文君</title>,<text>已分新人勝故心。自憐虛作白頭吟。當今翰墨無餘子。不是儂虧買賦金。</text>
<title>飮福宴口占</title>,<text>重城晩宴百僚同。樹羽旌旗雨氣中。雲爲融炎低畏景。天將睿澤灑薰風。輕霑閣道何妨濕。細綴罘罳不礙空。霽後留歡殊未歇。月明歌吹在公宮。</text>
<title>鄭佐郞暘挽詞</title>,<text>浮世茫茫閱大川。驚波東逝競凋年。眼中存沒眞如許。夢裏悲歡亦偶然。歌哭相催秋月後。山河永望酒壚邊。庭前薤葉今黃落。斷絶流光白露天。</text>
