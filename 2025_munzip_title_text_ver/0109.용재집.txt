<title>聞盅齋 崔淑生 得止亭盆松。用二十絶爲報。</title>,<text>老節從來貴。千金奈若何。君詩一字足。不用廿篇多。</text>
<title>聞盅齋 崔淑生 得止亭盆松。用二十絶爲報。 其二</title>,<text>何處無桃李。春風各自誇。能來小松節。尙有一崔家。</text>
<title>聞盅齋 崔淑生 得止亭盆松。用二十絶爲報。 其三</title>,<text>長坪萬蒼碧。保子出艱危。此日晴窓對。無忘在莒時。</text>
<title>聞盅齋 崔淑生 得止亭盆松。用二十絶爲報。 其四</title>,<text>託土才方寸。艱難亦不辭。何須二千尺。且賞歲寒姿。</text>
<title>聞盅齋 崔淑生 得止亭盆松。用二十絶爲報。 其五</title>,<text>凌雲豈無意。奈此託根難。但保風霜操。從今又歲寒。</text>
<title>聞盅齋 崔淑生 得止亭盆松。用二十絶爲報。 其六</title>,<text>丘山萬牛力。尙被斧斤殘。莫道盆中窄。猶將凜凜看。</text>
<title>聞盅齋 崔淑生 得止亭盆松。用二十絶爲報。 其七</title>,<text>南宰非相棄。淸詩價自高。時時披詠罷。尋徑步東皐。</text>
<title>聞盅齋 崔淑生 得止亭盆松。用二十絶爲報。 其八</title>,<text>東皐幾多樹。鬱鬱競相高。回首還應憶。吾松異此曹。</text>
<title>聞盅齋 崔淑生 得止亭盆松。用二十絶爲報。 其九</title>,<text>松吾愛之甚。無物可酬旃。早識詩能當。寧慳二十篇。</text>
<title>聞盅齋 崔淑生 得止亭盆松。用二十絶爲報。 其十</title>,<text>君非松也愛。愛作賞松篇。我亦希君者。無煩一一傳。</text>
<title>聞盅齋 崔淑生 得止亭盆松。用二十絶爲報。 其十一</title>,<text>盅齋歲寒人。晩得歲寒友。欲試歲寒心。須看歲寒後。</text>
<title>聞盅齋 崔淑生 得止亭盆松。用二十絶爲報。 其十二</title>,<text>朝種暮則長。豈無楡與柳。保玆堅貞姿。期以千歲久。</text>
<title>聞盅齋 崔淑生 得止亭盆松。用二十絶爲報。 其十三</title>,<text>暫與詩人別。又得詩人托。如何太瘦生。摠爲苦語迫。</text>
<title>聞盅齋 崔淑生 得止亭盆松。用二十絶爲報。 其十四</title>,<text>楓臺固君樂。霜後亦蕭索。何似數寸碧。寒暑無榮落。</text>
<title>聞盅齋 崔淑生 得止亭盆松。用二十絶爲報。 其十五</title>,<text>君家一株梅。邇來無恙未。大小固莫論。與爾同氣味。</text>
<title>聞盅齋 崔淑生 得止亭盆松。用二十絶爲報。 其十六</title>,<text>洛陽千萬家。家家尙姚魏。君方對兩友。傲視富與貴。</text>
<title>聞盅齋 崔淑生 得止亭盆松。用二十絶爲報。 其十七</title>,<text>君第南嶽麓。萬松常在目。又將詩換松。此物非碌碌。</text>
<title>聞盅齋 崔淑生 得止亭盆松。用二十絶爲報。 其十八</title>,<text>南詩國宗匠。一寫動千幅。又用松請詩。君詩固所服。</text>
<title>聞盅齋 崔淑生 得止亭盆松。用二十絶爲報。 其十九</title>,<text>吾非不愛松。而與靑山阻。吾非不喜詩。才盡無好語。</text>
<title>聞盅齋 崔淑生 得止亭盆松。用二十絶爲報。 其二十</title>,<text>此松尙可致。此語安能許。不如兩置之。載酒向君去。</text>
<title>奉次止亭用盅齋矮松韻二十絶。謹呈。</title>,<text>他山豈無松。最愛白嶽峯。落君庭戶內。入君詩句中。</text>
<title>奉次止亭用盅齋矮松韻二十絶。謹呈。 其二</title>,<text>盅齋八斗才。豈吝三十首。待渠千尺長。試玆萬言手。</text>
<title>奉次止亭用盅齋矮松韻二十絶。謹呈。 其三</title>,<text>落落山上翠。還應讓一頭。凌雲未必貴。斂退豈爲柔。</text>
<title>奉次止亭用盅齋矮松韻二十絶。謹呈。 其四</title>,<text>詰曲不中矩。人云渠亦枉。若將外貌論。楡柳還可賞。</text>
<title>奉次止亭用盅齋矮松韻二十絶。謹呈。 其五</title>,<text>但看本來性。莫認本來碧。此性苟不存。此碧從當陽。</text>
<title>奉次止亭用盅齋矮松韻二十絶。謹呈。 其六</title>,<text>平生抱節君。與爾同出自。共保霜雪餘。益堅金石志。</text>
<title>奉次止亭用盅齋矮松韻二十絶。謹呈。 其七</title>,<text>盅齋靡不有。臺楓又門柳。若無霜雪至。安肯落渠後。</text>
<title>奉次止亭用盅齋矮松韻二十絶。謹呈。 其八</title>,<text>防風徒長大。久朽專車骨。凜凜杲卿舌。三寸懾燥羯。</text>
<title>奉次止亭用盅齋矮松韻二十絶。謹呈。 其九</title>,<text>紛紛各成蹊。誰是後凋者。受命爾獨正。聖之所歎也。</text>
<title>奉次止亭用盅齋矮松韻二十絶。謹呈。 其十</title>,<text>擁腫形矮短。誰知爾丈夫。尋常洛陽紫。艶色傾國都。</text>
<title>奉次止亭用盅齋矮松韻二十絶。謹呈。 其十一</title>,<text>知君高眼孔。松竹只生涯。夢化南華蝶。時應趁野花。</text>
<title>奉次止亭用盅齋矮松韻二十絶。謹呈。 其十二</title>,<text>豈無桃李徑。耐久政須渠。澹爾忘言對。從知結習除。</text>
<title>奉次止亭用盅齋矮松韻二十絶。謹呈。 其十三</title>,<text>方寸千年碧。穠華十日紅。誰能知許事。白首止亭翁。</text>
<title>奉次止亭用盅齋矮松韻二十絶。謹呈。 其十四</title>,<text>霪霪十日雨。苦竹亦生孫。知渠一箇節。不改對淸軒。</text>
<title>奉次止亭用盅齋矮松韻二十絶。謹呈。 其十五</title>,<text>詩淸二十絶。松老兩三枝。索價相輕重。蒼官定笑之。</text>
<title>奉次止亭用盅齋矮松韻二十絶。謹呈。 其十六</title>,<text>南山千丈蔭。各許棟樑材。知渠無用用。未有斧斤來。</text>
<title>奉次止亭用盅齋矮松韻二十絶。謹呈。 其十七</title>,<text>句法蒼松古。心期白嶽高。幾時靑眼對。風雨看揮毫。</text>
<title>奉次止亭用盅齋矮松韻二十絶。謹呈。 其十八</title>,<text>苦節從來瘦。星霜閱幾重。莫言如許小。猶得化蒼龍。</text>
<title>奉次止亭用盅齋矮松韻二十絶。謹呈。 其十九</title>,<text>靑山豈無地。願結三間茨。著子東我西。終歲對寒姿。</text>
<title>奉次止亭用盅齋矮松韻二十絶。謹呈。 其二十</title>,<text>偃蓋定吾園。非無棲息處。白首未得歸。遲廻足空佇。</text>
<title>六月初八日。館中諸公。登濟川亭觀漲。以朝鮮第一江山六字分韻。各作一絶。翌日。追用諸公韻。奉呈求和。一絶失</title>,<text>曰水天同遠。靑山雨更鮮。若爲招羽客。共醉玉堂仙。</text>
<title>六月初八日。館中諸公。登濟川亭觀漲。以朝鮮第一江山六字分韻。各作一絶。翌日。追用諸公韻。奉呈求和。一絶失 其二</title>,<text>江邊喬木多。太半公侯第。生前不盡歡。留與他人計。</text>
<title>六月初八日。館中諸公。登濟川亭觀漲。以朝鮮第一江山六字分韻。各作一絶。翌日。追用諸公韻。奉呈求和。一絶失 其三</title>,<text>但見丘陵卑。未知洲渚沒。只應雲際山。偃蹇長如一。</text>
<title>六月初八日。館中諸公。登濟川亭觀漲。以朝鮮第一江山六字分韻。各作一絶。翌日。追用諸公韻。奉呈求和。一絶失 其四</title>,<text>滔滔興不盡。不必羨長江。醉後縱橫筆。風流▒少雙。</text>
<title>六月初八日。館中諸公。登濟川亭觀漲。以朝鮮第一江山六字分韻。各作一絶。翌日。追用諸公韻。奉呈求和。一絶失 其五</title>,<text>高談方促席。斜日已銜山。天遣留餘興。重遊莫作慳。</text>
<title>次大觀子 沈義</title>,<text>少年千里姿。老氣猶覂駕。臨路更一鳴。非緣取高價。</text>
<title>次大觀子 沈義 其二</title>,<text>雖無千金轡。水草亦堪噍。時從打角人。莫謂知音少。</text>
<title>答友人 三首</title>,<text>君趨具慶堂。彩服爛生光。我老松梓傍。哀哀蓼莪章。</text>
<title>答友人 三首 其二</title>,<text>君求八景詩。持以爲親嬉。我病懶且衰。才盡無好辭。</text>
<title>答友人 三首 其三</title>,<text>我貧雖食艱。酒事未應艱。待君車騎還。一杯堪解顏。</text>
<title>題畫 三首</title>,<text>人物秋毫杳。滄波萬里空。這邊看世界。還亦一帆風。</text>
<title>題畫 三首 其二</title>,<text>淅瀝湘江雨。依俙斑竹林。此間難寫得。當日二妃心。</text>
<title>題畫 三首 其三</title>,<text>山靑雲自白。色色本來同。一笑無心對。雲空山亦空。</text>
<title>書舍弟采之壁上 二首</title>,<text>卜宅在山麓。看山猶未足。更移畫圖間。夜夜勤秉燭。</text>
<title>書舍弟采之壁上 二首 其二</title>,<text>秉燭且看山。秉燭莫飮酒。愛酒狂者徒。樂山仁者壽。</text>
<title>題礪原宋相公所詠畫魚畫仙帖 用帖中韻</title>,<text>空水本非二。何地不可得。問魚這中味。無苦亦無樂。</text>
<title>題礪原宋相公所詠畫魚畫仙帖 用帖中韻 其二</title>,<text>相公觀畫魚。各自得其得。魚樂我安知。如是乃眞樂。</text>
<title>題礪原宋相公所詠畫魚畫仙帖 用帖中韻 其三</title>,<text>自使人意消。吾師默非默。問師安心方。無病則無藥。</text>
<title>題礪原宋相公所詠畫魚畫仙帖 用帖中韻 其四</title>,<text>相公對畫仙。不語亦不默。語默兩俱忘。如是乃靈藥。</text>
<title>次李善元兄韻</title>,<text>世態吾曾識。親情老自加。別多相會少。懷抱問如何。</text>
<title>次魚子游東州道院韻 得江十首</title>,<text>今時彌秩夫城主。往日道山蓬館仙。一別三年消息斷。忽驚詩卷墮吾前。</text>
<title>次魚子游東州道院韻 得江十首 其二</title>,<text>神遊每涉混茫境。異味欣嘗溪沚毛。日日對山吟不厭。靑山那得似人高。</text>
<title>次魚子游東州道院韻 得江十首 其三</title>,<text>燕寢淸香不耐寒。小詩聊復答溪山。吾衰不得供玆事。白首紅塵只強顏。</text>
<title>次魚子游東州道院韻 得江十首 其四</title>,<text>郡齋蕭灑如僧舍。太守淸高已出家。宿債餘生猶未盡。新年開徑爲梅花。</text>
<title>次魚子游東州道院韻 得江十首 其五</title>,<text>朝來謝吏莫相溷。灑掃空齋吾且休。拄笏西山生爽氣。新詩淸絶勝蘇州。</text>
<title>次魚子游東州道院韻 得江十首 其六</title>,<text>丈人莫謂無機事。佳句爭傳趙倚樓。勝日探春車騎出。風流一世屬遨頭。</text>
<title>次魚子游東州道院韻 得江十首 其七</title>,<text>勳業可成如畫餠。光陰難賴似跳丸。幾時身逐白鷗去。滄澤晴波無限寬。</text>
<title>次魚子游東州道院韻 得江十首 其八</title>,<text>昔年流落坐狂顚。白首歸來侍日邊。報了國恩方擬退。故鄕魚菜沒芳鮮。</text>
<title>次魚子游東州道院韻 得江十首 其九</title>,<text>新詩十六多佳語。只是幽情寫得難。何似道人焚筆硯。時時把酒對南山。</text>
<title>次魚子游東州道院韻 得江十首 其十</title>,<text>誰知東境臞寒士。曾是西淸侍從臣。種竹種梅還抱瓮。只今猶是未閑人。</text>
<title>從兄子秀。以慶源府使。臨行。請余作詩勸其子勤學。故書以付之。</title>,<text>願渠三復琢磨章。先聖慇懃戒面墻。做得工夫能不息。卽如長在乃翁傍。</text>
<title>簡希仁 申公濟</title>,<text>門外張羅莫自多。我方高枕夢南柯。滿山風雨催春色。問柳尋花肯一過。</text>
<title>釋道悟。持止亭公首題贈其師雪眉詩軸來。付余曰。師臨化。其言如是。予披訖。爲之愴然。書二絶。還道悟。</title>,<text>止亭詩句更堪論。大事了來餘一言。拂拭自然生楚愴。白頭無復故人存。</text>
<title>釋道悟。持止亭公首題贈其師雪眉詩軸來。付余曰。師臨化。其言如是。予披訖。爲之愴然。書二絶。還道悟。 其二</title>,<text>彈指三生不足論。怪師忘死未忘言。禪家衣鉢休輕廢。弟子之中悟者存。</text>
<title>謝開城張都事 玉。以山果，藤杖見遺。</title>,<text>今朝幽興忽相催。霜果知從大興來。安得手携藤杖去。天磨嶺上少徘徊。</text>
<title>謝人饋魚</title>,<text>釣蓑滄澤首空回。肉食多年愧鼎台。此日素書聊自慰。相思魚自故人來。</text>
<title>次子美借宛陵先生集韻</title>,<text>誰謂詩能窮此老。眞榮無若宛陵然。當時一被歐陽賞。又復逢君五百年。</text>
<title>答雄上人。餉龍門山蔬。兼以蠟燭見遺。</title>,<text>上人分餉意如何。慙愧吾生食有魚。永夜小齋明燭坐。却思歸采故山蔬。</text>
<title>次鄭雲卿韻 時爲洪州牧使</title>,<text>別來頗怪信書稀。忽得淸篇爲整衣。五絶七言千百意。半因懷舊半思歸。</text>
<title>次鄭雲卿韻 時爲洪州牧使 其二</title>,<text>五馬恩光世亦稀。只今休悔裂荷衣。九重宵旰勤前席。政最行看增秋歸。</text>
<title>次鄭雲卿韻 時爲洪州牧使 其三</title>,<text>詩酒風流眼底稀。白頭蹤迹愧儒衣。却思風雪關西路。倚馬高吟半醉歸。</text>
<title>次鄭雲卿韻 時爲洪州牧使 其四</title>,<text>老抱多端夢寐稀。中宵耿耿臥連衣。國恩未報身先病。滄澤何因一棹歸。</text>
<title>次鄭雲卿韻 時爲洪州牧使 其五</title>,<text>一任門前客到稀。從來疏放懶冠衣。南牕抵暮支頤坐。數盡寒林倦鳥歸。</text>
<title>又作一絶。以答末章之意。醉鄕何可得也。故鄕亦唯夢歸而已。</title>,<text>落落晨星看漸稀。微霜更奈霑人衣。醉鄕何似故鄕好。夢裏莫言無路歸。</text>
<title>與應卿會飮。次姪生盧禋詠落花嘆韻。</title>,<text>花開時節自多風。花與人顏幾日紅。花自無窮人有盡。強將有盡趁無窮。</text>
<title>別伯氏</title>,<text>平生只解鶺鴒詩。誰料翻傷富貴時。今日相看俱白髮。他宵風雨莫相思。</text>
<title>次訥軒韻</title>,<text>尊俎從容倚運籌。威聲千里壓邊頭。朝家政要平平策。待得功成始擬休。</text>
<title>送李棐仲爲養乞榮川郡守之任</title>,<text>錦衣去作斑衣戲。具慶年今喜懼幷。報國日長親日短。拜章新寵郡爲榮。</text>
<title>送文欽之 敬仝 之任淸風</title>,<text>倚閭白髮三年望。捧檄靑春五馬行。一笑平反無足道。兒心長與水俱淸。</text>
<title>送文欽之 敬仝 之任淸風 其二</title>,<text>一麾出守非今比。白日登仙見此行。寒碧樓中公事了。使君詩興十分淸。</text>
<title>贈月精寺僧</title>,<text>不見吾師十五年。只今眉宇尙依然。金剛淵上中宵話。雪未消時月欲圓。</text>
<title>簡洪子淸</title>,<text>頭流春色果何如。淸興悠悠自不除。今日擬君南道主。百年無愧北山書。</text>
<title>洪州設壽筵。次觀察使孫公 澍 韻。丙寅十二月</title>,<text>百年難必一朝兼。帳外靑旗亦酒帘。欲雨密雲旋不雨。使華終宴未應嫌。</text>
<title>戲贈沈義之 義之記夢爲安東伯</title>,<text>伴食三年活計淸。多君安享萬鍾榮。賦成大小誇奇怪。地下楊雄膽亦驚。</text>
<title>謁宋相公 軼 座上。口號。</title>,<text>相國城東卜築深。只將梅竹作知音。盈盈白蕊森森碧。共是翛然太古心。</text>
<title>重九。與叔達，誠之，君美，仲擧。會于沈百源家。次百源韻。</title>,<text>更把茱萸仔細看。天時已復迫冬寒。淸尊強作南山醉。萬事無如一夜歡。</text>
<title>寄栗亭居士。乞碧桃，葵花。二首。</title>,<text>居士元非與世逃。一生襟韻自林皐。他年不忍專靑鶴。今日何妨乞碧桃。</text>
<title>寄栗亭居士。乞碧桃，葵花。二首。 其二</title>,<text>老仙園裏盡名葩。向日深誠獨此花。培植年年添百本。歲寒分與道人家。</text>
<title>送江原監司 四首</title>,<text>鏡浦分明鏡面開。東溟咫尺是蓬萊。此翁潦倒休輕殺。往日曾題浦上臺。</text>
<title>送江原監司 四首 其二</title>,<text>錦江亭下水如彎。十里煙村罨畫間。當日風流誰最甚。玉堂狂客舞蹣跚。</text>
<title>送江原監司 四首 其三</title>,<text>月精寺裏昔曾遊。八句今聞壁上留。舊約未成頭已白。五臺花鳥定深羞。</text>
<title>送江原監司 四首 其四</title>,<text>臨瀛東閣一株梅。脈脈相逢盡意開。十載塵埃消息斷。送君今日獨徘徊。</text>
<title>徐萬得魚</title>,<text>生盡誠衷歿盡哀。居廬三載絶歸來。親調奠饌供朝夕。忽有除書到草萊。</text>
<title>邦啓守喪</title>,<text>連哭爺孃祖父亡。結廬墳側九星霜。終喪不踏還家路。留得聲名萬古芳。</text>
<title>玉今不汚</title>,<text>早寡伶俜託舅姑。無端行露欲霑濡。此身尙在眞爲累。一死終當地下俱。</text>
<title>戲贈士華。乞扇子。</title>,<text>紛紛褦襶無六月。一一從公炙餘熱。玉堂今日自淸泠。更借半箑蘇肺渴。</text>
<title>訪士華。不遇。戲作。</title>,<text>松陰落落自成蹊。松下故人新卜居。此日相尋更不遇。北山佳氣欲鴉棲。</text>
<title>次義之韻</title>,<text>太息狂言賈少年。睡鄕安穩夏侯仙。平生肯作安邊策。却掃空齋只醉眠。</text>
<title>病眼</title>,<text>天公嗔我太朦朧。更着昏花阿堵中。萬事紛紛吾已矣。何妨咄咄臥書空。</text>
<title>感懷 二首</title>,<text>尙想諸公自切磋。至今爭道得人多。不才久識慙遺補。無事何妨且養痾。</text>
<title>感懷 二首 其二</title>,<text>憶曾數十年前事。自嘆吾身生苦遲。今日更驚非昨日。後來能復幾人知。</text>
<title>菊</title>,<text>世事如今可長嘆。佳期難復兩人同。眼花羞見黃花盛。孤負西山落帽風。</text>
<title>奉呈士華，仲說兩學士。四首。</title>,<text>高名已付宜春子。妙句全輸挹翠翁。老我平生何所恨。且留雙眼送飛鴻。</text>
<title>奉呈士華，仲說兩學士。四首。 其二</title>,<text>大名之下信難居。行己須知自有初。毀譽豈關吾輩事。只今方悔作前車。</text>
<title>奉呈士華，仲說兩學士。四首。 其三</title>,<text>平生出處略相如。此日方知媿有餘。遮莫吾儕太寥落。玉人還近邇英廬。</text>
<title>奉呈士華，仲說兩學士。四首。 其四</title>,<text>今人未可薄前人。少屈那知欲大伸。事業百年難自必。世間何恨失吾身。</text>
<title>竹杖</title>,<text>斲出林中霜雪根。瘢瘡猶帶斧斤痕。殺身堪作顚危用。知爾從前一節存。</text>
<title>謝沈貞之以草稿空冊見遺</title>,<text>懶惰無心賦子虛。蕭蕭雙鬢白紛如。只今得紙將安用。分付兒童學草書。</text>
<title>次李明仲 堣 韻</title>,<text>一札書從湖海邊。觚稜分手憶前年。福州自古風流地。今屬壺公小隱天。</text>
<title>南宮郞官契軸</title>,<text>薔薇花下醉嬋娟。一夢依依二十年。今日風流都付與。▒▒無地▒華顚。</text>
<title>老馬換駒 二首</title>,<text>十年騎此了崎嶇。今日相看氣尙麤。厭故好新人世態。老夫端愧未全無。</text>
<title>老馬換駒 二首 其二</title>,<text>牽出中庭尙一鳴。主人齒髮亦堪驚。暮年容足渾無地。平世才名屬後生。</text>
<title>送金士衡之任江陵 四首</title>,<text>月精名寺五臺山。淸境依依尙夢間。應有居僧迎問我。爲古今日博身閑。</text>
<title>送金士衡之任江陵 四首 其二</title>,<text>二月官梅一樹花。江城春色已無多。使君車騎行差晩。落蕊紛紛奈老何。</text>
<title>送金士衡之任江陵 四首 其三</title>,<text>鏡浦臺前水似天。昔遊猶記白鷗邊。送君今作東陵守。老我將尋南嶽仙。</text>
<title>送金士衡之任江陵 四首 其四</title>,<text>懶性本來怯出門。靑郊未得把離尊。因風數報平安字。餘事悠悠莫足論。</text>
<title>贈叔達 二首</title>,<text>夜飮連明不肯休。吾儕於此極風流。已從造物占長暇。且向宜春作勝遊。</text>
<title>贈叔達 二首 其二</title>,<text>北隣借馬西家僕。南嶽尋花東野芳。萬事不如行樂耳。一生能費幾春光。</text>
<title>戲呈士華 二首</title>,<text>瀨名萬里豈徒然。坐想淸遊瀛海邊。啄盡芙蓉開不得。君家鵝鴨亦鷹綿。</text>
<title>戲呈士華 二首 其二</title>,<text>詩人禁直若登山。窣窣秋聲夜寂然。曲沼荷香猶可嗅。中天月色更堪憐。</text>
<title>贈大用 二首</title>,<text>往時宮醞作重陽。揷帽黃花未着霜。今日一亭眞邂逅。只嫌雙鬢負春光。</text>
<title>贈大用 二首 其二</title>,<text>聯鑣今夕政吾詩。離合誰知自有期。屈指六年重一醉。此生堪喜不堪悲。</text>
<title>登靑鶴洞後嶺</title>,<text>千年靑鶴去無蹤。今日吾儕一醉同。誰識山中夜來雨。十分調護杜鵑叢。</text>
<title>登靑鶴洞後嶺 其二</title>,<text>登山臨水不須秋。暗綠殘紅轉覺愁。若使時從靑鶴醉。人間是處亦楊州。</text>
<title>▒杓直兄作 二首</title>,<text>八十春秋世難有。一家父子獨相傳。吾兄岭齒應過百。夢裏先公與卄年。</text>
<title>▒杓直兄作 二首 其二</title>,<text>官釀庖羞月相繼。人人爭說是家傳。豈但兄身一時幸。朝廷自是重耆年。</text>
<title>山市晴嵐</title>,<text>山家晴亦未見日。非霧非煙渾若迷。我欲扶藜事幽討。望中儻有高人棲。</text>
<title>平沙落雁</title>,<text>一雙二雙集沙渚。一飮一啄相因依。人間着足盡機穽。何似冥冥雲際飛。</text>
<title>漁村落照</title>,<text>世間誰似江頭客。一生不知行路難。短舟載網截前浦。遮莫斜暉無半竿。</text>
<title>洞庭秋月</title>,<text>秋後月光分末毫。水落更覺君山高。幽人松下坐何事。夜半新興生濁醪。</text>
<title>瀟湘夜雨</title>,<text>蒼梧望斷幾千載。竹上斑斑餘淚痕。暝雨如聞鼓瑟響。靑山何處招帝魂。</text>
<title>戲貞之盆竹 二首</title>,<text>花川園裏竹千竿。風籟泠泠六月寒。世態盡緣多故厭。數枚移上小盆看。</text>
<title>戲貞之盆竹 二首 其二</title>,<text>瓷盆玉潔畫堂遮。灌水佳兒貌似花。今日方知移體氣。此若初不慣紛華。</text>
<title>題竹兔圖 二首</title>,<text>春風何處不繁華。桃李無言亦自誇。坐待此君期歲晩。抵今唯有隴西家。</text>
<title>題竹兔圖 二首 其二</title>,<text>後乘聯翩束縛牢。中山無復舊時豪。晴莎飽足機心息。天下何曾易一毛。</text>
<title>題山水圖 二首</title>,<text>枕江亭子好逍遙。遊客乘驢又渡橋。唯有是中無盡趣。尋常不遣畫工描。</text>
<title>題山水圖 二首 其二</title>,<text>茆屋叢篁地自幽。居人應是列仙流。瀛洲此去非無路。已向巖邊具小舟。</text>
<title>重戲貞之</title>,<text>繁華非是此君心。政爾花川愛護深。玆事眞成人養鳥。不如生死雪霜林。</text>
<title>貞之約以雙竹盆見遺。旣而報云。被人竊去。故戲答之。二首。</title>,<text>骨相元非肉食資。俗心惟欲待君醫。誰知凜凜風霜操。亦學舟山夜半移。</text>
<title>貞之約以雙竹盆見遺。旣而報云。被人竊去。故戲答之。二首。 其二</title>,<text>龜屋文軒托契牢。肯知寒士亦風騷。不妨居處隨時改。只倚平生一節高。</text>
<title>哭君美</title>,<text>直卿宰木曾成拱。大曜山亭久已虛。白首又聞君美訃。故人情緖果何如。</text>
<title>哭君美 其二</title>,<text>甲子今垂二紀餘。士林傾倒仰涵虛。典刑從此還無托。悵望名亭只自如。</text>
<title>哭君美 其三</title>,<text>一身多口不遺餘。却掃田園萬事虛。今日還聞賓館復。百年屯蹇莫君如。</text>
<title>哭君美 其四</title>,<text>乖離今已十年餘。契闊還成一夢虛。半歲相從憂患裏。平生交道有誰如。</text>
<title>次德優韻 二首</title>,<text>爲問蒼松幾許高。士林回首想風騷。此身未報溪山債。碌碌如今過二毛。</text>
<title>次德優韻 二首 其二</title>,<text>片心長與白雲高。餘事文章僕命騷。過午安亭猶穩睡。風塵日日事如毛。</text>
<title>記舊。簡江陵金使君。</title>,<text>嶺雪猶殘千尺白。官梅已發一枝新。只今風色應如舊。惱殺前時鏡浦人。</text>
<title>寄明仲</title>,<text>風塵日日病侵尋。更奈親朋闕好音。去歲松齋風雨句。爲君回首一長吟。</text>
<title>奉答明仲和示之作</title>,<text>一春愁病寡參尋。傾倒新傳金玉音。北海淸尊雲雨散。只今無地着高吟。</text>
<title>傷春</title>,<text>杏花能得幾多時。又被東風特地吹。過了一春無一興。病夫從此不吟詩。</text>
<title>書王荊公詩集。贈子眞。二首。</title>,<text>平生心喜半山詩。多病年來力已疲。乞與盅齋崔學士。賞音千載未爲遲。</text>
<title>書王荊公詩集。贈子眞。二首。 其二</title>,<text>楓臺不見已多時。爲問餘花尙幾枝。蛺蝶紛紛過墻去。却應全似半山詩。</text>
<title>送明仲觀察關東 四首</title>,<text>關東奇絶古無雙。之子才華蓋一邦。此去更饒詩眼大。賤夫端欲望風降。</text>
<title>送明仲觀察關東 四首 其二</title>,<text>昏昏臥病一旬強。風雨松齋負別觴。關嶺舊行如夢寐。只今淸興爲君長。</text>
<title>送明仲觀察關東 四首 其三</title>,<text>白雲咫尺是淸涼。甘旨尋常奉北堂。老老還能及人老。尺書時問漢之陽。</text>
<title>送明仲觀察關東 四首 其四</title>,<text>平生報國貴當年。東海分明是日邊。盡使齊民亡歎息。不妨隨意答山川。</text>
<title>夢得詩。有一天雨露。萬里旌旄之語。覺而異之。遂作絶句以自解。時壬申十一月二十七日也。</title>,<text>衰病都無萬里心。寒鄕雨露若爲深。夢中欲解扁舟去。路斷桃源何處尋。</text>
<title>公碩 金世弼 以雀舌茶見餉 公碩時爲湖南監司</title>,<text>平生喜酒頗中傷。剛制年來爲覆觴。忽把湖南甘露椀。解催春色到池塘。</text>
<title>公碩 金世弼 以雀舌茶見餉 公碩時爲湖南監司 其二</title>,<text>春山雀舌最能鳴。龍鳳形骸浪得名。病眼未分魚蟹眼。耳邊時復候蠅聲。</text>
<title>公碩 金世弼 以雀舌茶見餉 公碩時爲湖南監司 其三</title>,<text>小芽猶未辨旗槍。三絶眞成色味香。堪笑無功眞大隘。一生唯解醉爲鄕。</text>
<title>公碩 金世弼 以雀舌茶見餉 公碩時爲湖南監司 其四</title>,<text>紛紛交際不無人。甘壞何如淡以親。強把麴生優劣此。虛庵終亦未同塵。</text>
<title>公碩 金世弼 以雀舌茶見餉 公碩時爲湖南監司 其五</title>,<text>胸中磊隈正須澆。七椀還如勝一瓢。安得與君商略此。靑山有路早招要。</text>
<title>公碩 金世弼 以雀舌茶見餉 公碩時爲湖南監司 其六</title>,<text>門外何須載酒人。風爐雪水亦精神。請君更致題三百。南嶽新芽破早春。</text>
<title>公碩 金世弼 以雀舌茶見餉 公碩時爲湖南監司 其七</title>,<text>一搶餘烈戰胸中。收得降魔不世功。上界還應有虛左。玉川渾欲御淸風。</text>
<title>公碩 金世弼 以雀舌茶見餉 公碩時爲湖南監司 其八</title>,<text>眠魔降罷逆詩魔。擁被中宵七字哦。床下分明聞蟻鬪。免敎身世復南柯。</text>
<title>公碩 金世弼 以雀舌茶見餉 公碩時爲湖南監司 其九</title>,<text>湯餠便便盡日眠。頑然朽木謝攻堅。一甌碾罷心如水。更檢韋編對聖賢。</text>
<title>公碩 金世弼 以雀舌茶見餉 公碩時爲湖南監司 其十</title>,<text>劉伶陸羽不相謀。酒頌茶經自二流。早晩松根如可煮。世間何必董槽丘。</text>
<title>夢得春風吹句句生香之句。語意甚新。遂聯成一絶以續。時癸酉穀日之夜也。正月初八日。爲穀日。</title>,<text>貧士工夫一錦囊。東風吹句句生香。白頭咀嚼無餘味。付與兒曹不敢嘗。</text>
<title>鴻門</title>,<text>楚歌垓下自鴻溝。畢竟劉邦亦詐謀。當日君王能小忍。居巢功業足封留。</text>
<title>四皓</title>,<text>至人隨世本無心。秦漢何曾有尺尋。早爲扶蘇成羽翼。商山千古謾雲林。</text>
<title>賈誼</title>,<text>湘水投文弔屈平。如何緣服自傷生。漢家制度終黃老。一策治安略已行。</text>
<title>朱雲</title>,<text>腰間有劍何勞請。地下無人亦足遊。可惜漢庭槐里令。一生唯識佞臣頭。</text>
<title>七月二十三日。宿靑陽村。三首。</title>,<text>長風將月枕邊明。疏雨無端送一聲。永夜客懷淸不寐。此間更着水禽鳴。</text>
<title>七月二十三日。宿靑陽村。三首。 其二</title>,<text>客窓歸夢未分明。多事溪流作雨聲。老馬終宵飢嚙櫪。披衾危坐待鷄鳴。</text>
<title>七月二十三日。宿靑陽村。三首。 其三</title>,<text>白髮孤吟夜到明。四邊相和候蟲聲。只今海外無雙鳥。何處人間有善鳴。</text>
<title>二十四日。宿鴻山村家。</title>,<text>屈指經行十九年。只今相識半黃泉。白頭多難身猶在。一夜孤燈耿不眠。</text>
<title>書仲說題畫屛詩後</title>,<text>古紙淋漓寶墨痕。靑山無處可招魂。百年寂寞頭渾白。風雨空齋獨掩門。</text>
<title>與叔達，稚圭同飮。叔奮小池上賞梅。醉後縱筆。用叔奮韻。三首。</title>,<text>適庵園裏好池臺。月下芳樽盡意開。莫笑梅花開大晩。慇懃爲待玉人來。</text>
<title>與叔達，稚圭同飮。叔奮小池上賞梅。醉後縱筆。用叔奮韻。三首。 其二</title>,<text>疏疏淡淡兩三枝。山月來尋故故遲。梅影只知今最絶。桂花還惜昨來虧。</text>
<title>與叔達，稚圭同飮。叔奮小池上賞梅。醉後縱筆。用叔奮韻。三首。 其三</title>,<text>滿城桃李靚新粧。解事春風自作忙。莫把群芳優劣此。只應看取本來香。</text>
<title>叔奮和示。又答。三首。</title>,<text>輕姿綽約倚風臺。國色無緣一笑開。賴有嫦娥心事苦。夜深如約過山來。</text>
<title>叔奮和示。又答。三首。 其二</title>,<text>臨水橫斜第一枝。仙葩開晩落應遲。主人肝膽交相徹。香色何曾有蔽虧。</text>
<title>叔奮和示。又答。三首。 其三</title>,<text>玉容顚倒不成粧。叵耐東君大劇忙。記取樽前留一醉。只今詩句有餘香。</text>
<title>書雲卿南行詩卷後。用卷首三絶句韻。</title>,<text>九萬靑冥剩作程。望雲還向嶺南行。躋攀竹嶺橫天半。眼底群峯自覺平。</text>
<title>書雲卿南行詩卷後。用卷首三絶句韻。 其二</title>,<text>一病經旬斷酒杯。門前不見可人來。閑吟鄭子風流作。時聽黃鸝韻綠槐。</text>
<title>書雲卿南行詩卷後。用卷首三絶句韻。 其三</title>,<text>故園歸興不禁長。塵世光陰漸覺忙。鼎水接天輸不盡。扁舟何日扣漁榔。</text>
<title>題礪原宋相公所詠畫魚畫仙帖 二首</title>,<text>世間波浪劇悠悠。得意無多失意稠。何似相忘圖畫裏。翛然隨處自沈浮。</text>
<title>題礪原宋相公所詠畫魚畫仙帖 二首 其二</title>,<text>澹然相對眼中人。今日休言隔兩塵。我亦忘吾誰隱几。一堂同是自由身。</text>
<title>大舜號泣</title>,<text>終身怨慕號蒼天。親豈頑嚚是子愆。底豫竟令天下化。知言幸有孟軻傳。</text>
<title>皐魚立死</title>,<text>風樹哀哀無靜時。兒心罔極有誰知。身隨淚葉從枯槁。永錫還如不匱詩。</text>
<title>夷齊采薇</title>,<text>三千同德盡桓桓。特立斯人萬古間。枉說周家旌淑慝。未聞封表到西山。</text>
<title>周公秉珪</title>,<text>植璧微言應不遲。姬公忠孝有天知。世間難化唯人耳。堪嘆他年跋疐詩。</text>
<title>冀缺相敬</title>,<text>田間相饁敬如賓。只是良彝豈爲人。晉國用賢眞得道。能家未有不能民。</text>
<title>少君婦道</title>,<text>敬戒無違是女恒。少君心服義方曾。鹿車短布從鄕里。門地驕奢莫足憑。</text>
<title>薛包分財</title>,<text>兒罪當笞父實慈。蒸蒸純孝未曾衰。遺財不是求惟舊。得作人兄已我私。</text>
<title>楊播同爨</title>,<text>四海誰無弟與兄。楊家眞得友于情。一門百口常同爨。自是從前愛敬行。</text>
<title>范式死友</title>,<text>飜覆休論死與生。暫時貧富見交情。久要不以幽冥負。只有山陽范巨卿。</text>
<title>仲淹麥舟</title>,<text>憂樂平生亦爲民。麥舟何有舊交親。當時若也慳全付。小范還非養志人。</text>
<title>移菊寄洛西軒</title>,<text>採得南山菊數叢。慇懃爲寄洛西公。重陽爛熳應堪摘。好泛深杯屬酒翁。</text>
<title>送盆梅。奉呈書堂兩學士。二首。</title>,<text>春後梅花問不開。答云須要好詩催。白頭才盡嫌相迫。送與書堂合處栽。</text>
<title>送盆梅。奉呈書堂兩學士。二首。 其二</title>,<text>孤芳端爲玉人開。莫用尋常羯鼓催。此物終須和鼎實。一春霖雨好培栽。</text>
<title>謝松醪。答書堂學士。</title>,<text>嶺上千層湧翠濤。甕中三夜化蒲萄。東湖不隔南岡路。多幸餘波及老饕。</text>
<title>贈友人 二首</title>,<text>往時官事劇奔馳。未有詩篇慰別離。今日養痾渾得暇。望雲聊復賦相思。</text>
<title>贈友人 二首 其二</title>,<text>同朝曾未數過從。更奈關山隔萬重。多謝故情猶戀戀。細書官紙又斜封。</text>
<title>連夜齋宿道觀。有感於懷者。吟成四絶。錄呈止亭相公案下。用資一哂。</title>,<text>暫脫朝簪着道巾。灑然眞界了無塵。書生事業還堪詫。得作人間淸淨身。</text>
<title>連夜齋宿道觀。有感於懷者。吟成四絶。錄呈止亭相公案下。用資一哂。 其二</title>,<text>入夜山風送磬聲。一甌茶罷有餘淸。翛然偶借蒲團睡。夢逐眞人戲化城。</text>
<title>連夜齋宿道觀。有感於懷者。吟成四絶。錄呈止亭相公案下。用資一哂。 其三</title>,<text>玄元宮觀肅淸幽。齋宿渾疑脫謬悠。上界還聞有官府。何如平地得夷猶。</text>
<title>連夜齋宿道觀。有感於懷者。吟成四絶。錄呈止亭相公案下。用資一哂。 其四</title>,<text>三淸泉石故依然。一路潛通小隱天。往日放狂人不見。北山松月政娟娟。</text>
<title>用前韻。再呈止亭。四首。</title>,<text>淸晨盥櫛整衣巾。淨掃仙壇不見塵。讀罷黃庭無一事。却疑還是自由身。</text>
<title>用前韻。再呈止亭。四首。 其二</title>,<text>老境都忘色味聲。非齋長覺此心淸。只嫌麴糱爲災怪。百道防閑若守城。</text>
<title>用前韻。再呈止亭。四首。 其三</title>,<text>四山松籟夜幽幽。白首無眠意轉悠。早晩國恩如報了。一身行止亦何猶。</text>
<title>用前韻。再呈止亭。四首。 其四</title>,<text>紛紛毀譽我翛然。不媿平生有老天。果使西湖勝西子。未應心地着嬋娟。</text>
<title>呈止亭</title>,<text>依舊巖前瀨上風。可堪今日作重封。往來靑鶴還知己。莫道容齋居士慵。</text>
<title>卽事</title>,<text>卜築終南小洞幽。卯申無計得冥搜。偸閑一日忙還甚。要趁新晴看瀑流。</text>
<title>寄友人 三首</title>,<text>平生發願金剛山。魂夢尋常巖壑間。若也一年全得暇。終將足迹遍禪關。</text>
<title>寄友人 三首 其二</title>,<text>今日穎川聞第一。當年江夏號無雙。故人相憶頭渾白。臥聽蕭蕭雨打窓。</text>
<title>寄友人 三首 其三</title>,<text>兩家瓜葛夙相攀。交道眞成伯仲間。今日付君男子事。少年看盡嶺東山。</text>
<title>漢江。送洪大曜之任漆原。</title>,<text>落日行雲已結陰。別情何似漢江深。一樽相屬逍遙酒。只是毋忘在莒心。</text>
<title>三月三日。舟泊豆毛浦。</title>,<text>小棹輕搖漢水涯。一番疏雨捲朝霞。東風未放靑靑出。且向江汀踏白沙。</text>
<title>次徐綏之懶亭韻</title>,<text>莫謂懶亭渾是懶。白頭猶占黑甜鄕。容齋老子慵還甚。吟得新詩未破荒。</text>
<title>戲答蘇彥謙 二首</title>,<text>病裏開緘讀素書。書中還復有枯魚。故情相報須何物。瘴癘他鄕愼起居。</text>
<title>戲答蘇彥謙 二首 其二</title>,<text>上元前歲別情親。晦日今年又送春。嗚咽龍泉流似舊。年年歲歲惱行人。</text>
<title>簡蘇彥謙。求書堂朱粉飾。</title>,<text>唐史詩名天下知。終南書屋海東奇。黃州朱彩長連粉。今日須君潤色之。</text>
<title>四月二十六日。書于東宮移御所直舍壁。</title>,<text>衰年奔走病如期。春興無多不到詩。睡起忽驚花事了。一番微雨落薔薇。</text>
<title>二十九日。再直有感。用前韻。</title>,<text>平世功名敢自期。只今還愧伐檀詩。靑山咫尺無歸路。一任東風老蕨薇。</text>
<title>四月二十八日。靑鶴洞書舍。</title>,<text>少年行樂惜年華。把酒狂歌對落花。老去春心都不管。臥看群綠政婆娑。</text>
<title>後四月初五日。寓直景福宮東宮。偶書。</title>,<text>語言小味鬢添華。腰脚酸鳴兩眼花。爲謝玉堂諸學士。老夫從此可婆娑。</text>
<title>數年前。有人持詩卷示余。乃止亭相公。爲眉上人題也。繼和者殆近百篇。余書兩絶以還。癸未季夏二十有三日。余方賞雨於靑鶴洞書堂。上人袖小軸來就曰。前軸。被人竊去。相公已追寫三絶。又作一律見付矣。余讀之。欣然與上人如舊相識。卽步韻續貂。兩絶則不能記其一語。上人爲口誦。又書而贈。</title>,<text>默契眞成對面論。忘言何處更求言。未能免俗聊相贈。自笑多生習氣存。</text>
<title>數年前。有人持詩卷示余。乃止亭相公。爲眉上人題也。繼和者殆近百篇。余書兩絶以還。癸未季夏二十有三日。余方賞雨於靑鶴洞書堂。上人袖小軸來就曰。前軸。被人竊去。相公已追寫三絶。又作一律見付矣。余讀之。欣然與上人如舊相識。卽步韻續貂。兩絶則不能記其一語。上人爲口誦。又書而贈。 其二</title>,<text>紛紛篇什不須論。相國微時已有言。今日更來求一轉。暮年丘壑意猶存。</text>
<title>邀月臺</title>,<text>尺五城南最快哉。道人舒嘯倚層臺。洞門白日深扃鎖。要待姮娥勸一杯。</text>
<title>花徑</title>,<text>無數幽花隨分開。登山小徑故盤回。殘香莫遣東風掃。儻有閑人載酒來。</text>
<title>檜亭</title>,<text>直節爭稱柏與松。誰知此樹亦同宗。靑山開徑成三益。要待參天葉萬重。</text>
<title>講書臺</title>,<text>翁廢討論兒懶書。名臺之意問何居。臺邊無數靑靑葉。時有山風來捲舒。</text>
<title>泚筆潭</title>,<text>日日詩成拄杖餘。小兒磨墨大兒書。淸潭染盡煙煤色。水底魚愁屋上烏。</text>
<title>南牕</title>,<text>暮年筋力怯崔嵬。高枕南窓寄快哉。一任松聲呼夢覺。多情山色入詩來。</text>
<title>次韻。答李重卿。以紙墨及扇子見遺。</title>,<text>白雪膚從秋水成。玄圭收得紫煙英。封題兼與淸風寄。珍重朋情荷重卿。</text>
<title>次韻。答李重卿。以紙墨及扇子見遺。 其二</title>,<text>畫虎區區竟不成。一名叨竊愧諸英。只今文簿渾無暇。永謝先生與客卿。</text>
<title>題畫 二首</title>,<text>淸晨一炷意難裁。花滿山城酒滿罍。急喚小童供灑掃。幽人儻有抱琴來。</text>
<title>題畫 二首 其二</title>,<text>瀟灑茅茨面水開。荷花十里錦成堆。騎驢亦是忘機客。野鴨相迎不自猜。</text>
<title>和呈 二首</title>,<text>道壇在北道人南。來往前三定後三。他日華封雖更老。一心唯祝壽多男。</text>
<title>和呈 二首 其二</title>,<text>朝簪不似道巾輕。淨界能令俗骨淸。三歲三來公莫怪。一年一度我忘情。</text>
<title>和呈 二首 其三</title>,<text>老來身世已相輕。未肯關心甕裏淸。咫尺溪山還萬里。今宵月色若爲情。</text>
<title>和呈 二首 其四</title>,<text>願借仙禽羽翼輕。泠然旬日遍三淸。歸來更把宜春酒。說盡飄飄遺世情。</text>
<title>和呈 二首 其五</title>,<text>酒頌茶經本重輕。聖稱夷惠有和淸。一甌啜罷還甘寢。夢逐糟丘亦故情。</text>
<title>和呈 二首 其六</title>,<text>士亦從來未易輕。此心隨處自能淸。覆觴三日空吟嘯。春色欺人太薄情。</text>
<title>三月晦</title>,<text>萬事年來已斷情。一杯聊爲送春傾。慇懃更向東風道。少貰殘紅到月明。</text>
<title>薄酒強成一醉。戲作。</title>,<text>督郵雖惡亦風情。一斗能令一座傾。隔霧庭花應笑我。老腸如眼未分明。</text>
<title>盆竹寄希仁。且足前日馬上纔入城門塵滿眼之句。以記一時之興。</title>,<text>白頭孤負白鷗盟。一日奇遊足一生。纔入城門塵滿眼。北窓披拂竹風淸。</text>
<title>答李太叟。寄柑橘索詩。</title>,<text>白頭蒙記屢嘗珍。報答慙無一句新。小紙題封唯藥裹。開緘應亦見情親。</text>
<title>簡李太叟</title>,<text>素書不見亦無妨。雪色麂皮得兩張。矍鑠據鞍非我事。尖靴擬踏五更霜。</text>
<title>謝尹商卿惠凍魚</title>,<text>淸晨誰報故人書。忽見登盤五凍魚。斫鱠更須傾五斗。老夫風味未全疏。</text>
<title>立春</title>,<text>小兒學寫宜春字。稚女能分細菜芽。白髮乃翁年五十。唯將詩酒作生涯。</text>
<title>送黃獻之 汝獻 出守蔚山 四首</title>,<text>一麾屢出數非奇。燕寢淸香正可詩。白首紅塵無好語。微吟聊復別君時。</text>
<title>送黃獻之 汝獻 出守蔚山 四首 其二</title>,<text>嗟余衰懶久離群。此日天涯又送君。別後常應蒙記憶。白雲飛處有停雲。</text>
<title>送黃獻之 汝獻 出守蔚山 四首 其三</title>,<text>五馬行春亦一奇。停驂爲賦勸農詩。吏民盡識遨頭意。今歲耕蠶莫失時。</text>
<title>送黃獻之 汝獻 出守蔚山 四首 其四</title>,<text>吏散抛書意不群。日長鈴閣撫桐君。莫言太守都無事。目送悠然出岫雲。</text>
<title>過沈百源栗亭</title>,<text>寂寞終南處士家。栗亭無主但桃花。只今有酒誰同把。獨自遲回至暮鴉。</text>
<title>哭金仁老 千齡○八首</title>,<text>澤宮相許盡儒宗。曾識宣陵培養功。當日大名君節一。立言無讓廣川翁。</text>
<title>哭金仁老 千齡○八首 其二</title>,<text>先朝實錄待君裁。筆削方看良史才。祗今座右題名記。尙憶相傾洗草杯。</text>
<title>哭金仁老 千齡○八首 其三</title>,<text>伽倻學士袖中章。我輩當時劇病狂。對獄獨知君不愧。精金經火信逾剛。</text>
<title>哭金仁老 千齡○八首 其四</title>,<text>去歲朝京梅雨時。歸來黃菊滿東籬。容齋且作連床話。盤谷終無一日期。</text>
<title>哭金仁老 千齡○八首 其五</title>,<text>忠言諤諤動天扉。行路猶知御史威。可惜朝廷亡汲直。士林相弔涕交揮。</text>
<title>哭金仁老 千齡○八首 其六</title>,<text>病乞閑官擬自便。天恩更許侍經筵。方看寵渥逾三接。何意生涯倏九泉。</text>
<title>哭金仁老 千齡○八首 其七</title>,<text>去年九月葬淳夫。咫尺高陽酹一壺。此日哭君餘病瘦。更堪衰淚灑寒蕪。</text>
<title>哭金仁老 千齡○八首 其八</title>,<text>溫其如玉直如絃。餘事文章更自然。朋舊凋零今略盡。此生誰與送殘年。</text>
<title>哭沈百源 二首</title>,<text>無榮無辱又無求。人道當今沈隱侯。一壑久輕天下半。栗亭寧換岳陽樓。</text>
<title>哭沈百源 二首 其二</title>,<text>君騎靑鶴上靑天。靑鶴靑山迹宛然。白首道人無伴侶。靑春把酒淚如泉。</text>
<title>答山人 舊本。此以下五首。誤入滄澤錄中。今謹釐正。</title>,<text>高人肯愛俗花紅。獨詠山中桂樹叢。却笑未能忘肉味。餘波時復及南翁。</text>
<title>答山人 舊本。此以下五首。誤入滄澤錄中。今謹釐正。 其二</title>,<text>人日登山脚。衰頹甚去秋。塵中無一物。興外獨相求。</text>
<title>答山人 舊本。此以下五首。誤入滄澤錄中。今謹釐正。 其三</title>,<text>安閑爲藥餌。開落是春秋。遠報山中客。長從這裏求。</text>
<title>答春州使君。用前韻。</title>,<text>牛頭寺裏一番紅。轉作人間幾萬叢。若也相逢靑鶴洞。定應惱殺白頭翁。</text>
<title>答春州使君。用前韻。 其二</title>,<text>一身榮又辱。四十九春秋。應被名花笑。如今尙有求。</text>
<title>次叔奮 曺伸 韻 用經旬出飮字。四首。</title>,<text>世間萬事如醉。案上新詩解酲。今日方知止足。百年艱險曾經。</text>
<title>次叔奮 曺伸 韻 用經旬出飮字。四首。 其二</title>,<text>才富何嫌室貧。閉門高臥連旬。黃塵日日衝熱。自笑閻浮妄身。</text>
<title>次叔奮 曺伸 韻 用經旬出飮字。四首。 其三</title>,<text>白頭更着靑衫。依舊塵泥沒膝。却憶南隣老公。超然一世高出。</text>
<title>次叔奮 曺伸 韻 用經旬出飮字。四首。 其四</title>,<text>淸溪白石差差。細柳長松蔭蔭。萬事不如一閑。安能從子酣飮。</text>
<title>簡李太叟 時爲開城留守</title>,<text>已負白鷗浩蕩。且從靑鶴逡巡。病裏筋力都盡。須要短轅獨輪。</text>
<title>路上冒雪。戲作六言二絶。奉呈止亭相公。</title>,<text>止亭窓外聞響。鍾閣街前沒輈。醉後披蓑倒載。依俙滄澤孤舟。</text>
<title>路上冒雪。戲作六言二絶。奉呈止亭相公。 其二</title>,<text>酒力半亡半在。雪花時密時疏。欲知詩思多小。高駕爭如蹇驢。</text>
<title>再呈止亭</title>,<text>把酒常如渾沌。吟詩學得鉤輈。臘前已見三白。老去唯思一舟。</text>
<title>再呈止亭 其二</title>,<text>對雪相公喜客。銜杯宗伯停輈。詩來頓覺風味。回首眞成刻舟。</text>
<title>再呈止亭 其三</title>,<text>浮生此去安適。世事元來作疏。衙退猶堪臥雪。詩成不必騎驢。</text>
<title>再呈止亭 其四</title>,<text>夜泛西湖尙可。晝還滄澤何疏。公今以馬非馬。我亦騎驢覓驢。</text>
<title>再呈</title>,<text>撩亂情懷萬緖。奔忙日月雙輈。忽憶江東鱸膾。不須西子同舟。</text>
<title>再呈 其二</title>,<text>却怪高門觸帽。更驚平地摧輈。天公戲劇如許。何如角巾艤舟。</text>
<title>再呈 其三</title>,<text>北岳南山幾許。相望轍迹全疏。木瓜每辱瓊玖。逸騎肯饒跛驢。</text>
<title>再呈 其四</title>,<text>臘近寒威特甚。年貧酒事全疏。身隨鍾鼓趨省。興在推敲跨驢。</text>
<title>答金欽之 欽祖爲濟州牧使</title>,<text>別來多歲月。夢見未分明。忽得相思字。因知久要情。菊殘霜後色。酒潑甕頭淸。對此翻成歎。無人與共傾。</text>
<title>司諫院契會圖</title>,<text>濟濟群公會。堂堂一代英。馬應人且避。官以諫爲名。封事今還罕。深杯日共傾。非關自取重。正是士林榮。</text>
<title>漢江。送洪大曜之任漆原。</title>,<text>一雨破積熱。六月生高秋。共携渾沌酒。去作逍遙遊。白日澹將夕。淸江逝莫留。故人萬里別。挽袖且優游。</text>
<title>送南一之 孝純 赴任 二首</title>,<text>共理須良守。玆行異一麾。靑山迎五馬。白日媚斑衣。地僻民應少。天災歲屢饑。臨分珍重意。莫惜暫時違。</text>
<title>送南一之 孝純 赴任 二首 其二</title>,<text>末契終誰賴。中年別更難。白頭吾已病。黑綬子猶寬。官事寧遑息。朋情且飯餐。春來有回雁。一一報平安。</text>
<title>送李評事海之關西</title>,<text>關西是雄鎭。幕府要名流。之子儒林秀。惟時物望優。詔書親自選。朋舊惜難留。祖逖鞭須着。班超筆可投。桑弧君定了。蛙井我堪羞。每使邊塵息。方寬旰食憂。高風吹大樹。愛日照輕裘。意重言無已。情生淚不收。脊令鳴徹夜。鴻雁隔連秋。訊問憑行李。勤渠達抱州。</text>
<title>送李守誾之任靈山 二首</title>,<text>從宦非干祿。爲邦得近親。彩衣宜永日。紫綬耀新春。官事須料理。民生要拊循。簿書應有暇。莫惜寄聲頻。</text>
<title>送李守誾之任靈山 二首 其二</title>,<text>昔在艱虞地。俱爲跼蹐身。偸生有今日。把酒話前因。一別何妨遠。深言亦故人。循良非異道。只是不擾民。</text>
<title>登瀛洲</title>,<text>天策名初置。瀛洲望亦優。留連良夜飮。絡繹御廚羞。可惜承恩地。誰陳正始猷。慇懃勸仁義。終幸出仇讎。</text>
<title>曲江春宴</title>,<text>曲江元勝地。春日更淸眞。來作題名會。俱爲報主身。華筵連碧草。仙樂出潛鱗。相戒須珍重。人爭望後塵。</text>
<title>送許硡之觀察湖南</title>,<text>湖南今劇地。方伯古分藩。若要民無訟。須令政不煩。情應投以漆。義忝贈之言。未作東門別。寥寥病掩門。</text>
<title>戶曹郞官契會圖</title>,<text>文簿若雲委。指揮如水流。長才無劇地。暇日足淸遊。聚散由來事。升沈不自謀。他年有相憶。定向此中求。</text>
<title>奉別李太叟赴滿浦鎭</title>,<text>我病方休告。君行告別離。許身忘險難。投筆走邊陲。今日宜高壘。他時莫勒碑。歸來一壺酒。鶴洞更探奇。</text>
<title>奉別李太叟赴滿浦鎭 其二</title>,<text>西邊始多事。論將到吾儒。獸獷防虛擾。兵疲要少蘇。臨戎常緩帶。對士或投壺。胡馬休南牧。驚霆在指呼。</text>
<title>送鄭雲卿歸覲宜寧 三首</title>,<text>早展花磚步。今兼綵服行。玉堂初下直。馹騎復長程。經幄勤三接。儒林擅大名。遄歸催入對。猶得慰親情。</text>
<title>送鄭雲卿歸覲宜寧 三首 其二</title>,<text>白雲闍崛遠。秋水洛江平。歸棹如星火。稱觴共弟兄。朝廷推侍從。鄕曲識恩榮。小什當歌詠。猶堪勸後生。</text>
<title>送鄭雲卿歸覲宜寧 三首 其三</title>,<text>鼎津流浩渺。吾舍在其涯。舊竹應千箇。新梅定幾枝。昔遊渾似夢。未去但吟詩。父老如相問。休言鬢已絲。</text>
<title>銀臺契會圖</title>,<text>身致靑霄上。官居北斗傍。風雲乘際會。雨露荷恩光。妥帖文書少。委蛇日月長。同僚群俊彥。久要一肝腸。</text>
<title>銀臺契會圖 其二</title>,<text>意得須行樂。形忘亦酒觴。太平眞有像。勝事可無忘。摸畫憑良史。流傳奈短章。瀛洲定何似。異世更相望。</text>
<title>世子侍講院契會圖</title>,<text>昭代官無濫。東宮選最榮。職親歸羽翼。地迥擬蓬瀛。自致端非偶。相期要在誠。尋常一幅畫。萬古足留名。</text>
<title>送柳灌之出按黃海道 二首</title>,<text>病臥妨追餞。情深奈贈言。凶荒兼寇盜。死徙少生存。共理須良相。分憂亦異恩。咨詢懷靡及。髫白望行軒。</text>
<title>送柳灌之出按黃海道 二首 其二</title>,<text>昔把關東節。今馳西海軺。簿書渾得暇。詩興政相撩。滿紙能頻記。殊方未覺遙。自慙無好語。更奈鬢毛凋。</text>
<title>刑曹郞官契會圖</title>,<text>漢史稱刑措。周邦美圄空。能令人不犯。只是化方隆。當代平反治。斯民禮讓風。郞官每多暇。杯酒以相同。</text>
<title>刑曹郞官契會圖 其二</title>,<text>交契新如舊。名途遠更通。流傳眞勝事。描畫賴良工。後會愁萍水。今詩記始終。時時爲披拂。白首一堂中。</text>
<title>金吾契會圖</title>,<text>欲識漢刑措。須看周圄空。郞官亦何事。杯酒以相同。托契無新舊。論心有介通。他時共推挽。高步躡冥鴻。</text>
<title>春日。憶田園。二首。</title>,<text>鳴鳩小雨餘。春氣已全舒。但賞風光好。誰知歲月除。此身眞寄耳。何日是歸歟。食肉非吾相。園蔬政可鋤。</text>
<title>春日。憶田園。二首。 其二</title>,<text>春事已強半。吾廬今若何。園梅新破蘤。圃藥競生芽。大澤披蓑釣。空山倚樹哦。他時如更得。誰謂我蹉跎。</text>
<title>鑾坡夜直 月課</title>,<text>日月照東壁。蓬萊接太淸。吹噓自北極。獻納仗諸生。白首終無賴。靑綾每自驚。古來遺補地。不但取虛名。</text>
<title>殘菊</title>,<text>十月鮮鮮菊。無人謾自芳。風流非少日。衰病只空觴。歲晩堪同托。年華更可傷。後時能獨立。不必趁重陽。</text>
<title>送李檢詳 顆 以質正官赴京 代人作○二首</title>,<text>高才仍妙歲。王事更隨親。跋涉寧知苦。驅馳肯爲身。此行今未見。宿契我何因。九萬溟鵬擊。他時起弱鱗。</text>
<title>送李檢詳 顆 以質正官赴京 代人作○二首 其二</title>,<text>萬里經年別。分携在此初。遠遊男子事。壯觀帝王居。翰墨終誰敵。春秋自有餘。平生江海願。可獨愛吾廬。</text>
<title>自嘆</title>,<text>學道終垂橐。謀官却累身。晨鷄仍夜犬。白首更黃塵。抱膝慙諸葛。耕巖憶子眞。吾生祗如此。隱默向誰陳。</text>
<title>偶題</title>,<text>前輩今難得。還從卷上尋。白頭多按劍。萬古有知音。夙昔江湖願。中年翰墨林。病來仍廢忘。更着世紛侵。</text>
<title>與仲說。訪淳夫 鄭希良。</title>,<text>天地窮陰閉。山川積雪餘。薄官渾得懶。淸興不禁攄。竝駕伽耶客。同尋散隱廬。四年湖海夢此。日意何如</text>
<title>贈仲說 淳夫。有衆口那成虎。餘災已及魚之句。余愛其語用之。因以成詩。</title>,<text>慷慨匡君略。平生發軔初。三言成市虎。一網及池魚。名或爲吾累。身今與世疏。安能久居此。我亦賦歸歟。</text>
<title>畫雙兔</title>,<text>白露下秋草。西風生故山。胡然千歲質。幻此一窓間。鷹隼莫深慮。雌雄相與閑。長應嗤禿穎。失足落機關。</text>
<title>早出</title>,<text>積雪旣如許。北風方作難。百年先得病。一日敢求安。凍馬驅頻蹶。綈袍結不完。此生隨萬物。何處更彈冠。</text>
<title>枯竹</title>,<text>翠竹何年種。蕭森一席間。歲寒憔悴色。老去丈夫顏。政爾難孤立。如今得再攀。物微相感動。苦淚滴成斑。</text>
<title>薇垣契會圖</title>,<text>諸彥薇垣會。非才愧濫居。共傾鵝卵酒。同草皁囊書。盡己言無隱。忘形禮自疏。平生唯徇國。衆口更須渠。</text>
<title>送慶可久觀察關東 世昌</title>,<text>病被傷春甚。詩從惜別成。東溟天下勝。玉節丈夫行。暇日宜淸賞。停雲憶友生。吾衰猶舊興。鏡浦瀉空明。</text>
<title>送李希剛 長坤 以虞侯赴平安道戎幕 三首</title>,<text>詩書與弧矢。古昔匪殊塗。此事還今日。吾公信丈夫。和戎宜免胄。訓士好投壺。更後登廊廟。依然九尺軀。</text>
<title>送李希剛 長坤 以虞侯赴平安道戎幕 三首 其二</title>,<text>落落安邊策。堂堂報主身。寵光今日少。患難向時親。數有靑雲薦。毋忘白首人。藥山何忍問。送子淚盈巾。</text>
<title>送李希剛 長坤 以虞侯赴平安道戎幕 三首 其三</title>,<text>方寸今何有。哀哀送此生。鬢從前歲改。詩爲故人成。惡抱非關別。微言要見誠。塞垣戎事少。書札問憂惸。</text>
<title>秋天</title>,<text>秋天無定力。寒日易生陰。雨入深宵響。詩從白首吟。斷蛩聞漸僻。殘燭對空沈。身事煩料理。悠悠盡苦心。</text>
<title>慽慽</title>,<text>慽慽高秋氣。茫茫落日時。又生霜露感。未盡鳥烏悲。眼眚看成黑。顚毛颯以垂。只今方寸志。恐負令名貽。</text>
<title>風樹</title>,<text>風樹多危葉。秋山易夕陽。雁行斜度漢。蛩韻冷依床。病欲侵年至。愁今抵夜長。知音空海內。誰與一商量。</text>
<title>題挹翠軒遺稿後</title>,<text>天欲斯文喪。時如疹瘁章。百身人莫贖。萬古夜還長。翰墨餘三昧。風流盡一場。忍將湖海酒。空酹菊花傍。</text>
<title>題天磨錄後</title>,<text>卷裏天磨色。依依尙眼開。斯人今已矣。古道日悠哉。細雨靈通寺。斜陽滿月臺。死生曾契闊。衰白獨徘徊。</text>
<title>同叔達，公碩。飮明仲家。時。明仲將南歸。二首。</title>,<text>風雨松齋夜。招邀擧別觴。乾坤身老大。湖海興悠揚。剩把詩論聖。還將酒作狂。鷄聲催不散。曉色報東方。</text>
<title>同叔達，公碩。飮明仲家。時。明仲將南歸。二首。 其二</title>,<text>三月淸涼約。平主雲水心。送君先度嶺。數日待同衾。村酒何勞勸。春芳亦可尋。嚶嚶求友鳥。隨處弄淸音。</text>
<title>晦日。同應卿，貞之。餞明仲于門外。姜相國亦出餞。倚松陰休憩。因投謁。醉後。以一律奉呈。</title>,<text>東門送客罷。松籟晩生涼。不使酒杯盡。誰知淸興長。春光郊外最。詩態醉中當。得意須行樂。浮生自渺茫。</text>
<title>明日。追記一詩。呈應卿，貞之。</title>,<text>偶隨車騎出。遠送故人行。詩句無端就。杯尊盡意傾。放狂天與癖。刮目世相驚。倒載從呵禁。風流自一生。</text>
<title>送方太和節度咸鏡南道</title>,<text>朝家重邊鄙。選將待吾儒。在昔賢良擧。維時文武俱。許身期大器。履險若平塗。淸德耽羅服。威名節度須。胡人先北走。銳卒擁前驅。緩帶收全算。深溝戒不虞。士生宜自致。物望未應孤。迂拙唯鉛槧。風塵送兔烏。別懷還作惡。老膽欲成麤。玉帳投壺飮。知君是丈夫。</text>
<title>送明仲歸嶺南</title>,<text>病廢提壺約。愁爲惜別吟。平生多敗意。歲月幾霑襟。已矣歸來賦。凄其山水音。淸涼定何似。爲我謝雲林。</text>
<title>謝明仲以甘旨見分</title>,<text>一別已經歲。相傳唯素書。吾今誰與處。子亦不遑居。宦路窮通異。親年喜懼如。甘珍能遠及。至孝善推餘。</text>
<title>冬官契軸。爲成澤父書。</title>,<text>白首忘形契。靑雲發軔初。官從淸不要。友豈數斯疏。勝日宜杯酒。閑曹絶簿書。尋常渾雨露。報效問何如。</text>
<title>路由湖南。簡南士華。時。爲監司。</title>,<text>往返不相値。窮通元二塗。南中識霖雨。北極待都兪。孑孑身唯骨。呱呱眼已枯。風林偏入耳。反哺有慈烏。</text>
<title>路中。用邵西坡秋懷韻。二首。</title>,<text>歸來猶此路。信宿復誰家。暮雨催行色。霜楓殿物華。始知愁有種。肯謂事無涯。處處黃金菊。依然舊日花。</text>
<title>路中。用邵西坡秋懷韻。二首。 其二</title>,<text>四海非兄弟。吾今念我家。促裝隨北樹。留句問南華。夙昔何多難。浮休定有涯。滿頭新白髮。撩眼舊玄花。</text>
<title>至夜有感</title>,<text>子半潛無眹。天心固已微。一陽來復處。萬物發生機。不息更衰旺。惟危具是非。庖犧何可問。默坐至朝暉。</text>
<title>題禮山衙壁。時堂兄茂伯爲縣監。</title>,<text>十室官無小。三年政有成。心方勞下下。人自易平平。猛虎寧難化。枯荑待發榮。定知循吏傳。不愧舅甥名。</text>
<title>喜雪。示茂伯兄。</title>,<text>往臘無三白。今年失一秋。忽看盈尺瑞。少解左符憂。合浦珠應復。藍田玉已收。還思有寒凍。未忍獨重裘。</text>
<title>二十七日。沙梁阻水。薄晩方涉。</title>,<text>今朝深沒馬。昨日勢襄陵。人似鳧鷖集。身難羽翼憑。滯留頻數米。遲暮懍懷氷。利涉勤僮僕。簞醪謝汝能。</text>
<title>二十八日。早發恩津。</title>,<text>末路倦行李。凌晨還俶裝。秋光雨後得。世味老來嘗。天地幾豪傑。風塵終渺茫。平生仗詩語。三嘆不成章。</text>
<title>礪山道中</title>,<text>水淨見魚樂。風回聞稻香。不辭鞭馬懶。端爲賦詩忙。秋日猶堪畏。幽花只自芳。晩投山際飯。歸路又重岡。</text>
<title>全州懷古</title>,<text>國是甄王舊。人猶百濟餘。山川資躍馬。骨肉喜相魚。一霸功安在。千秋醜未除。衰容兼古意。寒日下空虛。</text>
<title>沙斤驛</title>,<text>秋風古驛道。客子若爲情。雲結慘悽色。水流嗚咽聲。將軍膽無斗。士卒血爲腥。何處是遺壘。四郊今鑿耕。</text>
<title>行色</title>,<text>薄飯依沙際。蕭條行色微。魚遊得水性。鳥語悟天機。役役終歧路。悠悠半是非。秋容易憀慄。不但送將歸。</text>
<title>秋懷 三首</title>,<text>高秋還一雨。庭戶斗生涼。御裌身方穩。嘗新匙忽香。園林將隕蘀。鬚髮已蒼浪。天道平分爾。人情謾自傷。</text>
<title>秋懷 三首 其二</title>,<text>無端殘夜雨。半翳短檠燈。淅瀝添虛籟。靑熒照曲肱。齒齡垂不惑。筋力謝多能。輾轉眠難定。群鷄報夙興。</text>
<title>秋懷 三首 其三</title>,<text>漸老知幽趣。蕭條門巷空。風高將落木。天遠未賓鴻。坐使光陰晩。憑誰懷抱同。時能有佳句。朗詠倚梧桐。</text>
<title>三十日。過八良關。</title>,<text>重關天設險。多壘古屯兵。西日慘無色。寒溪流有聲。當年幾暴骨。異代一傷情。四境今安枕。書生肯自輕。</text>
<title>三月三日。與士華，公碩，叔達，誠之，次野，君美，元友，百源，叔奮。踏靑于靑鶴洞。翌日。遂有作。</title>,<text>三月淸明節。終南石室邊。但傾脩禊酒。不賦踏靑篇。風雪春猶淺。悲懽意自偏。誰知尺五地。亦有此林泉。</text>
<title>贈士華約觀燈 三首</title>,<text>八日觀燈約。南山半月時。告休吾自暇。卜夜子能期。嵒帶雲棲迹。松殘鶴踏枝。相逢須酩酊。後乘載鴟夷。</text>
<title>贈士華約觀燈 三首 其二</title>,<text>平生南萬里。不見二經旬。眠食今何似。風流老自新。短轅頻晝駕。良藥要時陳。莫惜來同醉。吾儕亦故人。</text>
<title>贈士華約觀燈 三首 其三</title>,<text>驪江天下勝。牧老百年身。絶唱久方和。高風君獨親。微茫煙渚樹。縹渺畫船人。昔我曾經過。慙無一句新。</text>
<title>士華次示。又答。三首。</title>,<text>佳氣終南下。幽懷日夕時。但成良夜會。肯與熱官期。有酒還中聖。無花莫折枝。何能控靑鶴。一擧問希夷。</text>
<title>士華次示。又答。三首。 其二</title>,<text>浮生眞是夢。短世幾多旬。作別靑春遠。催歸白髮新。流年如許過。老抱爲誰陳。獨坐聽黃鳥。懷哉金玉人。</text>
<title>士華次示。又答。三首。 其三</title>,<text>泉石逍遙興。塵埃潦倒身。靑山隨處好。白眼少相親。擧酒對明月。吟詩憶古人。醉眠渾不醒。世態一番新。</text>
<title>再和 三首</title>,<text>詩成花落後。興發睡醒時。幽事寧容懶。天遊不待期。新鸎三兩語。垂柳短長枝。酌罷尊中酒。胸懷自坦夷。</text>
<title>再和 三首 其二</title>,<text>身閑知最樂。一日當千旬。官事何曾了。詩懷政爾新。乾坤頭欲雪。湖海迹還陳。對月不同醉。靑山應笑人。</text>
<title>再和 三首 其三</title>,<text>飄蕭雙短鬢。歇後一長身。日覺靑雲遠。時將黃卷親。聊爲無事飮。誰是可憐人。回首南山暮。悠然得句新。</text>
<title>贈公碩。邀觀燈。</title>,<text>明日是休暇。南山曾有期。觀燈仍坐月。把酒更論詩。此樂無相負。流年不可追。醉隨靑鶴舞。塵念忽如遺。</text>
<title>七日。登書堂後嶺。觀燈。次雲卿韻。</title>,<text>靑山今夜月。白首昔年人。節序有來往。風光無故新。多違應物理。一笑亦天眞。僮僕能扶醉。杯行不問巡。</text>
<title>書堂小池。種蓮。留別雲卿。</title>,<text>淸池新種藕。淨院始分襟。懷土小人性。通中君子心。休歌折柳曲。且作愛蓮吟。小雨何須傘。開窓日獨臨。</text>
<title>雲卿次僕襟字韻見寄。走和。時僕適遊南山。</title>,<text>淨業朝分袂。終南暮散襟。塵間寧得句。酒裏可寬心。役役吾堪老。悠悠子獨吟。他時如不負。後嶺更登臨。</text>
<title>八日。與士華，公碩，叔達，太和，誠之，君美，公耳，太柔，叔奮諸君。觀燈于南山之靑鶴洞西嶺。極醉而還。翌朝有作。用前韻。三首。</title>,<text>預作重來約。先愁欲下時。乾坤參濩落。山水一襟期。春酒知三亥。餘花定北枝。醉中眞坦率。荒語不芟夷。</text>
<title>八日。與士華，公碩，叔達，太和，誠之，君美，公耳，太柔，叔奮諸君。觀燈于南山之靑鶴洞西嶺。極醉而還。翌朝有作。用前韻。三首。 其二</title>,<text>懶性無朝暮。書堂臥一旬。宦情今漸薄。山興老猶新。文字從他笑。杯樽要日陳。高吟還大酌。莫謂我閑人。</text>
<title>八日。與士華，公碩，叔達，太和，誠之，君美，公耳，太柔，叔奮諸君。觀燈于南山之靑鶴洞西嶺。極醉而還。翌朝有作。用前韻。三首。 其三</title>,<text>厭厭三夜飮。落落九天身。燈火星辰錯。溪山朝市親。花羞老來鬢。月照醉歸人。佳句時相諱。詩名久日新。</text>
<title>奉寄金元沖 淨○時在讀書堂</title>,<text>咫尺還千里。斯須抵十年。塵容催白髮。幽興尙淸泉。待我煩痾減。從君一榻眠。西峯好雲氣。拄笏幾新篇。</text>
<title>次叔奮韻 二首</title>,<text>盛年留不住。浮世事多端。爲學終虧簣。論交半闔棺。此身供物役。何地遣心安。細雨靑郊外。還思一據鞍。</text>
<title>次叔奮韻 二首 其二</title>,<text>終南好雲氣。其下故人居。酒熟無何飮。詩成細字書。淸泉生石竇。芳草繞階除。高臥多餘興。時時爲問予。</text>
<title>送趙理之觀察全羅道 二首</title>,<text>維南稱劇地。自昔號難治。寬猛要相濟。弛張俱一時。咨詢寧已計。淸白以身推。簿領應多暇。音書莫作遲。</text>
<title>送趙理之觀察全羅道 二首 其二</title>,<text>溝中由已溺。日下每心懸。北極無違尺。南民有二天。澄淸今更見。蔽芾後應傳。暫別何曾惜。相期八十年。</text>
<title>送曹咸陽。用晉川韻。二首。</title>,<text>昔過天嶺郡。百里好溪山。今送公爲守。飜令我不懽。風塵終眼白。泉石已盟寒。安得一麾去。浮休生死間。</text>
<title>送曹咸陽。用晉川韻。二首。 其二</title>,<text>往時携妓飮。北嶽作東山。爛醉非爲虐。微彈足侑歡。煙霞一朝改。風雨十年寒。衰病渾無賴。依俙夜夢間。</text>
<title>送趙理之朝燕三首 乙亥</title>,<text>淸秋元自悲。更與故人辭。老去分襟重。情多出語遲。吾私及餐飯。王事愼驅馳。軟脚還須辦。歸期屈指知。</text>
<title>送趙理之朝燕三首 乙亥 其二</title>,<text>三年乘障罷。萬里泛槎廻。艱險嘗曾遍。胸襟割若開。燕山看在眼。遼海小如杯。男子平生志。知君儘壯哉。</text>
<title>送趙理之朝燕三首 乙亥 其三</title>,<text>淸白畏人知。於今復見之。官居玉堂上。心似布衣時。身健何妨遠。囊空只贈詩。分程正明月。持以當襟期。</text>
<title>題慶可久浩浩亭 三首</title>,<text>臨津流晝夜。浩浩與天通。內相名亭大。文公筆力雄。豈無鷗可狎。應有桂成叢。只是身難退。長歌思不窮。</text>
<title>題慶可久浩浩亭 三首 其二</title>,<text>地勝因人著。亭名以意求。有源能不舍。無欲復何憂。軒冕寧身累。江山不我尤。時從休沐去。更爲俯長流。</text>
<title>題慶可久浩浩亭 三首 其三</title>,<text>獐山高勝處。先子擬菟裘。此日悲風樹。何時免急流。有身供潦倒。無地寄優遊。短髮東華路。蕭蕭又一秋。</text>
<title>寄子淸寓山房讀書</title>,<text>雨作新秋氣。禪房定自佳。小詩堪送老。萬事摠忘懷。對月知相憶。裁詩惜久乖。平生山水願。何日試芒鞋。</text>
<title>寄子淸</title>,<text>世外元多勝。秋來定更奇。西風生爽氣。落日倚筇枝。得句山靈笑。忘機野鳥知。寧無一日約。回首有相思。</text>
<title>題銀臺契軸</title>,<text>內相名方重。銀臺職更親。今時喉舌地。他日股肱臣。交道曾投漆。恩波許批鱗。聯英乘際會。協力盡經綸。天眷勤前席。仙蹤絶後塵。頻傾上尊酒。每賜御廚珍。白首忘形契。靑雲報主身。一心唯鯁撲。久要肯緇磷。繪事傳高會。瀛洲匪異人。大平眞氣像。萬古看如新。</text>
<title>部將契軸</title>,<text>府衛偏裨選。朝廷節制存。淸時無羽檄。暇日或杯尊。離合應難定。浮沈不足論。但令膠漆地。莫作雨雲飜。</text>
<title>二十八日。曉發碧溪村。</title>,<text>明星催曉起。行李語空咻。旅宿無安枕。孤征有暗溝。白雲南嶽古。黃葉碧溪秋。如此終安適。吾生信是浮。</text>
<title>閑亭 亭在泰仁。生員金若晦所構。</title>,<text>天地有公物。靑巒與白川。興亡看利後。風月玩閑前。心定浮沈外。時窮笑語邊。自從尋靜趣。知却有吾天。</text>
<title>題尹彥禮等契軸</title>,<text>勝絶三淸境。招要五士遊。如期山月白。不分石潭幽。酒綠深深酌。詩淸續續投。他年恐萍水。此夜盡更籌。</text>
<title>答宗聖以轎子見遺</title>,<text>又得平安信。難堪喜慰情。乘軒非弟分。拜賜見兄誠。鶴洞松陰碧。屛巖石瀨淸。擔肩聊代屐。遊賞足吾生。</text>
<title>玉堂學士契會圖</title>,<text>今代瀛洲選。仙遊匪異人。靑雲隨步武。秋水讓精神。地與塵凡迥。恩從雨露新。夜前宣室席。日飫御廚珍。共作忘形契。俱爲許國身。丹心期密勿。白首肯緇磷。宮醞時同把。瓊篇或間陳。周詩歌濟濟。王道見彬彬。隔若三千里。生當五百春。一堂魚水樂。數幅畫圖眞。更覺風流遠。相傳聳搢紳。</text>
<title>次鄭雲卿韻 五首</title>,<text>名垂闍崛重。心似鼎津淸。別去音塵隔。書來底裏傾。乾坤容我輩。詩酒自前生。美景思携手。煙花滿洛城。</text>
<title>次鄭雲卿韻 五首 其二</title>,<text>新詩知繾綣。細字看縱橫。此日頭渾白。何時眼共明。江湖魚得計。鍾鼓鳥非情。兩地無窮思。毫端寫不成。</text>
<title>次鄭雲卿韻 五首 其三</title>,<text>乖闊悲今日。遊從記昔年。笙歌留舊歲。紅粉耀西天。行樂如春夢。名途是別筵。相望不相見。衰鬢坐蕭然。</text>
<title>次鄭雲卿韻 五首 其四</title>,<text>鼎台非我分。丘壑憶吾家。今日知魚樂。新篇當馬撾。高吟對疊巘。危坐到棲鴉。安得逢迎地。忘言共點茶。</text>
<title>次鄭雲卿韻 五首 其五</title>,<text>自君之出矣。誰與更論文。歸路還千里。今春又半分。古聲眞寡和。絶足久空群。一字休輕下。黃金直幾斤。</text>
<title>謝定牧鄭熊以靑硯見遺 二首</title>,<text>誰將靑嶺硯。爲寄白頭人。物貴從來遠。情因耐久親。晴窓聊試筆。淨几更無塵。短律吾非報。相知意自珍。</text>
<title>謝定牧鄭熊以靑硯見遺 二首 其二</title>,<text>納淸亭下木。今日幾多株。封植宜須力。風流不可孤。柳條聞繫馬。松蓋待棲烏。更問留題處。溪山似舊無。</text>
<title>答李太叟 二首</title>,<text>獺毛冬自暖。竹簟夏猶涼。寒暄勤遠問。坐臥耿難忘。屈指瓜將及。回頭道且長。秋風靑鶴洞。把酒作重陽。</text>
<title>答李太叟 二首 其二</title>,<text>謬寵君何賀。非才我自知。未便投劾去。端爲報恩遲。止老風流遠。南山物色悲。來書三復罷。雙涕忽然垂。</text>
<title>司諫院契會圖</title>,<text>昭代恢言路。薇垣選國英。身應忠自許。官以諫爲名。上有虛懷待。人爭拭目榮。犯顏心鯁直。草疏筆風生。高會時方勝。淸談坐共傾。流傳誇盛事。邂逅際昇平。相戒須珍重。分明後世評。</text>
<title>戶曹郞官契會圖</title>,<text>生財無異道。但勿奪農時。果使民恒足。何憂國不肥。官曹稀簿領。杯酒罄襟期。他日靑雲上。相規亦在玆。</text>
<title>次韻子美題礪原山莊十二詠</title>,<text>湖海終安適。功名亦儻來。何如占絶勝。時復獨徘徊。落日頻搘杖。西風更把杯。平生如此足。莫受簡書催。</text>
<title>次韻子美題礪原山莊十二詠 其二</title>,<text>奇巖是天作。形狀自難齊。雨過泉微泫。春回蘚自萋。雲林爭向背。石棧互高低。探勝忘歸去。斜陽忽在西。</text>
<title>次韻子美題礪原山莊十二詠 其三</title>,<text>誰知此勝地。近在洛城隈。小築依山迥。淸溪遇石廻。儻能逃物累。何必賦歸來。醉倚雲根暝。全無一點埃。</text>
<title>次韻子美題礪原山莊十二詠 其四</title>,<text>橫脚橫巖上。不知山月昇。風流思謝傅。湖海想陳登。勳業眞騎虎。文章亦鏤氷。何如一丘壑。隨地足堪憑。</text>
<title>次韻子美題礪原山莊十二詠 其五</title>,<text>盥濯隨宜了。心淸體始安。此中渾不俗。非意敢相干。剩得山居趣。休將塵世看。古來稱吏隱。未必掛朝冠。</text>
<title>次韻子美題礪原山莊十二詠 其六</title>,<text>洞門深鎖鑰。一徑入靑雲。蘿葉春成幄。禽鳴晝作群。淸陰時獨息。眞味與誰分。却掃無車馬。高歌到夕曛。</text>
<title>次韻子美題礪原山莊十二詠 其七</title>,<text>相國池臺勝。優遊在暮年。蓮花君子愛。酒興葛天前。水影搖深碧。山光落半邊。風流今孰繼。歲月自迍邅。</text>
<title>次韻子美題礪原山莊十二詠 其八</title>,<text>墻根小梅樹。詩酒昔曾嘗。當日天然白。如今幾許長。物華相代謝。時序有炎涼。何地容吾放。思之但可傷。</text>
<title>次韻子美題礪原山莊十二詠 其九</title>,<text>古櫟重陰合。偏慳一匊寒。風聲聞簌簌。日影漏團團。不顧非爲病。無禽亦自寬。漱淸仍數息。更覺此身安。</text>
<title>次韻子美題礪原山莊十二詠 其十</title>,<text>老楸知幾樹。最愛日中陰。盛夏宜幽憩。新詩可快吟。簪纓狎魚鳥。朝市等山林。俗駕休相訪。高亭深復深。</text>
<title>次韻子美題礪原山莊十二詠 其十一</title>,<text>北山無限樹。奇絶一株松。翠影過三畝。低枝更萬重。常能持漢節。安背汚秦封。桃李何曾數。乘時競爲容。</text>
<title>次韻子美題礪原山莊十二詠 其十二</title>,<text>溪上茱萸樹。橋名是乞靈。春花專正色。秋實綴明星。采擷人安在。浮休夢不醒。只今成宅相。爭說謝家庭。</text>
<title>金吾郞官契會圖</title>,<text>廷平官自重。參佐望惟隆。游刃多餘地。論交有古風。時從文簿暇。更與酒杯同。勝處眞難狀。吾詩愧畫工。</text>
<title>宗簿寺契會圖</title>,<text>從來宗正府。遴選極紳簪。官序有先後。交情無淺深。簿書莫相溷。尊酒聊共斟。白首以爲約。保玆金石心。</text>
<title>禁苑秋晩。應製。</title>,<text>秋晩猶堪賞。西風未作寒。霜饒宮樹色。水到御溝寬。觀德非娛玩。陳詩只肺肝。君臣相戒地。終始保艱難。</text>
<title>題釋行思詩軸 首題。南止亭詩。</title>,<text>斯人嗟已遠。遺迹見向曾。今日非前日。千燈亦一燈。端能蒙妙賞。足以驗高僧。欲試登山屐。禪居問幾層。</text>
<title>金吾契會圖</title>,<text>祥刑行且措。淑問在惟良。永日稀文簿。淸談只肺腸。酒傳韓氏法。花擅白蓮香。共醉緣無事。唯知世俗康。</text>
<title>五衛部將契會圖</title>,<text>邊頭無警急。朝野有歡娛。五衛稀軍令。諸君數酒壺。優游休日事。訓勵亦時須。在昔兵家政。尋常戒不虞。</text>
<title>宗廟祈雨</title>,<text>人事亦難賴。終於神道求。顧非霖雨用。能副旰宵憂。仰視明星爛。旋聞曉漏遒。天心知不遠。昭格在交修。</text>
<title>工曹郞官契會圖</title>,<text>冬官非劇地。夏日有餘閑。得意形骸外。論交伯仲間。江山時把酒。談笑共開顏。繪事兼詩詠。風流孰可攀。</text>
<title>次黃獻之韻 二首</title>,<text>南山同永夕。洛水記流年。聚散元無地。浮沈自有天。生涯行老矣。歸計正茫然。休更論玆事。交遊半九泉。</text>
<title>次黃獻之韻 二首 其二</title>,<text>家居昔同里。交道久忘年。今日無雙士。南州有二天。相逢眞偶爾。一笑各悠然。澆潑何須酒。高談若湧泉。</text>
<title>頃日之會。眞老境一幸。良慰。謹用高韻呈似。斯文風流。可賴此不泯否。又作一律。冀得靑鶴洞留詠。毋惜一揮。止亭詩錄去。想應同余發慨。</title>,<text>鶴洞風流會。那堪問昔年。更無人載酒。只有月流天。陳迹今如許。相思每惘然。須君和高唱。猶得慰重泉。</text>
<title>司饔院契會圖</title>,<text>鼎俎元非賤。鹽梅要待調。官居偏密邇。職事每昏朝。暇日還須醉。晴湖又見撩。他年傳勝會。小詠當風騷。</text>
<title>國葬都監契會圖</title>,<text>同僚情白別。況此共艱難。朝夕相奔走。哀傷一肺肝。交親應有分。離合亦多端。小幅題名記。他時仔細看。</text>
<title>題諫院契會圖</title>,<text>春風須醉倒。休道此官淸。日典皐皮弊。時將鵝卵傾。但知身以許。肯取直爲名。圖繪尋常事。還留後世評。</text>
<title>奉次仲說 二首</title>,<text>一丘猶未定。更復賦秋蟲。旣往祇多悔。與時還尙同。晴窓懷國士。佳句起衰翁。肯作含泥燕。聊爲避繳鴻。</text>
<title>奉次仲說 二首 其二</title>,<text>急流無勇退。晩歲且遲留。病隔親朋問。貧難杯酒謀。斯文猶未喪。此樂欲忘憂。夜夜田園夢。蕭蕭松桂秋。</text>
<title>贈友人</title>,<text>壬戌中秋月。藏魚水石邊。往遊如隔夜。默數已經年。更與斯人阻。誰將此意傳。小齋難獨醉。投筆自茫然。</text>
<title>次仲說</title>,<text>佳節如前日。黃花滿古原。一閑曾不分。勝事要相論。毋岳名應遠。騎臺迹尙存。更敎扶醉去。夜月照空尊。</text>
<title>仲說以盆菊見遺</title>,<text>病眼偏多忌。愁腸忍自煎。寒花故人意。書札一時傳。祗可供怡悅。那堪問歲年。能來三徑主。把酒政陶然。</text>
<title>過雲峯 丙寅九月</title>,<text>戎馬生衰季。眞人命世姿。風雷隨指顧。宇宙出瘡痍。神器資長算。凶徒豈久持。雲山拱北極。堂構念無虧。</text>
<title>月精寺</title>,<text>寶地千年勝。潛通一徑幽。居僧輕歲月。過客惜淹留。飛鳥避靈塔。神龍藏古湫。五臺知不隔。他日得重遊。</text>
<title>與明仲，子眞。飮士華宅。二首。</title>,<text>松齋風雨句。倏忽六經年。復此濠梁得。誰言造物偏。劇談憐舊態。淺酌戒先眠。醉後淋漓筆。他時更惘然。</text>
<title>與明仲，子眞。飮士華宅。二首。 其二</title>,<text>此身非壯歲。作別動經年。白首靑山遠。秋懷落日偏。詩尊容一笑。風雨憶同眠。細算浮生理。相逢亦偶然。</text>
<title>庚辰十月之望。謹奉大用，元之兩公行次。用博旅中一噱。二首。</title>,<text>萬里唯吾子。臨分闕一辭。疏慵吾過矣。安穩子何其。秋盡人猶遠。天空月正規。題封數行字。聊且慰相思。</text>
<title>庚辰十月之望。謹奉大用，元之兩公行次。用博旅中一噱。二首。 其二</title>,<text>分手薰風夕。裁書白雪朝。年光何草草。關海極遙遙。三事寧遑處。朋情謾鬱陶。盤松亭下路。幾日醉連鑣。</text>
<title>禮賓寺契會圖</title>,<text>官事寧辭賤。交情要見眞。同僚誠勝會。暇日是良辰。山影當樽碧。江光入座新。仙凡非異境。咫尺卽紅塵。</text>
<title>無盡亭</title>,<text>高亭新卜地。過客偶留詩。今日聞傳說。南方擅絶奇。江山獨在眼。歲月只生悲。休老終安適。悠悠雪滿髭。</text>
<title>無盡亭 其二</title>,<text>淸秋故人會。白酒洛東涯。身世同浮梗。才名愧落霞。高談爭絶倒。醉墨半欹斜。回首渾如夢。輸君領物華。</text>
<title>無盡亭 其三</title>,<text>坐歎今非昔。飜思後視今。浮雲無定態。逝水有哀音。釃酒還浮白。歌詩當鼓琴。維南行樂地。獨此會吾心。</text>
<title>無盡亭 其四</title>,<text>雨餘山翠重。風過水紋纖。屨覺花香澁。衣從竹露霑。獨遊雖可樂。盡取恐非廉。婦報新醪熟。相酬亦不厭。</text>
<title>無盡亭 其五</title>,<text>海鷗曾托契。官路久迷津。華構占天祕。來觀摠席珍。眼邊無盡趣。物外自由身。爲問長途客。憧憧定幾巡。</text>
<title>簡平安監司尹商卿 二首</title>,<text>近日無消息。因人問起居。名區終古擅。淸賞趁春攄。勝處猶魂夢。重遊奈簡書。風流前後事。一一報何如。</text>
<title>簡平安監司尹商卿 二首 其二</title>,<text>地是麗朝勝。亭因漢使名。溪山元不俗。風月自能淸。封植他年事。登臨一日情。慇懃爲相報。草木待君榮。</text>
<title>宣傳官契會圖</title>,<text>咫尺承恩地。尋常許國身。淸時傳令少。勝日把杯頻。共値風雲會。相期骨肉親。男兒如此足。不必畫麒麟。</text>
<title>答李太叟 三首</title>,<text>忽罷容齋睡。新傳太叟書。遠途驚節改。細字未情疏。舊疾君應力。浮名我尙居。心懷相領略。不必報何如。</text>
<title>答李太叟 三首 其二</title>,<text>往日方休告。離亭闕酒杯。相知瀛海隔。更奈歲時催。書札須頻寄。胸襟得一開。歸來靑鶴洞。頭白共徘徊。</text>
<title>答李太叟 三首 其三</title>,<text>耽羅今太守。滿浦故將軍。淸德陽候伏。威名北虜聞。男兒須歷試。天道自平分。他日巖廊上。期君更策勳。</text>
<title>咸鏡道野人驅逐將士契圖</title>,<text>犬羊隣窟穴。蜂蠆要驅除。戎轂推方急。冥鴻望豈虛。幕賓非外選。廟略在時攄。貔虎威稜內。風雷號令餘。分彊寧拓土。問罪只焚廬。</text>
<title>咸鏡道野人驅逐將士契圖 其二</title>,<text>不殺兵爲武。無虞用亦舒。豐碑功可紀。汗簡事應書。服遠由能邇。圖終自有初。厚恩期莫負。久要幸相於。繪事堪傳後。雲臺未必如。</text>
<title>齋宿昭格署。奉呈止亭相公。</title>,<text>相國忽伻問。道人方坐齋。山容看濯濯。鳥語聽喈喈。割愛醒還好。冥心體自佳。三年三入定。孰謂事多乖。</text>
<title>再呈止亭</title>,<text>平生非麴糱。此老本長齋。幽興隨春蕩。新詩和鳥喈。月光行且滿。山氣漸知佳。後夜猶堪卜。遷延不是乖。</text>
<title>太液芙蓉應製</title>,<text>太液麗昭陽。芙蓉近日光。田田才綠葉。脈脈未紅房。通直由天性。淤泥豈我傷。宸心常愛翫。不是爲花香。</text>
<title>上林垂楊</title>,<text>上苑氣高寒。垂楊翠作團。但看絲裊裊。無復絮漫漫。豈識春華晩。偏承曉露漙。願終依日月。未擬望秋殘。</text>
<title>答李太叟 二首</title>,<text>遠問耽羅牧。寒暄果若何。相知添白髮。一望隔滄波。瘴氣冬猶在。離懷老更多。題封數行字。歲晩愼無他。</text>
<title>答李太叟 二首 其二</title>,<text>坐寒嘉客去。食淡小兒啼。故舊情應至。緘封手自題。寢皮堪暖老。得肉却忘蹄。多愧無相報。何時酒更携。</text>
<title>移菊。寄貞之。</title>,<text>今雨移黃菊。南山是我居。數叢分送似。幽趣問何如。灑落名園裏。逍遙退食餘。秋花行可采。把酒莫相疏。</text>
<title>送尙書狀官 震 朝燕</title>,<text>朝廷多吉士。文武少能全。之子儒林秀。惟時物望偏。談兵曾佐幕。學禮又趨燕。專對詩三百。驅車路四千。觀周如季札。奉使異張騫。稽首瞻天表。歸心在日邊。銷魂梅雨後。屈指雪花前。蟻綠期重把。蟾光問幾圓。吾生行且老。世事動相牽。萬里男兒志。輸君政妙年。</text>
<title>送伯起之任慶州 二首</title>,<text>此別眞堪惜。餘年各已衰。一丘吾未卜。五馬子安之。搖落秋風後。微茫暮日時。相持更相勉。三歲以爲期。</text>
<title>送伯起之任慶州 二首 其二</title>,<text>爲謝揶揄鬼。今年又送人。久居非分地。猶作未歸身。惡抱非關別。深言只是親。平生慳涕淚。此日自沾巾。</text>
<title>驄馬契會圖</title>,<text>自許風霜操。人稱御史才。行行避驄馬。濟濟上烏臺。作契勤圖繪。傳心數酒杯。雲霄方九萬。一擧莫低廻。</text>
<title>送黃叔貢按察嶺東 四首</title>,<text>攬轡出東道。望雲懷北堂。殊恩許榮覲。彩服映銀章。王事寧遑息。親慈未忍傷。徵黃無幾日。拜命更稱觴。</text>
<title>送黃叔貢按察嶺東 四首 其二</title>,<text>平生黃叔度。文字漢西京。又作東門別。那堪北樹情。園瓜期且摘。江鯉可時烹。老子題詩處。尋常記月精。</text>
<title>送黃叔貢按察嶺東 四首 其三</title>,<text>往時遭雨潦。一路名差池。世事眞堪笑。浮生未有期。相逢還作別。把酒且論詩。洛寺宜春軸。乘閑問雪眉。</text>
<title>送黃叔貢按察嶺東 四首 其四</title>,<text>勝絶傳東海。衰遲憶壯遊。臺坪醒走馬。鏡浦醉登樓。遺恨乖皆骨。餘生已白頭。靑春謝吾子。隨意訪丹丘。</text>
<title>答耽羅使君李太叟以香簟，海藿，竹簟見遺索詩。二首。</title>,<text>微軀慙肉食。異味荷吾曹。佐酒宜山菌。調羹得海毛。眞成對几案。未信隔波濤。更憶黃金橘。人應笑老饕。</text>
<title>答耽羅使君李太叟以香簟，海藿，竹簟見遺索詩。二首。 其二</title>,<text>老熱猶餘勢。山堂亦苦煎。慢膚無處着。珍簟有人傳。微拂淸飆起。安眠百疾痊。何能酬厚意。衰語不成篇。</text>
<title>戲贈金震卿</title>,<text>黃鸝樓上客。靑鶴洞中人。薄酒不成醉。黃花空自新。浮沈何足問。離合亦相因。但怪逢迎地。歡情反作辛。</text>
<title>簡李太叟</title>,<text>黃柑與黃橘。傳自故人傍。渡海香猶烈。登盤色正光。但嫌靑鶴洞。不見白雲章。若使郵筒續。高吟擧酒觴。</text>
<title>送曺舜卿歸養。用止亭韻。</title>,<text>永州趨定省。魏闕謝班行。回首靑雲上。承歡白日長。庖廚富甘旨。宴喜共隣鄕。何以祈眉壽。南山對北堂。</text>
<title>送曺舜卿歸養。用止亭韻。 其二</title>,<text>入饌江魚白。稱觴社酒香。君方烏反哺。我久鼠偸倉。皐淚臨風滴。萊衣映日光。平生慣離別。此意獨無央。</text>
<title>宣傳官契會圖</title>,<text>他日干城具。今時侍從班。六韜心已了。兩石力能彎。共際風雲會。相推伯仲間。尋盟非造次。高會絶追攀。報國寧無地。持身亦有閑。平平取靑紫。休要勒燕山。</text>
<title>宋領相 軼 挽詞</title>,<text>昔謁南山第。梅花正滿枝。小詩蒙一賞。大爵亦難辭。屈指無多日。傷心奈有斯。風流兼雅量。端復幾人知。</text>
<title>李同知 安世 夫人挽詞</title>,<text>自出衣冠族。于歸閥閱門。宜家順夫子。積善見諸孫。命矣未中壽。居然作九原。西飛蒿里曲。行路亦傷魂。</text>
<title>沈贊成母氏挽詞 二首</title>,<text>兩大門無敵。三遷慶有開。享年踰耋耄。生子互台槐。白日凋華屋。春風隔夜臺。碑銘托承相。張子未爲才。</text>
<title>沈贊成母氏挽詞 二首 其二</title>,<text>寶劍埋精彩。佳城表吉祥。地靈今有驗。家慶後逾長。幽誌應千字。哀歌盡一章。紛紛來執紼。總是舊升堂。</text>
<title>金領相 詮 挽詞</title>,<text>文章甲科選。經濟中興期。位是群僚冠。淸應百世知。孝深廬墓日。忠在落南時。夙昔推山斗。方今倚蔡蓍。乞骸恩不許。盡瘁死難辭。當宁悲亡鑑。東宮哭失師。一生蒙奬識。此慟奈公私。泣罷無餘血。空歌薤露詞。</text>
<title>姜正郞先君挽詞 二首</title>,<text>有子居郞省。餘年去故鄕。更看朝服侍。得慰鬢毛蒼。世事終難料。浮生已可傷。松楸迎素翣。父老盡沾裳。</text>
<title>姜正郞先君挽詞 二首 其二</title>,<text>白首去鄕曲。靑衫朝日邊。有兒當若此。名世亦多年。共賀門闌貴。那知歲月遷。南人望晝錦。丹旐曉風前。</text>
<title>哭李應敎 孝文字忠元</title>,<text>邂逅與同榜。乖離略七年。初從一日雅。不作對床眠。命矣自先世。居然今九泉。平生故人酒。淚洒菊花天。</text>
<title>哭李參議 均○代家君作</title>,<text>射策聯金榜。論文共石渠。一丘甘寂寞。萬里送吹噓。杯酒中年病。才名結髮初。故人零落盡。白首與誰居。</text>
<title>哭李參議 均○代家君作 其二</title>,<text>門閥三韓右。名聲萬口喧。養痾分御藥。賜告荷天恩。忽忽成千古。堂堂閟九原。平生故人酒。何地更招魂。</text>
<title>閔觀察使 師騫 挽詞</title>,<text>夙昔推忠厚。高名托聖明。分憂專一面。病酒損遐齡。忽忽驚千載。茫茫閟九京。更無身後憾。家法付寧馨。</text>
<title>閔觀察使 師騫 挽詞 其二</title>,<text>早歲登金榜。靑春近玉霄。功名歸聖主。眷遇自東朝。百里恩方重。中年骨欲銷。蓋棺今已了。淚盡楚些招。</text>
<title>朴判官母氏挽詞</title>,<text>七十古來少。八旬今尙強。那知一夢覺。便作百年忙。善慶於斯盛。家聲未遽央。當門仍有子。世世看高翔。</text>
<title>哭金僉正</title>,<text>十室仍黃綬。中年尙黑頭。數奇憎早達。末疾得先收。白日廻長夜。佳城閟一丘。承家歸二子。積慶在千秋。</text>
<title>鄭參判 光世 母氏挽詞</title>,<text>默默終如此。蒼蒼果漠然。九原無起日。一禍更連年。華屋仍長夜。佳城卽舊阡。傳家餘慶遠。繼出子孫賢。</text>
<title>平城府院君挽詞</title>,<text>國在顚危日。扶持待大人。心如伊尹可。功豈霍光親。天室台初坼。雲臺畫尙新。典刑無復見。痛哭爲生民。</text>
<title>哭長妹氏</title>,<text>一室七娚妹。吾門時共推。天乎何所負。今者有如斯。孤子形容毀。慈親齒髮衰。至哀那可飾。臨紙不成辭。</text>
<title>韓司諫 效元 母氏挽詞</title>,<text>德著齊眉日。門高積善餘。彩衣榮養極。風樹歲時除。墻翣回南服。松楸托舊居。東郊千執紼。薤露盡沾裾。</text>
<title>大行王妃挽詞 五首</title>,<text>門嫓塗山正。祥從沙麓開。關雎求淑女。玄鳥降高禖。小海初重潤。長秋遽告災。欲知坤化效。中外哭成雷。</text>
<title>大行王妃挽詞 五首 其二</title>,<text>脫珥基王業。親蠶戒女紅。外家恩不借。南國化如風。夢日天方驗。乘雲事竟空。初陵千歲慶。看取氣蔥蔥。</text>
<title>大行王妃挽詞 五首 其三</title>,<text>昔日登坤極。微臣忝冊詞。那知千字誄。未及十年期。諡法無踰敬。陵名正合禧。非才何敢盡。自有簡編垂。</text>
<title>大行王妃挽詞 五首 其四</title>,<text>德竝塗莘敏。門臨馬鄧高。前星方潤彩。陰曜遽淪韜。萬姓終天痛。群工擗地號。衮衣餘黼黻。曾是手分繅。</text>
<title>大行王妃挽詞 五首 其五</title>,<text>寤寐鷄鳴戒。沈潛女史箴。仁方樛木大。儉嫓葛覃深。永巷春初麗。長秋日已陰。傷心舊繭館。無復翟衣臨。</text>
<title>韓二相 效元 妻貞敬夫人挽詞</title>,<text>福德元天合。如何壽不齊。少延蟬蛻日。猶見帶橫犀。紫誥新增爵。丹旌改舊題。哀榮傾一世。執紼簇輪蹄。</text>
<title>金監司 希壽 挽詞 二首</title>,<text>往歲城南別。臨分更一巵。歸來未數月。奄忽見長辭。故舊終誰在。生涯已可知。西風吹薤露。悽斷不成詞。</text>
<title>金監司 希壽 挽詞 二首 其二</title>,<text>才名推早歲。施用適當時。際遇官方達。驅馳病敢辭。傳家一子足。遺筆四方知。更爲斯文慟。遊塵鎖墨池。</text>
<title>趙留守 舜 挽詞</title>,<text>早從槐院後。晩忝選曹僚。離合無多日。光陰不少饒。遽聞公館復。謾作楚人招。故舊今餘幾。吾生轉寂寥。</text>
<title>哭蘇元友 時爲南原府使</title>,<text>屛巖君舊卜。鶴洞我新居。杯酒期同老。名途自作疏。驚聞訃音至。忽憶別筵初。相持不忍發。淚濕小蘇裾。</text>
<title>滿浦沈僉使 思遜 挽詞 二首</title>,<text>臨事聖猶懼。君胡輕厥身。多才須自惜。異類豈宜親。國在無虞日。天方示變辰。吾私何暇哭。沈痛迫楓宸。</text>
<title>滿浦沈僉使 思遜 挽詞 二首 其二</title>,<text>滿溢當相戒。吾門卽若門。人謀非不至。天道奈難論。風雪春猶慘。煙塵晝亦昏。哀歌酉向酹。儻有未招魂。</text>
<title>李參議 世貞 母氏挽詞</title>,<text>赫世門闌大。宜家婦德全。遐齡逾九十。餘慶見曾玄。返葬從先葬。新阡卽故阡。哀榮無一憾。女史定流傳。</text>
<title>黃長原君 孟獻 挽詞</title>,<text>往日承平相。兒童誦翼成。遠孫膺善慶。昭代擅功名。齒髮踰中壽。班行視列卿。猶纏無限痛。不盡彩衣情。</text>
<title>高判府事 荊山 挽詞</title>,<text>達尊稱爵齒。德又與之幷。夙夜忘勞悴。朝廷倚重輕。功名鎭浮俗。几杖送餘生。一老終難憖。蒼天怨不平。</text>
<title>哭堂兄李監役 荏</title>,<text>自昔有窮士。無如兄最偏。茅茨寧免漏。饘粥每憂煎。葬具依親族。遺資闕寸田。辛勤過八十。一日未安眠。</text>
<title>許監司 硡 挽詞</title>,<text>再出緣何事。朝廷重北門。衆情歸宿望。崇品見新恩。凶訃今胡遽。殊方亦可冤。一杯無路奠。哀挽擬招魂。</text>
<title>閔大司成 壽千 挽詞</title>,<text>君昔遊南序。吾方忝長官。晩年還托契。白首擬同歡。大學班猶屈。中身命可歎。非斯誰爲慟。自古惜才難。</text>
<title>挽詞</title>,<text>結褵配公子。生女見東床。夙著門楣貴。宜膺善慶長。如何年未至。遽爾病爲殃。最是傷心地。慈親在北堂。</text>
<title>貞顯王后挽詞 二首</title>,<text>厚載基王化。陰功啓中興。憂動存寤寐。儉約見綈繒。漢殿尊崇極。周詩福祿膺。鼎湖攀莫及。羽衛托宣陵。</text>
<title>貞顯王后挽詞 二首 其二</title>,<text>其一惟文母。思齊是大任。外家流水戒。內治履霜箴。遽輟東朝養。那堪北極心。須知遺澤在。永世嗣徽音。</text>
<title>朴仲說母氏挽詞</title>,<text>人事哀榮異。天心禍福偏。生爲范滂母。死托伯鸞阡。如此還無憾。他時亦可傳。升堂餘一老。執紼倍潸然。</text>
<title>哭曹二相妹氏 二首</title>,<text>吾家七娚妹。友愛最推名。少歲同貧窶。中年共寵榮。那堪衰暮境。遽迫鶴鴒情。所賴仍餘慶。諸甥總秀成。</text>
<title>哭曹二相妹氏 二首 其二</title>,<text>姊氏身方病。公家事亦殷。未能朝暮省。遽有死生分。逝日嗟難繫。中情隱若焚。空將一杯酒。痛哭向初墳。</text>
<title>哭金子誠 克愊 ○二首</title>,<text>六袠年非夭。三孤位亦尊。盈虧元有數。倚伏本無門。薤露春初謝。泉臺日又昏。家庭賢子壻。猶足慰幽魂。</text>
<title>哭金子誠 克愊 ○二首 其二</title>,<text>君方嬰疾病。我久闕寒暄。交道眞堪愧。人情不必論。幽明今異路。榮悴舊同源。惆悵平生酒。無因酹九原。</text>
<title>沈應敎 彥慶 母氏挽詞</title>,<text>爲母誰無子。如斯見未曾。眼前雙白璧。天上兩靑綾。中壽今無幾。高門古有徵。哀哀風樹淚。行路亦霑膺。</text>
<title>哭外兄柳子榮 仁貴</title>,<text>皓首人惟舊。裶衣位豈卑。功名無汲汲。身世兩煕煕。歸櫬從先兆。傳家足一兒。天倫情自至。衰淚不禁垂。</text>
<title>李領府事 惟淸 挽詞</title>,<text>位與年俱極。心隨日益謙。哀榮今孰竝。寵辱舊曾兼。卜葬依先兆。遺名在具瞻。下僚衰又病。西望淚空霑。</text>
<title>李僉知 誠彥 妻氏挽詞</title>,<text>系出璿源貴。歸從閥閱門。義方資宿稟。內則世共尊。纔聽呱呱泣。翻成孑孑魂。天心應有在。餘慶看來昆。</text>
<title>孝惠公主挽詞</title>,<text>璿源分正派。聘禮選名門。天與柔嘉德。人期福履繁。吉祥初夢虺。凶訃遽招魂。一國無窮慟。慈情迫至尊。</text>
<title>哭伯兄嫂氏</title>,<text>孰竝吾門大。爭如家婦宜。蘋蘩虔祭禮。甘旨奉平時。餘慶期逾遠。沈痾竟莫醫。那堪身後慟。膝下更無兒。</text>
<title>許議政 琮 夫人挽詞</title>,<text>相國遺名大。夫人宿德齊。生兒看顯達。享壽到鮐齯。厚夜廻冥寞。陰風助慘悽。松楸行舊壟。泉路未應迷。</text>
<title>金判書 克成 繼母挽詞</title>,<text>成聘卽爲婦。有男何必吾。執喪宗伯貴。會葬一鄕趨。生死天應定。哀榮理豈殊。曉風吹薤露。和淚灑平蕪。</text>
<title>哭金承旨 未文</title>,<text>玉筍門闌盛。銀臺地位淸。士林爭羨慕。邦國亦光榮。風雪鴒原急。光陰蝶夢驚。平生故舊盡。白首獨傷情。</text>
<title>李知事 自健 挽詞</title>,<text>少時蒙識拔。中歲共艱虞。末路雖成闊。微情久已輸。光陰方七十。勳業亞公孤。平生無一憾。有女亦將雛。</text>
<title>權右議政 鈞 挽詞 二首</title>,<text>運際河淸聖。人如帝賚良。與時安扤捏。若濟作舟航。天奪楊公速。民思叔子長。典刑無復見。勳業在巖廊。</text>
<title>權右議政 鈞 挽詞 二首 其二</title>,<text>廊廟從容日。非才廁後塵。每蒙顏色假。時許酒杯親。托後言猶在。題名墨尙新。思之那可忍。苦淚自沾巾。</text>
<title>成夫人挽詞</title>,<text>門閥三韓右。園林一國傳。鳳遺雛類我。娥竊藥登仙。塵坌凝華屋。松楸接舊阡。哀榮終始事。行路亦潸然。</text>
<title>崔同知 命昌 母氏挽詞</title>,<text>夙著遷坊敎。曾齊擧案眉。生兒看顯達。享壽近期頤。終始無遺恨。哀榮極一時。東風吹薤露。行路亦悽悲。</text>
<title>領相挽詞 三首</title>,<text>相業稱王佐。儒林擅大名。自天隆禮數。與世作權衡。傾倒思推轂。勤勞失養生。斯人寧復見。萬古一佳城。</text>
<title>領相挽詞 三首 其二</title>,<text>白首吾差幸。相知賴有公。交情忘少長。宦路等窮通。後死飜爲累。餘生孰與同。長江流不盡。遺響托悲風。</text>
<title>領相挽詞 三首 其三</title>,<text>可惜西湖水。曾聞卜一丘。亭名端有意。身退竟無由。世事眞難必。人生本是浮。靈轜首東路。何地是菟裘。</text>
<title>黃判書 衡 挽詞</title>,<text>投筆登壇子。穿楊蓋世才。長城方倚重。二豎遽成災。壯略今誰在。浮生儘可哀。同僚情自至。衰淚落漼漼。</text>
<title>送金成之展墓保寧 二首</title>,<text>南州弩矢啓前驅。知是春官上大夫。上塚自生風樹感。下車應爲里門趨。逢迎父老壺漿慶。霑沐恩光雨露濡。歸騎悤悤還曉駕。夜來端復夢淸都。我家滄澤子環瀛。兩地相望咫尺程。人事偏工乖夙願。歲時猶闕展先塋。一生永負承顏地。白首那堪反哺情。臨別無言俱涕淚。錦衣未及彩衣榮。</text>
<title>驄馬契會圖</title>,<text>天街聯轡共蜚英。物論眞難弟與兄。驄馬行行人且避。霜臺凜凜世爲榮。乘閑數醉傳心酒。作契聊尋耐久盟。繪畫題名誠不苟。他時無忘此時情。</text>
<title>湖山秋景○駕幸望遠亭應製</title>,<text>聖心稼穡念艱難。省斂非爲逸豫端。剩覺驩欣闐道左。略容車駕駐江干。平湖媚嫵供新勝。仙樂啁嘈助一歡。每幸不才參扈從。百年猶祝戒遊盤。</text>
<title>仲秋有懷之什。奉寄淸心使君。兼示東江子。</title>,<text>一麾頭白未心降。乘興高樓臥北窓。四海文章唯牧老。百年形勝擅驪江。故人相憶空書札。明月誰同對酒缸。更問洛濱希樂子。幾時鴻雁影成雙。</text>
<title>答奉希樂堂和寄 三首</title>,<text>崢嶸古氣若爲降。夜起彷徨更繞窓。魏闕有時通夢寐。親朋無幾隔湖江。每因惜日空看鏡。強欲澆愁奈罄缸。想得此▒多少思。眼明天際雁飛雙。</text>
<title>答奉希樂堂和寄 三首 其二</title>,<text>赤壁堅城受我降。懸知更進玉堂窓。扶搖意氣輕千里。疏鑿工夫倒九江。擬把俚聲賡濩武。未聞古器數盆缸。空煩隣里驚相問。白壁無端得幾雙。</text>
<title>答奉希樂堂和寄 三首 其三</title>,<text>素志餘生未擬降。老儒蹤迹自書窓。愧將迂拙叨台鼎。豈有涓埃補嶽江。眼病久曾疏簡策。肺傷還欲覆觴缸。一身萬事須料理。白首何因對榻雙。</text>
<title>次申僉知 玉衡 韻</title>,<text>將軍秀句聳詞林。老子時時爲獨吟。已分一揮堪送老。休將餘事謾關心。馮生可笑勤彈鋏。昭氏何須強鼓琴。毀譽悠悠終閉口。向來亦有不疑金。</text>
<title>送黃海南監司 世準 ○二首</title>,<text>九重宵旰爲黎民。一道承宣是重臣。但使拊循皆按堵。何須發摘動如神。璽書行見褒黃霸。百姓終當借寇恂。今日人人推酷似。莫愁西海鬢毛新。</text>
<title>送黃海南監司 世準 ○二首 其二</title>,<text>年吾同戊月差遲。呼我爲兄子亦宜。共郭經時猶未見。殊鄕作別奈相思。自憐職事妨追送。欲說情懷強贈詩。盡使西民無嘆恨。歸來一醉豈無期。</text>
<title>都摠府契會圖</title>,<text>鉤陳周位古稱親。重柄唯宜托重臣。盡選朝廷名望最。頻霑雨露寵光新。時平說劍渾多暇。晝永含杯亦見眞。不必奇功收汗馬。丹靑一幅當麒麟。</text>
<title>部將契會圖</title>,<text>時淸武略未應輕。禁衛褊裨揀選精。自幸百年邊警息。何妨勝日酒杯傾。論交共許膠投漆。報國終期死與生。一幅丹靑傳勝迹。雲臺前古謾虛名。</text>
<title>送蘇彥謙以全州府尹之任</title>,<text>小難今日又專城。鄕里爭知彩服榮。坐使一方歸孝友。行看上最入公卿。靑雲愧我叨非分。獨步期君擅大名。莫怪無端雙涕淚。蓼莪身事鶺鴒情。</text>
<title>送蘇彥謙以全州府尹之任 其二</title>,<text>勝遊猶記抱州城。今日相思異悴榮。未信完山須國士。更論闍崛滯長卿。儒冠得失眞關數。老子浮沈只竊名。待得吾君頭白後。定應知我此時情。</text>
<title>次韻訥軒李重卿 思鈞時爲平安道節度使。二首</title>,<text>堂堂鎖鑰鎭氛霞。一帶湖江不必過。中國深憂非外國。兵家上策自儒家。邊頭跋涉君肱折。世路浮沈我齒多。千里書傳還異歲。相知兩鬢各添華。</text>
<title>次韻訥軒李重卿 思鈞時爲平安道節度使。二首 其二</title>,<text>回首關西縹緲中。先春幸有北歸鴻。輕裘緩帶宜羊子。說禮敦詩定郤公。恩重都忘楡塞遠。心淸還似鴨江洪。詩來撩我衰頹興。擁膝高吟若發蒙。</text>
<title>再次訥軒韻 二首</title>,<text>終南暮靄與朝霞。瞥眼春光二半過。黃閣慙吾空竊祿。玉關知子久離家。故情戀戀渾成隔。新句常常未覺多。握手相逢應有日。却愁容易減年華。</text>
<title>再次訥軒韻 二首 其二</title>,<text>西塞山川指顧中。將軍意氣軼飛鴻。他時定作風流相。今日爭稱矍鑠翁。立志肯爲衰老退。許身惟報聖恩洪。世間餘事君休較。毀譽從來互蔽蒙。</text>
<title>夜直聯句 七首</title>,<text>微涼颯颯屬埤梧。落景看看閃晩烏。伴直有人非孟浩。賦詩餘興自西湖。多生幾被功名誤。知己如今出處殊。且對一杯君莫負。</text>
<title>夜直聯句 七首 其二</title>,<text>玉堂何幸着寒儒。玉堂文酒徵遺事。會意猶能三兩人。邂逅一官眞自幸。吟哦二載亦前因。却愁兒輩知歡趣。與挽淸流洗俗塵。</text>
<title>夜直聯句 七首 其三</title>,<text>儻放中宵半輪影。更思孤艇下龍津。十年隨俗謾浮沈。有口紛紛我欲瘖。靑眼逢君唯一笑。長天對月且高吟。舊遊落落參辰隔。</text>
<title>夜直聯句 七首 其四</title>,<text>世事凄凄風雨侵。只可心思已悽切。匣中誰拂斷絃琴。黃昏秉燭碧梧陰。一箑天風爲散襟。勝事不妨仍卜夜。小詩猶喜細論心。</text>
<title>夜直聯句 七首 其五</title>,<text>何曾燈火愁寒冷。且對宮壺較淺深。世故相違君會否。百年能復幾追尋。相對如今少一人。勝遊剛被鬼神嗔。事無可意唯長嘆。</text>
<title>夜直聯句 七首 其六</title>,<text>興到忘言但任眞。短漏漸看星斗側。近山遲步月芽新。漫空風露添淸冷。身世茫茫更岸巾。長憶庭前臘月魂。只今煙雨自黃昏。</text>
<title>夜直聯句 七首 其七</title>,<text>久嫌苦節難孤立。頗賴淸名尙獨存。造物豈曾解憐汝。春風未敢與稱冤。蓬萊山下眞筌斷。靑鳥冥冥却不言。雨過靑梧快一聲。玉堂眞箇十分淸。奔雲盡日有底意。好鳥弄晴渾不驚。萬事無如開口笑。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。</text>
<title>原州憑虛樓</title>,<text>作意關東使者行。小橋楊柳見春生。流傳文字千年碣。割據英雄一片城。醉倚層樓風是馭。笑摩殘石酒爲名。江山如許終塵土。慙愧區區祿代耕。</text>
<title>次百源韻 二首</title>,<text>誰信人間別有天。一亭眞趣自無前。孤光如約聊當客。細草堪眠不用筵。但對南山歌白石。休將雙耳洗淸泉。散村相托同生死。靑鶴年來負老仙。</text>
<title>次百源韻 二首 其二</title>,<text>幽人新興不禁生。又向林亭曳杖行。只是眼前無俗物。自然雲外發遐情。一番小雨催花信。萬里長風送月明。天下半租吾豈換。忍飢時漱石泉淸。</text>
<title>榴花 月課</title>,<text>不隨桃杏與爭先。別占風光夏五天。絳蕊蒸霞相媚嫵。仙裙裛露作嬋娟。后皇嘉惠生遐域。漢使乘槎問幾年。坐待明珠收萬顆。伏波何用五溪舡。</text>
<title>有感 十一月十七日作。是夕繫獄。</title>,<text>浮世如今萬事新。一官將負百年身。閉門藜藿元非病。立壁圖書自不貧。靑眼相看還按劍。白頭高臥略知津。竹筇蓑笠東江雨。幾日歸歟理釣綸。</text>
<title>罷修撰。除典籍。二十五日</title>,<text>微軀二載汚金鑾。病骨今朝始覺安。百謫固知臣罪大。一官偏荷聖恩寬。死生了了皆前定。翻覆紛紛自萬端。後世豈無容我輩。此身非是坐儒冠。</text>
<title>雪後。示士華。</title>,<text>農家望望占三白。趁臘悤悤自不違。已覺遊塵歸掩擁。更敎新月讓光輝。故人天上妨乘興。病客年來任塞扉。早晩靑衫誠可脫。漁舟相竝曬蓑衣。</text>
<title>復止酒 十二月初一日作</title>,<text>早疑麴糱可藏身。晩托微官喪我眞。病眼卽今非縛律。大杯從此更生塵。却嫌憔悴妨同俗。頗幸矇矓免忤人。七字尙堪輕一斗。坐令寒谷遍陽春。</text>
<title>雁應製</title>,<text>腸斷衡陽道里脩。年年霜露見羈愁。影過淸夜三更月。叫破層霄一片秋。寒暑自知南北信。往來非是稻粱謀。冥冥萬里勤相喚。草澤虞羅莫足憂。</text>
<title>菊</title>,<text>耿介平生自出塵。肯隨凡卉與爭春。十年憔悴離騷客。晩卽田園避俗人。對汝更驚秋日暮。臨風三嗅白頭新。從敎霜雪凋零盡。莫向天工怨不均。</text>
<title>次仲說韻 三首</title>,<text>避俗何須更閉關。出門相識但靑山。病來萬事尤宜懶。秋盡黃花已戒寒。爲有故人同苦調。肯留佳句慰衰顏。天公豈是窮吾輩。默默空令涕淚潸。</text>
<title>次仲說韻 三首 其二</title>,<text>世間何物可相關。只有澄江興碧山。麟閣從來無分在。鷗盟此去肯敎寒。風塵眯我送鳸目。歲月凋君憂國顏。便欲淸談洗芥滯。長歌不必淚空潸。</text>
<title>次仲說韻 三首 其三</title>,<text>佳節昏昏尙掩關。不堪孤坐背南山。閑愁剛被詩情惱。病眼微分日影寒。止酒更當嚴舊律。對花難復作春顏。百年生死誰知己。回首西風淚獨潸。</text>
<title>贈辛德優 三首</title>,<text>眼前乾沒已堪驚。何幸吾猶識老成。寸步過從今有數。暮年離別若爲情。一丘自是平生計。五字虛留後世名。慙愧向來方外契。北門塵土汚簪纓。</text>
<title>贈辛德優 三首 其二</title>,<text>才華不是要人驚。我識先生也自成。智異風霜今日別。金剛燈火百年情。縕袍已了世間事。白髮猶須身外名。臘雪空齋還却掃。肯回靑眼對塵纓。</text>
<title>贈辛德優 三首 其三</title>,<text>細故相尋謾自驚。短衫隨俗竟何成。陽春白雪非吾事。暮雨朝雲亦世情。十載冷官元爲祿。百年高臥更逃名。汪汪萬頃淸無底。每欲憑渠一濯纓。</text>
<title>題李永元所藏秋山圖</title>,<text>傍岸靑楓早得霜。四山佳氣遠蒼蒼。洞房白日松陰靜。瀑布高秋鶴夢涼。一幅風煙元自在。百年泉石可相忘。向來妄作功名意。恐有移文到草堂。</text>
<title>東籬採菊 月課</title>,<text>甲子書來異昔時。一生心事謾東籬。風流自作千年調。骨相元非五斗資。黃菊與吾參晩節。南山撩我有新詩。醉中遣客眠方穩。佳趣寧容兒輩知。</text>
<title>秋霖 月課○二首</title>,<text>十日秋霖學楚吟。閉門容有故人尋。夜堂避漏常持傘。冷竈無煙更爨琴。坐待扶桑開旭日。徑須長劍截重陰。一年力作空沮澤。肯念吾民突不黔。由來未易見天心。</text>
<title>秋霖 月課○二首 其二</title>,<text>六月愆陽八月霖。落木無邊寒悄悄。重陰不解日沈沈。潛鱗得水移新穴。宿羽驚秋墮滑林。聞道繡衣今四出。詔書哀痛恤民深。時分遣御史。察南方諸道災傷。</text>
<title>送咸鏡道趙都事 元紀理之 ○二首</title>,<text>握手相逢說去年。艱難萬里各依然。西湖一語虛狄月。北塞單車正臘天。地接犬羊多反側。歲離飢饉少生全。幕中謨畫歸參佐。聖化從今在布宣。</text>
<title>送咸鏡道趙都事 元紀理之 ○二首 其二</title>,<text>星槎溟海一書生。塞上狐裘更此行。平世功名憎銳速。丈夫心地要崢嶸。摻祛少作經年話。對雨那堪別夜情。萬里寄書常不達。肯將家信問吾兄。</text>
<title>雪中紅梅。應製。</title>,<text>分付孤芳與北風。東皇從此闕全功。嫦娥騰六元相偶。抱節蒼官欲竝雄。自是天眞無俗氣。不妨粧面幻桃紅。若爲更借開顏笑。眼底紛紛一洗空。</text>
<title>雨裏靑竹</title>,<text>此君高節自亭亭。不爲東風只獨靑。義士采薇如許瘦。逐臣遺世尙須醒。寒聲忽送深秋雨。疏韻偏宜靜夜聽。豈獨葛陂能變化。便從今日起雷霆。</text>
<title>烏鵲橋 月課</title>,<text>漢水盈盈界上霄。天孫河鼓隔迢迢。謾憑靑鳥通秋信。更踏香車渡鵲橋。一歲祗堪供短夢。百年無盡又今宵。世間不耐多離別。咫尺長門萬里遙。</text>
<title>謝淳夫。乞烏竹杖。</title>,<text>石交憐我力難持。遠寄斑斑霜雪枝。苦節平生元自直。畏途終始莫相疑。年侵要學壺公祕。才盡慙非杜老奇。欲把吾詩傳兩友。此身林下得追隨。</text>
<title>雪夜。謝李生員見訪。名膂。時年十八。頗能詩。</title>,<text>十日窮閭雪塞門。嫦娥一笑破重昏。可人邂逅渾淸興。勝事從容與細論。半面相看眞莫逆。百年全付更須言。病夫却被多方誤。擬上騷壇探本元。</text>
<title>贈友人 三首</title>,<text>五年蓬館養迂疏。報國無成罪有餘。見倒爭先下瓦礫。故人相戒絶音書。十生九死自憐我。一字千金誰愛渠。題破悠悠付知己。於玆爲累已難除。</text>
<title>贈友人 三首 其二</title>,<text>同朝豈信有離別。不見背秋今涉冬。少壯之年已如此。老衰他日更難容。杜門避謗猶招謗。屈膝爲恭未近恭。萬事周防無一補。任將詩句數過逢。</text>
<title>贈友人 三首 其三</title>,<text>百年出處了如寓。十載簡書疏自謀。病廢應酬門寂寂。室無谿勃境悠悠。未知忌諱奈嘲誚。妄意功名唯悔尤。賸欲從君與聞道。機心不盡恐驚鷗。</text>
<title>走筆。次仲說贈直卿韻。</title>,<text>利慾熏心未易除。此身天地本籧篨。百年長策君能判。一壑相隨我不如。券外才名只招累。世間得失了懸虛。寓庵却掃渾無事。讀盡牙籤萬卷書。</text>
<title>贈直卿</title>,<text>陸沈久作市朝隱。璧立難堪文墨拘。却掃歸來只一日。急流勇退見吾徒。直尋枉尺未爲得。朝四暮三眞自愚。賤子失明自秋晩。強顏於世亦須臾。</text>
<title>除夜</title>,<text>一歲祗知餘一夜。今宵能有幾多時。五更爽氣侵雙鬢。四壁閑愁入小詩。世事不求高枕外。故人堪作晩年期。百年此去須料理。畢竟吾生得自持。</text>
<title>次徐綏之 祉 懶亭韻</title>,<text>自許平生靜者倫。小亭高枕謝冠巾。身閑政爾心如水。意得悠然語出塵。強把新詩消日月。更無長物擾精神。山林朝市元非異。隨分優游亦逸民。</text>
<title>送權子醇 希孟 之任羅州</title>,<text>湖南佳麗錦山城。騎竹爭迎太守行。但使齊民無佩犢。更須春鳥與催耕。臥治此日煩循吏。政最他年定九卿。木浦遙知連漢水。幾時雙鯉爲君烹。</text>
<title>通禮院契軸</title>,<text>濟濟官僚一醉同。碧荷堂上正春風。交情撥置形骸外。禮數雍容杯酒中。今日相看眞莫逆。他時此樂恐成空。畫圖未盡無窮趣。更奈詩翁語不工。</text>
<title>枕流亭。爲李經歷 師淳 作。用止亭相公韻。</title>,<text>宦味曾嘗已白頭。鷗盟相許只靑眸。宿緣未盡開黃卷。萬事無聞枕碧流。浮世不知方外樂。幾人能得死前休。平生滄澤逍遙客。日夜歸心一釣舟。</text>
<title>枕流亭。爲李經歷 師淳 作。用止亭相公韻。 其二</title>,<text>百年林下見斯人。六月淸風爲爽神。江水儘敎胸次闊。雲山不作世情新。定知黃閣詩爭播。莫恐蘭亭跡便陳。海上舞鷗聊問汝。只今誰是自由身。</text>
<title>七月旣望之夜。泛舟漢江。翫月有作。</title>,<text>初秋物色自淸新。旣望孤光愈惱人。擬把漢江當赤壁。何妨壬戌作庚辰。擧尊相屬非無客。擊楫高吟覺有神。但使年年能辦此。不須辛苦學仙眞。</text>
<title>漢城府郞官契會圖</title>,<text>簿書游刃亦恢恢。京兆諸郞摠俊才。吏退便知官事了。公餘聊復酒尊開。靑雲自致應無讓。浮世相逢定幾廻。繪畫分明傳勝蹟。他時摹索重徘徊。</text>
<title>枕流堂 用晉川韻○三首</title>,<text>丈人高臥無長物。月滿淸江風滿堂。半世簪纓眞夢幻。一區花柳可迷藏。閑餘索筆題窓紙。興至持竿上釣航。日日䨟尊須醉倒。風流千古說漫郞。</text>
<title>枕流堂 用晉川韻○三首 其二</title>,<text>漢陰淸致儘多方。一炷爐薰琴一張。尊酒足供千日醉。庭花不斷四時香。功名已付形骸外。魚鳥相忘雲水鄕。吟罷楚騷欹枕臥。月明漁笛隔滄浪。</text>
<title>枕流堂 用晉川韻○三首 其三</title>,<text>籍甚風流傾一世。東皐政爾百年人。接天逝水無回派。委地殘花不復春。謝傅遺蹤堪墮淚。蘇仙寶墨已棲塵。平生最是知音者。晩節耕巖鄭子眞。</text>
<title>歲暮。有懷仲說。二首。</title>,<text>百年無幾歲云暮。一事不諧行且休。唾面待乾尙可忍。曲肱飮水豈吾羞。美人何日得相慰。懷抱此時難自由。縱未成言已心會。儻能歸去與同舟。</text>
<title>歲暮。有懷仲說。二首。 其二</title>,<text>歲律其暮只今日。我思者誰無故人。今日苦留不肯駐。故人何處與爲隣。吾生如此已堪笑。世事多端空自春。獨立東風問冥漠。百年能復幾霑巾。</text>
<title>贈仲說</title>,<text>文章四海伽耶伯。句法詞華獨老成。游刃恢恢破餘地。高懷一一撥生平。斷絃不遇知音賞。投壁寧辭按劍驚。儻許詞壇參末契。百年安用守虛名。</text>
<title>與仲說。遊士華北園。</title>,<text>一笑相逢便有餘。溪山應是百年初。淸流豈解俗人意。蒼壁猶堪大字書。勝目劇談聊偶爾。歲寒身事更何如。醉來快讀歸來賦。萬古高風爲起余。</text>
<title>有懷仲說 二首</title>,<text>別來深識故人情。病眼何時得再明。細草無端春自綠。寒梅欲動月初盈。百年生死終誰在。半世顚狂已可驚。此去徑須謀二頃。更容衰朽卜柴荊。</text>
<title>有懷仲說 二首 其二</title>,<text>十日昏昏鎖棘圍。暗中朱墨莫依俙。不堪春物催成晩。可歎吾生喜巧違。上策無如鄕里老。短筇須趁蕨芽肥。故人更有田園賦。歲晩扶携共葛衣。</text>
<title>直卿將返嶺南舊居。詩以寄之。二首。</title>,<text>平生不耐簿書叢。投笏歸來四壁空。直道寧爲兒輩屈。高名自有後人公。十年塵土雙靑眼。萬里江湖一禿翁。此別應須各努力。春風日日送冥鴻。</text>
<title>直卿將返嶺南舊居。詩以寄之。二首。 其二</title>,<text>俗眼區區窺一班。斯人自是義煕間。掛冠已了丈夫事。握手肯爲兒女顏。平日交遊盡寥落。暮年歸去得追攀。白頭於世闕知己。却掃從今深閉關。</text>
<title>立春後有感</title>,<text>歲前春色動江干。屋角微暉破薄寒。種髮自然無數白。寸心寧肯一分寬。南園細菜人初摘。暘谷涓流雪已殘。獨立春風雙涕淚。百年身事轉艱難。</text>
<title>除夜</title>,<text>寂寞殘燈耿不眠。寒鷄遠近曉聲傳。一生多難身仍病。百計無成歲自遷。何處溪山堪白首。向時聲利枉靑年。五雲更待還丹熟。爲問方壺度世仙。</text>
<title>新春</title>,<text>去年正月氷猶壯。正月今年草已芽。遠水含風鱗甲縮。小禽迎日語音誇。宿緣未盡唯文字。老境無心向物華。獨坐晴簷搔髮罷。土罏新火試新茶。</text>
<title>有感</title>,<text>兩眼昏花腰脚鳴。鬢毛蕭颯骨崢嶸。藝成刻楮終安用。心似傷弓每自驚。春水牽愁初蕩漾。雲山撩我大分明。十年孤負幽棲願。使合從玆學耦耕。</text>
<title>人日</title>,<text>玆晨何幸値天晴。睡起排窓眼忽明。造物定應哀老子。春光寧復慰餘生。雪消細草靑靑出。風暖幽禽款款鳴。政使上弦饒月色。只今懷抱爲誰傾。</text>
<title>初九夜。與平甫，望之，叔達。飮子眞家。明日。又約遊南山。以一律呈子眞。兼示諸公。</title>,<text>相逢作樂未應慳。我自無官君亦閑。明月只堪吾輩當。濁醪能挽古風還。逼人春色還餘幾。入眼靑山足一攀。醉後長吟聊偶記。荒詞狂語莫須刪。</text>
<title>平甫， 繼衡 叔達，思仲，明之，誠之，灌之，仲擧。會南山下。以餞吾行。極醉抵夜而還。朝賦一律。</title>,<text>夜醉南山倒載歸。解酲還欲典春衣。便從方外窮登眺。未見人間有是非。將別己懷三日惡。空名無救一生饑。此行更作遲遲歎。鼎水東風蕩釣磯。</text>
<title>舍人司蓮亭聯句。奉呈晉川相公。姜渾</title>,<text>明月欲高荷氣馥。淸宵將盡酒杯深。次公狂態人爭笑。安石風流世久欽。犀帶何如靑帶重。橫琴不似束琴音。得陪杖屨從今始。醉興詩情擬討尋。</text>
<title>送咸鏡道尹觀察使珣</title>,<text>墨頭爲相擅英聲。把筆橫弓意氣傾。今日北門須鎖鑰。向來南道見澄淸。病胸未把東郊酒。作惡那堪中歲情。旌節晝閑公事少。時憑驛使問書生。</text>
<title>送李子靜以管押使赴京 二首</title>,<text>風雪交催使者軺。皇居北極路迢迢。燕臺從昔勤求駿。丁鶴如今又過遼。山海儘敎胸次壯。光陰肯惜鬢毛凋。小言擬續陽關疊。眼斷寒天政泬㵳。</text>
<title>送李子靜以管押使赴京 二首 其二</title>,<text>恭承朝命指燕陲。枉訪寒居作別離。弧矢四方男子志。春三正月帝鄕期。簿書未判留連飮。衰疾還慙綺麗詞。少日經行今歷歷。爲公回首鴨江湄。</text>
<title>代書。謝叔達，承旨藥物紙筆之惠。三首。</title>,<text>十年憂患病相謀。始悟餘生是一仇。心緖若驚難自定。眼花如許不曾收。靑雲此日容高步。明月他時有暗投。好試六經陶鑄手。莫將幽夢惱政洲。</text>
<title>代書。謝叔達，承旨藥物紙筆之惠。三首。 其二</title>,<text>山廬終夕不成眠。風樹無端歲自遷。豈是餘齡堪把翫。強將良劑漫包纏。百年身事憑知己。平日襟懷有老天。夜月高門誰剝啄。開緘應復一茫然。</text>
<title>代書。謝叔達，承旨藥物紙筆之惠。三首。 其三</title>,<text>雪色藤膚價比金。黑頭毛穎擅書林。小人拜辱眞成幸。良寶稱冤定自深。眼病尙堪無恙報。年衰時復斷腸吟。瓊琚木李元非稱。此老平生盡苦心。</text>
<title>感懷用益齋韻</title>,<text>多難纍然一病夫。人間隨地盡窮途。靑山在眼誅茅晩。明月傷心把筆孤。短夢無端看穴蟻。浮生不定似檣烏。只今嬴得衰遲趣。聽取兒童將白鬚。</text>
<title>宗聖以謝恩使朝京。詩以送之。二首。</title>,<text>騷騷行李又朝天。王事何曾怨獨賢。來往慣看華表鶴。馳驅仍着祖生鞭。鴨江過臘風猶雪。燕邸逢春日抵年。道阻未成辛苦話。小詩聊續鶺鴒篇。</text>
<title>宗聖以謝恩使朝京。詩以送之。二首。 其二</title>,<text>少年經涉不知難。平日胸懷剩得寬。柴市淸風吹鬢豎。金臺殘日墮空寒。只今兀坐成癡絶。謾把陳言試筆端。願購皇明一統志。白頭方愧井天觀。</text>
<title>立春後有感</title>,<text>慈烏淸曉報春歸。宿草將芽力尙微。大運幾何終復始。浮生到此是耶非。魂堂又更新楡火。手線猶殘舊綵衣。未死還應托山足。湖田數頃願無違。</text>
<title>奉寄子眞</title>,<text>躑躅臺邊寂寞人。春風却掃白頭新。市門三語自成虎。陋巷一瓢猶拾塵。仕已久能無喜慍。但磨寧復有緇磷。落花啼鳥身多暇。定有詩篇更入神。</text>
<title>過威平公墓 洪公允成</title>,<text>當日壺方一草廬。欻然華屋蔭渠渠。時來雲雨經營會。事去松楸翦伐餘。過客心傷荒隧下。遺民眼見布衣初。豐碑剝落無人打。今古靑山只自如。</text>
<title>礪山道中</title>,<text>半生憂患二毛新。匹馬天南潦倒身。一事不諧歸去晩。百年餘幾往來頻。靑山得句將搖落。白雨淹人作苦辛。吟罷無端問前路。西風衰淚濕行塵。</text>
<title>將登京路。有懷子眞。</title>,<text>半月樓中一夜同。別來三見月輪空。簿書得句君應暇。霜露驚心我自窮。此日未回東首馬。他時恐斷北賓鴻。願憑魂夢傳消息。更奈蕭蕭落木風。</text>
<title>題畫。爲永元作。四首。</title>,<text>山花爛熳柳交陰。春色如今深復深。獨鶴相忘不飛去。高人却掃絶參尋。平生未了歸來約。老去猶存湖海心。對此還疑出塵界。嗒然時復一長吟。</text>
<title>題畫。爲永元作。四首。 其二</title>,<text>月色中天如許明。此間更着竹風淸。固知世上無玆興。誰信琴中有古聲。歸去與君成契闊。滄浪容我濯冠纓。紛紛褦襶何須數。觸熱黃塵滿面生。</text>
<title>題畫。爲永元作。四首。 其三</title>,<text>四序平分秋最悲。蕭蕭木葉已辭枝。畫圖寫出無窮意。詩句吟成一段奇。瀑布定從天外落。松陰不覺坐來移。仙禽對我如相笑。白首塵籠棲息卑。</text>
<title>題畫。爲永元作。四首。 其四</title>,<text>歲晩窮廬雪正深。四山松檜壓沈沈。候門稚子能迎客。乘興幽人更抱琴。不可無詩供一詠。還應有酒要同斟。對渠非夢復非幻。路斷剡溪何處尋。</text>
<title>次浩叔承旨見寄之什</title>,<text>湖海淸遊迹已陳。白頭乾沒闕相親。鼎津南望還千里。華嶽今來又一春。池上鳳毛君自致。山中桂樹我何因。無端更起悠然趣。定是先生語有神。</text>
<title>次浩叔韻</title>,<text>鳳沼詩來句句新。謫仙還是惜餘春。虀鹽芹館身無暇。綸綍銀臺職最親。歲月悠悠催節換。心懷默默向誰陳。終南華嶽如相笑。咫尺眞成隔兩塵。</text>
<title>約叔達登南山賞春。因雨不果。以詩寄意。</title>,<text>南山春色已無餘。風雨緣渠遽作疏。敗意可嗟浮世事。安心還把古人書。百壺要判連宵飮。一壑何能接洞居。後日躋攀知不惡。却愁淸景墮空虛。</text>
<title>再奉叔達 二首</title>,<text>文字平生不顧餘。邇來玆事頗相疏。傷心稍稍深杯酒。病臂時時大筆書。一歲芳華垂已矣。百年身世竟何居。楊雲寂寞門還掩。自是無心賦子虛。</text>
<title>再奉叔達 二首 其二</title>,<text>撩眼春光小雨餘。桃花開盡杏花詠。力貧足辦尋常債。乘興頻回咫尺書。白髮多年爲物役。靑山何處是吾居。蘧然一夢還推枕。始覺人間萬事虛。</text>
<title>再奉叔達 二首 其三</title>,<text>十年憂患不遺餘。平世功名秪自疏。抱璞肯垂和氏淚。入城莫遺子公書。一心黃卷同生死。久要靑山對起居。有酒徑須相就飮。三春花事漸成虛。</text>
<title>落花</title>,<text>小雨眞成羯鼓催。顚風更奈俗心猜。餘香脈脈隨泥土。落蕊紛紛點酒杯。代謝物情何足數。往來人事儘堪哀。空庭獨下還長笑。爲問東君幾度廻。</text>
<title>書堂有懷浩叔承旨</title>,<text>憶曾聯袂拜恩廻。長夏高堂好抱開。夢筆尋常揮落日。賓筵取次倒空罍。靑雲自致應無暇。白首重來奈不才。把臂同臨何可易。小池依舊碧於苔。</text>
<title>寄子眞</title>,<text>昨來南岳觀燈會。遠憶中原把酒時。形影每怜雙潦倒。江山相望兩支離。達川渺渺遙通漢。黃鳥嚶嚶定入詩。雁縱不回魚自到。何能長跪一吟之。</text>
<title>送雲卿歸覲豐基 二首</title>,<text>書堂吟嘯不多時。世事無端遽作離。同郭風塵猶未見。異鄕魂夢奈相思。白雲過嶺荊花竝。雌閣稱觴彩服宜。老子送君情更惡。餘生淚盡蓼莪詩。</text>
<title>送雲卿歸覲豐基 二首 其二</title>,<text>交道平生不自輕。白頭靑眼爲雲卿。小塘種藕詩同就。北岳觀燈酒共傾。末疾閉門憐我老。班衣懷橘羨君行。歸來奇貨奚囊滿。定被尋常按劍驚。</text>
<title>題禮曹郞契軸</title>,<text>春曹遴選屬群賢。濟濟才名盡妙年。地位爭瞻天上客。風流自許飮中仙。一時論契無新舊。萬里長途有後先。他日毋忘今日意。分明繪事又詩篇。</text>
<title>送金節度使 錫哲 赴咸鏡南道</title>,<text>分閫將軍挾鉞行。邊頭草木識先聲。風塵遠靜黃楡塞。刀斗常閑細柳營。緩帶投壺眞樂事。傳杯走筆亦平生。馭戍上策非難了。只在吾民不見兵。</text>
<title>司諫院契會圖</title>,<text>正坐諸公捧藥時。薇垣高會衆人知。日長聊復稱鵝卵。官冷何妨質豹皮。醉後風流端不淺。歲寒心事要相期。寫眞自有良工筆。記興猶須老子詩。</text>
<title>次洪子美 時爲黃海監司</title>,<text>洪崖詩句起衰年。一度吟來一惘然。淸夢幾回增繚繞。白頭誰復鬪嬋姸。已知靑眼行相對。不用枯腸謾自煎。盡使西氓無菜色。日高空館試安眠。</text>
<title>簡子美兼謝楮生石鼎之惠</title>,<text>西郊別後日如年。尺素披來倍黯然。白髮一時添種種。淸光兩地照娟娟。藤膚枉被秋蛇汗。山骨還容雪水煎。准擬對床風雨夜。評茶論字不須眠。</text>
<title>工曹郞官契會圖</title>,<text>同時同氣又同僚。盡是蜚英托聖朝。長日已知官事少。澄江更遣世緣消。風流定入詩人詠。形勝須憑畫史描。努力襟期誠不淺。他年步驟在靑霄。</text>
<title>霜臺契會圖</title>,<text>霜臺地迥足淸風。四六諸賢望又隆。凜凜相知腸是鐵。行行且避馬爲驄。許身共擬靑雲上。托契終期白首同。繪畫爲傳今日勝。題名無愧後人公。</text>
<title>題雪眉詩軸</title>,<text>雨裏偶逢靑鶴洞。夢中曾識止亭詩。一言我自生靑眼。萬里師今已白眉。世路風塵成齷齪。雲山甁錫愼携持。萍蓬四海無根蔕。他日重尋未可期。</text>
<title>答金成之 時爲關西監司。以馬尾笠虎皮方席，唐本文鑑見遺。</title>,<text>馬騣高笠虎皮茵。厚意慇懃荷故人。把盞半欹慵不整。閉門穩坐暖如春。身閑往往披文鑑。酒渴時時憶凍鱗。此物正堪林下用。白頭慙愧尙逡巡。</text>
<title>銀臺契會圖</title>,<text>內相今時職最親。銀臺密勿掌絲綸。名高紫極星辰上。身沐淸都雨露新。報效有期忘夙夜。追攀無路擬仙眞。風流圖繪誠非偶。走卒爭知六侍臣。</text>
<title>送金震卿出牧驪州 二首</title>,<text>少日相忘到白頭。風波末路共沈浮。一麾出守君爲得。三命循墻我未休。牧老數篇吟送老。驪江千頃對消愁。此行堪嘆還堪羨。平世功名足作州。</text>
<title>送金震卿出牧驪州 二首 其二</title>,<text>病怯春寒闕祖筵。老無詩興奈離篇。浮生到此眞堪笑。萬事從今只自憐。作惡懸知中歲態。加餐休惜素書傳。何時共醉淸心酒。穩倚驪江下水船。</text>
<title>送曺億之 閏孫 出鎭關西 二首</title>,<text>冥鴻自是着功牢。詩學諸家武六韜。一世大名歸將相。九重隆眷異賢勞。定知北虜心先喪。從此西民枕復高。麾下日長刀斗靜。不妨隨意事風騷。</text>
<title>送曺億之 閏孫 出鎭關西 二首 其二</title>,<text>矗石城頭學士臺。秋風把酒共徘徊。衰年漸覺無餘興。高會何由得再開。伏枕我今疏筆硯。擁麾公爲靜氛埃。此行更過金方伯。勝處還應記不才。</text>
<title>偶吟</title>,<text>旅夢寒宵斷復連。那堪愁病過年年。故園有約行投老。世事無端動被牽。醉裏狂言聊偶爾。鏡中衰鬢轉蕭然。餘生若也優游得。何必區區強學仙。</text>
<title>次止亭韻</title>,<text>分占南北兩林巒。朝暮風煙只往還。勝日偶逢高蓋屈。幽花尙有數枝殘。我能把酒寧辭病。公爲懷人暗慘肝。過眼悠悠多少事。餘生更閱幾悲歡。</text>
<title>次止亭韻 其二</title>,<text>車馬聯翩入洞巒。少年情興亦追還。酒開小瓮知初熟。花對孤盆惜欲殘。歲月蕭蕭雙鬢髮。風塵耿耿一腸肝。此身便覺簪纓重。不似前時放浪歡。</text>
<title>次止亭韻 其三</title>,<text>拄頰南岡對北巒。白衣人共報章還。焚香方作高聲讀。洗盞寧敎一滴殘。已覺靑山生酒興。略容紅蕊入詩肝。不妨長與兒曹共。老子依然舊日歡。</text>
<title>謹次止亭再示韻</title>,<text>凍塞淸潭雪覆巒。聯詩且待主人還。白頭未覺風流遠。高興都隨歲月殘。忍見孤兒長泣玉。每披遺句輒摧肝。只今湖海成陳迹。何處溪山着一歡。</text>
<title>謹次止亭再示韻 其二</title>,<text>西湖詩酒艤蠶巒。勝事重逢壬戌還。大筆不休驚紙盡。東方旣白惜宵殘。風霜冉冉凋雙鬢。水月依依照兩肝。九十相將公有約。只愁衰境不成歡。</text>
<title>謹次止亭再示韻 其三</title>,<text>西日微微下遠巒。倦飛禽鳥各知還。黃鸎無語分明老。紅藥傷心一半殘。藜杖解能扶病骨。酒杯聊爲洗愁肝。東皐舒嘯邀淸影。偸得餘生分外歡。</text>
<title>睡餘承惠詩。吟諷再三。興亦不能禁也。信口步韻。屬兒子書之。謹復浩叔案下。</title>,<text>君居北岳我南巒。同赴朝衙暮各還。種樹方書今已熟。登山筋力未全殘。交遊有數多黃壤。傾瀉無餘只老肝。更擬過君圓月夜。一尊聊作一時歡。</text>
<title>睡餘承惠詩。吟諷再三。興亦不能禁也。信口步韻。屬兒子書之。謹復浩叔案下。 其二</title>,<text>六面新開第一巒。退朝常趁曉雲還。杖藜徐步機方靜。倚樹高吟興未殘。豈識紅塵生白髮。只邀明月照淸肝。山中遮莫春花盡。依舊眉峯亦可歡。</text>
<title>睡餘承惠詩。吟諷再三。興亦不能禁也。信口步韻。屬兒子書之。謹復浩叔案下。 其三</title>,<text>老年占得此峯巒。洞府無塵鶴獨還。陟彼自多山分在。優哉肯惜鬢毛殘。迎風新竹靑當枕。過雨方塘冷徹肝。收拾報君應絶倒。判知南北一般歡。</text>
<title>再奉止亭相公座下。近被官事無暇。興不到詩。稽慢之罪。無所敢逃。今朝始得閑。收拾荒拙。干冒左右。秪增惶赧。</title>,<text>相國新占湖外巒。他年唯擬乞身還。江山自與廟堂遠。夙夜敢言筋力殘。九死未酬恩到骨。一生唯倚鐵爲肝。蕭然朝退有餘暇。北嶽園林堪托歡。</text>
<title>再奉止亭相公座下。近被官事無暇。興不到詩。稽慢之罪。無所敢逃。今朝始得閑。收拾荒拙。干冒左右。秪增惶赧。 其二</title>,<text>往時狂語戲溪巒。尊酒尋常抵夜還。擲地金聲猶發越。臨風玉樹久摧殘。平生未遂優游約。老大誰知激烈肝。當日主人應領略。白頭無路續餘歡。</text>
<title>再奉止亭相公座下。近被官事無暇。興不到詩。稽慢之罪。無所敢逃。今朝始得閑。收拾荒拙。干冒左右。秪增惶赧。 其三</title>,<text>吾家滄澤依靑巒。報了國恩方擬還。海鳥多情舊相識。山花無數今復殘。到頭歲月不饒我。入夢松楸空裂肝。目送歸雲強成醉。老懷易惡安得歡。</text>
<title>題朴址大使贈別詩軸</title>,<text>潛夫誰識有文辭。譯職非緣不遇時。書學鍾王餘古氣。詩留唐史是新知。多君銳意能全璧。笑我虛名若漏巵。續和封還增一歎。只今遼海想容儀。唐，史兩學士之奉使來。余以遠接使。往迎于義州。其還。亦伴送于鴨江之上。朴生以譯官從行。兩使各留詩爲別。其後。朴生裝成小軸。求余詩以識。追思往事。今已五年矣。有懷其人。聊和一律與之。時乙酉季夏也。靑鶴道人。書。</text>
<title>霜臺契會圖</title>,<text>濟濟群公獬豸冠。霜臺當夏凜生寒。論交且作金蘭契。許國相期鐵石肝。簉羽今時看鶚立。沖天他日擬鵬摶。風流少倩丹靑手。只是高懷寫得難。</text>
<title>宣慰使契會圖</title>,<text>南州爭識玉堂仙。宣慰扶桑使者船。負弩啓塗趨列郡。開筵勸酒總群賢。熊川薺浦逢迎地。鳥嶺龍湫慘澹邊。聚散由來人世事。風流憑仗畫圖傳。</text>
<title>暮春。觀射慶會樓下。應製。</title>,<text>一代君臣慶會辰。百年民不識兵塵。居安陰雨心常軫。較藝干城射有神。拜賜懽呼看武弁。濡毫歌詠屬儒紳。太平政爾難形狀。滿苑群芳摠是春。</text>
<title>次東坡送春韻。書于靑鶴洞。</title>,<text>靑春垂盡已難追。白首無言對落暉。幽鳥惜陰終日囀。殘花戀故繞枝飛。是間丘壑堪娛老。分外聲名未息機。來歲重逢吾有約。方知四十九年非。</text>
<title>書李和宗詩軸。用邵奎韻。</title>,<text>李君心地極多奇。不是尋常譯者師。天寵頻煩增位秩。華人珍重共嗟咨。往時鴨水同專對。今日南山要索詩。老我久衰無好語。聊憑前韻寫情思。</text>
<title>都摠府契會圖</title>,<text>禁衛淸嚴近九天。一時文武共聯翩。交情膠漆無新舊。官序風雲有後先。久識邊頭閑羽檄。略容尊俎醉華筵。他年靑史看勳業。不待尋常繪事傳。</text>
<title>軍籍廳契會圖</title>,<text>百年民不見戈兵。可是朝家恃太平。軍政只修三代舊。郞官還萃一時英。簿書入手須臾了。杯酒論懷底裏傾。繪畫題名豈無意。他時離合要深盟。</text>
<title>戶曹郞官契會圖</title>,<text>朝廷最重度支官。利器何難錯與盤。會計當來公事少。南風薰處酒杯寬。托交共許如金石。握手相傾只肺肝。小畫分明傳勝迹。白頭無忘此時歡。</text>
<title>贈友人</title>,<text>異鄕萍水偶然同。玆會非私卽是公。把酒已忻官事了。披懷更覺世緣空。百年聚散知無定。一日悲歡自不窮。回首雲程遙九萬。秋風高起洞庭鴻。</text>
<title>答讀書堂以松醪見餉</title>,<text>東坡方法世無傳。晩向蓬山得二仙。錯節專車歸醞釀。異香滿室見連姸。一尊遠餉情應至。白首孤斟喜欲顚。醉臥胸中殊不俗。絶勝空對此君邊。</text>
<title>答李太叟以黃柑見遺。求臘劑之簡。僕亦求軺軒杠木。</title>,<text>江氷遮斷北來魚。新歲初逢去歲書。照座黃柑香酷烈。開緘細字意勤渠。安心上策猶須藥。病脚中年要得興。尺素尋常愁不達。春回眠食定何如。</text>
<title>題司諫院會三淸洞圖</title>,<text>拜疏歸來日未傾。五君高會是三淸。共霑春氣渾如海。且作仙遊不出城。風景自從人以勝。官銜爭識諫爲名。分明圖繪非私翫。留與他時說太平。</text>
<title>任判書 由謙 挽詞</title>,<text>平生爵齒德兼俱。京洛新傳七老圖。膝下五兒三近侍。年來十日九歌呼。世間榮耀眞難竝。身後風流定不孤。耆舊凋零今有幾。白頭揮涕爲吾儒。</text>
<title>丁同知 壽岡 挽詞</title>,<text>先君同榜獨吾公。每擬稱觴拜下風。短世光陰留不駐。一生沈痛悔何窮。官躋二品心猶小。壽過稀年望亦隆。有子當門餘慶遠。莫言身事倂成空。</text>
<title>領相挽詞 代家兄作</title>,<text>文章經濟兩相全。名世眞當五百年。位極上台猶黑首。壽才中歲奈蒼天。士林今日將安仰。相業他時盡可傳。王事未能參執紼。帷堂辭罷獨潸然。</text>
<title>誠之新落臺職。謹馳短韻以慰。得自我捐之字。</title>,<text>一官久相累。今日已如遺。紛紛得與失。政爾忘所自。多能是物役。高臥乃天位。客至莫須談。聊復陶然醉。</text>
<title>誠之新落臺職。謹馳短韻以慰。得自我捐之字。 其二</title>,<text>無官心始泰。愛靜道非左。擧酒勝捧藥。穩臥逾正坐。南山秋氣高。閉門葉新墮。燕處撫榮觀。萬事何有我。</text>
<title>誠之新落臺職。謹馳短韻以慰。得自我捐之字。 其三</title>,<text>人生一事無。外物強包纏。以玆反爲樂。用意亦何偏。吾君盡擺落。於世獨超然。胡爲聲色念。久矣未能捐。</text>
<title>誠之新落臺職。謹馳短韻以慰。得自我捐之字。 其四</title>,<text>朝朝策瘦馬。瘦馬向何之。短帽裹衰髮。黃塵迷路歧。平生湖海人。豈無一日期。有志竟未成。百年空涕洟。</text>
<title>寄君美</title>,<text>秋色日已慘。故人今若何。夜夢每見及。道里未爲多。縣僻簿領少。年登民吏歌。使君但坐嘯。歲晩期無他。智異五色石。傳之自女媧。一爲補天缺。一爲相琢磨。</text>
<title>贈別貞之</title>,<text>君作孤竹使。我請雙竹盆。孤竹乃君節。雙竹非我存。一日不可無。一年誰與論。白雲萬里下。繡衣西海濆。王事未遑處。昔賢猶過門。秋風吹祖帳。車馬若雲屯。我爲簿領縛。未擧黃花尊。去矣愼弩力。詩以當贈言。</text>
<title>送李浩叔以軍籍敬差官赴咸鏡道。得何以處我字爲韻。四首。</title>,<text>吾友李浩叔。直氣天下多。文章乃餘事。自信不少阿。咫尺尙乖闊。遠別將若何。囊中卞氏玉。期子更琢磨。</text>
<title>送李浩叔以軍籍敬差官赴咸鏡道。得何以處我字爲韻。四首。 其二</title>,<text>世故無窮期。日月不我以。別多會合少。吾生奈如此。鐵嶺十月初。氷雪塞車軌。一請及使事。再請愼行李。</text>
<title>送李浩叔以軍籍敬差官赴咸鏡道。得何以處我字爲韻。四首。 其三</title>,<text>斯人遺補具。百里非其所。朝廷薦一鶚。士林互推許。如何犯風雪。簡書未遑處。歸程戒勿遲。臘酒期共擧。</text>
<title>送李浩叔以軍籍敬差官赴咸鏡道。得何以處我字爲韻。四首。 其四</title>,<text>衆棄獨見收。浩叔乃知我。平生喜文字。末路足慵惰。世務紛萬端。一笑盡幺麽。却掃曲肱睡。玆事無不可。</text>
<title>安亭四詠。爲德優作。</title>,<text>一丘臨曲池。其上容獨坐。萬事已相忘。相忘果非惰。昨日我忘吾。今日又忘我。從玆得忘忘。嗒然無不可。</text>
<title>安亭四詠。爲德優作。 其二</title>,<text>洗硯自有水。切莫汚我井。井性本來淸。外辱非汝眚。主人翰墨老。髮白語逾警。何必句漏令。丹砂駐光景。</text>
<title>安亭四詠。爲德優作。 其三</title>,<text>水濁未種蓮。先以芙蓉名。芙蓉種則生。濁水久自淸。我作採蓮曲。繼之君子行。此豈太早計。製裳尋公盟。</text>
<title>安亭四詠。爲德優作。 其四</title>,<text>三遷得勝區。萬松是益友。歲晩群物凋。鬱鬱氣衝斗。非無棟樑材。至大不能偶。不偶庸何傷。此固公所取。</text>
<title>曹平甫。乞郡得嶺南之豐基。用燕寢凝淸香爲韻以別。五首。</title>,<text>乞郡爲山水。山水何所戀。平生塵土緣。對此可以遣。流溪觀化源。落木識時變。時能有佳什。亦足娛淸燕。</text>
<title>曹平甫。乞郡得嶺南之豐基。用燕寢凝淸香爲韻以別。五首。 其二</title>,<text>秋空日寥寥。秋氣亦凜凜。我病一以憊。未就離筵飮。十室何所樂。用意子久審。使民各安堵。然後乃酣寢。</text>
<title>曹平甫。乞郡得嶺南之豐基。用燕寢凝淸香爲韻以別。五首。 其三</title>,<text>一麾作一郡。郡以瀟洒稱。官事豈曾累。淡於雲水僧。蓴羹定自佳。秋風亦可憑。胡爲獨鬱鬱。未去神已凝。</text>
<title>曹平甫。乞郡得嶺南之豐基。用燕寢凝淸香爲韻以別。五首。 其四</title>,<text>衣冠集南郊。遠送使君行。使君何所詣。竹嶺暮崢嶸。一琴非爲雅。五馬非爲榮。贈言我何敢。有山名警淸。</text>
<title>曹平甫。乞郡得嶺南之豐基。用燕寢凝淸香爲韻以別。五首。 其五</title>,<text>秋後久伏枕。麴糱爲中傷。但草別君詩。未擧別君觴。酒亦有何好。我欲制之剛。還應做水厄。遠寄三椏香。</text>
<title>立春後有感</title>,<text>今夕是何夕。天氣一已新。新者亦成舊。舊者當日淪。運化靡少住。百歲餘幾旬。我窮不自死。喪禍仍荐臻。六年哭風樹。淚葉寧再春。眷戀南陔蘭。油油空此晨。願言托微夢。暫還膝下身。拊膺復起踊。沒齒抱艱辛。</text>
<title>淸明後有感</title>,<text>淸明亦已過。孰言春日遲。屈指數餘景。又迫南薰期。東風若畫手。摸寫物不知。成功乃偶爾。臭腐暫神奇。數頃豈難判。一壑可樂飢。但道不如歸。詩人眞子規。揚揚兩株柳。嫋嫋黃金絲。政使此堪折。白頭持贈誰。孤鴻下空渚。照影翫綠漪。鴻飛正北去。水向東南馳。兩固不相待。棄置那更思。</text>
<title>謾成</title>,<text>出身久患早。生世今恨遲。兩俱無奈何。古人以爲期。古人誰云遠。中心良自知。天地有定數。一偶還一奇。景公千駟馬。首陽終死飢。富貴與名節。如方矩圓規。二者安可兼。所以悲染絲。嗒然坐隱几。笑問汝爲誰。反觀若止水。萬頃涵漣漪。東西無定性。決之可外馳。作詩日自警。三省復三思。</text>
<title>喜雨</title>,<text>一旬輒一雨。民心猶恐遲。去年旣如許。今歲差足期。歉稔每相濟。天意寧難知。朝來雨聲集。昨夜雲物奇。陵陂靑靑麥。亦能慰阻飢。村村布谷鳥。正好農家規。力作不可緩。百箔待蠶絲。天地無能名。玄功終主誰。回頭大包內。河水淸且漪。窮儒賀雨章。筆挾風霆馳。卒歲足一飽。此外吾無思。</text>
<title>八月四日。過丹溪。</title>,<text>丹溪送我去。闍崛迎我來。送迎兩無心。我行方悠哉。秋花好容色。細瑣莫能該。時節亦已晩。一嗅三徘徊。平生丘壑盟。坐受華髮催。人事未易了。歎息腸內摧。短日迫將夕。歸鳥投林隈。策馬就微徑。西風爲我哀。</text>
<title>二十八日。曉發碧溪村。</title>,<text>夜宿碧溪村。曉窮丹溪谷。丹碧匪異源。名字徇所觸。古驛聚成落。歲稔見淳俗。生芻忽一束。惜無人如玉。薄午未朝飯。薪水走童僕。連年羈旅間。內愧爲爾屬。黃花紛在眼。幽草亦繁縟。一杯勸靑女。行令莫大促。前村脩竹林。彷彿淇園綠。但防斤斧侵。休怨風霜毒。</text>
<title>勸止酒。贈公碩。</title>,<text>敗性非一物。酒禍難具陳。古人重賓祭。所以交人神。三爵斯可矣。過此爲沈淪。小以亂其志。大則戕厥身。吾徒頗喜飮。一醉忘秋春。往者不自重。此道寧因循。我今欲知悔。肺病困吟呻。朋友雖異體。義與兄弟均。藥言苟相廢。胡貴於天倫。況君千金軀。上有鶴髮親。事又與吾異。剛制莫逡巡。因玆及諸友。不但書君紳。</text>
<title>用相彼鳥矣。猶求友聲。爲韻。送蘇都事還任嶺南。八首。</title>,<text>造物本忌克。文字亦薄相。平生知音人。大半九原葬。白頭識蘇子。乃是丈人行。我吟傾蓋詩。斯道眞可尙。</text>
<title>用相彼鳥矣。猶求友聲。爲韻。送蘇都事還任嶺南。八首。 其二</title>,<text>屛巖立嵯峨。鶴洞抱峛崺。勝事將無同。未可互此彼。采薇洞中雲。濯纓巖下水。何時與卜居。來往折屐齒。</text>
<title>用相彼鳥矣。猶求友聲。爲韻。送蘇都事還任嶺南。八首。 其三</title>,<text>春事已無幾。遠近催啼鳥。獨坐廣文舍。只以愁自繞。我家鼎津邊。晴波方浩渺。何能一釣舟。永逐輕鷗矯。</text>
<title>用相彼鳥矣。猶求友聲。爲韻。送蘇都事還任嶺南。八首。 其四</title>,<text>吾友洪直卿。其人亦已矣。灣碕茂林鄕。宰木風雨靡。百口窘朝夕。爲善安可恃。憑君一匊淚。往灑靑山趾。</text>
<title>用相彼鳥矣。猶求友聲。爲韻。送蘇都事還任嶺南。八首。 其五</title>,<text>病臂懶把筆。吟諷久已休。爲君聊偶爾。非詩還自羞。春風嶺南道。山水供勝遊。瞻望不可及。佇立徒夷猶。</text>
<title>用相彼鳥矣。猶求友聲。爲韻。送蘇都事還任嶺南。八首。 其六</title>,<text>君稱具慶觴。春氣與和柔。彩衣舞翻翻。此樂非外求。我廢蓼莪詩。歲月空屢周。沒齒抱沈痛。送君雙淚流。</text>
<title>用相彼鳥矣。猶求友聲。爲韻。送蘇都事還任嶺南。八首。 其七</title>,<text>相公鎭南土。化俗若淳酒。入幕者誰子。骯髒蘇元友。從容樽俎間。議論共可否。因君報相公。故人今白首。</text>
<title>用相彼鳥矣。猶求友聲。爲韻。送蘇都事還任嶺南。八首。 其八</title>,<text>始林半月城。乃是古王京。千年黃葉後。花柳政紛榮。君歸佳麗節。冶艶奪目睛。賞芳有餘暇。無煩數寄聲。</text>
<title>詠盆蓮。奉呈晉川相公。</title>,<text>相公一畝宮。而無桃李蹊。愛蓮匪爲他。不染於淤泥。盆池雖狹小。萬頃無端倪。未花韻已勝。相對心欲迷。同公者幾人。千載唯濂溪。從玆得新趣。庭草生亦齊。</text>
<title>見白髭有感</title>,<text>我年三十八。頭髮始變衰。憂患十星霜。種種生白髭。初焉愴然驚。久復無瑕疵。人或勸當鑷。我心良不欺。賤老世俗態。畢竟宜自知。此翁非昔翁。騎竹狂走兒。</text>
<title>書沈上舍 思順 遊天磨錄</title>,<text>夙昔忝勝賞。朴淵天下奇。當時被壓倒。未敢吐一辭。只今臥空室。淸興空自知。豈無再往約。世故多差池。平生眼孔大。勺水未嘗窺。斯文得吾子。一派天上垂。那知衰白境。復此湖海期。袖中三錄編。壯觀良在玆。若傍姑姆潭。仰聽雷車馳。如登普賢峯。俯視蟻垤卑。故都慘澹像。山僧荒怪姿。可傷亦可喜。一一隨手披。三復且三歎。忽忽心如癡。後生眞可畏。久矣吾之衰。</text>
<title>奉寄沈貞之赴京</title>,<text>霜風起天末。行李日已遠。親年雖喜懼。伯季立憲憲。王事不可遲。道塗勉飡飯。才高名自隨。宦達身便健。平生要多識。此行亦所願。君歸定有得。賤夫自餘論。</text>
<title>贈別沈貞之留守松都</title>,<text>作別古稱難。此別還可羨。此別何所之。松嶽入轉眄。雄都維國屛。留鎭是朝選。西風導行李。路直不宿饌。可憐勑禦城。興毀渠狃見。公餘定多暇。興至足忘倦。但賞山水奇。莫問市朝變。探勝神自王。弔古懷難遣。吏民識公顏。往日山水面。文簿戒莫溷。恐公罕遊衍。嗟我山水願。豈無一日眷。平生壯觀處。朴淵瀉天練。十步九回顧。別去猶戀戀。持以譬故人。此語非俚諺。朴淵不可見。故人又臨餞。我病且罹憂。酒杯未堪嚥。因公問朴淵。亦爲吾自唁。所懷寧止玆。回首淚如霰。</text>
<title>奉別辛德優</title>,<text>平生喜尙友。顧我獨何役。師儒不竝世。千載幸一偶。夫子古大雅。學問乃素守。一出驚衆人。藉藉喧萬口。文章憎命達。造物忌多取。向來馮敬通。從此更懲咎。良玉火不焚。大鍾人得叩。白眼對俗徒。掩袂更揮手。賤子亦寡聞。自鏡覺見醜。何知反見辱。歲晩許耐久。翰墨深關鍵。指示啓戶牖。所得非所望。死不恨速朽。一爲薄宦誤。可復辭奔走。七歲半憂患。寸步邈陵皐。出處各異謀。沒齒慙負負。嶺外佳山水。風物入矯首。短日迫曛暮。嚴霜瘁蒲柳。方爲隔年別。惡懷劇頭垢。徑欲共澆潑。豈無一樽酒。病來剛制之。五字爲公壽。</text>
<title>用前韻勉作</title>,<text>吾生幸不早。得從夫子後。夫子豈吾儕。古人亦難偶。難堪塵土宂。獨與貧賤守。貯腹空萬卷。不解謀一口。賤子本癡拙。衆棄公所取。忘年作狂語。恃公不我咎。洪鍾漠不鳴。寸筳煩屢叩。汗顏指且血。大匠終縮手。東家自效顰。不必校姸醜。細故便却掃。保此以悠久。朝回南山雲。拄頰對窓牖。百年詎有窮。萬物等一朽。金石在波中。逝川日東走。向來湖海志。斂退安一阜。一窮非五字。政爾渠不負。▣愁百不平。落筆更千首。郊島莫足數。往往倒韓柳。平生陰子春。忍敗不忍垢。公歸欲面論。幾日共醇酒。贈公五色石。祝公如此壽。</text>
<title>對菊。與仲說同賦。三首。</title>,<text>病來久不飮。不飮庸何傷。但有不可忍。負此東籬香。邂逅翠軒叟。更聽瓊琚章。歸途莫卒卒。新月墮茫茫。</text>
<title>對菊。與仲說同賦。三首。 其二</title>,<text>病裏驚秋盡。朝來聞酒香。徑須要此老。未可闕新章。湖海宜長往。文章忌大傷。醒生與醉死。世事劇茫茫。</text>
<title>對菊。與仲說同賦。三首。 其三</title>,<text>我病不擧酒。寒花空自香。相逢三徑叟。侑以五字章。一飮莫辭劇。獨醒良可傷。百年湖海興。從此更茫茫。</text>
<title>送金堅仲按察嶺南</title>,<text>嶺南一都會。寔維繁劇地。監司古方伯。盤錯須利器。選擢自宸衷。異恩非歷試。拜辭出都門。感激爲攬轡。親舊共追餞。把酒見眞意。我病闕祖筵。內實知自愧。豈不欲相贈。老語無嫵媚。九重念民艱。宵肝忘食寐。分憂任固貴。跋涉寧辭瘁。公應領吾言。南人其受賜。</text>
<title>名辛德優亭子</title>,<text>村爲老人村。里是貧士里。貧者人所賤。老者人所忌。公則無不安。所以名亭子。</text>
<title>讀乞巧文</title>,<text>我讀乞巧文。柳子眞厚誣。渠自不能拙。故以擯斥俱。果使巧可乞。何地容其軀。君子長蕩蕩。用意戒崎嶇。蝮蛇旣見宥。曲几亦何辜。偏中一如此。柳子非吾徒。</text>
<title>贈仲說</title>,<text>別去且三日。往來無一詩。形骸病祇瘦。出處老如期。我馬旣已秣。君車隨載脂。鹿門可卒歲。妻子更須携。旣往已如許。未來那可思。都將十年學。賸作一生癡。世事有非是。斯文更盛衰。白頭闕知己。與子問希夷。</text>
<title>與仲說。遊士華北園。</title>,<text>春風喧百鳥。草木漸和柔。勝事不覺懶。更作今日遊。可人與同好。一笑豈待謀。天公有老眼。爲閟山水幽。邂逅落吾輩。短筇寄冥搜。醉罷得佳趣。詩淸仍暗投。俗子但聞此。蟪蛄論春秋。三嘆謝主人。樂地非外求。</text>
<title>讀司馬溫公資治通鑑</title>,<text>黍離旣云降。王室如綴旒。不有經世書。孰知尊宗周。片言寓大法。非聖莫能修。所以嘗自道。知我者春秋。獲麟筆久絶。良史不可求。文字互詬病。魯莽同一流。慇懃獨樂叟。發憤千載後。領略百家言。善惡無不有。平生盡精力。托意乃非偶。尙恨去取間。是非多雜揉。提綱正其目。有待紫陽手。余生守糟粕。敢希牛馬走。焚香淸晝閑。開卷三稽首。</text>
<title>感懷</title>,<text>白髮非白雪。豈爲東風滅。春愁若春草。日夜生滿道。東海無返波。西日難再早。大運只如此。安得不衰老。生也本澹泊。外物作煩惱。奈何今之人。不自寶其寶。簞食是金液。陋巷乃蓬島。超然萬世內。下視彭鏗夭。</text>
<title>送金士衡之任江陵</title>,<text>君向江陵去。我作鏡浦吟。鏡水如鏡明。東海深復深。撓之亦不濁。持譬使君心。使君宓魯行。莫言古異今。桑中有馴雉。堂上有鳴琴。時從鏡浦遊。爲豁風塵襟。我昔江陵客。鏡浦猶夢尋。願將五字詠。往和寒松音。</text>
<title>別蘇彥謙。醉中。書于東門之隅。</title>,<text>相送不憚遠。但恐日易昏。日昏自有燭。夜漏鎖城門。城門鎖亦可。且與盡一尊。尊盡未成醉。携手至朝暾。</text>
<title>兵曹郞官契會圖</title>,<text>交遊貴知己。行樂須及時。況此同僚契。不待折簡期。夏官屬無事。夏日方舒遲。江樓有何勝。觴詠以爲嬉。此會未易輕。此景憑畫師。但恐此興盡。不可無此詩。</text>
<title>瀟湘八景</title>,<text>非無稻粱謀。恐有矰弋加。擧群一飢忍。雙雙下平沙。沙際少人行。暮雨響蒹葭。相呼復冥飛。雲水眞吾家。</text>
<title>瀟湘八景 其二</title>,<text>朔風結層陰。江雪飛漫天。江流凍無聲。天色暮莽然。此間有眞意。定非文墨傳。孤舟蓑笠翁。知汝久忘筌。</text>
<title>瀟湘八景 其三</title>,<text>急棹截前灘。返照下隤村。擧網聞絶叫。歸舍未黃昏。招携同社翁。白酒亦滿樽。任看金柱沒。松火明朝暾。</text>
<title>瀟湘八景 其四</title>,<text>一雁叫空碧。秋氣生瀟湘。湘水晩容異。夜雨鳴浪浪。竹林動哀響。二妃應涕滂。涕痕湔不盡。千古斷人腸。</text>
<title>瀟湘八景 其五</title>,<text>前帆帶後帆。遠浦連近浦。軒軒風意王。半側垂天羽。村家互指點。物色粲可數。急須掃林亭。斗酒相勞苦。</text>
<title>瀟湘八景 其六</title>,<text>非煙亦非雲。淰淰暗山市。朝日出未高。澒洞迷遠邇。吹萬巧娛人。天公費料理。爲問笏拄頤。何似坐隱几。</text>
<title>瀟湘八景 其七</title>,<text>但認寺爲鍾。誰指煙是寺。人言聲本寂。我悟形無視。聲自空中生。形非眞實地。形聲了未分。暮色蒼然至。</text>
<title>瀟湘八景 其八</title>,<text>四海共秋月。萬古一洞庭。誰將白銀水。瀉此瑠璃甁。颯爾微風來。洒然塵骨醒。何當一葉舟。直泝君山靑。</text>
<title>送李判官赴任鏡城 嗣宗</title>,<text>邈彼長白山。舊猶女眞境。其民類禽獸。其俗喜強梗。固當服以威。亦宜鎭以靜。折衝有元戎。師陣嚴整整。佐幕得吾子。詩禮內自秉。苟使忠信行。足令戈戟屛。西風吹鐵關。短日迫寒景。王事不可監。親老未遑省。逶遲道路阻。努力愼馳騁。因君達元戎。所貴寬濟猛。</text>
<title>梅坡對月</title>,<text>梅兄世誰愛。明月唯可配。爲築數尺坡。永作三友對。花謝香猶存。輪沒光不昧。</text>
<title>竹塢煎茶</title>,<text>何以慰幽獨。蕭蕭南塢竹。自試建溪茶。無此亦令俗。散髮北窓風。葛巾安用漉。</text>
<title>木覓朝嵐</title>,<text>幽興苦相撩。起趁鷄鳴朝。南山有佳氣。可望不可邀。其下故人居。白首同逍遙。</text>
<title>仁王晩翠</title>,<text>山翠自婉娩。已覺今日晩。形將言兩忘。意與境俱遠。對之可樂飢。卒歲聊息偃。</text>
<title>駱城秋色</title>,<text>秋光無處着。偃蹇見駝駱。曲城映層林。繪采巧參錯。主人十幅屛。對此還可却。</text>
<title>上苑春風</title>,<text>何地識春工。蔥蘢象魏東。尋常閑草木。亦各媚和風。天公不自宰。莫謂無全功。</text>
<title>萬井炊煙</title>,<text>濛濛息相吹。晨炊又夕炊。茫洋大瀛海。未辨津與涯。這裏自多事。我獨會心期。</text>
<title>三山暮雪</title>,<text>歲與日俱暮。天地忽陰沍。不見六花飛。但見三峯素。隱几足詩思。何必㶚橋路。</text>
<title>白岳飛雨</title>,<text>南山日影赤。北山雨脚白。螮蝀倏在東。餘輝互相射。玆奇誰領略。拄頰堂中客。</text>
<title>道峯晴雲</title>,<text>雲從虛處生。峯向空中橫。邂逅作媚嫵。朝日弄新晴。宴坐自娛翫。主人亦忘情。</text>
<title>贈別金成之以判吏曹。出按平安道。</title>,<text>萬事少謂易。一別老覺難。此別非爲他。不但勸加飡。西藩維國門。鎖鑰須范韓。穹廬邇我疆。天討豈爾干。朝家桑土計。政爾憂其端。秉鉞李節度。戎略實桓桓。小醜不足掃。所貴繼以安。疇咨唯汝諧。任重輟天官。公才備文武。度量河海寬。勝算收萬全。百發不虛彈。此行豈不偉。利器遇髀髖。執袂一杯酒。我獨胡不歡。臨事每先懼。可笑書生孱。</text>
<title>贈別成蕃仲奉命赴朝廷。獻賊倭俘級之什。</title>,<text>東方始箕子。禮義素自持。我朝秉至誠。大明照無私。筐篚道相望。未敢違歲時。世荷皇眷隆。屢降褒寵辭。但共職分耳。此亦非所期。島夷觸天刑。逃死東海湄。我王體天怒。號令急星馳。邊臣競效力。俘馘無一遺。嗟彼上國民。遭此兇醜欺。託生定何所。得無寒與飢。命搜盡群島。塞海雲帆披。物色南海中。俱得免枯骴。百僚共稱歎。宸心爲悅怡。曰豈小邦力。自是皇威施。敷奏不可緩。明愼唯爾宜。吾子蘊才華。衆論固已推。簡選自淵衷。恩遇誰等夷。貂裘出內府。又以表裏隨。非獨榮子身。謂爾行莫遲。拜辭指日下。西路何逶迤。秋風凄以緊。涼葉欲辭枝。親交惜遠別。相視涕漣洏。我言男子志。要爲天下奇。左提賊首函。右執俘口縲。進獻明光宮。趨退不趄趑。若有問其始。只道非我知。</text>
<title>驄馬契會圖</title>,<text>日照烏臺高。霜嚴驄馬會。論交氣槩中。得意形骸外。鐵石各爲期。風流誰是最。他時定不忘。名字看圖繪。</text>
<title>題元惠詩軸</title>,<text>惠師愛山水。欲作山水遊。高迹誠可尙。俗緣都已休。小圖絶瀟洒。丈室頗淸幽。一念大千界。奇觀非外求。</text>
<title>去歲。奉命祭宣陵。因識奉恩寺僧志雄。今將遊山。遣人來求詩。書以贈之。時庚寅二月二十日也。</title>,<text>雄也有遠志。頗好山水奇。知我夙所尙。欲行求我詩。嗟我久衰病。夢想猶在玆。但恨乏綺語。無以贐吾師。</text>
<title>送金伯起出按黃海</title>,<text>君昔作州去。我賦送行詩。我言有相激。君顏亦不怡。屈指今幾何。日月屢遷移。我方懼覆餗。君詠歸去辭。南望渺飛鴻。會面安可期。田居雖云好。國計恐未宜。昨來誠何幸。吉語出天墀。金章映華髮。道路迭嗟咨。握手兩衰老。喜極翻淚垂。生離固有合。此外那更思。相見只一再。乂復歌載馳。馳驅欲何向。馬首西海湄。薄言使事重。安得念吾私。後會定何日。行且歲一期。我今闕追餞。默默君自知。小篇當贈言。未覺爲支離。一請布嘉惠。先此惸與嫠。再請愼飮食。珍重須順時。</text>
<title>書釋眞上人詩軸</title>,<text>眞師未曾識。求我遊山詩。山亦有何好。師今應自知。荒言豈吾吝。異境匪爾私。歸來定多得。見面終不遲。</text>
<title>太常契會圖</title>,<text>一月三十日。二十九日齋。一日可以醉。莫問諧不諧。良辰難再得。人事每多乖。爲問坐上客。如此亦復佳。長官最風流。不飮同好懷。摸寫未盡興。吾詩慙類徘。</text>
<title>走筆。和翠軒和示之什。</title>,<text>雖非耿介者。恥與流俗群。平生湖海交。但有伽耶君。佳期自詩酒。勝處謝紛紜。願作霧中隱。恐驚身上文。吾非愛空虛。自絶跫然音。忽然剝啄聲。挹翠詩見尋。舊興不復作。如鼓無絃琴。公才是大海。賤學元一涔。問我胡爲乎。愛玆不能已。人生於萬物。政爾無定止。所好非一端。亦各事其事。異趨而同溺。何者爲之至。</text>
<title>九月二十五日。劇飮挹翠軒。醉中。主人出示前夜感嘆之什。翌朝。步元韻錄奉云。</title>,<text>於酒不可忘。如病待良藥。興盡輒頹然。玆事且不惡。小螺極可人。安用盧茲杓。不知百年間。復有當此樂。玉堂非宿心。俯仰知內怍。未便投劾休。儻亦須捃摭。賴我金玉友。歲寒要同托。更把湖海杯。泛之以霜萼。冷日下西岑。嚴風奏黃落。少時喜顚狂。老境乃斟酌。揚揚九街塵。車馬耀華襮。咄咄三逕深。詩書閉索寞。縱能此易彼。何地着吾脚。一日則炎炎。萬世有灼灼。寄語靑雲人。莫愛高官爵。</text>
<title>讀書堂宴集。醉後走筆。</title>,<text>宿霖初罷休。殘日映雲脚。扶携三兩公。高論無前却。平生湖海蹤。趣尙頗犖犖。得意聊偶爾。安用文字縛。不鳴且卽已。鳴則九皐鶴。一日百篇詩。玆事不爲謔。相期翰墨場。從此理雙屩。此心若洪鑪。鼓之以橐籥。我筆不暫停。君議誰敢閣。但恨塵土中。地分久已各。勸君且擧酒。愼毋忘斯約。醉去今將軍。不怕犯宵鐸。</text>
<title>七月八日。同叔達，浩叔，子美，叔奮。會適庵。以結廬在人境。分韻。得境字。</title>,<text>留客石屛深。勸酒巖泉冷。偶爾了佳約。听然悟眞境。人好物無醜。地勝語難警。木末迓祥飆。雲外縶隆景。遇賞互忘返。待月時引領。</text>
<title>劍閣</title>,<text>蜀道古稱險。劍閣最無讓。一夫荷戟守。萬兵氣自喪。蠶叢世已遠。躍馬互爭長。區區井底蛙。可笑不知量。畢境安足恃。惟德可以王。杜子一何隘。意欲鏟疊嶂。仁義苟能施。何地不平蕩。吾詩告後人。庶用戒旣往。</text>
<title>藺相如完璧歸趙</title>,<text>詐僞競相高。秦趙一膠擾。連城雖非眞。間道固已矯。古人所寶約。有信國無小。相如賤丈夫。胡乃不自曉。璧全傷者多。得與失孰少。所以秦自秦。趙亦止於趙。自玆世益變。面謾色不愀。安得抵璧山。更見淳風窅。</text>
<title>叔奮適庵十詠</title>,<text>蔓生附巖竇。三絶色香味。色變靑黃紫。味則備五氣。微香風過時。所以斯爲貴。</text>
<title>叔奮適庵十詠 其二</title>,<text>靑楓亦我愛。安用霜後紅。霜葉豈不佳。霜後多冽風。從今報小山。莫詠桂樹叢。</text>
<title>叔奮適庵十詠 其三</title>,<text>淸泉出諸石。水實非石穿。唯水本積虛。積虛乃能堅。此理吾不知。且可玩淸濺。</text>
<title>叔奮適庵十詠 其四</title>,<text>群巖豈不奇。莫若此嵒嵒。此巖豈不醜。主人自不凡。古苔蝕亦可。凡草亦莫芟。</text>
<title>叔奮適庵十詠 其五</title>,<text>衆土爾獨石。爾生何大孤。於物有如此。在人亦何殊。儻使本性存。獨立非所虞。</text>
<title>叔奮適庵十詠 其六</title>,<text>孟秋菊未花。淸香亦可卜。何必陶淵明。采采得盈掬。愛之不敢䙝。三嗅復三肅。</text>
<title>叔奮適庵十詠 其七</title>,<text>酴釄花已過。酴釄酒滿壺。花謝難再盛。酒盡亦可沾。酴釄復酴釄。生死與之俱。</text>
<title>叔奮適庵十詠 其八</title>,<text>石也非竹生。竹也本無花。以玆立名字。無乃近於誇。雖然此公宅。物物自無邪。</text>
<title>叔奮適庵十詠 其九</title>,<text>古松又古意。一色貫春冬。適翁適其適。六月氷雪容。儻使日相對。何必大夫封。</text>
<title>叔奮適庵十詠 其十</title>,<text>但賞竹有節。莫看竹有孫。竹節尙可則。竹孫何足論。一節貫古今。不害無後尼。</text>
<title>盆梅。本終南沈居士所種。居士曾許虛庵先生。而先生適被禍遠流。居士乃付先生之友翠軒伽耶公。今年春。伽耶公有湖海之行。屬之容齋。枝幹盤屈。作橫斜之狀。開花滿樹。香甚淸烈。眞一代奇物也。戊午春上盆。至今年癸亥。已經六花。重九前三日。以詩還翠軒。安善之嘗云。此梅奇巧太過。恐非天眞。故竝戲及之。</title>,<text>生從居士手。意許虛庵親。竟作翠軒友。自無聲色塵。南隣太坦率。評爾非天眞。此物閱今夕。小齋曾一春。</text>
<title>次韻</title>,<text>西風入我室。秋月照我帷。我懷不能定。天運自相差。攬衣出門去。竹杖仍手持。山氣夕固佳。爲我生新姿。獨賞有餘興。安用兒輩隨。群動一已靜。佇立亦多時。歸還臥空榻。幽夢慰所思。</text>
<title>次韻 其二</title>,<text>十日九官府。未信腰脚頑。漸染已如此。吾生自作艱。今晨得休告。把酒登南山。高秋葉歸本。薄暮鳥知還。平生倚坦率。到頭多厚顏。醉眠松下石。細故何足關。山靈故戲我。洗耳聞潺潺。</text>
<title>司僕寺契會圖。爲尹華叟作。</title>,<text>漫漫箭串野。翼翼華陽亭。同會以馬曹。一笑俱眼靑。天閑豢龍種。毛骨何駉駉。軒騰飽芻豆。刷濯時郊埛。諸公豈僕臣。步驟聳明廷。官事亦足娛。後車載罍甁。借問飮誰多。坐客稱酒星。江腥入盤實。小艇依近汀。雖無絲管音。畫角奏軍伶。莫用馬非馬。得醉各忘形。晩風卷旗脚。促駕城未扃。繪圖記名姓。他時恐蓬萍。</text>
<title>題畫竹。爲尹副正 宕 作。</title>,<text>石生筆有神。信手寫生竹。凜凜千畝姿。寄此一枝足。風人美君子。取譬淇園籙。對之至歲寒。可使食無肉。</text>
<title>偶題</title>,<text>莫謂生足樂。未始不爲死。死者或不朽。與生亦何異。春秋迭代謝。禍福互伏倚。浩然天地間。中夜存一氣。彼何預吾事。我自有餘地。</text>
<title>送洪子美朝燕</title>,<text>遠別古稱苦。況茲年且衰。別時尙可忍。別後那更思。君當遠行日。我方在告時。別語闕相贈。此懷誰得知。遠行問安適。乘傳朝天墀。往來路八千。半歲以爲期。炎暑最可畏。陰潦又重之。薄言使事重。敢憚跋涉疲。一身久許國。夙夜非己私。平生備甘辛。末路無險夷。知心莫如我。折臂乃成醫。別來曾幾何。新月已半規。惡懷三日後。惡詩五日遲。期子慰惡懷。聽我歌惡詩。</text>
<title>謝送瓜豆</title>,<text>世故巧相違。役役沒昏晝。誰似山中人。種瓜又種豆。瓜剝紫且腴。豆煮黑而皺。嚥嚼有餘味。爲餉平生舊。此老故田夫。此趣亦已究。肉食久非分。何當返耕耨。</text>
<title>答山人</title>,<text>朝衫冒霜曉。山扉掩春晝。在公暮息偃。蒔黍望生豆。尙賴一種性。未曾隨面皺。歸來對黃卷。文字喜如舊。反心翫物理。出處亦足究。軒冕等山林。何必南畝耨。</text>
<title>答使君。用前韻。</title>,<text>春州麗昭陽。滄澤漾晴晝。君方夢凝香。我尙戀棧豆。新詩多苦思。遠想吟眉皺。論文固有道。非器惟求舊。世故吾已衰。玆事未終究。藍田種良玉。期子易其耨。</text>
<title>癸未月日。遣告于沈百源靈柩。</title>,<text>栗亭旣無主。老仙空有名。君固一生死。痛迫朋友情。靈轜曉將發。永隔幽與明。我病未執紼。薄羞聊薦誠。含辭侑一韻。雙涕忽縱橫。</text>
<title>逍遙堂</title>,<text>蒙周已悟周非周。寓言猶托逍遙遊。天遊豈容言語偸。畸人玩世如徘優。孔巖有堂淸而幽。誰其遊者非爾流。吾公勳業猶黑頭。吾公素志仍滄洲。北闕曉佩鳴琳球。西江暮棹尋白鷗。此間得趣眞悠悠。強以名之良有由。遠招蒙叟魂在不。名敎樂地非外求。恐爾蟪蛄疑春秋。</text>
<title>關東量田契會圖</title>,<text>關東寔惟天下脊。楓嶽去天纔一尺。人間風日不曾到。是處正爾神仙宅。昌寧蕃仲玉堂仙。拜疏玉皇來作伯。父老覷眼識仙骨。三世吾邦繼仙籍。黃金橫帶巡察公。似是前生幕中客。容貌渥丹鬢似漆。飽向金剛餐石液。鳴沙路上捲行旌。鏡浦臺中敞華席。一時參佐摠風流。放談劇飮俱莫逆。纖歌入雲白日遲。醉後踏筵交履舃。高興肯隨風雨散。勝境仍傳畫圖迹。我亦一夢記曾遊。古橋晴波宛轉昔。請公更作列仙會。莫惜刀圭乞衰白。</text>
<title>寄蘇彥謙</title>,<text>君居北嶽我南嶽。兩地相望纔一握。人寰細故無盡期。有懷不展動旬朔。官事從知亦不惡。詩酒關西恣歡謔。夜以繼晝秋到春。世間寧復有此樂。南山靑鶴我新卜。北山淸心君舊築。擬將餘興日追尋。把筆傳杯爭厭伏。借問同心者何客。鄭公雲卿李伯益。老夫虛名久忝竊。從此退舍甘折節。雖然自負有不淺。酒中眞趣未輕洩。歸來卯申又相厄。寸步還成千里隔。我一過君何苦忙。君亦來飮不專夕。同城相阻事可愕。異鄕相憶情可度。浮生同異且勿論。轉頭春光已非昨。龍泉上元夜月色。曾照前時生別惻。今年又洒送春淚。哀動驪龍睡不得。往日無語贈君別。此日寄君多戲說。芙蓉堂上寫閑情。未害平生腸似鐵。時時定自記衰白。尺素頻投珠與璧。重逢觴詠豈無地。北山南山一水石。</text>
<title>題天使陳浩馬鹿牛羊圖</title>,<text>皇朝化育臻雍煕。累仁積德同蒼姬。豈但齊民樂其樂。物亦自得常群嬉。郊原水草且甘美。一飮一齕無縶羈。渥洼之種盡龍媒。奪目雲錦紛離披。呦呦食苹求友聲。濯濯如在靈囿時。分區寢訛牛與羊。爾牧有夢占者誰。明窓盤礴寫生筆。陵轢造物如小兒。咫尺萬里不須論。造次箇箇分毫釐。風人贊詠及禽獸。鄒虞麟兮皆入詩。丹靑摸畫未宜闕。良史用意應在斯。衣錦星使亦好事。牙籤玉軸勤携持。淸都大雅自有人。要采遠方歌頌詞。海外陋儒眞面墻。媿無好語堪解頤。往時禮家誇四靈。果使有是安足奇。但令萬彙各遂性。不必丹鳳鳴于岐。公還定有問國風。東漸民物咸若玆。</text>
<title>井竭嘆</title>,<text>去春不雨冬無雪。九土中乾萬井竭。一勺叩門豈易霑。汲夫擔肩赤流血。他家有田悶無麥。我自有口常憂渴。我井山下未有澤。他井斥鹵寧容說。嗷嗷赤子命可憐。一札天書哀痛切。九潦七旱民不知。堯湯用心與人別。建議禱雪直學士。吾黨至言非取悅。昨日東郊密雲氣。今日西北風冽冽。廟堂贊襄自有人。寒士熱中爲餔餟。似聞王籍開七推。自此庶見風雨節。大書屢書大有年。獲麟之筆未宜絶。</text>
<title>七老契會圖 判中樞府事高荊山，戶曹判書安潤德，知中樞府事任由謙，趙元紀，李自堅，同知中樞府事丁壽冏，同知敦寧府事李陌。</title>,<text>七十之壽古稱稀。七老之會今幸見。大平氣像自有在。千載風流獨能擅。東山謝傅不須論。瀛洲學士何足羨。少年高步斫仙桂。脚底靑雲爭後先。悠悠歲月若逝波。眼中幾見桑田變。崇賢重老聖人政。共幸聯翩荷隆眷。犀金橫帶騁通衢。日日恩光生顧眄。良辰樂事豈難竝。更向華堂設淸宴。白髮紅花映雲母。勸酒佳人低寶鈿。話舊論今雜悲喜。倚枕從容各忘倦。歌管聲高未遏日。照夜燭華爛如電。醉後還作少年態。屢舞歌呼互相抃。向來此樂非無人。例是偸閑聊自遣。豈如方在富貴中。赫赫功名聳紳弁。從今直至期與頤。日月相從事飮膳。流傳盛事定無窮。畫史慇懃掃霜絹。後生拙語不自量。擬續襄陽耆舊傳。</text>
<title>邇來。兩眼昏眯益甚。造物相厄。乃至是耶。聊以長韻敍意。大書奉投挹翠軒。</title>,<text>我性喜詩又喜酒。天意亦應忌兼倂。百窘千窮觸時諱。此事未足當吾病。去年喪明乃無妄。有似游塵翳淸鏡。本不好讀頗更懶。但憂未與人事屛。邇來昏暗復太深。舊號無罪今安命。夜戒僮僕莫擧燭。曉帷怯見陽輝映。細字錯亂已難尋。大字更覺龍蛇橫。昔賢觀人取眸子。愧我胸中或未正。雖然折足亦非禍。疹疾焉知不爲慶。小兒導余勸窺園。粲粲霜菊秋容靚。良辰寂寞方獨醒。此生觀渠幾衰盛。白頭臨風發三嘆。不能自已聊諷詠。城南佳士且未見。落日祗令心怲怲。願借銀毗刮兩瞙。湖海淸游得究竟。</text>
<title>秋陽吟。寄叔奮。</title>,<text>夏雨連作涼。淫淫愁不止。及秋始見日。杲杲歎如燬。一陰一陽天之常。若闕其一爲不祥。以玆反怨咨。惟人乃自殃。平生長物錐也無。便腹枵然如大瓠。此中萬卷愼莫曬。日中聞有三足烏。烏尾畢逋視耽耽。曝之定被烏所貪。嫦娥竊藥投月御。彼月之行天是據。天爲天下逋逃主。萬古知之誰敢語。老夫文字不自食。十年奇禍天應識。探腸胠腹無所蒙。然後始可寧吾躬。只今區區方寸心。但恐餘累延天公。卷而藏之期白頭。白頭中腸翻自憂。更愁終與腸俱焦。咄嗟斗酒時復澆。醉後狂吟喙三尺。誰其知者適庵適。</text>
<title>遊朴淵</title>,<text>聖居形勝天下奇。朴淵瀑布天下獨。飛流直下百餘尺。白日雷霆振巒谷。我昔來從普賢峯。邂逅同遊人似玉。當時醉墨掃巖隈。淵底儻有神龍哭。頃刻奇觀忽異狀。數日留連心未足。戀戀如與故人別。九月霜楓謂當卜。人間俛仰已陳迹。手拂遺編那忍讀。只今魂夢猶金剛。風雨時時睡相蹴。朴淵之遊不可再。朴淵之詩無奈俗。</text>
<title>謝鄭淳夫惠扇</title>,<text>陰陽爲炭造化爐。張公火熾殊未已。日中踆烏恐渴斃。海底魚龍愁枯死。人間局促無所逃。骨爍神銷汗如水。散隱先生氷雪姿。曾陪玉皇淸都裏。蘭臺慣被大王風。一陣寄與隴西李。隴西得之試一拂。颯颯滿面淸飆起。怳然如入土囊中。寒氣通骨氷生齒。隴西於世本疏懶。豈暇障日長安市。胸中頓覺熱惱減。散隱贈此誠有以。明珠白璧不敢報。爲寫新詩寄雙鯉。</text>
<title>名辛德優亭子</title>,<text>胸中萬卷室無儲。人謂公貧公有餘。氣作長虹鬢俱晧。人謂公老公則少。公心隨處不艱難。旣無艱難何有安。</text>
<title>送申希仁赴京</title>,<text>終南石室是天作。翠檜丹楓人力錯。老來世味漸知薄。惟有是中堪可托。故人萬里朝京洛。剛制平生不擧爵。寒家未易辦醴酪。湯餠作別諾已宿。此老不飮善戲謔。挽強破的矜矍鑠。笑我自酹還自酢。泛泛黃花香滿勺。醉後擧手招靑鶴。安得騎汝翔寥廓。萬事於今頗脫略。奈爾別懷能作惡。離家南岳葉初落。歸袖楊花政紛泊。更當力貧供一諾。莫謂吾儒長落莫。</text>
<title>忍性堂</title>,<text>御車要經太行路。操舟必涉瞿塘流。出入齊汩亦有道。平地往往敗吾輈。希樂先生未折臂。樂樂不解憂其憂。天公故遺暫窮餓。下鄕一謫成三秋。黃茅昏墊不可耐。草堂四面僅如舟。扁以忍性固有意。欲自增益無悔尤。遠投尺書索我語。延城小畫眞冥搜。明月猶應兩地共。高鴻決起鳴相求。保眞主人今喪眞。白首與世還沈浮。他時安石恐不免。此日且作逍遙遊。</text>
<title>以明發不寐。有懷二人。作古風。寄淳夫，士華。八首。</title>,<text>月黑夜何其。東方猶未明。我吟伐木詩。鳥鳴求友聲。甚念負米勤。彩衣足自榮。忍思落荒塞。歲月看崢嶸。</text>
<title>以明發不寐。有懷二人。作古風。寄淳夫，士華。八首。 其二</title>,<text>肅肅迫王事。行李戒遠發。北極壯重關。九天赫帝闕。丈夫絶芥蔕。雲鶴渺溟渤。挽衣不忍起。堂上雙白髮。</text>
<title>以明發不寐。有懷二人。作古風。寄淳夫，士華。八首。 其三</title>,<text>日哦翠軒詩。盡醉止亭酒。永懷澤畔人。頗復醒吟不。止亭辭我南。我別翠軒叟。今往見虛庵。亦自思兩友。</text>
<title>以明發不寐。有懷二人。作古風。寄淳夫，士華。八首。 其四</title>,<text>吾生本無營。口腹乃爲累。大病存諸心。旣得不知止。紛爭百年內。曲肱我假寐。何言駕黃鵠。湖海水瀰瀰。</text>
<title>以明發不寐。有懷二人。作古風。寄淳夫，士華。八首。 其五</title>,<text>潛聖不再生。軻也沒已久。百家爭披猖。大雅委草莽。退之鳴晩唐。一代仰山斗。學問貴自得。反身求己有。</text>
<title>以明發不寐。有懷二人。作古風。寄淳夫，士華。八首。 其六</title>,<text>斯人極多可。俗流煩推躋。去國雲水僧。一事不掛懷。三年瘴霧顏。醉吟定自佳。何因拜床下。歲寒與之偕。</text>
<title>以明發不寐。有懷二人。作古風。寄淳夫，士華。八首。 其七</title>,<text>古來賞音人。畢世收一二。懷哉我石交。繫匏各兩地。誰能識許事。擧觴屬挹翠。挹翠剛制酒。今日不知醉。</text>
<title>以明發不寐。有懷二人。作古風。寄淳夫，士華。八首。 其八</title>,<text>鵾鵬萬里志。白鷗誰能馴。苦被世故縛。役役哀我人。親朋隔雲樹。一日不得親。他時風雨夜。話此成酸辛。</text>
<title>渡臨津</title>,<text>野草幽花自古今。江山如許幾登臨。醉中豪語倚蓬底。知有伏龍深處吟。</text>
<title>松都見月</title>,<text>長風萬里月。今夜最分明。已矣前朝事。懷哉去國情。一窓吟耿耿。兩地照盈盈。尙有田園興。何因得此生。</text>
<title>松都懷古</title>,<text>荒城信馬客依依。一代山河正落暉。九鼎已隨文物換。百年空弔市朝非。眞人應命匡三國。僞主乘時竊萬幾。了了眼中興廢事。至今猶自作王畿。</text>
<title>宿平山</title>,<text>旅館悠悠日抵年。困餘凭几且閑眠。山圍平野橫雲表。雨帶殘陽殷海天。薄酒澆腸聊自勸。淸詩得意不須編。故園春後無回雁。夢裏依俙洛水邊。</text>
<title>蔥秀山碑</title>,<text>崇山鎭雄府。半天束蒼石。其下瀉驚湍。激激怒相湱。群峯讓巉崿。形勝自開闢。賞音者誰子。居然閱今昔。四海董學士。蔥秀以揭額。堅珉屹道左。文字留刻畫。萬古祕天慳。一一發幽賾。往來道上人。亦復費摹索。</text>
<title>宿鳳山</title>,<text>長程極目日初曛。節物偏驚去國魂。詩酒挽人着勝地。江山到處洗眵昏。與世浮沈空自苦。乘流消盡竟何言。一身丘壑平生志。慙愧歸期負故園。</text>
<title>過棘城</title>,<text>客路長亭又短亭。棘城斜日半沈冥。山河百戰無人傑。風雨千年泣地靈。壯控深溟來萬里。雄開群翠作重扃。卽今聖代干戈靜。野草連雲取意靑。</text>
<title>次次翁</title>,<text>當年此地啓元戎。霸國山河一戰空。往事只今看歷歷。空悲萬里隴西公。</text>
<title>黃州</title>,<text>今日風流非去年。笙歌啾沸慰朝天。不堪勸酒油頭臭。盡日華堂擁鼻眠。</text>
<title>得仲說簡</title>,<text>去家未十日。水重山隱隱。猶懷跫然喜。得屈故人問。平生酒色戒。庶幾金玉訓。亦可廢詩作。百物困收捃。</text>
<title>次仲說韻</title>,<text>大同江上泛華舡。列炬成林山欲燃。賤子三生聲色累。憑君佳句且三湔。</text>
<title>次祈順大同江韻</title>,<text>大同西畔古重城。下有澄江一抹橫。箕子人民猶禮樂。韓山詩律擅寸名。但將風月酬佳景。不用笙歌慰遠行。醉倚蓬窓豪氣發。茫茫遼海鳥飛輕。</text>
<title>浮碧樓</title>,<text>危樓高壓正崢嶸。落日登臨百感生。大野無邊孤犢遠。滄江不盡暮雲平。十分淸景裁詩興。萬里長亭別國情。記得去年三月半。滿川風雨獨凭城。</text>
<title>經肅川，安州。宿寧邊。</title>,<text>薄宦能挽我。遠別固難輕。日與家山隔。星言使事程。明暉欹雨脚。畫角殷江聲。到處逢淸賞。猶應慰此生。</text>
<title>留寧邊</title>,<text>自幸邊塵靜。城門夜不扃。龍移猶窟宅。藥隱識仙靈。歲月長羈旅。生涯半醉醒。去年詩禮學。何日得趨庭。</text>
<title>答友人</title>,<text>外物伐人性。反身日三省。石交寄書來。起予發深警。俗情忘殊異。萬古歸一境。達士本無累。胸次要耿耿。</text>
<title>盤松 在車輦館門前</title>,<text>老幹盤空問幾霜。解於炎夏送秋涼。歸來傾蓋還靑眼。不必明堂作棟樑。</text>
<title>贈淳夫季文</title>,<text>客裏逢逢雨。愁邊費一吟。乾坤身落莫。歲月鬢蕭森。壺海三年別。遼天萬里心。空將望雲眼。日暮更登臨。</text>
<title>重贈淳夫季文</title>,<text>萬里逢端午。三年作逐臣。誰歌競渡曲。不是獨醒人。細雨迷靑草。荒雲鎖古津。聊將甕頭白。強意屬良辰。</text>
<title>留別淳夫</title>,<text>天門深陛杳難攀。來試關西道路艱。幾夜夢魂尋鶴洞。三年風雨暗龍灣。屢煩千里寒暄問。得對中宵瘴霧顏。明日片帆隨鴨水。故人遙望但靑山。</text>
<title>留別季文</title>,<text>三年咄咄但書空。遮莫生涯似轉蓬。去國羈愁頭欲換。驚人佳句膽猶雄。一窓客夢鳴疏雨。萬里歸鴻落晩風。握手相逢眞有幸。短鞭驅馬更悤悤。</text>
<title>越江宿世子巖 二首</title>,<text>壯士安能守一丘。乘槎遠渡鴨江流。溪山許我猶靑眼。歲月欺人謾白頭。莫把虛名酬俗債。會將佳句慰羈愁。無端更念思歸樂。愧却忘機泛泛鷗。</text>
<title>越江宿世子巖 二首 其二</title>,<text>朝辭堂上白頭親。去作三千里外身。落照遼天沈漠漠。長風鴨水漲粼粼。誰知此日乘槎使。欲問今時識字人。莫道歸期阻九九。滿籬黃菊尙芳新。</text>
<title>大雨徹夜 二首</title>,<text>映山疏雨欲昏鴉。遊子依依爲憶家。白髮倚門人不見。夜窓鍾鼓占燈花。</text>
<title>大雨徹夜 二首 其二</title>,<text>頑雲夜夜雨連明。不借行人半日晴。過得前灘方喜笑。奔流泓處伏龍獰。</text>
<title>大雨終日 四首</title>,<text>父曰嗟余子。風雨迫行李。雖懷朝夕念。王事不可止。道路阻且長。日月逝川水。何時歸去來。斗酒以宴喜。</text>
<title>大雨終日 四首 其二</title>,<text>母曰嗟余季。卒卒隨馹騎。倚門不見汝。夜夜遙夢寐。着盡手中縫。形軀頓憔悴。何時歸去來。膝下彩衣戲。</text>
<title>大雨終日 四首 其三</title>,<text>兄曰嗟余弟。少與學詩禮。風雨脊令詩。急難要同體。遙知跋涉地。故鄕入䨥涕。何時歸去來。愁悶爲昭洗。</text>
<title>大雨終日 四首 其四</title>,<text>此生眞可怜。世故動遭牽。伯氏守荒塞。去家今兩年。我又廢定省。萬里朝日邊。尙賴三弟兄。歲晩郞罷前。</text>
<title>川漲不得渡 二首</title>,<text>上帝弄陰機。九日彌晦曀。瘴風驅毒雨。怒霆挾聲勢。何斯未遑處。去路指遼薊。肅肅迫王事。一水不能揭。道傍喬木陰。地坐得少憩。天其諒余衷。庶幾暫開霽。䗖蝀忽東見。邂逅新月麗。把筆寄一快。胸次洗芥滯。細思電幻身。本誰作根抵。東西與南北。乃以口腹計。百年共役役。泯默終沒世。君看堂上燕。奚似高蟬蛻。</text>
<title>川漲不得渡 二首 其2</title>,<text>久客厭連雨。快逢今日晴。一天新月淨。十里暮灘平。瘦馬嘶靑草。重雲鎖古城。莫言于役苦。王事有期程。</text>
<title>宿分水領西 嶺以西水。則不得流出鴨江。故名之。</title>,<text>吾行卒卒水流深。共是朝宗夙夜心。我本似渠渠亦似。鴨江從此隔嶔崟。</text>
<title>月下聞子規</title>,<text>羈情叵耐月輝輝。吟得新詩傍翠微。故國別來消息斷。子規應道不如歸。</text>
<title>宿靑石洞口</title>,<text>誰鑿混沌竅。拔出千仞碧。絶頂有石逕。犖確攢劍戟。左右藤蘿陰。仰天僅一席。其下激奔泉。眼前恐斷隔。僕夫步推馬。進寸輒退尺。我行猶木末。淡日已西夕。平生萬里志。値此窮途厄。痛哭未宜狂。君莫笑阮籍。</text>
<title>櫻桃</title>,<text>記得園中初破花。惱人香色正堪誇。天涯久作離家客。驚見金盤薦紫霞。</text>
<title>留遼東</title>,<text>故人今夜鳳凰城。千里山河共月明。想得深更初罷酒。醉中豪氣又詩成。</text>
<title>寄淳夫 三首</title>,<text>終南靑鶴洞。勝處是君家。預把重陽酒。相逢泛菊花。</text>
<title>寄淳夫 三首 其2</title>,<text>峨洋從古少知音。更奈陽春白雪吟。莫謂高才難駕御。不妨流俗與浮沈。邊城敲拆三更月。故國歸雲一片心。楚客離騷醒亦得。狂言醉裏恐駸駸。</text>
<title>寄淳夫 三首 其3</title>,<text>天人不共謀。有時或相勝。鄭老抱奇才。失迹成蹭蹬。三年荒海濱。萬事悟墮甑。東風春草生。落葉秋日暝。窮愁須酒澆。苦意托詩興。避世久離群。得米屢告罄。涸魚要斗水。孰肯傾耳聽。彼蒼司下人。禍福各有應。乃知意固存。小忍待其定。吾言豈無稽。往聖以爲證。</text>
<title>遠客</title>,<text>遠客無聊夢不成。故鄕千里月分明。莫言遣興吟詩可。詩一吟來百感生。</text>
<title>宿鞍山</title>,<text>一邊疏雨一邊明。更喜長風送快晴。遠客酒醒無限思。半山紅日看西傾。</text>
<title>題擊壤集 二首</title>,<text>介甫才名萬口傳。黃扉一日慶登賢。誰知安樂窩中客。夜傍天津聽杜鵑。</text>
<title>題擊壤集 二首 其二</title>,<text>洛中名輩自吹噓。退臥行窩白日舒。欲問先生安樂意。晴窓一炷讀遺書。</text>
<title>道傍柳</title>,<text>道傍柳道傍柳。千株萬株蔭左右。金絲裊裊春風前。白雪漫漫春雨後。燕京行客怨離別。落日長條不堪折。秋來重見恐先零。我欲乞汝凌霜節。</text>
<title>過盤山。宿廣寧。</title>,<text>北地恒陰雨。將如遠客何。江山詩准備。歲月酒消磨。去路尋遼野。歸心颶洛波。四方男▣志。今我豈蹉跎。</text>
<title>宿閭陽</title>,<text>客程連夜雨霏霏。爲喚淸風得解圍。大野茫茫人不見。長天漠漠鳥知歸。一身南北同漂梗。末路行藏若發機。欲把西來遮日手。竹竿垂釣鳳凰磯。</text>
<title>經凌河。宿十三山。</title>,<text>日日新詩取意裁。更知淸興賴深杯。江聲隱隱風驅雨。野色蒼蒼客上臺。往古幾人空白骨。如今萬事已寒灰。遼天極目冥鴻外。男子生涯盡快哉。</text>
<title>渡凌河</title>,<text>河之水日東注。我獨胡爲首北路。西山薄暮半昏黑。細雨斜風鎖津渡。魚龍叫嘯生暗波。眼前覆轍無一步。羨渠似劇還似閑。過盡行人只如故。</text>
<title>過杏山。宿連山。</title>,<text>遼天五月風怒號。涔涔積雨生寒壕。列缺作氣雷勢豪。萬軍鼓噪嚴弓刀。黃泥滑滑迷陵皐。平地咫尺翻雲濤。遠人結束方騷騷。僕夫夙起車載膏。短策驅馬行滔滔。滿眼寂歷蓬與蒿。故國萬里凋鬢毛。王事敢言于役勞。世故逼人無所逃。一身矹矹緣吾曹。洛濱他時煮溪毛。我今未去非貪饕。平生尙友北窓陶。案上玄琴樽有醪。但可思之不可邀。盡日目送冥鴻高。</text>
<title>過高嶺。宿沙河。</title>,<text>得失付天定。是非唯我知。能窮四壁下。取必百年期。山澤自枯槁。功名以縶維。兩俱不足累。畢竟誰成虧。</text>
<title>留高嶺</title>,<text>筆有精神酒有靈。吟詩日日不須醒。屈指親朋千里外。曉天寥落數殘星。</text>
<title>入山海關 三首</title>,<text>長亭五月晩風涼。細雨披蓑釣古隍。獨立蒼茫仍獨笑。不知身世是他鄕。</text>
<title>入山海關 三首 其二</title>,<text>燒焚經籍復坑儒。黔首未愚秦自愚。咫尺芒碭天子氣。長城萬里爲防胡。</text>
<title>入山海關 三首 其三</title>,<text>百二函關萬世都。秦皇何事更區區。只今城郭依然在。幷與山河鎭帝都。</text>
<title>宿楡關</title>,<text>自倚年來膽轉雄。遠遊何必歎萍蓬。路尋碣石滄溟北。家住扶桑曉日東。兩鬢光陰催種種。一身塵土作悤悤。醉鄕從古無關鎖。畢竟唯宜着此翁。</text>
<title>宿蘆峯口</title>,<text>久雨逢晴亦快哉。淸風邂逅故人來。一年節物時將晩。萬里家邦首獨回。豈以利名長役役。須敎心地極恢恢。更知此去增詩料。吟傍溪山好處裁。</text>
<title>不見 六首</title>,<text>不見虛菴久。相思費幾詩。毀譽終自定。離合固難期。風雨曾靑眼。江山欲白髭。何因歸去得。濁酒瀉鴟夷。</text>
<title>不見 六首 其二</title>,<text>不見安齋久。天涯只一身。往時群玉府。今日獨醒人。處世才爲累。無機道乃眞。何因歸去得。共榻話酸辛。</text>
<title>不見 六首 其三</title>,<text>不見止亭久。南風雁亦稀。却知相遠別。直是喜多違。急景凋靑鬢。征塵染白衣。何因歸去得。夜月叩窓扉。</text>
<title>不見 六首 其四</title>,<text>不見寓菴久。悠悠路四千。思君遽如許。戀舊尙依然。夜月留詩友。殘花落酒舡。何因歸去得。此樂可終年。</text>
<title>不見 六首 其五</title>,<text>不見翠軒久。常應守典墳。玉堂瞻日月。蘭室襲芳薰。顧我今垂橐。期君早策勳。何因歸去得。刮目更論文。</text>
<title>不見 六首 其六</title>,<text>不見睡翁久。中宵強獨吟。是非休掛口。憂樂最關心。世事多翻覆。陳編了古今。何因歸去得。白雪奏玄琴。</text>
<title>宿永平府</title>,<text>朝發蘆峯口。行行抵永平。地應孤竹後。山是首陽名。二老風猶在。精忠死亦榮。誰知東海客。萬古挹餘淸。</text>
<title>留永平府</title>,<text>遠客登臨意惘然。故鄕歸路已三千。夢入白雲遶洛水。身隨北雁過遼天。擬把虛名誇末俗。絶無豪氣倒前賢。浮生何地非吾土。我輩常應笑仲宣。</text>
<title>聞蟬</title>,<text>鬱鬱道傍柳。高蟬深處鳴。偏驚孤客耳。遠起故鄕情。作意嘶風急。虛心洗露淸。何因與超蛻。還愧我營營。</text>
<title>讀曲江集 二首</title>,<text>先生初解識胡兒。笑殺明皇不自知。一日漁陽鼙鼓急。可憐虛負曲江祠。</text>
<title>讀曲江集 二首 其二</title>,<text>相業嵬嵬天下欽。誰知終始道機深。曲江却悔歸來晩。謾把才名照古今。</text>
<title>宿漁陽</title>,<text>開元大平日。萬世開鞏基。那知宵旰心。反從尤物移。宴安古所戒。禍胎非祿兒。宮中羯鼓聲。喚作漁陽師。哥舒百萬兵。盡是熊與羆。束手陷賊庭。廟算何能施。兩京已失守。六龍仍西馳。凄涼太液池。誰奏淸平詞。孼胡敢猖獗。國恩徒爾私。恨不殲其元。食肉而寢皮。千載過薊州。我懷猶未夷。浩歌倚長劍。激烈天地悲。</text>
<title>次壁上李胄之 胄 韻</title>,<text>空堂飢鼠嘯。冷竈濕薪炊。夜月初晴後。羈魂不寐時。江山非故國。景物有新詩。望斷冥飛雁。何因寄我思。</text>
<title>入北京。宿玉河館。</title>,<text>去家萬里行。苦値新暑酷。暝投逆旅宿。四壁劇犴獄。寒熱戰胸中。展轉在床褥。悄悄至明發。畏見朝日旭。王事不可緩。征車未免促。黃塵眯雙眸。白汗甚類沐。翻思欲棄軀。去去且自勖。平生喜遠遊。可用快心曲。反被小兒苦。百憂已如束。上帝謾高居。有冤莫采錄。何時借淸陰。與世洗煩溽。天乎苟其然。抱病吾亦足。</text>
<title>使相及書狀以下。詣闕肅拜。僕以病未赴。</title>,<text>思歸不耐獨沾巾。日瘦天涯病臥身。好是一宵新月白。古今長照別離人。</text>
<title>思歸</title>,<text>思歸日日瘦稜稜。不耐天涯老暑蒸。彊把羈懷揮白兔。畏將愁鬢照靑菱。遠遊歲月時中聖。短夢功名半曲肱。安得親朋凭竹几。夜窓酸苦話吾曾。</text>
<title>憶淳夫</title>,<text>少少忘形詩酒場。可堪千里各參商。一宵相對月星皎。短夢不知山水長。塞外光陰怜寂寞。客中鬢髮欲蒼浪。何時更作同床話。鶴洞秋風萬木霜。</text>
<title>無聊之餘。略敍道路之勤。以備後日之覽。非所以爲詩也。</title>,<text>北極帝王都。大明朝萬方。東韓箕子後。禮樂民阜康。玉帛奉職貢。道路遙相望。庚申十三載。麥秋梅已黃。我隨簡書催。行李何堂堂。仲夏泝鴨水。直次遼陽彊。牛羊滿田野。氓俗勤農桑。悉令狐兔區。化作鋤耰場。鶴去終不歸。歲月飄風狂。鞍山策余駕。畏日忽西藏。明馳海州衛。夕宿牛家莊。觸熱過沙嶺。白汗甚翻漿。高平抵盤山。極目平茫茫。天圍四野外。莽不見陵岡。廣寧雄且大。士馬擅精強。軍容日鍊選。咫尺防犬羊。閭陽新霽初。雲物猶披猖。點點十三峯。遠指脩眉蒼。夜深凌河渡。河水沒車箱。杏山走連山。雨勢翻霈霶。豐霳駕風伯。叱咤澍天潢。曺莊隔幾里。瘦馬鞭且僵。去去問東關。怳若脫重韁。沙河瀉浩浩。莫能洗愁腸。高嶺誰云高。不可望故鄕。雄關山海名。古城悲始皇。鞭石石爲泣。役民民半殭。延袤萬餘里。世世期永昌。那知胡亥禍。畢竟生蕭墻。楡關昧前聞。廢宇弔荒涼。蘆峯且止息。曉坐傾一觴。忽忽詣永平。酒力半在亡。夾道柳交陰。一帶河洋洋。地稱古孤竹。有山號首陽。永思采薇人。餓死輕武王。淸風激貪懦。萬古扶綱常。薄晩七家嶺。惝怳令我傷。哀哉去國魂。念念難可忘。義豐耿燈火。強自慰奔忙。吾生適意耳。安用苦遑遑。永濟及陽樊。乃反騰輕裝。漁陽懷古恨。長劍湛秋霜。恨不殲羯奴。血此三尺鋩。空悲西蜀駕。竟負曲江張。蕭條公樂館。少憩槐樹傍。曲肱但假寐。夢不到黃粱。夏店見新月。灎灎如鉤芒。江山滯形影。宇宙思奮揚。稍喜帝鄕近。敢言歸路長。時時得佳句。一一投錦囊。通州壯洪河。𧥄𧥄連帆檣。運漕控遠邇。紅腐漢大倉。奇貨入市買。盡是洛陽商。天都赫宏敞。五雲明未央。稽顙拜闕下。穆穆垂衣裳。鵷班搢紳徒。環佩鳴琳琅。斗印若纍纍。荷蓋高昂昂。補衮御史責。廟堂職贊襄。要須無不有。與國作棟樑。璧宮極峨峨。璧水流湯湯。由來賢士關。濟濟而蹌蹌。九重側席勤。非止求文章。許身輩稷契。致君虞與唐。金臺定何許。迹已飛鴻翔。駿骨儻可市。豈乏千里良。文山節義高。瑞世麟鳳凰。遺祠巍然在。志士增怏怏。古人雖已矣。古事皆可詳。隴西湖海志。早欲窮大荒。遠遊豈不好。鬢髮恐蒼浪。惄然故國念。展轉夜在床。歸期及重九。采采東籬香。</text>
<title>夜詠</title>,<text>傷心千里月。故故幾盈虧。去國驚年邁。思家覺夜遲。酒因無事飮。詩到少人知。賴有桑弧志。平生自一奇。</text>
<title>雨</title>,<text>遠客方愁旱魃災。九街車馬隘塵埃。長風盡日顚狂甚。喚作連天夜雨來。</text>
<title>大熱</title>,<text>燕京六月天大暑。不借淸陰到羈旅。門前車馬塵濛濛。辮髮氈裘與同處。皇朝法網日縝密。客館塊然等幽圄。西湖勝景久聞名。欲往觀之莫我許。坐思落木鴨江波。安得風帆十丈擧。他鄕信美匪吾土。夜夢春禽勸歸去。</text>
<title>秋懷 四首</title>,<text>身與物同化。事隨日倥傯。小雨將晩涼。先入幽人夢。起見冥鴻飛。萬里天宇空。何時具慶堂。壽觴聯伯仲。</text>
<title>秋懷 四首 其二</title>,<text>風生淸夜涼。雨作高秋氣。空庭亂熠燿。四砌響絡緯。客子衣裘單。履霜吁可畏。黃花破重九。故鄕歸去未。</text>
<title>秋懷 四首 其三</title>,<text>浮生本無慾。強以外物擾。達士抱獨見。澹然風塵表。我欲求其津。大水極渺淼。細故莫足累。萬古一昏曉。</text>
<title>秋懷 四首 其四</title>,<text>去日竹解籜。忽復桐葉墮。道路三月餘。王事束縛我。昨夢見故人。拊枕驚起坐。丈夫要落落。莫使置細瑣。</text>
<title>憶仲說。次見寄韻。</title>,<text>別時樽酒醉靑莎。別後思君道路多。滿袖淸風哦妙句。南華仙子筆如戈。</text>
<title>七夕雨</title>,<text>烏鵲橋成日已昏。遙知河鼓過天孫。天公亦識別離苦。挽却銀河湔淚痕。</text>
<title>夢中聞淳夫放還</title>,<text>夢裏聞君得放還。虛菴松竹鎖門關。日長却掃無來客。拄頰晴窓看碧山。</text>
<title>感懷 二首</title>,<text>羈懷日夜水東流。作客那堪更見秋。萬里光陰勤把筆。暮年身世幾搔頭。遼天曉月征鴻遠。薊海新霜落木稠。淸興邇來殊不淺。每隨魂夢滿歸舟。</text>
<title>感懷 二首 其二</title>,<text>骨肉各千里。光陰垂半年。一身如寄耳。䨥鬢自蕭然。才大眞懷璧。官閑莫着鞭。秋來歸去夢。合眼在林泉。</text>
<title>次淳夫韻 二首</title>,<text>天涯寥落已三秋。一夜思君欲白頭。對客不妨中聖處。著書非是爲窮愁。雁行風急驚千里。魚影波寒隔一流。已識金鷄銜吉語。小菴頻夢子長遊。</text>
<title>次淳夫韻 二首 其二</title>,<text>胸次汪洋萬頃秋。更無塵俗汚心頭。生來不解謀三窟。海外徒聞有九州。病骨稜稜霜月冷。羈魂兀兀瘴雲稠。終南落木西湖夜。幾日風流續勝遊。</text>
<title>次淳夫寄季文韻</title>,<text>落落安齋士。才名托至公。靑雲行鶚薦。白首坐詩窮。四壁蠻江上。三秋瘴霧中。平生舊知己。共此若爲容。</text>
<title>螢</title>,<text>客館高秋夜。群飛只獨明。纔因腐草化。敢與大陽爭。冒雨猶開闔。隨風自送迎。映囊今已倦。萬里一書生。</text>
<title>朝退</title>,<text>曉鼓催班盡短更。內前裾佩已天明。君王睡重無人覺。洗耳朝陽聽鳳鳴。</text>
<title>七月二十五日宿通州</title>,<text>去家今幾月。萬里首歸程。雨洗秋容淨。風生夜氣淸。親年方賴祿。王事更須名。世故知難必。終當問耦耕。</text>
<title>午睡</title>,<text>斜風深院雨絲絲。醉倚蒲團晝寢宜。半歲光陰身萬里。夢中猶喜有新詩。</text>
<title>通州</title>,<text>神京東距四十里。別有雄州城百雉。金湯粟粒富奇貨。似說從來天府地。左右列肆如雲屯。甲第連墻多僭擬。廣衢隱耳溢蹄輪。咫尺但見紅塵起。遶郭一派瀉黃濁。銜尾千艘塞津涘。相逢半是販商徒。豈無人才混屠市。秋容雨洗且高明。倚風靑帘誇酒美。徑須取醉博歡笑。更喜滿囊新語綺。日暮靚粧大堤曲。三三五五垂楊裏。我欲爲陳江漢詩。二南美俗王化始。</text>
<title>二十六日。宿夏店。四首。</title>,<text>浮生本是客。逆旅一宇宙。我今更萬里。歲月迫衰疚。往時槐始花。忽復棗紅皺。人固不知止。汲汲強奔走。</text>
<title>二十六日。宿夏店。四首。 其二</title>,<text>夜堂坐風涼。苦吟答秋噫。折臂晩學醫。餘事寄一喟。士爲外物縛。妄自作災怪。智刃有餘地。一揮聲色戒。</text>
<title>二十六日。宿夏店。四首。 其三</title>,<text>羈懷覺夜永。悄悄成獨語。河山阻歸音。歲月不我與。是身如浮雲。詎識秦吳楚。空歌靡監詩。拊枕起延行。</text>
<title>二十六日。宿夏店。四首。 其四</title>,<text>息偃或在床。我獨未遑處。候蟲聲入耳。歸意遽如許。苦雨已解嚴。一涼滌殘暑。何事鞅掌中。淹留▣雲阻。</text>
<title>二十七日。待車輛不至。留夏店。三首。</title>,<text>故鄕東望路三千。兀兀郵亭日抵年。短髮秋深猶作客。歸途囊盡更無錢。倚閭去夜蛛絲喜。陟岵何時雁信傳。世事相違恒十九。滿江風月趁漁舡。</text>
<title>二十七日。待車輛不至。留夏店。三首。 其二</title>,<text>柸觴強意遣無聊。萬里那堪鬢半凋。眼底江山尤歷歷。夢中身世尙超超。片雲斜日長思洛。斷雁西風不過遼。屈指輕裝歸去得。容齋落木正蕭蕭。</text>
<title>二十七日。待車輛不至。留夏店。三首。 其三</title>,<text>鳥倦歸巢葉脫柯。獨怜形迹滯山河。隨身囊橐餘詩習。到處光陰只睡魔。已識聲名爲我累。肯敎憂喜損天和。平生謾泣荊山玉。歲晩工夫得切磋。</text>
<title>次壁上韻</title>,<text>病鶴摧豗警露寒。征鴻南北不曾閑。六年烏帽黃塵底。靑眼何時見碧山。</text>
<title>漁陽 二首</title>,<text>故老相傳天寶年。至今遺臭舊山川。往來多少騷人恨。欲把淸詩與洗湔。</text>
<title>漁陽 二首 其二</title>,<text>北池山川儘壯哉。斜陽駐馬獨徘徊。華淸長夜霓裳曲。不必胡兒是禍胎。</text>
<title>次黃庚韻 六首</title>,<text>斜陽金氣與高明。過雨寒潭徹底淸。最是秋容堪盡處。四村樵牧趁西成。</text>
<title>次黃庚韻 六首 其二</title>,<text>客裏無端昨夜風。小窓幽夢屬寒蛩。淅然虛籟高林際。惹起江東興味濃。</text>
<title>次黃庚韻 六首 其三</title>,<text>輕陰漠漠雁連汀。障日重雲不放明。儻有長風吹一快。更憑詩興賦秋晴。</text>
<title>次黃庚韻 六首 其四</title>,<text>高蟬深樹晩涼生。占得歸程此日晴。送盡冥鴻無一字。白雲飛處眼偏明。</text>
<title>次黃庚韻 六首 其五</title>,<text>一身潦倒落天涯。況是蕭蕭落木時。不必登山更臨水。鏡中應有鬢先知。</text>
<title>次黃庚韻 六首 其六</title>,<text>萬里輕涼一布衣。判知淸冷襲吟脾。旁人盡訝雙肩聳。觸處新詩得意時。</text>
<title>贈陽樊驛丞</title>,<text>靑衫作吏謾浮沈。白首無機似漢陰。便有杯觴堪一醉。何知巾履廢相尋。秋風落木長途客。細雨殘燈半夜心。明日又爲千里別。暮雲西北隔重岑。</text>
<title>永平道傍。有石刻。曰孤竹君古城。二首。</title>,<text>二子淸名日炳空。孤城千古挹遺風。一生獨守西山餓。未信鷹揚有釣翁。</text>
<title>永平道傍。有石刻。曰孤竹君古城。二首。 其二</title>,<text>父命天倫莫重輕。夷齊當日豈干名。早知世變唐虞復。却悔從前叩馬爭。</text>
<title>題孔明傳</title>,<text>往者莘野耕。釋耒答三聘。後來南陽龍。出處獨也正。老瞞扛九鼎。海內蛟𧍞橫。卯金灰燼餘。豪傑流星逬。抱膝本朝心。不見風塵淨。益州仗天討。群雄苦不競。魚水契一言。萬死救國命。慷慨出師表。義氣金石勁。旌旗渭水上。士卒壺漿慶。天乎胡不仁。有志莫究竟。至今拜圖像。凜然亦起敬。</text>
<title>昌黎縣 二首</title>,<text>道學上承鄒魯緖。文童肯襲馬班香。平生萬里苦遷謫。魂魄千秋還故鄕。</text>
<title>昌黎縣 二首 其二</title>,<text>昌黎古縣人能說。山斗高名世不群。當日莫知佛骨表。至今猶誦鰐魚文。</text>
<title>客遊</title>,<text>客遊延半年。颯然雙鬢凋。登高望故國。風景冷蕭蕭。江湖已生眼。歸心日夜搖。黃鶴萬里志。一擧渺雲霄。徑欲駕此去。遠引那得招。異鄕滯形影。信矣山川遙。</text>
<title>次趙孟頫感秋 四首</title>,<text>遠道渺愁予。及此金景淸。寒月耿遙夜。萬籟生秋聲。雖懷東還喜。節物亦可驚。世故巧中人。得失兩關情。政爾付一快。更須千載名。促駕占晨星。聊復笑吾生。</text>
<title>次趙孟頫感秋 四首 其2</title>,<text>人生等過旅。百年隨手翻。商飆脫一葉。候蟲亦何喧。客舍喜空涼。夜坐默語言。擾擾利名途。冠蓋日追奔。居然一夢覺。泯沒誰復存。我欲保不朽。可與達士論。</text>
<title>次趙孟頫感秋 四首 其3</title>,<text>仲秋天氣晶。瀲灎新月白。運化無停機。百年幾今夕。平生參道妙。少日已爭席。閉眼閱來今。掩卷弔往昔。所求有未獲。條爾見陳迹。一室可盤桓。六驥騁缺隙。卒卒我何營。懷哉此行役。</text>
<title>次趙孟頫感秋 四首 其4</title>,<text>人言秋日悲。我喜秋日涼。豈無衆草萎。但恐蘭蕙傷。展轉耿獨夜。風燈冷不光。天高聽北雁。露下鳴寒螿。和作五言謳。故知我意長。</text>
<title>望海</title>,<text>薊海茫茫儘壯哉。遙看秋水鏡光開。一邊落照金成柱。萬里長風雪作堆。便欲乘槎從博望。不妨隨意到蓬萊。白鷗笑我多猶豫。短帽紅塵歲月催。</text>
<title>長城</title>,<text>祖龍鼓吻呑六國。兩周圖籍輸咸陽。崤函高拱萬世計。軼駕湯武超虞唐。金城延袤半天下。虎視宇內誇雄強。一人荷戟怒臨關。萬夫趑趄莫敢當。險不可恃國已病。望夷之禍生蕭墻。邇來變易數百代。至今形勝餘城隍。大明一統朝萬邦。我隨使節觀國光。斜陽古堞弔前昔。幾經戰伐爭搶攘。王公固國有長策。保吾赤子猶恐傷。斲喪民命欲久延。自愚者誰秦始皇。</text>
<title>雷雨少頃而止</title>,<text>道人頭上殷輕雷。喚作翻盆白雨催。碧海茫茫天共遠。黃泥滑滑馬頻隤。掃除積熱眞餘力。急就新詩愧不才。儻放一眉今夜月。夕陽明處看雲開。</text>
<title>沽酒劇飮</title>,<text>軒冕由來不易收。將身合作醉鄕侯。浮生落莫今千里。短髮飄蕭又一秋。未到囊空猶是吝。直須杯盡更何謀。可憐澤畔醒吟客。錯把高名謾自愁。</text>
<title>題止酒賦後</title>,<text>散隱魁梧九尺軀。澹然寒月貯氷壺。前身彭澤陶徵士。此日江潭屈大夫。無事不應中聖處。放狂難復慟窮途。如今更覺名爲累。細故忘懷道與俱。</text>
<title>贈劉秀才鐸 居東關</title>,<text>卯金之雲孫。風味壓齊魯。叩門足跫然。秀色見眉宇。逆旅坐空涼。刮目揮談塵。我本東海士。學問慙鹵莽。大雅一已降。文氣不復古。後生玩雕篆。碌碌固莫數。六經炳日星。萬世昭聾瞽。妙處要着勳。隱几香一炷。</text>
<title>八月十三日</title>,<text>佳節將秋仲。歸途待月明。寧嫌數夜隔。已作十分盈。只益淸吟苦。從敎白髮生。常應千里共。遠慰故人情。</text>
<title>大風</title>,<text>仲秋木葉下。天宇見空廓。偉哉大塊噫。萬籟竝時作。有如邃古初。九河未開鑿。支祈專其威。叱咤驅海若。昆陽百萬兵。象犀爭搏攫。神人協義兵。一鼓驚退却。大鈞本無聲。品類自戰薄。刀調乃戲劇。漠然返索寞。隱几冥此機。更欲問南郭。</text>
<title>翫月。因思西湖之遊。有感而作。</title>,<text>北極非吾土。西湖記昔年。最憐今夜白。不減舊時圓。故故搖歸思。盈盈耿獨眠。廣文應念此。江海各飄然。</text>
<title>登沙嶺城門。翫月。平原曠野。四望無際。甚一快也。</title>,<text>落日半沒滄溟深。玉宇雲收河漢白。古城東頭待明月。似是三生江海客。佳期邂逅今夕涼。萬里淸光輸咫尺。瓊輪不似去夜滿。頗歎人壽無金石。却思西湖舊遊處。俛仰之間便陳迹。我亦漂汩已可笑。未識明年更安適。偶爾保此倘天幸。尙得優遊多煖席。霜風落木瘴霧地。恐有騷人賦行役。</text>
<title>宿牛家莊</title>,<text>半歲驅馳已倦遊。江山如許幾搔頭。天圍大野蒼茫曉。雨打疏蓬淅瀝秋。莫敎生涯常作客。要將眼界擬封侯。故人應識歸歟晩。到處風雲未易收。</text>
<title>武安王廟</title>,<text>霸業功高百戰餘。至今香火蔭渠渠。可憐未了英雄事。終賴南陽一草廬。</text>
<title>宿鞍山。是夜。千秋使行次到驛。二首。</title>,<text>千里書回對故人。藥言深處見情親。鴨江從此淸如許。洗盡胸中一斛塵。</text>
<title>宿鞍山。是夜。千秋使行次到驛。二首。 其2</title>,<text>秋風萍梗各西南。萬里情懷已不堪。旅館新詩編一一。故園荒徑憶三三。生涯到此何勞問。世故多違已飽諳。短髮更從湖海謫。也知隨處等虛庵。</text>
<title>到車踰嶺。菊花已盛開。三首。</title>,<text>燕辭巢去雁南翔。菊蕊初黃楓未霜。此日車踰山下過。故鄕鷄黍作重陽。</text>
<title>到車踰嶺。菊花已盛開。三首。 其二</title>,<text>江潭憔悴骨猶馨。晩識陶公悔獨醒。付與生涯三徑裏。枉敎名字托騷經。</text>
<title>到車踰嶺。菊花已盛開。三首。 其三</title>,<text>姚黃魏紫競春光。不似寒花晩更芳。記得去年吹帽節。滿籬霜蕊泛輕觴。</text>
<title>二十七日越江</title>,<text>耿耿星河曉暫低。喜聞候吏報鳴鷄。歸心恰似東川水。日夜奔流不復西。</text>
<title>遊鳳凰巖。次仲說韻。</title>,<text>江山不惜與平分。一笑相逢更有君。躑躅幾重明似錦。帆檣千陣隱如雲。百年肯作功名念。萬里長隨鷗鷺群。算着悠悠今古事。眼前風物易銷魂。</text>
<title>有村老洪姓者。年七十餘。能言五朝事。如目前○相與劇飮。二首。</title>,<text>東隣洪老鬢皤然。說得昇平盡眼前。慷慨此身生已晩。五更歸夢五湖舡。</text>
<title>有村老洪姓者。年七十餘。能言五朝事。如目前○相與劇飮。二首。 其二</title>,<text>朝廷當日愛民功。故老依然說不窮。萬事只今寧更問。一尊相屬醉夢夢。</text>
<title>松京道中</title>,<text>東風荒草夕陽前。此地曾經全盛年。文物只今隨逝水。靑山從古幾新篇。勝遊箇箇春光裏。時事悠悠醉眼邊。圃老精忠餘舊宅。高名堪仰亦堪憐。</text>
<title>遊櫪巖</title>,<text>十載厭靴襪。始覺芒鞋輕。勝處試新步。喜見山水淸。敲石煮松子。呼酒澆不平。今古自興替。松嶽空留名。孰知百年後。我與子同行。吾師亦不俗。一笑俱眼明。落日澹容與。谷鳥鳴嚶嚶。</text>
<title>次仲說韻</title>,<text>半日淸遊眞我幸。百年高興爲君尋。澗邊細草容幽步。醉裏鳴禽和苦吟。山氣佳來生暝色。瀑流飛處易春陰。飮闌一笑携藜去。更有新詩傳此心。</text>
<title>福靈寺。次仲說韻。</title>,<text>松岳千年境自奇。客來回首更新詩。閑雲往往生姸態。老木看看少直枝。萬事莫論亡國後。勝遊猶及踏靑時。少日機心今淨盡。野僧爭席肯相疑。</text>
<title>道中聯句</title>,<text>滿山松檜暮鐘聲。時遇樵童問寺名。急雨不妨乘一快。高吟最是屬微醒。</text>
<title>朗月寺盤松</title>,<text>老幹空山裏。低枝自繞縈。神靈煩護衛。歲月謾崢嶸。幸免斧斤厄。時聞風雨驚。他年各靑眼。與作歲寒盟。</text>
<title>宿金藏窟</title>,<text>少小與吾子。利名遭急縛。十載謾風塵。事往有餘怍。懶散亦何須。更作方外約。得意且載酒。勝處頗領略。古都百年後。飽聞山水樂。短筇事幽討。一笑豈宿諾。細故自萬端。勇決果非弱。懶雲乃吾徒。四海無住着。邂逅儻天幸。可喜亦可愕。羊腸要進步。鳥道當着脚。靑燈照方丈。高興殷寥廓。因之欲遠去。安得沖天鶴。</text>
<title>次仲說次靈通寺壁上韻</title>,<text>偶乘微雨問叢林。洞府淸寒古木陰。岳色淡濃朝暮態。溪聲徐疾短長吟。百年泉石渾如昨。一日風流更有今。酒盞茶瓢俱不惡。却愁殘景迫西沈。</text>
<title>遊遮日巖 七首</title>,<text>五百年間全盛時。貴游曾此探淸奇。只今舊物餘泉石。付與騷人一首詩。</text>
<title>遊遮日巖 七首 其二</title>,<text>吾行忽値暮春時。曲水傳觴自一奇。快意平生唯此日。夕陽淸興更新詩。</text>
<title>遊遮日巖 七首 其三</title>,<text>右軍千載不同時。今日風流亦自奇。肯以俗氛輕敗意。却須微雨與催詩。</text>
<title>遊遮日巖 七首 其四</title>,<text>記得去年風雨時。藏魚水石一生奇。惜無吾輩與同醉。更有野僧還喜詩。</text>
<title>遊遮日巖 七首 其五</title>,<text>世間榮宦吾何與。物外溪山數不奇。千古興亡一洒淚。百年懷抱更論詩。</text>
<title>遊遮日巖 七首 其六</title>,<text>百年開口幾多時。萬事紛紛偶與奇。山水向來無此客。吾儕況復各能詩。</text>
<title>遊遮日巖 七首 其七</title>,<text>故國水流花謝時。伽倻吐出胸中奇。山靈有眼儻傾倒。且要蒼崖鐫此詩</text>
<title>次仲說韻</title>,<text>暫借禪房聊隱几。更隨樵叟與爭橋。溪山此去堪終老。詩酒他時儻再邀。</text>
<title>靈通寺記興</title>,<text>靈通寺前水。萬古喧雷雨。奇遊得邂逅。勝事肯終誤。一杯強割愛。五字急先務。欲罷諒難能。豈不以子故。野僧更爭席。听然莫汝忤。三生山水願。坐受俗物妬。八年烏帽底。細故已難數。手板自朝朝。誰復問杖屨。詩書亦未窺。文字生魚蠹。歲晩却成悔。一麾寧待怒。歸來五冠下。更値春日暮。溪山獨不移。夜半誰守護。天公惜一晴。雲物晩騰騖。風生古木韻。溪淺寒石露。好懷當語誰。勝日不可度。少留了餘興。爲待新月吐。古刹久頹圮。細草引幽步。老衲指兜率。絶頂隱輕霧。那知千丈表。更復有歸路。去矣會盪胸。四海發高趣。吾人本何須。無散亦無聚。脫略宇宙間。獨於詩酒喩。伽倻古仙伯。玆事可全付。向來但泯默。中心如廢痼。今宵便豁然。再拜誦佳句。</text>
<title>知足庵</title>,<text>亭亭普賢峯。北與淸涼對。群山莫爭長。瑣瑣盡累塊。中間開淨界。左右挹螺黛。俯瞰大瀛海。鳥度浩蕩內。萬里供几席。朝暮生變態。寺東千丈壁。突兀出乾背。天公亦大隘。兩大不相貸。雷師助一怒。巨骨隨斧碎。玆言信誕妄。怪事駭吾輩。砌下古喬木。變閱幾年代。人生有定分。後會恐難再。落日澹忘歸。一笑曠無礙。勝絶入五字。萬古等圖繢。</text>
<title>夜飮性海窟前嶺忱。占韻各賦。</title>,<text>石路高低引碧蘿。好山隨處得詩多。淸遊一夕更堪畫。會意百年能幾何。</text>
<title>曉起性海窟。追記昨日之事。</title>,<text>入山今更深。亭午抵古寺。絶壁倚天外。向者路何自。平生山水願。步步忍顚躓。朅來得淸勝。如與古人値。老宿亦不凡。一笑領客意。指示壁上偈。妙筆誰得比。千金莫論價。至寶終不棄。塵埃一披拂。欲讀先下淚。獨有文字工。肯隨金石悴。寺後舊石井。怪事猶可記。井上三石魚。萬古守淸泌。俗僧生忍性。一斫誰復忌。血面夜奔駭。積水化平地。香火當香餌。餘瀝乃其賜。頑然石質堅。不堪供臠胾。畢竟莫自保。有形果爲祟。薄晩借禪榻。曲肱了一睡。那知有敗事。令我輒生恚。向來爭席人。咄嗟五漿饋。听然更一笑。小詩留姓字。待月上北嶺。呼酒各盡醉。風雲入脚底。天海豁遠視。群峯若擁衛。檜朽亦嫵媚。僕夫報夜半。山路戒失墜。玆遊豈敢再。百年幸一遂。握手話疇昔。往往雜悲喟。儻可長若斯。萬鍾眞脫屣。安能迫形役。坐受塵土累。夜臥多苦懷。展轉不能寐。因之成我詩。持以奉挹翠。</text>
<title>登普賢峯</title>,<text>我生豈不幸。得與吾子陪。芒鞋一藜杖。偶此山中回。突兀普賢峯。積翠中天開。今晨試一登。衆岳俱輿儓。山靈留妙語。千載待君來。淸音繞林木。珠玉媚岩隈。澹然日色異。故國但生哀。回首問疇昔。歲月眞飛埃。紛紛卿相貴。驟雨與迅雷。陵谷一遷變。白骨生靑苔。絶頂有老柏。借問誰所栽。我欲上其顚。因之望蓬萊。咫尺未能致。人事不可該。側足竝犖确。殷耳隨砯豗。晩入大興洞。一笑只空罍。水石自奇絶。今古幾徘徊。胸懷政須澆。馬潭如潑醅。卒卒取微徑。暮雨濕崔嵬。</text>
<title>大興洞途中</title>,<text>芒鞋藜杖木綿衣。未覺吾生與願違。塵土十年寧有是。溪山終日便忘機。多情谷鳥勸歸去。一笑野僧無是非。更着詩翁哦妙句。晩風催雨正霏霏。</text>
<title>宿觀音窟</title>,<text>山爲熊虎蹲。水作蛟蛇勢。首尾互屈盤。上下不可際。我來未十日。胸次豁昏㙪。解衣掛蒼藤。濯足臨淸澨。澹然雲水僧。但未去冠髻。深淵龍所托。雲物常護衛。古祠石壁下。水旱薦香荔。神龍本天飛。下澤豈長滯。安得涸眞源。不疑見本柢。直流千丈垂。白日變霧翳。定從九霄瀉。廣寒蘸仙桂。形勝自千狀。厥初誰創制。伽倻謫仙徒。朗詠七字偈。逸韻敵靈派。自足駭塵世。吾詩如徐凝。美惡不相蔽。兀坐各忘言。一事寧礙睇。乾坤有反覆。至樂終不替。儻能歸去來。萬鍾可傲睆。</text>
<title>占韻得語</title>,<text>平生懷古人。逝去不吾與。向來千古心。泯默向誰語。交遊得兩友。未覺有齟齬。佳遊初不期。一笑相爾汝。尙思東坡翁。歲月今幾許。勝事偶然同。天地眞逆旅。南山自秋氣。一涼滌殘暑。滄江昨夜雨。薄晩沒洲渚。繫舡白沙汀。洗盞酌靈醑。止亭發新興。高懷取次叔。揮洒赤壁賦。筆力萬釣擧。伽倻蘊佳思。未發我先沮。定知懷古恨。一掃更千楮。世事劇糾纏。略不遺細鉅。後會寧可再。四坐助愴楚。儻放夜月明。素願無一阻。作詩箋天公。更向蠶頭去。</text>
<title>依靈通舊令 四首</title>,<text>日暮沙汀風浪生。薄雲籠月夜中明。淸詩促酒客初醉。急雨鳴江舟自橫。赤壁奇遊偶同調。黃州妙語得傳聲。短舡擬向瀛洲泊。不怕滄溟萬里程。</text>
<title>依靈通舊令 四首 其二</title>,<text>暝雨催新句。平沙繫小舠。江明魚避影。風急水深袍。斷岸無千尺。滄溟問幾篙。忽然成醉夢。過鶴更長嘷。</text>
<title>依靈通舊令 四首 其三</title>,<text>勝事惟吾輩。玆遊豈偶然。風流傳赤壁。人物憶蘇仙。夜雨江聲急。溟波酒興牽。他時若不泯。定復幾今年。</text>
<title>依靈通舊令 四首 其四</title>,<text>三更微月漏雲罅。十里江山皆夜明。坐久杯盤任傾側。興來詩語更縱橫。不須蠶嶺邀淸影。只合蓬窓聽雨聲。喚得東坡從此去。百年今日是初程。</text>
<title>聯句</title>,<text>月轉三更近。蠶頭望未遙。波平舟自動。坐久酒頻銷。雲過山光失。風高雨響驕。只應無此興。萬古幾今宵。一笑更吾輩。江聲知幾年。停杯問明月。橫脚叩舡舷。生死復何許。賢愚俱渺然。顚狂天付與。我自樂其全。與世旣無益。一名初不期。從前徒夢想。今日偶成奇。夜久江添闊。雲歸月欲移。未宜容易罷。張燭更題詩。待月問牛斗。繫舡蒼壁根。淸遊得天借。勝地謝人喧。舫動那伊唱。江留漫浪尊。醉來狂更甚。劇飮跨鵬鵾。急灘聲撼曉。涼雨勢兼秋。觴詠脩前事。江山卽舊游。褰篷迎月入。下碇待潮收。去去江湖大。吾生得自由。夜雨急新漲。滄溟眼轉遙。江山猶月色。今古幾魂銷。帆影乘風便。詩情挾酒驕。心知赤壁賦。不忍負淸宵。世事自千態。浮生無百年。那知對風雨。更與扣舡舷。歲是壬戌也。人如赤壁然。白鷗遙謝汝。滄海覺神仙。勝事豈無分。可人同赴期。奔流有底急。斷岸自成奇。小酌還須醉。輕舟一任移。蘇仙留妙語。此日更君詩。黑月湧雲表。急流洄石根。江聲秋共遠。人語夜猶喧。紙貴從千首。舡空臥數尊。龍門如可卽。變化有沈鯤。逝川自東注。時序更新秋。夙昔江湖興。今辰汗漫遊。白鷗慙晩識。宦路得先收。棄我儻浮海。欲從眞末由。</text>
<title>同遊李永元。得近律一篇。有今日蠶頭飮。當年赤壁遊之句。遂各占韻。</title>,<text>急雨止還作。江流深復深。一笑偶同醉。好懷唯苦吟。今旣不如昨。後當不如今。三復事斯語。正爾得吾心。</text>
<title>同遊李永元。得近律一篇。有今日蠶頭飮。當年赤壁遊之句。遂各占韻。 其二</title>,<text>篷窓雨如繩。擁衾坐終日。有客仍有酒。勝事今已畢。欲招東坡魂。儻得參子姪。空留五字作。萬古記壬戌。</text>
<title>同遊李永元。得近律一篇。有今日蠶頭飮。當年赤壁遊之句。遂各占韻。 其三</title>,<text>風雨楊花渡。移舡千尺潭。斷岸忽中起。矯首如春蠶。此日但成賞。他時得再探。歸鞍聯好句。吾輩更成三。</text>
<title>同遊李永元。得近律一篇。有今日蠶頭飮。當年赤壁遊之句。遂各占韻。 其四</title>,<text>物外足奇賞。世紛空白頭。却因淸興出。更爲好詩留。隱隱風澎浪。蕭蕭雨送秋。他時對床話。能記此遊不。</text>
<title>同遊李永元。得近律一篇。有今日蠶頭飮。當年赤壁遊之句。遂各占韻。 其五</title>,<text>兩公傾數尊。向來惜不飮。我亦試新語。往者口如噤。此樂視東坡。未知孰更甚。暝雨澹忘返。舟中醉相枕。</text>
<title>同遊李永元。得近律一篇。有今日蠶頭飮。當年赤壁遊之句。遂各占韻。 其六</title>,<text>蘇仙千載後。勝事略相當。風雨催詩興。江山發酒狂。百年寧更再。此日可能忘。十月應淸絶。重携自雪堂。</text>
<title>同遊李永元。得近律一篇。有今日蠶頭飮。當年赤壁遊之句。遂各占韻。 其七</title>,<text>世事旣如許。吾生誰更憐。江流終不盡。秋氣自蕭然。恰有酒一斗。可無詩百篇。功名付汝輩。樂此可窮年。</text>
<title>同遊李永元。得近律一篇。有今日蠶頭飮。當年赤壁遊之句。遂各占韻。 其八</title>,<text>吾生得兩友。造物豈終厄。江靈儻有識。頗怪有此客。今古當一喟。得意還自適。遠村雨脚明。斜日映江赤。</text>
<title>同遊李永元。得近律一篇。有今日蠶頭飮。當年赤壁遊之句。遂各占韻。 其九</title>,<text>下有千尺淵。上有千尺壁。險絶固無比。君詩與之敵。我生寄一葦。萬頃惟所適。更待明月夜。一聽君山笛。</text>
<title>同遊李永元。得近律一篇。有今日蠶頭飮。當年赤壁遊之句。遂各占韻。 其十</title>,<text>偶托兩君後。更成今日遊。疏疏暮雨作。衮衮長江流。薄酒寧辭醉。淸詩不待求。滄溟無所礙。浩蕩一沙鷗。</text>
<title>題蠶頭錄後</title>,<text>壬戌七月望之旣。兩君呼我遊蠶頭。蠶頭之遊樂難似。夙昔相從無此流。古今奇事自有數。邂逅又與吾輩謀。急雨江村生晩漲。巨浸連天天欲浮。黃昏解纜麻浦口。浩浩直擬凌斗牛。舟人報道栗島好。白沙十里淸而幽。雲陰䤃䤁水光立。暝色熹微煙木稠。勝絶久聞銀杏亭。咫尺返棹吾已婾。脫巾解衣坐盤礴。擧觴一笑靑兩眸。上亭醉墨天與奇。滿紙夭矯纏龍虯。伽倻喜氣發眉宇。句語一一諧鳴球。妙筆淸詩擅兩絶。造物亦自困彫鎪。嗟吾弱力値強伴。跛鼈豈能追驊騮。高言放飮我最顚。乘興欲喚蘇黃州。武昌赤壁在何許。風流得似今日不。前日之月今日雨。天或以此分勝遊。兩不相兼兩不厭。今不爲少前不優。黃州有魂還自愧。當時二客非吾儔。豪賦空傳天地間。斂襟一讀如病瘳。夜半蕭蕭風更寒。一葦萬頃窮冥搜。四無人聲萬籟靜。怪鳥鳴喚如有求。商舡相觸怒相眄。此身豈不愧虛舟。數杯欣然便同醉。更欲與爾遺悔尤。月光闖雲不肯放。定自恐我淸興休。斗酒百篇吾豈敢。令嚴自與靈通侔。詩囊無底尊不空。此外餘事俱悠悠。苦吟終夜不能已。江神笑我多窮愁。人生快意貴眼前。短褐亦可輕王侯。炙手紛紛一日炎。英雄萬古名長留。仰天大噱天宇寬。何用屑屑悲蜉蝣。江魚江鳥吾伴侶。好山好水吾菟裘。吾人百年縱不死。安能更待六十秋。相逢卽醉醉則吟。贈以淸篇非暗投。</text>
<title>呼韻 三首</title>,<text>吾輩風流自一時。江山不與歲年移。俗間能幾供玆事。世外相逢又此奇。坐久酒杯頻擧滿。醉來詩句莫嫌遲。却思前日餘淸興。剩把今宵作後期。</text>
<title>呼韻 三首 其二</title>,<text>斷岸臨江千尺高。月光如晝不容毫。一杯卒卒催詩酒。短棹搖搖上水舠。白露襲人生夜氣。平沙鋪雪殺秋濤。蘇仙去後空千載。此日吾儕得更遭。</text>
<title>呼韻 三首 其三</title>,<text>十里茫茫浪接天。飛帆無數晩風前。百年勝事能如許。一笑吾儕豈偶然。佳境向來唯赤壁。玆遊儻亦繼蘇仙。酒杯相屬聊乘快。後世何須二賦傳。</text>
<title>十三日。嶺上。二首。</title>,<text>月掛蠶頭嶺。煙橫麻浦村。歸舟潮共退。宿雁夜爭喧。萬事寧須問。玆遊得再論。猶宜催妙句。未可負深尊。</text>
<title>十三日。嶺上。二首。 其二</title>,<text>舟燈欲爭月。螺酒解催詩。勝事還如昨。吾人豈待期。百年應易了。此樂更誰知。醉罷宵將半。顚狂付爾爲。</text>
<title>十四日作</title>,<text>昨夜月正好。今朝雨更奇。風前看掛席。湖色映疏籬。襟袍淸難勝。天遊喜可知。一尊相對處。不醉復何爲。</text>
<title>十四日作 其2</title>,<text>瘴海悲公子。西湖只舊廬。盛衰那更怪。得失本來虛。佳境如相待。玆遊肯作疏。三杯不成醉。落日響黃蘆。一名能累子。萬事總關天。千首堪傳後。斯人孰更憐。杯尊久寥落。今古自推遷。且對西湖月。悠悠憶去年。</text>
<title>十四日作 其3</title>,<text>一諾終難保。丁寧作報書。能來共開口。此外更求餘。月小知山迥。江明覺夜虛。往時同樂處。今日且何如。</text>
<title>十四日作 其4</title>,<text>靑衫終不補。數畝可無飢。江海送君日。風塵失意時。浮生餘幾許。白首坐相離。惜別須憑酒。論心要借詩。人隨南雁去。意與大江深。暮雨蕭蕭過。殘尊細細斟。別離中歲抱。出處百年心。從此增寥落。悲歌自不禁。</text>
<title>十四日作 其5</title>,<text>吾生少儔侶。與爾每同携。藏魚月皎皎。蠶嶺雨凄凄。詩酒輒相泥。風塵期不迷。歲寒湖海約。何日是幽棲。</text>
<title>十四日作 其6</title>,<text>近山日落雨如洗。歸艇潮平風與驅。得句遲時杯不放。行雲斷處月偏孤。肯敎俗物敗新興。稍喜滄江優老夫。君自淸狂渾似舊。我於玆事未曾迂。</text>
<title>十四日作 其7</title>,<text>記得秋風繫舫時。三人詩酒共佳期。如今夜月登高處。一笑江山卽舊知。餘興豈隨徂歲盡。歸心更帶去帆馳。斷鴻戛戛煩相喚。獨立滄茫有所思。</text>
<title>十四日作 其8</title>,<text>滄江欲雨歸帆疾。落日無風斷雁高。萬事行雲兼逝水。淸遊把酒更持螯。興闌恐被兒曹覺。意得眞成一世豪。辭罷悠悠都不省。夜窓魂夢殷寒濤。</text>
<title>十四日作 其9</title>,<text>月影冷侵湖影動。鷄聲曉雜雁聲高。滄茫宿霧聞歸櫓。寂寞沙汀沒早濤。十月重來猶是歲。一尊相屬更吾曹。聽使奚奴發淸彈。輸君醉興看揮毫。</text>
<title>十四日作 其10</title>,<text>朝日初飛水氣澄。群帆欲上海潮增。故人已有歸來約。蠶嶺終須一再登。壬戌重逢豈天幸。東坡千載笑吾曾。從知俯仰成今古。八十相尋願力能。</text>
<title>十五日。舟中作。</title>,<text>一杯相屬我當歌。醉後淸詩子最多。落日散雲明見海。急風吹月迥生波。三人共對終誰憾。是歲重逢奈晩何。爲報玉堂今學士。向來玆事自東坡。</text>
<title>十五日。舟中作。 其二</title>,<text>海口落暉餘匹練。風前逝艇沒輕鳧。淸江肯受俗人汚。高興不須明月俱。苒苒黑雲縈鬢髮。蕭蕭白雨散尊壺。巖下撥琴聲更壯。扣舷時復和嗚嗚。</text>
<title>十五日。舟中作。 其三</title>,<text>我恨不如子。田園歸興長。那堪風雨夜。更憶水雲鄕。共泛楊花舫。同傾蠶嶺觴。他時待明月。此樂莫相忘。</text>
<title>竹山路上遇雨</title>,<text>旱久三農病。朝來白雨紛。丁寧催遠客。容易襲微醺。已作豐穰像。休言跋涉勤。那堪雙病眼。送斷北歸雲。</text>
<title>無極驛卒。語余曰。前五日。又有一年少官。謫赴南裔。細認之。乃吾仲說也。感歎之。作辭不隱情。時四月十一日也。三首。</title>,<text>聞說東萊縣。茫茫是一陬。蜒煙籠地墊。鯨海蹴天浮。身豈周南滯。名歸國士優。孤雲今已遠。白璧莫輕投。</text>
<title>無極驛卒。語余曰。前五日。又有一年少官。謫赴南裔。細認之。乃吾仲說也。感歎之。作辭不隱情。時四月十一日也。三首。 其二</title>,<text>我繫北扉夕。君先南竄時。乖離不重見。喪亂偶如期。無愧三生志。還嗟五日遲。心知是死別。黽勉莫相思。</text>
<title>無極驛卒。語余曰。前五日。又有一年少官。謫赴南裔。細認之。乃吾仲說也。感歎之。作辭不隱情。時四月十一日也。三首。 其三</title>,<text>遽作分離苦。終無歲月期。百年均落魄。一路又差池。行色郵人惜。心懷天日知。平生固窮學。更請自今玆。</text>
<title>入忠州</title>,<text>已入忠州地。吾行亦不遲。平生有何負。今日至於斯。瘡血衣渾赭。腸雷橐又垂。妻孥且撥棄。終未報親慈。</text>
<title>絶糧</title>,<text>逐客今餬口。還聞米價增。於人誰倚賴。撫己自哀矜。家遠書難達。天高叫不應。莫言從者病。尼父亦嘗曾。</text>
<title>記意</title>,<text>百年人事豈非天。寂寞虛爲時俗憐。向日有懷期補國。只今方恨未歸田。白頭知我唯黃卷。長路隨身闕一錢。堂上侏儒誰更數。倚雲常望首陽巓。</text>
<title>旱</title>,<text>一旱連春夏。民生眞可哀。新耕不入土。古井欲揚埃。天意茫難測。神功劃易該。終須奮頭角。此物豈凡才。</text>
<title>霜</title>,<text>今月是陽月。凄然還似秋。霜繁驚殺草。旱甚悶無牟。敗絮眠難定。靑燈夜已遒。一寒吾敢怨。却恐歲功休。</text>
<title>日暮</title>,<text>今日亦云暮。客愁還自生。田園空夢到。軒紱已心輕。咄咄寧書字。區區匪徇名。餘齡儻未晩。北海問逢萌。</text>
<title>不寐</title>,<text>通昔不能寐。羈愁無奈繁。流年生髀肉。長策窘盤飧。祝網時難遇。懷沙事已冤。鷄聲推枕起。激烈爲誰論。</text>
<title>此身</title>,<text>此身於宇宙。江海一鳧鷖。萬里非無路。長風亦可擠。低廻還鎩翮。泯默且窮棲。却憶平生侶。茫茫雲日迷。</text>
<title>謝村嫗</title>,<text>平生性嗜酒。杯杓未嘗離。豈知有憔悴。亦無糟與醨。日日抱獨醒。吟作寒蟲悲。旁舍頗哀憐。幸不生猜疑。叩門三老嫗。兒女各有持。問客何自苦。尙耽文字爲。莫如飮醇酒。酒中無瑕疵。山茹旣嘉美。村釀乃新釃。爭前強之醉。到手不敢辭。往時三閭公。皦皦以自欺。泯默宇宙內。高義誰復知。寧甘腐腸死。不草漁父詞。快意傾數甁。醉謔雜侏𠌯。老嫗互耳語。視我顏色怡。將去又贈言。善保軀不貲。得以失爲梯。禍亦福之資。請客少安之。天命固有時。再拜謝老嫗。乃言眞可師。聊因一日事。掇拾成吾詩。</text>
<title>憂來</title>,<text>憂來頻擧酒。酒亦未忘憂。落日望鄕淚。荒年爲客謀。衰毛幾莖白。壯節一時休。且倚南窓睡。聊成汗漫遊。</text>
<title>有懷 二首</title>,<text>明月渾如晝。愁人政不眠。却知千里共。長使寸心懸。尋興須新釀。披懷有古篇。向來湖海約。今日只相憐。</text>
<title>有懷 二首 其二</title>,<text>故人今在海雲邊。欲寄音書無雁傳。身外虛名猶土梗。酒中眞興亦神仙。平生但說田囿去。老死應爲溝壑捐。得失何關吾輩事。夢隨魚鳥自翛然。</text>
<title>楓瓢</title>,<text>楓樹生彼空山陬。朽老不記春與秋。柯葉久已盡。索然生意休。但有枯死根。歲晩磊隗山中留。山靈有眼不得惜。畢竟枉作樵夫偸。才與不才共不免。雄辯更莫推莊周。投身爨下鳴何悲。好事悶之偶見收。斲爲酒瓢容半升。形製自與椰子侔。兩旁有物雕刻巧。俯而取飮非猿猴。問誰爲餉容齋公。重之無異千金投。容齋疏散世莫容。汝獨於此無疵尤。謫居雖寂寞。斗米亦可謀。瓮中渾沌酒。此名之設由吾儔。一日復一夜。從汝以優游。至死吾無求。</text>
<title>喜雨</title>,<text>夢罷有新喜。雨聲連夜分。無勞望雲漢。相戒事耕耘。嘉穀初生氣。妖祲已解紛。呼兒具濁酒。庶用送餘曛。</text>
<title>述懷</title>,<text>久知當不免。今日了無尤。終古多如此。浮生孰自由。新詩猶舊態。白酒更靑眸。擬控沖天鶴。還隨沒海鷗。</text>
<title>月下有懷</title>,<text>雨罷月如晝。却思蠶嶺人。把杯飜不樂。抱被更誰親。已負歸來約。俱爲寂寞身。平生知己淚。此夜各霑巾。</text>
<title>松簷</title>,<text>僦屋得數間。柴戶未曾開。夏陽之所暴。甚於炎火煨。此日不可過。更奈三庚催。南山有長松。落落干雲雷。凌晨飯我僕。持斧伐其枚。似聞菜色者。魚貫登崔嵬。赤皮剝旣盡。白骨立皚皚。病葉半黃翠。中心索已灰。是尙可以縱。生者愼莫摧。天公於萬物。愛遇均嬰孩。固知歲寒節。亦必由栽培。凶年與酷暑。在爾互作災。有形自難免。豈論才不才。結架竝西簷。柯條相排捼。淸陰一席許。新興生徂徠。永謝內熱子。快哉聊徘徊。</text>
<title>種菊</title>,<text>鬱鬱終南山。其下是我屋。方春闢寸土。手種數竿竹。此君今健否。南山尙在目。寂寞國原城。謫居依空谷。細雨不破塊。黎壤頗宜菊。籬根蔓惡草。翦除汗僮僕。栽培八九株。滿意聞香馥。終非我故鄕。三歎立於獨。</text>
<title>五日</title>,<text>五日菖蒲酒。中原放逐臣。園蔬嘗異味。村叟對嘉賓。寂寞非吾土。飄零託此身。陶然成一醉。爲謝獨醒人。</text>
<title>理蔬</title>,<text>蕪菁花已過。得雨萵苣肥。靑靑泥中芹。出水亦芬菲。種瓜滿東畦。引蔓無所歸。左右多惡木。愼莫相因依。</text>
<title>喜雨</title>,<text>天氣久炎蒸。人言是雨徵。嗷嗷方控訴。默默果哀矜。號召風雷壯。驅除宇宙澄。歸心禁不得。何日理溝塍。</text>
<title>感懷</title>,<text>客心元寸寸。更奈日煎熬。風雨荒三徑。春秋迫二毛。避人深閉閤。隨俗強餔糟。却恐離騷錄。他時記我曹。</text>
<title>卽事</title>,<text>日長鳥聲樂。雨餘山氣佳。却掃對黃卷。尙見古人懷。前溪有蛟龍。後嶺多虎豺。愼哉且莫出。微涼生小齋。</text>
<title>謝李生 珪 遺魚</title>,<text>昔作中原客。今謫中原居。但飮達川水。不食達川魚。李生舊識面。憐我長餐蔬。蔬餐或不供。咄咄盤中虛。日暮走小僕。火急扣吾廬。貫柳三十輩。頭尾皆相於。川水多深淵。潛泳亦有餘。哀哉竟坐口。隨豫且。雲雷咫尺頃。回首失吹噓。非無君子心。此腹乃負余。更約待夜月。把網沿前渠。</text>
<title>新晴</title>,<text>荒村連日雨。今夕卜新晴。排闥微涼入。窺墻缺月生。臨流羨魚樂。失跡負鷗盟。安得輕舟去。滄江一夜程。</text>
<title>覽物有感</title>,<text>庭杏欲黃熟。舍桃紅滿枝。方知父母意。我亦念吾兒。</text>
<title>食新</title>,<text>後午今三日。嘗新愧旅人。老蔥刲玉卯。小鯉截金鱗。一飽方知足。孤囚久耐貧。他年親耒耜。隨意養吾眞。</text>
<title>投壺</title>,<text>投壺復投壺。寂寞我與吾。不必酒如澠。安用玉女俱。赫赫太守府。日日酣歌呼。何知有憔悴。獨披投壺圖。</text>
<title>五月十日。乃太宗大王忌辰。是日雨。俗號太宗齋雨。</title>,<text>玄聖儀刑遠。群生戴慕深。相傳忌日雨。未盡澤民心。又作豐年象。如聞解慍音。鼎湖攀不及。回首五雲沈。</text>
<title>鷄柵</title>,<text>客居窘朝夕。糲飯常不羹。觳觫三鷄雛。厚餉拜吾兄。廚子左右視。揚刃請割烹。殺之爾誠忍。惻隱仁者情。解縛置堂下。呀呀尙哀聲。其二小如拳。雌雄未可名。其一稍長大。赤幘頗崢嶸。但傷左翮折。見人每虛驚。不難恣汝輩。啄食蟲蟻幷。我免供給費。汝亦王生生。東家靑鵲貓。暴怒鳴甚獰。嗟汝爪距弱。安敢與枝撑。庭除數尺地。小柵易經營。收汝日固護。養汝稻與秔。我非太早計。風雨待先鳴。</text>
<title>日長怨</title>,<text>歡娛惜日短。窮苦怨日永。日行有定度。人意自異境。運化不暫停。寒暑變俄頃。縱玆晝刻減。更復添夜景。此日尙難過。長夜奈耿耿。萬物稟天性。無不守安靜。汝獨何爲哉。每使憂心怲。少年尙名節。役役以騖騁。世路百八盤。十步九坑穽。覆轍看在前。後車更徼倖。宴安實腊毒。禍患乃深警。名已簡策汚。跡與魑魅屛。高堂髮俱素。白雲廢定省。交遊散秋葉。萬里阻湖嶺。撫劍視靑天。五內戰炎冷。往者六印佩。亦自懷二頃。況今賤且貧。日夜獨延頸。</text>
<title>記悔</title>,<text>平生失計漫爲儒。悔不早作農家夫。弊廬足以容吾軀。薄田足以供官租。山有藜藿澤有菰。有口不愁生蜘蛛。百年如此眞良圖。世間萬事非所虞。達官厚祿奉爾娛。榮幸自與憂患俱。往不可悔歲月徂。仰天一哭雙眼枯。</text>
<title>醉後</title>,<text>畏人嫌我醉。不醉亦何爲。有月箔長掛。無風襟屢披。蟲鳴如或使。木影偶成奇。懷抱終難遣。新吟盡苦詞。</text>
<title>遠憶</title>,<text>遠憶兩兒子。眉目各淸揚。小者未離乳。大者不勝裳。汝今在母抱。我懷尙難忘。爺孃念我心。迫切安可當。</text>
<title>久雨</title>,<text>霪雨久不止。其如萬物何。天時昏晝錯。地理谷陵訛。厭見魚生釜。驚聞麥化蛾。唯餘浮海志。抱膝一長歌。</text>
<title>流頭日。謝伯謙携酒見餉。</title>,<text>今日流頭節。寥寥獨閉門。故人乘晩雨。白酒慰羈魂。殷野農謳發。中天官樂喧。何須問生理。一醉任乾坤。</text>
<title>甲子除夕。書宜寧家壁上。僕自仲說不幸後。不復作詩語。是夕。始把筆一吟。時方赴咸安。二首。</title>,<text>久被儒名誤。多慙大雅詩。寬爲魑魅禦。尙賴聖明慈。故國見無日。浮生行有涯。妻孥莫相憫。人事自如斯。</text>
<title>甲子除夕。書宜寧家壁上。僕自仲說不幸後。不復作詩語。是夕。始把筆一吟。時方赴咸安。二首。 其二</title>,<text>客中元少睡。今夕更何如。回首身逾遠。偸生歲又除。寧從漂母食。莫望故人書。喜氣看牛斗。新年返舊居。</text>
<title>感懷 二首</title>,<text>京國關山阻。春風花草香。有身投虺蜴。無夢到池塘。今日如前日。他鄕是故鄕。憑誰問生事。天地浩茫茫。</text>
<title>感懷 二首 其二</title>,<text>未信生爲樂。那知歲已新。連年數間破。倂日一升陳。抱屈應吾道。謀身喪我眞。長懷首陽士。高義邈難親。</text>
<title>雪</title>,<text>閉戶不知雪。壓簷微有聲。剩欺梅蕊白。更助月華淸。已矣乘舟興。那堪覽物情。從前未高臥。端爲謝袁生。</text>
<title>有懷</title>,<text>百歲未云半。相知餘幾人。文章秪自累。天地豈能仁。寂寂山川暝。茫茫草樹春。平生湖海志。老去但逡巡。</text>
<title>上元</title>,<text>早起先烏鵲。遺談聽老翁。天陰恐妨穀。酒冷爲治聾。物候隨時異。民風到處同。勤渠問今歲。夜月欲生東。</text>
<title>梅枝</title>,<text>南方春氣早。正月土膚柔。爲種三竿碧。應添一徑幽。寧聞鳳鳥至。寬作歲寒謀。舒嘯東窓下。還思王子猷。</text>
<title>大風</title>,<text>飛廉長餘惡。春後逾顚狂。山嶽無時撼。沙塵盡晝黃。靈烏空自噪。侯雁豈能翔。未暇憂茅屋。頻煩問大陽。</text>
<title>夢士華</title>,<text>夜夢君在傍。夢覺道路長。回首西飛雲。欲濟川無梁。春風吹草木。日日自芬芳。終誰問憔悴。憔悴各相望。</text>
<title>寄內子及兩兒</title>,<text>平時輕歲月。孰知離別傷。歸路八百里。天網隘而妨。一月三十日。一日尙誰忘。鳥鳴求其偶。蟲蟻亦相將。咄咄但自弔。我生胡不臧。兩兒今健否。念之割我腸。豈不欲其學。甚懼如翁狂。翁狂不自食。家口累爺孃。白雲杳萬里。此行豈有方。望爾筋骨成。卒歲攻農桑。晨昏奉爾母。庶免饑凍殃。他時果若斯。乃翁甘遐荒。</text>
<title>自詠</title>,<text>爲國區區罪有餘。一身狼狽與籧篨。百年未半艱虞極。千里初來鬢髮疏。獨夜不眠披敗絮。故人相望闕新書。東風日日吹枯槁。洗眼何時看舊廬。</text>
<title>卽事</title>,<text>病怯春寒峭。愁添夜月荒。竹殘猶抱節。梅瘦自含香。白首吟逾苦。枯腸醉不妨。長空無雁過。毋嶽夢蒼蒼。</text>
<title>山火</title>,<text>入夜陰風競。前峯暴火延。流光疑襲月。高焰欲薰天。玉爍珠應泣。松焦柏亦憐。秪堪饒蔓草。生長又芊芊。</text>
<title>自慰</title>,<text>太傅鵩鳥賦。三閭漁父詞。昔賢猶不免。今我獨奚疑。前席雖云晩。行吟莫自悲。堂堂漢家業。不肯少微虧。</text>
<title>春陰</title>,<text>萬里輕陰天宇低。東風料峭日光迷。閉門孤客昏昏睡。隔樹幽禽得得啼。南國秪應添毒瘴。九霄誰爲掃重霓。野蹊若草平如翦。且待淸明一試藜。</text>
<title>好雨知時節</title>,<text>好雨知時節。田功不可遲。溪聲通故埭。草色際空陂。北叟披蓑立。西隣荷鍤隨。喧喧多喜語。一飽豈無期。</text>
<title>晴</title>,<text>夢餘聽語鳥。門戶已天晴。垂柳前村暗。斜暉遠岫明。還思三畝宅。欲伴老農耕。坐待金鷄晩。悠悠白髮生。</text>
<title>禿筆</title>,<text>平生知我寡。四海一毛公。作伴來荒裔。相須慰阨窮。免冠驚已老。挫銳得新功。擬續中山譜。吾衰語未工。</text>
<title>偶作</title>,<text>孤臣追舊恩。獨泣省前過。命甚螻蟻微。罪積山嶽大。禦魅久離群。負薪初忍餓。素書闕一字。短髮白幾箇。春物撩詩興。晝陰添睡課。百年與願乖。萬事於吾奈。玉剛故自碎。劍銳寧防挫。折臂可爲毉。失馬或逢賀。空悲南冠囚。朗吟楚辭些。隔屋有啼禽。盡日似相和。</text>
<title>醉後長吟。謝主翁。</title>,<text>老翁知我夜無睡。爲挈村醪勸我醉。村醪甚薄意甚厚。脫巾解帶聊揚觶。中庭明月不開戶。四壁靑燈照憔悴。冬菹甘酸飽下筋。未信豪門有臠胾。醉後忘機雜諧笑。野話山談皆可記。問翁閱歲七十餘。曾見窮厄今日比。朋舊反眼若將浼。獨此相親了翁意。春宵欲半春寒重。興酣更作象馬戲。得失紛紛頃刻內。百年人事還一喟。明朝酒醒恐茫然。七字長吟拜翁賜。</text>
<title>記事</title>,<text>朝聞老翁啼。暮聽老嫗哭。啼哭一何苦。惻憫額爲顣。生男不如女。生女不如獨。丁男盡徭役。結束賣牛犢。室中有少女。朝夕具饘粥。梨園弟子多。選纂至白屋。四壁杼袖空。何以備新服。督促勿稽留。惡使恣鞭扑。去者當日遠。存者誰撫育。拊膺呼蒼天。死亡今在目。</text>
<title>春夜</title>,<text>春夜凄凄不肯朝。故鄕迢遞客魂銷。少年仕宦仍多難。白首文章是久要。無睡更知添病瘦。有懷聊欲學逍遙。偶然推枕鷄聲喜。窓月依依照寂寥。</text>
<title>感懷</title>,<text>昨夜月光滿。今夜月光缺。天道尙乃爾。人事安足說。月缺行且盈。人窮情不別。紛紛輕薄兒。朝暮有泠熱。</text>
<title>雨</title>,<text>小雨止還作。東風吹更微。杏花寒食近。鼓角獵徒歸。徑草遠逾碧。林禽濕不飛。客間頭易白。宴坐欲忘機。</text>
<title>種菊</title>,<text>往日東籬邊。已種數竿竹。今日東籬邊。又種數株菊。猗猗雪下靑。粲粲霜後馥。異類亦同調。相近未爲瀆。此老縱憔悴。胸中亦不俗。爾汝作三益。歲寒慰孤獨。</text>
<title>捫蝨</title>,<text>捫蝨負朝日。晴簷鳥語酣。吾生異王猛。世務莫須談。</text>
<title>讀老子</title>,<text>老氏尙玄學。立言誠匪佗。旣知玄可尙。何用五千多。</text>
<title>愁悶</title>,<text>客廚數糲米。春羹釋老薺。飢腸慣日永。囊橐久見底。旣往不可悔。未來思少濟。浩歌向蒼天。愁悶何時洗。</text>
<title>獨酌有感</title>,<text>薄酒時多酌。剛腸日九廻。道爲當世棄。迹或後人哀。歸興生芳草。春愁付落梅。百年湖海願。莫受二毛催。</text>
<title>斑竹枝</title>,<text>歲晩風霜獨自持。斑斕尙認淚痕滋。百年堪作顚危用。一日寧無變化期。勁直不慙君子操。圓通眞是道人師。往時有語吾能記。爲爾孤吟白髮垂。</text>
<title>走筆。追記二月二十六日事。</title>,<text>門戶靑春忽過半。睡覺偶聞幽禽喚。杏花欲衰桃花爛。今者不出時節換。宜春內家鼎津畔。淸曉走謁日未旰。親舊哀我窘流竄。薄酒相牽飮無算。醉後放意跨款段。信步徐徐莫須按。不虞狂駭若輕彈。兩眼但覺朱碧亂。投身況値沙石攢。面上淋漓血如灌。僕夫喪氣路人惋。我獨恬然略無憚。一身辛苦備諸難。兩載漂浮亦云逭。白首寂寂少儔伴。萬里鬱鬱爲馽絆。人生到此不足玩。今日縱死何所歎。歸來又謝主翁喭。滿尊濁醪還一餐。</text>
<title>種石榴</title>,<text>佳樹生西域。何年落海東。直知多故賤。無賴老成叢。偶被騷人賞。寧將凡卉同。栽培近竹徑。物理有窮通。</text>
<title>三日書懷</title>,<text>今日三月三。天氣豈不好。無食對佳節。少睡起還早。舍後紅杏花。昨雨便如掃。晩桃開又繁。▒耐東風惱。故國定何如。思歸踏芳草。芳草自芊眠。客鬢奈華皓。往時方外遊。滿月臺前道。迹在人則亡。秪使中心擣。百年更餘幾。一春行且老。欲哭亦不可。泯默向窮昊。</text>
<title>食蕨</title>,<text>三月且三日。晨羹山蕨肥。本無肉食相。但憶田園歸。一飽雖非分。他時恐漸稀。人生足窮餓。不獨首陽薇。</text>
<title>落花歎。走筆。</title>,<text>庭前小桃樹。昨日何紛披。今朝忽衰謝。萬片隨風吹。明日已可料。綠葉空葳蕤。幽人惜春色。但悲花易衰。豈解渠且老。滿鬢生白絲。花衰當復開。白絲難更緇。今年歎花落。來歲又如之。物情互榮悴。此生寧久持。久生秪自苦。一死良亦宜。唯願未死前。莫忘金屈巵。</text>
<title>自遣醉中作</title>,<text>一日復一日。未見愁眉披。平生世上計。何異劍首炊。天氣漸暄暖。草木爭芳蕤。我獨不如彼。憔悴空老衰。物性有遷奪。古人悲染絲。誰知崑岡玉。可折不可緇。宇宙但恢恢。此身茫所之。顚沛亦無傷。堅白以自持。窮達豈關命。古今誠異宜。咄咄莫足道。微蝨生酒巵。</text>
<title>螺杯</title>,<text>茫茫東海大。未見有津涯。嗟爾於其中。潛泳自得宜。鯨鼇之與處。外患非所疑。風波忽漂蕩。播棄沙水湄。咫尺不能致。螻蟻可制之。漁父見且怪。赤手如拾遺。刳腸登鼎俎。老甲空崛奇。琢磨出光彩。炫燿驚童兒。斲爲酒器用。下視琉璃卑。何不供王侯。獨與騷人隨。騷人異屈子。顦悴猶啜醨。豈無老木瓢。足代金屈巵。此亦余所愛。未可相姸媸。翻思天下理。有用乃大疵。魚爛以肉味。虎死由毛皮。汝身二美備。能不逢割劙。我慕莊周言。欲作塗中龜。艱難萬里遷。誰使今至斯。平生湖海游。其人不可追。相從唯此物。每見淚先滋。雨餘野花落。日暮山鳥悲。細故盡脫略。一醉聊俛眉。</text>
<title>上巳二絶</title>,<text>平生輕了蘭亭記。今日方知最可傷。人世終歸一俛仰。得時行樂要須忙。</text>
<title>上巳二絶 其二</title>,<text>行樂如今不到吾。異鄕風物豈堪娛。一觴一詠思前輩。無食無家作老奴。</text>
<title>偶見介蟲在壁間。以手揮之。忽踣。良久乃活。感而有作。</title>,<text>汝翼可高飛。汝足可遠走。低徊窓壁閒。取此乃非偶。貴生彼何殊。惻憫爲之久。禍患要經涉。我於爾無負。</text>
<title>鳴蛙</title>,<text>雨霽陂水滿。蝦蟆縱跳梁。皤腹睅其目。厥聲何堂堂。意氣千乘軾。鼓吹兩部當。或濁若瓦革。或淸如絲篁。或無首無尾。或若有若亡。或如喜相語。或如怒爭強。噭噭不能已。一機誰主張。宇宙囿萬類。大小難比方。乘時競自多。運去漠然藏。楊墨語仁義。李杜工文章。懷沙赴湘流。采薇餓首陽。至人視此輩。丸牛一毫芒。吾聞至人道。合喙鳴甚長。何爲且膠擾。與彼相顚狂。</text>
<title>有鼠日夜唐突。設機獲而殺之。</title>,<text>我飢無食。汝耗我糧。我寒無衣。汝穿我裳。天地胡不仁。產此惡物爲人殃。白晝橫行示便黠。縱有貓兒安敢當。我實疾之甚。汝罪一死亦莫償。刳腸碎腦不旋踵。誰復按具如張湯。嗚呼未能殲汝類。撫劍起坐涕淋浪。</text>
<title>夜雨</title>,<text>蕭蕭連夜雨。寂寂百年心。雲外鴻鳴濕。窓邊月影沈。命窮唯自笑。事往已難尋。不耐顚毛減。猶須作苦吟。</text>
<title>卽事</title>,<text>竹徑欲抽筍。菊畦初弄陰。黃花幾時采。勁節已堪欽。俗物迹便掃。兩美終盍簪。搰搰抱甕灌。我本無機心。</text>
<title>暮春</title>,<text>細雨聲中春已歸。白頭無賴怨芳菲。數經憂患心何有。妄喜才名道固非。柴戶常關人迹絶。故鄕回首雁音稀。荒村濁酒猶堪醉。萬事悠悠一笑揮。</text>
<title>暮懷</title>,<text>鼓角郊原暮。空村煙火微。安巢林鵲靜。行雨嶺雲歸。久客靑春盡。窮途萬事違。無端生白髮。長作掩荊扉。</text>
<title>李守訒訒之。與余同謫忠州。今又移巨濟島。路經咸安。詩以別之。</title>,<text>謫在中原日。艱虞各自煎。萍蓬身不定。糾纆理茫然。我作蠻鄕隷。君從海島遷。相逢無斗酒。臨別淚如泉。</text>
<title>風雨連日。有感而作。</title>,<text>一雨連旬日。陰風亦不休。漏床思夏屋。發篋索冬裘。南畝河魚上。東門海鳥憂。前溪今幾尺。作意欲乘桴。</text>
<title>苦雨</title>,<text>客裏逢霪雨。蠻天四月涼。濕薪僮僕泣。滑路馬牛僵。匡坐貧原憲。哀歌病子桑。人生有如此。不必問蒼蒼。</text>
<title>題宜寧家壁上 五首</title>,<text>爲問田翁樂。平生我不如。初無三畝宅。謬讀五車書。漲麥南風小。黃梅小雨餘。北窓高枕臥。始悟此身虛。</text>
<title>題宜寧家壁上 五首 其二</title>,<text>悔身嗟已晩。雙鬢白紛如。地墊饒炎瘴。天長闕素書。浮生終到此。來日恐無餘。獨夜何曾睡。開窓月色虛。</text>
<title>題宜寧家壁上 五首 其三</title>,<text>夙昔參聞道。艱難亦晏如。石腸猶着酒。花眼怯看書。老死眞無憾。寬恩已有餘。升沈百年事。一一付空虛。</text>
<title>題宜寧家壁上 五首 其四</title>,<text>未信乾坤大。吾今茫所如。雖慙鹿門隱。肯遺子公書。唯酒難輕絶。之名乃賸餘。平生文字癖。不是爲浮虛。</text>
<title>題宜寧家壁上 五首 其五</title>,<text>百年今未半。憂患莫吾如。身已隨廝養。心猶長簡書。有生空自苦。知足敢求餘。倚壁聊成夢。浮遊出太虛。</text>
<title>讀離騷</title>,<text>早起有忙事。焚香讀楚辭。文章變風亞。忠義後人悲。歲月莫吾與。椒蘭從俗移。重華難再遌。湘水但淸漪。</text>
<title>有說打魚之樂。感而賦之。</title>,<text>十載風塵爲簡書。異鄕流落亦籧篨。何時身逐沙鷗去。明月孤舟看打魚。</text>
<title>寓興</title>,<text>漠然人事久忘機。只有春愁未解圍。文字寧無一日長。功名已覺十年非。飢腸叵耐行吟苦。病眼何曾衰淚晞。獨立摩挲竹筇杖。餘生不負釣魚磯。</text>
<title>夏夜不知短 楚辭。望孟夏之短夜兮。何晦明之若歲。</title>,<text>夏夜不知短。還思秋月涼。歸來無一夢。憔悴有新章。林雨流螢濕。山風鼓角長。美人難更見。回首意茫茫。</text>
<title>哭盧君房 名友良。長妹壻也。守喪于咸陽。病卒。</title>,<text>天道今如此。吾公又至斯。身方魑魅禦。義愧鶺鴒詩。慟哭靑山迥。哀歌白日遲。餘生恐無望。誰爲撫孤嫠。</text>
<title>哭盧君房 名友良。長妹壻也。守喪于咸陽。病卒。 其二</title>,<text>天嶺通巴谷。相望百里餘。公方倚廬日。我是落南初。各有艱難態。猶嗟音信疏。居然生死隔。白首淚霑裾。</text>
<title>哭盧君房 名友良。長妹壻也。守喪于咸陽。病卒。 其三</title>,<text>夙昔有才譽。人推先輩風。文章未時用。貧病是天窮。愚魯初垂橐。高明爲擊蒙。平生欠一死。憔悴已成翁。</text>
<title>離騷後跋</title>,<text>世之論者云。屈原不宜死。至以爲暴顯君過。余謂原之死盡矣。昔申胥諫夫差。夫差卒殺胥。而夫差之惡。萬世不可掩。世不以此過申胥者。顧胥不自殺耳。使胥而自殺。則夫差亦不爲已甚者。夫人臣以直道事君。其君非堯舜之明。而又有讒人在其側。終不至於殺之則不止也。嗚呼。襄王闇矣。讒口棘矣。原也自懷王時。已不爲所容。而棄逐遷徙。猶不能屈心從俗。則顧其勢不可但已。所以徘徊流湘之間。隱忍而不決者。亦庶幾其君之少悟也。讒口之少弭也而卒不可望。則寧我自取。無以重君惡。嗚呼。原也豈樂其死者也。觀其言曰。寧溘死而流亡兮。恐禍患之有再。其志可哀也。嗚呼。若原也者。眞可謂愛君之篤者矣。先儒之論。未有及此者。誠以親涉世患。未有如原之深也。涉世患如原也者。方可知原之志爾。</text>
<title>五日書事</title>,<text>南國卑湫地。平時放逐臣。忽逢端午節。不是獨醒人。臨水開新釀。中盤鱠細鱗。醉懷從傲兀。左右是親賓。</text>
<title>十三日晝夢</title>,<text>日永廢書眠。偶逢遺世仙。其人所棲宅。石窟臨淸淵。淸淵不見底。石窟不知年。浮游出宇宙。視世猶蛻蟬。依然一笑頃。暗結三生緣。眞筌亦可學。細故安能捐。</text>
<title>食筍。效梅聖兪體。</title>,<text>老牛肉葬人腹。角且脫置林谷。有濈濈或出縮。繭栗握若觳觫。谷之中夥厥族。抵藩觸地立森矗。梅雨淫淫助長育。北人一本貴勝玉。南人烹煮及下僕。我窮藜藿久未充。斗覺光輝生鼎餗。此君堅節在歲寒。今日軟脆隨蔬蔌。乃知物性無不然。少忍饞涎待成竹。</text>
<title>雨意</title>,<text>一旬不雨已憂旱。上帝應人無奈勞。斜日半藏山色失。東風斗急燕飛高。定知枯槁生精氣。更與淸涼洗鬱陶。預賀豐年有新什。只嫌荒語未能豪。</text>
<title>欲雨旋晴</title>,<text>其雨其雨日杲杲。天公豈識民心勞。萬口待哺方噞喁。我願上陳天路高。嗟玆之旱誠有由。安得淑問如皐陶。雲師欲作風伯怒。助勢黨惡鴟音豪。</text>
<title>喜雨</title>,<text>南方五月旱。農事恐失辰。久望太宗雨。霑濡不盡塵。夜來月離畢。黑雲如奔輪。侵曉屋瓦響。霈然甘澤均。湛湛陂水滿。萬物一以新。百姓庶有恃。乃知天心仁。</text>
<title>生日有感。五月二十二日。</title>,<text>再度逢今日。遠離父母側。遙知父母心。念念不能食。生男莫言好。誰更授之職。洒泣白雲下。天意其嘿嘿。</text>
<title>立秋</title>,<text>一葉報秋信。又添蕭瑟悲。蟲聲偏傍耳。世態獨支頤。豈有潘仁興。空吟宋玉辭。預須謀酒事。皓月近爲期。</text>
<title>秋興。用梅聖兪韻。</title>,<text>南方固暑溽。又値三伏炎。華屋已難堪。奈此棲村閻。宇宙盡若此。豈獨我私嫌。庭梧一葉脫。斗喜新涼添。散髮北窓下。幸免陽火燖。信哉天地仁。平分到微纖。足知肌骨健。生理已可占。靑蠅或相弔。鳴蜩那更厭。湛湛遠水淨。漠漠群峯尖。溪鱗飫腥膩。園實飣酸甜。殘暉下古堞。晩吹褰弊襜。身窮亦多樂。語妙猶喜謙。不必竹爲床。莫用松作簷。一枕可寄傲。萬物極遐瞻。白首迫遲暮。黃卷聊沈潛。歸雲却掃迹。初月忽如鎌。少待十分圓。擧酒酬兔蟾。但恨非吾土。人事安能兼。</text>
<title>秋風。用梅聖兪韻。</title>,<text>秋風吹酷暑。快哉眞不惡。但愁漸跋扈。萬物迫搖落。庭前有翠竹。寒暑常自若。爲言同心人。當以此君度。</text>
<title>七夕</title>,<text>烏鵲成橋夜。天孫又渡河。隔年如一日。作別便重過。但使乾坤在。休嫌歲月多。吾人暫時內。更奈異鄕何。</text>
<title>詠物五絶</title>,<text>蜘蛛吐纖纊。日夜伺群飛。紛紛口腹計。世上自多機。</text>
<title>詠物五絶 其二</title>,<text>高蟬吸風露。枵腹何曾果。所以天地間。獨浩者唯我。</text>
<title>詠物五絶 其三</title>,<text>蒼蠅何營營。變亂白與黑。我吟止棘詩。誰使彼蕃殖。</text>
<title>詠物五絶 其四</title>,<text>促織在長夜。女功須及時。今年公稅重。機上更無絲。</text>
<title>詠物五絶 其五</title>,<text>螢火不自煖。空庭風露淸。腐草豈能化。列星應委精。</text>
<title>走筆。用李太白將進酒韻。</title>,<text>老暑告休秋事來。百憂又逐天時廻。我今種種已短髮。履霜須知有氷雪。客夜寂寞涼且長。叵耐孤眠負佳月。世間榮辱不在我。去者自去來自來。二年流落窘餬口。豈不欲飮無酒杯。古來脩短混一死。醉死勝於憔悴生。金玉滿堂不願守。竽笙過耳不願聽。但願優遊一丘壑。泉石足使神魂醒。天生我才安用渠。無異盛夏狐白裘。一嘯一詠可爲樂。有身莫作窮鄕愁。</text>
<title>秋懷。用梅聖兪韻。</title>,<text>末暑日退舍。爽籟生高柯。夜月未引滿。草蟲鳴更多。我心匪金石。百慮相銷磨。故鄕不可問。隔絶山與河。山上有猛虎。河水增迅波。臨風一回首。獨詠滄浪歌。</text>
<title>促織。用梅聖兪韻。</title>,<text>促促復促促。促促無斷聲。徒聞機杼韻。不見經緯橫。還思此微蟲。豈是天孫精。鳥中有布穀。與爾無重輕。布穀與促織。庶使民功成。</text>
<title>夜懷</title>,<text>秋夜涼如許。何曾一夢成。露蟲隨分叫。山月盡情明。天地悲歌裏。風塵白髮生。有身爲物役。永媿鹿門耕。</text>
<title>感懷</title>,<text>秋色日凌凌。秋風又夕興。身如伏轅馬。氣若下鞲鷹。嘉穀初登圃。寒魚恰受罾。平生泉石念。夜夜夢相仍。</text>
<title>聞又有拷掠之命。知吾必死也。書八篇以自寬。後之覽者。亦將哀之云。用竢河之淸。人壽幾何。爲韻。</title>,<text>人生期百年。愚智等一死。一死亦難決。所以至於此。紛紛雪上霜。大患何時已。我心良泰然。惟命不可竢。</text>
<title>聞又有拷掠之命。知吾必死也。書八篇以自寬。後之覽者。亦將哀之云。用竢河之淸。人壽幾何。爲韻。 其二</title>,<text>古者賢聖人。達少窮餓多。況吾出其後。安敢怨蹉跎。天時自迭代。一葉已辭柯。憂端洶洶來。不盡如長河。</text>
<title>聞又有拷掠之命。知吾必死也。書八篇以自寬。後之覽者。亦將哀之云。用竢河之淸。人壽幾何。爲韻。 其三</title>,<text>本非愛憔悴。欲醉無糟醨。胸中不平氣。聊且吟吾詩。白日氷霰集。㜸狐生天墀。長沙與澤畔。自古亦有之。</text>
<title>聞又有拷掠之命。知吾必死也。書八篇以自寬。後之覽者。亦將哀之云。用竢河之淸。人壽幾何。爲韻。 其四</title>,<text>爲己讀書傳。莫如田園耕。人生適意耳。豈必取公卿。榮謝不在物。未究天地情。披襟且嘯傲。快哉西風淸。</text>
<title>聞又有拷掠之命。知吾必死也。書八篇以自寬。後之覽者。亦將哀之云。用竢河之淸。人壽幾何。爲韻。 其五</title>,<text>老氏有名言。大患因有身。無身則無患。此身果非珍。我死亦其所。未忍白頭親。獨立一搔首。悵望箕潁人。</text>
<title>聞又有拷掠之命。知吾必死也。書八篇以自寬。後之覽者。亦將哀之云。用竢河之淸。人壽幾何。爲韻。 其六</title>,<text>生年二十八。在世亦已久。日月迭照臨。內省終不疚。有形必有盡。何用較先後。死而不朽者。方可謂之壽。</text>
<title>聞又有拷掠之命。知吾必死也。書八篇以自寬。後之覽者。亦將哀之云。用竢河之淸。人壽幾何。爲韻。 其七</title>,<text>秋風凋萬物。寧復問香卉。蝦蟆終夜哭。理會及無尾。艱難垂二年。顏色濱於鬼。河淸固有時。來日更餘幾。</text>
<title>聞又有拷掠之命。知吾必死也。書八篇以自寬。後之覽者。亦將哀之云。用竢河之淸。人壽幾何。爲韻。 其八</title>,<text>有口莫談經。且誦樵夫歌。有手莫學書。且織漁夫蓑。朝去採雲谷。暮返釣煙波。煕煕以卒歲。此樂當如何。</text>
<title>差員驅迫上道。八月十七。到尙州。訪叔達于謫所。叔達携余。馳至咸昌別墅。宿焉。前時。夢遊公建池。形勝宛然。人事豈偶爾耶。仍留數詩。要叔達和之。墅在公建池上。</title>,<text>疇昔夢曾到。依然千頃陂。敗荷秋色老。落日水容奇。唼藻鳧爭捷。登鉤魚動鬐。客間元感慨。更詠故人詩。</text>
<title>差員驅迫上道。八月十七。到尙州。訪叔達于謫所。叔達携余。馳至咸昌別墅。宿焉。前時。夢遊公建池。形勝宛然。人事豈偶爾耶。仍留數詩。要叔達和之。墅在公建池上。 其2</title>,<text>落魄商山千首詩。天公爲遣筆鋒奇。鄙夫亦有南遷作。他日相論風雨時。</text>
<title>差員驅迫上道。八月十七。到尙州。訪叔達于謫所。叔達携余。馳至咸昌別墅。宿焉。前時。夢遊公建池。形勝宛然。人事豈偶爾耶。仍留數詩。要叔達和之。墅在公建池上。 其3</title>,<text>黃昏過子謫居處。乘月更尋公建池。公建池邊一杯酒。西風爲助生離悲。</text>
<title>獄中記懷</title>,<text>寒雨廻風殺一聲。二更涼月又生明。九原可作終誰與。白首無歸屢自驚。大患從知身上事。高才信有俗間輕。此生若道儒冠誤。廝養何曾記姓名。</text>
<title>沙甁與同係諸公作</title>,<text>秋水落埏埴。炯然終自淸。虛心以爲用。知足故能盈。於物無分別。隨時有重輕。滑稽何獨尙。端欲謝楊生。</text>
<title>獄中晩菊 二首</title>,<text>故避春光麗。開當氷霰繁。不堪愁裏把。且向醉中論。殘月照逾苦。涼風吹更尊。天時恐倉卒。回首望田園。</text>
<title>獄中晩菊 二首 其二</title>,<text>風雪休相厄。寒花晩政繁。馨香唯自識。憔悴莫須論。韻與芝蘭勝。名隨松竹尊。群芳亦何限。撩亂在中園。</text>
<title>過錦江樓 以下。丙寅春赴巨濟時。路中作。</title>,<text>平時聞錦水。今日過江樓。地擅風流勝。天慳汗漫遊。百年同泛梗。萬里愧溟鷗。老馬尋危磴。長波起暗愁。</text>
<title>二月三日。懷德道中。</title>,<text>輕雪不到地。曉風能襲人。平生盛名下。此日畏途濱。鳥語聽調舌。魚游見動鱗。三年慣憂患。收淚謝陽春。</text>
<title>題宜寧家壁上</title>,<text>又投炎海外。暫過故鄕春。已矣吾安往。時哉物自新。竹觀君子操。酒想古風淳。爲謝躬耕叟。何時與卜隣。</text>
<title>又絶句 二首</title>,<text>行雲薄薄不成陰。春色依依入遠林。一醉頹然聊倚枕。隔窓相惱有啼禽。</text>
<title>又絶句 二首 其二</title>,<text>竹杖扶吾過小溪。溪流淸淺草萋萋。歸來朗詠離騷罷。一首新詩手自題。</text>
<title>次直卿詠梅見贈韻</title>,<text>淸晨剝啄洪崖書。忽喜春風生古屋。八行淡墨意甚苦。一夜梅兄冤已雪。梅兄定自非俗韻。君詩更有塵外格。他日相期拍肩笑。我今往作金華客。</text>
<title>卽事</title>,<text>梅花過後杏花初。是處風光亦自如。竹杖芒鞋生意足。獨臨淸澗數遊魚。</text>
<title>三月三日寒食</title>,<text>憔悴逢寒食。幽囚負踏靑。怨言悲介子。陳迹想蘭亭。樹古風聲急。山深日色冥。獨吟知最苦。五字演騷經。</text>
<title>溪上賦</title>,<text>德水子戇愚。罹於罪辜。三年而三遷。海島乎幽拘。枳棘之爲圍。魑魅之與依。矮屋低椽。不見寸天。晝則牧羊之暇。休于溪之上。淸流曲直兮。古木背向。俯之而遊魚可樂兮。仰之而翔禽可尙。維彼生兮。各有託。嗟我人兮。獨寥廓。已矣夫。善未必售兮。忠未必信。賈生痛哭兮。屈子沈身。自古而皆然兮。亦何憾於今之世。優哉遊哉。聊以卒歲。</text>
<title>卽事</title>,<text>茅茨四面僅如船。枳棘重圍不見天。淡坐漸知春晝永。乾愁更惜物華遷。十年多難功名薄。白首離群疾病纏。挾筴讀書終底用。世間岐路劇茫然。</text>
<title>石泉</title>,<text>玲瓏岩底水。幾歲閉荊榛。疏鑿雖人力。虛明亦爾眞。至平能鑑物。不畜故無塵。來往時抔飮。還如太古淳。</text>
<title>小池</title>,<text>池面劣容斗。瑩然磨古銅。遊魚見眞樂。止水悟玄功。養竹須新土。移蒲帶舊叢。天時漸炎熱。嘯詠一衰翁。</text>
<title>二十日。洪大曜直卿，金公碩。訪余圍所。同飮溪上松亭。遂書以識。</title>,<text>海嶠恒厲風。是日春氣舒。三君歎乖隔。斗酒過我廬。我廬甚覆盆。乃非人所居。唁我互興嗟。懼我罹沮洳。窮鳥哀窮鱗。安得相吹噓。一死分已定。寸晷寬有餘。丈夫不經此。豈識艱難歟。溪上古偃松。臃腫如大樗。解衣憩其陰。萬慮歸破除。岩花拖重錦。石澗鳴佩琚。呼兒具杯琖。洗芹燒山蔬。何以佐美酌。小難詩起予。久謫憔悴懷。黽勉聊自攄。莫問雲間鴻。請看池底魚。洋洋若得計。終亦戀故渠。老抱慳作歡。一語屢欷歔。白駒未西側。畏見尊中虛。幽禽和哀響。淸飆來襲裾。玆會戒數數。迫束多簡書。扶携取歸徑。臨別強躊躇。</text>
<title>春暮</title>,<text>春事無端取次空。梨花更奈夜來風。十年剩作東華夢。此日天南一禿翁。</text>
<title>買馬</title>,<text>舊馬騎十年。與我等衰老。我今落海嶠。馬亦甘伏皁。新駒未試鞍。已覺骨相好。何時倚玉蹄。馳下章臺道。</text>
<title>雉鳴</title>,<text>空荒無四隣。耳不聞鷄聲。角角雉相雊。始覺東方明。昔有祖士雅。聞鷄乃起舞。雉鳴亦非惡。志士心獨苦。</text>
<title>記事</title>,<text>石田賦重歲又荒。去冬癘疫連死殤。數間茆屋風雨僵。倂日饘粥煎飢腸。四隣散盡親戚亡。一身徭役安可當。朝來惡使眞豺狼。徵索更到毫與芒。室中罄懸無留藏。牽牛負鼎如探湯。主嫗氣奪空在傍。拊膺籲天聲何長。莫拊膺恐汝傷。莫籲天天茫茫。</text>
<title>次子眞十絶</title>,<text>故人詩句得新淸。爲問吟髭斷幾莖。寂寂閉門應自勝。筆端風雨不曾晴。</text>
<title>次子眞十絶 其二</title>,<text>春郊芳草日靑深。筇杖多時費獨尋。要盡海門千里景。小留淸興倚前岑。</text>
<title>次子眞十絶 其三</title>,<text>無數幽花落又開。春風啼鳥一時催。知君已是忘機久。日日沙鷗伴去來。</text>
<title>次子眞十絶 其四</title>,<text>柚島中間定有村。幾因淸興問仙源。短舟釣罷歸來晩。松露霏霏月上門。</text>
<title>次子眞十絶 其五</title>,<text>獨尋幽徑看靑松。晩傍沙頭踏翠茸。落日海天風斗急。眼花撩亂浪花重。</text>
<title>次子眞十絶 其六</title>,<text>長松落落倚天晴。十里猶聞風籟生。老幹半欹知有意。此翁相見眼偏明。</text>
<title>次子眞十絶 其七</title>,<text>小塘平妥熨輕紈。晴日微風不起瀾。更種澤蒲三四本。葉間垂露見漙漙。</text>
<title>次子眞十絶 其八</title>,<text>夾溪靑石當靑氈。嘯詠時時臥水邊。唯有翠禽多事在。故銜松子落吾前。</text>
<title>次子眞十絶 其九</title>,<text>池魚得計自洋洋。肯似靈龜怯老桑。要識漆園濠上趣。百年何地是吾鄕。</text>
<title>次子眞十絶 其十</title>,<text>手斸蒼苔栽綠竹。最憐羸節立稜稜。慇懃莫遣牛羊踐。雷雨他年看上騰。</text>
<title>溪上卽事</title>,<text>地僻無機事。眞堪付此生。鑿泉偸岳色。移石殺溪聲。獨往雲爲伴。相忘鳥不驚。班荊聊當席。坐穩更誰爭。</text>
<title>詠馬進退格</title>,<text>新買紫騮馬。自無靑玉珂。千金那解惜。萬里未爲賖。蠻草春猶短。邊風晩更多。時時振翠鬣。不必駕瑤車。</text>
<title>薄酒</title>,<text>人言薄酒勝茶湯。我言薄酒不可嘗。茶湯淡泊有眞性。薄酒酸甜敗其正。茶湯自可解吾渴。薄酒祗使肝肺閼。乃知屈夫子不肯哺糟餟醨良有以。我不取名但取眞。人有跖。獸有麟。</text>
<title>山行</title>,<text>山行一筇杖。作意事幽討。犖确腰脚酸。歎我迫衰老。川水無丹砂。谷口無瑤草。黃金我可化。白髮那更皁。餘花開又繁。怪鳥鳴相惱。客心如繅車。遇物自纏繞。徒興異鄕嗟。詎識陽春好。半塗興先盡。古大棲早。恨未攀絶頂。海門窮浩浩。歸來臥茆屋。丘壑生懷抱。</text>
<title>謝子眞乞斑竹杖 乞去聲</title>,<text>故人住近柚子島。柚子島多斑竹林。乞我錚錚一枝足。白雲岑上要登臨。</text>
<title>謝直卿惠肉</title>,<text>海外歸來常淡食。秪今長鋏爲誰彈。忽驚異味生盤案。賴有斯人解急難。</text>
<title>有折躑躅花來者。憔悴可憐。偶揷之鬢。感而作。</title>,<text>三月旣云盡。餘花猶粲然。色深西子頰。香壓逐臣顚。造物元非薄。人情強作憐。東風莫相迫。更爲醉溪邊。</text>
<title>餞春</title>,<text>少時惜春色。日日事遊衍。況有賞心人。文字各忘倦。誰言俛仰間。遽見桑海變。思之不能食。夢寐餘戀戀。微喘尙苟存。百年那得遣。忽聞東君歸。振策緣溪轉。溪水鳴聲悲。一折屢廻旋。睍睆山鳥吟。芳草亦蔥蒨。鮮鮮巖下花。羞映憔悴面。更愁蠻風顚。東西飛片片。新詩窮自工。薄酒強可嚥。擧酒歌吾詩。泣涕聊以餞。</text>
<title>灌竹</title>,<text>自匊小池水。爲澆新竹根。娟娟生淨色。一一洗幽冤。丘壑渾增價。松楠孰竝尊。會看雷雨作。扶起籜龍孫。</text>
<title>種蒲</title>,<text>靑靑石上蒲。爾生獨何苦。厚土非不多。恥與凡卉伍。老花紫煙吐。涼葉細勝縷。澤蒲頗長大。視爾亦同祖。伯夷柳下惠。未易爲捨取。石蒲種石上。水蒲栽水滸。各順爾之性。兩者敢一侮。養成九節莖。泛觴作端午。</text>
<title>雨 二首</title>,<text>昨夜濃雲潑墨色。曉來白雨銀絲直。閉門遷客休怨咨。上帝勤民不廢職。</text>
<title>雨 二首 其二</title>,<text>睡罷鵲聲何太忙。疾風殺雨斜陽漏。一笑扶筇聊出門。蒼茫原野無耕耨。</text>
<title>答子眞 二首</title>,<text>支子着花不足翫。竹林結實那能食。故鄕泉原望來久。莫待支花與竹實。</text>
<title>答子眞 二首 其二</title>,<text>支子開花能悅目。竹林生筍可充腹。支花已落竹筍老。快馬輕裝歸亦速。</text>
<title>溪上絶句</title>,<text>古木扶疏溪水急。洞門不放遊塵入。潛魚出食潭底明。翠鳥飛來磯上立。</text>
<title>新月</title>,<text>蒼茫海上月。今夕又生明。白首身三竄。危魂日九驚。爺孃消息斷。妻子別離輕。獨立荊扉下。緣林澗水鳴。</text>
<title>松明火</title>,<text>孤島海中央。楚囚栫棘芒。月色不曾照。夏夜愁苦長。鑿壁無比隣。誰更振餘光。因之爲小窓。紙薄如秋霜。窓外爇松明。窓內生煒煌。倚枕讀細字。大勝螢火囊。嗟嗟山上松。直者宜先戕。何知臃腫性。亦以膏自殃。煙媒莫漫掃。易水傳舊方。且資簡策用。萬世還不亡。</text>
<title>溪上獨詠</title>,<text>飮有淸泉食有蔬。洞門重鎖是仙居。古松障日何妨偃。細草如氈不遣鋤。獨嗅石蒲兼賞竹。靜聽山鳥更觀魚。百年得失眞兒戲。一笑悠悠莫問渠。</text>
<title>大風</title>,<text>茫茫炎海浸坤陬。日夜盲風不少休。天地無根應覆却。鴟鳶挾勢迭飄浮。門前席破鳴笙籟。屋上茅飛見斗牛。安得雲帆高萬丈。九州之外作奇遊。</text>
<title>獨酌</title>,<text>閑坐不知愁。喚酒成獨酌。酌罷未能眠。益使懷抱惡。安得四瀛尊。三山作杯杓。沈湎日復夜。莫問憂與樂。</text>
<title>謝李訒之再訪</title>,<text>李君再枉駕。盡意愛淸溪。非是愛淸溪。與我惜久睽。去年忠州謫。有似連棲鷄。中夜忽驚飛。哀哀各東西。玆地王化外。憔悴君所稽。君先我且後。對面互悲啼。我爲樊中翮。君爲轅下蹄。昔來有酒飮。今來無酒携。昔見澗花喜。今見靑草悽。何以延我君。糲飯唯鹽虀。何以娛我君。溪水如玻瓈。洗君巾上塵。濯我襪下泥。坐久松陰綠。語闌山日低。菖蒲種碧池。涼葉交萋萋。更將此君映。氣味固相齊。</text>
<title>溪上遇雨 二首</title>,<text>溪風吹雨政霏微。綠竹靑蒲相發揮。濕盡弊袍都不管。曳筇吟得小詩歸。</text>
<title>溪上遇雨 二首 其二</title>,<text>細草萋萋一徑微。俗塵從此莫須揮。半邊飛雨前山暗。不是騷人興盡歸。</text>
<title>雨</title>,<text>海外黃梅節。鳴空雨勢騰。靑茅被畦隴。白水入溝塍。寂寂門長鎖。昏昏地更蒸。明朝庶開霽。夜月當華燈。</text>
<title>雨後</title>,<text>上帝重民稼。雨澤勤及時。高田水沒踵。下田水瀰瀰。嗟哉彼蒼生。胡不事耕菑。溝中有餓死。莫怨天公爲。</text>
<title>八日夜 二首</title>,<text>往時今夜洛陽城。磊落繁星地上明。到底莫言吾命薄。少年曾試看昇平。</text>
<title>八日夜 二首 其二</title>,<text>海外幽囚棘作城。短檠聊復對孤明。牕前寒雨蕭蕭過。還有新詩慰不平。</text>
<title>記懷長語</title>,<text>皇天賦我命。豈不欲其生。皇天生我軀。豈不欲某成。鳥獸遂飛走。草木各句萌。一物靡失所。可知天公情。奈何三代後。大道多逆行。骯髒死衢路。伊優或公卿。顏回不壽考。盜跖擁強兵。鵩鳥災賈誼。湘水沈屈平。天實主下土。與奪一何傾。謂天若無眼。日月爲兩晴。謂天若無耳。亦能聞鶴鳴。有耳又有眼。聽視宜聰明。善者每構禍。惡者反逢榮。曾此莫省錄。胡貴天公名。天公不能言。假龜示厥貞。曰我本高居。何與下土氓。死也非爲推。生也非爲迎。自來而自往。汲汲誰使令。汝旣稟形性。得與生類幷。顧不安且靜。妄自喜名聲。內縻爵與祿。外縛簪與纓。若是欲無譴。緣木求海鯨。我聞人間說。有益損虧盈。泰亦有時否。否亦有時亨。勸汝且少竢。無爲抱憂惸。再拜受斯語。佩服當鐫銘。</text>
<title>夜懷 三首</title>,<text>雨退雲銷天宇寬。海風吹月恰成團。故人咫尺不相見。方信人間行路難。</text>
<title>夜懷 三首 其二</title>,<text>風聲更助水聲喧。月色全開山色昏。急喚小僮燒榾柮。一杯聊復慰羈魂。</text>
<title>夜懷 三首 其三</title>,<text>澗水無端晝夜鳴。不眠孤客若爲情。百年未半頭先白。歸去何時問耦耕。</text>
<title>讀荀子</title>,<text>戰國尙辯士。各用縱橫稱。荀卿當此時。有口若緘縢。著書空萬言。禮義以明徵。賢者未必貴。寂寞死蘭陵。</text>
<title>聞子伯，直卿，公碩諸公。訪子眞于圍所。爲門卒所脅。惶遽而返。作五絶以戲之。用驚散一杯酒。爲韻。</title>,<text>客滿中堂酒滿甁。興酣談笑各崢嶸。老兵醉後聊調戲。自是傷弓謾易驚。</text>
<title>聞子伯，直卿，公碩諸公。訪子眞于圍所。爲門卒所脅。惶遽而返。作五絶以戲之。用驚散一杯酒。爲韻。 其二</title>,<text>靑山雨罷海風微。屋上提壺自相喚。主人未醉客猶醒。一叫還如飛鳥散。</text>
<title>聞子伯，直卿，公碩諸公。訪子眞于圍所。爲門卒所脅。惶遽而返。作五絶以戲之。用驚散一杯酒。爲韻。 其三</title>,<text>靑眼且留堂上賓。白醪爲餉門前卒。本欲結歡翻被猜。人間此事固非一。</text>
<title>聞子伯，直卿，公碩諸公。訪子眞于圍所。爲門卒所脅。惶遽而返。作五絶以戲之。用驚散一杯酒。爲韻。 其四</title>,<text>興盡諸公走馬廻。主人有酒與誰開。世間兒輩君休較。他日重期擧百杯。</text>
<title>聞子伯，直卿，公碩諸公。訪子眞于圍所。爲門卒所脅。惶遽而返。作五絶以戲之。用驚散一杯酒。爲韻。 其五</title>,<text>溪上松陰深復深。杖藜日日雲爲友。守門老卒曾莫呵。但願有客兼有酒。</text>
<title>獨酌長言</title>,<text>吾不學屈原。憔悴江潭遷。獨醒自著漁父篇。死葬魚腹終不悛。但願學夜郞李謫仙。得錢沽酒醉則眠。眼下富貴滅沒雲與煙。仰視日月雙高懸。李謫仙上天今千年。德水子又竄炎海邊。炎海邊無酒錢。食貧寂寞枯腸煎。枯腸聲作車輪旋。聖不可企聊希賢。宛陵方法禮家傳。必良其器香其泉。一夜麥浪鳴闐闐。斗屋四面薰風牽。況値三五月政圓。靑山遠近聞杜鵑。老木瓢吾甚憐。手開玄匣親滌湔。邇來玆事頗迍邅。對之一笑還依然。玉蛆翁翁星布躔。頭上葛巾安用旃。平生好飮今最顚。有似詩癖不可痊。酌我勸我准我便。我歌我謠我無愆。死生得失兩忘筌。豪氣欲拍洪崖肩。三山蟻垤相接聯。弱水朝暮生桑田。哀哉名節強包纏。如木出火以自燃。百年湖海淸且漣。此生已斷朱絲絃。我衣之華兮我佩之蠲。美人不見兮空悁悁。後有喬岳兮前深淵。猛虎磨牙兮蛟吐涎。唐虞三代遠矣邈焉。但飮酒休問天。</text>
<title>再次子眞 十首</title>,<text>閑愛扶疏竹影淸。更看支子長新莖。鵓鴣聲裏茅齋靜。知是中書賦晩晴。</text>
<title>再次子眞 十首 其二</title>,<text>竹床終日曲肱深。唯有詩壇盟可尋。旋斫群松供眼界。海雲開處看遙岑。</text>
<title>再次子眞 十首 其三</title>,<text>幽抱無端爲酒開。華顚不惜被詩催。百年身事聊高枕。榮辱絲紛盡儻來。</text>
<title>再次子眞 十首 其四</title>,<text>寂寞歸來海上村。要津回首更迷源。蒼龜化石應千歲。爲問人間禍福門。</text>
<title>再次子眞 十首 其五</title>,<text>怪石蒼藤又老松。絶無凡卉與尨茸。海門日照三山近。天上雲居隔幾重。</text>
<title>再次子眞 十首 其六</title>,<text>閑門終日不知晴。林外潺潺澗水生。火急小僮傳言語。北山雲破夕陽明。</text>
<title>再次子眞 十首 其七</title>,<text>老去功名薄似紈。世間曾已識波瀾。酒中自是神仙地。不用金莖沆瀣漙。</text>
<title>再次子眞 十首 其八</title>,<text>十年龜背刮成氈。白首行吟瘴海邊。日下鄕山看了了。老羝應乳雁來前。</text>
<title>再次子眞 十首 其九</title>,<text>擊磬曾聞入海洋。陶潛終亦返柴桑。夢魂豈是平生志。一夜分明繞帝鄕。</text>
<title>再次子眞 十首 其十</title>,<text>日夜歸心若引繩。鑑中憔悴面生稜。故人在近猶難見。飽草新駒謾躍騰。</text>
<title>直卿，公碩。次余船韻見示。復和之。</title>,<text>生涯眞箇使風船。漂泊非人自有天。往日靑衫無一補。秪今炎海已三遷。朝廷未必憎魑魅。造物庸知解糾纏。更恐悠悠時易失。白雲廻首獨潸然。</text>
<title>饋直卿山蔬。兼示公碩。</title>,<text>采采山中菜。傾筐亦不盈。相思人甚遠。有信物無輕。切莫煩庖宰。眞堪佐麴生。南隣舊御史。一笑與同評。</text>
<title>雨後</title>,<text>前山雨罷半邊明。曳杖閑吟信步行。鼈脚經春成老硬。頭出地鬪崢嶸。木梢語鳥渾相惱。池面遊魚不更驚。三徑只今無恙否。白頭歸去要尋盟。</text>
<title>直卿，公碩。次子眞韻見示。余復答之。十首。</title>,<text>涇渭分明見濁淸。俚聲何敢和英莖。朝來柱杖看雲氣。嬴得西山數日晴。</text>
<title>直卿，公碩。次子眞韻見示。余復答之。十首。 其二</title>,<text>平生翰墨用功深。月窟天根日幾尋。閉眼已知天下小。不須勤上太山岑。</text>
<title>直卿，公碩。次子眞韻見示。余復答之。十首。 其三</title>,<text>愁緖如雲撥不開。枕邊殘夜雨聲催。欲將麴糱添功用。喚做胸中和氣來。</text>
<title>直卿，公碩。次子眞韻見示。余復答之。十首。 其四</title>,<text>亂山深處更無村。只有淸溪瀉一源。爲報東陵灌園叟。幾時行色照荊門。</text>
<title>直卿，公碩。次子眞韻見示。余復答之。十首。 其五</title>,<text>欲學飛仙啖柏松。叵堪疏鬢已蒙茸。紛紛有抱何曾達。謾說天居只九重。</text>
<title>直卿，公碩。次子眞韻見示。余復答之。十首。 其六</title>,<text>病身閑臥識陰晴。一夢還能了死生。六印更須如季子。五言今或到淵明。</text>
<title>直卿，公碩。次子眞韻見示。余復答之。十首。 其七</title>,<text>胸中刀尺製羅紈。筆下風雷捲海瀾。奉翫不禁勤洗手。竹林香露恰成漙。</text>
<title>直卿，公碩。次子眞韻見示。余復答之。十首。 其八</title>,<text>出無僮御坐無氈。獨倚蒼蒼老樹邊。得失豈關男子事。風流自許葛懷前。</text>
<title>直卿，公碩。次子眞韻見示。余復答之。十首。 其九</title>,<text>鎖門三日屋上洋。裹飯無人問子桑。徑擬乘桴超汗漫。此生未必老蠻鄕。</text>
<title>直卿，公碩。次子眞韻見示。余復答之。十首。 其十</title>,<text>禍福眞成兩合繩。肯因窮餓挫風稜。白頭欲把離騷筆。更恐南鄕紙價騰。</text>
<title>次直卿。兼示公碩。直卿有吹毛之語。戲答之。</title>,<text>朋友須無隱。文章戒自盈。深言非所恥。一藝豈相輕。藻鑑慙先進。蓬心例後生。更能求逆耳。隔屋有名評。</text>
<title>卽事</title>,<text>群山遠近翠屛紆。風雨眞成水墨圖。濁酒熟時看造化。新詩妙處憶吾徒。頭童叵耐羊冠側。脚軟還須竹杖扶。盡日逍遙無一事。只今眠食亦工夫。</text>
<title>記懷</title>,<text>我生本淡泊。所喜唯酒詩。酒以懽性情。詩以吐肝脾。憔悴向三載。又竄滄海湄。滄海不見涯。日月空屢移。欲醉自無酒。白首吟苦辭。辭苦更寡識。吾今何至斯。</text>
<title>快晴</title>,<text>海宇廓氛翳。陽烏騰彩精。稍欣肌骨健。更覺杖鞋輕。松影鋪新碧。溪流換故聲。長吟倚蒼石。詩句有餘淸。</text>
<title>喜晴</title>,<text>窮鄕無一喜。今夕始逢晴。茅屋寧愁漏。山泉自覺淸。呼兒理蔬圃。植杖問郊耕。不盡歸歟興。時猶歌濯纓。</text>
<title>醉後</title>,<text>客抱頗難賴。喜聞新釀香。脫巾成獨醉。高枕引微涼。夢有逍遙樂。心無寵辱驚。秪今棲枳棘。終亦愧鸞凰。</text>
<title>醉後 其二</title>,<text>屈子遷江潭。獨醒自憔悴。我無屈子才。意與屈子異。得米但沽酒。得酒但謀醉。醉後被髮眠。萬事莫吾累。</text>
<title>五月二日。同直卿，公碩。飮溪上。</title>,<text>數杯先自醉。小器易成盈。幽壑溪流穩。長天鳥度輕。百年悲物役。萬里笑吾生。相對渾靑眼。狂言莫更評。</text>
<title>四日。同君美，公佐。飮溪上。次君美韻。</title>,<text>故人未易常常見。豪氣唯知日日低。綠酒嘉蔬拚一笑。淸流白石有新題。</text>
<title>五日。李守幹，守威，守訒，守諶來訪。</title>,<text>海外逢端午。浮生理可哀。深林看聯騎。濁酒倚層臺。避日頻移座。臨池更洗杯。三年不家食。回首意悠哉。</text>
<title>次君美韻 三首</title>,<text>十年人事雀化蛤。萬里生涯風轉蓬。濁酒聊爲習池醉。新詩猶媿杜陵工。</text>
<title>次君美韻 三首 其二</title>,<text>芒鞋竹杖身猶健。古木淸溪境自幽。一笑功名俱寂寂。百年心地要休休。</text>
<title>次君美韻 三首 其三</title>,<text>陶潛謾有歸田興。王粲寧無去國愁。已信淸遊在方外。更須鳴騎駐溪頭。</text>
<title>贈君美。乞作亭竹材及芭蕉。二首。</title>,<text>君居柚島竹林邊。斫得琅玕滿一船。遣乞故人能不惜。結茅還擬俯淸泉。</text>
<title>贈君美。乞作亭竹材及芭蕉。二首。 其二</title>,<text>昨夜溪村小雨餘。芭蕉消息定何如。一叢倘助山中興。七字猶堪葉上書。</text>
<title>答直卿</title>,<text>吾窮亦何恨。珠玉眼前盈。要挾風雷壯。方排山嶽輕。斯文知未喪。天道亦相生。漸欲忘臧否。猶須月旦評。</text>
<title>釣溪魚。放小池。</title>,<text>專壑潛魚樂。盤針香餌沈。誤身終坐口。點額不無心。得水寧論小。防虞更要深。風雲應有日。任汝大江潯。</text>
<title>伐櫻桃樹</title>,<text>舍外荊桃樹。叢生少直枝。傾根頗盤結。小斧易芟夷。遠眼還無礙。淸飆若有期。吾非蕭茂挺。此意更誰知。</text>
<title>種菊</title>,<text>趙家曾手種。未及見黃華。漂泊今如此。風流只自誇。又除蓬艾地。豈識歲時遐。預恐重陽節。還無酒可賖。</text>
<title>寄直卿。兼示君美，公碩。時君美，公碩。俱下灸。</title>,<text>數君無病灸。吾自抱憂眠。誰更尋衰老。還如隔歲年。鷄龍山月近。高絶嶺雲連。餐飯今佳否。憑詩仔細傳。</text>
<title>謾成</title>,<text>小洞眞成嘯詠宜。故人更乞竹亭資。靑山遮作東西障。流水潛通上下池。迎雨遊魚爭出縮。避風飛鳥自斜欹。異鄕信美非吾樂。滄海何時見有涯。</text>
<title>呈君美。再乞芭蕉栽。</title>,<text>托在騷人宅。移須細雨晨。莫嫌玆地僻。堪與此君隣。小徑因吾有。幽懷待爾新。靜求元化妙。不必更觀身。</text>
<title>夜吟 二首</title>,<text>欲作無何飮。荒鄕欠酒錢。那知有今日。未必負前賢。海月生佳絶。天風韻颯然。男兒萬里志。慘戚已衰年。</text>
<title>夜吟 二首 其二</title>,<text>平生五車學。不直半文錢。憋怳依魑魅。艱難信聖賢。風塵行老矣。天地日蕭然。回首看牛斗。南溟又一年。</text>
<title>哭趙生 二首</title>,<text>半歲咸安謫。西門趙老家。蒼黃離別後。風雨海山賖。汝死今何遽。吾生未有涯。更無驂可脫。廻首涕橫斜。</text>
<title>哭趙生 二首 其二</title>,<text>窮阨何人顧。几流勝士流。與吾棋不敵。知爾酒爲優。昔別西門道。相扶落日愁。王孫有如此。一飯更誰酬。</text>
<title>絶句</title>,<text>二日不尋溪上徑。蒼藤白石定相疑。小堂洒掃機心靜。高枕閑吟杜老詩。</text>
<title>再乞芭蕉栽。呈君美。</title>,<text>人固不知足。得隴又望蜀。趨向縱殊塗。畢竟等爲慾。平生泉石癖。政爾天所屬。峨峨高節嶺。其下有空谷。白頭憔悴歸。自可愜幽獨。靑靑水中蒲。摵摵巖邊竹。竹以賞耿介。蒲以翫芬馥。旁人拍手笑。笑我未實腹。誰能抱長飢。隱忍待秋菊。芭蕉故人草。此物亦非俗。昨者款柴扉。大葉高出屋。宿諾君豈𢙇。一陰我未卜。朝來雲氣佳。雨點映山木。天時不可後。折趾走羸僕。所愁非故土。沙石自少肉。緩斸莫侵根。侵根元氣蹙。援手莫傷葉。葉傷無舊綠。半年未安着。汝生已云毒。雖離君子堂。庶近幽士躅。相迎闕新語。更恐秪見辱。</text>
<title>生日作</title>,<text>父母生我初。呪我壽命長。及我始成立。誨我成文章。壽命賴以延。文章名亦揚。到今只爲累。辛苦囚遐荒。親慈割豈斷。中夜起彷徨。日月屢遷次。天地終茫茫。坐看別家兒。靑紫各翺翔。人事難兩全。我懷何時康。</text>
<title>種芭蕉</title>,<text>爲覓芭萑種。欣然九尺長。汲泉澆近土。掛席背斜陽。休道光陰晩。寧無雨露香。會修名卉譜。此物足升堂。</text>
<title>聞子眞買馬</title>,<text>買馬從胡奴。馬實非胡種。一顧人豈無。萬里氣空勇。古來穆王駿。未必皆龍媒。長風起日夕。伏櫪慙雄才。</text>
<title>哭成和甫 孟溫</title>,<text>已矣成和甫。同憂義固敦。古來誰不死。今者最爲冤。不用名旌識。寧將天道論。白頭扶柩哭。儻有未歸魂。</text>
<title>馬上見榴花</title>,<text>海榴高幾尺。籬落暮霞丹。有客經時出。斜陽立馬看。應隨橘柚貢。更恐斧斤殘。莫怪無佳句。衰年苦少歡。</text>
<title>哭李誠之 守誠</title>,<text>艱難情自別。不必舊相親。肺腑分崩日。雷霆震蕩辰。旻天何可問。滄海更無津。萬古泉臺恨。終年未見春。</text>
<title>旱</title>,<text>春雨勸穡事。良田多自棄。夏月繼以旱。此豈非天意。請天更小念。恐民無孑遺。民若無孑遺。天亦有何利。</text>
<title>小池觀魚</title>,<text>今日知魚樂。洋洋自得朋。雖傷石池窄。幸免雕姐登。回首慳雲雨。相濡足斗升。逍遙隨所適。何必北溟鵬。</text>
<title>六月一日之夜。夢失路。遇異人。請余詩。余作六言四句。覺而記之以書。</title>,<text>眼前忽見佳士。失路元非偶然。一揖悤悤告別。靑山空鎖神仙。</text>
<title>雨</title>,<text>一旱今方甚。蒸黎自不憂。已知隨兕虎。誰更問田疇。茆屋三更雨。虛堂六月秋。客心翻作喜。明日泛溪流。</text>
<title>三日。得內兄成應卿書。聞長兄陞堂上。授滿浦僉使。又知妻子無恙。二首。</title>,<text>分明中夜夢。淸曉得回書。妻子俱無恙。宗兄且美除。友于情自至。契闊竟何如。獨臥蠻江上。蕭蕭鬢髮疏。</text>
<title>三日。得內兄成應卿書。聞長兄陞堂上。授滿浦僉使。又知妻子無恙。二首。 其二</title>,<text>昔我初流竄。專城兄遠行。榮枯三轉徙。得失兩屛營。俗態多懷忌。邊功未可輕。和戎兼鎭靜。猶足慰親情。</text>
<title>霧 時稍旱</title>,<text>蠻鄕自多霧。夏月不聞雷。海目照無色。山風吹未開。良農憂稼穡。久客厭氛埃。安得驅雲雨。胸襟寄快哉。</text>
<title>風雨連日。有感。二首。</title>,<text>雨到南溟甚。風連北極高。弊袍生粉醭。窮巷沒蓬蒿。漂蕩三山失。調刀萬竅號。有儒飢欲死。白首意滔滔。</text>
<title>風雨連日。有感。二首。 其二</title>,<text>日日愁風雨。荊扉莫用開。濛濛空裏水。隱隱地中雷。老樹低渾濕。高鴻去不廻。客腸能幾寸。更受百憂催。</text>
<title>君美。約以天晴見訪。不至。聊小詰。</title>,<text>故人曾有約。今日喜無雲。鷄黍貧難具。情懷老自分。幽泉空出壑。飛鳥屢鳴群。獨掩荊扉臥。山昏返夕曛。</text>
<title>謾吟 二首</title>,<text>二旬連一雨。六月似三秋。身豈文章累。窮猶口腹謀。故鄕天北極。白首海南州。澗水何情意。哀鳴亦不休。</text>
<title>謾吟 二首 其二</title>,<text>欲作窮途哭。其如壯士顏。無心向簪紱。隨地有溪山。雲海風濤急。靑林白日閑。哦詩多秀句。幽鳥互間關。</text>
<title>蟬</title>,<text>爾性頗高潔。誰言蟲類微。嘯風心獨苦。飮露腹長饑。螗斧潛懷毒。蛛絲未解圍。有形眞是累。此物本無機。</text>
<title>螢</title>,<text>一爲流落客。幾度見飛螢。變化因殘草。光輝抗列星。何曾耐霜雪。自是喜幽冥。得意休矜耀。陽烏有炳靈。</text>
<title>何處難忘酒</title>,<text>何處難忘酒。蠻天風雨辰。浮休萬里夢。寂寞百年身。鬱鬱披襟倦。沈沈抱膝頻。此時無一盞。華髮坐來新。</text>
<title>晴</title>,<text>雨退天猶冷。開牕落景遲。群蜂催晩課。獨鵲曬南枝。懷抱無時惡。生涯到處疑。長吟對甑岳。絶愛古松姿。</text>
<title>述懷三十韻</title>,<text>宇宙生差晩。文章業更迂。向時羞管晏。今世倚唐虞。雷劍千年氣。宛駒萬里途。銛鋒蘄一試。絶足待長驅。事有朝昏變。心無險易殊。雖然嫌骯髒。不必羨侏儒。觸忌眞無妄。投荒又被拘。拊膺輕九死。啓體少完膚。竟作罝中兔。誰爲屋上烏。地分魑魅宅。化隔帝王都。荊棘重重匝。扞掫夜夜呼。囊空深絶粒。室陋劣容軀。骨肉恩寧斷。風雲望已孤。十旬長抱膝。三月未提壺。天道如斯爾。人生有是夫。萍蓬隨轉徙。木石寄頑愚。顚沛思賢聖。滄茫哭路衢。逢迎多白眼。故舊略黃壚。已矣吾何負。悠哉膽尙麤。詩書聊以慰。魚鳥儘堪娛。賦服長沙賈。看羊屬國蘇。老羝應自乳。前席亦時須。永慕吳門隱。遙憐楚澤枯。身名終孰貴。才命古難俱。任重推唐子。稽疑棄大巫。淵龍猶踸踔。蒿鷃競搏扶。獨立邊秋進。哀歌旅日徂。二毛侵潦倒。三徑惜荒蕪。霄漢冥冥雁。江湖泛泛鳧。歸歟行且卜。送老故山隅。</text>
<title>薄暮</title>,<text>甑山雲自暖。莽峴樹空迷。草動風光泛。溪鳴雨點齊。客情生薄暮。世事負幽棲。契闊餘筇杖。危時莫解携。</text>
<title>晦日散步</title>,<text>眠罷還無事。晴天散步宜。偶尋苔徑去。更有竹筇隨。樹影參差合。溪流曲折遲。明朝恐蕭瑟。獨立強裁詩。</text>
<title>新秋 二首</title>,<text>薄晩新秋色。殊方久客情。蟬聲高樹靜。螢火遠林明。文字三生誤。功名一笑輕。鹿門他日約。妻子幾時迎。</text>
<title>新秋 二首 其二</title>,<text>此生何日定。今夕又秋風。歲月行吟外。乾坤痛哭中。未應驚白髮。誰擬問蒼穹。目送歸雲盡。南溟一老公。</text>
<title>蜜蜂歌</title>,<text>一圍枯木天空中。蜜蜂作蜜來往通。歲華已晩筋力微。經營寧避雨與風。曾房歷歷臺殿同。制作一一偸天工。君臣有禮不可亂。豈謂微物無其衷。君不見山中花草自香美。養子多在崖石裏。世人重利輕生生。斫蜜不問蜂餓死。嗟哉蜜蜂愼莫疏。甕中慈悲誰更如。</text>
<title>馬上望海口占</title>,<text>秋至偶然出。海門遙望通。風帆瞥去鳥。雲浪駕長空。羈旅山川遠。淹留歲月窮。鱸魚今可膾。回首問江東。</text>
<title>暮還</title>,<text>日暮歸來滿袖風。驪駒識路自悤悤。詩情合在塵埃外。草屋三間澗水東。</text>
<title>客懷</title>,<text>客懷元作惡。秋至轉凄涼。詩酒三生債。溪山萬里鄕。無心齊得喪。有道信行藏。一嘯乾坤內。悠悠鬢髮蒼。</text>
<title>山薪寄直卿</title>,<text>採薪趨小僕。知子忍朝飢。墨突何曾暖。扊㞔莫更炊。百年俱寂寞。萬事自差池。富貴雖能致。毋忘在莒時。</text>
<title>溪上聯句</title>,<text>泉石三生夢。樊籠萬里身。今朝高興引。夙昔勝流親。竹杖敲蒼壁。芒鞋踏細辛。曾陰遺伏暑。密樹祕遊人。脚戰苔痕澁。衣霑水氣新。怪禽鳴不見。餘雨洒猶頻。遇險疲前陟。窮源絶後塵。列屛崖削立。驟雹瀑喧嗔。十丈看橫練。靑空訝拖紳。威稜山鬼避。壯觀謫仙隣。幽事妨倉卒。佳期待浹旬。窪尊天所假。廣樂帝還陳。翳薈須先剔。風流惜久堙。同舟俱邂逅。一諾肯逡巡。物色回秋序。關河輾月輪。更宜携數子。且可答良辰。寂寞頭渾白。艱難意自眞。詩情從跌宕。交道未緇磷。尙憶吳門市。終非北海濱。乾坤莽牢落。日暮倚松筠。</text>
<title>保眞堂銘 幷序</title>,<text>名已隳兮。身已卑兮。眞之全兮。庶勉旃兮。</text>
<title>逍遙洞</title>,<text>森森喬木陰。決決淸流瀉。道上有暍死。谷中無朱夏。竹筇伴還往。不必朋從假。持玆問傲吏。誰是逍遙者。</text>
<title>白雲溪</title>,<text>石溪鳴濺濺。常有白雲宿。雲去無定姿。溪流不少畜。拘留淹日月。人世悲局促。悵望淸穎濱。高歌白雲曲。</text>
<title>歲寒亭</title>,<text>岸上老大松。蒼蒼歲寒後。度溪三畝陰。偃蹇謝矯揉。不才是大用。直者更何有。蕭然一病翁。與爾眞耐久。</text>
<title>醒心亭</title>,<text>鑿泉巖石底。六月氷雪冷。挹之一漱齒。已覺神魂醒。平生老木瓢。取用功莫竝。爲報同心子。松根來煮茗。</text>
<title>君子池</title>,<text>小池絶淸淨。愛此君子竹。菖蒲亦非凡。涼影相倚綠。蒼石百年奇。遊魚一樂足。客來莫洗耳。下有人飮犢。</text>
<title>此君亭</title>,<text>古人有名言。不可無此君。手種數竿碧。何時高出雲。新亭喜淨潔。嘯詠窮晨曛。淸風颯然至。萬事從糾紛。</text>
<title>雲門瀑</title>,<text>蒼崖倚天半。懸瀑空中垂。白日忽霆掣。風雲颯在玆。千年閟壯觀。偶許幽人窺。恨無謫仙句。不減廬山奇。</text>
<title>神淸潭</title>,<text>石潭淺見底。不雜沙土氣。遊人神骨淸。造物功力費。潭下有嘉魚。潭邊產香卉。臨風復喟然。玆地人所諱。</text>
<title>止足亭</title>,<text>不止無所止。知足皆可足。向來昧斯戒。欲悔歲月促。平生佳山水。性實愛之酷。恐此復太多。於焉斂遐躅。</text>
<title>保眞堂</title>,<text>保眞當少慾。養性當保眞。久聞老氏說。名與身孰親。小屋莫洒掃。自然無俗塵。煕煕以卒歲。何似羲皇人。</text>
<title>贈子眞。乞逍遙洞十詠。</title>,<text>四海文章崔子眞。淸詞妙語久無隣。定能不惜風流作。泉石終藏萬古春。</text>
<title>七夕 三首</title>,<text>七夕三年客裏過。謾看牛女渡天河。只今生事渾癡拙。更問何人得巧多。</text>
<title>七夕 三首 其二</title>,<text>儒術區區計已疏。何須更曬腹中書。白頭未見憂虞畢。願乞星槎問帝居。</text>
<title>七夕 三首 其三</title>,<text>盈盈河漢別離難。天上人間意一般。爲報嬋娟今夜月。何時雙照淚痕乾。</text>
<title>暮出</title>,<text>前林延爽氣。後嶺自黃昏。樵牧多爭道。村廬未掩門。滄溟身更遠。白日意猶存。人事悠悠裏。西風月半痕。</text>
<title>號死鳥</title>,<text>晝伏在深谷。夜啼向高木。聲聲苦號死。死亦未易卜。老鴟盤天嬉。腐鼠意氣足。汝死誰肯憐。山果秋更熟。</text>
<title>十日書事進退體</title>,<text>愧負春風躑躅花。丹楓更奈九秋何。游魚得計潭心靜。蒼壁無蹤雨脚斜。勝事從前難屢挹。故人有約許重過。今朝減却靑林色。雲外懸流不受遮。</text>
<title>秋懷 二十六韻</title>,<text>憔悴三遷客。淹留萬里心。南溟時弔影。北斗屢沾襟。名位平生誤。文章夙昔欽。忽辭丹禁直。誰試白頭吟。按劍驚山立。懷珠信陸沈。艱難知自古。意氣見於今。骨肉分離極。朝廷隔絶深。西風高樹響。落日遠村陰。海送初弦月。天收半夏霖。燈前桃錦字。露下拭淸砧。想得愁如許。遙憐病不任。頗能親井臼。猶欲老山林。寶氣豐城劍。希聲太古琴。神期終浩浩。俗物謾駸駸。百謫安吾分。三緘闕自箴。弊袍仍舊制。荒語慣新音。詩就還孤詠。尊傾或淺斟。憂來頻杖屨。興盡強登臨。熠燿光應冷。蜩蟬舌未瘖。野禾披綺繡。澗水戛球琳。漸惜芳華晩。寧虞瘴癘侵。兢兢氷在抱。颯颯雪蒙簪。執友嗟何在。田廬更可尋。退藏迷兔窟。假息仰牛涔。徑沒陶潛菊。囊無季子金。有身從餓死。爲問首陽岑。</text>
<title>次直卿韻</title>,<text>得句新晴後。憐君古意存。無衣對秋草。抱甕灌人園。憂患同今日。文章見本根。葛巾涼更好。莫惜問山村。</text>
<title>熱</title>,<text>南方秋七月。餘暑更猖狂。援劍驅蠅數。移床避日忙。火雲凝不動。氷井沸如湯。願倒銀河水。乾坤一洗涼。</text>
<title>牧羊二章</title>,<text>我牧我羊。于彼山陽。彼山之陽。有草蒼蒼。春雨其滂。秋風以涼。自春迄秋。我飢無餱。我寒無裘。我羊旣碩。我心孔釋。</text>
<title>牧羊二章 其二</title>,<text>我牧我羝。于彼澗西。彼澗之西。有草萋萋。秋日其悽。春陰以凄。自秋徂春。我出誰隣。我入誰親。我羝其乳。我心則瘉。</text>
<title>倚杖</title>,<text>倚杖荊扉外。斜陽萬古情。黃聞新稻熟。白見遠煙生。月較前宵滿。溪殘小壑淸。近詩吟更罷。默默數歸程。</text>
<title>十五日。與子伯，子眞，公碩，大曜，君美，公佐。逍遙洞會飮。有作。</title>,<text>河朔先賢有古風。逍遙今復七人同。小塘影澈涵山翠。老木陰疏漏日紅。痛飮狂歌酬歲晩。白頭靑眼信途窮。莫虞夜徑歸無火。海月如輪欲上東。</text>
<title>又以得醉卽吾家。爲韻賦之也。五首。</title>,<text>人事每蹉跎。是日欣有得。座上六佳士。向來情屢極。移尊松影涼。轉石溪流直。飮罷茫所如。相看淚漲臆。</text>
<title>又以得醉卽吾家。爲韻賦之也。五首。 其二</title>,<text>相逢惜枯槁。呼酒各盡醉。意坐略禮法。放言去拘忌。人生貴自適。豈在榮與悴。浩歌天地寬。晩林送高吹。</text>
<title>又以得醉卽吾家。爲韻賦之也。五首。 其三</title>,<text>李崔丈人行。今者肯我卽。此中何所見。泉石有佳色。信與賞心符。洒然忘日昃。異時儻再辱。爲指雲門陟。</text>
<title>又以得醉卽吾家。爲韻賦之也。五首。 其四</title>,<text>紛然禍患際。此身非眞吾。今日亦已幸。明日誰與娛。憂來擊酒壺。一擊再嗚呼。長空無去雁。古木有棲烏。</text>
<title>又以得醉卽吾家。爲韻賦之也。五首。 其五</title>,<text>洛下舊相識。幾人安室家。江湖漂蕩地。回首白日斜。堂堂寓庵士。老灌東陵瓜。佳期阻携手。令我增歎嗟。</text>
<title>得家君書</title>,<text>白雲書遠到。跪讀意還迷。父母更憂疾。妻孥無定棲。流年過隙駟。萬事觸藩羝。此日傷心極。何時彩服齊。</text>
<title>十七日。聞子伯諸公。泛海望月。余不可赴。聊以近律寄意。</title>,<text>聞說淸遊柚島邊。馮夷定自喜人賢。輕舟欲動西風正。涼月如期白露圓。詩酒放狂眞上策。海山留滯豈前緣。閉門一夜逍遙客。回首蒼茫獨喟然。</text>
<title>蚊</title>,<text>七月猶蒸溽。群蚊日暮廻。噆膚攢利棘。亂耳殷輕雷。欲起燈還盡。無眼枕屢推。嚴霜雖不遠。蘭蕙恐先摧。</text>
<title>蠅</title>,<text>造物偏多忌。翻令惡類滋。赤頭徵宋賦。止棘譬周詩。誰賴蒼刀逐。空嗟白玉疵。願投天地外。更見鳳來儀。</text>
<title>不哭</title>,<text>不哭非無淚。忘形更有情。放吟酬永夜。高臥信浮生。酒到三杯醉。風廻一箑淸。枕邊嘶小馬。何日試長程。</text>
<title>夢畫松</title>,<text>夢裏古畫松。錦障光彩射。靑雲生淡濃。白日照閑暇。如聞靈籟作。不見仙鶴下。夢罷畫亦失。誰能定眞假。</text>
<title>籬內種茄。日光不照。未結子。感而作。</title>,<text>茄生依棘籬。白日終見遺。着花未結子。弱葉空離披。我欲拔之去。亦知非汝疵。古來傾大陽。豈但兒女葵。</text>
<title>北窓</title>,<text>雲掃遙空淨。風連古樹號。淹留堪養拙。衰病怯登高。近舍分新穀。窮居試濁醪。北窓眠未穩。時誦楚人騷。</text>
<title>次直卿韻</title>,<text>四山蒼翠欲黃昏。愁臥何妨早掩門。莫道洪崖多事在。小詩猶許故人論。</text>
<title>戲歌走筆。邀直卿。</title>,<text>洪子不出無僕奴。今者有僕暇日無。一月悠悠三十日。又有三十細故來。相拘日月有時盡。細故無盡時。却將有盡趁無盡。百年一暇何能期。秋風十里莎草迷。翩翩果下臨風嘶。無僕自有添丁携。有酒更許鞍邊提。故人怕見迎路岐。世間萬事徒爾爲。</text>
<title>旱</title>,<text>久苦夏月雨。未聞秋後雷。陰陽互戰薄。天意安在哉。早禾尙可拾。晩田起黃埃。農夫仰面哭。朝夕無遺財。一口難苟活。誰暇憂嬰孩。我種數株菊。靑靑亭子隈。玆晨步其間。憔悴生意摧。擧隅見物理。蘭蕙亦堪哀。況今歲月晩。迫此嚴霜災。甘澤縱相貸。羲馭寧再廻。馬齒耐乾旱。掦掦依草萊。造化一如此。聊復銜吾杯。</text>
<title>醉遊歌</title>,<text>神淸潭上醉遊客。酒酣放狂天地窄。座中八人七人同。一士復是隴西籍。古心定與秋水澹。兩眼休比新醪白。雲門懸瀑轟怒霆。翠壁開張造化跡。楓林葉靑老藤絡。閃爍陽烏覷缺隙。沈瓜泛觴據蒼石。冷酌頻添面易赤。懽娛幾何哀自多。好鳥飛鳴山氣夕。下視悠悠又可愕。安得吾身生兩翮。蓬萊方丈歸去來。更向人間撫金狄。</text>
<title>夜</title>,<text>秋夜何曾曉。寒蟲只自號。庭虛山月上。窓響海風高。推枕排新句。呼童問舊醪。滿頭披短髮。起坐覺蕭騷。</text>
<title>同諸君遊九川場。聯詩題小石。藏之岩竇。幷跋</title>,<text>危壁淸溪上。玆晨竝馬看。蒼苔今古色。人事盛衰端。雨點催詩急。杯心引興寬。小篇留姓字。牛斗莫相干。</text>
<title>又作一律</title>,<text>老松疏竹各陰陰。怪壁嵯峨秋水深。白石題詩着岩腹。淸尊斫鱠倚潭心。斷雲飛鳥無南北。落日西風自古今。爲報山靈好看客。座中應有後來尋。</text>
<title>嗟哉窮鳥歌。爲希剛作。</title>,<text>嗟哉窮鳥兮。逢不祥。江山萬里兮。乾坤長。六翮遭翦兮。不能翔。前有畢弋兮。後弩機。性命咫尺兮。將安歸。上天孔聰兮。聽不違。嗟哉窮鳥兮。愼汝徽。</text>
<title>赫日行</title>,<text>赫日初出扶桑東。天下如在洪爐中。川枯澤渴山嶽童。草木憔悴顏色同。蓐收謙讓雷師聾。祝融旱魃專長雄。農夫田婦虛歲功。仰面欲叫心力窮。白頭留滯南溟翁。痛哭豈敢私厥躬。人間咫尺有未通。更莫憒憒尤天公。安得霹靂鞭霻霳。從以大王之雄風。萬物吐氣年又豐。普天率土無疲癃。</text>
<title>晩涼</title>,<text>秋熱不自力。晩涼生遠材。飄零猶作客。疏爽一披襟。殘燐風前度。寒螿露下吟。異鄕催白首。歸路隔靑岑。</text>
<title>偶吟三絶</title>,<text>乘興無人載酒過。南隣東里礙山河。不愁鬢髮紛紛白。還喜詩篇日日多。</text>
<title>偶吟三絶 其二</title>,<text>自笑窮途萬事疏。祇今更擬斷詩書。海山風雨三遷夢。歸去何鄕是定居。</text>
<title>偶吟三絶 其三</title>,<text>辛苦誰知死獨難。百年人事亦多般。西風一夜霑襟血。未老先驚骨髓乾。</text>
<title>三十日夜。恭伯，訒之來過。</title>,<text>秋宵欲半秋雲昏。二客悤悤敲我門。薄酒三杯對松火。火殘杯盡更何論。</text>
<title>八月一日</title>,<text>昨夜涼初進。今朝熱更無。蚊蝱朝暮頃。松竹雪霜須。炊玉嘗新稻。懸鶉試舊襦。賴知淳朴俗。旁舍數提壺。</text>
<title>旱</title>,<text>水國方勤雨。秋山未出雲。只愁川澤竭。誰歎蕙芝焚。星火朱牌急。錐刀白挺紛。黎民久祈死。眞宰定應聞。</text>
<title>待強哉不至</title>,<text>數日無行色。知君有隱憂。艱難吾輩態。澒洞幾時休。亭翠宜深憩。溪腥不外求。高秋近搖落。駐杖聽鳴騶。</text>
<title>感秋</title>,<text>秋氣日惻惻。秋風方颯然。客腸匪木石。出火以熬煎。平生古人學。窘此炎海邊。北斗尙未見。況乃懷林泉。一飯四五起。十夜九不眠。所憂豈我身。陵谷將變遷。自昔艱難際。卓犖多聖賢。采薇餓首陽。懷沙沈楚淵。仰面歌激烈。日月政高懸。</text>
<title>夜</title>,<text>蟋蜶淸宵永。芭蕉白露新。那堪垂暮歲。更作未歸人。燕寢非關睡。商歌肯爲貧。故山當北斗。回首數沾巾。</text>
<title>日出</title>,<text>朝見日出喜。暮見日入嗟。日出門暫闢。日入門更遮。秋夜不肯旦。五內生鏌鎁。今朝喜日出。出門眺望賖。故鄕白雲下。孰云歸路遐。上帝慳一澤。血泣農者家。吾亦私小圃。搰搰灌靑瓜。誰將抱甕力。禦此旱魃加。蔓葉自憔卷。又況實與華。遠客理可料。居民死如麻。天人互相迫。我窮豈有涯。對案脫粟飯。咄咄無已奢。</text>
<title>懶出</title>,<text>高秋渾懶出。一室頗淸新。摵摵葉辭樹。悠悠愁逐人。索居還日暮。寄食更年貧。久斷杯中物。無勞頭上巾。</text>
<title>熱</title>,<text>白團久罷休。北戶將坏塞。豈意八月後。更遭炎暑逼。祝融固不廉。旱魃借餘力。少皥與蓐收。厥罪在廢職。撥衣欲大叫。對案不能食。靑蠅復營營。意氣何自得。高蟬號淸風。形勢反偪側。一涼荷天地。窮苦易爲德。我觀陰陽理。衰盛各有極。呼兒具寒衣。佇立至日異。</text>
<title>得仲兄書。以兔毫筆，易水眞精墨見遺。</title>,<text>身竄南溟外。書來北斗邊。鶺鴒今日急。鴻雁幾時連。雪色中山穎。香光易水煙。羈棲人事略。未敢斷詩篇。</text>
<title>此翁</title>,<text>此翁懶出還能出。秋色無情却有情。細雨閑花迎眼笑。晩風高浪蹴天明。只今魑魅須吾輩。平日才名仗友生。道里悠悠憐駿馬。白雲回首一長鳴。</text>
<title>喜雨種蕪菁</title>,<text>今夕得佳雨。天心初不塞。靑靑園中瓜。已覺生意逼。敢辭荷鋤勤。無減抱甕力。東家借羸牛。地濕易供職。蕪菁禦冬具。歲荒信菜食。微生有定分。數畝戒多得。寒露來未遲。企望首屢側。白本眏糲飯。足知眞宰德。所歎非我鄕。此懷何時極。陰陽相乘除。物理互盈昃。</text>
<title>讀強哉續擬恨賦</title>,<text>古者抱遺恨。何限歸黃泉。江通與李白。兩賦寄所宣。枯骨却生華。鬼神泣秋天。強哉乃吾黨。千載復喟然。一揮五色筆。可▒三百篇。信知作者意。不苟文字傳。貴賤各有念。役役誰自便。意長日月促。宰木纍山巓。莫歎秋草根。請看東逝川。秋草春復生。逝川無廻旋。達人獨大觀。天地了後先。生固不足喜。死亦何甚憐。</text>
<title>釋菜日。分膰有感。</title>,<text>釋菜猶今日。分膰到棘圍。儒名秖自怪。吾道未應非。家遠糧常絶。身卑服更微。向來陳宋厄。宣父與爲歸。</text>
<title>桃亭</title>,<text>亭小依桃樹。秋深想桂華。餘生難去酒。着處卽爲家。宇宙容疏放。溪山解歎嗟。白雲斯在眼。歸路未應賖。</text>
<title>放歌</title>,<text>女媧鍊石補天缺。團土更作橫目民。五色爛爛終不轉。百年役役非常身。長安卿相何紛紛。意氣坐上廻靑春。珊瑚白玉黃金犀。弱水朝暮揚灰塵。不遇爲蛇遇則龍。變化豈無雲雷神。鴻鵠苦飢稻粱少。天寒日暮荒海濱。側眼老鴟嚇腐鼠。南方朱鳥恐汝嗔。朱鳥飄飄千仞翔。梁間燕雀安得親。長劍高歌白虹直。一杯痛哭陰風振。丈夫垂名貴知己。稷契自是尋常人。</text>
<title>次直卿韻</title>,<text>南秋守蒸溽。玆夕喜微涼。荷鍤先僮僕。亭子鋤其荒。老夫久索居。泉石實膏肓。君病我又懶。人事略相當。靑山吐佳月。安得同榻床。一夜復一朝。所懷不可忘。蒼蒼歲寒姿。肯隨風雨僵。窮途仗麤糲。亦莫思舊坊。悠然想眉目。文字生淸掦。微痾定去體。逸氣潛洋洋。小騮亦君有。胡不鳴我傍。平生忍涕淚。此日空萬行。念昔湖海遊。斯人今則亡。寸步且難見。孰知吾意長。</text>
<title>中秋夜</title>,<text>昨日天無雲。今宵埋月輪。造物已多忌。況乃塵俗人。幸喜雨不作。小庭布重茵。從我者兩子。意得無故新。簡書縱可畏。薄酒聊自親。未信夜刻永。但覺杯行頻。寒菹半生熟。木箸亦已眞。孤光在何分。玉兔徒逡巡。浮世例憂患。百年餘幾辰。西風殺白露。有淚濕衣巾。</text>
<title>奉次直卿家僮廻。得消息感歎之什。</title>,<text>吾子於文章。千金當一字。竟爲憂患構。人事靡不至。死生亦大矣。是何預吾事。平生不可忍。妻子弱而稚。向來偕老約。風雨坐乖離。鳥獸各有偶。況玆我人類。一讀感歎作。未半先下淚。君辭激我心。事又與吾比。南遷始安命。北望每掩鼻。輿臺厭梁肉。士不啖半穟。甲第跨巷陌。我無立錐地。姻婭則嫵仕。骯髒多窮躓。駔儈者誰子。造物乃兒戲。西山近搖落。草木失蒼翠。達人妙萬物。今者混同視。紛紛榮辱境。不足作歡喟。吾詩異君詩。持此欲相寄。</text>
<title>臥病。次直卿記前日之事見寄之什。</title>,<text>所思在咫尺。夜夜共明月。明月自一色。道里不可越。叢棘屬臥病。秋氣況愁絶。外汗甚頮沐。內塞疑梗骨。藥裏久雖揮。饘粥幸無闕。咄咄日伏枕。遊塵生杖襪。但有求友心。九江難解渴。久要吾直卿。大篇馳小卒。沈吟舒卷內。衰意欻己活。居然激高興。起坐聊伸頞。眞如再提携。觴酒蔭淸樾。吾子定自佳。語古而氣逸。及余者餘力。胸次覬軒豁。平生兩耳根。隱忍耐啾聒。鶴鳴九天上。不受哇黽滑。熒熒蒼水刀。白玉何足切。斯文千古事。喜子盡纖末。鄙夫老鉛槧。方寸實未達。每蒙瓊琚遺。無愧囊箱竭。白首儻得歸。湖海免相失。尙念同好人。宿草就蕪沒。感歎綴君詩。病筆字多乙。</text>
<title>公碩遺竹扇歸。戲題其上。二首。</title>,<text>愛惜炎天懷袖裏。豈言中道遽相忘。恩情旋被秋涼變。萬事眞成不可常。</text>
<title>公碩遺竹扇歸。戲題其上。二首。 其二</title>,<text>翻覆悠悠自一時。用之何德舍何悲。莫須更望火雲日。渭畝森森多竹枝。</text>
<title>病中記事 五首</title>,<text>臥病休相問。秋風亦已高。歎時揮藥餌。忍性對醨醩。餐飯尋當減。衣冠一半褒。飢鷹霄漢志。誰爲解雙絛。</text>
<title>病中記事 五首 其二</title>,<text>爲客身仍病。悲秋食更貧。高風聞落木。斜日見游塵。默坐如相待。愁吟或有神。他年南海志。莫記牧羊人。</text>
<title>病中記事 五首 其三</title>,<text>高秋山易夕。倚杖却茅簷。萬里身如夢。三年突不黔。裌衣聊自試。團扇定生嫌。天道常流轉。何曾一氣兼。</text>
<title>病中記事 五首 其四</title>,<text>小雨作秋氣。西風鳴不休。桑楡今欲晩。萍梗向來浮。道屈從頭白。心存忍涕流。寒蟲最愁思。盡夜和長謳。</text>
<title>病中記事 五首 其五</title>,<text>夙昔輕人事。今朝始欲愁。已衰腰脚痛。未去歲時道。落日搘斑杖。寒天戀弊裘。百年須好句。頭白不應休。</text>
<title>次直卿韻</title>,<text>洪子古人行。作詩多古意。身雖禍網嬰。自適有餘地。文字世共詬。名位人所利。吾君獨超然。與彼殊好嗜。茅齋秋雨餘。吟詠忘食事。萬物莫之滑。佳處自能致。賤夫忝久要。肝膽兩不異。嘐嘐是與非。莫如安穩睡。平生坐醒狂。今者可無醉。高風迫嚴霜。草木日凋瘁。誰將堅貞心。松柏以爲比。</text>
<title>余自竄居海島。數與子眞，直卿，公碩諸公。相唱酬往復。自念三數年。忘形之交。天禍人殃。凋喪幾盡。在而不得見者。獨南士華，權叔達而已。今因諸公唱酬之什。聯次爲語。悼故傷生。情亦自至。非曰詩乎云也。十首。</title>,<text>毀譽紛紛萬口騰。此公心地不摸稜。楚江何處尋遺佩。願寄纏筒五彩繩。</text>
<title>余自竄居海島。數與子眞，直卿，公碩諸公。相唱酬往復。自念三數年。忘形之交。天禍人殃。凋喪幾盡。在而不得見者。獨南士華，權叔達而已。今因諸公唱酬之什。聯次爲語。悼故傷生。情亦自至。非曰詩乎云也。十首。 其2</title>,<text>斯人合在白雲鄕。一謫塵區海變桑。痛哭廣陵今已絶。此生無復聽峨洋。</text>
<title>余自竄居海島。數與子眞，直卿，公碩諸公。相唱酬往復。自念三數年。忘形之交。天禍人殃。凋喪幾盡。在而不得見者。獨南士華，權叔達而已。今因諸公唱酬之什。聯次爲語。悼故傷生。情亦自至。非曰詩乎云也。十首。 其3</title>,<text>橫衢白刃獨能前。天遣妖氛翳日邊。半夜夢魂如夙昔。數行淸淚濕寒氈。</text>
<title>余自竄居海島。數與子眞，直卿，公碩諸公。相唱酬往復。自念三數年。忘形之交。天禍人殃。凋喪幾盡。在而不得見者。獨南士華，權叔達而已。今因諸公唱酬之什。聯次爲語。悼故傷生。情亦自至。非曰詩乎云也。十首。 其4</title>,<text>澹若秋空白露漙。剛如支柱鎭奔瀾。百年名行伽倻記。要倩宜春灑素紞。</text>
<title>余自竄居海島。數與子眞，直卿，公碩諸公。相唱酬往復。自念三數年。忘形之交。天禍人殃。凋喪幾盡。在而不得見者。獨南士華，權叔達而已。今因諸公唱酬之什。聯次爲語。悼故傷生。情亦自至。非曰詩乎云也。十首。 其5</title>,<text>乃翁高節倚秋明。經術文章漢更生。門地終隨一網盡。㜸狐寧復忌天晴。</text>
<title>余自竄居海島。數與子眞，直卿，公碩諸公。相唱酬往復。自念三數年。忘形之交。天禍人殃。凋喪幾盡。在而不得見者。獨南士華，權叔達而已。今因諸公唱酬之什。聯次爲語。悼故傷生。情亦自至。非曰詩乎云也。十首。 其6</title>,<text>憔悴西南歲月重。風霜變盡紫髥茸。竹山路上蒼黃面。烈火終摧百丈松。</text>
<title>余自竄居海島。數與子眞，直卿，公碩諸公。相唱酬往復。自念三數年。忘形之交。天禍人殃。凋喪幾盡。在而不得見者。獨南士華，權叔達而已。今因諸公唱酬之什。聯次爲語。悼故傷生。情亦自至。非曰詩乎云也。十首。 其7</title>,<text>文成之後是淸門。詩禮風流自有源。生死保身知汝獨。高墳四尺漢南村。</text>
<title>余自竄居海島。數與子眞，直卿，公碩諸公。相唱酬往復。自念三數年。忘形之交。天禍人殃。凋喪幾盡。在而不得見者。獨南士華，權叔達而已。今因諸公唱酬之什。聯次爲語。悼故傷生。情亦自至。非曰詩乎云也。十首。 其8</title>,<text>南塞難逢西雁來。夜床風雨謾相催。白頭湖海唯君在。懷抱無因得再開。</text>
<title>余自竄居海島。數與子眞，直卿，公碩諸公。相唱酬往復。自念三數年。忘形之交。天禍人殃。凋喪幾盡。在而不得見者。獨南士華，權叔達而已。今因諸公唱酬之什。聯次爲語。悼故傷生。情亦自至。非曰詩乎云也。十首。 其9</title>,<text>商山迢遰隔千岑。濟水汪洋過萬尋。公建池邊一杯酒。幾時文字更㪺深。</text>
<title>余自竄居海島。數與子眞，直卿，公碩諸公。相唱酬往復。自念三數年。忘形之交。天禍人殃。凋喪幾盡。在而不得見者。獨南士華，權叔達而已。今因諸公唱酬之什。聯次爲語。悼故傷生。情亦自至。非曰詩乎云也。十首。 其10</title>,<text>秋來陰雨不逢晴。愁殺東籬黃菊莖。九死一身心尙在。擬將餘齒看河淸。</text>
<title>次韻魚子游山陰十二詠</title>,<text>堂前小梅樹。忽見春風時。今日製錦手。他時調鼎宜。</text>
<title>次韻魚子游山陰十二詠 其二</title>,<text>春風逐行旆。裊裊入山門。境有武陵勝。人傳烏石村。</text>
<title>次韻魚子游山陰十二詠 其三</title>,<text>臨流濯兩足。酒淥政堪斟。悵望永和客。醉眠蒼石陰。</text>
<title>次韻魚子游山陰十二詠 其四</title>,<text>盛夏自風雨。高亭落筆頻。浩歌謝羽客。我是羲皇人。</text>
<title>次韻魚子游山陰十二詠 其五</title>,<text>湖光淨如洗。已覺秋風歸。佳期可以樂。霜露沾人衣。</text>
<title>次韻魚子游山陰十二詠 其六</title>,<text>山迥木先脫。水淸魚不肥。從玆悟眞樂。濠上詠而歸。</text>
<title>次韻魚子游山陰十二詠 其七</title>,<text>松雪明新日。山雲釀薄寒。小詩隨點綴。勝向畫圖看。</text>
<title>次韻魚子游山陰十二詠 其八</title>,<text>頭流眞面目。十里未分明。拄笏江樓北。朝來屬快晴。</text>
<title>次韻魚子游山陰十二詠 其九</title>,<text>玉質騰鸞背。雲衣掛石稜。爐峯蘭若好。杖錫我何曾。</text>
<title>次韻魚子游山陰十二詠 其十</title>,<text>暝色前村合。斜陽遠岫明。紛紛爭渡者。幾箇是安行。</text>
<title>次韻魚子游山陰十二詠 其十一</title>,<text>古寺餘喬木。雙碑已綠苔。幽禽諳學士。更爲訪梅來。</text>
<title>次韻魚子游山陰十二詠 其十二</title>,<text>築石何王墓。荒涼莫使年。悠悠當代事。過客一悽然。</text>
<title>九月一日</title>,<text>臥病淸秋鴻雁哀。蕭蕭落木雨聲催。山中白酒幾時熟。籬外黃花應自開。故國無書生短髮。暮年多難愧長寸。海天是處容吾帽。惟擬登臨一醉廻。</text>
<title>六日。從子伯，公碩及子善，元叔，強哉。登主峯。望海聯句。三首。</title>,<text>時序重陽近。江山落日催。東南迷遠目。衰病且深杯。萬里心逾壯。孤雲首屢廻。乘桴千古意。人事轉悠哉。</text>
<title>六日。從子伯，公碩及子善，元叔，強哉。登主峯。望海聯句。三首。 其二</title>,<text>目斷滄溟夕。天高九月秋。登臨今日意。風物暮年愁。夷島蜒涎外。淸樽鰈海頭。坐中誰主客。談笑付悠悠。</text>
<title>六日。從子伯，公碩及子善，元叔，強哉。登主峯。望海聯句。三首。 其三</title>,<text>未覺吾身遠。唯看馬島平。層雲生眼底。斜日媚秋淸。衰鬢淵明菊。歸心張翰羹。悠悠今已幸。莫惜醉宜城。</text>
<title>重陽日。鬱鬱獨閉。以菊花從此不須開爲韻。賦七絶寄意。</title>,<text>浮生垂白頭。三歲負黃菊。何日田園歸。采之得盈匊。</text>
<title>重陽日。鬱鬱獨閉。以菊花從此不須開爲韻。賦七絶寄意。 其二</title>,<text>秋酒久未熟。甕頭浮白花。佳辰還獨臥。節物但成嗟。</text>
<title>重陽日。鬱鬱獨閉。以菊花從此不須開爲韻。賦七絶寄意。 其三</title>,<text>登高豈無侶。愁病斷過從。嶺上晴雲色。多慙一竹筇。</text>
<title>重陽日。鬱鬱獨閉。以菊花從此不須開爲韻。賦七絶寄意。 其四</title>,<text>向來千古心。今者有如此。高詠陶公篇。斯人不可企。</text>
<title>重陽日。鬱鬱獨閉。以菊花從此不須開爲韻。賦七絶寄意。 其五</title>,<text>有口但飮酒。酒中無可不。久知憔悴人。未及藉糟叟。</text>
<title>重陽日。鬱鬱獨閉。以菊花從此不須開爲韻。賦七絶寄意。 其六</title>,<text>一名空自苦。身後亦何須。萬里渺雲水。季鷹眞丈夫。</text>
<title>重陽日。鬱鬱獨閉。以菊花從此不須開爲韻。賦七絶寄意。 其七</title>,<text>病後身全懶。荊扉亦莫開。江山還落木。心興轉悠哉。。</text>
<title>重陽日。鬱鬱獨閉。以菊花從此不須開爲韻。賦七絶寄意。 附詩</title>,<text>憔悴南荒萬死餘。元來薄相是耽書。半生憂患都相似。千古文章却不如。但貴知心寧用此。須勤命駕莫成疏。待君一事煩相略。何處靑山共結廬。</text>
<title>重陽日。鬱鬱獨閉。以菊花從此不須開爲韻。賦七絶寄意。 附詩 其二</title>,<text>同入承明儤直餘。禍胎元是一封書。早知白也詩無敵。自愧宗之學不如。此事只堪愁處用。殘年未可故人疏。當時更有東風客。肯下瓊樓訪草廬。</text>
<title>重陽日。鬱鬱獨閉。以菊花從此不須開爲韻。賦七絶寄意。 附詩</title>,<text>東野被華衮。未免號寒蟲。吏部竄濱死。掣鯨滄海中。困窮力益肆。埋獄劍吐虹。于于葆眞子。本在明光宮。才高小天下。道大國不容。造物忌勇銳。謫居挫其鋒。南遷餒其氣。海島苦其躬。三年三罪逐。意欲作瘖聾。荐棘不能局。神馭超鴻濛。放曠逍遙洞。無物不牢籠。窮鳥會窮鱗。河淸俟有終。獨酌記懷語。頓頓寫由衷。騷於楚澤臣。達似漆園翁。手捧三錄篇。朗讀開我胸。戈矛森武庫。環佩鳴琤琮。庬涼續貂後。寸莛寧發鍾。</text>
<title>三月十六日。發漢京。崔子眞，曺平甫，權叔達，安明之，誠之，李次野諸君。出餞漢江。劇飮至暮。投宿奉恩寺。到曉方得甦醒。用進退律敍意。</title>,<text>暮醉漢江酒。曉聞蕭寺鍾。百年身自暇。萬里路還通。歲晩歸來計。平生山水蹤。古人如可作。陶謝與相同。</text>
<title>以寵行舟遠泛爲韻。進記昨興。五首。</title>,<text>萬事無營惟我眞。一生多暇是天寵。漢江那似別腸深。南岳不如行意重。</text>
<title>以寵行舟遠泛爲韻。進記昨興。五首。 其二</title>,<text>春光無幾已堪驚。火急輕裝嶺外行。作別故人還戀戀。老懷端共酒杯傾。</text>
<title>以寵行舟遠泛爲韻。進記昨興。五首。 其三</title>,<text>東風晴日艤輕舟。何幸非才忝勝流。崔子哦詩權子舞。世間能有此歡不。</text>
<title>以寵行舟遠泛爲韻。進記昨興。五首。 其四</title>,<text>平生石友二三公。送我江頭不作遠。欲別未別各相忘。一杯兩杯聊自勸。</text>
<title>以寵行舟遠泛爲韻。進記昨興。五首。 其五</title>,<text>萬事都如磨蟻旋。一身自比冥鴻泛。醉來上馬不須扶。暮月當空作寒鑑。</text>
<title>別後。有懷諸君子。</title>,<text>春光泛行色。老馬首南程。魚泳得朋樂。鳥鳴求友聲。可人不在眼。勝事爲誰評。小澗響風雨。獨聽無盡情。</text>
<title>廣州金參奉壁上</title>,<text>十里溪山自一村。是間唯合謝塵喧。落花芳草渾多事。更與詩人費小言。</text>
<title>匹馬</title>,<text>一名誤辱公卿薦。匹馬還爲湖海遊。入手溪山眞富貴。滿囊篇什最風流。生來作業唯黃卷。歲晩尋盟在白鷗。會上天王峯上望。九州更九幾多州。</text>
<title>春興</title>,<text>春盡興難盡。路長心亦長。平生尙丘壑。末節在風霜。世俗困多口。乾坤容放狂。浩歌發一笑。西日墮茫茫。</text>
<title>淸風亭</title>,<text>亭卽昔人構。名因公子新。淸風如可馭。仙侶或相親。山色侵衣碧。溪聲入耳頻。披襟當夏日。亦是葛天民。</text>
<title>淸心軒 潭陽宋駒。請詩。</title>,<text>宋子新作軒。求我淸心詩。淸心在我耳。此外更無師。我是放浪人。山水頗好之。他日一登眺。然後盡此辭。</text>
<title>客子</title>,<text>客子行裝薄。春風南路長。魚遊極樂界。花發本來香。詩作逢場戲。言因得意忙。雲山慣迎送。向我獨蒼蒼。</text>
<title>客路 二首</title>,<text>客路風光詩眼間。苦唫終日不曾閑。靑山若也無關鎖。携得煙霞滿袖還。</text>
<title>客路 二首 其二</title>,<text>晩節遊心水石間。天公更遣此身閑。頭流合在閻浮外。踏盡層巒始擬還。</text>
<title>馬上</title>,<text>馬上新詩入皺眉。騷人行色路人知。百年得失身何與。千里江山興自奇。幽鳥催歸相繾綣。閑花向日競紛披。垂鞭又過淸溪去。未有塵纓可濯之。</text>
<title>湖海</title>,<text>湖海今携一笑歸。莫言浮世事多違。靑郊欲盡靑峯合。白日初沈白雨飛。勝境有期寧可負。塵機如失不須揮。行行漸恐春光晩。爲報東風護蕨薇。</text>
<title>利川客舍</title>,<text>公舍如村舍。蕭然景物宜。鳥聲晴後樂。花影坐來移。春色看差晩。行裝恐大遲。平生慳肉食。好在故山芝。</text>
<title>忽忽</title>,<text>忽忽靑春暮。悠悠湖海征。官今弊屣脫。身是冥鴻輕。高興爲吾發。靑山如我迎。聊成物外賞。不要區中名。</text>
<title>行李</title>,<text>俶裝戴曉星。行李方渺然。春光集前野。草色靑接連。幸脫世網隘。苦被山水牽。至人不窺牖。大千供几筵。戀戀若有待。我心無乃偏。仰面一長喟。黃鵠在高天。</text>
<title>陰竹村松亭 二首</title>,<text>曉發利川路。晩投陰竹村。群松待休憩。兒女不驚奔。身已輕千里。心還戀故園。居民淳朴俗。安得共汚樽。</text>
<title>陰竹村松亭 二首 其二</title>,<text>春熱已難耐。松亭近道傍。交陰障日影。小憩引風涼。生聚居民朴。登臨客興長。悠悠百年內。隨地足相忘。</text>
<title>公碩落職。在忠州農舍。初約相就。道枉未果。謹寄拙句。代書。</title>,<text>爲報金承旨。田園果若何。佳期慙自負。枉道阻相過。飮酒防傷性。開懷要有科。我肱經屢折。言盡意還多。</text>
<title>曾約訪明仲于禮安。又以道枉。只奉寄一律。</title>,<text>鼎水聞春暮。行程不可遲。已孤鷄黍約。空續去來辭。書札徒煩寄。心懷定自知。松風猶在耳。一醉更何時。</text>
<title>送叔奮之對馬島 次叔奮韻○四首</title>,<text>詩酒逢迎地。相忘在此中。更分山海興。還作馬牛風。交態看吾輩。光陰送老翁。莫言春夜短。缺月未生東。</text>
<title>送叔奮之對馬島 次叔奮韻○四首 其2</title>,<text>入眼雲山無盡靑。丁寧幽鳥勸歸聲。吾君自被才名縛。何處春田未可耕。</text>
<title>送叔奮之對馬島 次叔奮韻○四首 其3</title>,<text>馬島彈丸一望中。扶桑寒日曉生紅。白頭四破長風浪。詩語如今定自豐。</text>
<title>送叔奮之對馬島 次叔奮韻○四首 其4</title>,<text>樽酒聊攄不盡情。新詩不必要人驚。馬州此去堪回首。雲外頭流萬丈橫。</text>
<title>承可虛書。已於前江。具釣船見待。僕不能赴。以小詩奉答。</title>,<text>書來慰我別離愁。却愧春風負勝遊。一笑寬爲他日約。前江更具釣魚舟。</text>
<title>次忠州衙軒板上韻</title>,<text>憔悴寧論甲子秋。重來霜雪已蒙頭。莫嫌詩酒渾成癖。賴有溪山足解憂。不分淸風如舊識。盡情啼鳥似相酬。北窓高枕身無事。笑殺張衡賦四愁。</text>
<title>次不器韻 二首</title>,<text>早歲遊心翰墨中。老來方外興偏濃。芒鞋更踏頭流上。淨盡平生塵土蹤。</text>
<title>次不器韻 二首 其二</title>,<text>聖處時時復一中。數聲黃鳥樹陰濃。阿咸詩句淸如許。慰我浮遊萬里蹤。</text>
<title>一春</title>,<text>一春花事已。千里客行遲。氣候炎涼雜。山川遠近宜。新詩和睡就。老馬望雲悲。道路遊巡遍。吾生定有涯。</text>
<title>老子</title>,<text>老子從前泉石盟。打包今作嶺南行。雲山爲我百千相。春鳥惱人三兩聲。可使無詩聊偶爾。不姑長醉是平生。水村更詠鷄林句。萬事悠悠一笑輕。</text>
<title>甲子冬。僕與子眞。同南遷。抵水回里。有何時更與水同回之句。後果放回。今將南遊。子眞作詩爲別云。水回村裏路如昨。行到水回里。有懷其人。分字爲韻以賦。七首。</title>,<text>記取此老無。慇懃問流水。玆遊非昔行。形勝宛然是。</text>
<title>甲子冬。僕與子眞。同南遷。抵水回里。有何時更與水同回之句。後果放回。今將南遊。子眞作詩爲別云。水回村裏路如昨。行到水回里。有懷其人。分字爲韻以賦。七首。 其二</title>,<text>吾詩果然驗。曾與水同回。爲向雲山道。浮生幾往來。</text>
<title>甲子冬。僕與子眞。同南遷。抵水回里。有何時更與水同回之句。後果放回。今將南遊。子眞作詩爲別云。水回村裏路如昨。行到水回里。有懷其人。分字爲韻以賦。七首。 其三</title>,<text>石路八九折。居民三四村。往時正積雪。今月春風暄。</text>
<title>甲子冬。僕與子眞。同南遷。抵水回里。有何時更與水同回之句。後果放回。今將南遊。子眞作詩爲別云。水回村裏路如昨。行到水回里。有懷其人。分字爲韻以賦。七首。 其四</title>,<text>吾友崔子眞。其人湖海士。詠公靑山篇。又入靑山裏。</text>
<title>甲子冬。僕與子眞。同南遷。抵水回里。有何時更與水同回之句。後果放回。今將南遊。子眞作詩爲別云。水回村裏路如昨。行到水回里。有懷其人。分字爲韻以賦。七首。 其五</title>,<text>已別漢江船。獨尋水回路。峨峨鳥嶺高。爲子誦佳句。</text>
<title>甲子冬。僕與子眞。同南遷。抵水回里。有何時更與水同回之句。後果放回。今將南遊。子眞作詩爲別云。水回村裏路如昨。行到水回里。有懷其人。分字爲韻以賦。七首。 其六</title>,<text>寂寞崔夫子。相離闕一書。因風勤問訊。眠食定何如。</text>
<title>甲子冬。僕與子眞。同南遷。抵水回里。有何時更與水同回之句。後果放回。今將南遊。子眞作詩爲別云。水回村裏路如昨。行到水回里。有懷其人。分字爲韻以賦。七首。 其七</title>,<text>躑躅臺前飮。如今已成昨。吾心卽若心。兩地應領略。</text>
<title>宿鳥嶺村</title>,<text>遠遊非一朝。行李何騷騷。盡日澗壑底。瘦馬暮鳴號。急投鳥嶺村。已出雪天高。主人實淳朴。薦以山谷毛。松明照茅屋。酌我樽中醪。一杯亦一醉。斗覺胸次豪。丈夫豈有着。得興唯所遭。平生泉石心。幸此解天發。但使宿願遂。莫言行道勞。听然撫枕臥。夜夢釣海鼇。</text>
<title>交龜院 嶺南新舊監司交遞之所。佔畢公。名交龜。</title>,<text>交龜名有自。往跡世無傳。幽鳥眞堪慕。殘花只可憐。古今須一態。愚智孰相懸。幸免前驅導。溪山爲我姸。</text>
<title>龍潭</title>,<text>嶺南山水今古知。龍潭形勝天下奇。鳥嶺高哉九天上。下有一派長蛇馳。長蛇蜿蜒赴長壑。似與潭底神龍期。老我過此已三四。每來延佇耽淸漪。今日況與洪生同。洪生好奇世無之。再三拜跪爲我說。淨眼平生曾未窺。巖石紛紛散花雨。水上馥馥紅雲披。天公戲人故多事。萬相一一生姸姿。三農渴雨望雲漢。遊子道上愁炎曦。安得驚霆起龍蟄。我今繫石投此詩。</text>
<title>兔遷 二首</title>,<text>兔遷何嶄然。直拔如劍削。勝絶不可狀。仰視魂先愕。萬古臨途傍。似與吾輩約。我昔初落南。子眞亦同橐。層氷被長川。風雪交作惡。佳境豈容玩。顧步涕橫落。我時謂子眞。玆地實天作。生還儻有期。與子當着脚。春花政爛熳。歌詠擧大爵。不知人間世。安有如此樂。子眞但頷頭。意重無輕諾。果然天網開。閑劇又相各。我來訪前迹。形勝宛如昨。豈無詩可吟。亦有酒堪酌。躑躅紅萬株。無不如宿度。所恨吾子眞。尙被文書縛。千里阻命駕。一官守寂寞。我唱有誰和。我釂有誰酢。日暮風激激。水淺石鑿鑿。仰天歌一闋。因聲寄寥廓。</text>
<title>兔遷 二首 其2</title>,<text>四海洪崖子。如今已九天。身應蝶夢化。名與兔遷傳。佳句猶堪記。靑山亦宛然。此生無復見。回首白雲邊。</text>
<title>方潔吟 幷引</title>,<text>庶流未易輕。潔也尤瑰奇。甲子禍滔天。人命如奕棋。哀哉涵虛公。棄身荒塞陲。焚如及題詠。令甚風火馳。幽谷板上記。巨筆宏其詞。潔也夜抱歸。十襲終不疑。是豈有所要。中心難自欺。漢運旣反正。趙璧亦無虧。我今過古驛。覽之雙涕垂。嗚呼若潔者。可爲士林師。</text>
<title>道中 四首</title>,<text>三月薰風麥已秋。農人渴雨望雲愁。誰知馬上龍鍾客。不是塵中褦襶流。</text>
<title>道中 四首 其二</title>,<text>卓午淸風喚夢醒。雲山數點馬頭靑。吾行剛被春光迫。默數長亭復短亭。</text>
<title>道中 四首 其三</title>,<text>靑山飛雨半邊陰。瘦馬依依客獨吟。何限往來南北者。百年都費一生心。</text>
<title>道中 四首 其四</title>,<text>誰家楊柳綠陰陰。過雨幽禽自在吟。每向靑山勤得句。秪今猶愧未灰心。</text>
<title>過金烏山</title>,<text>巢父洗耳臥。堯德如天大。武王一戎衣。伯夷歌采薇。士固有如此。昔聞今世稀。卓哉吉門下。皎皎尙餘輝。陵谷一遷變。白日中天飛。上書拂衣還。雲山無是非。斯人不可見。斯道孰庶幾。三叫過嵩岳。儻有魂來歸。</text>
<title>若木縣</title>,<text>千章喬木老。一派小溪淸。古俗餘淳朴。居民但鑿耕。光陰吟裏過。身世醉中輕。不見嵩山隱。空懷感慨情。</text>
<title>客行</title>,<text>客行方草草。今日復長程。逆水孤帆重。浮空遠岫輕。去來身自老。得失世無爭。一笑乾坤闊。何慙湖海名。</text>
<title>春夢</title>,<text>春夢渾無定。還如世事翻。蘧然初若實。倏爾竟難言。俗物寧相迫。塵根愧尙存。何當遺妄想。獨與至人論。</text>
<title>過高靈龍潭村。偶記仲說天磨錄詩春陰欲雨鳥相語之句。悼歎之餘。分韻以成。七首。</title>,<text>獨過伽倻地。有懷伽倻人。其人不可見。七變龍潭春。苟生我何樂。白頭今更新。歸哉鼎津上。永與魚鳥親。</text>
<title>過高靈龍潭村。偶記仲說天磨錄詩春陰欲雨鳥相語之句。悼歎之餘。分韻以成。七首。 其二</title>,<text>向來豈無人。托子以知心。平生湖海約。宰木已森森。流水絃上聲。黃鳥求友音。東風洒苦淚。白日結層陰。</text>
<title>過高靈龍潭村。偶記仲說天磨錄詩春陰欲雨鳥相語之句。悼歎之餘。分韻以成。七首。 其三</title>,<text>春陰不能雨。幽鳥聲斷續。今日如君詩。我心有感觸。此生肯相負。物外果初欲。聯成嶺南篇。擬續天磨錄。</text>
<title>過高靈龍潭村。偶記仲說天磨錄詩春陰欲雨鳥相語之句。悼歎之餘。分韻以成。七首。 其四</title>,<text>大雅不復古。天地日鹵莽。斯文得斯人。爲世作規矩。平生金石契。於我有何取。百年欠一死。老涕隕如雨。</text>
<title>過高靈龍潭村。偶記仲說天磨錄詩春陰欲雨鳥相語之句。悼歎之餘。分韻以成。七首。 其五</title>,<text>早結名山遊。將期萬物表。人生有如此。事固未易了。芳草伽倻春。細雨龍潭曉。回首天磨峯。往迹一飛鳥。</text>
<title>過高靈龍潭村。偶記仲說天磨錄詩春陰欲雨鳥相語之句。悼歎之餘。分韻以成。七首。 其六</title>,<text>伊優小者侯。䯈髒不得葬。好惡一何偏。造物眞薄相。哀我伽倻君。所以遘無妄。雖然百代下。亦自有可仰。</text>
<title>過高靈龍潭村。偶記仲說天磨錄詩春陰欲雨鳥相語之句。悼歎之餘。分韻以成。七首。 其七</title>,<text>去固不可止。來亦莫能御。萬事如此耳。可與達者語。文章空自苦。一世安用許。白鷗渺萬里。我欲從此去。</text>
<title>陜川聞子規</title>,<text>江陽春色夜悽悽。睡罷無端客意迷。萬事不如歸去好。隔林頻聽子規啼。</text>
<title>四月</title>,<text>昨日飮無度。春歸欠一辭。今朝意不樂。老去費三思。浮世眞多事。虛名強自欺。參差幽鳥語。亦足解人頤。</text>
<title>江陽守裴子謙。以拂紗籠紅袖見遺。兼請敎坊歌謠。余走筆以付紅袖還之。戲答一絶。</title>,<text>芒鞋布襪舊書生。來作頭流方外行。山水豈容紅袖汚。故催荒語入新聲。</text>
<title>初五日。聞倭寇沿海。我城失守。馳到鼎巖津。問道路消息。</title>,<text>似聞群醜發。走到古津濱。屢變道路說。誰傳消息眞。寢皮應有策。係頸不無人。定是書生躁。長風按劍頻。</text>
<title>嗟哉將軍吟</title>,<text>嗟哉將軍稱人英。額額百雉維雄城。鳥獸之性固易驚。可惜豢養奇禍萌。昨夜布野農民耕。今日滿野屍縱橫。嗟哉將軍何所成。一朝不戒捐其生。</text>
<title>纍纍吟</title>,<text>纍纍復纍纍。纍纍向何之。夫擔囊妻抱兒。前者不休後者追。麥已穗蠶欲絲。擲置家室如棄遺。哀哉汝無知。汝自絶命非小夷。小夷假息須臾期。風馳雷厲王者師。捷書剩得三日遲。廟廷行奏于夷詩。還汝居返汝貲。萬萬世汝勿疑。</text>
<title>夏雨嘆</title>,<text>夏雨農事期。舊喜今獨嘆。人生無不有。及此金革難。薺浦南鎭雄。士卒盡精悍。守將一失律。凶醜略無憚。一炬萬棟空。殺氣薄雲漢。武夫敢安枕。吾人亦憤惋。桓桓節度帥。英策自明斷。陣成萬全勢。弦開七札貫。衆心之所協。儻然天公贊。庶幾見快霽。沴雲忽剖判。弓劍整堂堂。甲冑明粲粲。一掃三窟平。南民免塗炭。</text>
<title>喜晴</title>,<text>凶醜遊魂不足平。會朝還喜得淸明。元戎小試安邊策。更挽天河爲洗兵。</text>
<title>答國卿 金安國 書</title>,<text>相望三十里。始返一封書。官事眞難了。斯人肯作疏。兩鴟猶故意。高枕是吾廬。爲待風塵靜。還當駕鹿車。</text>
<title>又聞熊川城陷</title>,<text>聞道全城沒。終無一室遺。圍非懸布勁。守異折骸炊。小豎惟身計。常刑不汝私。誰知天下士。獨泣問王師。</text>
<title>八日。將張燈于頭流之斷俗寺。以倭梗止。夜臥有感。</title>,<text>不謂邊塵起。何知行路艱。餘年無一得。細故有千般。淚眼看燈澁。枯腸把酒慳。頭流饒月色。夢去倚蒼顏。</text>
<title>竹石</title>,<text>誰能友此君。唯有一片石。持此堅貞心。保之以無斁。</text>
<title>梅月</title>,<text>梅兄本自淸。更照斜月白。相看兩無邪。可蔽詩三百。</text>
<title>石蘭</title>,<text>蘭從石上生。石骨非土肉。旣與凡卉殊。方爲天下獨。</text>
<title>葡萄</title>,<text>來從漢苑餘。結實明的的。定應秋水精。馬乳非匹敵。</text>
<title>畫燈</title>,<text>成自刀翦巧。明因燈燭光。形形孰非假。有待乃其常。</text>
<title>兵興以來。連三日晝霧如土。今又淫雨不止。聞師徒屢北。感慨之作。</title>,<text>三晝妖氛塞。連朝暑雨淫。將軍爰喪馬。士卒若驚禽。報國宜今日。偸安豈汝心。聊爲梁甫詠。還欲脫儒簪。</text>
<title>謝斷俗寺僧祖敏。以竹扇見遺。</title>,<text>淨盡三生熱惱災。箇中遊刃亦恢恢。慇懃懷袖終無斁。爲自頭流斷俗來。</text>
<title>十六日夜。宿陣中書志。進退格</title>,<text>胡運年無百。王師古有征。陣形圍滿月。兵勢答三靈。猛士思摩壘。書生敢請纓。更知光寶鑑。武定在昌齡。</text>
<title>池畔</title>,<text>池畔猗猗綠。前時手自栽。無端添幾箇。有意待重來。戎事猶今日。天恩及不才。悠悠岐路上。永愧子陵臺。</text>
<title>赴召</title>,<text>一心生死蠹書間。報闕無能合退閑。大度每容微賤品。不才重汚侍從班。南鄕父老生新敬。東觀官僚辨舊顏。爲向頭流山水道。百年猶擬夢魂還。</text>
<title>伽倻山</title>,<text>名山集南服。一一多神奇。伽倻視頭流。雁行而有隨。未赴頭流約。來作伽倻詩。行行屢佇立。佳處領幽期。</text>
<title>海印寺</title>,<text>松檜十里轉。梵宮金碧明。入眼未曾見。洗然神骨淸。不有半日雅。幾令負平生。小詩豈爲詠。因之題我名。</text>
<title>紅流洞</title>,<text>但愛淸溪流。不見山花紅。山花落已盡。溪流今古同。殘日澹山椒。桃源何路通。仙賞事不諧。衰髮成秋蓬。</text>
<title>武陵橋 在紅流洞口</title>,<text>石門垂晴虹。其上遊人渡。遊人欲何向。武陵桃花暮。神仙非異世。怳惚若將遇。俗緣久已淨。鳴溪爲誰怒。</text>
<title>三神山 三峯鼎峙直寺門外。俗號蓬萊，瀛洲，方丈。</title>,<text>海上三神山。戴之六鼇頭。六鼇連一釣。山亦隨東流。往來仙聖種。頗有好飮不。酌我白玉酒。跨君蒼玉蚪。</text>
<title>月留峯 伽倻西峯</title>,<text>西峯最嶄絶。廣寒纔尺五。嫦娥屢回眄。餘光愈媚嫵。玉兔擣靈藥。藥成何所補。且與世間人。永除煩惱苦。</text>
<title>吟風瀨 瀨及泚筆岩。姜贊成希孟所名。後人因刻于石以識。在紅流洞。去寺僅一里。</title>,<text>風也本無聲。惟水亦如是。胡爲兩相激。終古鳴不已。可名非常名。昔人戲之耳。刻石未必眞。處處迷形似。</text>
<title>泚筆巖</title>,<text>巖石竦危聳。溪流瀉其跗。往來賞淸勝。而多騷客徒。溪水自有源。莫使筆鋒枯。但恐石易磨。摩挲還一吁。</text>
<title>鳳鳴石 在寺中門內</title>,<text>翩翩五色羽。瑞世曾一鳴。擧矣竟莫返。天宇高崢嶸。維石不可轉。千載尙遺名。願隨泗磬貢。被之韶鈞聲。</text>
<title>流觴曲水 在寺門外左</title>,<text>我來一何暮。勝境獨延佇。但尋曲水基。不見流觴侶。借問昔時人。酒興定幾許。接膝未有知。隔世或相與。</text>
<title>讀書堂舊基 在寺西</title>,<text>黃葉鷄林秋。鵠嶺靑木陰。至人早見幾。白雲深復深。書堂舊日基。棋閣不可尋。俛仰數千載。胡獨感我心。</text>
<title>題詩石 名致遠臺。在紅流洞。</title>,<text>題詩一片石。寶墨尙依俙。草樹映璀璨。巖各蘊靈暉。孤雲四海蹤。變滅莽無依。臺上月明時。笙鶴或來歸。</text>
<title>次釋信連詩軸韻 二首</title>,<text>鳴溪長向靜中參。仙岳應分海上三。醉後禪樓哦古記。眞成瑞世一優曇。</text>
<title>次釋信連詩軸韻 二首 其二</title>,<text>少年山水意偏長。未覺人間萬事忙。方怪此身隨物役。秪今方丈夢中蒼。</text>
<title>僕之入伽倻。江陽守。以吹笛者見付。其還。戲遺一絶。</title>,<text>伽倻山水十分淸。醉後仍敎短笛橫。堪笑吾君太坦率。盡將奇絶與狂生。</text>
<title>題僧信連扇</title>,<text>仲說詩中曾一識。伽倻山裏幸相逢。却携滿袖淸風去。未信人間熱惱攻。</text>
<title>聚遠樓 在宜寧</title>,<text>主人政事少全牛。游刃新修百尺樓。四海文章曾一顧。千年名勝定長流。鼎津秋水明堪翫。闇窟春光遠欲浮。他日登臨吾便老。慇懃好在舊林丘。</text>
<title>至月十一日。宿鳥嶺村。是夕。風雪交作。因記與崔子眞落南時同過嶺。馬上。口占雪爲行人裹凍山。子眞 馬愁長路憶天閑 擇之 之聯。率爾有作。遂成進退體。因發一噱。付諸奚囊。不須簡崔。子眞。時爲忠淸監司。</title>,<text>中原催曉發。鳥嶺暮巑岏。我馬猶愁路。君詩記雪山。有情空跂望。無使報平安。歲晩宜春酒。遙知慰別顏。</text>
<title>幽谷驛吏方潔。藏涵虛公文板者也。僕曾有詩記其事。今復過是驛。聊成一律。</title>,<text>驛吏有方潔。吾詩曾一云。斯人今幸見。此事古難聞。名豈榮枯變。心無貴賤分。紛紛輕薄者。何物是浮雲。</text>
<title>過幽谷野。望洪直卿舊居。痛楚之餘。遂成一絶。用幽谷驛壁上韻。</title>,<text>獨過幽谷野。遠憶寓庵君。指點靑山色。臨岐不忍分。</text>
<title>過叔達別墅。墅在公建池上。叔達時爲判決事在京。</title>,<text>公建名池今古同。晴波浩蕩沒鳧鴻。主人久致靑雲上。遊子來歌蕙帳空。縱使餘年容把臂。不堪雙鬢已成翁。吟詩又被悤悤過。鼎水吾廬在眼中。</text>
<title>哭姜主簿 孝貞。患耳聾。不出。二首</title>,<text>早辭塵土役。晩作竹林儂。世事寧關耳。天遊不布蹤。久聞名已熟。遽出涕無從。闍崛西南麓。凄涼馬鬣封。</text>
<title>哭姜主簿 孝貞。患耳聾。不出。二首 其二</title>,<text>系惟恭穆後。宅是鼎巖濱。宿德鄕閭敬。淸襟魚鳥親。風流虛此日。耆蕉失斯人。誰更看脩竹。塵生漉酒巾。</text>
<title>赴朝路中作</title>,<text>一壑桃源境。前年手自開。如何慕簪紱。復此走塵埃。日與雲林隔。年隨道路催。東墻無數樹。最愛小叢梅。</text>
<title>權牧使 輳 母氏挽詞 三首</title>,<text>九齡爲上壽。一子勝多男。窀穸臨津北。轜車鳥嶺南。哀榮今孰竝。善慶古無參。婦則兼陰德。千秋作美談。</text>
<title>權牧使 輳 母氏挽詞 三首 其二</title>,<text>奉檄盡榮養。首丘開慶筵。賀賓翻作弔。人事亦關天。旅殯商山路。歸魂漢水偏。方今太史筆。女範定應傳。</text>
<title>權牧使 輳 母氏挽詞 三首 其三</title>,<text>列鼎馴禽邑。升轜弄瓦鄕。高生終泣血。孟母舊遷坊。風日春猶慘。泉臺夜自長。往來歌哭異。行路亦沾裳。</text>
<title>戲簡韓使相。使相。以僕率妻孥同行。非大丈夫。故戲答之。</title>,<text>下馬扶携稚子驕。菜羹還許老妻調。腐儒行色猶堪詫。爲報風流使相軺。</text>
<title>戲簡韓使相。使相。以僕率妻孥同行。非大丈夫。故戲答之。 其二</title>,<text>相公旌節擁如雲。老子行裝付細君。同是昔年辛苦客。只今心事未應分。</text>
<title>戲簡韓使相。使相。以僕率妻孥同行。非大丈夫。故戲答之。 其三</title>,<text>一別星山夢寐間。北來風雪政凋顏。沙平津口孟秋節。白酒遲公車騎還。</text>
<title>宿安富驛。有懷崔子眞。子眞時巡到忠州。用子眞別李世昌韻</title>,<text>午投草岾飯。夕僦安富宿。知君在中原。明發吟伐木。積雪裹凍山。往年是死別。會合固有時。莫負春宵月。</text>
<title>贈子眞</title>,<text>功名君較早。患難我已宿。餘事固莫論。心形但灰木。隔歲一相逢。八年七離別。方來昌歜節。儻能問半月。</text>
<title>竹山道中遇姜晉川聯句</title>,<text>故人相會處。落日照征鞍。若使杯中盡。憑誰話肺肝。</text>
<title>人日之夜。還自山堂。困臥。口號。屬阿禎書之。</title>,<text>人日逢寅又値晴。登山聊自試身輕。歸來更遣兒扶醉。新月偏能照徑明。</text>
<title>自在</title>,<text>自在林泉僻。尋常訊問稀。秖緣書字懶。不是與人違。落葉猶餘戀。歸禽故倦飛。無端嗔黃菊。盡意惜芳菲。</text>
<title>衣白</title>,<text>衣白還鄕勝錦衣。樵蘇爭徑釣爭磯。瓦甌濁酒林中醉。未信人間有是非。</text>
<title>寂寂</title>,<text>寂寂江湖遠。幽幽松桂陰。非緣忘世果。自是避人深。搖落秋將盡。衰遲病又侵。斷絃難更續。時復一長吟。</text>
<title>白酒峯</title>,<text>白酒峯頭白髮翁。黃花佳節信秋風。風流付與鄕人詑。誰謂書生賦命窮。</text>
<title>偶吟 二首</title>,<text>自古詩人例得窮。飢寒一句當三公。那知黃閣通天帶。退食委蛇語更工。</text>
<title>偶吟 二首 其2</title>,<text>白首歸來芋栗園。相忘魚鳥不驚奔。功名今日吾知免。湖海他年我獨尊。落木有聲山露骨。歸雲無迹月留痕。缺</text>
<title>矍鑠</title>,<text>曩時從宦身非我。此日還鄕是我身。朝暮江山眞不厭。往來魚鳥自相親。望洋亭上雙眸豁。浮白峯頭一味醇。倚杖高吟矜矍鑠。西風肯惜鬢毛新。</text>
<title>有懷止亭</title>,<text>君亭名止我名容。容不能容止亦同。今日相思無一字。白頭留眼送飛鴻。</text>
<title>四十</title>,<text>四十古彊仕。四十今病休。四十聖不惑。四十我無求。無求亦無失。無失復何憂。時從亡是叟。與作逍遙遊。倦倚枯梧睡。夢登崑崙丘。蘧然撫塵世。歲已五百周。惜哉夸毗子。沒齒功利謀。秋風掃落葉。形影無一留。何暇自哀悼。爲之我涕流。涕流不能止。忽復八千秋。古來久視者。不必神仙儔。神仙雖可學。豈若吾田疇。</text>
<title>快哉亭 仁川君蔡公壽別墅</title>,<text>快哉亭子聞來久。今日令人却惘然。獨步大名何足道。急流勇退是能賢。高風邈邈終天上。俗物紛紛只眼前。多幸溪山猶舊觀。百年堪詑地行仙。</text>
<title>答頤叔</title>,<text>平生希樂子。書札問窮居。千里渾相對。經年未覺疏。小篇聊偶爾。一味定何如。六友吾堪老。煩公更起予。</text>
<title>登臨 二首</title>,<text>登臨舍後峯。秋色已晴空。歲月優游外。江山指顧中。自然無物累。未信有途窮。老病親朋少。何勞問北鴻。</text>
<title>登臨 二首 其二</title>,<text>強以酒名峯。甁罍久已空。老來渾不樂。聖處要時中。與爾還成癖。緣渠詎得窮。醉吟誇矍鑠。雲外送冥鴻。</text>
<title>余謂四時之景。仲秋最勝。一夜之期。恐或敗意。俗節有三三五五七七九九之號。而無八八。亦是欠事。方招鄕舊。欲作重八翫月會。適雨不果。戲賦一絶。時己卯歲也。</title>,<text>望夜陰睛未可期。強名新節上弦時。一秋淸景慳分付。造物眞成戲劇兒。</text>
<title>哭內兄成應卿 名夢井。時爲忠淸兵使。</title>,<text>昔在分携日。紅花把一枝。春遊容易散。秋會再三期。弟已歸田得。兄還與世辭。遲違纔十日。痛哭有誰知。</text>
<title>哭內兄成應卿 名夢井。時爲忠淸兵使。 其二</title>,<text>忠孝平生事。分明將相身。歸朝迎聖旨。乞外爲慈親。轅門宵解鑰。矢道夕生菌。大嶺初經處。無窮墮淚人。</text>
<title>交龜院</title>,<text>交龜留詠布衣夫。戲語驚人不自拘。今日山靈應撫掌。豎儒還復擁前驅。</text>
<title>兔遷</title>,<text>往時氷雪塞長川。瘦馬凌兢步步顚。此日郵亭安穩過。少留還爲膾芳鮮。</text>
<title>次浩叔韻</title>,<text>風雨蕭蕭半夜聲。此時相憶若爲情。洛江秋後應淸勝。一棹從君載酒行。</text>
<title>祭直卿墓</title>,<text>森森松梓茂林鄕。斂此盤空萬丈光。一代斯人能幾見。百年吾道儘堪傷。向時推激同詩社。此日歸來酹酒觴。獨立秋風雙涕泗。凄涼殘照墮茫茫。</text>
<title>風詠樓。用陶隱韻。</title>,<text>孤光如有待。望後愈分明。一笛西風迥。三杯客興生。牧翁文膾炙。陶叟句新淸。但得悠然趣。非關後世名。</text>
<title>八月十八夜</title>,<text>平生交舊盡凋零。白髮相看影與形。政是高樓明月夜。笛聲凄斷不堪聽。</text>
<title>過公建池</title>,<text>末疾侵尋遽得衰。只今身事不禁悲。西風公建池邊過。誰料生離又死離。</text>
<title>洛西軒。次浩叔夜坐雜賦韻。四首。</title>,<text>嶺南奇絶洛西軒。高臥眞堪避世喧。奔走豈爲名利計。只緣憂樂意猶存。</text>
<title>洛西軒。次浩叔夜坐雜賦韻。四首。 其二</title>,<text>風滿長江月滿軒。自然玆地絶塵喧。新詩吟罷還濡筆。堪笑騷人舊習存。</text>
<title>洛西軒。次浩叔夜坐雜賦韻。四首。 其三</title>,<text>白月靑空當畫圖。詩人咳唾自成珠。一宵風味眞堪詫。佐酒中盤膾腹腴。</text>
<title>洛西軒。次浩叔夜坐雜賦韻。四首。 其四</title>,<text>座上騷翁七步才。半空明月爲徘徊。此間酒令非金谷。一首詩成又一杯。</text>
<title>洛西軒 五首</title>,<text>洛江稱最勝。危壁擅瑰奇。創出天公巧。名因浩叔知。來遊須盡興。陶寫可無詩。他日分携處。長應記此時。</text>
<title>洛西軒 五首 其二</title>,<text>西風橫短棹。落日倚層臺。萬事無非是。浮生任去來。奇觀眞有數。笑口幾回開。縱欲酬佳勝。還慙作賦才。</text>
<title>洛西軒 五首 其三</title>,<text>秋風從作怒。醉面自生和。勝絶渾如許。歡娛恐太多。淸尊宜落日。新詠雜高歌。舟子爭相慶。還知過惡波。</text>
<title>洛西軒 五首 其四</title>,<text>洛水群公會。淸談果夙期。還憑一棹力。剩判百年奇。交錯杯中酒。淋漓筆下辭。回頭更堪喜。遠岫露脩眉。</text>
<title>洛西軒 五首 其五</title>,<text>今日參高會。天公借一晴。江山千古境。詩酒故人情。雨後秋容淨。風微水氣淸。斜陽應退舍。高起過雲聲。</text>
<title>無盡亭 黃參軍亭也</title>,<text>擺落紅塵累。新亭洛水東。江山無盡趣。賓主一時同。白鳥眞相識。淸尊也不空。少留須領略。詩句寫難工。</text>
<title>贈叔奮次韻</title>,<text>與君昔別離。倏忽五六祀。君時寄我書。云已覺今是。是非我未分。但報相思字。今日偶相逢。一杯淸洛涘。握手各茫然。意定方拭淚。我今非壯年。君亦迫衰齒。從此更分携。燕鴻兩難値。我家滄澤邊。十里老桑梓。庶當歸去來。白首免顚躓。君還一相訪。有酒可同醉。</text>
<title>次金成之用板上韻</title>,<text>八月南中萬寶成。西風金氣與高明。莫嫌今日無端醉。秪是從前不盡情。已覺瓊琚隨玉斝。更煩絲竹殷山城。忽然斂衽眞堪敬。佔畢詩留冶隱名。</text>
<title>矗石樓次韻</title>,<text>餘生幸不負名區。來倚維南第一樓。華蓋異方眞邂逅。綺筵終夕極風流。峯巒直爲長江擁。樹木遙連暮靄浮。平日飽門今快覩。逢人吃吃說菁州。</text>
<title>次亭舡韻</title>,<text>明月平湖稱意淸。西風穩送彩舡行。凌波羅襪呈新技。出水遊鱗聽妙聲。百尺畫樓危襯日。萬竿脩竹巧粧城。此間形勝應無讓。俗眼紛紛妄重輕。</text>
<title>曺水使 閏孫 畫簇。次南相公韻。</title>,<text>花事看看春已深。此間何處着閑心。忘機終日靜相對。枝上磯頭兩兩禽。</text>
<title>曺水使 閏孫 畫簇。次南相公韻。 其二</title>,<text>穠華交映竹風淸。時聽幽禽三兩聲。欲問酒家何處是。一邊煙霧鎖重城。</text>
<title>曺水使 閏孫 畫簇。次南相公韻。 其三</title>,<text>花外雙鳧秋水空。銜魚翠鳥過蘆叢。箇中自有無邊趣。詩不能言畫不容。</text>
<title>曺水使 閏孫 畫簇。次南相公韻。 其四</title>,<text>淸晨無語對癯寒。高格何曾非意干。堪笑重陰藏不得。相公詩句破天慳。</text>
<title>海平縣 洛東江。與浩叔別後作。</title>,<text>西風日暮動哀音。別恨何如洛水深。半夜酒醒山吐月。此時懷抱愈難禁。</text>
<title>題李令公 玽 亭子 在晉州</title>,<text>將軍遭泰運。高枕蘊椎圖。勝地開千載。奇遊擅一區。江山無盡藏。風月不時需。登眺多名士。留題強老儒。</text>
<title>快心亭</title>,<text>二十年前老翰林。快心亭上共傳心。一年再度中秋月。此夜風流擅古今。</text>
<title>次快心亭韻</title>,<text>層巖臨水偶成隈。下有華亭豁若開。一派澄泓淸鏡洗。四圍蒼翠亂雲堆。時移故國人誰在。天借中秋月再回。乘興放歌堪作快。溪山未必厭凡才。</text>
<title>登迎薰樓。次唐正使韻。</title>,<text>百尺危樓接混茫。迎薰於此又迎陽。登高景物歸能賦。作客襟懷戒大傷。帝命遠頒恩似海。邦人相慶喜將狂。如今便是窮愁日。莫謂愁隨一線長。</text>
<title>郭山孝女。次史副使韻。</title>,<text>孝親孰無心。女心爲最眞。顧思鞠育恩。此身非我身。一指斷可忍。母死女誰因。籲天天不聞。泣血徒逡巡。快刀落如遺。聞者額尙顰。母病果然愈。天意終諄諄。感應唯在誠。百藥俱非神。蓼莪已絶響。天彝久不振。那知一女子。獨取於諮詢。我聞孔氏說。惟德必有隣。小邦雖異土。亦是皇家民。斯民各盡性。益知王化淳。從此播佳什。愈久還如新。</text>
<title>迎薰樓。再次正使韻。</title>,<text>藹藹郊原遠杳茫。天時地底已新陽。靑山不改眞堪賞。短景如流秖自傷。且可逢場中酒聖。何妨隨處作詩狂。高樓夜氣衝牛斗。爲有文章萬丈長。</text>
<title>次納淸亭韻</title>,<text>皇華駐節此溪山。聲價渾增顧眄間。已信胸懷多自得。肯敎機事小相關。一邊松籟靑雲嶺。半夜蟾光白玉灣。日日長爲淸景惱。遠遊無地着愁顏。</text>
<title>次石門嶺韻</title>,<text>一逕纔通百八盤。攀緣徒御聚成團。祁寒正苦汗流被。西海難澆喉渴乾。王事有程輕鳥道。壯遊無滯足儒冠。石門定自名天下。秖是詩仙着眼看。</text>
<title>次飮酪韻</title>,<text>天仙下箸問何由。衆味爭先讓一頭。投水試令煎白粥。分甘不必捨犁牛。酒杯且戒傷眞性。茶椀唯宜潤渴喉。取次充腸兼煖胃。扶衰功力只酥油。</text>
<title>納淸亭。次副使韻</title>,<text>石門嶺西十餘里。上有靑山下流水。遠邦凡眼不曾識。千古萬古無人指。由來賞音自有數。奉詔儒仙唐與史。佳名一揭天下傳。更請巨筆書其始。</text>
<title>宿嘉平館。次倪先生韻。</title>,<text>數日陪行色。有情難吐口。新詩金玉音。指示爲啓牖。一讀已心服。再拜三稽首。小生學問陋。恍惚如病酒。執鞭亦所忻。請作牛馬走。太山獨巖巖。衆峯皆培塿。一揮運斤風。旁觀齊縮手。願言就新路。從此舍前垢。但恐頑石質。未易化瓊玖。濡毫欲寫懷。嚴風還掣肘。</text>
<title>次正使韻</title>,<text>曉發石門趾。晩渡薩水口。邊氓競觀光。土室盡開牖。九重下紫泥。萬里慰黔首。和氣排嚴冬。懽心醉醇酒。但恐失應接。豈敢厭奔走。天人視凡庸。喬嶽與培塿。未能措一言。秖自拱兩手。時蒙贈篇什。已覺脫塵垢。有過費晷景。十襲當瓊玖。儻使蠅附尾。何必印繫肘。</text>
<title>納淸亭和韻</title>,<text>靑丘延袤數千里。到處豈無佳山水。新亭名字待公新。四面淸景隨韻指。高會此日聳邦人。勝事後時傳國史。松風潭月兩不俗。更披吾襟托終始。</text>
<title>迎薰樓。二絶。次副使韻。</title>,<text>徙倚元龍百尺樓。詩人新興轉悠悠。眼前山岳皆平地。只覺靑天在上頭。</text>
<title>迎薰樓。二絶。次副使韻。 其二</title>,<text>聯袂儒仙天上來。登臨高抱好相開。從知胸次寬如許。望斷雲山翠一堆。</text>
<title>次董先生韻</title>,<text>客心渾與水茫茫。秖是關西隔漢陽。千里風光元自在。百年人事儘堪傷。塵襟每欲臨流濯。惡抱唯須借酒狂。今日陪公遊賞地。他時回首不禁長。</text>
<title>博川江上亭。次唐先生納淸亭韻。</title>,<text>一派淸江繞碧山。詩情合在此中間。暮年雲水眞堪老。浮世功名也不關。欲把深尊酬勝境。那堪短日墮寒灣。陽春才調終難和。木李輕投亦強顏。</text>
<title>次韻正使安興遇雪韻</title>,<text>山木蕭蕭夜叫風。江雲黯黯晝埋空。吳蠶食葉聲難辨。柳絮漫天勢轉工。白戰奇功輸永叔。扁舟餘興起衰翁。㶚橋爭似淸川勝。已入高人詩思中。</text>
<title>次韻副使安州館遇雪。次唐先生韻。</title>,<text>寒宵萬竅靜無風。曉起乾坤色境空。江上漁蓑堪入畫。林間簷蔔欲爭工。騎驢遠憶襄陽客。授簡慙非司馬翁。賸得使華氷雪句。不知身在道途中。</text>
<title>次韻正使飮酪偶成 四首</title>,<text>自然眞味釀天和。薑桂酸辛莫敢何。若比王家八百里。書生貸汝亦云多。</text>
<title>次韻正使飮酪偶成 四首 其二</title>,<text>啜罷淸朝體自和。不須連夜飮無何。一身生死俱無負。始信渠功及物多。</text>
<title>次韻正使飮酪偶成 四首 其三</title>,<text>愉愉顏色每垂和。自怪寒儒得此何。海曲人人爭竊語。龍門今日有誰多。</text>
<title>次韻正使飮酪偶成 四首 其四</title>,<text>天庭日日奏雲和。兩耳如聾奈爾何。眞契從來非外假。此生深幸獲私多。</text>
<title>次韻副使肅川道中雨止</title>,<text>聖人乘龍履九五。欲令四海無愁苦。天公有眼又解事。忽變嚴寒作陽煦。丹鳳新從北闕下。商羊亦共東民舞。皇恩一視自無外。萬物均霑若時雨。但知含飽且挾纊。豈有啼飢與藍褸。願言聖曆萬萬年。東邦世世爲樂土。</text>
<title>次韻副使。次嘉平韻</title>,<text>皇皇使者軺。發軔自京口。海東未覺遠。天地爲扃牖。顧惟微賤蹤。望塵先俛首。那知分一席。揖讓共杯酒。事踰登門榮。意欲循墻走。泰山不自高。未及者培塿。五味互相濟。亦在一下手。須公千頃波。洗我無盡垢。尙恐言未堅。銘心如佩玖。更請一轉語。屈伸由我肘。</text>
<title>次韻奉步唐先生飮酪韻 四首</title>,<text>柳下胸中定自和。休論酪性更如何。芳名得上詩人句。已比尋常酒德多。</text>
<title>次韻奉步唐先生飮酪韻 四首 其二</title>,<text>鹽梅今日不須和。奈爾殘傷眞性何。若使次公知此味。當時未必戒無多。</text>
<title>次韻奉步唐先生飮酪韻 四首 其三</title>,<text>一椀嘗來返太和。新詩得意妙陰何。若將麴糱論優劣。一段天眞汝自多。</text>
<title>次韻奉步唐先生飮酪韻 四首 其四</title>,<text>香粳雪乳共調和。滋養功夫舍此何。熊掌從今非所欲。子輿之論未爲多。</text>
<title>次韻正使題郭山金孝女。以孝女金四月之門七字爲韻。七首。</title>,<text>百行於人莫如孝。母恩天地終難報。寸誠自是感神明。病已應非一指效。</text>
<title>次韻正使題郭山金孝女。以孝女金四月之門七字爲韻。七首。 其二</title>,<text>彼美遐方一寒女。孝親至性能如許。永違膝下知幾人。往往回頭泣行旅。</text>
<title>次韻正使題郭山金孝女。以孝女金四月之門七字爲韻。七首。 其三</title>,<text>郭山孝女知姓金。不朽貞名留至今。短碣年年風雨蝕。孤墳無處可相尋。</text>
<title>次韻正使題郭山金孝女。以孝女金四月之門七字爲韻。七首。 其四</title>,<text>千百人中僅三四。非誠那得辦玆事。莫論一指棄如遺。身是親身皆可棄。</text>
<title>次韻正使題郭山金孝女。以孝女金四月之門七字爲韻。七首。 其五</title>,<text>萬古綱常懸日月。孝心男女初無別。百身難報昊天恩。彌子當年亦忘刖。</text>
<title>次韻正使題郭山金孝女。以孝女金四月之門七字爲韻。七首。 其六</title>,<text>非今難得古無之。鄭重皇華七首詩。從此更爲人膾炙。不須三尺道傍碑。</text>
<title>次韻正使題郭山金孝女。以孝女金四月之門七字爲韻。七首。 其七</title>,<text>樹石鐫名爲表門。誰將巵酒酹芳魂。窮村小女尙如此。只是天彝無不存。</text>
<title>次韻正使題郭山金孝女。以孝女金四月之門七字爲韻。[再次七首]</title>,<text>臣盡其忠子盡孝。於身必有天之報。郭山小女爲親誠。不獨當時見可效。</text>
<title>次韻正使題郭山金孝女。以孝女金四月之門七字爲韻。[再次七首] 其二</title>,<text>可惜娉婷金氏女。一身純孝唯心許。輕生重義固天常。斷臂曾聞驚逆旅。</text>
<title>次韻正使題郭山金孝女。以孝女金四月之門七字爲韻。[再次七首] 其三</title>,<text>七首淸詩若碎金。餘輝焜耀照來今。曺娥不有龍城筆。高節千秋未易尋。</text>
<title>次韻正使題郭山金孝女。以孝女金四月之門七字爲韻。[再次七首] 其四</title>,<text>一指雖斷餘指四。一手幸全非害事。請看無限十指人。一身誰判爲親棄。</text>
<title>次韻正使題郭山金孝女。以孝女金四月之門七字爲韻。[再次七首] 其五</title>,<text>短碣苔封多歲月。堅貞自與他山別。千年萬年終不磨。永爲薄俗補黥刖。</text>
<title>次韻正使題郭山金孝女。以孝女金四月之門七字爲韻。[再次七首] 其六</title>,<text>星軺跋涉向何之。路入靑丘爲採詩。聖化東漸家節義。如今不獨郭山碑。</text>
<title>次韻正使題郭山金孝女。以孝女金四月之門七字爲韻。[再次七首] 其七</title>,<text>遺基掃地只高門。回首靑山斷客魂。百世流芳應更遠。不須名與迹俱存。</text>
<title>次韻正使過蔥秀嶺</title>,<text>旌旆啓前塗。笳鼓催急景。凍雲互奔崩。寒日時漏影。詩人苦耽興。未覺衣裘冷。日行問幾里。隨處喜幽屛。溪流轉一曲。突兀見峻嶺。形像不可名。奇怪亦已倂。玆山自佳絶。玆地固淸靜。龜首負堅珉。董公文字炳。一讀便灑然。足使神魂淨。斯人九天上。何幸涉凡境。吾生恨太晩。有懷猶未騁。邂逅逢我公。一字當千鋌。意共潭水淸。韻與秋霄迥。願言拜下塵。洗心日自省。尙嫌坐駑鈍。望風先縮頸。今玆陪勝賞。老氣變豪猛。重遊定未遲。任處得要領。此興恐易盡。此心還耿耿。孤吟不成篇。燈火破昏暝。</text>
<title>次韻副使次唐先生蔥秀山韻</title>,<text>兩公天上仙。最愛山中景。山中亦何有。往跡過雲影。駐駕故徘徊。得向耐寒冷。此興足忘老。餘事久已屛。惟昔董學士。奉詔歷玆嶺。賞心與樂事。邂逅兩相倂。三春天氣和。風日姸且靜。幽花雜閑草。靑紫互蔚炳。溪流㶁㶁鳴。影涵山光淨。此老世不有。此地眞勝境。巨筆墨淋漓。文字縱馳騁。片言若論價。奚啻輕金鋌。斯人不復見。帝鄕邈焉迥。空餘道傍碑。過者誰記省。今日復何幸。兩公屢引頸。尙歎王事嚴。未禁行意猛。淸詩爲發揮。形勝但自領。他時定相憶。益使懷抱耿。續和愧非才。微吟日已暝。</text>
<title>次韻副使興義道中。偶感小疾。次董先生韻。</title>,<text>臘天還欲御春衣。至後寒威頓覺微。小雨灑塵渾霡霂。遠山迎眼轉依俙。只應無事詩成祟。不是緣愁帶減圍。身到東溟心北關。夢魂長傍五雲飛。</text>
<title>次韻正使開城館 二首</title>,<text>於赫皇圖景命新。明庭拱揖盡名臣。來頒鳳詔幾千里。共識麟袍第一人。此日衣冠爭濟濟。百年文質見彬彬。聖恩政爾深如海。不間南涯與北垠。</text>
<title>次韻正使開城館 二首 其二</title>,<text>文章德望兩能全。何幸承間奉几筵。濟世功名應自致。驚人詩句更須傳。溪山勝處聊乘興。風雪寒宵耿不眠。莫謂歸囊無一物。暫時收貯百千篇。</text>
<title>次韻副使開城館次韻 二首</title>,<text>一札芝書墨色新。九重擎出兩詞臣。珠璣交映裁新句。星鳳爭看聚遠人。座上笑言何落落。酒中儀禮亦彬彬。冬寒變作春和樣。自是皇恩遍九垠。</text>
<title>次韻副使開城館次韻 二首 其二</title>,<text>溫溫和氣得天全。尊俎從容重禮筵。淸興尋常憑酒遣。微情繾綣倩人傳。異鄕短日凋雙鬢。客夜寒燈照獨眠。竊忝龍門眞不分。滿懷璀璨摠新篇。</text>
<title>次韻正使次開城館圭峯韻</title>,<text>行行綿道路。日日困風沙。出壑悲流水。投林羨暮鴉。窮冬催暖律。宿草欲新芽。更憶吾廬好。寒梅幾樹花。</text>
<title>次韻正使次開城館圭峯韻 其二</title>,<text>松嶽眞天勝。高麗舊國都。但憑詩作史。不必畫成圖。廢沼荒榛合。殘臺野鳥呼。臨風空灑淚。客意苦如荼。</text>
<title>次東坡壁間韻</title>,<text>天險自如蜀。地名因號坡。江山如可識。日月未曾多。已信詩爲累。猶須酒作魔。皇華一句足。不必萬兵過。</text>
<title>次韻正使次東坡館韻</title>,<text>東西與南北。何地獨無坡。名偶先賢似。詩留一世多。身後將安用。生前亦是魔。居然還大噱。短句記曾過。</text>
<title>次韻次金郊館祈先生韻</title>,<text>客行何卒卒。落日尙貪程。山色頻回首。溪流未濯纓。偶投空館古。最愛小軒淸。更得悠然趣。長天片月明。</text>
<title>次韻正使過臨津江</title>,<text>東坡催早發。擧眼卽淸江。休擊中流楫。徐牽上水艭。寒魚依石竇。曉日照篷窓。索句忘機坐。飛來白鳥雙。</text>
<title>次韻副使渡臨津江偶成短律</title>,<text>石壁臨津渡。煙波入眼平。風雲生逸興。簫鼓送行旌。色共長天淨。虛涵曉日明。同舟不同醉。默默若爲情。</text>
<title>過坡州戲占</title>,<text>星軺萬里客。此日漢陽城。往往留詩處。人人誦姓名。</text>
<title>次韻正使夜宿大平館。醉起口占。六首。</title>,<text>俯臨萬井煙。遠抱群峯翠。爲語樓上人。登玆胡不醉。</text>
<title>次韻正使夜宿大平館。醉起口占。六首。 其二</title>,<text>樓居亦神仙。終日不須下。短景易西沈。呼燈繼長夜。</text>
<title>次韻正使夜宿大平館。醉起口占。六首。 其三</title>,<text>委蛇雙玉節。何故遽旋歸。今日仰風度。他時記繡衣。</text>
<title>次韻正使夜宿大平館。醉起口占。六首。 其四</title>,<text>行橐無一錢。家居定四壁。英英天上雲。持以贈我客。</text>
<title>次韻正使夜宿大平館。醉起口占。六首。 其五</title>,<text>新月已收彩。明河影忽西。歸期只隔夜。徙倚到鳴鷄。</text>
<title>次韻正使夜宿大平館。醉起口占。六首。 其六</title>,<text>輝輝兩錦衣。於此肯信宿。歸旆趁新正。明庭調玉燭。</text>
<title>次韻有月登大平館樓</title>,<text>殊方見月思悠然。三夜登樓未得眠。羃地素煙凝不散。滿城華燭遠相連。丁寧綸綍頒千里。髣髴韶鈞聽九天。盛事更從今日始。新篇端合萬人傳。</text>
<title>次韻登大平館樓和壁間韻</title>,<text>玉漏催籌夜向深。使星聯彩此同臨。異鄕莫謂非吾土。四海如今共一心。遶郭靑山迷遠眼。窺簾明月入新吟。大平有像人人識。未臘陽和破沍陰。</text>
<title>次韻副使晩登大平樓</title>,<text>明月高人共一樓。箇中新興定淸幽。皇風已逐禪風播。夜氣渾連瑞氣浮。藩國何曾看此客。帝鄕能復記玆遊。強顏詩句聊調戲。自笑吾生儘謬悠。</text>
<title>次韻正使登漢江樓 二首</title>,<text>星槎隨意泛淸潯。獸錦交輝影倒臨。縹緲三峯看覆鼎。逶迤一帶接投金。勝遊剩欲窮淸賞。短景還愁作晩陰。此會明朝便陳迹。直須扶醉到更深。</text>
<title>次韻正使登漢江樓 二首 其二</title>,<text>江流堪比武陵溪。況有天仙手共携。十里風煙供晩眺。百年形勝屬新題。固知眞境長如許。未信遊人到自迷。推量定應容放達。醉中投擲雜橙梨。</text>
<title>次副使遊漢江樓</title>,<text>漢江臘月初。堅氷化春水。萬頃政茫然。微風終不起。境非赤壁下。興與山陰比。奇事偶如此。勝遊惡可已。白鳥互相親。遊魚爭湧鱗。借問坐客誰。紫衣兩天人。長波平若拭。列岫如畫屛。新月吐半規。暝陰生遠汀。執御亦云幸。況又同仙舟。樂極共忘返。縹緲橫中流。巨爵飮無算。有酒多且美。醉態不自省。但恐違雅旨。得此眞無緣。胡不反諸已。大度喜包容。固已去皮裏。歸塗任倒載。一睡還到明。但使醉爲鄕。未信愁作城。覺來若異世。回首空目瞪。陽春何敢和。聊此寫中情。</text>
<title>次正使韻</title>,<text>運屬亨嘉會。時當更始辰。十行頒漢詔。一統紀周春。際海車書混。充庭幣帛陳。瑞雲開雉尾。曉日耀龍鱗。簉羽趨鵷鷺。垂衣拱聖神。星文臨海域。獸錦出中宸。夙昔靑錢選。方今白璧珍。自天申寵命。於我有嘉賓。睿旨丁寧切。淸光咫尺親。迓郊修國典。由阼敬王臣。備物儀容盡。交酬禮讓頻。初筵心已展。三爵意還醇。旣醉言無倦。將旋步屢巡。新篇看戀戀。雅抱定諄諄。剩得邦家喜。從知底裏眞。吾東調玉燭。維北降祥麟。豈是經營致。元因氣化淳。烝民歌順則。區宇頌同仁。鶴野催歸騎。鵬程好致身。流傳應永世。不必托堅珉。</text>
<title>次副使韻</title>,<text>乾坤交泰際。邦國中興時。天遣新周命。人欣覩漢義。絲綸頒日下。車馬急星馳。從昔修侯度。先期戒典司。旣能儀及物。安敢酒辭巵。誠至神猶感。襟開霧若披。丁寧言不盡。終始禮無疲。降己非虛屈。因心固自知。向來三宿戀。別去一篇詩。萬里詢謠俗。千年作輔毗。只應同臭味。聊用慰分離。見賞由尼父。東方異遠陲。</text>
<title>次韻上使道中口占</title>,<text>煌煌旌節遽言歸。駿馬郵程疾若飛。今日萍蓬眞自幸。他時魚雁定相稀。江山共助龍蛇筆。道路爭瞻獸錦衣。此夜尙堪供一醉。半輪新月破煙霏。</text>
<title>止宴</title>,<text>郵亭冒雨夜方來。待得明朝小宴開。客路輕裝猶巨筆。寒天薄酒強深杯。九重魏闕心常在。千里燕山首屢回。歸侍講筵知不遠。黃封隨睗滿金罍。</text>
<title>石將軍</title>,<text>道傍雙石儼成人。閱盡經過問幾春。只是長身猶類聖。非如流血却亡秦。無言且莫煩緘口。不朽何勞更勒珉。嵩嶽封壇但留跡。漢家燔燎未精禋。</text>
<title>臨津舟中 二首</title>,<text>佳境向來淸。長江一樣平。微風移畫舫。小酌駐高旌。赤壁人非遠。東坡月正明。陪遊眞不分。更奈欲離情。</text>
<title>臨津舟中 二首 其二</title>,<text>兩公天上列仙流。來泛東坡赤壁舟。落照江波看灎灎。高飆山木聽颼颼。平生秖覺耽淸興。今日還慙忝勝遊。爲問津頭闐塞者。往時有似此時不。</text>
<title>開城大平館。和祈公韻。十首。</title>,<text>傷心故國夕陽天。萬井荒涼鎖白煙。往事悠悠如過鳥。唯餘松嶽似當年。</text>
<title>開城大平館。和祈公韻。十首。 其二</title>,<text>扶蘇落日倚峨峨。淸景依然入眼多。惆悵古人今不見。無端衰淚若懸河。</text>
<title>開城大平館。和祈公韻。十首。 其三</title>,<text>回首天磨色尙新。那堪身世落風塵。山僧物色如相問。莫道當時布襪人。</text>
<title>開城大平館。和祈公韻。十首。 其四</title>,<text>往昔繁華擅一區。只今寒日墮平蕪。人民已盡隨流水。唯有靑山繞故都。</text>
<title>開城大平館。和祈公韻。十首。 其五</title>,<text>萬家煙靄欲黃昏。故殿爭巢鳥雀喧。過客臨風雙涕淚。天敎微雨爲湔痕。</text>
<title>開城大平館。和祈公韻。十首。 其六</title>,<text>挾路長松無數靑。亂山遮眼忽縱橫。登臨何地非佳勝。王事悤悤自有程。</text>
<title>開城大平館。和祈公韻。十首。 其七</title>,<text>聖居從古鬱嶕嶢。幾見經過漢使軺。安得羽人携手上。白雲高處聽吹簫。</text>
<title>開城大平館。和祈公韻。十首。 其八</title>,<text>雪月溪山特地淸。西湖從古擅雄名。若爲一借山陰棹。寫得平生未盡情。</text>
<title>開城大平館。和祈公韻。十首。 其九</title>,<text>行行何地最淸佳。古木蒼藤老石崖。我欲卜居專一壑。暮年端坐學心齋。</text>
<title>開城大平館。和祈公韻。十首。 其十</title>,<text>仕宦悠悠三十春。衣冠染盡洛城塵。淸風爲我若披拂。自詫如今無垢人。</text>
<title>次韻</title>,<text>歸袂悤悤不可攀。銷魂秖是黯然間。鹿峯政在千山外。鳳節全無半日閑。今夕預將詩作別。他宵何忍月同還。此生難復陪淸賞。悵望雲霄玉筍班。</text>
<title>牛峯次韻</title>,<text>晴雲靄遠峯。冬日未高舂。跋馬來尋興。名牛識重農。蹄寒交白石。毛駮被靑松。東作今無幾。新陽已覺濃。</text>
<title>吾助川</title>,<text>瀑布擅雄名。川源此發生。波光自搖蕩。山影忽縱橫。剩欲窮淸境。何妨駐遠行。今宵定佳絶。明月照寒更。</text>
<title>猪灘過橋</title>,<text>萬頃溶溶碧玉寒。長虹隱隱臥淸灘。人行正似昇天客。馬渡眞如下坂丸。晴日暖催氷水解。輕風吹盡雪泥乾。尋常蛟𧍞爭相護。曾過中朝侍從官。</text>
<title>途中馬蹶 二首</title>,<text>聳肩驢背足吟詩。騎瞎臨池未覺危。只是長程歸更速。固知羸馬力難支。日邊雲氣渾非遠。至後陽輝漸自遲。緩緩輕輿三十里。吾言當藥不須醫。</text>
<title>途中馬蹶 二首 其二</title>,<text>日日吟成百首詩。行行不覺道途危。高風已掃千人衆。重價眞難一馬支。按轡徐驅誠得計。經春歸奏未爲遲。暫時顚蹶休相怪。折臂方堪作大醫。</text>
<title>天寒滿酌 二首</title>,<text>天寒滿酌不須辭。默默深情只一巵。漢水漸遙遼野近。追隨能復幾多時。</text>
<title>天寒滿酌 二首 其二</title>,<text>天寒滿酌不須辭。耿耿燈光照酒巵。巵酒易空情不盡。別時應復似今時。</text>
<title>東坡館</title>,<text>蔥嶺自與塵凡隔。董仙昔時留勝迹。董仙去後今幾年。一日溪山復生色。兩公駐車步碑陰。憮然悼古更傷今。摩挲延佇不忍去。哀音左右啼幽禽。新詩字字星斗濕。餘力豈俱仍貫笠。九泉有知定感觸。白日如聞山鬼泣。嶺頭瞳矓昇曉暾。命駕悤悤度山門。仙遊後日安可再。回首雲外空荒墩。</text>
<title>蔥秀嶺 二首</title>,<text>溪山添得百年奇。更看天仙對擧巵。擁岫煙雲施繪事。粧崖氷雪替花枝。暫時偶作平生願。萬景全輸一首詩。後日視今猶視昔。令人墮淚董公碑。</text>
<title>蔥秀嶺 二首 其二</title>,<text>聖處何妨復一中。賞心偶與古人同。隨緣老樹圍靑嶂。徹底淸溪蘸碧空。造物無私饒勝地。山靈有眼識仙翁。莫敎佳會悤悤罷。馬首他時乃肯東。</text>
<title>蔥秀嶺。觀董公碑。史君失足。索然興盡。詩以解之。</title>,<text>徐步非無策。垂堂可反隅。山蹊寧險澁。世路自崎嶇。尋勝休捫足。吟詩任斷鬚。防虞何所及。物理不相殊。</text>
<title>晩赴劍水</title>,<text>窮律催回使者軺。日馳三百不知遙。層層小逕多緣磴。曲曲寒流幾渡橋。客興每於吟裏遣。愁懷須向醉中消。分明今夜思歸夢。已趁天庭曉鼓朝。</text>
<title>次韻副使鳳山館懷鳳山樓</title>,<text>飄飄鳳已逝。名字寄玆州。浩渺滄溟遠。蕭森樹木稠。昔人空有賦。今日未登樓。吟罷多新興。猶堪繼舊遊。</text>
<title>次韻副使鳳山館懷鳳山樓 其2</title>,<text>高吟不覺日西斜。閃閃寒空已暮鴉。天意亦知詩思苦。故敎滕六當春花。</text>
<title>次韻正使午憩鳳山 二首</title>,<text>靑山只許逐吟鞍。俗物何曾非意干。更喚淸風掃雲翳。今宵月色好相看。</text>
<title>次韻正使午憩鳳山 二首 其二</title>,<text>客館悤悤未歇鞍。樓頹無復舊闌干。小軒塵鎖文僖句。偶被高人拂拭看。</text>
<title>次倪文僖公韻 二首</title>,<text>新詩千首爲離家。一日歸心一倍加。正是江南春意動。滿林煙雨濕梅花。</text>
<title>次倪文僖公韻 二首 其二</title>,<text>玉樹瓊枝幾萬家。黃昏月色亂交加。玄冬莫作蕭條看。一夜能開頃刻花。</text>
<title>次副使興義韻</title>,<text>風雨蕭蕭耿不眠。只應燈火照窓前。五雲北望非無路。雙節東臨亦有緣。要遣旅懷須酒事。剩收佳景賴詩篇。星軺莫戒悤悤發。一別他時定黯然。</text>
<title>金巖韻</title>,<text>脫手新詩要妙音。一披三歎復長吟。計功奚啻輕千戶。論價還應直萬金。平昔仙舟安敢望。向來蘭臭自同心。從今作別知無日。更奈前山易夕陰。</text>
<title>寶山韻</title>,<text>輝煌雙玉節。遠自日邊來。風度高堪仰。胸襟豁若開文。章傾八斗。妙理洞三才。豈但東人識。終能徹九陔。</text>
<title>次韻正使宿黃州館</title>,<text>臘雪隨風整復斜。山川增色鬢添華。重裘袖手肌猶粟。健筆題詩字似鴉。曉徑不愁泥滑滑。凍枝唯見鵲査査。晩來霽景還堪賞。乘興何妨醉紫霞。</text>
<title>次韻副使黃州遇雪</title>,<text>微風颯颯啓前塗。玉屑霏霏望若鋪。日暮飢鳶號古木。江寒睡鴨傍殘蘆。欲將柳絮裁成句。誰把漁蓑畫作圖。忍凍聳肩良不惡。更須低唱擁紅爐。</text>
<title>登練光亭</title>,<text>大同江上練光亭。直壓深江藍樣靑。佳景向來元有地。仙曺此去幸同舲。淸詩出手眞堪翫。歸興如流不暫停。爲語德巖須着眼。異時曾見玉人經。</text>
<title>次副使韻</title>,<text>北歸旌節不多時。對擧從今定幾巵。風物正堪增別恨。簡書安得念吾私。陽春下里非同調。渭樹江雲更背馳。他日慰懷須底物。篋中還有百篇詩。</text>
<title>次正使平壤登眺</title>,<text>西京一都會。厥土稱沃壤。遺迹不可尋。逝水無留響。寂寞向千年。形勝誰復賞。銜詔兩玉人。王事非鞅掌。駐車顧眄間。憮然傷旣往。風日爲慘澹。江山亦蕭爽。詩囊自無底。佳景恐盡攘。晴波映錦袍。微飆送朱舫。咫尺練光亭。入城路非枉。攝衣試一上。結構實宏敞。煙樹遠微茫。大野連蒼莽。萬像供几席。迭助心眼廣。峨峨牧丹峯。斗拔幾千丈。危樓跨半空。丹靑照炳晃。天下未可知。海東無與兩。登臨若羽化。倏爾逃世網。弱水隔一塵。方丈發高想。群仙豈在遠。從此可相訪。落日天色異。水光共蕩漾。下階步石磴。回首失金榜。流澌忽解釋。已覺寒潮長。形狀互千萬。文字難摹倣。歸來未盡興。浩歌聲慨慷。誰能語韓子。此樂非一餉。淸夜臥淸虛。館名 霜月更明朗。呼酒獨成醉。不飮非我黨。</text>
<title>拜箕子墓 二首</title>,<text>諫君存祀兩難任。誰識三仁只一心。設敎有條田有助。東民受賜到于今。</text>
<title>拜箕子墓 二首 其二</title>,<text>洪範彝倫已自任。佯狂當日若爲心。東方元是不臣地。忠義遺風留至今。</text>
<title>次副使登練光亭韻</title>,<text>亭子臨無地。江流萬丈淸。行旌容少駐。望眼喜偏明。白鳥吟邊度。靑山脚底平。悤悤未擧酒。落日有餘情。</text>
<title>登浮碧樓</title>,<text>浮碧千年境。登臨落日時。臘天猶擧網。雪水未流澌。海近潮回早。峯高月出遲。一杯還徑罷。留興作相思。</text>
<title>次韻正使平壤勝蹟 二十首</title>,<text>頭角獨嶄然。全身被文繡。何曾禦冬寒。只可行春晝。</text>
<title>次韻正使平壤勝蹟 二十首 其二</title>,<text>旣爲百花王。宜作群峯鎭。縱有狂風吹。奇葩終不盡。</text>
<title>次韻正使平壤勝蹟 二十首 其三</title>,<text>大江繞城流。其色最澄碧。過客安得知。只有白鷗識。</text>
<title>次韻正使平壤勝蹟 二十首 其四</title>,<text>江流不復西。終古避頑石。所以此邦人。奠居爲爾德。</text>
<title>次韻正使平壤勝蹟 二十首 其五</title>,<text>酒非石中生。和氣之所洩。爲報殷高宗。亦何事於蘖。</text>
<title>次韻正使平壤勝蹟 二十首 其六</title>,<text>錦繡旣有山。綾羅可無島。終當爲赤子。縫作大文褓。</text>
<title>次韻正使平壤勝蹟 二十首 其七</title>,<text>名銀取其色。此水豈有銀。今日玉人過。更宜名玉津。</text>
<title>次韻正使平壤勝蹟 二十首 其八</title>,<text>石窟乃天廏。於玆曾豢麟。麟去但遺迹。況是當世人。</text>
<title>次韻正使平壤勝蹟 二十首 其九</title>,<text>明王不可見。定爲朝天去。空餘一片石。尙記朝天處。</text>
<title>次韻正使平壤勝蹟 二十首 其十</title>,<text>井田久無籍。誰復講其制。分明城南基。尙有不可廢。</text>
<title>次韻正使平壤勝蹟 二十首 其十一</title>,<text>臺上亦何有。瑤草生且密。不宜俗子居。堪作天仙室。</text>
<title>次韻正使平壤勝蹟 二十首 其十二</title>,<text>江水亦何似。淨練有輝光。裁之作縞帶。送公還帝鄕。</text>
<title>次韻正使平壤勝蹟 二十首 其十三</title>,<text>茫茫大野遠。衮衮長江來。胸中得一快。卒歲聊優哉。</text>
<title>次韻正使平壤勝蹟 二十首 其十四</title>,<text>圭峯登此樓。扁額以風月。風月自雙淸。淸文作三絶。</text>
<title>次韻正使平壤勝蹟 二十首 其十五</title>,<text>今夕是何夕。高人在高臺。此人不易致。千載儻一來。</text>
<title>次韻正使平壤勝蹟 二十首 其十六</title>,<text>象箸不可諫。況又瑤其臺。三韓有樂土。保此吾道來。</text>
<title>次韻正使平壤勝蹟 二十首 其十七</title>,<text>中國盛文敎。東漸是餘波。翼翼宣聖廟。何不作人多。</text>
<title>次韻正使平壤勝蹟 二十首 其十八</title>,<text>生與陶唐竝。東邦爲始祖。保祐我蒸民。萬世享玆土。</text>
<title>次韻正使平壤勝蹟 二十首 其十九</title>,<text>春秋修祀事。豈無羊與豕。永世思無隳。洪疇明至理。</text>
<title>次韻正使平壤勝蹟 二十首 其二十</title>,<text>麟馬不復返。歲月亦已久。儻有魂來歸。再拜奠椒酒。</text>
<title>次韻副使平壤勝蹟 十九首</title>,<text>巖有砥柱功。人免魚頭厄。我自未能忘。汝豈爲己德。</text>
<title>次韻副使平壤勝蹟 十九首 其二</title>,<text>泮水亦東流。知是皇澤漸。煥然宮室美。彷彿見衣襜。</text>
<title>次韻副使平壤勝蹟 十九首 其三</title>,<text>未信死爲神。但聞生竝堯。廟貌儼如昨。歲時猶奠椒。</text>
<title>次韻副使平壤勝蹟 十九首 其四</title>,<text>先聖導禮義。遺民尙俎豆。享祀終不差。所以未忘舊。</text>
<title>次韻副使平壤勝蹟 十九首 其五</title>,<text>麟馬朝帝所。遺迹尙分明。靑山舊祠宇。永世鎭鎬京。</text>
<title>次韻副使平壤勝蹟 十九首 其六</title>,<text>灘光白似銀。以之強名灘。問灘有銀否。名賓不足看。</text>
<title>次韻副使平壤勝蹟 十九首 其七</title>,<text>衣錦與生俱。良貴不可加。天公故戲劇。尙之以雲霞。</text>
<title>次韻副使平壤勝蹟 十九首 其八</title>,<text>人人苦愛花。共歎春光老。若悟峯是花。春光老亦好。</text>
<title>次韻副使平壤勝蹟 十九首 其九</title>,<text>地亦有酒泉。巖豈不獨神。一日一千石。共醉天下人。</text>
<title>次韻副使平壤勝蹟 十九首 其十</title>,<text>亭亭乙密臺。高擢仙人掌。只今明月夜。仙人或還往。</text>
<title>次韻副使平壤勝蹟 十九首 其十一</title>,<text>高樓如許淸。莫以塵事擾。風來月到時。荷露共傾倒。</text>
<title>次韻副使平壤勝蹟 十九首 其十二</title>,<text>潛魚駭相奔。畫檻當鏡面。莫道淨如練。新詩掣飛電。</text>
<title>次韻副使平壤勝蹟 十九首 其十三</title>,<text>江心屭奰狀。萬古涵淸幽。昇天馬不返。蹋石迹空留。</text>
<title>次韻副使平壤勝蹟 十九首 其十四</title>,<text>赤麟蹀浮雲。千秋終不回。唯有好事客。時騎果下來。</text>
<title>次韻副使平壤勝蹟 十九首 其十五</title>,<text>箕都久已墟。萬事付一嘅。唯餘井田基。宛然城門外。</text>
<title>次韻副使平壤勝蹟 十九首 其十六</title>,<text>江流不自舍。朝暮沄沄去。去亦向何方。來亦從何處。</text>
<title>次韻副使平壤勝蹟 十九首 其十七</title>,<text>亭中何最快。盛夏淸風來。披襟北窓下。不樂胡爲哉。</text>
<title>次韻副使平壤勝蹟 十九首 其十八</title>,<text>上出半空雲。下臨半江水。人倚淸鏡中。鳥度畫圖裏。</text>
<title>次韻副使平壤勝蹟 十九首 其十九</title>,<text>東君喜繁華。羅綺被洲島。如今掃地盡。唯見江氷縞。</text>
<title>次韻正使百祥樓</title>,<text>朱甍輝映雪晴初。使節遙臨暫駐車。凍合長川連野闊。煙生孤店隔林疏。溪山堪着詩人詠。景物偏宜羽客居。却問廣寒何處是。玆樓亦合號淸虛。</text>
<title>次副使韻</title>,<text>雪塞群山凍塞川。登臨物色政蕭然。寒雲漠漠生遙渚。獨鳥遲遲破暝煙。秋夜倚欄邀皓月。春風載酒泛輕船。只今陪賞違佳勝。流恨無端滿暮天。</text>
<title>次韻正使肅川次祈先生天寒滿酌不須辭全韻 二首</title>,<text>天寒滿酌不須辭。正是郵亭歲暮時。行色有期難可挽。情懷無語只相知。霜風颯颯吹雙鬢。山月依依照一巵。此夜扶携拚痛飮。後時思想但淸儀。</text>
<title>次韻正使肅川次祈先生天寒滿酌不須辭全韻 二首 其二</title>,<text>天寒滿酌不須辭。萬里星軺歸去時。地隔休言是生別。年衰寧復有新知。晴窓且誦角弓什。白首毋忘金屈巵。欲向鴨江謀一醉。愁如漢水失朝儀。</text>
<title>次韻正使嘉平館次壁間韻</title>,<text>嚴程日百里。何暇息征驂。風色渾凌厲。天容正蔚藍。交情無久近。岐路有東南。愁緖空相繞。吾身似老蠶。</text>
<title>與定州儒學諸生</title>,<text>儒衣休歎滯遐州。得拜中朝第一流。神聖百年文敎遠。使華今日禮容優。丁寧古訓言殊切。珍重新詩意可求。未識諸生何以報。角弓終始仰徽猷。</text>
<title>金孝女事 二首</title>,<text>孝女高風問幾年。靑山回首却茫然。須知今日留千首。大勝當時乞一廛。</text>
<title>金孝女事 二首 其二</title>,<text>道傍殘碣不多年。駐馬斜陽爲慘然。但有新詩褒舊節。已無故老認遺廛。</text>
<title>蟠松聯句韻</title>,<text>屈鐵蟠古根。騰龍交老柯。托玆道途會。閱了風霜多。不畏冬威慘。豈識春氣和。棲息有綵鳳。攀緣無女蘿。山鬼共呵護。野禽誰占窠。蔽芾爲召伯。封殖自新羅。永結君子盟。幾入騷人哦。形容半枯槁。生意亦蹉跎。咨歎且神傷。躕躇仍手摩。終須一漑力。願注三江波。陽和煦宇宙。桃李耀陵坡。非無顏色好。奈此歲寒何。</text>
<title>次韻副使留別</title>,<text>萍蓬兩相値。邂逅亦暫時。形影一已異。會合那得知。夜月莫須出。天風休更吹。月明有驚鵲。風吹無定枝。我懷只如此。耿耿終不移。願將耿耿懷。常作魂夢隨。且歌白雲篇。莫勸金屈巵。醉中意逾苦。此別非生離。</text>
<title>臨津渡。用祈郞中韻。奉呈同行鄭雲卿，李伯益，蘇彥謙三直學。求和。三首。</title>,<text>津流直瀉兩崖間。激激時聞響玦環。自幸今來聊得快。誰知逝者不曾還。眠鷗影裏逢淸渚。歸雁行邊見遠山。莫謂驅馳王事急。艤舡斜日有餘閑。</text>
<title>臨津渡。用祈郞中韻。奉呈同行鄭雲卿，李伯益，蘇彥謙三直學。求和。三首。 其2</title>,<text>秋江落日自生波。潭底遊鱗得意多。淸境宛然人易老。百年能復幾經過。</text>
<title>臨津渡。用祈郞中韻。奉呈同行鄭雲卿，李伯益，蘇彥謙三直學。求和。三首。 其3</title>,<text>淸都廿載忝名流。准擬餘生狎海鷗。醉脫接䍦臨水鏡。只今霜雪已蒙頭。</text>
<title>過松都。感舊有作。</title>,<text>城郭依然似昔時。人民太半不相知。蔥蔥眞殿興王地。岌岌高臺敗國基。歲月秖堪供一夢。溪山幾度入新詩。白頭岐路空延佇。細雨斜陽有所思。</text>
<title>秋盡。靑石途中。有作。</title>,<text>草草秋光盡。行行客意迷。蕭蕭風落木。急急鳥投棲。結束憑知己。顚危莫解携。征驂隨所適。不必問東西。</text>
<title>平山道中。偶成。</title>,<text>十月霜風巴戒寒。關西回首政漫漫。簡書未覺歲華疾。王事敢言行路難。老馬久無卜里志。暝禽猶占一枝安。腐儒生業眞堪笑。吟得新詩當得官。</text>
<title>寶山館夜話</title>,<text>客館相同處。寒宵欲半時。江山生酒興。風月入吟脾。燈燼頻頻落。襟懷箇箇披。他年有萍水。應復記吾詩。</text>
<title>讀蔥秀山碑</title>,<text>卸馬荒原立曉寒。摩挲古碣半成漫。高山流水音猶在。一字千金價自難。萬里觀風宜有得。暫時行樂匪懷安。蚩蚩野豎來敲火。豈識中朝有大官。</text>
<title>龍泉館。用倪學士韻。</title>,<text>鬢毛凋盡道途間。羞向淸泉照客顏。報了國恩方得便。只今非是負靑山。</text>
<title>宿劍水館 二首</title>,<text>客中晷刻信難過。非酒非詩奈若何。雲外鳴鴻秋後盡。枕邊落木夜來多。枯腸得醉心先惱。病眼留題字半訛。夢化龍泉光射斗。少年餘習未消磨。</text>
<title>宿劍水館 二首 其二</title>,<text>遠山政如劍。胡不劍名山。雨磨鋒凜凜。蘇作色斑斑。問水今何有。爲龍竟未還。吾詩堪絶倒。亦足破餘閑。</text>
<title>鳳山道中 二首</title>,<text>西來風土異。寒煥自無時。瘴氣蒸衰骨。霜威襲病脾。雨絲朝錯亂。雲葉晩離披。愁悶難排遣。聊成五字詩。</text>
<title>鳳山道中 二首 其2</title>,<text>卯醉醺醺十里間。衰紅暫借少年顏。少年行色今猶記。馬首重巒是上山。</text>
<title>洞仙嶺</title>,<text>瘴氣冬猶重。山光午欲迷。嚴程凌險澁。微命負幽棲。異俗雖多忌。親朋幸共携。無勞問前路。極目是關西。</text>
<title>次韻練光亭</title>,<text>浿水平奔不復西。奇巖終古作全堤。經營已被高人識。模寫仍煩大手題。浮碧與玆名竝重。落霞從此價還低。亭前萬頃淸如許。洗盡行塵未有泥。</text>
<title>嘉平館。用金大僕韻。</title>,<text>吾行政値沍陰天。隨意留連酒作緣。萬事忘來猶嘯詠。一身閑處是神仙。霜風颯颯生松籟。海日遲遲破瘴煙。故國漸遙時又暮。無端歸思湧如泉。</text>
<title>石門嶺用董侍講韻</title>,<text>雷斧斮雲根。當塗亂若蹲。頑然一形色。送了幾朝昏。鳥度危無路。人通小有門。邊氓終奠枕。爲國作重垣。</text>
<title>余以遠接使。到新安客館。伯氏以陳慰使。新自帝都還。仲氏以義州牧使。追送伯氏。亦同到。萬里之行。三年之別。邂逅客路。甚是一家奇事。詩以志之。時辛巳冬十月望前一日也。</title>,<text>兄弟相逢處。新安客館樓。燕山廻萬里。鴨水過三秋。喜極翻無語。情生始欲愁。明朝更分袖。何日會神州。</text>
<title>十月十九日。早起。書于宣川之東軒。二首。</title>,<text>矍鑠初題柱。蹉跎久倦遊。一身千里外。殘夢五更頭。丘壑心逾切。風塵歲屢遒。鳴鷄催早起。曉氣襲羊裘。</text>
<title>十月十九日。早起。書于宣川之東軒。二首。 其二</title>,<text>久要逢三友。玆行信壯遊。朝鑣仍接手。夜燭互傾頭。江海詞源闊。風霜筆力遒。終期九天上。吾欲老菟裘。</text>
<title>次雲卿韻 十首</title>,<text>槁面何曾返渥丹。灰心無復結幽蘭。少年行樂全分付。擁被中宵始覺安。</text>
<title>次雲卿韻 十首 其二</title>,<text>松籟蕭蕭入夜多。夢驚滄澤舊漁蓑。若爲化得南飛鵲。歲晩將雛共一窠。</text>
<title>次雲卿韻 十首 其三</title>,<text>胸次朝回酒使平。小窓欹枕賞新晴。此間有趣無人會。莫把封侯較重輕。</text>
<title>次雲卿韻 十首 其四</title>,<text>老向人間萬事疏。文章況復道之餘。客窓風雨蕭蕭急。臥憶南岡一草廬。</text>
<title>次雲卿韻 十首 其五</title>,<text>淸興多多不自勝。新詩寫出玉壺氷。從今一日應千首。却恐關西紙價增。</text>
<title>次雲卿韻 十首 其六</title>,<text>國色何曾汚粉丹。芳心只許托芝蘭。風流蘇鄭人爭說。不獨東山一謝安。</text>
<title>次雲卿韻 十首 其七</title>,<text>觸眼眞成感歎多。滄洲煙雨憶披蓑。無端更愛吾廬樂。落葉歸根鳥擇窠。</text>
<title>次雲卿韻 十首 其八</title>,<text>極目荒郊掌樣平。天公又借此時晴。呼鷹跋馬斜陽外。一醉歸來萬事輕。</text>
<title>次雲卿韻 十首 其九</title>,<text>平日文章自作疏。老來眠食更求餘。只今剛被虛名誤。風雪驅馳未有廬。</text>
<title>次雲卿韻 十首 其十</title>,<text>世故驅人未易勝。強鞭羸馬踏層氷。黑貂弊盡無餘煖。塞地寒威轉覺增。</text>
<title>次韻雲卿夜坐有雪</title>,<text>重重雲葉晩來凝。片片瓊花曉更增。大界政如波蕩漾。群峯渾作玉崚嶒。眼寒未見山陰棹。衣冷還思直舍綾。說與小僮深閉戶。免敎撩亂撲殘燈。</text>
<title>龍灣悼舊</title>,<text>龍灣風雨昔留連。屈指曾經廿二年。往日對床人不見。只今孤枕夢相牽。周遭城郭依俙是。搖落山川索寞然。願借扁舟凌浩渺。蓬萊頂上問群仙。</text>
<title>龍灣留別仲兄</title>,<text>離別古稱苦。況玆兄弟情。三年兄戍塞。千里弟還京。淚向長風灑。愁隨落日生。溪流更嗚咽。學得鶺鴒聲。</text>
<title>次韻雲卿發車輦感舊 二首</title>,<text>身到經行處。情生顧眄間。怳然如一夢。遽爾隔重巒。聯句空遺蹟。盤松亦慘顏。當時最難忍。揮淚渡龍灣。</text>
<title>次韻雲卿發車輦感舊 二首 其二</title>,<text>可笑浮名利。終年道路間。頑風吹白雪。半夜失靑巒。世事妨乘興。民生未解顏。何因一蓑笠。隨意弄淸灣。</text>
<title>次韻雲卿良策道中踏雪。有懷唐史兩使。</title>,<text>相逢偶萍水。別去更東西。白雪音盈耳。冥鴻迹印泥。天寒頻策馬。日夕欲棲鷄。今夜遼陽館。新詩誰爲題。</text>
<title>次韻雲卿林畔館蚤起錄懷</title>,<text>看看人事備嘗更。眞箇無端過耳聲。有酒莫愁長是客。非詩何物最關情。隨時揮灑連千紙。到處沈酣累百觥。爲報諸君同判此。世間誰有不平鳴。</text>
<title>次韻彥謙雲興館偶吟</title>,<text>願借幷州快翦刀。劃開西塞暮雲韜。客邊春意渾蕭索。歲後天時政怛忉。白首赤心唯自許。一身千里敢言勞。新年相頌須何物。左手深杯右手螯。</text>
<title>次韻彥謙新安館夜宴</title>,<text>醉裏相携踏舞筵。窮冬物色已春天。多君意氣猶衝斗。老我才名不直錢。世事偶成今日會。人生莫記十年前。紅裙文字誰差等。齷齪昌黎反可憐。</text>
<title>次韻彥謙新安館除夕感懷</title>,<text>何人爲我挽頹光。尊酒留連慰別腸。半夜那堪添潦倒。一年空復負滄浪。浮生餘幾常爲客。春興無多只作傷。老懶從今喜居後。屠蘇推子最先嘗。</text>
<title>新安客館夜坐。趙雲新與牙山小姬別。見燭淚有感。請予作詩。戲書八句。幷呈三學士。其意想與趙同也。</title>,<text>惟蜜本假成。火也亦無情。若云但如此。此淚從何生。固知兩相激。自令懷不平。有情更相參。雙涕同縱橫。</text>
<title>次韻彥謙順安道中 二首</title>,<text>歸意風俱王。年光水不停。更逢新歲月。多負好樓亭。渚柳光初泛。簷禽韻可聽。壁間多秀句。歷歷古人經。</text>
<title>次韻彥謙順安道中 二首 其二</title>,<text>去冬曾托宿。開歲復來過。天時漸暄暖。物意欲芳華。少睡聞鷄早。微吟發興多。呼僮供紙筆。大字濕行鴉。</text>
<title>定州客舍夜起。偶見畫屛四幅。仍有所憶。書于燈下。鶴洞，滄澤，漢江，鼎津。皆吾別墅所在也。</title>,<text>長松蒼石映楓林。忽憶吾廬木密陰。半夜歸心禁不得。短檠相對爲長吟。</text>
<title>定州客舍夜起。偶見畫屛四幅。仍有所憶。書于燈下。鶴洞，滄澤，漢江，鼎津。皆吾別墅所在也。 其二</title>,<text>雲山遠近自相紆。萬里風濤入畫圖。欹枕偶然成小睡。夢隨滄澤一雙鳧。</text>
<title>定州客舍夜起。偶見畫屛四幅。仍有所憶。書于燈下。鶴洞，滄澤，漢江，鼎津。皆吾別墅所在也。 其三</title>,<text>月影淸涵萬頃寒。數聲鳴雁忽江干。如今未覺吾身遠。擬作中秋漢水看。</text>
<title>定州客舍夜起。偶見畫屛四幅。仍有所憶。書于燈下。鶴洞，滄澤，漢江，鼎津。皆吾別墅所在也。 其四</title>,<text>▣樹梅花竹數竿。固知眞趣畫應難。鼎津手植今安否。孤負幽期又歲寒。</text>
<title>次韻彥謙踰兔嶺感舊</title>,<text>經歲那堪作客情。一痾連日滯郵亭。算來身世元如寓。此去家山又幾程。名官只應慙倦鳥。交游休更問晨星。今朝頓覺神魂醒。爲有蘇詩字字淸。</text>
<title>次韻彥謙黃州館</title>,<text>化鶴千年亦未遲。歸來今日訪遺基。已無黃竹凌霜雪。只有行雲管別離。一念自生三宿戀。百憂空詠七言詩。他時莫歎音塵闕。夜夜分明入夢思。</text>
<title>留別沈顯叔</title>,<text>早年同契闊。中歲各乖離。逢迎千里外。來往一旬奇。客路還分袂。交情爲贈詩。相看非少壯。別淚不禁垂。</text>
<title>贈別李中和謙。用其韻</title>,<text>識子班行始白頭。異邦杯酒又同酬。心無表襮眞遺直。官有民人視列侯。前席他時應賜對。下鄕今日暫分憂。定知會合終非遠。不用陽關動別愁。</text>
<title>靑石途中聯句</title>,<text>曉發金郊館。晩投靑石谷。峻塗鋪凍屑。幽壑翳雲木。奪序沍陰頑。斂機陽和伏。林暄鳥爭喚。雨霽山新沐。病眼日生萼。渴喉氷嚼玉。尋詩任馬蹶。耽興戒行速。逼午泉始融。近城峯盡禿。雲連鵠嶺松。路接朴淵瀑。淸境自無雙。勝遊幸非獨。願將水一匊。盡洗塵萬斛。聚散自悠悠。東西長僕僕。明朝便陳迹。此會那更續。</text>
<title>李永元。從余到義州。病死。詩以哀之。</title>,<text>人生孰無死。客死尤可悲。汝死實由我。我懷誰得知。</text>
<title>對竹。用遇雪韻。</title>,<text>十年功力一園林。誰識衰翁着意深。白首更無知己在。此君相對要開襟。</text>
<title>春雪。用大雪韻。</title>,<text>天公好戲劇。與人多參差。春後遣滕六。入我雙鬢垂。久知老縛律。試以群玉妃。不貪是爲寶。何有珠與璣。用意自有在。定非兒輩知。藹藹山氣夕。漠漠雲陰低。強起傍寒梅。瀟洒塵外姿。折之欲誰贈。渺渺余所思。相看兩不厭。脈脈空自奇。短筇固吾有。麴生亦我隨。投杖作一醉。敲杖吟新詩。天運有相代。此趣無窮時。</text>
<title>靑鶴洞。用春風樓韻。</title>,<text>仙人戲玄圃。釋子守禪觀。我欲與之遊。渺若阻河漢。誰似一丘壑。天遊謝涯畔。三生詩酒累。結習猶未斷。擧杯誦新句。復作喟然歎。從此便却掃。渙若氷雪泮。林花互開落。時節自昏旦。但可控靑鶴。何用十萬貫。</text>
<title>花徑。用定王臺韻。</title>,<text>尋花穿小徑。待月倚高臺。出共情隨往。來同影與回。能衰投舊杖。解渴喚新梅。鄭老襟期好。招邀數把杯。</text>
<title>有懷止亭。用定王臺韻。</title>,<text>止老今如許。何人載酒來。靑春回洞壑。白首隔泉臺。幽鳥自相喚。閑花空復開。分明板上字。三復有餘哀。</text>
<title>次口占韻</title>,<text>終南山色自朝昏。一壑煙花亦一村。聞道春光垂欲盡。不妨隨意對芳樽。</text>
<title>次擧韓退之話韻</title>,<text>人間萬事本茫茫。莫把陰晴問彼蒼。衡岳肯因爐炷應。公心自有別般香。</text>
<title>次雪消山色可喜韻</title>,<text>山色新靑水更靑。靑春靑草被晴汀。春靑自是無多日。須趁靑靑寫作屛。</text>
<title>石橋。用馬迹橋韻。</title>,<text>步屧閑閑過石橋。紅塵誰信有靑霄。莫言老子門無客。澗月山風共赴招。</text>
<title>次登山韻</title>,<text>登山何必遠相尋。咫尺終南亦自深。七日便回方外駕。他時應了此時心。</text>
<title>次半嶺小憩韻</title>,<text>山徑何妨屢息肩。不須高步躡雲煙。憩來便覺身安穩。到處從知可樂天。</text>
<title>次景物甚勝吟賞不暇韻</title>,<text>山供新色水新聲。何事詩人語未新。若把新詩答新樣。詩人亦是喜新人。</text>
<title>石井。用崖邊積雪韻。</title>,<text>玲瓏小井玉精光。坐石時時水掬嘗。從此塵緣都淨盡。光風霽月徹肝腸。</text>
<title>次洞口晩賦韻</title>,<text>依依春事晩。杳杳洞門深。地淨無塵迹。峯高易夕陰。幽芳迎緩步。啼鳥惱新吟。已得忘言趣。從誰說此心。</text>
<title>雨竹。用雪壓竹枝韻。</title>,<text>嫋嫋琅玕帶雨垂。幽人睡起有新詩。却思滄澤披蓑釣。正是遊魚潑剌時。</text>
<title>有懷權叔達。用奉懷定叟韻。</title>,<text>洞門花柳政撩亂。未見往時同醉人。縱對芳華誰共賞。白頭怊悵只孤身。</text>
<title>書架。次聖燈韻。</title>,<text>一丘卜築聊棲息。萬卷藏書擬討尋。簪紱未辭身已病。可憐空費百年心。</text>
<title>辛甘菜。用羅漢果韻。</title>,<text>雪盡階庭人不到。羅生新菜雜苞方。辛甘獨擅天然味。不用鹽梅煮作湯。</text>
<title>次古畫韻</title>,<text>山門深鎖薜蘿陰。白日仙遊無路尋。若把丹靑換眞境。世間何限枉勞心。</text>
<title>石室。用板屋韻。</title>,<text>雲崖屛面面。雨蘚瓦差差。永與終南久。猶須刻此詩。</text>
<title>次泉聲韻</title>,<text>空宵誰與和長吟。爲愛淸泠太古音。未盡平生塵垢累。眞源發處擬參尋。</text>
<title>次霜月韻</title>,<text>晩來微雨洗長天。入夜高風捲暝煙。夢覺曉鍾寒徹骨。素娥靑女鬪嬋娟。</text>
<title>次枯木韻</title>,<text>誰憐枯質白槎牙。萬樹逢春各自花。畢竟神奇俱臭腐。一時徼幸不須誇。</text>
<title>追悼鄭淳夫。用聞長老化去韻。</title>,<text>虛庵居士去尋眞。不見悠悠世事新。湘水有魂應共弔。人間無地可藏身。</text>
<title>石井。用蓮華峯韻。</title>,<text>石井何須玉井蓮。巖花倒影自相姸。遊魚政爾知吾樂。默誦南華秋水篇。</text>
<title>書屋。用春風樓韻。</title>,<text>構屋傍南岳。賜書出東觀。借問主人誰。白首一老漢。此老晩學道。涉海未見畔。豈無知音子。久矣朱絃斷。踽踽影與形。一唱且三歎。是身如春外。做功迨未泮。中夜坐忘寐。前林聞渴旦。丈夫貴有志。金石亦可貫。</text>
<title>次睡覺韻</title>,<text>山花小鳥亦人情。共惱姸姿與妙聲。邂逅相逢成戲謔。丁寧莫汚麴生淸。</text>
<title>次感尙子平事韻</title>,<text>盈虛消息與時行。未信人間有不平。從此便知生死理。死而無愧死如生。</text>
<title>次殘雪未消韻</title>,<text>寒林欲暝噪飢鴉。山雪猶殘蘸赤霞。斗覺今年春信晩。巡簷時復問梅花。</text>
<title>邀月臺。用過高臺韻。</title>,<text>小洞是淸境。層臺眞化城。盈盈一輪影。故故十分明。四顧誰知己。三人共結盟。相期復相別。聊此送餘生。</text>
<title>終南。用石廩峯韻。</title>,<text>家住終南尺五天。却嫌名字世間傳。急流勇退知何日。細草閑花又一年。</text>
<title>次溫酒擧白韻</title>,<text>山間殘雪尙成堆。何事春風晩未回。直把人功欺造化。一團和氣兩三杯。</text>
<title>次林間殘雪韻</title>,<text>東君定自惜瓊瑤。三月今年暖尙遙。上界玉皇還作黨。又敎飛屑散銀霄。</text>
<title>南岡。用至上封韻。</title>,<text>殘紅隨澗水。新綠蔽山城。樺燭何須秉。蟾輪正自明。醉從靑鶴舞。老許白鷗盟。回首南岡下。悠然得此生。</text>
<title>峯火。用望岳市韻。</title>,<text>夜夜平安烽火報。邊城千里絶狼煙。極知中外渾無事。聖主憂勤廿六年。</text>
<title>讀翠軒詩。用張湖南舊詩韻。</title>,<text>挹翠高軒久無主。屋樑明月想容姿。自從湖海風流盡。何處人間更有詩。</text>
<title>登第一峯。用祝融峯韻。</title>,<text>終南峯不數。第一出雲端。脚力何妨澁。胸襟轉覺寬。小詩收勝景。薄酒破微寒。落日從相迫。猶須興盡還。</text>
<title>追憶壬戌之秋七月旣望。與南止亭，朴翠軒。蠶頭峯下泛舟之遊。用讀張湖南七月十五夜詩韻。</title>,<text>赤壁千載後。勝絶蠶頭峯。當時兩玉人。幽興頗疊重。扣舷泝流光。俯瞰馮夷宮。擧酒徵舊令。淸響敵笙鏞。俛仰已陳迹。白首空龍鍾。高歌廣陵散。落日生悲風。</text>
<title>次晩霞韻</title>,<text>依依殘日下西峯。極望暮霞相映紅。已判山行得晴霽。不妨吹逐渡江風。</text>
<title>讀唐天使皐詩板。用讀信老詩韻。</title>,<text>鴨江珍重別時言。今日相思却惘然。泉下已埋天下士。壁間詩句尙新姸。</text>
<title>有懷屛巖主人。用贈上封諸老韻。蘇元友。家在屛巖下。隔一嶺。</title>,<text>屛巖專一壑。下有石溪淸。藹藹停雲色。嚶嚶彼鳥聲。汞違當日約。更奈故人情。怊悵區寰內。何曾見不生。</text>
<title>一室。用登祝融峯絶頂韻。</title>,<text>下有淸溪流。上有靑山高。其問數間屋。默坐如藏逃。景物自四時。耳目唯爾遭。莫登喬岳頂。莫涉滄海濤。岳有虎與羆。海有鯨與鼇。頃刻或不戒。性命輕秋毫。世路豈不夷。勢利分錐刀。咄哉亦莫前。死汝以貪饕。蕭然一室內。偃息可無勞。歲月不相貸。奈此雙鬢毛。長夜何漫漫。老懷何滔滔。莫如讀我書。恰似痒處搔。</text>
<title>幽愁。用再登祝融峯韻。</title>,<text>幽愁慳出戶。病脚怯登臺。老境翻成感。春光只自回。眼花聊信筆。頭雪未忘梅。風味眞堪詫。新茶當酒杯。</text>
<title>細故。用登絶頂擧酒極談韻。</title>,<text>細故推不去。好懷招不來。莫如飮美酒。且可登高臺。山鳥爲吾語。巖花迎我開。人生如此足。何必強生哀。</text>
<title>上山。用醉下祝融峯韻。</title>,<text>登山怳若馭泠風。已洗平生芥蔕胸。從此要敎心眼大。扶藜更上最高峯。</text>
<title>次下山韻</title>,<text>山中亦何有。所得未分明。未若安棲息。翛然養性情。衆形非實相。萬籟本無聲。意馬隨南北。天君管送迎。</text>
<title>次和敬夫韻</title>,<text>到處溪山新面目。溪山亦學世情新。往來岐路成何事。高臥還知一味眞。</text>
<title>次和擇之韻</title>,<text>衰疾山中住。衡門斷往來。酒杯剛欲制。書卷亂成堆。飛絮漫天雪。鳴泉出地雷。悠然得眞趣。卒歲莫言回。</text>
<title>謝金伯起以南岳唱酬集見贈。用奉酬敬夫韻。</title>,<text>春日旣已晩。楊柳弄淸陰。平生金伯起。訪我山路深。贈我南岳錄。着眼我方初。朱張兩夫子。歲月久已徂。神交無遠近。萬古一靑山。南岳與東海。道里空漫漫。勝境各相當。何必惟衡州。衡岳子所歷。南山我所留。三和嘆高唱。我意何綢繆。綢繆意不盡。臨風爲歌謳。</text>
<title>謝金伯起以南岳唱酬集見贈。用奉酬敬夫韻。 其二</title>,<text>終南與衡岳。各擅東南坤。但可領略此。風景何足論。昔賢旣已遠。遺迹今幸存。先生孔聖徒。已窮萬化根。平生仁智樂。又探山水源。新詩非好奇。爲世洗塵煩。仰止亦何敢。利欲令我昏。四海渺無際。一口誰能呑。南山立巖巖。漢水流渾渾。卓爾在不息。此意每所敦。</text>
<title>掛冠東門</title>,<text>所貴夫明哲之爲道兮。卓見幾而高蹈。庶激揚乎濁世。豈吾身之足保。偉若人之耿介。値漢室之末造。巨滔天以行詐。已名分之顚倒。嗟士之生於斯世兮。亦將何以爲心。紛紛頌德者三萬餘人。無復天彝之可尋。彼張孔旣不足誅兮。雖淸靜猶浸淫。視予心之激烈。望首陽之高岑。若一日與之比肩。是馬牛而裾襟。顧吾身之何有。戴岌岌之危冠。旣不可使塗炭。又欲誰爲之彈也。出東門以高掛。始覺身之平安。周道蹙蹙靡所騁兮。但東海之漫漫。國無人莫我從兮。將與魯連而盤桓。然臣子之事君。在夷險而一致。苟潔身之是尙。君誰與乎共理。況天下無不可爲。亦有請劍之槐里。儻能沮抑其帝秦之謀兮。又何必蹈東海而死也。亂曰。履霜之漸。胡不知兮。大廈之傾。不可支兮。掛冠歸來。莫我絆兮。東海淸風。開東漢兮。</text>
<title>歲寒松柏</title>,<text>繄陰陽之迭運兮。四序紛其交錯。品彙寓形於兩間。寄生死於造物。春陽煦以生育。冬威凜而肅殺。靡萬類而從之。誰貫寒暑而一色。惟亭亭之松柏。抱落落之勁節。不借榮於雨露。且傲視夫霜雪。當春風之駘蕩。紛群卉之敷榮。各乘時以自誇。疇敢貴夫堅貞。逮玄冥之行令。慘天地之沍塞。木何盛而不瘁。草何蘩而不索。在冬夏而靑靑。獨松柏之受命。榦排風以特立。節凌寒而愈勁。吾知爾之後凋。故見稱於孔聖。寤求則之不遠。指若木以爲正。彼靑紫之揚揚兮。競招權而竊柄。皆自以爲剛直。若可恃爲柱石。迨國家之板蕩。孰授命而委質。或搖尾而乞憐。或屈膝而求活。振槁之輩。固不足責。果此節之孰獲。採西山之薇蕨。恥周粟而餓死。餐北庭之氈雪。杖漢節於臥起。董強項於治朝。萬乘爲之自屈。雲折檻於危邦。喪佞臣之膽魄。等孤芳之處林。樹風聲於萬葉。匪惟歲寒之足珍。視夷險其如一。誶曰。四時一節。惟松柏獨也。我求之人。孰松柏若也。知之不難。其於平時。敢諫得也。</text>
<title>哀晁錯</title>,<text>余哀晁錯之死忠兮。後千祀而流涕。夫何經國之遠慮。反爲讒賊之所制。彼吳濞之逆謀。匪一日與一歲。自博局之構釁。未嘗暫忘乎西噬。從太宗之克恭。錫几杖而保惠。鑄山煮海而招納亡命。意固不止於東帝。顧霸陵之旣土。又何有於後裔。吁嗟夫子兮。適獨當此際也。衆皆顧望而容默。誰復爲國而深計。劉氏之安危。固一身之所繫。昔詩人之取譬。隨淺深而厲揭。謂景帝可與盡忠。何夫子之不慧。悅袁生之巧舌。反以我爲罪盭。殺忠諫以快仇讎。豈人臣之可勵。縱悔悟其云晩。胡不取彼以爲殪。伏梁劍其非冤。信天道之昭晢。重曰。謂夫子愚兮。知圖大於其細。謂夫子智兮。曾葵足之莫衛。一死固不足惜。反作戒於來世。使賈生後夫子兮。豈但痛哭於當今之勢也哉。</text>
<title>馬嵬驛</title>,<text>攬余轡而西征兮。遄余邁乎馬嵬。路鬱紆而未平。水嗚咽而餘哀。訪古驛之遺址。撫往事而徘徊。悲乎四紀之天子。竟何至於此哉。顧蛾眉而莫之救。空掩淚而腸摧。但寄怨於淋鈴。胡不思夫禍胎。當開元之勵精。仰隆古而思恢。蔚花萼之相輝。肯自比於新臺。嗟人情之無常。遽侈欲之一開。旣彝倫之自斁。無怪夫孼胡之潛媒。亭沈香而池凝碧。竭萬姓之生財。紛霓裳與羽衣。又羯鼓之相催。慨韓休之莫起。寧諫疏之復來。惟尤物之移人。鮮不遺其殃災。殷妲周褒。猶爲遠代。曷不戒夫前隋之顚頹。倡漁陽之鼙鼓。積戰骨而成堆。俄九廟之不守。宗祏化爲煙煤。使明皇少有人心。於此時何以自裁。宜悔悟之不暇。反爲妃子而首回。事有可哂而不可弔。罪難逃於九垓。歷千載猶遺臭。安得湔洗以雨雷。問往事而無憑。莽千里兮黃埃。</text>
<title>問津</title>,<text>惟聖人之受命兮。爲生民而立極。苟一夫之不獲。寔已推於溝壑。想夫子之問津。亦豈吾之得已。視天下無不可爲。古與今其一軌。方洪水之滔天。禹過門而不子。使吾民免於爲魚。功萬世而永賴。顧今日之乾坤。豈但懷襄之爲害。擧四海而淪胥。混東西以無際。彼滔滔其皆是。余不知其攸濟。旣河圖之不出。徒臨川而歎逝。然皇天生德於予。蓋有意於援溺。雖腁胝其不恤。奚復暇乎暖席。羌接浙以周流。指西方而洄泝。紛厄蔡而圍匡。孰導吾夫先路。已矣乎夢猶不復。奄年歲之遲暮。苟用我以爲政。雖朞月而亦可。余旣不難夫閉戶。故眷眷而未果。彼耦耕其何人。謂鳥獸之可群。唯知逸居而苟安。孰四體之云勤。曾不思耕食而生生。非聖功其誰賴。是欲潔其一身。竟亂倫之爲歸。嗟夫子之用心。豈暫忘其東周。知吾道終不可行。故興嘆於乘桴。亂曰。聖之得時。濟生民兮。聖之不遇。澤後人兮。夫子之功。與天均兮。爲我指南。是知津兮。</text>
<title>博浪沙</title>,<text>曰自首陽之風衰。孰存心於忠節。歷七國而流觀。偉子房之特立。方祖龍之呀口。呑諸侯而肆虐。願爲奴隷。亦不可得。盡膏潤於鼎鑊。雖異代猶抗憤。在臣子其敢忍。況五世而相韓。唯余力之是盡。仰東海之高躅。豈難夫遐擧而遠引。有不共之大義。指九死而爲準。値乘輿之東巡。過博浪之沙中。藏鐵椎於袖裏。激憤氣於心胸。雖副車之誤中。劃暴膽之已喪。虛大索之十日。尙寸舌之無恙。竊怪夫先正之立論。許以儒者之氣象。反襲荊聶之餘謀。未可謂之善養。探虎鬚而幸免。是乃天而非人。然爲君親而報復。何暇計其一身。倒行逆施而有不敢辭。亦不越乎天倫。吾固知先生之爲此擧。只欲戒夫懷二之人臣。竟受書於圯上之老夫。挫強銳爲眞醇。從容帷幄。不勞汗馬。擧函關如拾遺。旣大恥之一雪。吾將袖手而何爲。痛王成之非事。又橫噬於猾賊。勸漢王而追躡。肯區區鴻溝之一約。世或以此訾先生兮。實博浪之初志。功成身退托於辟穀兮。益有以見其卓爾。余讀史而至此。每掩卷而興喟。地之相去。不知其幾千。宛精靈之不死。聊援筆而作賦。激後代之忠義。</text>
<title>博浪沙</title>,<text>余幼好玆奇覽。抵武陽而止息。平沙敻其無人。顧山川猶憤色。稽載籍之前聞。欽子房之大節。當祖龍之呀口。恣呑噬乎侯王。噫列國豈無一士兮。紛冠佩於咸陽。蕩民彝之掃地。又何責之以效忠。偉先生之特立。慕蹈海之餘風。痛君父之非命。義不共于一天。指九死而爲期。誓國恥之洗湔。每枕戈以激烈。望函關而腐心。歲月忽其將晩。涕泣下之沾襟。値東遊之有日。吾不可失乎此機。視萬乘如褐夫。庶宮黝之是希。袖鐵椎而誤中。惜奇謀之不成。然天心不欲速。實所以默佑乎先生。使其斃政於一擧。不過爲刺客之餘謀。安能激山東之義旗。報天下之大讎乎。旣折節於受履。竟成功於運籌。吾固知其意之有在。肯屑屑於封留。王者師非所願兮。微赤松誰與從遊。余於是有所感矣。方呂氏之肆暴。籠八荒以爲家。罪誹謗至於參夷。謂四海其誰何。不務德而恃威。豈但博浪之爲窘。地圖窮而絶袖。筑聲厲而脫臏。處九重其若玆。亦狼狽而可悶。出乎爾者反乎爾。信天道之甚明。願黔黎而靡聽。吁亦晩於望夷之麾兵。</text>
<title>薏苡化明珠</title>,<text>余嫉夫讒人之罔極兮。致白黑之變遷。伏利刀於談笑。毒浩浩而滔天。嗤人主之喜聽。反不信其仁賢。溯往古之載籍。慨親疏之何偏。雖光武之英明。尙未免夫厥愆。痛伏波之盡忠。羌終始之不全。當草昧之未創。推赤心而周旋。迨後日之安枕。何恩義之易捐。嗟驕人之好好。每乘間而巧舌。指薏苡爲明珠。又文犀之連轂。縱形似之可化。亦聚米之在目。大功之終不取信。益歎夫荃心之反覆。然至人之垂訓。戒知足而不辱。功旣成而勇退。乃保身之良策。陋據鞍之顧眄。謾自矜其矍鑠。竟裹革於壺頭。愧鄕里之下澤。始擇君而遨遊。孰不贊其明識。在東隅而非失。至桑楡而顚倒。豈功名之易昏。抑盛滿之難保。非文叔之少恩。恨爾悟之不早。偉赤松之請從。卓有見夫斯道。穀亦可辟而終身。奚輕身之足寶。嗚呼。君臣之際。顧不難矣乎。光武非始明而終晴。馬援豈初智而後愚。顚沛則胡越同心。宴安則室家異區。天下未定。輕重一軀。雖有明珠。豈有讒夫。四海旣平。名與位俱。雖無薏苡。豈無讒夫。前車旣覆。戒在後途。</text>
<title>孔明廟柏</title>,<text>溘余好玆遠遊兮。抵錦里而止息。訪諸葛之遺迹。但廟庭之老柏。攀虯枝而延佇。良有感乎余衷。根到泉而無曲。想龍臥於隆中。傲衆卉而直秀。宛不二之孤忠。雖霜雪猶不變兮。冀盡瘁而鞠躬。材十倍乎杞梓。肯下視乎蒿蓬。方大廈之杌隉。庶效力于棟樑。儻天下之有庇。縱糜粉其何傷。値匠石之見顧。鬱風雲之際會。俄天柱之遽折。痛帝室其何賴。豈是材大而難用。諒時運之顚沛。後建安今幾千載。尙老榦之參天。宜封植於永久。樹風聲於年年。亂曰。柏之直兮。柏之性兮。柏之節兮。柏之正兮。惟直與節。我所敬兮。盍反其初。天所命兮。</text>
<title>孔明廟柏</title>,<text>天之於物。隨類而應。物之靈異。於人是證。眷廟前之老柏。實有感乎孔明。貫四時而不改。表凜凜之忠誠。聳黛色之參天。勢孤高而愈勁。傲衆木而直秀。見托身之得正。若大廈之傾頹。用扶持而委命。譬丘山而益重。空萬牛之回首。閱萬葉以流芳。煩鬼物之護守。曠宇宙而遐觀。微斯人而誰友。昔南陽之龍臥。抱大材而不試。答中山之三顧。期鞠躬而盡瘁。臨大節而不奪。知六尺之有寄。庶幾棟樑乎漢家。歷四百而飽祀。奄妖星之夜隕。奈天道之難恃。邈迢迢兮劍門。渺蒼茫兮錦里。悵忠魂兮安在。攀虯枝而仰止。噫噫歲月云遠。高風如新。廟庭孔肅。狐貍避人。嗟惟此柏。萬古長春。宜勿翦而勿伐。與甘棠而同條。雖霜雪於余何有。吾知爾之後凋。</text>
<title>底柱</title>,<text>余嘗慕司馬之遠遊。探禹迹之茫茫。遵大河而窮覽。勢滔天而懷襄。望底柱之偃蹇。截屹立乎中央。非碣石之所擬。豈龍門之可鑿。閱光陰之過隙。亘萬古而如昨。余於是有所感矣。奔流不移者。堅貞之質也。亂世不變者。聖賢之得也。孔所立之卓爾。孟巖巖之氣象。麟經乃萬世之防。泰山爲天下之望。此以道德爲尙者也。登西山以采薇。幽北海而餐雪。恥不義之周粟。杖盡落之漢節。此以忠義爲悅者也。韓起八代之衰微。歐變一時之浮躁。障百川而東之。回狂瀾於旣倒。此以文章爲到者也。嗚呼古往今來。天地無窮。底柱之功。隨遇不同。若余者何爲者乎。邈然塊處。反顧厥躬。利名鑠外。私慾攻中。存者幾何。混淪鴻濛。庶將養吾之正。守吾之公。遠利名窒私慾。以爲庸者乎。</text>
<title>擊筑</title>,<text>秋風蕭蕭兮。易水波寒。慨荊卿之無成。怒余髮之衝冠。想筑聲於當時。感漸離之義肝。雖九死而靡悔。庶爲天下而除殘。彼秦氏之肆虐。自開闢而未聞。幽母后而殺假父。又何有於六國之君。膝行委命。莫之敢抗。此乾坤其何時。雖燕丹之輕淺。豈不知祗速其禍機。欲國恥之一雪。亦其情之可悲。嗟軻也之抗憤。歌壯士之不還。變羽徵以相激。泣左右其汍瀾。旣匕首之未試。又胡爲乎彷徨。齎余志而未試。臛余目其何傷。阿房鬱兮沈沈。羽衛嚴兮森立。奮筑梩之潛鉛。期斃秦於一擊。信天心之不可知。胡獨保護乎殘賊。竟奇謀之未遂。增志士之永惜。嗟乎祖龍之威。四海趨風。內則辟殿上之兵。外則銷天下之鋒。然而環柱之厄。發於咸陽之宮。狙擊之謀。起於博浪之中。至於脫臏之時。其危甚於誤中與揕胸者矣。獨惜乎子房三寸之舌。終能成報讎之功。而荊高匹夫之勇。不旋踵而滅其躬。又可見義理與血氣之不同也。</text>
<title>醯鷄</title>,<text>鄭圃眞人。妙觀八極。感醯鷄之生死。發孟浪之奇說。惟幺麽之小蟲。亦稟形於亭毒。慕腥羶之臭腐。產厥類之蟄蟄。羌飛集其侁侁。若乘時而自得。奄大暮之忽至。竟邈然而無迹。信造物之戲劇。諒賦命之或塞。嗟彼物之誠然。在吾人而豈豐。彼俛仰於一世。亦局促之甕中。或沈潛於道德。或汩沒於事功。或富貴之是徇。或文章之專攻。雖暫時之自適。咸隨化而一空。嗚呼。事有相類。意有相會。擧近可以譬遠。卽小可以喩大。鵬萬里以擊水。固鷦鷯之難侔。龜五總以巢葉。視蜉蝣其孰優。自其大而觀之。則天地亦甕中之小物。以其變而論之。則百年何異乎朝夕。縱馭風之有道。亦被譏之數數。然則如之何而可乎。吾將因小因大。因生因死。是之謂因是兮。聊且逍遙於無內之地也。</text>
<title>桑林六責</title>,<text>繄皇天之示譴。豈召致之無因。然變移之有道。唯至誠其感神。昔成湯之廣淵。掃夏桀之餘烈。何天道之渺茫。有七旱之爲虐。顧儆戒之在我。極祗栗而惕若。藉白茅猶不憚。復何愛乎瓜髮。遂躬禱乎桑林。援六事而自責。豈朝政之不節。抑下民之失職。外土木之是事。內未杜乎女謁。或苞苴之公行。又間之以讒說。是皆足以召災而致沴。恐余身之有一。惟聖人之盛德。上與天而爲對。旣私欲之淨盡。固絲毫之無悔。猶危懼若不自容。思己過之所在。宜上帝之隨應。靄甘澤之汪濊。竊怪夫湯心之克勤。初豈有所不逮。夫何一日之千里。乃忍慳閉乎六載。警聖人使益聖。實天心之仁愛。後桑林又千載。嗟遭災之重再。自三春而迄夏。夏月又其將晦。田疇龜坼而不苗。農夫仰天而釋耒。減九重之珍羞。降惻怛之詔音。其自責不止於六事。寧有不當乎天心。仰邈邈而靡聞。尤見其警告之深也。儻誠敬之有徵。終不難夫化爲甘霖。</text>
<title>三雍</title>,<text>唐虞已遠。三代云邈。慨王迹之旣熄。鬱文治之否塞。繄漢高之草創。謂詩書其安事。文未遑乎禮樂。武徒務乎功利。嗟先世之舊典。蕩無遺而掃地。幸光武之中興。乃銳意於出治。我推赤心。彼安反側。戈未及投。馬未及息。延訪儒雅。講論道藝。眷帝王之爲政。有一代之盛制。靈臺爲測候之所。明堂爲布政之宮。況菁莪之樂育。首善自乎辟雍。惟復古而重恢。其不在於朕躬。爰命博士。爰考禮書。載審厥義。載度厥居。宗伯展儀。司空效技。儉不至陋。麗不及侈。詎土木之是程。諒王政之攸急。曰三雍以揭號。究厥本其惟一。想夫明堂之制也。上圓象乾。下方法坤。度列筵以置位。洞四方而疏門。順陰陽而異處。獨玆室之居尊。于以享其上帝。于以配其祖宗。于以朝其群后。于以宣其皇風。藹政事之惟醇。見天下之大同。此則明堂之明。王道之所以隆也。靈臺之制也。積德爲本。累仁爲基。奏成功於不日。若天設而神施。聳岌嶪而中天。俯星辰於下墀。于以察其氛祲。于以驗其治忽。于以時其觀遊。于以節其勞逸。原經始之初心。羌與民而同樂。此則靈臺之靈。王道之所以極也。辟雍之制也。道閫深邃。義闥軒朗。宮居要而輪奐。水環帶而滉瀁。勵昕夕之藏修。紛濟濟而揖讓。于以虔其釋菜。于以隆其養賢。于以講其大事。于以尊其高年。煥一世之宏規。表吾道之方亨。此則辟雍之雍。王道之所以成也。是乃至治之原。大化之先。著於王制之書。詠於太雅之篇。皆古昔聖王制作之彬彬。類天地之陶甄。合而稱之爲三雍。則自東都而始焉者也。迨夫顯宗繼體。賁飾增光。海內密如。旣阜且康。乃幸明堂。明堂孔宜。乃幸靈臺。雲物有輝。振振皇皇。遂幸乎辟雍。辟宮幽幽。辟流溶溶。穆穆肅肅。天子之容。袒割執爵。拜老乞言。苟一善之可采。豈萬乘之自尊。然後設函丈進胄子。橫經問難。硏覈義理。環橋門而觀聽。蓋曠代而未有。浸浸乎隆古之遺風。視玆名其不負。雖然帝王之治。不在虛文。禮云禮云。玉帛其云。惟彼建武之創始。永平之慇懃。徒外貌之是事。顧躬行之未聞。封禪之擧。孰如受合宮之會朝。讖緯之尙。何似察高臺之祥妖。況於樂與於論。豈察察以爲明。然則漢家三雍之制。不過乎徒有其名而已。方今神聖相承。重煕累洽。法宮施端拱之化。書雲絶纖芥之孼。矧賢關之大開。蔚多士之雲集。淳風以之而宣揚。和氣由是而充塞。雖無三雍之名。而有三雍之實。當與三代而比盛。又何漢氏之足說。若有一介上兮。澹一己之靈臺。沐泮水之餘波。蔭澤宮之良材。慶時雍之載歌。庶稽古之是力。儻明庭之一對。奚必區區於明堂制度之末也哉。</text>
<title>人主一心。攻之者衆。</title>,<text>仰觀俯察。往古來今。實難惟君。無常者心。眇然一身之微。處乎九重之深。朝夕有肆志之樂。左右無逆耳之箴。苟暫時之懈弛。蕩衆欲之浸淫。彼逢迎以交攻。競乘間而投隙。慘有甚於鏌鎁。禍亦酷於敵國。爾其皓齒蛾眉。甘言悲辭。夜半之泣。骨肉生疑。此其攻之者一也。酒池肉林。恒舞酣歌。長夜之飮。莫知其他。此其攻之者。二也。佛老誕妄。神仙詭異。若將可遇。度世久視。此其攻之者三也。好大喜功。窮兵黷武。外事四夷。內斁中土。此其攻之者四也。高臺層榭。峻宇雕墻。土木文繡。士民糟糠。此其攻之者五也。羽林千群。佽飛萬徒。馳騁無厭。銜橛忘憂。此其攻之者六也。忸於治平。肆乎驕侈。金泥玉牒。東封西祀。此其攻之者七也。至於詞章末藝。方術雜技。詼諧不根。機巧無恥。或以口給。或以勇力。或以聚斂。或以刑罰。或以甘味。或以淫樂。反覆百端。期於得試。玆蓋大者。餘難悉記。嗟人主之一心。固難可以應之。儻或爲其所中。旋禍亂之相隨。肆先昔之聖哲。咸寅畏而惕若。堯克明其峻德。舜執中而精一。湯禹儼其祗敬。文不遑乎暇食。故虛靈而洞徹。若鑑空而衡平。藹天君之泰然。豈外欲之敢嬰。彼庸君與昏主。惟一己之是私。悅諂諛爲愛我。竟陷溺而不知。紛危亡之相襲。俾後人之是悲。赫當宁之离明。每存心於閑邪。視三代其爲盛。思遠竝於勛華。然操舍之有訓。願不懈於斯須。聊作箴而恭獻。庶觀省於座隅。遂爲之箴曰。先聖有言。道心惟微。衆欲交侵。存者幾希。況乎人主。雷霆其威。我有所欲。孰敢余違。彼繁有徒。微見其幾。各售所私。寧顧是非。攻之多方。中之如機。始焉不察。謂之無傷。終焉難悔。自底滅亡。往不可追。戒在後來。査滓淨盡。澹然靈臺。黶然小人。如見肺肝。我心如城。誰敢我干。</text>
<title>長安</title>,<text>驪山之南。渭水之北。是謂咸陽。天作地設。爾其阻以殽函。迤以隴蜀。控挹豐鎬。襟帶沮漆。據地勢之上游。當天下之要脊。沃野彌望。禹貢稱其上上。金城千里。婁敬言其百二。宜定都而肇邦。實形勝之無比。邈矣姬業。古公伊始。邑玆岐下。從者如市。世再傳而煕洽。陶讓路之淳風。有夷行於彼阻。聽鳴鳳之嗈嗈。武一戎而大定。乃於焉而惟揚。何孱孫之失馭。竟國勢之不張。痛犬戎之猾夏。弔幽后於驪下。王轍東而不復。嬴托都而圖霸。逮祖龍之雄據。奄席卷於山東。帝旣厭夫穢德。旋輸夫沛上之乃翁。雖留侯之演謀。亦天意之攸屬。歷十二之延祚。要不失乎舊物。縱未及西周之卜世。猶愈夫二世而瓦裂。慨江左其何代。委神州於腥膻。限衣帶而不得西。徒悵望於日邊。幸李唐之後興。復建邦於玆土。籠胡越爲一家。混中古之區宇。嗤明皇之罔終。棄九廟而西狩。何表裏之山河。無一夫之可守。紀綱由是而委靡。乘輿數其奔竄。顧長安徒爲虛器。增後來之永嘆。余嘗歷三輔抵關中。訪古都之遺迹。認當時之餘風。靈臺屹其穹窿。經始之不日者乎。阿房莽其蓁蕪。烽火之三月者乎。炳興亡之殊途。故仁暴之異術。悲乎哉。陵遷谷變。物換星移。昆明劫灰之幾飛。昭陵石馬之空嘶。當昔漢唐全盛之時。歌臺舞殿。複道離宮。殫心志之欲。極土木之功。將與國脈而長永。綿億載之無窮。易世之後。草沒苔封。欲尋一二之彷彿。而惘乎其無從也。所可想者。十亂之輔周。一心惟臣。四皓之避秦。知幾其神。蕭曹丙魏之於漢。房杜姚宋之於唐。蔚乎風雲之依乘。沛乎魚水之一堂。此皆章章之尤者。而不與俱亡者矣。重曰。山川無改。興廢不一。周得之仁。秦失之虐。漢唐之雜。亦有可稱。地利何有。人事有徵。</text>
<title>將壇</title>,<text>當昔漢高之王巴蜀也。天命不定。人心未依。土地旣惡。士卒思歸。念大勳之難期。痛初約之已違。於是。丞相獻策。王心載兪。安能鬱鬱。處此一隅。思得良將。與之共濟。爰設壇場。齋戒具禮。誰其登之。無雙國士。相見何晩。一言魚水。回視天下。孰雌孰雄。傳檄三秦。反旆而東。夏陽之木罌纔渡。魏豹爲之束手。濰陽之囊沙忽決。龍且爲之授首。立赤幟於趙壁。邯鄲以平。襲齊軍於歷下。臨淄失守。干戈所指。莫不風靡。勢成破竹。迎刃而已。遂能敗楚兵於垓下。殪項羽於陰陵。海內之難旣定。馬上之業遂興。乃知帝之所以得天下者。不在乎芒碭之雲氣。素靈之夜哭。所以善將將。而天授者。蓋於此而可卜也。帝於儒者。溲溺慢罵。雖無辭色。略不假借。獨於信也。築壇以尊之。屈己以事之。解衣衣之。推食食之。此武涉蒯徹之說。終不得行。而帶礪之盟。所由始也。雖然。躡足之言。出於子房。僞遊之計。本乎陳平。此固無足深怪。夫豈識王孫於平生者哉。至於鍾室之謀。鄼侯是成。則始之爲知己者。終亦至於相傾。是則前之所以追之。未免爲詐。而其所以薦之。適足爲奇禍之萌也。嗚呼。鳥盡弓藏。兔死狗烹。恥噲等之與伍。何自知之不明。實殃孼之自取。又何兒女子之足咎。信則然矣。漢亦多負。蓋世之功。不遺噍類。此將壇之不能有終。而君臣之不能無愧也。而況匪熊之獵。後車之載。尙桓桓乎牧野。豈虛文之有在。判將相而爲二。慨古道之不再。方今偃武修文。中外乂安。爰有一士。章甫其冠。仁義以爲胄。詩書以爲干。拔蝥弧以先登。庶無敵於詞壇。</text>
<title>土牛</title>,<text>金牛之設。原於嬴秦之詐謀。木牛之制。出於孔明之運籌。彼土牛之成象。吾不知其何由。訊月令之攸傳。諒農功之是修。爾其玄冥告謝。太昊司令。斗柄東指。農祥晨正。繄元后之代天。乃萬民之司命。感東作之屆候。期以布乎春政。於是先命司工。俾創神智。服力於農。莫牛也比。化生萬物。惟土之利。雖動靜之不同。可相合而一致。牛取其形。土取其質。倏然化成。二者相失。宛四體之克肖。又頭角之嶄然。寔人爲之所使。實天功之無全。立春是日。天氣黎明。設壇而祭。有司齋誠。彩杖三擊。騞然有聲。于以送寒氣。于以勸春耕。非但示乎昏勞。亦有賴於裁成。惟彼堂下之過。遇齊王之悶。道中之喘。遭漢相之問。雖獲私於一時。豈後世之可訓。未若玆牛。與化俱運。成也何德。毀也何慍。惟成與毀。乃物之分。旣不費乎束蒭。何觳觫之足慮。指糜粉以爲期。亦有益於黎庶。惟衆民之叢叢。孰不知其生生。勖妻子而相戒。曰陽和之已萌。夜三起而飯牛。理錢鎛與鋤耰。占日時之早晩。將有事乎西疇。儻耕耘之不違。期萬箱之是收。是則土牛之作。乃古聖創智勤民。而土牛之制。不啻與汗體脫蹄相侔也。其視放桃林而昭武成。被龍文而奔燕軍。雖萬代之所誇詫。羌不足與玆而同群也。嗚呼。惟士於農。所志同揆。仁義以爲田。詩書以爲耜。覩靑牛之視兆。望黃槐其亦忙。恐一毛之無補。爰叩角而歌商。歌曰。牛兮牛兮。爲農功兮。其功之成。歲之豐兮。士兮士兮。類乎農兮。其功之成。國其隆兮。各自爲力兮。無使乎窮餒在其中兮。</text>
<title>下帷</title>,<text>繄君子之爲學兮。在日夜而拳拳。孔韋編之三絶。思飭己而百千。想董子之下帷。寔潛心於聖賢。昔秦氏之肆虐。火六籍而無餘。漢得之於馬上。謂安事乎詩書。嗟吾道之寓人。幾泯滅而無傳。念皇天之賦余。詎古今之有偏。苟力行而有得。揖先聖於几席。惟夫子之生知。尙發憤而忘食。況後生之寡陋。寧敢爲之怠忽。顧斗堂之懸罄。但蔽帷之低垂。日討論乎其中。亘矻矻而孜孜。歎曜靈之易匿。焚膏油而繼之。目未接乎門弟。亦家園之不窺。罔須臾而或輟。閱星霜之三移。旣內得之有裕。庶將試乎當時。對大庭之三策。援天人而陳詞。動淵衷之嘉奬。擬吁咈以爲期。曰大原之出天。接道統於先師。謂不計其功利。乃春秋之發揮。偉表章之權輿。非吾子其伊誰。諒不負其素志。蹇所立之如斯。此所以前史之爲美。後學之是希。蓋由夫立揚之無嫌。意不止於下帷也。惟彼鷄鳴而起。未免跖盜之歸。刺股而讀。卒爲縱橫之資。顧所得之何如。不但尙夫勤劬之爲也。若鑿壁之衡。囊螢之胤。蓋庶幾於下風。有可取於後進。然其於正誼明道。果可謂之自信歟。嗟夫。金馬待詔。非無好賢之心。江都遠斥。未見好賢之實。吾於多慾之武帝。曾何足以備責也。士之於世。所志在學。學旣有成。冀乎有立。嗟余質之魯鈍。望夫人其未及。志專專於講習。豈三年之爲足。期悠久以益篤。做工夫於罔覺。儻明庭之一對。庶不負於所得。</text>
<title>南薰琴</title>,<text>噫噫。猗蘭之操。慨鳳兮之德衰。峨洋之音。竟絶絃於子期。撫遺聲而三歎。羌難可以爲心。旣盡美又盡善兮。吾將遠取於南薰之琴。爾其玄德升聞。重華叶帝。庶績其凝。光被四際。豈一己之獨樂。竝萬物以亨嘉。念感通之妙理。無以尙夫聲歌。孤桐生兮嶧之陽。閱幾歲之風霜。孕天地之精英。知厥材之孔良。斧以斯之丁丁。含自然之宮商。命工倕以效技。使伶倫以審調。伯夷又從而正之。極聲音之要妙。偉廣運之化成。帝恭己而何爲。旣賡載之有歌。盍與民以咸煕。當南訛之屆候。乃長養之惟時。風薰薰兮南來。日隆隆兮舒遲。政已躋於玉衡。門四闢之廓如。彈五絃之雅曲。響悠揚而虛徐。縱鳥獸之咸若。豈曰吾治之有餘。慮一民之不獲。是我之所以病諸。苟有慍之不解。雖至音其娛余。化天下以底豫。象亦鬱陶乎思君。彼至愚而且神。寧不有喜色而欣欣。但擊壤以且謠。又何有乎帝力。日出而作。日入而息。我田我井。我耕我鑿。我財旣阜。含哺叩腹。此所謂不識不知。各相忘於自得。是知民慍之解。非琴之功。惟帝之心。天下爲公。望蒼梧其旣遠。寄遐想於南風。嗟後世之靡靡。孰能與民而相同。故今古之懸殊。尤有感乎余衷。歌曰。南薰之琴。舜其欽兮。志在吾民。不于琴兮。今之爲樂。胡不猶兮。正聲已絶。邈難求兮。</text>
<title>哭秦庭</title>,<text>噫噫。主憂臣辱。主辱臣死。天地中間。只有一理。哭七日於秦庭。偉申胥之忠義。當其王綱解紐。列國交兵。彼吳強大。席卷芊荊。漢水旣不足恃。又何有乎方城。熊繹之宗社幾絶。鄢郢之荊棘將生。食君之食。豈無人兮。咸首鼠而顧望。誰敢委其軀命。振國勢於垂亡。偉若人之慷慨。指九死而爲期。苟邦家之顚越。余安忍夫生爲。望秦關之迢遞。足屢繭而何辭。詣崤函以告急。庶與我乎同恤。嗟彼聽之邈然。增余誠之奮烈。羌痛哭於秦庭。七晝夜而不絶。泣盡而繼之以血。但骸骨之孑立。勺飮之猶不下咽。冀余衷之必達。雖嬴氏之猜忍。寧不爲之感激。迨無衣之一賦。解國難於旣迫。返出奔而復舊。非斯人其誰力。信乎鄒衍之哭。嚴霜降於六月。杞妻之哭。梁山爲之崩坼。匹夫匹婦。冤止一身。雖冥冥之有間。尙感應之如神。況於爲國乎。況於在人乎。悠悠古今。反覆不一。能盡其誠。不可多得。倒行逆施者。徒知復父之讎。而終不如鄖公之仁也。此吾所以重爲申胥而興歎。示秉彝之攸均也。嗚呼。武關之會。千古所悲。始何心以救之。終何心以欺之。是由昭襄之暴。未及乎哀王之爲慈也。楚懷入秦之辱。實有甚於入郢之師矣。當時臣子之能與同戚者。蔑蔑乎無聞也。其視申胥之用心。不啻霄壤之與蕕薰也。惟彼蠻吳。曰楚曰秦。此春秋之所不取。何足責夫彝倫。吾又若是之備論。乃貴夫夷狄之有臣也。</text>
<title>一角獸</title>,<text>惟大鈞之播物。紛厥類之多端。雖形狀之相似。固區別之不難。苑鹿化以爲馬。野鳥變而成鸞。物無心於彼此。我行詐而騁奸。觀一角之麟云。嗤漢武之多慾。帝雄才而大略。豈外誘之能惑。然侈心之一開。鮮不爲之變易。故佞人之迎合。乃自售其詭術。當建元之粗康。峙富庶之餘業。內蠱心於方士。外從事乎兵革。致天下之虛耗。實同轍於秦皇。使麟也而果見。夫孰謂之禎祥。嗟肉角之爲奇。在與紀而孔彰。國風詠其公子。西狩應於素王。見於禮經者。竝四靈之稱。遊於郊藪者。表黃帝之德。實瑞世之神物。必聖人而後出。彼武皇之爲君。羌不足以論列。吾知爾之非麟。但嶄然之一角。況夫麟之爲物也。百獸之先。五行之精。振振其仁。昭昭其靈。不踐生草。不履生蟲。此所謂王者之上瑞。曠歷代而罕逢者也。抑又聞之。行必中規。處必擇方。不入於無道之國。不游於刳胎之鄕。當是時也。兩承相之流。三長史之徒。皆以無罪而夷滅。一言而就誅。其他爲菹爲鹽者。不可數以一二。使爾而果麟也。又胡爲乎至哉。武皇於此。已未免夫好名之僻。而馬遷修史。亦自擬於春秋之絶筆。逞己欲而莫知其非。蓋見君臣之一律也。嗚呼。人主所尙。宜審厥初。其源一始。末流何如。自是以後。甘露黃龍。鳳凰神雀。層見疊出。前後相襲。大書屢書。溢美於史冊者。不一而足。卒以白雉而取亡者。其兆不在於斯耶。吾每讀史至此。重爲武帝而嗤之也。</text>
<title>弔三元帥</title>,<text>憤有異世猶不洩。故余心之激烈。何三帥之無辜。羌遭此之慘酷。紅寇狺然而內噬。恣魚肉乎生民。神州擧爲陸沈。乘輿蕩而蒙塵。倘非諸將之協力。疇克收復乎王京。捷書纔報於行宮。奄奇禍之橫生。尸三勳於一朝。甚矣恭愍之昏庸。忌功害能。小人之常態。吾又何誅乎金鏞。信讒賊而讎忠。宜夫王之不終。嗚呼。究厲階之所由。亦諸君之自取也。建制勝之大策。始誰爲之主也。彼矯書之有以。胡不悟之早也。殺總兵而莫之疑兮。固反爾之道也。雖然。事有所至難者矣。大功旣成。重兵在握。請之則爲專制之臣。從之則爲一網之肉。嗟哉諸君。罹此惟谷。已矣乎。使泰山之功。轉爲鋒刃之血。深有悼於鄭文忠之文。忠魂壯魄之安在。但靑山之白雲。</text>
<title>魚鼈成橋</title>,<text>睢水風起。沛公脫其重圍。滹沱氷合。蕭王免於危機。想魚鼈之成橋。信前後之不違。爾其太白之陰。瀀渤之濱。惟帝降神。篤生異人。旣靈驗之昭著。又射藝之絶倫。彼興心而嫉妬。羌難可與相親。辱牧圉猶不足。寧遠逝而托身。屆淹淲以欲濟。水浩浩其無津。願奮飛而不能。將誰極而誰因。顧追騎之垂迫。命不間於錙銖。上祝天而下淵。倏感應之如符。鯤鯨奮其尾鬣。蛟鰐撑其牙鬚。神龜接其背甲。應龍翼以前驅。異造舟之爲梁。豈鞭石之與俱。固神妙之叵量。果利涉之不誣。悟景命之方承。就卒本而開都。啓七百之赫業。詎人謀之所圖。況朝天之有石。亦神異之可傳。嗟麟馬之不返。但龍山之玉鞭。信乎麒麟之生。異於犬羊。國家之興。必有禎祥。理亦有其或然。孰云謬悠而荒唐。獨惜夫峯山鬼哭。丸都之蓬蒿蕪沒。馬嶺神言。長安之社稷傾覆。天旣默佑於厥初。復諄諄於垂亡之餘。仁愛之心非有異兮。只在夫所以應之何如也。</text>
<title>三綱宇宙之棟樑</title>,<text>大廈之成。實有賴於棟樑。宇宙之久兮。要不過乎三綱。宜昔人之取譬。諒名實之相當。肇混沌之剖判。參天地而爲人。曰三才以竝稱。乃有取夫彝倫。始夫婦而父子。上有君而下臣。各自爲綱。天道之常。維持人紀。粲然振綱。扶植元氣。凜乎純剛。兩儀以之益大。二曜以之愈光。本吾心而造端。作萬世之大防。揭棟樑以爲喩。極厥理之昭彰。雖然。棟樑之於大廈。或有時而傾側。三綱之於宇宙。亘古今而如一。彼則托之於有形。此則寓之於無象。未知孰重而孰輕。在反求而推廣。噫噫。自有宇宙。亦有此理。爲棟爲樑。相爲終始。昔上世之經始。爲生民而立極。何叔季之風雨。紛日事乎陷溺。然秉彝之良心。豈一日之或滅。凡稟性而爲人。盍儆戒而想像。若棟摧而樑折。竟安倣而安仰。重曰。棟兮樑兮。大廈之支兮。綱兮常兮。宇宙之基兮。翼之陪之。期不隳兮。</text>
<title>登瀛洲</title>,<text>挾天風以遨遊兮。渺臨睨夫中州。嗟迫阨而卑湫兮。思遠騖於遐陬。紛總總其西東。因羽人於丹丘。羌指余以樂土。曰海上之瀛洲。令鸑鷟以先容。使神蚪焉翼舟。顧弱水之非隔。揖下風於仙儔。然余骨之猶凡。曾不足以少留。遄余驅而言旋。將改此而他求。溯今古而馳騁。想仙李之風流。當天策之開府。渴賢才以旁搜。旣以文而且武。亦能斷而善謀。固講道之是先。又不遺其亡俘。或汗馬以決勝。或從容其運籌。潤少海以增輝。咸啓沃以交修。契旣深於魚水。義何啻夫同裯。近天表於咫尺。日三接之綢繆。分丙夜而直宿。玉漏滴兮悠悠。戒天鷄以待朝。鏐鏘鳴兮琳球。藹滿袖之天香。蹇容與而夷猶。浹肌膚皆恩澤。庶毫髮之少酬。究貞觀之盛治。實有賴於嘉猷。躋萬姓於壽域。與一世以咸休。彼呼吸而枯槁。固不足以比侔。宜時人之歆艶。揭嘉號於千秋。然導君於慙德。恐實喪而名浮。雖仁義之少效。終亦出於仇讎。豈待遇之無常。抑學士之有尤。偉當宁之求賢。恢天網以大蒐。士不談乎伯道。望斯世於虞周。神仙固不足尙。又何房杜之與逑。儻一登乎文石。貢丹衷於冕旒。歌曰。瀛洲邈矣。使我愁兮。天策陋矣。使我羞兮。九重五雲。闡大幽兮。龍門三級。登上頭兮。</text>
<title>恥</title>,<text>凡厥初生。一理渾全。旣有知覺。四端藹然。惟羞惡之發見。實義內而非外。苟擴充而無餒。從萬善之來會。非赤子之純一。孰不知其有恥。然所主之不同。紛或彼而或此。尹自任於天下。心未忘乎撻市。武底伐於橫行。乃一怒之所使。諒隨時而或然。亦何私於一己。孔垂戒於足恭。孟存念於若人。視前聖而尤切。要不外乎吾身。曰惟人之最靈。知所恥之爲大。若恥之於不恥。反吾性之是害。路縕袍其何慍。原弊屣其非病。顧俯仰之不怍。聊樂天而順命。噫噫。卓彼先覺。心得其正。恥所當恥。以復其性。凡今之人。胡莫之知。恥與不恥。倒行逆施。豈稟受之有異。蓋亦由乎不思。眇余質之魯鈍。盍反觀而內視。庶無恥之是恥。處屋漏而無愧。</text>
<title>停婚仆碑</title>,<text>婚固可停。碑亦可仆。嗟帝內省。寧不自疚。始嫵媚之是悅。竟萋斐之爲權。豈中誠之無常。抑外假之難久。非獨帝之少恩。徵亦有以自取。彼其負其所事。又於吾乎何有。免平生其猶幸。遑敢恤其身後。其所以面許叔玉之婚。親製豐碑之文者。是誠何心哉。特覆雨而飜雲也。嗚呼。君臣之間。在昔爲難。盛滿之際。倚伏之端。光武中興。伏波擇君。薏苡明珠。畢竟誰分。況非草昧之舊。有射鉤之讎。則契合之初。實有異於二帝間之遨遊者矣。太宗之好名。其視光武之恢廓。亦有所不侔者矣。然而仆碑之立。乃在於征遼之後。而裹革之屍。不得葬其故丘。則二君之所以待勳賢者。又未知其孰優乎。系之曰。太子早從之對。吾所以重於鄭公也。魏徵若在之嘆。吾所以嘉乎太宗也。人誰無過。惟知悔之貴也。有是君有是臣。太宗與鄭公之謂也。</text>
<title>觚</title>,<text>繄先民之創物兮。必制作之有常。或儀式乎天地。或倣像乎陰陽。雖形體之不同。盡名實之相當。曰惟觚之權輿。實取法於八方。異鴟夷之滑稽。類瑚璉之爲器。際賓主之獻酬。諒衆目之所視。爰究名而思義。信得之之有自。嗟漸變而不古。顧已失其範模。然稱號之尙存。豈斯世之可誣。噫夫子之興嘆。意不止於一觚。理無往而不寓。在學者之反隅。嗚呼。人之爲人。只在彝倫。苟或失之。禽獸與均。上焉爲君。下焉爲臣。無往不然。盍反其身。偉聖人之一言。羌所包之至大。非但警乎當時。乃萬世之攸賴。各顧名而思義。庶不忘於顚沛。重曰。觚哉觚哉。胡至於斯。人兮人兮。宜以此規。</text>
<title>義田</title>,<text>噫噫。張公之九世同居。唐宗親幸其宅。陳氏之千口共食。宋帝歲貸其粟。蓋古今之所希。乃人主之致敬。稽義尹於靑史。益有嘉乎文正。惟先憂而後樂。實夫子之天性。況親戚一體而分。寧不共歡而同慶。我祿養之有裕。荷天子之明聖。苟九族之失所。是已推夫陷阱。非但違秉彝之良心。亦有孤朝廷之仁政。買負郭之數頃。豈吾私之敢營。幸收穫之有入。期以先乎弟兄。羌始親而至遠。自藹然之深情。田之入兮有數。余之情兮無窮。以有數而應無窮。夫豈云足乎吾衷。但余誠之非他故。所以眷眷於此中。彼雖各自以爲悅。吾豈敢以此爲功。偉夫子之高義。視張陳不啻什倍。付麥舟於曼卿。知家風之有在。讀錢輔之遺記。庶興起於千載。系曰。骨肉相睦。誰無此心。惟其自私。乃獸乃禽。懿哉夫子。獨全天倫。我庸作歌。以示後人。</text>
<title>鼎</title>,<text>懿聖智之創物。與天地而同極。雖制度之有殊。惟日用之是急。曰惟鼎之爲器。實火食之權輿。采地四以成形。象乾圓而离虛。足以倣乎三德。文取法乎神龍。或萬鈞之爲重。或百斛之是容。乃正位而凝命。異尋常之釜鑊。究木上之有火。竊有感乎羲易。然求則之有異。故或凶而或吉。昔黃帝之成功。又有聞於荊山。噫鼎湖之龍升。幷神器兮難攀。曁大禹之底績。九以象夫九州。豈知楚之有問。終有累於姬周。役萬夫於泗水。何暴秦之足說。彼汾陰之矯誣。信嬴劉之一律。尙鼎鐺之有耳。胡斯人之不聞。鼎無意於其初。何厥後之紛紜。幸當宁之鼎新。重九鼎於盤石。況列鉉之得人。又何慮夫覆餗。嗟一士之自負。志不在於鼎俎。仰考父之有銘。微斯人其誰與。儻鹽梅之有用。亦傅巖之可許。系曰。鼎之試兮。與大呂相爲之重。鼎之棄兮。反不如康瓠之用兮。用行捨藏。吾與爾共兮。</text>
<title>蠻觸</title>,<text>漆園老吏。齊萬物於一指。徵寓言於戴晉。詼蠻觸之二氏。爾其有蠢者蝸。有嶄其角。國於左右。各有稱說。聳角爲城。吐涎成池。其疆幾里。章亥莫知。互不相能。日尋干戈。積尸兮如山。流血兮成河。天地爲之覆却。日月爲之蔽虧。涿鹿之戰。未能喩其壯。而昆陽之兵。不足言其奇也。歷年不解。累旬相持。或主或客。孰雄孰雌。宋牼不可說以仁義。而從橫之術。亦無所施也。一殼之內。其存幾何。瞋目相爭。所得無多。竟得喪之同歸。此亦不可以已者耶。在物如此。於人爲甚。不一其端。有萬其品。大則圖王。小則圖伯。詫強誇智。莫肯相下。殘生類若澤焦。惟己欲之是逞。雖暫時之或成。卒歸盡於二境。惟彼芒碭之間。厥類不一。醯鷄處甕。焦螟巢睫。各適其適。謂之天均。豈知藏壑之不固。而覆蕉之非眞也。噫噫。自其大而言之。一殼乃天地之無窮。自其小而言之。天地亦幺麽之殼中。旣是非之無辨。吾又安知。夫吹萬不同也。人於天地。大倉稊米。以馬喩焉。一彼一是。及顧券內。無大無小。義理交戰。六鑿相擾。庶將奉天。君之明命。蕩外物於一快。超上下以獨存。豈徒尙夫蒙叟之志怪。</text>
<title>仲尼日月</title>,<text>邈鴻濛之未判。混瞢闇而馮翼。曁兩曜之行天。奄萬象之昭晢。爰取譬於仲尼。嘉子貢之善觀。當春秋之天下。慨風雨之屯難。鬱乾坤之否塞。泯天彝之茫昧。時我聖之天縱。與日月而爲配。廓人文而宣朗。彰吾道於旣晦。濯江漢之浩浩。又暴之以秋陽。旣高明之叵測。諒光被之無疆。會元氣於龜蒙。肇英華於尼丘。匪浮雲之能蔽。縱百羿其何憂。非日之日兮。豈桑楡之或吳。非月之月。罔朒朓之有闕。如見肺肝。正卯無所遁其狀。無得以逾。叔孫不自知其量。苟不得其門而入。猶未知宮室之美。若非有覩乎文章。孰能形容之如此。惜不得大明於黃道。施如天之神化。然餘輝之不息。破萬古之長夜。在攸久而逾光。況當日之親炙。嗚呼。在下明明。在上赫赫。其分若殊。其道相合。彼小智之區區。竊爝火以自私。欲摹寫其彷彿。是何異於管窺。曰余昏昏其無類。竊獨希於末光。明在我之虛靈。處暗然而日章。雖未得爲聖人徒兮。庶可免於面墻。</text>
<title>白帝廟</title>,<text>巫峽之疆。古廟荒涼。西日無色。孤猿斷腸。訊父老以陳迹。曰白帝之故堂。距今玆幾百載兮。魂若有而若亡。當其炎運中替。乾坤戰場。各盜名字。競稱侯王。爰躍馬而稱帝。有成都之子陽。控益州之雄富。恃天險而強梁。修邊幅而自尊。豈知專意乎東方。惑狂夫之淺謀。謂劍閣爲金湯。倏大兵之四集。奄身膏於鋒鋩。豈天命之靡常。抑人謀之不臧。噫噫。宇宙逆旅。歲月風狂。地惟此地。往事亡羊。衆峯四擁。陛衛之盛張者耶。群蛙爭吠。井底之倀倀者耶。彼則然矣。其在後者又可傷。嗟哉劉禪。實惟漢皇。竟含璧於道左。反不如公孫之自戕。遺民香火之至今。其亦有所不忘者矣。已矣乎。蜀山峨峨。蜀水洋洋。孰爲遺臭。孰爲流芳。聊慷慨而興歎。續坡仙之短章。</text>
<title>治水</title>,<text>九年之水。天胡不仁。八年於外。禹功其神。當下民之其咨。雖帝堯其猶憂。俾地平而天成。寔有賴於洪疇。方其浩浩湯湯。滔天方割。黎庶昏墊。上巢下窟。重華協帝。陟位受終。四岳是咨。疇能奮庸。伯禹其人。思日孜孜。舜曰兪哉。汝往敷治。於是乃乘四載。乃疏九河。乃奠高下。乃驅龍蛇。呱呱不子。三過其家。四隩旣宅。九敍攸歌。敷文命于四海。曁朔南與流沙。偉疏鑿之宏功。羌與天而同大。豈但當時之能乂。歷萬世以永賴。水由地中行兮。民至今猶奠居。微禹其魚兮。信斯言之不虛。自開闢至于今玆。孰厥功之比方。望會稽其旣遠。增余懷之永傷。噫噫。白圭之自以爲愈。後世無以爲可。孟氏之空言配之。人謂不在其下。但當行其無事。固無待於外假。雖然。神禹之後。河決幾何。瓠子之歌。至今爲嗟。孟氏之後。亦有異端。甚於楊墨。前哲所嘆。然則其在吾儒。所治何居。不必以隣國爲壑兮。庶從事乎辭而闢之廓如也。</text>
<title>逆鱗</title>,<text>虎媚養己。未忘殺決之威。馬知戀主。或有碎毀之時。愛有忘於意至。故前修之爲戒。在形見而猶然。況飛潛之神怪。惟逆鱗之徑寸。乃潛藏於喉下。苟有嬰其必殺。曾不爲其小假。嗟四靈之最長。降膏澤於下國。蘇萬姓之望雲。諒厥功之叵測。胡自養其毒螫。乃肆暴於觸諱。彼橫目之朱愚。夫豈知其可畏。始若可以相狎。竟糜粉之是隨。嗤爾龍之無常。實誘陷於禍機。旣惡人之有忤。胡不早示以雷霆。此蚩蚩之何尤。吾謂爾而不靈。掛豫且之密網。亦不得以恣暴。始逞威於忤己。卒未免夫身蹈。儻在我之無傷。雖有逆其何恤。在彼類而猶然。況最靈於萬物。想在天之飛龍。有無形之逆鱗。初魚水之一堂。若氣合而可親。或嬰批之斯數。旋菹醢之必至。宜古人之取譬。固彼此之無異。雖然。彼之批鱗。或貪驪珠。此之批鱗。何有一軀。彼之殺人。謂其忤意。此之殺人。不知愛己。昔之取喩。乃以戒夫在下。我今作賦。敢告爲人上者。</text>
<title>君子不器</title>,<text>繄大朴之剖判。括至大之圓方。罔一物之或宰。迭寒暑而陰陽。懿君子之取法。隨所遇而皆通。匪一器之爲用。乃言語之形容。若夫王府之珍兮。有關石和鈞之名。音樂之美兮。有黃鍾大呂之聲。各適其用。不可相幷。在物如此。況於有生。柳下之不流止於和。孤竹之特立止於淸。趙魏之老。不可爲滕薛大夫。九合之功。有異於範我馳驅。原稟氣之或偏。又役志之有拘。羌未免夫爲器。豈君子之與徒。參一貫之曰唯。顏具體而庶乎。然其大未至於化之。要不出於範圍。偉天縱之將聖。一無象之兩儀。先之而天不違。後之而奉天時。用之則行。舍之則藏。仕止久速。何用不臧。從心所欲。不踰於矩。欲彷彿而難名。諒無形之可覩。惟不器之取譬。寔夫子之自道。然所包之至廣。孰能悟其深造。端木氏之瑚璉。亦興歎於不聞。幸子輿之知言。揭時也而云云。信前後之一揆。知未喪於斯文。嗟余生之斗筲。敢大成之是望。庶朽質之可雕。期斐然而成章。儻一試於匠石。雖不周而何傷。</text>
<title>浴沂</title>,<text>孔亟稱於水哉。湯銘盤而日新。豈有待於外物。要主意之在身。惟點爾之狂者。焉二聖之與倫。然浴沂之興嘆。蓋亦見夫天眞。今日月之幾何。序已屬於暮春。感萬物之得時。寔不外乎吾仁。信天機之潛發。況依歸於聖人。當函丈之從容。鼓余瑟之和淳。旣誨之以不倦。復善誘之諄諄。彼三子之言志。唯身外之是循。視余心之不然。悟一氣之孔神。春之氣兮氤氲。沂之水兮粼粼。是所謂詢于且樂。盍往觀乎其漘。値春服之旣成。日又吉兮良辰。況冠童之有隨。孰不可以相親。澡余身以三浴。又整飭其冠巾。胸中旣已潔淨。蕩舊染之外塵。顧吾身之何如。揖堯舜以逡巡。羌浩氣之莫禦。與天地以無垠。晞余髮於舞雩。鬱佳樹之蓁蓁。振余衣而以風。愈余意之津津。詠所得以歸來。匪夫子其誰因。想與點之一言。雖千載如隔晨。噫九原之難作。聊援筆而書紳。系曰。夫子之德。一大鈞兮。語不云乎。必有隣兮。鏗爾之對。醇乎醇兮。一貫之唯。與之均兮。</text>
<title>驥尾蠅</title>,<text>事有異類而相感。爲微物而興思。嗟爾蠅之幺麽。亦稟氣而蕃滋。紛逐臭而慕羶。羌棲息之湫卑。鑽醬醢以遺醜。點白玉而生疵。歐陽憎而作賦。風人刺而著詩。幸附尾於奔驥。何托身之得時。豈藩棘之知止。日千里以爲期。顧蚊蜹之已遠。指鸞鳳以高追。彼尋常之群類。競歆艶以嗟咨。窮宇宙以遐觀。奚獨在物而如斯。捷靑雲之飛騰。或有假於噓吹。惟丈夫貴乎自致。將齷齪以從誰。說操築於傅巖。高宗用之不疑。呂垂釣於渭濱。西伯載而爲師。孰左右之先容。信天命之所宜。慨後來之不然。士多失於奔馳。各高攀爲得所。謂昭昭其可欺。滔滔者皆若是兮。又何微蟲之足嗤。重曰。倬彼長松。女蘿縻之。有嚴虎威。妖狐資之。驥以德稱。繩以詭隨。惟蠅之幸。匪驥之訾。</text>
<title>魚水一堂</title>,<text>鴻鵠之有翼兮。遇順風而增擊。舟楫之爲用兮。待巨川而利涉。彼異類而猶然。況魚水之相得。以一堂以托興。感君臣之契合。水之生非獨爲魚。魚於是乎洋洋。矧元首之有賴。非股肱誰與同堂。仰重華之濬哲。乃賡哉於明良。湯革夏以拯民。亦如渴於植鬐。說啓沃於左右。高宗任之不疑。文得兆於渭濱。載後車以非▣。信沛然而莫禦。羌同氣之在斯。魚鼈以之咸若。庶績以之咸煕。海波由是而不揚。雨暘由是以順時。豈獨爲臣之得意。實鴻休之所基。緬王澤之旣渴。痛赬尾之有詩。君視臣不如犬馬。致上下之睽離。縱外貌之暫合。竟浸潤之旋隨。或鯨鱣之失所。反螻蟻之見制。故賈生之抗憤。長太息以出涕。後三代而爲君。莫有賢乎文帝。然未免夫滔滔。何末流之足怪。幸中山之遠胄。承白水之餘波。起臥龍於南陽。蔚風雲之會合。揭魚水以爲喩。諒無愧於前昔。嗟鼎湖之龍升。繼星隕於營中。旣皇天之不弔。故大業之未終。自是幾千百載。慨無聞乎彷佛。河之淸豈無時。寔有待於今日。眷慶會之有池。類靈沼之於牣。群龍兮滿朝。競攀附以登進。孰批鱗之爲忌。孰淵潛而自珍。渺川泳而雲從。紛聚精而會神。其所以相得之益章。不但魚水之比倫。有一窮鱗兮。處涸轍其幾年。儻餘波之一借。思變化以騰騫。庶幾作商家之霖雨。暢聖澤於四埏。系曰。魚水之樂。非魚安知。君臣之得。惟君所爲。非魚非水。其樂何似。如或不然。一堂千里。</text>
<title>天河</title>,<text>星火流西。葭律轉商。金風應候。玉露戒涼。漏丁丁以初報。夜悠悠其方長。旁闃寂其無聲。仰昭回其有章。界折木以爲分。箕斗列乎其旁。浻素波之不驚。浴月星之光芒。勢浩浩其不割。又何憂夫懷襄。欲泝洄而無因。豈一葦之能航。訊左右以莫對。乃怳惚而難詳。徵天官之祕記。曰玆爲之天潢。水天一之所生。固厥神之難量。然乾維之無繫。亦空中之蒼蒼。彼源委之何托。雖大禹其望洋。羌置此而莫論。情伊鬱其悠揚。爾其齊聖廣淵。古稱成湯。側身修行。莫如宣王。或七年之爲旱。或倬彼之瞻仰。河兮河兮。胡不於此時。沛其餘澤。變亢陽爲豐穰耶。且夫天地閉塞。宇宙搶攘。神州赤縣。縱橫犬羊。豈忠義之無人。徒號泣而彷徨。河兮河兮。胡不於此時。注其餘波。洗甲兵而韜藏耶。或有孤臣危涕。孼子摧腸。春草歇兮秋風驚。秋日短兮夜未央。但可望兮不可親。思復思兮難可忘。河兮河兮。胡不變爲春酒。盡驅入於陶然之醉鄕耶。惟彼烏鵲之橋。語涉淫荒。牽牛之飮。事又渺茫。非儒者之所道。信孟浪而無當。幸余値夫河淸。聊慷慨以激昂。顧奔流之不回。鬢髮忽其蒼浪。儻靈槎之可乘。又何求乎上方。沐鳳池之恩波。庶魚水之一堂。</text>
<title>雲</title>,<text>惟陰陽之橐鑰。紛萬類之坱圠。雖變化之無方。亦形聲之可迹。竊怪夫雲之爲物。妙聚散之叵測。始觸石而兆眹。奄膚寸而四合。作白衣而翻覆。倏蒼狗之變成。或滃渤而黝黯。或悠揚而輕盈。或漠漠而霏霏。或郁郁而英英。孰無事而隆施。信機緘之難名。矯余首而仰觀。良有感乎中情。爾其以之紀官者。著垂衣之治。以之辨祲者。獲豐年之祥。雲兮雲兮。固厥功之難量。大風之歌兮。知伯心之猶存。高唐之夢兮。終色荒之貽譏。雲兮雲兮。羌不足以取斯。上太行而指親舍。悵孝子之心。望秦嶺而家何在。掩逐臣之泣。雲兮雲兮。諒所感之不一。嗚呼。雲之爲貴。以能作雨。慰黎民之渴飢。蘇旱魃於下土。何糾纆之多端。亦有時而不然。旣未▣夫甘霖。謾蔽日而遮天。然舒卷之無心。豈於物而有偏。歌曰。雲之出兮。雨其濛兮。歲屢豐兮。雲之斂兮。杳無蹤兮。不自功兮。又歌曰。物不自神。在遭逢兮。雲兮雲兮。惟龍之從兮。</text>
<title>土龍</title>,<text>惟玆之旱兮。誰使之然。自夏徂秋。滌滌山川。沈虎頭而莫應。號蜥蜴而無聞。雖圭璧之旣卒。豈巫尫之可焚。嗟眞龍之難起兮。盍偶象而求之。偉工師之創智。化土泥爲神奇。儼頭角之嶄然。又奮張其鱗鬐。勢夭矯而欲騰。鼓雲雷而驅馳。應下雨之霶霈。慰生民之渴飢。何漠然而無驗。徒傴僂於中逵。彼九淵之潛珍。亦或碭而失水。望涓滴其不得。反見制於螻蟻。況形似之冥頑。詎神功之能致。顧格天之常道。不在彼而在此。湯大責而底敬。宣側修之是事。信不可以他求。又焉用夫奇技。誶曰。龍之致雨。以其靈兮。爾無其實。假其名兮。黍稷非馨。德惟馨兮。恭作小賦。獻彤庭兮。</text>
<title>靈囿</title>,<text>赫赫姬運。興自高辛。至于西伯。舊邦惟新。三分有二。一視同仁。想靈囿之有號。究神化之惟醇。爾其岐山之下。渭水之涘。原濕有膴。七十其里。草木之所暢茂。禽獸之所蕃殖。彼胎化而卵育。及跂行而喙息。無狘獝之爲虞。各欣欣而自得。諒致此其何方。要不外乎至德。于以築臺。經之營之。庶民子來。不日成之。臺下何有。于以鑿沼。洋洋玄魚。翯翯白鳥。顧嘉名之揭揭。乃民心之所樂。惟玆囿之竝稱。羌所包之宏博。蒐止乎三驅。斧斤俟乎黃落。亦與民而無禁。共蒭蕘與雉兔。旣撙節之有道。復裁成之是務。苟余心之不然。寔徒事乎馳騖。雖禽獸其靡寧。豈衆心之能附。宜詩人之頌美。後千祀猶起慕。嗤齊王之有問。胡此理之莫悟。穿國中以罔民。何彼昏之足數。後三代而爲君。稱漢高之大度。然丞相之有請。反懷疑而齎怒。謂天下爲己有。詎推廣之是顧。望西周其不及。益有感乎情素。惟彼馬卿之子虛。楊雲之長楊。窮壯麗與侈靡。極誇䊮而焜煌。雖信書不如無書。足以見夫當時之爲荒也。方今神聖當宁。德合周文。大化坱圠。和氣氤氲。匪囿之囿。而遐邇一區。匪靈之靈。而物我同欣。若有士兮其中。沐渥澤之芳芬。儻後車之一載。何必鳥獸之與群。歌曰。文王之囿。與民同兮。名之爲靈。我豈功兮。我王之囿。無以形兮。強以名之。靈之靈兮。</text>
<title>幽蘭在空谷</title>,<text>何所獨無芳草兮。竊獨悲此幽蘭。空谷寂其無人。霜雪又從而摧殘。攬柔條而延佇。胡遭時之艱難。愴余懷之壹鬱。渙余涕之汍瀾。惟四運之回薄。羌糾纆之多端。各乘時而光輝。紛總總其莫殫。嗟薰蕕之不分。固時俗之欺謾。寶蕭艾以充堂。謂國香爲不足觀。昔孔聖之有訓。知後凋於歲寒。撫琴操而寄懷。竝松柏而興歎。屈三閭之耿介。屑瓊蕊以爲餐。雖玆佩之可貴。疇肯察余之中肝。余以蘭爲信美。等榮悴於一般。顧昭質其未虧。處中谷而猶寬。沐光風之泛泛。浥淸露之漙漙。亦天地之所私。復何怨委棄於蓁菅。若有一介士兮。結餘蔭而盤桓。望蘭臺其云遠。歲月忽其將闌。恐鵜鴂之先鳴。蹇余思之曼曼。折芳條以延佇。將以遺夫所歡。誶曰。蘭之生兮。谷之盤兮。不采而佩。我何干兮。士之生兮。歌考槃兮。用行舍藏。惟所安兮。</text>
<title>圯橋</title>,<text>噫噫。過昇仙者。志在駟馬之榮。步天津者。心傷杜鵑之聲。隨所遇而有感。乃吾人之常情。余嘗歷覽乎圯橋。欽子房之英名。伊呂氏之肆虐。自開闢而未聞。擧侯王其屠夷。禍豈啻乎坑焚。偉若人之慷慨。有不共之大義。奮鐵椎於博浪。惜奇謀之未遂。奄袖手而遁命。虛十日之大索。稽至人之垂誡。戒太剛之易折。惟老父之受履。寓微意於怳惚。始愕然而欲歐。竟跽進而愈恭。知變化之有術。諒一念之相通。顧一編之素書。實天與而非人。贊高皇於帷幄。妙籌畫之如神。處盛名而不有。豈有意於封侯。悟黃石之非虛。卒赤松之與遊。信乎知柔不易。受敎亦難。凡人氣稟。有萬其端。若能善化。與道爲一。彼袴下之俛出。視受履其尤辱。然王孫恥伍乎噲等。反不如推讓乎叔通。是則屠中之少年。無異圯上之老翁。而留侯以之保身。淮陰未能善終。雖倚伏之回泬。亦在夫從違之吉凶也。已矣哉。圯橋已圮。留侯不留。悠悠千載。往事雲浮。噫九原之可作。請從斯人之借籌。</text>
<title>弔扶蘇</title>,<text>憤有百代猶不洩。余最哀乎扶蘇。究前古亦有如此。何獨子之非辜。然余心之有激。重爲子而一吁。彼旣滅先聖之統緖。又何有經籍與諸生。雖撲殺而莫之念。未可與論夫父子之慈情。嗟子之適當此際。胡不嘿嘿而圖全。親爲父而義爲君。亦有所不可不然。刑餘之固不足責。斯之罪極乎通天。非不知重請之爲難。恐不如申生之爲恭。寧溘死而不恤。皇昭監乎余衷。嗚呼哀哉。天道神明。好還如轉。設使子之含忍。吾固知其難免。信乎楚靈之言曰。人之愛其子。亦如余乎。出爾反爾。與道同符。呂氏所以戮人之父。殘人之孤。前後不知其幾人。抱幽怨而籲呼。借令非子之諫。非斯之諛。旣無北監之難。又無矯詔之虞。始皇之業。可無亡秦之胡歟。嗟幽明之共嫉。惡已盈於獨夫。免厥身其猶幸。豈可遺其餘雛。若使子獲承其位。天下未必二世而遽亡。公子無驪山之禍。胡亥無長樂之殃。天地之間。寧有是理也哉。余非獨爲扶蘇弔也。將以警夫爲人父子。</text>
<title>蟋蟀俟秋吟</title>,<text>葭管秋回。螢窓夜寂。金風乍吹。玉露微滴。一介書生。皓首縫腋。恨脩名之不立。歎流光之倏忽。潛靜處而息慮。聽候蟲之喞喞。爾其斑質赤趐。變化而成者耶。不飛不走。跳躍而行者耶。露處草食。與世無營者耶。動股振羽。不以喙鳴者耶。在野在宇。隨處而寄生者耶。斯螽莎鷄。一物而異名者耶。初凄凄而如咽。終切切而若爭。韻將抑而更揚。勢欲斷而還縈。値蓐收之戒令。應天氣之肅淸。若有感於所遇。孰云鳴其不平。想夫天壤之間。物各有情。春日載陽。有鳴倉庚。六月維夏。熠燿宵行。鴻毛翼乎順風。巨魚縱乎大壑。得雨而聒聒者蝦蟆。逢陰而啾啾者螻蟈。是誰使之然兮。諒一氣之所激。在微物而尙爾。況吾人之最靈。時乎未至。守寂寞於一經。時乎旣遇。作羽儀於大庭。蔚風雲之會合。振名聲於雷霆。搏九萬而大鳴。肯下視乎鷦鷯。噫噫。日月過鳥。乾坤浮萍。品物萬殊。與化不停。各乘時而自得。俄索然而無迹。乃物我之所共。孰能後天地而不滅。所可恃者。不待生而存。不隨死而亡。不爲得而喜。不以失而傷。安時處順。樂乎天常。此我之所以爲異。而俗士之望洋者也。系之曰。萬物相同。則吾亦與之相同也。天地無窮。則吾亦與之無窮也。同亦一無窮。又何較乎秋蟲也哉。</text>
<title>豐城劍</title>,<text>豐山之鍾兮。値秋風而自鳴。荊山之玉兮。遇和氏而乃明。物固各有所待。咸一屯而一亨。若有劍其神奇。孕天地之精英。靑萍結綠。不足以彷彿。豈莫耶之抗衡。悲博物之無人。剷光彩於豐城。日月倏忽其不淹。幾閱星霜之變更。世鉛刀之爲銛。羌不可以與爭。縱埋沒而何傷。尙余質之堅貞。或中夜而雷吼。地祗亦爲之屛營。氣憤鬱而難掩。上貫乎斗牛之崢嶸。衆貴賤之不分。故具眼之所驚。掘古獄而有得。信靈異之難名。凜發硎之若新。孰余鋒之敢攖。陸犀象之是攝。思水剸乎鯢鯨。然三精之霧塞。又何術以廓淸。雌與雄其相弔。奄雙涕之縱橫。懼太剛之易缺。寧變化於延平。庶將鼓霖雨以騰驤。洗腥膻於兩京。噫噫。在物如此。況乎有情。爰有一士。金玉其精。磨霜刃於十年。願俟時乎將行。倚崆峒以一試。振宇宙之英聲。何必星象之是動。然後琅玕之可呈也哉。重曰。劍之出兮有靈。劍之用兮無成。劍兮劍兮。不如潛伏而終天。無徒爲人世之譏評也。</text>
<title>六經聖道之垣</title>,<text>蹇吾法夫前修。將以窺夫籬藩。究斯道之妙用。信難得以名言。繄大原之出天。待夫人以後行。然不可以徒立。孰能爲之坊垣。卓先聖之默契。旣身體而安行。恐多岐之易惑。寓微意於六經。使萬世以無弊。實有賴於經營。易消長之是著。禮節文之昭明。書以道夫政事。詩乃言其生情。春秋本以謹嚴。周官爲其法度。互表裏之相須。又功用之畢具。務閑邪而窒慾。諒縝密而鞏固。匪百堵之可擬。等數仞之宮墻。接正路之平平。注智水以爲隍。渺莫測其端倪。亘延袤乎無窮。仰彌高而鑽堅。豈異端之能攻。何呂氏之肆虐。乃付之於烈火。雖金城之萬里。祗自速其殃禍。顧斯文之自若。有建元之表章。恨信嚮之不篤。雜申韓與老黃。惟六經在於宇宙。與吾道相爲流長。歷萬古如一日。豈以秦漢而存亡。歎諸儒之貿貿。正墻面而迷方。競穿鑿爲戶牖。罪有甚於始皇。幸濂洛之標準。振孔壁之餘光。重指南於註解。導群蒙以康莊。道堙塞而復廓。文焰晦而再彰。按古昔而較功。奚啻抑乎懷襄。曰余生之若晩。思古人而不可忘。撫遺編以興喟。期入室而升堂。遵大路以容與。哀與我者伊誰。聊抒意於文字。庶在後而不虧。亂曰。聖人已遠。大道喪兮。六籍旣焚。邪說倡兮。巨浸稽天。莫堤障兮。嗟哉後生。昧趨嚮兮。盍反求之。不于遠兮。坦然周行。在方寸兮。守以靈臺。誰敢侮兮。天地獨存。衆父父兮。</text>
<title>鳳鳥不至</title>,<text>蓋聞九成而來儀。感虞韶之美。高岡之和鳴。應周德之至。猗歟鳳之爲鳥。實瑞世之靈禽。何夫子之文章。有不至之嘆音。想夫王迹旣熄。大道不復。天生我聖。爲民立極。嗟有德而無位。空轍環而棲棲。望重華其云遠。周亦東而不西。然豈果於忘世。與鳥獸而同群。苟有爲亦若是。益永思夫舜文。夢周公於彷彿。忘肉味於三月。反自衛而樂正。又吾從之郁郁。伊文明之祥瑞。可復見於尼丘。胡閟光而韜彩。聽噦噦其末由。慨吾道之已矣。空見譏於楚狂。寓王法於春秋。志東周猶遑遑。知斯文之在玆。致一角之效祥。奄反袂而出涕。吁嗟遭此鉏商。苟出見之非時。不如千仞之高翔。嗚呼。天縱之聖。逢世不辰。始焉嘆鳳。終焉傷麟。惟道之大。與天如一。鳳不至兮何損。麟之獲兮何益。鳳兮麟兮。不知其出與處兮。孰謂爾爲靈物也哉。</text>
<title>題柱</title>,<text>邈余生之濩落。騁遐懷於往事。列古人而尙論。疇有才而不試。想題柱於今日。偉司馬之壯志。彼徧干於列國。或有時乎難逢。儀視舌之尙在。范拉齒於簀中。何先生之自信。能取必於未至。豈富貴之在天。信力求而可致。探君心之所欲。思中之之有智。顧文藝其我有。肯終老於滌器。指長安而納履。將以取夫高位。抵昇仙而少憩。撫高柱而自詫。揆當今之天下。孰求才而我捨。抽長筆而摩挲。矢余衷而揮洒。儻後日之來過。擁高蓋之車馬。苟余心之未效。寧溘死於中野。躡金門而待詔。倏聲名之藉藉。從上林而奏賦。何相見之晩也。荷寵錫之日三。視枚鄒焉風下。果乘軺而歷玆。尙墨迹之未化。羌光彩之動人。異衣繡之夜行。道路爲之改觀。非昔日之長卿。後千載而興慕。競歆艶於功名。喟余情之耿介。竊有感乎先生。誰不欲其顯榮。胡汲汲其如斯。惟駟馬高車之是志。知其所尙之亦卑。夫豈有他故。亦遭君之云云。嗟養氣之是餒。孰曰飄飄而凌雲。逢君之心。死猶不止。尤有訾乎封禪之文。系曰。華表鶴飛。銅盤露晞。昇仙之橋。與人何歸。有士於此。用行捨藏。有柱不題。無柱何傷。</text>
<title>擊楫</title>,<text>噫噫。旱魃爲虐兮。蛟龍運其神。天地易位兮。英雄奮其身。爾其典午失馭。犬羊充斥。黃屋陷於虜庭。銅駝埋於荊棘。江東起秋風之思。新亭洒豪士之泣。神州赤縣。蕩然誰寄。時惟士雅。慷慨不已。聞鷄聲而起舞。擬恢復於一鞭。受琅瑘之推委。道中原以爲期。激部曲以同心。屆長江而濟師。江之水悠悠而東注。接河洛之一湄。棹容與而不進。心與水其迅馳。爰擊楫而抗憤。瀉激烈之中情。借餘波於萬一。庶腥膻之滌淸。儻不遂其所志。余何顏以復濟。儼上帝之下臨。衆明聽乎余誓。魚龍爲之踊躍。陰曀廓其開霽。況戴天而履地。寧不聞而相勵。想夫是擧也。以乾坤反正爲貴。以社稷包羞爲恥。義不苟安。計出萬死。同孟明之焚舟。類韓信之背水。於是。進次淮陰。鍊兵養銳。募二千之義士。倏風騰而雷厲。一麾而河南已收。再鼓而石羯幾殪。中原之復。屈指可計。士女相慶。安危有繫。惜乎在昔所難。君臣之際。契淺任重。鮮不終替。彼戴淵之來統。乃其理之無足怪也。羌怏怏而至死。何先生之不自解也。尤可痛者。九仞之功。虧於一簣。外則強寇爲幸。內則奸雄以怏。帝亦成疾於憂憤。竟誰救乎禍敗。至今千載之後。增志士之一喟。</text>
<title>庭草交翠</title>,<text>理內蘊於方寸兮。外散寓夫萬物。隨所遇而發見。若源泉之旁達。藹一團之生意。在物我而同得。偉茂叔之先覺。乃有感於庭草。廬嶽峙其巖巖。濂溪流以浩浩。宮一畝以棲息。日從事乎探討。尋孔顏之所樂。將以期乎深造。當煕陽之煦育。陶宇宙爲一和。日融融以舒遲。光風泛乎池荷。澹氷壺之瑩徹。又霽月之交加。極胸襟之洒落。興亦在於自家。鬱窓前之交翠。各隨時而萌芽。化時雨之霑濡。渾自然之無邪。羌不知其使然。由一元之亨嘉。妙鳶飛而魚躍。信殊類而同科。翫無極之至理。究厥本之匪他。孔興喟於逝者。點浴沂以詠。而道無往而不在。微聖賢其誰知。曰余生之苦晩。質又陋而迍邅。芳華倏其不再。春草生兮年年。攬餘蔭而延佇。思若人兮難忘。紉幽蘭以爲佩。屑瓊蕊以爲糧。將往求乎遺迹。路幽昧而且長。何所獨無芳草。聊於此而徜徉。</text>
<title>孟子功不在禹下</title>,<text>噫嘻。洪水之氾濫兮。使民免於爲魚。邪說之充塞兮。辭而闢之廓如。禹之功準乎天地。軻也亦與之同大。當戰國之潰亂。蕩民彝之顚沛。淪胥爲無父無君。奚啻夫懷襄之方害。終至乎人將相食。有甚於禽獸之蘩殖。彼滔滔其皆是。擧四海以陸沈。回狂瀾於旣倒。匪亞聖其誰任。放淫辭使不得作。驅龍蛇而放之沮也。遏人慾於橫流。人得平土而居也。閑先聖之大道。水由地中行也。撥亂世而反之正。地平而天成也。擴四端於未發。乃九州之攸同。承三聖於旣往。知曆數之在躬。較厥功於後來。信異世而合符。謂不在於禹下。固斯言之非諛。竊怪夫玄圭之錫。帝命以位。楊墨之距。道終不試。抑時運之使然。豈事功之殊致。雖然。滔天之害。人猶巢窟而避之。誣民之禍。世皆浸淫而咨之。止塞之又有所甚難。惡可以窮達而異論也。假令九原之可作。將亦謂我知言也。重曰。神禹之功。萬世永賴。孟子之道。天下無外。會而一之。正人心其爲最也。</text>
<title>一治一亂</title>,<text>繄上天之沕穆。互寒暑之推遷。況下土之綿邈。爲氣化之能全。故或治而或亂。由其理之必然。昔鴻濛之肇判。洪水浩其滔天。顧四海之茫茫。盡禽獸之藪淵。堯獨憂而命禹。勤四載於八年。偉疏鑿之功成。奠高下之山川。人得居於平土。寔彝倫之攸敍。放勳旣已殂落。望蒼梧又何許。世暴君之代作。民安息其無所。至炮烙而尤甚。竟倒戈而漂杵。懿周公之相武。旣誅紂而伐奄。驅虎豹與犀象。又致辟乎飛廉。底天下之大悅。究厥本其思兼。逮世衰而道微。恣暴行與邪說。紛簒弑之相尋。蕩人紀之將滅。帝降神於尼丘。寓王法於春秋。使亂臣以知懼。豈但爲其東周。自生民而未有。乃宇宙之一初。何樑木之其頹。極異端之紛挐。不歸楊則歸墨。與禽獸而群居。承三聖而私淑。終有待於子輿。擴先聖之未發。辭而闢之廓如。噫姒姬之神聖。遇堯舜之惟后。固成功之不難。於爲治乎何有。存天理於無形。正人心於未覩。匪孔孟其誰任。益永思乎鄒魯。是所以賢於堯舜。功亦不下於神禹。嗚呼。一陽一陰。天道之所使。一治一亂。人事之必至。前孟氏旣如是。後乎此又無窮。信變化之多端。幾光霽與晦蒙。羌不可以枚擧。盍反求乎厥躬。若有一士。自修爲功。天君泰然。無始無終。雖天地或有閉塞。吾其一於亨通。</text>
<title>義不帝秦</title>,<text>中天地而爲人。稟至剛之正氣。彼以貴而我義。雖萬乘其何畏。慨首陽之淸風。邈寥寥其難企。當七國之擾攘。有天下之高士。卓所養之浩然。在貧賤而肆志。秦虎狼之暴虐。敢橫噬而雄視。欲肆然而稱帝。疇敢惜其名器。竟膝行而匍匐。將臣僕而不愧。顧宗周之九鼎。勢淪喪而誰寄。獨先生之慷慨。奮不二之大義。謂綱常之粲然。自生民而托始。所以異於禽獸。要不越乎此理。苟上下之倒置。羌不如乎遄死。浩東海之淸波。吾何愛乎一身。寧蹈之而流亡。顧不願其爲民。彼天彝之或昧。亦同稟乎厥初。信覺悟之有在。匪先生其誰歟。人紀賴以不泯。亦宇宙之權輿。偉一言之凜凜。激萬古猶有餘。觀孔順之稱譽。諒得名之不虛。噫噫。九鼎之問。見折於王孫之對。繁纓之請。以興夫宣聖之慨。雖在於物。尙不假人。云胡不思。乃欲帝秦。先生蹈海之說。僅能倡大義於一時。赧王頓首之辱。終亦無以救於旣危。想義氣猶激於泉下。貫日星之昭垂。系曰。惟氣之正。塞乎兩儀。先生之後。繼之者誰。博浪鐵椎。義不在玆。我天下士。彼王者師。</text>
<title>文房四友</title>,<text>曰余質之顓蒙。藐與世而寡儔。處陋巷而自靖。期以企夫前修。慨無人其知己。憑文章而潛心。朝翶翔乎藝苑。夕棲息乎詞林。托末契於四友。綿日月而益深。雖品質之有異。羌意氣之相孚。或在左而在右。豈可離於須臾。若夫管城毛穎。號曰中書。聰明強記。一過五車。爰不擇其所交。亦巧拙之隨人。穎兮穎兮。吾友爾之能循也。絳人陳玄。是松滋侯。磨頂放踵。兼愛之流。不屑屑於皦皦。混滓濁而無愆。玄兮玄兮。吾友爾之能玄也。會稽之楮。世稱先生。良玉其質。秋水其精。諒隨時而舒卷。亦不改其素節。楮兮楮兮。吾友爾之能白也。姓陶名泓。系出弘農。鈍以爲體。不自磨礱。旣厚重而不洩。又以靜而永年。泓兮泓兮。吾友爾之能堅也。若余者。側乎四友之間。而無四友之能。又若無以相戒。其何以爲耐久之朋乎。促節易疾。行必蹶。嗟哉穎乎。戒爾銳也。人貴敦厚。俗宜淳朴。嗟哉楮乎。戒爾薄也。汚以能全。朴故無敗。惟玄與泓。吾何爲戒。其視銳也薄也。誠若似乎自得。卒同歸於一化。吾未知其禍福。系之曰。三人同行。必有我師。況於四友。敢不相規。何者改之。何者從之。只在我心。夫復奚疑。用行舍藏。與我同之。</text>
<title>孔子聖之時</title>,<text>皇天平分四時兮。各自專其一氣。夫豈得以相濟。惟所主之是貴。在夫人而亦然。有稟受之或偏。誰能備其四氣。隨所遇而皆全。究孟氏之至論。嘆夫子之如天。和哉柳下。維春與夏。爾焉浼我。不屑去也。伯夷之潔。秋霜冬雪。奮乎萬世。特立爲悅。惟伊尹之自任。蓋庶幾乎兼之。然意思之終在。未若天地之無私。偉我聖之天縱。一無形之兩儀。動靜云爲。無有不時。時乎可仕。攝行非卑。時乎可止。韞櫝何疑。可速則去齊而接浙。可久則在魯而遲遲。非我有心。惟適其宜。不易其介者。惠也。不念舊惡者。夷也。縱未免隘與不恭。猶足爲百世之師也。況夫子之盛德。自生民而未有。使得君而行道。豈阿衡之可偶。非亞聖之知言。孰形容之如斯。後千載而想像。不敢贅乎一辭。誶曰。天地之時。萬物以生。聖人之時。人道乃成。時兮時兮。非夫子無以是爲名兮。</text>
<title>縞素三軍賦</title>,<text>義兵不下於春秋。天地紛其易位。臣視君不如畜老。慨綱常之無寄。爲義帝而縞素。吾差有取乎沛季。當戰國之搶攘。甚繻葛之倒置。彼項氏之猾賊。敢貪狼而無忌。朝北面而暮推刃。罪不容於天地。過暴秦不啻什倍。固天討之自致。激三軍而同疾。賴董公之一議。矧劉項之不敵。判穹壤未足爲比。曁兵出之有名。擧天下其無貳。孰曰不歸吾義。隨指揮於赤幟。乃知秉彝之在人。未始古今之有異。拔山之力無所施。信莫強於仁義。綿四百而餘曆。蓋發源之有自。獨恨夫杯羹之一說。視竊負而有愧。未有遺親而厚於君。恐或出於詐智。豈其有他故兮。謂詩書其安事。然五伯之假之。聖人亦有所不遺。雖未純乎正誼。而不謀其利。亦不愈於自暴自棄者乎。嗚呼。聖人遠矣。仁喪義墜。假之不得。又雜於僞。猶足服其一世。定伯致治。若果出於天性。豈功烈之可企。滔滔後世。不能復古。重爲乃翁而一喟。</text>
