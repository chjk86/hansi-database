<title>自遣 庚申</title>,<text>俗態人情雲雨翻。東西南北詎堪論。含華隱曜賁丘園。樂道安貧無怨恩。白日臨階鳥不喧。靑山當戶柴爲門。琴書散漫酒盈樽。矯首停雲空願言。</text>
<title>自遣 庚申 其二</title>,<text>殘生於世太空疏。一任牢癡萬事除。鳥獸爲群木石居。唐虞之道軒羲書。何關瓊佩及霞裾。好取心閑仍體舒。默識沈潛仁義廬。誠知此樂者誰歟。</text>
<title>送李用卿 楚材 赴愛州軍</title>,<text>世道有如是。酌君君自寬。要須心地直。莫道關山難。利達先窮厄。陽春後沍寒。鴨江氷已至。努力且加飧。</text>
<title>小豆饘</title>,<text>冽彼門前古出泉。園收枯葉有餘煎。煎成分鉢光凝紫。染指頭頭先祝年。</text>
<title>小豆饘 其二</title>,<text>童子扣氷泂酌泉。明柴通昔活火煎。迎晨一啜神和泰。不必昌陽可引年。</text>
<title>南奔時。贈別之作。丁卯</title>,<text>歎息連聲痛恨頻。西關今歲又風塵。論兵坐幄誰存楚。發策盈庭盡去邠。控帶雖云天設險。恬嬉其奈國無人。臨岐欲有朝鞭贈。回首江都一愴神。</text>
<title>傷時遣懷十韻</title>,<text>出門何處望京華。遠樹蒼茫隔暮霞。鴒羽分飛難會合。鯉庭獨坐曠趨過。倦遊南國韶光晩。背立東風感慨多。羯虜要盟還可許。王春去號理卽那。呼兄質弟眞堪恥。證地援天又足嗟。長笑元戎最歇後。可憐廊廟徒媕婀。漫輸有盡金繒去。虛老無如義勇何。楊釗爲忠秦檜信。申胥何苦魯連誇。深山大澤龍蛇遠。虛閣空梁燕雀斜。隱遁初心期不負。行尋方外問丹砂。</text>
<title>次李用卿韻。呈九畹。</title>,<text>不見騷人空舊篋。眼明詩上翻書葉。白日空簷伴黃嬭。靑雲洛水迷蝴蝶。園綠翛翛間新筍。盆紅的的垂嬌頰。桐艷分明待我香。楡錢無數留君莢。曼纓在斯想短衣。蒯緱何處彈長鋏。腐儒衰晩愧無成。潘鬢飄蕭堪用鑷。從茲蓬累欲何鄕。惟有名山理謝屧。</text>
<title>次李用卿韻。呈九畹。 其二</title>,<text>我來君出若迷藏。時見一斑留萬葉。譬如花落春歸後。不用遊蜂與戲蝶。哦詩苦憶最白眉。把酒翻思渥丹頰。酣歌拓戟此何時。寂寞遠想堯階莢。欲學莊氏敦劍術。忠聖爲鐔豪士鋏。無因一用決浮雲。日暮悲歌霜滿鑷。行當隨遇便酣飮。東野西郊散步屧。</text>
<title>暮春遊鷄山</title>,<text>一朶殘紅濺血深。曉風吹起月華侵。分留可是東君意。託此偏傷望帝心。</text>
<title>暮春遊鷄山 其2</title>,<text>孤高洞豁自生風。玄閬方壺指顧中。倚岫披襟當落日。若爲乘鶴度春空。水遠山開得一村。棘籬茅屋犬迎門。主人出語最淳古。旋酌甕頭不用樽。</text>
<title>與宋幼輝 時瑩 乘潮。至皐蘭。</title>,<text>浪翻江黑鏡光寒。微月西生返照殘。幻入毫端慙妙手。若爲留語虎頭看。</text>
<title>寄堂弟伯奮 元擧 之金山</title>,<text>四海皆兄弟。誰爲行路人。況我連枝樹。與子同一身。昔爲蚷與蛩。今爲參與辰。別離歲云暮。戀思日以新。長吟白雪曲。淚下霑衣巾。何時一樽酒。敍此平生親。</text>
<title>寄謝堂弟縉卿 雲擧</title>,<text>歸來村巷悄無人。惟見寒梅雪裏新。忽憶去年花鳥晩。芳樽密席敍天倫。</text>
<title>送李道卿 楚老 赴江陵</title>,<text>能得廚傳上僊居。乃知楊鶴却不如。平雲匝隴秋陰闊。淨月流天海色虛。怒馬輕裘松下喝。長歌短詠竹西於。斐然還有子勝志。須折郵筒數寄書。</text>
<title>高山拄笏軒。次板上韻。呈伯氏。辛未</title>,<text>反顧蹰躇欲善刀。世間無復識賢豪。長懷嚴子風標遠。最愛龐公德業高。龍去蟠泥蚖自肆。鴻飛翀宇弋徒勞。坐看夸者中機辟。䁑睒跳梁同候遨。</text>
<title>道中口號</title>,<text>勿事弓刀不用耕。獨携墳索立夷庚。行吟半世傷離亂。長嘯何時見太平。好是三才究妙用。非關一藝久無成。却將身外難窮事。輸盡心齋萬理明。</text>
<title>別李歲卿 楚望 口號</title>,<text>重尋此地故情新。竹外梅花又一春。留滯周南誰不惜。今年莫作未歸人。</text>
<title>簡歲卿用前韻</title>,<text>爲訪書齋思更新。綺牕梅蕊尙含春。分留可是東君意。會待江潭憔悴人。</text>
<title>送閔明允 晉亮 覲西京 二首○癸酉</title>,<text>病我朋知斷。惟君意氣懸。引杯看古劍。乘興泛虛船。諒直偏憐性。差池莫問年。居隣先契分。況在亂離前。</text>
<title>送閔明允 晉亮 覲西京 二首○癸酉 其二</title>,<text>萬里晨昏奉。三秋孺慕懸。雲隨沙嶺馬。風送浿江船。擧袂愁頹日。臨岐惜暮年。還將子勝志。倘寄南山前。</text>
<title>送崔參議子迪 惠吉 赴燕十韻 乙亥</title>,<text>自來親愛地。方覺別離難。借問此何去。胡爲君自寬。關山隔幾里。瀚海翻層瀾。蛟橫起前嶼。虎飢號後巒。腥塵眼已眯。殺氣夏猶寒。一節見夷險。獨賢寧發歎。琅函朝受命。氷飮夕靡安。北極瞻星拱。南圖學羽搏。征行毋恐泥。努力且加餐。豈弟神應勞。何須摧肺肝。</text>
<title>走筆酬友生 丁丑</title>,<text>異鄕離亂後。何意故人來。多少平生思。相將此日開。</text>
<title>哭宋靈光良賚 夢錫 于公山</title>,<text>夜朝伸屈自相因。生死難分夢與眞。直待他年歸盡後。方知今日我爲人。</text>
<title>哭宋靈光良賚 夢錫 于公山 其二</title>,<text>泉路交期亦有因。詎知神遇定非眞。君看張范曾相待。未必精靈遠故人。</text>
<title>酬縉卿</title>,<text>得其時駕否龍蛇。至樂平生豈在多。草坐麻衣猶自足。濁醪麤飯亦堪過。閒閒十畝應長往。采采東籬幾放歌。會擊三千騰九萬。鯤鵬無奈鷽蜩何。</text>
<title>春帖 戊寅</title>,<text>平野寬閑邃谷開。碧峯環擁玉溪回。長年耕鑿無餘事。鼓腹夷歌何有哉。</text>
<title>春帖 戊寅 其二</title>,<text>有水有山靜散地。無非無責安閒身。草堂瀟灑送日月。還是葛天無懷民。</text>
<title>過東柯權秀夫 儁 宅。口號。二首。</title>,<text>昔之西向笑。今也北望愁。最是江湖裏。同歸達者流。</text>
<title>過東柯權秀夫 儁 宅。口號。二首。 其二</title>,<text>不逐新詩子。何關舊酒徒。滄浪有釣叟。吾與爾歸乎。</text>
<title>歸途遇雨</title>,<text>老樹陰陰生夕煙。屯雲羃羃雨連天。倦僮羸馬春泥滑。一日征途苦似年。</text>
<title>歸途遇雨 其二</title>,<text>靄靄依依墟里煙。濛濛漠漠雨中天。征衫濕盡還泥汚。潦倒行裝似去年。</text>
<title>病後蕩遊。到甲寺。題僧軸。</title>,<text>纁黃暝立欲何歸。毀盡儒冠裂盡衣。惟有閒庭依老宿。春風不厭北山薇。</text>
<title>病後蕩遊。到甲寺。題僧軸。 其二</title>,<text>英師吾與爾同歸。行露何心更擧衣。挹彼不窮淸穎水。采斯無限首山薇。</text>
<title>修契于庚陽。醉吟。</title>,<text>十年胡走向風塵。萬事歸來鬢雪新。野老溪翁爭席處。山花如錦草如茵。</text>
<title>同滄江趙希溫 涑 乘潮。至七山。臨分口號。</title>,<text>十旬濡滯故情新。相對虛舟迥絶塵。惻愴何須論世事。周南俱是倦遊人。</text>
<title>同滄江趙希溫 涑 乘潮。至七山。臨分口號。 其二</title>,<text>湖海風光滿目新。披襟一洗十年塵。酕醄此日君知我。憔悴行吟笑古人。</text>
<title>宋幼輝入地日。齋居寫懷。</title>,<text>思君此日重凄凄。一閉幽堂萬事虛。落盡春花山色暝。夜深惟有月生溪。</text>
<title>與扶風宰李子高 後山。遊皐蘭。</title>,<text>夕陽柔櫓戲春江。黃髮相隨白鳥雙。恰向沙頭成一醉。雲天爲宇月爲牕。</text>
<title>重九 辛巳</title>,<text>百憂天地若爲寬。萬事人間儘少歡。無奈域中纏殺氣。却慙頭上漫儒冠。熊波漢水同流碧。鷄岳終南一色寒。不忍向來陽九會。可堪今日又重看。</text>
<title>晒腹</title>,<text>六藏賅而存。惟腹人之戒。如何郝氏子。便便曾是晒。火流金伏際。物物防蠹敗。西隣與北里。誇耀雜珍怪。嗟哉爾之生。文肆質甚䪥。蕭然四壁立。犢鼻安可挂。翻思滿腔子。載籍無滯芥。若將較多少。失得正相債。果然當秋陽。坦蕩一披解。皮裏書傳香。點簿還箇箇。不願人文繡。從吾亦云快。猶聞弔詭風。捧腹却興喟。</text>
<title>養正齋規</title>,<text>夙興整衣帶。端坐對方冊。及朝莊誦之。請業仍請益。當食必序齒。謙謙勿從欲。正晝遊於藝。安閒任所適。向晡復就書。孜孜終夕惕。齋會愼爾儀。考課申警策。夜寐習且溫。如斯稱善學。</text>
<title>次贈市南兪武仲 棨。因示二季。壬午</title>,<text>君轉如蓬我似萍。十年憔悴帶枯形。相看幾惜周南滯。矯首偏傷漠北庭。天外鴨江依舊綠。夢中兒岳秪今靑。人生到此那須說。愧爾虛稱萬物靈。</text>
<title>壬午四月九日壽親詩。分韻得壽字。</title>,<text>玆歲復玄黓。流光當夏首。鶴算欣望入。貞辰揆初九。白日臨高堂。芳萱映尊卣。兒孫兩兩行。列侍在左右。藹藹和且湛。融融樂無偶。蹈舞豈盡歡。詠歌豈盡趣。還思鞠育初。顧復恩山阜。恒懼迫西景。一喜享黃耇。欲報三春暉。寸草心徒負。但願益康寧。神扶俾單厚。八千爲春秋。天地同悠久。挹彼北斗槳。稱此南山壽。</text>
<title>麻霞新居。次兪武仲韻。</title>,<text>春歸谷口浩無涯。雨後溪流處處花。綠樹陰濃仍翠靄。芳郊目極更雲沙。氤氳岳態方含酎。翕習林容轉發華。朝暮山間無可選。吾廬何羨武陵家。</text>
<title>麻霞新居。次兪武仲韻。 其二</title>,<text>嗟君飄泊到天涯。幾向東風怨落花。國事存亡凡對楚。人間翻覆海揚沙。尋思離亂魂先悸。却望長安鬢欲華。今我無如居錦樂。昔人何苦說還家。</text>
<title>次弟吉甫 宣擧 贈伯奮韻</title>,<text>物要窮委必探源。士賤游談貴尙論。已道蹶趨由氣馬。還聞妄想是心猨。異同自古煩三語。愚智從來判一言。莫謂侯門裾可曳。試觀今日底乾坤。</text>
<title>向竹島口號</title>,<text>山雲含雨動微寒。催著吟鞭石路難。林外間關聞語鳥。澗邊紅白見棲殘。峯回谷轉心還悶。峽斷江開眼忽寬。散竹輕煙藏半壑。武陵疑是夢中看。</text>
<title>到竹島續吟</title>,<text>翳日沈雲潭影寒。水深灘急渡頭難。坐來谷口新簷淨。落盡桃花古竹殘。偃蹇山容天外直。紆餘江勢面前寬。可憐絶景誠難忘。更待秋風滿意看。</text>
<title>答人</title>,<text>未達他人有。須將自己推。非非多馬喩。物物少魚知。不見亡羊理。寧無載鬼疑。昔賢垂炯戒。舜跖分孜孜。</text>
<title>別壺山宰金君粹 汝鈺 歸田</title>,<text>去矣金君粹。無如惜別何。秋風佳興發。世路苦顏多。歸去尋初賦。滄浪有孺歌。憧憧千里月。魂夢倘相過。</text>
<title>航鳳亭湖口號</title>,<text>秋風起柂泝空明。萬頃煙波一葦輕。來去乘潮無定止。淸風明月古今情。</text>
<title>熊浦招舟。迂廻薺浦。</title>,<text>亂石盤泥江路微。倦僮羸馬趁西暉。寒潮故逐丹霞落。暝帆還隨白鳥飛。</text>
<title>晩出安心寺玉溪洞。口號。</title>,<text>懸崖揷地列長屛。沓嶂干霄琬琰靑。靜愛禪居中自在。偏傷吾道久飄零。</text>
<title>晩出安心寺玉溪洞。口號。 其二</title>,<text>玉作溪流翠作屛。古苔楓葉妙丹靑。行行正喜塵襟爽。咫尺翻愁白雨零。</text>
<title>次權秀夫</title>,<text>一臥滄江已十年。同貧同病最相憐。禮場義府疑夫子。肆志高論亦仲連。種學爲心焉用稼。橧巢足尙豈須椽。知雄守白眞吾道。得坻乘流各任天。</text>
<title>次權秀夫 附原韻 秀夫</title>,<text>病裏居然失壯年。此生堪笑又堪憐。初心欲慕朱元晦。晩節猶慙魯仲連。作業不成田一畝。容身未結屋三椽。誠知懶拙終無用。莫把行藏浪問天。</text>
<title>和棘句</title>,<text>天淵昔反覆。板蕩哀宗國。倫彝旣云斁。理義終見斲。問誰爲此戾。叱嗟讒夫毒。霜氷漸由來。故非一朝夕。長夜何漫漫。朔風掀地軸。鴟鴞嚇我東。豺虎咆我北。搔首立夷庚。歎息將安薄。</text>
<title>道中口號。與權秀夫。</title>,<text>澤腹堅凝始履霜。朔風號怒夜何長。百年已識浮生理。萬事無心問彼蒼。</text>
<title>道中口號。與權秀夫。 其二</title>,<text>一從離亂飽風霜。西去東來歲月長。可笑此生成底事。飄蕭雙鬢半蒼蒼。</text>
<title>奧村遣悶</title>,<text>濛濛時雨靄靄雲。平陸成江入表昏。搔首踟躕延佇意。三旬靜寄一家村。</text>
<title>奧村遣悶 其二</title>,<text>時雨濛濛雲靄靄。坐令平陸江河大。願言不獲恨彌襟。我欲橫天無羽奈。</text>
<title>題白江李相國 敬輿 亭子</title>,<text>超然高閣最留情。此日凭欄意轉淸。山勢邐迤當檻影。江流回沓撼樓聲。松厓竹徑茅齋隱。蘭寺溫臺古石呈。安得此間風浪靜。一天煙棹送餘生。</text>
<title>山泉齋 三絶</title>,<text>一畝敦儒畫。三行育德關。披襟當落日。滿目摠雲山。</text>
<title>山泉齋 三絶 其二</title>,<text>斅學功相半。磋磨業更專。盈科終進海。始達此源泉。</text>
<title>山泉齋 三絶 其三</title>,<text>書史胸襟靜。煙霞氣象佳。空廉惟寂寞。朝暮得心齋。</text>
<title>鳳亭。乘夕潮返白江。寄石陽宰閔明允。</title>,<text>客興歸舟晩。離情積水深。回頭迷鳳岫。迎眼藹蘇林。嫋嫋風生浦。依依日下岑。頹齡那可住。秋感遽萌心。</text>
<title>遠憂堂會飮</title>,<text>相看不厭此溫臺。錦浪長和翠壁開。雲闊水深魚極樂。天淸露冷雁流哀。樓前淡月循簷去。竹外輕風拂檻來。遊子此間情不淺。主公今日莫辭杯。</text>
<title>遠憂堂會飮 其2</title>,<text>露下天高秋氣淸。雨餘新月滿樓明。凭欄靜夜寒無寐。時聽游魚跋浪聲。</text>
<title>答兪武仲遊赤裳城韻</title>,<text>赤城霞氣上靑霄。詞客乘秋動綵毫。回首建標思渺渺。致身靈瑣夢遙遙。融神怳見丹丘勝。寡和方知白雪高。僊賞未能追逸軌。緬懷徒自傃還飆。</text>
<title>鳳亭新居。和閔明允。</title>,<text>好是逍遙江上峯。歡然況復故人逢。微風落日千層浪。暮雪寒煙一徑松。淡愛雲情無適莫。深知魚樂自從容。因君始遂誅茅願。決意何須待筮從。</text>
<title>鳳亭新居。和閔明允。 其二</title>,<text>登玆逸氣聳如峯。好事風流不易逢。鷗鷺深盟如白水。雪霜高節倚靑松。期成汶上優游志。恥抗塵中蹩躠容。餘子秪今無足數。爲龍長願若雲從。</text>
<title>鳳亭新居。和閔明允。 其三</title>,<text>千里關山隔幾峯。十年樽酒喜相逢。耽看泛泛湖中鳥。愛聽飀飀澗底松。得意煙波無俗氣。應羞桃李作春容。儻能一壑歸來早。長駕扁舟上下從。</text>
<title>奉慈氏。行至木溪辭別。舟行入京。癸未○時石湖公宰堤川。</title>,<text>正送東歸幰。仍乘北上舟。稚烏反哺願。老雁一行秋。太白通廬岳。龜潭接斗洲。難將江漢水。量此去留愁。</text>
<title>遇雨滯可興潭</title>,<text>木溪初解纜。灘險使舟難。僅鬪磨訶石。還驚苦窳湍。尤風翻浪白。急雨打江寒。不寐隱篷底。孤吟愁夜闌。</text>
<title>江行用杜韻</title>,<text>峻阜千重合。長江一道開。翠厓窮睇眄。鳧渚極縈廻。帆駛山仍騖。舟輕水乍來。居然觀動靜。天地共悠哉。</text>
<title>甓寺</title>,<text>神勒江心寺。吾今見昔聞。懶師幾住錫。牧老仍遺文。甓累有功塔。碑殘無劫雲。爲斯非佞佛。撫迹始知君。</text>
<title>二十灘</title>,<text>灘涉二十強。愁牽一水長。石攢工捩柂。沙淺力排航。逐曲摧輪轉。投深劈箭忙。自然添白髮。過却幾瞿塘。</text>
<title>梨湖有感</title>,<text>烈士名臣傳。同爲百世尊。山河收正氣。日月照孤墳。萬事身如寄。扁舟病獨存。平生不盡痛。於此更銷魂。</text>
<title>葛山懷舊 李姊兄正輿墓</title>,<text>鬱鬱埋玆土。茫茫問彼蒼。奇才終不偶。古貌竟難忘。舊隴松聲亂。空江月色涼。停橈不忍去。回首重悽傷。</text>
<title>宿月溪</title>,<text>昨朝梨浦上。今夜月溪中。渺渺看秋浪。蓬蓬聽夕風。浮休同木偶。水宿類征鴻。便欲親鷗鳥。仍之作海翁。</text>
<title>出斗尾峽</title>,<text>亂世無歸客。扁舟一腐儒。長空連水遠。落日旁雲孤。星漢非難上。南溟若可圖。飄然遺物累。却欲向蓬壺。</text>
<title>贈趙希溫</title>,<text>憐君獨行又多能。自喜窮途再得朋。寄迹淸閑排去俗。棲心密靜定來僧。新描宛轉宜晴日。古刻縱橫伴夜燈。坐對不生塵土想。相看只有玉壺氷。</text>
<title>神勒寺 甲申○乘流而下</title>,<text>淺山如笑大江含。窈窕當心有佛龕。新倣惠公金骨相。舊留詞伯石鍾鑱。峨冠儼笏排蒼壁。濯錦挼藍俯碧潭。最是東臺饒勝賞。春風倚棹興難堪。</text>
<title>望英陵</title>,<text>聞道驪山葬聖人。望中佳氣尙縕絪。三韓禮樂於斯盛。萬古英靈必有隣。北注江流長衮衮。南來山勢鎭誾誾。秪今宇內方多難。回首蒼梧一愴神。</text>
<title>斗尾峽</title>,<text>宛在中流任蕩槳。紛然物色接應忙。秦村陰壑殘宮墅。德掫陽阿大主莊。水到牛川知岸闊。舟辭斗峽覺天長。翻嫌詩興難收殺。更就航頭盡一觴。</text>
<title>三派浦</title>,<text>棹謳催發夢初驚。日照篷頭曙色淸。天上船如星漢坐。鏡中人似武陵行。山靑雲白空回首。水淥蘋香不禁情。景物不殊人事改。愁看花柳滿秦城。</text>
<title>倚林池得何字</title>,<text>十里湖光帶雨過。擺林小大聽風和。淸氷明鏡平分色。浴鵠飛鳧細作波。陰洞石開蒼壁出。夕陽枝亞古松多。小舟晴日還堪上。欲蕩春愁捨此何。</text>
<title>走筆留別蕊城伯</title>,<text>人生聚散本無期。惝然而遇怳然離。風塵澒洞驚前日。杯酒殷勤樂此時。可笑升沈還異路。堪嗟鬢髮共成絲。孤舟明日驪江上。回首琴臺秪夢思。</text>
<title>四月再向奈堤。舟行吟。</title>,<text>挐艇才乘漢。培風已滿帆。泠然趨淨界。邈爾謝塵凡。綠漲葡萄浪。紅層躑躅巖。扣舷歌孺子。誰復問彭咸。</text>
<title>舍舟出岐坡嶺</title>,<text>扁舟信信空明裏。匹馬行行積翠間。松磴雲英看正好。煙波月態想應閒。明沙碧水和天淨。嫩葉濃花滿壁斑。莫謂邅廻乖勝賞。玆遊兼許選江山。</text>
<title>島潭</title>,<text>峽坼環成壁。江開媚作潭。垂如鶱羽側。突若隮虹弇。怪石當心矗。祥雲滿面涵。疑騰玄圃夕。宛對赤城嵐。</text>
<title>三峯</title>,<text>怪底平湖裏。三山點作痕。峨然石色古。最是中峯尊。後似蟠螭起。前如浴鵠鶱。若爲摹一幅。持向世人言。</text>
<title>洪氏別業</title>,<text>潭西虛室穩。託宿意淸新。枕上三峯列。階前一水循。江山無定主。風月屬閒人。安得忘機子。游居老此瀕。</text>
<title>舟行口號</title>,<text>形骸枯木鬢蒼浪。一似重陰不復陽。偶爾來尋三島勝。超然興入十洲長。雲歸浚谷朱英秀。風轉崇阿碧蕙芳。從此僊梯儻可卽。永辭人世遊無方。</text>
<title>復演前意</title>,<text>百年身世半棲遑。萬事如今髮已黃。獨有優游追絶景。非無瀟洒送餘光。搖風蕩日朝霞爛。激石飛湍暮靄涼。瓊島瑤臺看不厭。輕舟已泊赤城旁。</text>
<title>丹丘峽。呼韻得孤字。</title>,<text>崚嶒峭崿入雲孤。窈窕巖崖著眼殊。洞府幽深誠可隱。僊臺姸妙信難摹。回頭如與美人別。擧手若將松子俱。訪道何須超域外。丹丘在是卽淸都。</text>
<title>龜潭得雲字</title>,<text>玄鶴迢迢接彩雲。還瞻玉筍迥離群。高標硉兀干霄象。疊壁聯娟刺繡紋。偃柏疏松終不大。瓊花瑤草眇難分。幾年神祕漁樵路。一貌榮名與世聞。</text>
<title>淸風</title>,<text>朝辭丹峽暮淸風。一道澄江漾碧空。翩鶴異觀今已失。爛柯僊想古人同。可憐擊汰乘流去。安得移家向此中。最是龜峯玉筍秀。眷言回顧歎神功。</text>
<title>淸風 其二</title>,<text>輕棹虛舟泛若僊。短簫橫笛弄晴天。十年尊酒靑春後。萬里滄波白髮前。眼及花灘添醉纈。襟當風穴罷昏眠。從來樂極還多感。却望西暉一愴然。</text>
<title>論龜島二潭</title>,<text>龜潭之偉島潭奇。較量其中各有宜。水勢灣環翻在島。山容刻畫反多龜。石門偉不居龜後。玉筍奇何讓島爲。我蔽一言稱兩絶。雌黃君莫學人斯。</text>
<title>別淸風寒碧樓。次板上韻。</title>,<text>若無僊骨法。安得此江樓。靜聽玉宇籟。平臨銀浦流。魂淸夢不著。足往心猶留。會發秋風興。還來卜一丘。</text>
<title>菊秋。上漢舟。</title>,<text>發棹東湖興已翩。長風嫋嫋送歸船。彌襟爽氣和天淨。滿目秋光著岸鮮。靜看鳶魚思入妙。闊呑雲夢意無邊。瓊潭物色知應好。須及淸霜賞晩姸。</text>
<title>菊秋。上漢舟。 其二</title>,<text>一帆秋色泝波輕。千里江山入眼明。赤葉巧粧蒼壁列。靑霞偏惹白雲橫。何如會稽秋冬際。便覺吳興日月淸。安得風流王子輩。聯翩好與作閑行。</text>
<title>檣影</title>,<text>軻峨迎大席。嶢兀見高標。始逐晴波偃。俄隨駭浪驕。蜿如陰鼉作。攫若老龍跳。咫尺愁雷雨。訇豗上九霄。</text>
<title>浪花</title>,<text>曉架看成纈。晴暉倒作渦。非春吹野馬。不雨掣金蛇。銀永初翻鼎。鮫珠更轉荷。怳疑夔罔兩。騁幻倚山阿。</text>
<title>中江口占</title>,<text>棹舟終日碧江分。俯仰天淵一色雲。皜皜秋陽不可尙。若爲持此奉吾君。</text>
<title>幾望賞龜潭</title>,<text>汀洲日落旁巖隈。列岫依然靑眼回。笑倚江罍迎素月。詩情酒興兩相催。</text>
<title>幾望賞龜潭 其二</title>,<text>參差桂影轉危峯。窈窕潭心見古松。入夜山風吹浪起。却疑幽壑舞虯龍。</text>
<title>龍湫</title>,<text>十丈蒼厓一掬湫。寒光玉色炯涵秋。婓棲半世吾焉託。羨爾潛藏窟宅幽。</text>
<title>旣望遊島潭</title>,<text>赤葉斑斕粧碧山。黃楊翠柏巧相間。層顚別有巢居子。百丈翩僊意自閒。</text>
<title>旣望遊島潭 其二</title>,<text>玉作江流金作山。依然物色別人間。三峯偃蹇如相對。一棹相將盡日閒。</text>
<title>和吉甫韻 甲申</title>,<text>楚澤狂歌笑接輿。魯庭詩禮是階除。乾坤自古無窮事。言意當年不盡書。道妙只看幾動處。善端先具厥生初。箇中安宅寬天下。何限人生曠不居。</text>
<title>和吉甫韻 甲申 其二</title>,<text>丘壑襟期尙幼輿。是非憂喜兩消除。山林不讓銘鍾鼎。博塞何殊挾筴書。蹩躠風塵非我志。歸來江海復吾初。樹樗如許曠埌野。終日無爲樂自居。</text>
<title>贈別金季任</title>,<text>世事何須說。吾生苦不辰。萍逢還此別。俱是倦遊人。</text>
<title>草浦口號</title>,<text>向來天道是耶非。白石空歌短布衣。春盡江南看草長。風顚陌上惜花飛。猶傷虜箭傳靑海。況復妖星彗紫微。眼眯黃塵穹壤易。幽疵不見國家肥。</text>
<title>次李上庠有相韻</title>,<text>一會慨無期。重逢忻有時。披襟論舊義。揩眼賞新詩。霜露秋多感。洋峨世少知。自然今日涕。長結古人思。</text>
<title>述杜韻。寄兩季。</title>,<text>歲暮關山雪正深。病餘行李耐寒侵。綺牕來日生春色。旅館殘燈見客心。脈脈已孤靑眼對。沈沈誰共白頭吟。看雲盡日還無寐。亂思回腸自不禁。</text>
<title>贈趙希溫</title>,<text>數間惟破屋。茅覆枳爲籬。仲蔚蓬蒿裏。袁安高臥時。</text>
<title>酬朴德一</title>,<text>吾友寧馨朴德一。世間大小無餘兒。安貧不作利中計。感興能吟康節詩。</text>
<title>贈恩城宰徐汝暢 亨履○乙酉</title>,<text>沈沈淸夜語津津。細酌燈前滿意春。夥爾相迎靑眼舊。哂他交態白頭新。平生志在雲中鵠。晩節心期雪裏筠。借問世間夸毗子。何如江上釣魚人。</text>
<title>途中口號 丙戌</title>,<text>非關身世誤儒冠。自是吾生賦命艱。鵠擧奚爲千里遠。鷦巢不過一枝安。盈懷風月無人識。滿目雲山得意看。爲愛幽香生谷底。臨風造次駐征鞍。</text>
<title>遊鴻山無量寺。次梅月堂韻。</title>,<text>尋眞不計馬蹄遙。無限雲山客意飄。亂石危橋窮雪壑。岑樓阿閣揖淸標。馨香暗暗聞梅曉。精爽依依見月宵。自笑十年空嘯傲。儒巾頭上也應燒。</text>
<title>遊鴻山無量寺。次梅月堂韻。 其2</title>,<text>玄端制度象圓方。粹色英眸儼竹房。好手秪今難寫處。梅魂月魄共悠揚。</text>
<title>酬兪武仲遠寄韻</title>,<text>平生舒卷不隨時。此日蹇連詎自悲。已說操心危卽達。覆聞定性忍能知。孤松臥壑晩方蔚。衆鳥集柯何所規。爲報高明休隕穫。惟將古道敏求思。</text>
<title>酬兪武仲遠寄韻 其二</title>,<text>十年多難許長隨。萬里別離悲莫悲。白首靑春那更說。高山流水孰令知。心收汗馬人無競。氣得純陽鬼不規。無妄未禳終有喜。卲翁之易合深思。</text>
<title>丙戌二月。行宗會于丙舍。仍發京行。</title>,<text>去魯吾行恨不遲。堂萱池草感春時。長亭冉冉孤征遠。短髮蕭蕭兩耳垂。靜處信知三樂竝。冥行虛負百年期。風花雪月閑康節。南北東西老仲尼。</text>
<title>僦居挹白堂</title>,<text>玆地常稱陳御史。少來曾見一間祠。誰敎鍊石開新榭。已報雕墻落故池。霜重楓厓餘夕照。雪殘松嶺漏晨曦。可憐夸者方嗔日。肯許閒人寄暫時。</text>
<title>僦居挹白堂 其2</title>,<text>挹靑生白一堂空。小洞回巖咫步中。獨寐寤言朝復夕。從敎山下雨兼風。</text>
<title>僦居挹白堂 其3</title>,<text>萬松環擁自靑蒼。怪石丹楓巧點粧。靜對孱顏無一事。箇中朝暮敵年長。</text>
<title>僦居挹白堂 其4</title>,<text>南岳開心結小窠。高臨京邑大千家。九衢車馬還無數。寂聽蠅營看蟻磨。</text>
<title>坡山呈內兄</title>,<text>落日泥塗促去鞭。坡岑入望興悠然。依俙指點童時所。惟有寒流不改前。</text>
<title>送趙希溫出宰金堤</title>,<text>送君今日莫須愁。適意秋風我不留。三徑久荒童土曲。扁舟已具石江頭。孤松老竹平生趣。朗月晴波萬古流。東閣閑時應有思。幾回書札到滄洲。</text>
<title>題睡雁障子。贈滄江道人。</title>,<text>不比鵁鶄戲晩洲。寧愁鵰鶚候高秋。衡陽最是攸居地。穩作雲中夢裏謀。</text>
<title>送朴尙之 遾 按關西</title>,<text>照地腰金正妙年。高牙茸纛識豪賢。非關棠茇吟僊界。要使威名重塞堧。憂國未應耽麴糱。禔身寧復顧嬋姸。果然擺却兩般事。游刃方能萬擧全。</text>
<title>白江李相謫南時。贈別。</title>,<text>淸名當世陸忠州。直道平生韓伯休。勇退辭榮還見縶。獨行無黨却罹尤。重雲渺渺脩門隔。漲海茫茫孤島浮。只願放回期在卽。白江秋月共僊舟。</text>
<title>白江李相謫南時。贈別。 其二</title>,<text>明心皎潔恥尊秦。經德堅貞豈顧身。萬里南溟訝造次。三霜北窖備艱辛。何嘗戚色形當日。只是歡顏見此辰。始覺平生君子守。片時危難不緇磷。</text>
<title>送兪武仲之任務安</title>,<text>章甫殊非適越資。驊騮豈是服鹽車。誰憐逸氣騰千里。莫辨淸文煥六虛。滄海月明珠便復。斗牛光動劍應噓。嗟君江樹情何極。會待秋鴻數寄書。</text>
<title>翰山迷路歎 二首</title>,<text>我行及飛鴻。事與遵渚別。阿姪冠於斯。兄弟儼成列。罔兩有待影。輒復淹一日。詰朝乘馬馳。飄若驚鳧決。夜來雨幾許。潢潦亂蕩潏。白馬變爲驪。靑泥何汩汩。有峙信名荒。陰森厭盤屈。寄宿一家村。摧藏空抱膝。却憶無量寺。乃在山之岊。淸寒夙所慕。中有丈白室。慨余不得過。回首心如渴。會待霜葉爛。還來候梅月。</text>
<title>翰山迷路歎 二首 其二</title>,<text>客心何擾擾。鷄攪理行役。靡靡指長途。晨光恨微黑。厲風吹不濟。衆竅喧山木。春序載栗烈。唉咍氣欲塞。至寒中入肌。次骨驚惻惻。一夜還見氷。塗泥變鐵壁。雲驥等款段。駸駸澾卷跼。追風莫可試。平路澁如棘。班鞍擧體僵。攬轡十指直。竟日行數里。白日忽西匿。吾生久潦倒。到此何嘆息。</text>
<title>送朴輔德德一之燕</title>,<text>驪駒悽惻僕夫愁。歲暮臨岐增我憂。城壓黑雲遼塞闊。箭傳靑海薊門幽。卽今天下兵戈滿。從古吾東禮義優。自笑贈行無長物。惟將不拜望君侯。</text>
<title>戲贈朴德一</title>,<text>渭北江南怨幾春。白頭靑眼故情新。君看桃李爭姸媚。何似孤松臥澗瀕。</text>
<title>送閔判書 聖徽 赴燕四十韻</title>,<text>幽都之說欲從初。素髮衝冠憤未攄。良士具違胡得爾。閹人專用果何如。瓊宮寵樂心膠園。玉帳冤號氣慘沮。失道分明移大盜。開門容易納凶渠。寧論寓縣生蒲杞。無那黃圖擁拂廬。牙揭上陽干紫極。馬塡伊洛亂黃淤。一戎社稷今如許。百世宗禋遽忽諸。安得夷吾收我髮。慨微神禹分其魚。忠良不復能存楚。蛇豕何由得放菹。從古吾東稱禮義。至今遺俗誦詩書。向來戎疾殆難殄。遽見陰疑竟敗疽。萬事當年嗟已矣。訏謨此日問何居。但將恭敬輸兼幣。惟殫精誠漕重糈。已說堅貞非善道。方聞順適是良諝。由來行李紛如織。要得周才患有紓。夫子精明金玉相。平生節氣險夷舒。威容秋隼騰西岳。胸次明星燦太虛。仲叔固窮忘在壑。子騫移孝享離疏。他年舟楫凌鯨海。不爲俎刀媚象胥。視履尙書聲合沓。茇棠方岳化敷與。兼資文武今周尹。勵志忠勤古衛蘧。睿算通朝斯簡拔。嚴程萬里肯躕躇。獰飆朔野人蕭瑟。亂雪氷河馬趑趄。石砮秪今驚海岱。珣玕何處奠醫閭。精通壯蹟應留石。餓顯淸風尙起予。下國深羞無日洗。中原旺氣幾時噓。安知天意還傾否。莫謂春王遂可祛。光武何嘗仍尺地。少康元有一成畬。欲枝魯劍誰能任。將贈秦鞭孰可茹。燕市酣歌悲舊俠。金臺回首愴遺墟。自憐賤子心徒在。堪笑窮途鬢已疏。蕪語詎能摸此志。妄徵還復忌人狙。岑岑永夜沈斯疾。黯黯西郊阻我釃。神理固應扶豈弟。客行何苦歎崎㠊。去隨白草風沙亂。歸及靑陽日月除。明辨富公還用錫。嫺辭劉子必延譽。巖廊正合登平仲。丘壑端宜置幼輿。借問煙霞攀桂樹。何如佩玉曳華裾。高車駟馬憂無大。好水名山樂有餘。明月扁舟遙爲待。角巾他日儻歸歟。</text>
<title>八月旣望。涵碧亭前湖泛舟。口號。</title>,<text>翠作長屛錦作波。明湖十里得天多。秋風嫋嫋吹霜鬢。對酒當歌奈樂何。</text>
<title>八月旣望。涵碧亭前湖泛舟。口號。 其二</title>,<text>斷石長流涵碧波。白雲紅樹夕陽多。幽人已去亭空在。奈此山光水色何。</text>
<title>辛卯十月。宗會于丙舍。以花發多風雨。人生足別離。分韻賦詩。余在京不得與焉。追和以寄。</title>,<text>主雲山水竹。題雪月風花。君看閑靜地。固合著吾家。況此尼爲邦。明徵聖所發。鷄嶽象岱宗。馬江如泗達。魯望在這裏。龜蒙不足多。枝岡接其西。防墓夫如何。肇自重光日。若堂依古風。爾來百年所。爭道美在中。或看停竹梧。時見隱霧雨。爽惟貽厥孫。須知自乃祖。永言孝思則。敦約合宗人。夙夜戒無忝。要須各敬身。積善有餘馨。仍雲衮衮生。得尹成宅相。更覺徵里名。余素志丘壑。風波一濡足。終日走逡逡。顚冥迷託宿。回首望故園。黯黯傷久別。遙知丙舍會。酒賦酣佳節。見說心便馳。不招魂已離。默坐三更雨。聊和五字詩。</text>
<title>壬辰二月。宗會後村。而余在京不與。却寄一絶。</title>,<text>故園花樹憶團圓。見月徘徊白日眠。當此時情不可耐。拂衣何待歸來篇。</text>
<title>別弟汝望 文擧 萊州之行。次吉甫兪武仲韻。</title>,<text>難仕平生喜逃空。此行何事極天東。人情險似瞿塘路。身世元同羿彀中。見說乘流如泛梗。從知薄宦等飛蓬。要須心地收功大。此道由來出處同。</text>
<title>別弟汝望 文擧 萊州之行。次吉甫兪武仲韻。 其二</title>,<text>九死餘生爾我隨。窮途飮啄迭嗟悲。一朝之患還無妄。萬事而今不可知。已覺長沙論倚伏。期將小宛作箴規。臨淵集木溫溫味。日月斯征勖所思。</text>
<title>步吉甫用香山韻</title>,<text>嘗聞四海譬礧空。況復三韓偏小東。稊米藐身生也後。高天大地混然中。少來望道還多泥。老去觀心尙有蓬。其奈智愚終不易。休言堯舜與人同。</text>
<title>簡兪武仲</title>,<text>浮生著處乃吾廬。北海南荒亦可居。福地致身天所餉。子規山月草堂虛。</text>
<title>次李子和 時楳</title>,<text>不取長昏飮。非關二月梅。東君多意緖。大道在三杯。</text>
<title>送李子範 時楷 編配自東移西</title>,<text>圖南風退棍投西。苦海迷津路更棲。聽說楚齊均失得。須知萬事等筌蹄。</text>
<title>寄謝玄溪</title>,<text>來如流水去如雲。回首東城不見君。一夜離懷偏作惡。孤鴻何處更呼群。</text>
<title>用近民堂韻。贈壺山宰權浩然。聖源○時宰宜寧。</title>,<text>壺山高枕氣堂堂。雁䳱成行水滿塘。有政能平寧坐乘。斯民可近豈安牀。往時薄俗知齊變。來暮新謠卽漢良。形役獨悲身計拙。強扶衰疾欲何鄕。</text>
<title>用近民堂韻。贈壺山宰權浩然。聖源○時宰宜寧。 其二</title>,<text>兩楹高出數椽堂。一鑑前開半畝塘。靑眼回來仍動酌。白頭簪處却聯牀。衰年映綬憐吾遠。永夜彈棋奈此良。安得對君壺裏月。兀然無事醉爲鄕。</text>
<title>獒樹途中</title>,<text>觸物無非感我心。自然於此血盈襟。山門萬里松聲迥。水面千秋月色沈。發發高風欺老樹。霏霏急雪沒孤岑。無端寒日忽西匿。況復頑雲窮北陰。</text>
<title>女垣峙上</title>,<text>回車豈忍復東征。萬事如今一愴情。風急樹心寧自靜。日沈山色漫交橫。重茵列鼎元非志。五馬雙旗豈足榮。明發有懷終不寐。回頭空望白雲生。</text>
<title>山陰換鵝亭。呼韻。</title>,<text>自笑平生心計違。強扶衰疾欲何歸。山陰雪月堪乘興。嫋嫋輕風動客衣。</text>
<title>縣齋書懷</title>,<text>山名闍崛水黔丁。偃蹇南峯當戶橫。蔌蔌黃茅縈亂棘。蕭蕭白屋隱崩城。簿書堆案心長苦。辭說盈庭耳豈淸。盡日書空作怪事。申朝不寐惹歸情。</text>
<title>酬星山宰權士和 諿</title>,<text>長憶山阿桂樹叢。至今塵土任途窮。平生自恨知音少。一病猶憐與子同。所貴此心收汗馬。非關他目送飛鴻。去來何必期彭澤。豐樂應須學醉翁。</text>
<title>酬星山宰權士和 諿 其二</title>,<text>日覺埤敦政有叢。信知癡獃事難窮。鷹鸇志或籠張趙。盧馬詩閑較異同。偶爾童恢馴兩虎。徒然虞國舞雙鴻。成虧從古聞昭氏。失得分明見塞翁。</text>
<title>次封丘縣韻。酬贈諸君。</title>,<text>迂愚懶拙而朴野。其作人有如此者。思存聖賢黃巷中。分甘蓬蒿白屋下。踽踽初有所不爲。嘐嘐終無進取期。暮齒如何映黑綬。秋風憭慄竊獨悲。功名事業屬之子。潦倒龍鍾余到此。安得脫屣離垢氛。振衣濯足美山水。故園西望路悠哉。日夜夢魂空復回。浩蕩扁舟同載月。相親更有白鷗來。</text>
<title>酬權士和人日見寄韻 癸巳</title>,<text>四序推遷陰復陽。三儀懸斡爲誰忙。交加雪月斯須色。歷亂風花頃刻香。時雨濛濛愁遠樹。春醪拍拍悵虛堂。夢回池草空搔首。賦罷停雲一斷腸。</text>
<title>泛鼎津</title>,<text>春江共客舟。汎汎逐沙鷗。浩蕩難馴意。煙波萬里流。相對泛虛舟。忘機同海鷗。隨風無所繫。來去任中流。</text>
<title>次客館韻</title>,<text>春歸雁盡旅情新。海月江雲愁殺人。北去雙鳧拚似舄。東來獨鶴翅如輪。難將魯酒洗胸次。斗覺秋蓬滿鬢唇。旋顧平生何事業。可憐匀賦不全貧。</text>
<title>癸巳二月。宗會于丙舍。余在宜春。追步期字以寄。</title>,<text>迢迢燕雁隔。渺渺雲龍期。魯北陽生日。江南草長時。一堂歡會合。千里恨分離。折得新梅好。無因寄所思。</text>
<title>八月。宗會于後村。余自宜春來同。</title>,<text>樽有新醪菊有花。兀然高枕卽吾家。披襟悅此情親話。吹帽從他鬢髮華。</text>
<title>病裏書懷</title>,<text>居然濩落楚江濆。一疾淹沈萬慮紛。雲外故山歸鳥倦。眼中親友曉星分。漁樵留與挐舟語。沮溺相期植杖耘。頭白如何翻作吏。漫持文墨費朝曛。</text>
<title>病裏書懷 其二</title>,<text>案上簿書無日虛。鑑中鬢髮白紛如。三廚古帖生蛛網。一部前經落蠹魚。視隔縰縭難細讀。顫疏鉛槧怯楷書。頹然坐久成何事。只合歸來得遂初。</text>
<title>鼎巖用他韻</title>,<text>玄壁千尋象鼎嶒。碧江一帶凝泓澄。初看雪嶺杉松秀。更賞雲崖躑躅層。載月扁舟猶可泛。凌風高閣已難凭。淸遊無處尋僊蹟。勝景徒然屬野僧。</text>
<title>酬姜處士 澔</title>,<text>梁楚之間得此聲。慈良孝友是平生。施身不願他人繡。立壁惟傳舊物靑。皮裏春秋知了了。世間名利哂營營。引年自有昌陽術。瞽俗還訾進豕苓。</text>
<title>酬權處士亨吉 克履</title>,<text>玉人瓊屑粲霏霏。履坦方知義勝肥。奕世龍攄寧好遯。逢時蚖肆戒雄飛。九重淵裏還投足。千仞岡頭可振衣。靜得風花權自在。閒將水竹護山扉。</text>
<title>悼亡友</title>,<text>風卷秋空有斷雲。夢回樑月尙疑君。艮岑冥漠夥川咽。靜寄東軒數雁群。</text>
<title>丙舍長枕寫懷</title>,<text>發興秋風返舊居。滄洲覺與宦情疏。山前最愛歸巢鳥。水北偏憐上釣魚。悅耳無如親戚話。消憂恰有聖賢書。浮生此外知何慕。萬事人間摠是虛。</text>
<title>臨別。得君字。示吉甫。</title>,<text>小官無術致吾君。良士翻嫌在必聞。頭白獨悲千里役。眼靑俄喜半山分。離騷厭見江南月。怡悅偏憐嶺上雲。歎息人靈無可比。還應鳥獸與同群。</text>
<title>疊前韻。簡伯奮，吉甫。</title>,<text>篤實高明似兩君。今人難見古人聞。硏窮六藝精深處。領略三才大小分。可歎當年無得意。應知後世有楊雲。五章祥鳳何增擊。僊鶴霜毛迥出群。</text>
<title>和伯奮 二絶</title>,<text>世事劇如雲。人生足離別。相將無限情。脈脈看秋月。</text>
<title>和伯奮 二絶 其二</title>,<text>客程苦有期。曷以永今夕。江南佳可遊。願及春草碧。</text>
<title>溪橋藉草別諸君</title>,<text>諸君遊鳳壑。獨客旁孤雲。落日萬山裏。秋風吹白紛。</text>
<title>六十峙</title>,<text>曙色蒼蒼嵐氣流。崎嶇六十思悠悠。屯雲釀雨千峯暗。落葉驚風萬木秋。</text>
<title>月淵</title>,<text>寒雨蕭蕭落葉紛。至今潭底映閒雲。巖間舊字森如戟。好事風流尙憶君。</text>
<title>題新構。贈良宰李夏卿。</title>,<text>山陰縣裏換鵝亭。高閣凌虛認寫經。道士難逢今逸少。白雲空繞舊黃庭。漣漪鑑水無涯綠。宛轉稽山未了靑。盡日凭欄看不厭。行驂臨發故留停。</text>
<title>用蘭亭字。再贈。</title>,<text>俯仰於斯品類咸。怏然坐得會稽陰。崇山峻嶺因脩竹。激石淸流又茂林。觴詠敍情何異昔。死生興感亦猶今。世間無與幽懷暢。會待春風更一臨。</text>
<title>簡朴仲久 長遠 曲江謫居</title>,<text>南來行色問如何。薄譴須臾詎足嗟。榮達必先行拂亂。沍寒之後卽陽和。心追賢聖規模大。道在詩書趣味多。他日致君須是學。莫將時月等閒過。</text>
<title>簡海西伯李子高</title>,<text>懷抱須君得好開。紛然餘子眼中埃。東江苦憶僊舟泛。西海還瞻漢節回。八表同昏空攬涕。三秋別恨獨含杯。盈巾短髮從如雪。隱几初心已著灰。</text>
<title>再簡曲江。用前韻。甲午</title>,<text>謫居消息復如何。努力加飧莫怨嗟。虐雪漫空驚歲暮。嚴霜負草損春和。焉知嶺海爲吾福。更念江潭餉我多。萬事秪今寧滯芥。浮雲一點太虛過。</text>
<title>扦梅</title>,<text>當簷一樹幾回巡。爲愛疏枝笑向人。東閣移時嗟苦晩。任敎門柳欲爭春。</text>
<title>揷梅</title>,<text>折得靑條貯玉壺。漸看蓓蕾吐明珠。嫣然雪裏回春色。恰有淸香滿座隅。</text>
<title>與趙士達 逢源 泛鼎江</title>,<text>一棹相將倚鼎津。晴沙煙浪客愁新。暮春三月王孫草。千里思歸未歸人。</text>
<title>偃竹問答</title>,<text>何事猗猗老此君。長時傴僂向公門。一生氣節都消盡。三徑猶憐松菊存。</text>
<title>偃竹問答 其二</title>,<text>爲報棲棲老使君。白頭何事出衡門。長腰却向小兒折。誰識其中不屈存。</text>
<title>思理院口號</title>,<text>此生無復和南薰。回首蒼梧但暮雲。蹩躠風塵何所事。乘桴期與海鷗群。</text>
<title>簡愁州趙使君胤之 錫胤○時趙公貶鍾城。</title>,<text>謙謙君子遯之時。獨復咸臨兩作離。亨險維心從習坎。利艱貞志用明夷。災生無妄禳奚得。信在中孚吉自隨。畢竟行藏要合義。須將羲易細推思。</text>
<title>簡愁州趙使君胤之 錫胤○時趙公貶鍾城。 其二</title>,<text>主張捭闔認爲誰。萬事人間摠不知。纔見淸文敷玉陛。還聞紫綬映金陴。重雲翳日脩門隔。疊嶺磨天漢月虧。安得大明開碧落。昭回千里照無私。</text>
<title>到合江</title>,<text>飄然一棹下南津。爲向龍華訪隱淪。後夜月沈篷底睡。輕舟已泊大江瀕。</text>
<title>竹閣</title>,<text>縛篠編蕉架小亭。蕭然一榻占空庭。長時几席披雲霧。永夜琴樽帶月星。斷續泉音琤似佩。周遭山色錦爲屛。箇中淸意人知少。欲向江潭問獨醒。</text>
<title>和贈三嘉宰黃台老 俊耇</title>,<text>愁爲薄宦海南隅。喜得芳隣天下無。雪逕招尋追勝踐。華堂邂逅卽良圖。忘形結友君辭陸。序齒稱尊我愧盧。靑眼白頭情不極。世間誰復顧窮途。</text>
<title>漱玉樓用兪武仲韻</title>,<text>四圍雲嶂錦粧樓。一帶晴川玉噴流。已喜蟄龍存遠計。更憐陽雁有粱謀。凭欄直欲凌霄去。拄笏還如出世遊。自笑天涯長蹩躠。羨他僊尉此淹留。</text>
<title>次鐵城崔使君應天韻</title>,<text>帶甲彌寰焉用文。治兵此日意何勤。初看雲鳥開三陣。便覺風霆震一軍。見敵塡然千騎合。聞金欻爾兩儀分。若將此手移天下。九伐方張四海欣。</text>
<title>靑松寺</title>,<text>崇朝泛洛東。薄暮上靑松。寺入脩篁裏。樓高積翠中。月生知浪靜。雲起失山容。更僕良宵話。蕭森萬籟空。</text>
<title>紅流洞。用孤雲韻。</title>,<text>千重峭壁立攢巒。萬壑崩湍出世間。往事至今隨水盡。閑雲無語鎖空山。</text>
<title>紅流洞。用孤雲韻。 其二</title>,<text>石作懸崖鐵作巒。爭流碧玉錦屛間。孤雲舊字今猶在。悵望千秋倚暮山。</text>
<title>戲題三勒軸。用鄭君平 斗卿 韻。</title>,<text>遮莫談空色。非關證有無。試看他象罔。能自得玄珠。</text>
<title>過龍巖書院</title>,<text>山天瞻仰得遺祠。敬義分明是夾持。幽坦路蹊誰復識。靜虛堂室孰能窺。川源洞澈遺塵累。岳麓重遮與世離。若使門前無惡木。龍巖物色轉淸奇。</text>
<title>賦歸 乙未</title>,<text>朝將銅竹屬之官。夕把琴書返故山。快若驚鳧晨自擧。倦同棲鳥暮知還。隴雲入望多怡悅。關雪彌前失險艱。默數宜陽淹日月。陶公逸躅邈難攀。</text>
<title>歸田</title>,<text>十年塵土一浮丘。黃綬歸來白盡頭。指取利名非喩馬。應知身世是呼牛。有道卑微爲可恥。無才薦達最堪憂。東皐物色還依舊。隨意耘耔樂未休。</text>
<title>金山寺 丙申○時宰金溝</title>,<text>興入秋山步屧輕。客心幽事喜雙淸。空壇坐惜頹陽匿。陰壑俄憐爽籟生。月轉霜林迷錦色。風回雲碓雜環聲。一杯相屬二三子。何似醉翁同樂情。</text>
<title>次擊壤中秋月韻。寄兪武仲。</title>,<text>萬事邇來付一吟。百齡身世屬重陰。冥茫不見鬼神德。壹鬱誰知天地心。伸屈夜朝機自遠。平陂往復理何深。堪嗟短景如駒隙。安得長年閱古今。</text>
<title>次伯奮夢樂堂 縣齋名 詩韻</title>,<text>聞千則役萬則僕。視後猶今亦猶昔。小大強弱道有無。冬夏陰陽各一極。總總萬物變化蟺。最靈吾人其秀得。少年聞道愧無成。旋顧平生痛自刻。黃冠自可老鄕園。黑綬如何又南國。嗟我之生本柔兆。甲子一周逢作噩。不仁知又無禮義。到此徒然恥人役。傴僂詎是智若愚。𪚥𪚥無分命與力。頭角長垂腰已折。辱人賤行莫我若。倀倀不耐這中苦。栩栩還耽夢裏樂。夢裏樂事難具論。不換人間萬鍾祿。天君泰然位靈臺。飛躍魚鳥伏麀鹿。日月聯璧玉燭調。茅茨無爲土階寂。頑苗自格干羽舞。率普誰爭七里郭。覆盂之安在四維。縈帶非關守如墨。天地得一以淸寧。江海悠悠長百谷。黃童白叟爛街衢。競誦太平王者迹。鼓腹而嬉擊壤歌。家家自給人人足。步趣三五煕煕如。俱登春臺各適適。俄驚剝啄鷄更攪。樂夢未終蘧然覺。覺來身世只依舊。恁地行藏觀大易。咸其自取怒者誰。爽氣今朝在西嶽。聊持齊物誦萬過。却詠歸來辭一曲。遙憐故園松菊存。可笑隨風偃庭竹。永夜虛堂坐申朝。亭亭曙色牕東白。</text>
<title>次伯奮夢樂堂 縣齋名 詩韻 附原韻 伯奮</title>,<text>周之尹氏夢爲僕。啽囈呻呼苦通昔。夢中却羨老役夫。反自爲君樂無極。從知勞逸相翻覆。欲兼夢覺那可得。人生動靜一日內。晝宵平分五十刻。其眞其夢何足論。以夢爲眞西海國。晝之所事夜所夢。六夢何須分正噩。縣齋夢樂未可知。使君能不爲形役。治人食人固不同。或勞其心或勞力。勞力猶能心自如。勞心安得心自若。與接爲構日以鬪。何由得夢閒閒樂。吾兄之夢自閒閒。乃知胸中無爵祿。南山白石無知音。富貴功名等蕉鹿。牛刀割鷄自恢恢。衙罷琴書日幽寂。天邊白雲動逸興。日暮靑岑繞縣郭。虛堂客散一事無。岸巾吟詩仍醉墨。誰言縣門臨大道。翛然宛在深山谷。始識心閒夢亦閒。煙霞眞趣塵埃迹。隨遇而安不外慕。知足之足常自足。古人所以隱於吏。混世含光聊自適。百年如寄官如夢。不知何人是先覺。莊周蝴蝶一枕上。栩栩蘧蘧紛變易。得意何必在林皐。夢裏高歌望崇嶽。淵明莫賦歸去來。彭澤何異潯陽曲。況復梅花牕外開。更有淸風動林竹。相思一夜夢忽飛。東閣淸樽山月白。</text>
<title>再入金山。會信如師有四客從焉。</title>,<text>客中時月覺如流。鏡裏居然雪滿頭。朱墨窮年違素往。輕籃半日辦眞遊。盱衡浩劫金身殿。瑩骨淸風白雪樓。旣有諸賢同此樂。還逢大士散幽愁。</text>
<title>同吉甫入開桐。登鳳頭。</title>,<text>縣中偸暇訪開桐。向晩相携上碧峯。千里海山霞鶩外。一方村郭水雲中。魂迷故國堪搔首。目極南維許盪胸。小魯秪今知聖志。乘桴安得駕長風。</text>
<title>題石森詩軸</title>,<text>誰云爾未學。吾必謂之文。已得詩成軸。還應思不群。心期秋水月。蹤迹太虛雲。邂逅談空色。淹遲至夕曛。</text>
<title>酬兪武仲 三絶○丁酉</title>,<text>嶺外顚冥久。江南歲月深。從來三語掾。不數四知金。</text>
<title>酬兪武仲 三絶○丁酉 其二</title>,<text>夏至鶯花爛。春歸草木深。良朋久悠邈。一字重南金。</text>
<title>酬兪武仲 三絶○丁酉 其三</title>,<text>世路知音少。幽棲託契深。相忘在道德。不必喩蘭金。</text>
<title>恩津蓮亭</title>,<text>小亭瀟灑狎池塘。萬柄芙蕖百步香。蕩日搖風携滿袖。客來當午喜淸涼。</text>
<title>內藏寺</title>,<text>投暝山蹊犖确行。依微林壑迭將迎。遊人自是探佳景。山鳥溪魚莫浪驚。</text>
<title>內藏寺 其二</title>,<text>輕籃催著上方東。度水穿雲興不窮。昨夜淸霜添一令。萬林楓葉十分紅。</text>
<title>次贈趙希溫 二絶</title>,<text>迹滯楚雲白。魂迷秦樹綠。親友久離居。音徽抵金玉。</text>
<title>次贈趙希溫 二絶 其二</title>,<text>和璧聞千里。相思月滿川。無人識溫潤。暖日自生煙。</text>
<title>赤城院。用板上韻。</title>,<text>宛轉江流去若空。岧嶢山勢出雲中。客行終夕迷歸路。疑入天台訪葛翁。</text>
<title>江西寺 己亥</title>,<text>平生志欲臥江湖。半世風塵迹久孤。偶爾挐舟遊淨界。怳然離俗躡淸都。波分西北潮聲亂。海薄東南地勢無。安得筆如山斗健。團辭却遣命騷奴。</text>
<title>靈隱。次使君韻。</title>,<text>昔聞靈隱大江頭。今見龍宮在上游。潮捲碧瀾歸極浦。寺分甘露隔長洲。高枕却忘千里道。盍簪還喜十旬休。滿樓桂影參差是。贏得當年物色留。</text>
<title>贈江西僧六行</title>,<text>浮屠之勝在行脚。偶往六通無摘璧。咄爾胡爲守一岡。跂奔飮啄同禽鹿。</text>
<title>贈江西僧六行 其二</title>,<text>東勝神山天下名。爭思一見祝三生。自家這裏寧藏六。飛錫明朝便可行。</text>
<title>贈靈信</title>,<text>門帶江潮樓壓海。昔聞靈隱今如何。翻思桂子天香語。信是堂頭老宿麽。</text>
<title>別弟汝任 商擧</title>,<text>濡滯江西厪十旬。別離情意却凄酸。光亭回首看雲起。一水盈盈漾碧瀾。</text>
<title>次寄兪武仲。兼示吉甫。</title>,<text>淸坐相看意未闌。別來還復怨天端。雲林自古都無事。塵土如今儘少歡。皜皜莫能加濁穢。汶汶誰是沐芳蘭。平生苦愛丹山操。不逐翻車但食玕。</text>
<title>水曹豹直</title>,<text>迢遙欄檻俯方塘。菡萏風携滿袖香。密雨聲連雙闕迥。晴天色惹五雲長。丹霞爽氣三淸近。翠蓋氷盤六月涼。渺爾疑超塵俗界。翩僊如入玉宸鄕。</text>
<title>于越吟 庚子○時宰寧越</title>,<text>越江山似蜀江山。日月風雲等是閒。玉壘翻移金鳳裏。花潭宛在錦障間。雙川回複疑巴字。削嶺崢嶸認劍關。遠客無愁猶逬淚。乃知雖樂不如還。</text>
<title>郡中書事。用鄭文簡 樞 韻。</title>,<text>江流北接五臺派。地勢東連太白煙。終古此間多異蹟。秪今甿俗失眞傳。</text>
<title>魯陵臚情。敬用宮字韻。</title>,<text>寒岑嵽嵲繞玄宮。哀壑杈枒適越中。捧日有臣才不薄。拄天無命痛何窮。忠精入土知爲碧。冤氣沖霄認變紅。一體端宜同祀事。千秋誰復籲宸聰。</text>
<title>次鄭西川 崑壽 韻</title>,<text>碧海桑田一變更。人間萬事摠難明。茫茫宇宙荒荒日。山自蒼蒼水自聲。</text>
<title>次吳楸灘 允謙 韻</title>,<text>強圉星霜閱幾時。至今墟墓有餘悲。往來獨愛西峯月。長帶江雲映半規。</text>
<title>次李白洲 明漢 韻</title>,<text>寢壖牢落晝陰陰。天地悠悠草木深。杜宇一聲春寂寂。山哀浦思滿幽襟。</text>
<title>淸泠浦。次兪武仲韻。紓悲。</title>,<text>惻愴當時事謬悠。纁黃攬涕立空洲。陰崖合沓水聲怨。老樹蒼茫雲氣愁。豈憶深宮擁嬪御。終悲華屋落山丘。秪今化鳥年年哭。血染寒花夜壑幽。</text>
<title>望嶽</title>,<text>北嶽岧嶢接太虛。群峯環拱衆星如。依然物色非今世。靜散翻疑邃古初。</text>
<title>望嶽 其二</title>,<text>後者如嗔前者訐。相隨似欲訴蒼穹。頑然詎識煩冤事。認是西偏有魯宮。</text>
<title>正陽山</title>,<text>正陽山在郡之東。太白西枝到此窮。不見巖厓奇絶處。隤然徒爾翳朝紅。</text>
<title>正陽山 其二</title>,<text>朝雲晻靄夕煙籠。雜樹喬林翳薈中。三國古城餘石築。向來多少枉民功。</text>
<title>刀山</title>,<text>邐迤刀山繞郡西。重回削嶺與之齊。故園魂夢飛難越。日日愁看暝樹低。</text>
<title>太華山訪興敎寺</title>,<text>太華山在郡東南。拄笏長時看翠嵐。聞說這中饒勝賞。偸閑半日試輕籃。</text>
<title>太華山訪興敎寺 其二</title>,<text>一丘禾黍冷煙沈。多少樓臺何處尋。惟有斷碑苔蘚合。夕陽無語臥山陰。</text>
<title>金鳳淵</title>,<text>襟東川是帶西川。合面前爲金鳳淵。一棹扁舟可左右。三竿落日窮洄沿。</text>
<title>僊巖與尹子明，鄭美長同舟。</title>,<text>勝日携壺共客三。小舟輕棹訪僊巖。崇山峻嶺排成障。激水淸流噴作潭。百尺江心訝虎臥。千尋嵌竇認蛟潛。從來絶景神應祕。淺俗無人賞得深。</text>
<title>立巖獨泛</title>,<text>削出三峯倚碧天。紆餘一水漾淸漣。瓊花錦石何知數。翠柏黃楊不記年。獨泛虛舟耽勝賞。怳如遺世躡眞僊。定知龜島風斯下。安得親朋共此筵。</text>
<title>濯錦亭。次韻。二首。</title>,<text>爲官何落托。適越不蘄通。未見文翁化。無聞智十風。閒愁惟拄笏。怪事但書空。獨有名山債。憧憧日攪中。</text>
<title>濯錦亭。次韻。二首。 其二</title>,<text>沓嶂千重合。雙川一道通。天低送皓月。地迥來淸風。太白僊梯邇。浮雲世事空。平生山水樂。今日在環中。</text>
<title>郡齋書懷</title>,<text>越江流遠越山長。千里相思怨一方。永日無言瞻太岳。終宵不寐託虛堂。鳴灘泠浦工抽淚。削嶺刀岑巧割腸。伏雨紛紛迷去路。停雲何處覓吾鄕。</text>
<title>東南頭</title>,<text>晩向靑郊欲散愁。輕籃忽到東南頭。夕陽無限春江意。安得相携上小舟。</text>
<title>濯錦亭。會尹子明，鄭美長，朱善餘。</title>,<text>夕風吹浪白。初月向人明。遠岫將雲暗。前灘得雨鳴。蓬累悲身世。萍逢樂友生。淸霜知夜候。嶂葉已秋聲。</text>
<title>魯陵四時吟</title>,<text>晩歲功名直魯陵。齋居身世似山僧。行春厭聽鵑聲裂。結夏翻疑道氣凝。正耐秋灘鳴夜雨。更堪寒夢伴孤燈。晦翁猶主衡南祀。小子還慙服不稱。</text>
<title>僊妃杖。用退陶先生韻。</title>,<text>赤憎西竺鑿空門。冥府諸天摠不根。莫道慧神能及物。自家先已割慈恩。</text>
<title>藏靈谷龍湫禱雨</title>,<text>不顧癃疲靡愛牲。敬將晨事竭吾誠。凄風爽氣還依舊。回首東方赫日明。</text>
<title>喜雨。次道伯李子高韻。</title>,<text>徂夏恒暘若。鮮民久死生。今朝時雨沛。品物覺咸亨。冉冉泉源達。欣欣卉木榮。黍苗還厭驛。麥穗已房盈。佇喜三農遂。應知百穀成。謳謠騰老稚。遺滯及嫠惸。宵旰聞深軫。焦勞見至誠。三推懷舜志。六責挾湯情。豈獨滂千里。行當鑄太平。群黎幷受福。儘是吾王明。</text>
<title>送李子高及瓜還朝</title>,<text>識子孩童較一年。憐吾鬢髮獨皤然。東來政喜迎虛館。西去還嗟卽別筵。歲暮時危同忽忽。窮愁末疾更綿綿。懸知後會無期處。莫道長安近日邊。</text>
<title>送李子高及瓜還朝 其二</title>,<text>臨岐遮莫浪凄酸。把酒高吟強自寬。已覺升沈元有數。從知離合亦無端。蒼蒼落日低秦樹。嫋嫋秋風入錦灣。此去泥塗宜自愛。向來行路劇多難。</text>
<title>金剛淵 壬寅</title>,<text>月精寺裏金剛淵。淸漢眞源發此垠。百道琤琮匯作宅。千回重掩鎭爲門。寶牒檢藏千載祕。僊驂超忽異方聞。淸泠濯熱他時事。淺俗煩言要默存。</text>
<title>月精社。用翠屛韻。</title>,<text>我志平生樂在山。此行休說學偸閑。靑鞋却自五臺始。踏盡金剛方解顏。</text>
<title>五臺峯</title>,<text>長嶺西蹲東滿月。象王後踞前麒麟。風罏高擁靑蓮地。最是中臺竦處尊。</text>
<title>上院贈義天上人</title>,<text>氣爽秋空高竝山。心同止水與雲閒。眞如幻寂無餘事。別有還丹可駐顏。</text>
<title>海山亭。用三日浦韻。</title>,<text>欲探楓嶽勝。先躡海山亭。夥爾眞僊窟。嫣然罨畫屛。巖巒千古白。江海一般淸。初疑六鼇背。縹緲開珠楹。更訝九垓上。依俙聞鳳聲。心蘇靈籟響。目悅彩雲明。別有七星嶼。非關三日汀。方壺休更問。卽此是蓬瀛。</text>
<title>隱僊臺。望十二瀑。</title>,<text>佛頂去登心不惬。僊臺來上興無窮。東西列壑環成障。十二飛湍宛在中。雨霽毗盧爭日月。雲歸彌勒鏖天風。還思廬嶽謫僊語。正是銀河落太空。</text>
<title>船潭</title>,<text>偃石洀陀象巨船。懸流噴薄作深淵。這中神物何時躍。枯旱前頭一沛然。</text>
<title>正陽寺。次鄭湖陰 士龍 韻。</title>,<text>御風眞歇夕陽歸。翠靄丹霞滿客衣。世人豈識此間趣。心逐閑雲無是非。</text>
<title>寶德窟。用楊蓬萊 士彥 韻。</title>,<text>絶崖玄窞入無邊。蘭若銅標出半天。日夕攀躋魂骨爽。坐令脚底生雲煙。</text>
<title>萬瀑洞。用栗谷先生韻。</title>,<text>金爲骨相玉爲顏。雪作樓臺雲作門。洞府幽深依罔象。巖巒高迥絶飛奔。火龍得雨湍逾吼。銅柱棲霞景易昏。投暝摩訶還不寐。桂林零露覺淸魂。</text>
<title>暮投圓通寺</title>,<text>石橋微路傍溪斜。轉入圓通小乘家。陰壑自然靈籟發。月臺淸影散林花。</text>
<title>少陽峙</title>,<text>輕籃躋少陽。零雨滿衣袖。長嘯五松亭。白雲飛海岫。</text>
<title>鉢淵口號</title>,<text>蓬島瓊臺小洞天。鬱陵霞氣毗盧煙。玉流靈籟淸心耳。枕石難成半日眠。</text>
<title>蓬萊島。用紫洞韻。</title>,<text>今楓岳古蓬萊。萬壑藏靈窟。千巖隱僊臺。汗漫盧敖不足與。直待松子同歸來。</text>
<title>蓬萊島。用紫洞韻。 其二</title>,<text>崔孤雲楊蓬萊。一指鑱在石。千載餘空臺。虹流鉢淵同奇古。輝映當時照後來。</text>
<title>用晦菴韻。示拯姪。</title>,<text>眞遊夙慕古人風。潦倒常懷磊磈胸。闊步毗盧今日是。眼中那復著餘峯。</text>
<title>明寂社社主懶伯</title>,<text>數間精舍一燈明。寂寞惟聞鍾梵聲。懶向慧翁論伯仲。時從諶子證無生。</text>
<title>戲贈李靜伯 弘淵 使相</title>,<text>幅巾非紗帽。龍山異洛山。使華豪氣發。忘却重儒冠。</text>
<title>僊遊潭。口號。留別水城守鄭晏叔。</title>,<text>僊潭物色十分濃。萍水故人千里逢。落日解携明鏡裏。相看奈此兩衰容。</text>
<title>淸澗亭。用板上韻。</title>,<text>小構闒焉大海上。芒乎無物堪比雙。空中自有眞樓閣。八極爲庭日月牕。</text>
<title>洛山寺。次韻。</title>,<text>宿昔懷昭曠。登玆散百憂。昂霄瞻鵠擧。徙海歎鵬游。花暗黃金界。霞明白玉樓。還思賓出日。陰翳苦難收。</text>
<title>洞山亭。次板上韻。</title>,<text>天海靑蒼不盡愁。洞山迢遞領三洲。秪今丹臼任埋沒。悵望僊蹤何處遊。</text>
<title>沙堤觀日出</title>,<text>晨霞初不辨雲山。旭日俄昇天海間。懸斡不曾停一息。纔看西匿又東還。</text>
<title>松潭書院</title>,<text>國於東勝曰三韓。三韓自古名山水。山水尤名東勝東。東關九土竝稱美。最是江陵雄且大。九土之美盡在耳。栗谷大賢生於斯。信乎人傑發異地。嶽鎭川渟旣如彼。鍾英毓秀宜若此。後墅前閭式行人。松潭蘭室參多士。維新祠廟百世尊。不替馨香千載祀。猶疑坐奠兩楹間。却似藏書重壁裏。海闊天空度量存。珠莊玉蘊襟懷是。首陽專祀亦年所。文廟腏享惟日俟。畢竟斯文天未喪。還敎絃誦傳無已。自吾道東靜退來。蓋未有盛於夫子。</text>
<title>用古韻。詠隱者。</title>,<text>嘗聞一道士。伏處嵁巖間。恒厲雪霜操。恥爲桃李顏。古琴彈夜月。淸嘯響空山。想見冥搜處。天應發久慳。</text>
<title>楓嶽紀行。次栗谷先生韻。</title>,<text>平生志在東勝觀。此日翩然理謝屐。布襪初從于越始。五臺眞面見中嶽。雲帆直欲濟滄溟。雷雨何嘗迷大麓。夤緣百川度石橋。合沓群峯干碧落。薄暮容裔到楡寺。山色霏微映水閣。靈臺俯拾三千界。隱僊平臨十二瀑。選勝期將窮表裏。任敎客程踰八百。旭日穿過雁門關。喬林翳薈忘南北。凌溪越壑漸開明。飛步輕如翅揷腋。擧手毗盧指天近。側身重淵訝地窄。九仞一簣判成虧。百步五十爭失得。競秀奚啻雪千峯。爭流更覺雷萬壑。眼纈層厓躑躅紅。心蘇疊障煙霞碧。曠懷如呑八九夢。愁眉忽攢千十斛。白頭折腰向少兒。豈是徒然求飮啄。正陽寺裏得眞歇。一宿方知萬事足。遂欲掉棄世間累。終日遊居靈鎖側。催歸不得須我友。瞥過安能盡古迹。最是桂臺鉢淵勝。信信周章情不極。紫洞難忘古石鑱。和歌終夕吟髭摘。歸來海亭航南湖。一片高城七島白。僊潭四會此一時。永郞之徒安可作。還尋洛寺倚梨花。有待僊人駕黃鶴。指點扶桑在眼中。要觀出日聊託宿。第一鏡浦不負名。坐來令人壯心目。前臨湖月自雙明。極望海天元一色。仍聞絶景繞竹西。五十川頭歸路黑。百復參雲風雨晦。關嶺東西天所隔。翻思塵事挐百憂。却望僊區夢中樂。宿債如今獲小輸。名山終古成長憶。</text>
<title>會原牧李春長 晩榮 歸路。口吟却寄。</title>,<text>誰識新知是舊知。別來寒樹攪離思。何當更上春風座。却話中堂細酌時。</text>
<title>次吉甫道中作</title>,<text>龍門雲際寺。雉嶽望中山。去歲悲孤往。今春喜共還。泥塗忘跋涉。絶境想躋攀。佇見陽生谷。休愁雪擁關。</text>
<title>郡學。習鄕飮酒儀。次吉甫韻。</title>,<text>倫彝日月自昭垂。左海窮民不鄙夷。經禮威儀天有秩。覺知先後在師資。</text>
<title>平昌環翠樓。敬次退陶先生韻。</title>,<text>每恨桃源去路迷。載欣環翠是僊蹊。林森古柏紆蒼嶺。宛轉晴波漾碧溪。谷邃淵泓龍自在。桐疏竹苦鳳還棲。淸齋晝永無餘事。泛盎時惟辨酒齊。</text>
<title>東出。會吉甫黃池。途中紀行。</title>,<text>剛厭人間行路難。每思物外任淸閒。秪今白髮猶黃綬。拄笏心常愧碧山。</text>
<title>東出。會吉甫黃池。途中紀行。 其二</title>,<text>輕籃適意上東邊。越壑穿雲出半天。此日期君何處好。黃池之上白山顚。</text>
<title>東出。會吉甫黃池。途中紀行。 其三</title>,<text>二十三回度一溪。層厓沓嶂使人迷。暮投孤店炊煙裊。月上東山日已西。</text>
<title>東出。會吉甫黃池。途中紀行。 其四</title>,<text>星羅川上鐵如來。碧玉靑螺心眼開。坐待片時行事促。倦登三嶺首重回。</text>
<title>東出。會吉甫黃池。途中紀行。 其五</title>,<text>紙轡纏腰葛屨綦。藤蘿躑躅共扶危。終踰絶險猶平地。何患今無濟勝資。</text>
<title>東出。會吉甫黃池。途中紀行。 其六</title>,<text>我行忽到黃池邊。虎踞龍盤擁後前。三洞風雲千載晦。不知何處訪眞僊。</text>
<title>東出。會吉甫黃池。途中紀行。 其七</title>,<text>芍藥蓮花左右開。西南太白更交回。當中眞宅神應祕。豈許蚩氓取次來。</text>
<title>用朱善餘韻。簡鄭晏叔。</title>,<text>地信千年祕。山要一半分。還同沮溺耦。不讓朱陳村。</text>
<title>舟中却寄</title>,<text>種林軒頭淸夜會。達天堂畔夕陽分。人生聚散眞如夢。疊壁橫空不見君。</text>
<title>舟中却寄 其二</title>,<text>輕棹容與泝幾灘。忽看西日已含山。杳然回首牽愁思。裊裊盈盈一水間。</text>
<title>達天堂。用徐君石 漢柱 韻。仍贈。演雅體兼點鬼簿。</title>,<text>龍猪善喩師韓子。虎狗名言尙馬援。夢蝶莊生訝栩栩。騎牛老氏詮存存。塞翁失馬禍知福。鬼谷機蛇讎反恩。窮是龐公安遺後。非關仲長羨王門。</text>
<title>又寄 二絶</title>,<text>人世悲歡都夢幻。雲如而合雨如分。淸風朗月本無主。得意江山吾與君。</text>
<title>又寄 二絶 其二</title>,<text>我生其奈命之奇。今覺昨非來可追。形役十年成底事。久聞天放也人畸。</text>
<title>次吉甫北壁韻</title>,<text>越江爲別重消魂。直欲相隨到石門。改路中途多悔誤。頹陽含樹暮江喧。</text>
<title>簡報南措大</title>,<text>停雲靄靄雨濛濛。離思悠悠亂我中。嫋嫋秋風吹錦水。蓴鱸歸興古人同。</text>
<title>送朱善餘</title>,<text>臨水登山送客行。千林赤葉盡秋聲。懸知有箇前期在。憭慄難爲此日情。</text>
<title>次贈三陟使君金建中 震標</title>,<text>靄靄停雲若箇邊。眞珠樓閣綵霞連。東頭鯨浪元無地。西面桃源別有天。絶景爭稱九郡最。登玆奚翅七分僊。羨君方主閑風月。慨我終非客少年。</text>
<title>答伯奮 乙巳</title>,<text>向來人事苦難期。歸計終違亂我思。峽裏桃花今又落。渺然柴立獨多時。</text>
<title>答伯奮 乙巳 其二</title>,<text>致事而歸漫有期。陳掾以止多幽思。桃花淨盡嗟何及。緬憶桐飄一葉時。</text>
<title>將解官先寄吉甫</title>,<text>吏隱非眞隱。官家豈我家。不如歸去早。童土是無何。</text>
<title>鄕字韻</title>,<text>越客支離過五霜。厭觀西夕復東陽。居然齒至仍瓜熟。好伴秋風返故鄕。</text>
<title>滿城風雨近重陽 乙巳</title>,<text>滿城風雨近重陽。碧蕙離披時菊芳。凜冽初心驚物變。飄蕭素髮感秋長。戰酣蠻觸吾生芒。圍薄邯鄲客枕涼。若箇微陽終見復。暫時危厲也何妨。</text>
<title>滿城風雨近重陽 乙巳 其二</title>,<text>滿城風雨近重陽。靑蕊東籬未有芳。衆草離離陰轉合。平雲漠漠夜何長。排空虐雪將無耐。括地獰飆逝莫當。消息盈虛君子尙。剝膚來復小人妨。</text>
<title>送李相如 如愚</title>,<text>卜地名區早結廬。白雲高臥十年餘。乾坤笑傲一杯酒。歲月消磨千卷書。塵世事牽曾作客。山林緣重復歸棲。憶君他日尋何處。聞道頭陀近竹西。</text>
<title>贈重興東庵主圓識師</title>,<text>動靜無分心境如。雲山水月本來虛。淸風太古圓融地。丈室蕭然識得初。</text>
<title>送李子範按節湖南</title>,<text>銀臺暫輟曳長裾。玉節葳蕤按使車。御氣遙分豐沛里。龍光已繞斗牛墟。樽開北海詩無敵。月滿南樓興有餘。共說翩翩新刺史。風流不減漢相如。</text>
<title>和伯奮諷句</title>,<text>夢中身世載虛舟。激石狂瀾任急流。把釣無鉤惟取適。從心來去自由由。</text>
<title>和伯奮諷句 附原韻 伯奮</title>,<text>日暮漁翁乘小舟。持竿宛在水中流。得魚或恐風波作。回泊前村不自由。</text>
<title>重和伯奮</title>,<text>故鄕千里見書回。消息牕前一樹梅。落盡馨香標有實。主人何事不歸來。</text>
<title>酬朴德一</title>,<text>平生不願餘。顏樂伯夷淸。長處一蓬廬。獨守萬古經。浮雲過太虛。皦日臨中庭。良友寡相於。簡編却喜幷。囂然志無如。隱矣安用名。大笑故人書。鳴豫揚于廷。在我有卷舒。君看沮溺耕。</text>
<title>再酬朴德一</title>,<text>分外風雲變。環中日月懸。長裾趨走裏。何似草堂眠。</text>
<title>遣懷</title>,<text>旃蒙荒落歲。終日在城市。坐看年矢催。居然見天地。昨夜露爲霜。今朝氷已至。矯首望故園。停雲靄靄裏。晨坐到三更。燈前心萬里。安得駕長風。皭然離濁穢。</text>
<title>悶雨 丙午</title>,<text>積雨空齋煙火微。朝禽無語夜蟲飛。重雲一極觀天小。八表同昏見斗稀。那堪墊濕添霜鬢。不忍泥塗染素衣。安得皭然離濁穢。道山僊侶與同歸。</text>
<title>聽松堂遺址。用古韻。</title>,<text>素嶽西偏認舊居。疏松歷歷繞前除。時時葉底生靈籟。彷彿風聲尙有餘。</text>
<title>同內兄成梅邊 㮨 遊水閣</title>,<text>花如雲錦柳如絲。晴好如何雨亦奇。踏閣攀林同此樂。重尋必不負前期。</text>
<title>贈趙希溫</title>,<text>得秀靈爲最。分陽大可貴。行年望八希。不樂愧榮啓。</text>
<title>希溫坐上。會李白而 晳 口號。</title>,<text>邂逅城南話。殷勤屬一杯。山中不可久。春日好歸來。</text>
<title>送成姪煕胄之任牙山</title>,<text>信節愛時毋不敬。公明廉直思無邪。是謨惟聖言非耄。從事於斯政有何。</text>
<title>送成姪煕胄之任牙山 其二</title>,<text>白髮蒼顏箎和塤。相期拾翠大江濆。懸知緩節煙波裏。左右扶將有使君。</text>
<title>酬鄭直之 幼淸</title>,<text>撤貔陞朝曾見疾。攻駒入海又招譏。旅遊張翰歸帆滯。形役陶潛去路微。三代致治時已失。一同流化計還非。可憐白雪無人賞。回首靑雲識者希。</text>
<title>酬閔明允爛柯吟</title>,<text>舍夫廈屋在終南。奚取西山一小菴。好是朝來多爽氣。憐他晴後有輕嵐。僊曹邂逅從柯爛。月窟夤緣任手探。終日誰能塵土沒。解頤當世利名談。</text>
<title>偶吟效杜門體。呈梅邊。</title>,<text>繙書通昔守燈前。體倦凭牀得小眠。夢化羽僊翔玉宇。蘧然還是泰時天。</text>
<title>齋居吟</title>,<text>社樹森森若羽林。齋房寂寞起玄心。無風日夜生虛籟。睿默疑聞太濩音。</text>
<title>次梅邊韻</title>,<text>樂靜好閒猶未休。爭如自得善沈浮。若敎心逸身無辱。便是凌霄出宇遊。</text>
<title>憶舅氏滄浪公。敬次集中韻。寓慕。</title>,<text>囂然終日舊山扉。肥遯平生不變移。道在唐虞知德鮮。思如陶謝賞音稀。碩人永矢寬薖樂。季女斯飢婉孌姿。沒世賢親終不忘。迷途弱喪欲何依。</text>
<title>思字韻</title>,<text>憶昔三分漢業衰。宗臣諸葛大名垂。卽今天下亦多亂。眷顧西方傷我思。</text>
<title>次白軒李相國 景奭 樂院絶句</title>,<text>萬古山容一色靑。浮雲變態白蒼形。可憐醉夢狂塵裏。多少何人得喚醒。</text>
<title>次白軒李相國 景奭 樂院絶句 其二</title>,<text>天外三山萬古靑。微雲還作畫中形。病夫到此昏眸豁。倒却深杯亦易醒。</text>
<title>丁未二月。宗會于丙舍。余自京來同。</title>,<text>荊花穠滿室。寶樹爛盈庭。千里竝頭白。十年重眼靑。話來情未極。杯到手無停。戒轄欲何往。投簪期百齡。</text>
<title>自敍示諸弟</title>,<text>世道汚隆不可爲。寒溫飢飽自隨時。君看七十抱關者。肯向人間奇事知。</text>
<title>宋監司 象仁 輓 代</title>,<text>嗟哉吾友乎。命於今之世。志不忘古人。平生厲操節。雪霜之冽金石堅。入則正厥事。出則澤斯民。匪躬故謇謇。宣化惟齗齗。嗟哉吾友乎。乃心懷忠貞世莫識。惟有主聖明。向來簡拔何恩榮。銅符纔解却分陝。攬轡志澄淸。九列夷塗已虛席。沈沈二豎還相嬰。嗟哉吾友乎。制行一何高。賦命一何奇。惕威幾年竄島海。淸朝湔拂無多時。持廉至死以憂國。叔敖猶有負薪兒。歲寒却衣信非細。陳三不特窮無錐。福善理顚倒。儻謂天道是耶非。回首世間人盡壽。已乎竟何爲。嗟哉吾友終於斯。</text>
<title>尹都正 民逸 輓 代</title>,<text>聯璧當年摠席珍。一鳴驄馬出風塵。身名留落纔三品。末疾淹沈僅七旬。生別豈知成死別。心親不待結姻親。卽今浮世吾誰與。回首泉臺盡故人。</text>
<title>吳昌原 汝楑 輓 代</title>,<text>嶺南家世大。漢北夙揚聲。最著薇垣望。還騰玉署名。靑蒲當日事。紫綬暮年情。半百渾如夢。親朋淚自傾。</text>
<title>仁烈王后輓詞 代○丙子</title>,<text>西原名世系。京室俔天姿。敬順膺賢範。仁明合聖規。能從多難際。密贊中興基。周楚功無競。姜樊實有資。徽章尊母道。懿則整坤儀。逮下恩偏洽。承乾禮未虧。儉先中壺化。干絶外親私。至德誠難狀。弘休信是宜。如何懷日慶。翻作揷花悲。一紀還如夢。千齡遽有涯。寢門銜至慟。宸極結深思。豈忍臨臺日。那堪問豎時。龍輴嗟卽遠。翟茀愴難追。玉匣珠丘祕。玄宮象設疑。百靈長見衛。千古保靡隳。不盡臣民痛。時危失內治。</text>
<title>叔舅李僉知 釦 輓</title>,<text>星山節義久稱全。乙巳名仍己卯賢。素識忠貞爲世德。亦知淸白乃家傳。負薪從古嗟廉吏。拖玉如今慶老年。四父詒謨惟一子。渭陽餘感倍潸然。</text>
<title>昭顯世子哀詞 代</title>,<text>天淵反覆際。社稷存亡幾。遑恤垂堂戒。深傷主器違。十年凌雪虐。千里走風威。瘼矣傷離亂。徒然賦式微。夤緣馳使節。密邇奉星輝。玉質瞻丕顯。金聲認發揮。尋常推玉食。取次錫宮衣。飽德知何補。沾恩歎獨稀。每勤行事問。慙闕告猷徽。黽勉從馳馬。蒼黃爲執鞿。一天燕塞闊。三舍鳳隍圍。膽裂衝霄礮。心摧彗日旂。慨無鷄狗效。常切璧環祈。忽報烏頭變。還瞻鶴馭騑。歡聲騰四野。喜色溢中圻。國步堪多難。民生竟少禨。前星俄晦彩。離日奄藏暉。無復朝彤寢。居然輟綘幃。深悲纏率土。至痛結宸闈。靜念當時事。興言秪益噫。驅馳乘畏道。迫脅蹈危機。草草罹寒暑。倀倀載渴饑。人謨馴致極。天道是還非。雨灑千夫淚。風號百辟欷。烝黎靡所託。宗祏逝疇依。賴係吾民望。將多翼子頎。丰姿元特達。懿範尙依俙。未死孤臣祝。終期有國肥。迅飆催曉轉。零露愴朝晞。啜泣竟何及。呑聲無處歸。</text>
<title>兪季方輓</title>,<text>吾憐此令弟。繄樂有賢兄。夙夜思無忝。恩勤勖所生。溫溫集木意。慄慄臨淵情。已道箎塤協。還聞日月征。方將追遠業。側佇繼高名。不謂流光促。翻悲逝水驚。中條空復隱。陽羨竟誰成。丙舍抛長枕。寒齋臥短檠。天倫那忍說。行路亦呑聲。重惻嘉林麓。先開防墓塋。</text>
<title>鄭晏叔內子輓</title>,<text>喪亂昔紛然。高門大節全。不聞夫子義。安得若而賢。豈弟知神勞。寧馨悟錫天。支離北海日。黽勉中都年。案每齊眉敬。杯常翦髻傳。旣嘗艱險備。方佇泰亨還。詎意懷瓊夢。翻成剝果愆。機中餘斷織。閣裏愴空棬。素幔寒江外。丹旌缺月前。秋風無限思。憭慄廣陵堧。</text>
<title>慶洗馬 大後 輓</title>,<text>吾門衰替甚。中表摠顚連。最是憐同丙。平生許尙賢。相逢窮老後。各說亂離前。白首心猶壯。靑雲志益堅。洊雷初筮命。宿趼喜班聯。否極思來泰。灰寒冀復然。如何辭濁世。使我怨蒼天。鶴髮將焉託。螟兒痛獨纏。素車移旅櫬。丹旐逐歸船。不忍驪江路。淸霜落木邊。</text>
<title>趙令 子重 丈輓</title>,<text>德厚信矼傳美且。儀圖夫子世無如。諄諄本自向人盡。侃侃由來臨事虛。仁府禮場言可復。小司卑職氣猶舒。十年離亂身將隱。半世行歌鬢已疏。幾惜周南留滯久。交欣漢北首歸初。俄驚末疾催神馬。免敎長纓納汚渠。落日孤舟移素幔。暮雲飛旐轉玄廬。生祥最是芝三秀。積慶終期善有餘。</text>
<title>愼獨齋輓 丙申</title>,<text>憶曾從事老先生。鯉對常兼蛾術程。婉色愉聲慙子夏。德容和氣悅公明。寒宵靜室聞言切。永日高齋說理精。三紀至今如昨日。骨驚鬢變若爲情。</text>
<title>愼獨齋輓 丙申 其二</title>,<text>夙齡詞翰聞兼能。晩節山林見首稱。積學幾年惟隱約。思賢當世遂延登。吾人自是關治亂。此道其如有廢興。疇昔臥牀言在耳。哲萎邦瘁愴難勝。</text>
<title>鄭畸翁 弘溟 輓</title>,<text>嚄唶詞壇日。沈冥酒肆春。道隨雄辯爽。思入細論神。健筆誰能敵。淸名世寡倫。前徵知不昧。後繼更何人。賴有阿咸誼。休傷伯道仁。稀齡徵必得。遺譜許終伸。水白千秋事。天明萬目眞。暮雲秦隴積。殘雪楚塋新。藝苑翻懷舊。盱衡荷眷頻。平生蕭穎士。矯首重悽辛。</text>
<title>裴節度 時亮 輓 丁酉</title>,<text>俄將麾節向東隅。忽報輤車指上都。仗信幾年嘗險難。摠戎三道足良圖。爭知老驥思千里。永歎扁舟繫五湖。如線兒孫留奕業。似煙賓客重悲呼。</text>
<title>白江李相國輓</title>,<text>位極臺司享過稀。貌榮考德果誰幾。碧梧鳳羽還停峙。丹桂鼇頭見擢闈。天下三尊猶不有。人間五福自無違。月籠初雪斧封隱。柴立暝途迷所歸。</text>
<title>白江李相國輓 其二</title>,<text>秪今臺閣數名流。明哲如公不易求。臨海幾年思勇退。遜荒終日學優游。孤忠自許如丹旭。遺疏還應感玉旒。永歎江舟橫野渡。回看雲水白千秋。</text>
<title>白江李相國輓 其三</title>,<text>通家夙世義當親。洞裏從遊更幾年。得御尋常知喜矣。同舟奚啻若僊然。終南故宅塵空鎖。湖外孤樓月自懸。靜念平生多感慨。世間無復見斯賢。</text>
<title>李使君 維楨 輓 戊戌</title>,<text>噫嘻吾祖母。爾外祖同育。家嚴及爾慈。俱祖慶副學。所以吾與子。實爲中表戚。祖母無恙時。偏憐爾慈鞠。相將一室內。與之分衣食。自若孩提日。携持如叔伯。夙齡見端序。英標自淸穆。開口詠鳳凰。往往驚人目。妙譽超凡曹。靑雲可一蹴。蹉跎孟郊窮。寂寞子眞谷。半世沒蓬蒿。藜糗常不足。晩來得津筏。墨綬映楚竹。職思百里憂。恥素君子食。皎厲著氷蘗。撫摩活惸獨。方期駕卓魯。二豎暗相賊。自樂不知疲。桓侯失扁鵲。居然不及新。萬事已就木。向來苦契闊。幾夢池草綠。南麾喜卜隣。政同魯衛國。有時折簡招。幾許連牀宿。秋翫內藏丹。夏觀金丈六。剛厭路傍塵。共思故園菊。歸來歲暮期。皓首長相逐。人事詎可恒。白駒還過隙。幽明一已隔。老淚徒盈掬。故丘指千里。輤車聲刺促。五馬昔來思。朱旙今獨復。孺子中道慕。主孟當晝哭。遙想舊田園。數間餘破屋。戚嗟不忍說。行路亦含惻。臨岐重呑聲。牢落餘頭白。一酹便永訣。楓林西日黑。</text>
<title>兪市南武仲輓 丁未</title>,<text>已乎天不欲治平。慟矣南圖輟半程。禮樂百年期正遠。車書萬國慮方成。任專樞轄抛長算。望屬詞壇讓一名。政想法筵凝睿思。更誰前席說蒼生。</text>
<title>兪市南武仲輓 丁未 其二</title>,<text>龍蛇歲轉嗟賢替。殄瘁詩稱痛哲傾。同氣自存兄弟義。似蘭奚翅友朋情。石江煙月思同載。錦里田園憶耦耕。東峽只今空洒涕。西方回首重呑聲。</text>
<title>鄭晏叔輓 戊申</title>,<text>噫噫吾友止於斯。慟矣非夫而爲誰。相國風聲傳不墜。大夫淳德嗣無虧。塵蒙伏劍昭忠節。水嚙遷和永孝思。豈弟固應神所勞。慈良何況世爭知。任他艱險嘗來備。謂爾休祥享用宜。閫內胡爲傾主孟。眼中寧忍椓馨兒。無聞賢路騰三級。不見仁徵滿七期。晩景相看同病日。窮途柴立獨悲時。耦耕東峽抛前約。共泛西湖有後期。萬事人間都夢幻。百齡天地一齎咨。</text>
<title>夜坐。同李歲卿聯號。甲申</title>,<text>維天有物則。好是生黎蒸。秉德戒回遹。貽謨期繼承。在臣思贊贊。爲子宜烝烝。漫有平生志。而無天下澄。千般辭俗駮。一脈賴心憕。取潔蘭應沐。思難忿可懲。龜泥學莊氏。螬實咍於陵。我瘦從如鶴。君寒任似僧。擁罏傾細細。排帳祛凌凌。古道不墮地。遺經當服膺。是非以馬喩。身世呼牛譍。有愧眉山學。徒慙漢水丞。孤形縮黿鱉。衆口紛蜩𧕄。希聖在我忝。安貧於理應。憐他巢幕燕。惡彼當霄鷹。靑簡汲古遍。烏皮觀物凭。焦原象可試。沃日河難憑。不取結紫綬。非關伴靑綾。邦家屬危亂。居處懷淵氷。未吸三危露。如登百尺棚。重關有守虎。止棘多營蠅。大楫知誰作。長風慨未乘。霜知飄短髮。日莫繫長繩。良器捨瑚璉。小量容斗升。交孚要遠害。積載詎能勝。黔首倚墻壁。赤縣亂淄澠。休祥不復見。災沴還相仍。彼相將焉用。斯民最可矜。其衷若有誘。所廢誰能興。摠是徒悠泛。誰能爲戰兢。人情寧灼見。天理豈明徵。居然棄禮義。徒爾輸金繒。何異間齊楚。自視同鄶鄫。晝日星芒曜。霜天霧氣凝。前賢雖有戒。後世奈無憑。一似中風走。還如扶醉僜。回頭厭塵土。側足轉崖砯。叔季言堪慨。皇王道可稱。作僞嗟日拙。爲善覺如登。萬事欲浮海。千里期擔簦。長途收意馬。孤月比心燈。苔尊欹臥土。塵鑑暗藏菱。吾王繼天極。聖德如日昇。南征以順德。虛邑允時陞。</text>
<title>蟻穴夢侯王</title>,<text>君不見呂遇盧。蓋世勳業不及炊黃粱。君不見臧與穀。挾筴博塞相與俱亡羊。笑矣乎槐安之國國。南柯一枕還有淳于郞。淳于身世最落拓。樹樗廣莫之野無何鄕。吳豪楚俠高陽徒。日日無爲其下閑彷徨。有酒常澆礧磈胸。酣歌意氣磨蒼蒼。侯王將相望久絶。一生所得惟猖狂。數畝淸陰榻外濃。脫巾露頂迎新涼。奮髥箕踞客在側。玉山傾倒流霞觴。纈眼䑃朧魂彷彿。却訝丘垤爲山岡。阿誰鑿破混沌穴。別有天地玄而黃。雄都大郭重重城。綺樓珠闕爭開張。華陽僊子引歸路。斗覺軒蓋生輝光。金門大字識槐安。衮衣深殿回龍章。紫鳳靑鸞銀漢回。金枝公主韶華粧。霧閣雲牕事怳惚。瑤花碧樹葳蕤香。哀絲豪竹引歌舞。一朝富貴誰能當。左右賓從何翕赫。分茅裂土西南疆。廿載殷勤布德惠。陶然民物歸羲皇。歌功頌德勒金石。庶幾百世仍流芳。無端大塊一噫氣。蘧蘧蝴蝶還爲莊。向來歡樂竟誰是。覺時枕席猶匡牀。餘尊湛湛尙東牖。斜日曖曖窺西墻。浮生本自寄旋磨。大夢何者窮消長。紛紛蠻觸苦戰爭。可憐凡楚同存亡。君看飛鳥六朝餘。忽忽無異南柯王。噫吁嚱牧羊之子邯鄲客。奇遊勝事與爾千古傳荒唐。</text>
<title>遺恨吳江半江水</title>,<text>遮莫舞夜鷄。手援天下力難恃。遮莫誓中流。利涉大川天不使。咄哉世間不如意事十八九。河未淸江有汜。風塵江左馬化牛。際會將軍仗策起。論兵琅琊氣如山。不學新亭淚相視。神州豈忍久陸沈。況復殘奴如犬豕。赫然威武走豪傑。可以談笑開中否。庸才難與大業期。倜儻誰知天下士。徒將一麾向北風。大江滔滔南國紀。高歌擊節聲半苦。楫不負吾吾負水。天生大才必有用。淨掃氛埃今日是。雍丘一搤賊咽喉。兩河翻然我疆理。赤子幸脫豺虎中。簞食爭迎父母邇。方期一掃盡幽朔。踏破虎穴殱虎子。如何造物苦多猜。不見雄圖有終始。鳴鞭纔著越石頭。翦棘適爲吳兒地。從來萬事未可期。用舍由人不由己。縶驥四足氣空怒。抑塞摧藏心似燬。妖星復自煽蕭墻。環顧初心惟有死。鯨魚未掣北海中。鵬翼遽息南溟徙。當年徒爾志堂堂。半世身名長已矣。嗟嗟永繫五湖舟。渡頭無人波瀰瀰。都將千載未濟恨。半雜江聲咽不已。悠悠恨水流不盡。今古偏驚志士耳。茫茫天地幾男兒。飮恨呑聲非獨爾。君不見出師未捷身先死。前諸葛後宗氏。</text>
<title>輓章朴長遠</title>,<text>坡平家學繼箕裘。牛老諸孫宅相優。逸少豈兼儒者事。曼容終是隱居流。星從南極雲間隕。名向東文卷上留。小子偏蒙仁戚眷。情乖執紼淚難收。</text>
<title>輓章趙復陽</title>,<text>聖朝徵士盛當年。最是高門棣萼聯。行義元從名父得。淵源更道外翁傳。眞心古貌塵無累。健筆奇文世莫肩。一夕風燈絃永絶。白頭揮涕海雲邊。</text>
<title>輓章李敏敍</title>,<text>昔余挾筴從先生。年纔十五無知識。晴牕暇日詠大雅。少子帖帖聽講說。中間人事幾千變。出處遠近心長懸。看盡英豪世間人。始信先生得天全。先生古貌復占心。苦節雖貞道不窮。嶺外歸來間一世。大牀無人湖海空。眼前俗子摠紛紛。九原可作吾誰從。嗚呼。斯世不復見斯人。永懷突兀埋長松。</text>
<title>輓章朴世采</title>,<text>生晩猶及古。幸玆二三公。皎皎滄江操。卓卓烏川風。夫公最中和。崇蘭秀芳叢。溫然仁愛姿。慷慨懷孤忠。落筆多古意。對牀無今容。心遠地則偏。歸期指魯東。自我罹幽憂。次第抱長恫。深知千載士。獨泣萬山中。緬想越州志。耿耿有餘衷。臨風寄短些。悵望飛旐紅。</text>
<title>同李歲卿 楚望 雨中書懷 丁卯</title>,<text>今春胡作逆。長夏慘猶寒。千里妖氛滿。群生底處安。太平寧有望。行路轉多難。瑣尾謀爲拙。棲遲學業殘。那堪持戰筆。只合把漁竿。乳燕迎風語。名花帶雨看。農夫呈喜色。客子掇憂端。銀竹疏還密。淋鈴缺又團。傷時終左袵。恨未脫儒冠。離亂從初說。艱難付一歡。細論三部盡。痛飮百憂寬。宇宙漭空闊。高歌君莫歎。</text>
<title>李歲卿宅夜飮 戊辰</title>,<text>不管人間萬事多。閒情付與白鷗波。餘生底處堪消遣。別有西巖款乃歌。</text>
<title>次李翰卿 維楨 韻。贈李雲伯。成龍○雲伯。自言如松之孫。</title>,<text>小少悲歌燕市人。曾將一劍學防身。傷心此日歸來鋏。回首當年戰伐塵。奕世勳名誰復識。窮途呼蹙歎徒頻。王師傳道行天討。須向兵前耐苦辛。</text>
<title>崇岡與諸益共吟 己巳</title>,<text>士生宇宙內。貴是作人豪。逸氣騰秋鶚。雄心掣海鼇。雖非志軒冕。豈是人蓬蒿。富貴兩蝸角。功名一鴻毛。江山好歸去。天地卽風濤。今夕是何夕。我曹非俗曹。挑燈情款款。把酒樂陶陶。候月推幽戶。嘲風綴綵毫。簷間從鳥宿。窓外任風饕。醉興尊前旺。吟肩雪裏高。何心經世事。直欲解天㢭。廚下供新菜。墻頭喚濁醪。唯當醉酩酊。不必歎離騷。梅塢傳香遠。松間置屋牢。十年思自苦。千里夢成勞。命駕還開眼。聞跫却喜逃。良辰相照膽。淸夜坐焚膏。顧我眞駑鈍。多君寔俊髦。寧憂顏子巷。不恥仲由袍。高飮長鯨吸。雄談去病鏖。神駒空繫縶。美玉久藏韜。鵬浪何時擊。龍泉半夜號。乾坤塵漠漠。歲月水滔滔。處世同萍梗。隨人似桔橰。文章憐鮑謝。事業尙夔咎。聖哲豈無命。賢明常不遭。風塵厭世味。魚鳥返江皐。黃卷愁還掩。白頭短更搔。耕雲終石畝。釣水理輕舠。放浪形骸外。窮年與共遨。</text>
<title>松泉滯雨。贈法眼上人。丁丑</title>,<text>淫霖一鎖上方隈。牢坐愁腸日幾回。贔屭雲將猶北去。調刁風陣更南來。涔涔豈耐崇朝雨。虩虩偏驚後夜雷。不有吾師靑眼看。箇中懷抱與誰開。</text>
<title>踰險峙作 壬午</title>,<text>山擁溪回路屈盤。石門天罅入雲端。悠悠落景何曾住。冉冉征途着處難。湖外十年蓬似轉。望中千里雪猶殘。向來物極應知反。佇見陽春後沍塞。</text>
<title>題剡溪回棹圖十韻 癸未</title>,<text>坐我今吳會。依然古剡溪。素蛾光字內。白玉和天倪。逸興飛塵外。幽期在水西。舟疑瓊窟轉。人向道山迷。稍覺吟肩聳。飜愁月脅低。樂懷還易極。頃步不須躋。捩拖分晴挐。移槳帶素霓。回頭憐遠樹。迎眼認前蹊。渺渺歸雲擁。蒼蒼卷霧齊。怳然驚繪事。聊以費吟題。</text>
<title>七月旣望。沈使君 德祖 携酒會江樓。甲申</title>,<text>湖山逸興當新秋。來倚危欄續舊遊。皓月娟娟天水色。淸波衮衮古今流。使君佳趣三杯酒。詞客高吟百尺樓。鱸膾此時眞味在。季鷹何事苦遲留。</text>
<title>酬朴德一</title>,<text>獲落無成西復東。居然不是坐詩窮。惼心未肯隨時俯。懶性還慙從道隆。薄俗由來交臂失。浮生萬事轉頭空。支離天地悲榛莽。偃蹇山阿想桂最。瀟灑非無閒日月。吉祥自有靜房櫳。須君共我遊方外。莫浪遲回羿彀中。</text>
<title>固有愁 灘名 用杜韻</title>,<text>昨日陰昏愁思繁。今朝晴景正堪憐。可興輕浪初移棹。固有危灘便下船。沓嶂逶迤回淥水。增波漱灎俗春天。渺然東顧雲山積。不辨堤岑那許邊。</text>
<title>遣懷 聞皇明淪喪</title>,<text>見說燕都事。搥心不忍聞。堯城誰造變。禹服幾橫分。大往還傾否。明夷亦復昕。微生滄海外。側行中興君。</text>
<title>龜潭再泛</title>,<text>欲說龜潭好。寧容喙尺團。向來瞻薈蔚。今往識斒斕。罨畫傳神顧。雕文假手般。岧蕘玄鶴頂。縹緲彩雲鬟。五老如將揖。群峯若是班。奇哉玉筍秀。劃若快刀刪。壁立千秋色。天開萬古顏。厥初吹橐籥。何物逞神姦。已道融爲瀆。仍聞結作山。自然成妙用。非是賴鳩僝。憭慄嚴霜候。凄淸淑景嫺。杉篁依舊翠。蘿薜有新斑。氣爽湍雷吼。心蘇嶂葉殷。瓊枝交曲直。錦石疊方圜。浪靜知魚樂。棲安訝鳥𠴨。興人丹邱轉。情沿翠島憪。徑懸千尺棧。舟阻千重灣。遽爾停前棹。誰能起後頑。非無濟勝具。奈此滿隅孱。西惜陽烏沒。東憐顧兔還。百齡嗟荏苒。四序感推環。有是回頭恨。無端出涕潛。我生元不造。天步屬多艱。競逐皆豺虎。紛爭幾觸蠻。無由全性命。不忍念孤鰥。雅志存丘壑。何心守市闤。危岑尖欲訐。急瀨激猶訕。靑壁非無路。丹梯尙可攀。寅緣致福地。蕭爽離塵寰。日月元來住。乾坤別是閒。蓮峯開玉井。松磴設玄關。更欲投何處。唯應老此間。冥搜窮地祕。高步破天慳。莫歎寡儔侶。晴沙多白鷴。</text>
<title>天安郡齋留別主倅 乙酉</title>,<text>逢別只卜一晝夜。言何可盡意何窮。暮年天末愁如寄。萬事人間恨不同。已說桃梗欺土偶。寧回社燕待秋鴻。成虧茫昧聞昭氏。失得分明見塞翁。</text>
<title>重興寺東庵 丙戌</title>,<text>獨行三角欲何求。玉骨干霄碧洞幽。太古淸風聞寶月。雲臺霞氣想丹丘。樓前花影迷人意。枕底流聲供客遊。滌盡煩襟宵寐穩。東峯蘭若小如舟。</text>
<title>復次思字韻</title>,<text>大野秋陰闊。窮途日暮時。關心多太息。觸目摠堪詩。世事那須問。吾人未易知。秪今胡走裏。不盡故鄕思。身世問何斯。昏昏醉倒時。久齊非我志。多態卽君詩。物外心長往。人間事不知。難將一張紙。寫盡九秋思。</text>
<title>送趙翕如 潝 之水城</title>,<text>貳卿何事一麾輕。達識超然非世情。楓岳日升蔥海闊。鬱陵風靜彩雲平。寧將淸澗湖中月。換却紅塵分外榮。好去襄陽隣刺史。山翁泥醉愼無爭。</text>
<title>別弟汝望 文擧 之萊山 壬辰</title>,<text>窮北離懷已足悲。一麾千里又東垂。古來直道常難與。今日生才不願奇。適越猶無用武地。披萊豈是右文時。何當雷雨通山澤。却話江雲春草詩。</text>
<title>兼示李子範 時楷 子和 時楳</title>,<text>浮世交情作雨雲。白頭靑眼望吾若。一麾南去誰相問。惟有魚蝦可與群。</text>
<title>和機張宰姜汝垂 裕後癸巳</title>,<text>道孤而迹屈。髮短也心長。政苦停雲思。俄欣帶雪香。鼎江非樂國。釜海豈吾鄕。步月憐同病。含杯憶一堂。</text>
<title>次權亨吉 克履 韻</title>,<text>大道彌穹壤。由來卷密藏。鉛刀皆用割。糠粃在前揚。競耀蜉蝣翼。誰摛虎豹章。侏優臨檻上。骯髒倚門傍。或看冥冥雁。寧聞噦噦凰。淳風歸委巷。美俗見殊方。別有崑丘質。平生渭水陽。群書牙軸架。古劍蒯緱裝。中慮逃楊墨。需郊笑綺黃。知非當世士。恐是漢時張。靑眼爲誰喜。白眉稱最良。還慙知效邑。遠媿行比鄕。德豈民馴雉。威如吏沸蝗。怨咨唯暑雨。豐熟乃休祥。寡過是其志。多譽非所望。才疏新戶口。政拙富農桑。俎豆聞有暫。軍師學未嘗。但要均賦稅。何計息奸猖。況彼違行處。尤難用智防。承宣憂有分。夙夜戒無荒。滿目多疵癘。吾身切痛痒。難將肘後術。救得眼前瘡。太息當年事。興言不欲詳。尋思臻此極。厥咎果誰當。苟免終爲累。疑謀鮮不殃。華夷易內外。凡楚同存亡。鼠首殉奚益。狼心咨欺誑。十年耽視虎。萬事付亡羊。泰溜終穿石。堅氷始履霜。新坦售見帝。維子肆行王。逐歲殊形色。隨時變篚筐。大東杼軸旣。率土老稚忙。自我懷伊戚。阿誰問彼蒼。勝人天亦定。傾否理之常。見說胡星暗。分明漢道昌。士雅還誓楫。安石更謀臧。密勿朱虛策。堅完墨子隍。遙傳社稷主。仗鉞西南疆。明哲果周后。復興侔夏康。方將埋猰㺄。畢竟掃攙搶。西狩疑唐駕。南巡異宋航。固應存聖法。未合絶王綱。若使還東土。幡然復我皇。千秋永有說。百代仍流芳。日月重昭洗。倫彝不敗傷。英雄萬古淚。志士九回腸。仲擧思懸榻。元龍自上床。飄蕭驚髮短。歷落慨心長。庶見蟄鱗躍。終期溟羽翔。空懷焉得果。一笑斐然狂。</text>
<title>送趙士達 逢源 北還 甲午</title>,<text>艸長江南花亂飛。送春兼復送人歸。登山臨水情含樹。感舊傷時淚滿衣。笑我爲官何落拓。看君執志豈卑微。應知別後相思夢。長繞坡江舊釣磯。</text>
<title>送李士休 尙逸 入爲輔德之行</title>,<text>謖謖淸標有古風。由來直道豈謀功。三年報政治還最。入舍陞華望已隆。路出商山思羽翼。身過洛水戒空同。遙知講肆離經日。博喩分明屬我公。</text>
<title>私慟</title>,<text>伍子深冤千載稱。朱雲忠諒竟難憑。秦時不見誅茅氏。漢代寧聞殺夏勝。白首公孫無正學。靑蒲慶忌獨安能。逄干豈是淸朝遠。殄瘁徒爲有道徵。</text>
<title>星山觀講武</title>,<text>十月嶠南大訓兵。三軍合沓幷開營。雷驚白日喧金鼓。風掣晴蛇動旆旌。振旅新鋒誰敢敵。班師餘勇尙思輕。長驅倘得幽燕擣。期復神州立太平。</text>
<title>星山觀講武 其二</title>,<text>平沙十里洛江壖。組練初橫萬竈煙。旟旐旂旄紛拂地。鐃錚鼓鐲亂訇天。俄驚馬首轟霆走。却呀竿頭列宿懸。壯士當前多快意。書生到此愧無拳。</text>
<title>偶題 丙申</title>,<text>幾年畎畝自安閒。底事行行山上山。束帶將迎心欲碎。滿鬚霜雪抗塵顏。</text>
<title>偶題 丙申 其二</title>,<text>天地何寬日月閒。眼中無限是雲山。一瓢高臥琴書寂。其樂應知不改顏。</text>
<title>贈姜巨卿 時萬</title>,<text>向晩軸身簿領紛。肩輿穿破暝雲痕。白頭靑眼招提境。說賦論詩到夜分。</text>
<title>贈姜巨卿 時萬 其二</title>,<text>千里相思鬢雪紛。一朝邂逅手飜雲。十年樽酒情何盡。此日餘光借共分。</text>
<title>酬金季旋 又器</title>,<text>贅疣於世少知音。臭味唯君是會心。生晩已嗟空好古。調高還笑不宜今。寡和白雪陽春曲。誰識氷壺水月襟。暮景相憐玄晏病。窮途只誦白頭吟。</text>
<title>酬金季旋 又器 其二</title>,<text>幽人瀟灑卜林塘。六用都藏一坳堂。北牖風來酣午睡。東籬霜重媚朝陽。靜看雪嶺孤松秀。閒愛晴郊百卉香。無限道腴方可樂。多端世味不須嘗。</text>
<title>杞城壽席韻。寄李泰之。維泰</title>,<text>萱草春暉報得灘。肆筵稱壽禮曼闌。已多桓鳳盈庭瑞。不盡荀龍置膝歡。萊舞蹁僊光溢座。魯謳融洩氣排寒。一時名勝騰淸製。欲和蕪辭愧莫團。</text>
<title>次兪武仲 棨 韻</title>,<text>不恨齒牙豁。非關鬢髮華。靈臺堪苦霧。阿睹耐玄花。對案眉先蹙。臨池字半斜。尙嗟岐路食。應笑大方家。</text>
<title>千層窟</title>,<text>赤葉黃花滿眼秋。千層崖廣俯寒楸。攀蘿踏閣何蕭爽。回首靑林謾作愁。</text>
<title>丙申十月之朏。魯中諸弟宗會後村。以遙知兄弟登高處。遍揷茱萸少一人。分韻賦詩。余時在鳳城。不克與焉。追賦以寄。</title>,<text>負手曳杖步逍遙。病起江南愁思饒。兩眼全昏齒半豁。衝冠素髮何飄蕭。平生歲暮有幽期。亘古窮天誰與知。己歎鵠擧獨千里。還笑鷦巢安一枝。宇宙高歌怨未平。田園歸去難爲情。年年唐棣卾韡韡。座上無他唯弟兄。君不見此令兄弟。克篤人倫勤道藝。箎塤相和綽有裕。罔或冥行殆遺體。龍臥三冬絶奮騰。會當雷雨天門登。皭然泥塗中不滓。胸襟瑩澈一段氷。鸛鳴九皐意自高。季聘上國延譽髦。羽擊萬里志何遠。敖嘯五岡思斯陶。翩翩濁世儀不忒。北里西隣氣更豪。陂潭兩宰屛閒處。漢水湖山亂心緖。哹牛喩馬此身世。壹鬱如今誰可語。沍寒後必陽和遍。疢疾人恒慧知見。望子淸朝若歲然。吉士明庭交口薦。象笏豸冠非爾縻。遺榮抱道塞不變。月征日邁樂旣洽。不寐永思遵先法。向來民職各有分。農以鐵耕兵羽插。士不爲學蠹而已。盍詩禮耘忠信甲。旣率以正勖同趨。凡諸子姓孰迷途。阿大樂有名敎地。以敬以誠思罔逾。菑畬經訓較若一。攇能守之復何憂。搏上於人最粹溫。天球不瑑稱名珠。拯斯克復認爲仁。獨立顏齋一事無。推行強恕求莫近。掄選播種防百夫。中天之拄大車載。廈屋顚頹須爾扶。揄揚九中措諸事。見三宅心無渝。舒藻足以掞天庭。抗行可致靑雲衢。擴充四端擇執善。摠有才藝名聲俱。撝謙特發行出常。不減荀氏八龍乎。揩和以禮望若仙。爭道超宗鳳毛殊。晢也明辨可含章。搢笏垂紳唯敬吾。夥爾吾家二三子。學海鵬程擧可圖。魯無君子斯焉取。漑根食實諒不誣。老子駑緩佇雋翔。曷不勖哉嗟爾徒。遙想故園當日事。一堂樽酒極歡娛。如丹朱實頭頭遍。折得庭前幾箇茱。非關纂纂千樹棗。好取一枝萸。魂去迋迋目渺渺。雁行中斷知多少。百里而遙三粲邇。何況所係不勝小。旣往之悔顧不一。白癡正在官事畢。如今迷復莫道遠。拂衣逝不俟終日。三逕遙知松菊存。晤言一室悅情親。更有琴書相與樂。應無俯仰愧天人。可憐形跡今留滯。靜寄東軒獨無春。八表同昏靡所極。四方瞻顧知誰因。喟我國於東海東。百年禮樂無緇磷。一朝戎疾慍不殄。萬事悠悠難重陳。太息當年無管仲。至今天下滿兵塵。吾其被髮可奈何。天意人事堪酸辛。都將百憂付東流。一枕還樂夢中身。賴有六篇看在壁。愁來朗詠醒心神。</text>
<title>笠巖山城 乙酉</title>,<text>結作高臺環作城。旣無陂處亦無平。四圍譙麗徒爲極。一撮儲胥謾自橫。上將旣非師節制。中權安得令分明。人和聖訓垂千古。纓帶誰知墨子情。</text>
<title>松都 己亥</title>,<text>百年王業一朝傾。千古遺墟萬恨幷。往事秪今誰可問。靑山無語白雲橫。</text>
<title>甘露寺。用金富軾韻。</title>,<text>地勢剗難平。江流澄不淸。五峯空外直。七浦夢中明。聲仍多慶重。望豈潤州輕。一笑羌無實。千秋浪得名。</text>
<title>又用李奎報韻</title>,<text>潤州寺在大江隈。多慶樓名溢九圍。合沓群峯翠滴滴。運綿七浦紅霏霏。騷人幾放淸猿嘯。仙子長隨海鶴飛。形勝於斯難彷彿。風波擧國漫來歸。</text>
<title>江西寺。用前韻。</title>,<text>首陽東畔海西頭。歲暮風波故倦遊。萬古綱常元不墜。千秋哀怨幾時休。淸風立懦名爭日。怒氣橫空浪沒洲。瞑立孤舟迷所止。睠言回顧重淹留。</text>
<title>敬次朴斯文 民獻 韻 庚子</title>,<text>越郡海東偏。蜀國天西邊。邈爾檀君後。茫如望帝先。由來幾萬歲。奚翅隔重泉。錦水同愁絶。刀山幷慘然。知冤結不解。覺險難於天。感彼志曠百。嗟吾生後千。淸泠一掬淚。霑灑竹樓前。</text>
<title>東江贈權萬初 道源○辛丑</title>,<text>誰知越江頭。邂逅我風流。把酒雲生壑。哦詩雨滿樓。眼前情浩浩。天外事悠悠。爛熳同其樂。都忘遠客愁。</text>
<title>浮石寺。用周武陵韻。</title>,<text>高明聞此寺。俊秀見玆山。目極南浮際。心歸東勝間。地靈仍井冽。僧寶共雲閒。便欲夤緣去。將營大小還。</text>
<title>酬雪坡 李後山 使相 壬寅</title>,<text>逢時無限好。別處有餘愁。幾費三秋思。纔成一日遊。離情生遠樹。客興滿虛樓。安得遺塵累。相携醉石頭。</text>
<title>次贈金伯憲 楦</title>,<text>枉駕遠來尋。多君眷意深。身雖走岐路。志卽在山林。擧世唯公耳。何人識我心。相將無限思。把酒一長吟。</text>
<title>得兩季書。知有丙舍簪盍之樂。不覺神馳。聊寄一律。</title>,<text>思永應須愼厥脩。安身要在放心收。已聞講禮先明理。還道知和貴不流。多病沈年無耐老。打乖終日漫浪遊。暮春初長江南草。會待秋風明月樓。</text>
<title>贈應元師</title>,<text>爾能行盡十方山。歸臥中臺萬事閒。安得九天普化術。大庇寒餓俱歡顏。</text>
<title>溫泉</title>,<text>一日纔三沐。沈痾半已瘳。客心何刺促。恨不十旬休。</text>
<title>南江。用海山亭韻。</title>,<text>償得碧山債。還尋滄海洲。回看楓岳聳。直指鬱陵浮。歷覽金剛記。無聞木道遊。吾儕今日事。亦足詑凡流。</text>
<title>贈水城使君鄭晏叔 瀁</title>,<text>天色蒼蒼海色幽。腥風吹浪日脩脩。頑雲鎭曉愁觀旭。毒霧恒昏倦詠樓。最是政堂無一事。故敎行客得三休。棲遑下邑眞吾道。歷落何須羨大州。</text>
<title>永郞湖。用古韻。</title>,<text>欑松平地小團沙。未見奇峯插入波。玉洞丹崖都謾說。滄浪一曲不須歌。</text>
<title>雙閒亭</title>,<text>山自逶遲水自環。標名於此忍雙閒。秪今貞石欹松塢。合沓高風動世間。</text>
<title>寒松亭。用古韻。</title>,<text>㟝嶁連墳衍。荊榛蔽海門。上仙蹤豈駐。東野語空存。丹竈徒依井。沙堤獨向昏。後來觀此者。愼勿惑無根。</text>
<title>羽溪贈秦主人 克忠</title>,<text>幽居得羽溪。高枕覺翬飛。如入桃源裏。便同秦氏歸。終擬來家此。翻愁久路微。投簪他日計。海岸振塵衣。</text>
<title>三和寺口呼</title>,<text>頭陀深洞武陵溪。遠客來尋路不迷。窮到眞源應更好。奈何山日已沈西。</text>
<title>三和寺口呼 其二</title>,<text>重陰翳日海天低。複嶺關心促馬蹄。託宿招提成底事。不堪回首望雲梯。</text>
<title>東江別吉甫</title>,<text>扁舟泛彼錦障波。短棹飄如金鳳沙。此地分携魂欲斷。生憎濃綠勝春花。</text>
<title>東江別吉甫 其二</title>,<text>空江落日起微波。野渡虛舟拍岸沙。窮峽別懷偏作惡。淚添霜鬢眼生花。</text>
<title>簡趙上庠 根</title>,<text>逃空吟越際。一字重千金。安得伽倻裏。參同話此心。</text>
<title>南宮 荇 丈輓</title>,<text>燀赫名公後。眞淳盛德容。平生無外慕。萬事卽中庸。不逐城東俠。寧隨郭北傭。鶉居年耐大。螟負吉還逢。置膝兒孫滿。含飴樂意重。誰知亂離瘼。遽爾鼓缶凶。素幔餘秋雨。眞廬近海峯。一哀今日涕。霑灑媿無從。恂恂退讓見天眞。襟素由來君子人。八十康強非不偶。一生安樂未全貧。從知宅相徵餘慶。更喜螟兒有席珍。身世竟悲離亂日。詎堪南國滯靈輴。</text>
<title>金綾城 毅立 輓</title>,<text>焯焯聞人嗣。逡逡德氣全。慈良遵考訓。孝友謹家傳。歷邑謳謠遠。歸田嘯詠偏。鄕隣咸讚誦。堂搆肯周旋。宜爾天申佑。方知翼子燕。平生奚養失。末疾遽相纏。玉樹驚先露。莊壇感逝川。分明新檻月。傾倒舊池蓮。緬憶承歡際。常將夙好宣。一哀今日涕。泚筆倍悽然。</text>
<title>從弟伯奮 元擧 內子挽 辛巳</title>,<text>德載仁山重。恩從苦海深。親隣哀必盡。契活痛難任。密勿期郞意。丁寧屬子音。最憐他日貴。遑恤後人心。日城家世久傳芳。深喜堂辛再得良。順性柔情嗟有幾。貞心厚德歎無當。支離南北靡家室。龜勉東西何有亡。不見吉亨先奄忽。壽仁天理竟茫茫。</text>
<title>崔臨陂 瓊 輓</title>,<text>壁沼初騰汗血姿。候門夙曜靑鸞儀。當時意氣凌千里。晩歲身名止一麾。流落幾年空步月。風淫末疾竟無醫。故山迢遞朱幡引。不盡欒欒四孝思。</text>
<title>崔臨陂 瓊 輓 其二</title>,<text>夫子懸知是外親。平生自恨阻淸塵。十年多難堪顏巷。一疾終悲臥漳濱。豈弟引齡稀古聞。寧馨俱美鮮今倫。之門昌大應非遠。餘福分留儘不貧。</text>
<title>尹剛伯 柔 挽</title>,<text>壽也非吾慕。已虖若而剛。高才今代絶。抗行古人強。伯仲全姱節。榮名貌季方。常蘄時運泰。側佇俊賢翔。奈轉漫漫夜。無庸矯矯章。皭然辭濁穢。飆爾上雲鄕。壹鬱靑霞志。昭森紫氣光。英姿那復得。淸眄竟難忘。不忍諸孤藐。何嗟大耋忙。窮途餘白髮。誰與問蒼蒼。</text>
<title>崔寧越 山甫 輓</title>,<text>同里連因卽弟兄。平生意氣喜相傾。幾年離亂迷江樹。此夕旋歸見舊情。靑眼笑談稱善戲。白頭樽酒歎朝榮。淸風朗月開三徑。永日良宵守一枰。惡石居然攻美疢。善人無賴弔神明。中郞有籍能傳世。伯道無天莫怨生。脩竹暮花何忍說。碧桃華屋重呑聲。秪今疲薾知誰與。回首人間夢若驚。</text>
<title>尹處士 孺遠 輓</title>,<text>風塵一罷伯牙琴。咫尺丫溪詎復尋。賴得季方靑眼看。窮愁仍誦白頭吟。眞醇怳對元賓貌。古雅能傳叔夜心。斯疾淹沈胡至此。德門天拯理難諶。慈天夜哭何堪聽。孺子喪冠不忍臨。疲薾秪今猶寡立。世間誰與展幽襟。</text>
<title>梁長卿 曼容 輓</title>,<text>才名眞不忝家聲。慈敎由胎足典刑。截髮斷機曾密勿。吟甎泣石是寧馨。雄詞百本驚楊馬。良史千秋炳日星。江渭離居新夢思。篠葱交契舊忘形。從師請業今如昨。單父彈琴遽杳冥。宇宙此生頭已白。幽明何處眼終靑。休論善道天常與。却訝賢豪鬼祟獰。賴有一斑留虎豹。文綸聊可慰精靈。</text>
<title>李參議 省身 丈輓</title>,<text>相國訏謨諫議風。德人莊士誦無窮。傳家稱是繩繩孝。積善餘生衮衮公。寄至僊臺眞不忝。享逾稀算亦能終。西州片石遺聲遠。東勝千秋盛事空。奕世城南追夙契。白頭門館感靑楓。紺岑遙愴防封隱。欒棘偏憐虐雪中。</text>
<title>郭三嘉 希震 輓</title>,<text>倜儻平生氣槩雄。子橫之操細侯風。初聞亢節追翁伯。便覺榮名貌代公。寶劍幾憐淪彩久。仙舟方喜泛流同。北鄷埋却靑霞志。南斗行看紫氣沖。</text>
<title>郭三嘉 希震 輓 其二</title>,<text>爵列通侯壽望稀。鳳雛仍復抱麟兒。較今有道無多許。參古汾陽得半斯。夢斷西河悲竹馬。春還東閣怨梅枝。俄然一握成今古。岐路餘生漫涕洟。</text>
<title>鄭醴泉 默 輓</title>,<text>夙齡累著循良績。希壽終傷不盡籌。艱險備嘗多歲月。太平纔見少須臾。睦府漫沾新雨露。佳城仍傍舊松楸。風霜宿草苦懷緬。悵望無因申一呼。</text>
<title>趙懷仁 廷鸞 丈輓</title>,<text>安土敦仁學長公。考槃終日事農功。爭知綽綽怡和色。鮮識逡逡退讓風。望入稀齡猶是嗇。盈庭寶樹慶何窮。平生世誼兼姻好。矯首江雲淚逬空。</text>
<title>堂弟子羽 溟擧 輓 戊戌</title>,<text>噫嘻嗟吾季。稟得貞亮質。惻惻愴吾弟。行有慈良實。繄慈良貞亮。合康強逢吉。吾弟而告凶。福善天可必。吾弟而不永。壽仁理難悉。天理旣顚倒。冥茫竟誰詰。念昔在城南。吾門全盛日。花樹映堂萱。芝蘭馨滿室。鶴算享期頤。麟兒抱置膝。若而始提孩。聰穎已脫出。少長解讀書。豈但覓梨栗。諸父稱是子。英妙超群姪。諸兄說阿季。可以傳儒術。賓客來觀者。莫不憐俊逸。謂言早騫騰。昂霄莫夭閼。如何行志學。命矣有斯疾。藥裹日關心。三餘業未卒。自從喪亂後。十年守蓬蓽。白榜喜登名。沈痾頓覺失。將母返舊京。幹蠱固密勿。城東新茅成。俯仰樂得一。奉檄見學優。爲親知喜溢。黽勉走風塵。夙夜應懷慄。畢竟養專城。其餘不足恤。安知事大謬。歲轉龍蛇律。俄驚碧蕙姿。不耐嚴霜雪。鴛機朝怱斷。鳳調夕凄絶。凶聞一旬傡。呑聲那忍說。老洫尙如緘。少壯先奄忽。天乎此何故。戾哉彼命物。滿目慘幼稚。高堂餘白髮。夜哭幾斷腸。呱啼最酸骨。雙櫬寄孤舟。沂溪中夜發。風送驪江雨。天愁俗離月。登陸朱旙竝。靡靡蒿里沒。鄕隣皆涕淚。行路亦愀喞。遙知九峯下。弟兄同引綍。獨我薄賤事。未得臨其穴。白首走踆踆。靑霞埋鬱鬱。悵望淚逬空。斷雲橫慘裂。</text>
<title>崔承旨 蘊 輓</title>,<text>蟬䗡流華遠。珥貂奕葉繁。仁風聞鯉對。德氣見鴒原。陰鶴騰皐唳。梁騶入谷喧。淸朝違鵠立。大澤學龍存。金虎焉能絆。臺烏漫自飜。緋魚新寵命。簪屨舊鴻恩。戀闕餘鮫淚。哀時劇貁魂。負螟還得雋。幹蠱不須言。杝有貍班美。封仍馬鬣敦。詒謀知燕翼。衮衮是麟孫。</text>
<title>韓淸寧君 德及 輓</title>,<text>胄承吾貴相。玉潤我賢師。巹酳重歡日。勳封食德時。十州留惠化。大耋望期頤。翼子三生養。慈孫滿眼嬉。人間具五福。身後有餘禧。試看今之世。能如乃老誰。</text>
<title>金旌善 灦 輓</title>,<text>康寧好德考終命。明哲如公世所稀。已向氷山辭大闡。還從樂地得依歸。有齊玉雪王家子。成相麒麟魏氏兒。永歎連城耆舊晩。竹窓松月夢猶疑。</text>
<title>從妹宋 幼輝 內子輓 己亥</title>,<text>嗟余從妹氏。夙有溫惠質。喟我王祖母。方嚴極明哲。諸孫少許可。獨愛爾謹潔。昔歲在己酉。我妹年逾七。雕軒曜南州。我妹仍置膝。輕盈十二三。茝秀而蘭茁。王母曰吾女。端合早求匹。仲姑負螟蛉。之才子特達。兩美婚媾當。不待媒妁決。鳳凰雙飛鳴。熊羆屢夢發。命字象於菟。斑斑時見一。貽謨號有倫。藹藹將多吉。不意遭閔凶。良君遽斷折。我妹秉至性。淚盡唯有血。呼天天不應。跼地地不穴。巢燕見孤貞。柏舟存苦節。哀哀未亡痛。廿載如一日。閔育孤幼輩。恩勤婚嫁畢。寶樹爛盈庭。芳芝紛滿室。信知慶有餘。方期福未歇。奈何天不仁。一朝反降割。噫乎我妹賢。不宜遘此疾。震索誠豈弟。得善膺不失。宜爾天常興。有壽無奄悤。主孟實賢明。事功敏無闕。宜爾神所勞。終祿不倉卒。仲子信誠孝。以順鮮違越。宜爾人無間。逢吉莫凶札。何況我仲姑。厚德能載物。保佑自天申。寔宜永貽厥。福禍竟顚倒。高天不可詰。聞說城西引。克日寢垣出。三櫬寄一舡。遠沂蟾江月。我行返自魯。臨江久吁咄。安得坐相待。手挽登陸綍。回飆夕浪飜。暝樹愁雲結。擧目一呑聲。窮途餘白髮。他時不盡淚。擬灑牟山雪。</text>
<title>姜睡隱輓</title>,<text>恭惟睡隱老先生。八代之文四海聲。黼黻明章今屈子。雪霜標節古蘇卿。精忠異域猶知慕。篤敬蠻邦信可行。不奈道高而命薄。任敎身困也心亨。</text>
<title>姜睡隱輓 其二</title>,<text>永懷函丈從容地。不忘尋常戀德情。一痛向來行路險。終悲不得見河淸。嗚呼逝日仍長夜。遮莫他年是太平。有翼百齡能改竁。無從千里涕交纓。</text>
<title>權秀夫 儁 輓 辛丑</title>,<text>太息斯人已杳冥。世間誰與眼重靑。心期却憶平生事。日月今垂四十齡。單閼風塵初結髮。困敦霜雪又分形。中間聚散紛無定。畢竟參同得一寧。簪盍禮場恒兀兀。袂連文苑每惺惺。詞源活潑工摛藻。義府沈潛洞辨經。蘗苦棘垣齊步武。萍甘芹泮幷居停。玄關欲脫神虯背。碧落終摧化鶴翎。骯髒倚門憂聖世。脂韋當路惜明廷。敷心碩畫誰爲誦。撫節商謳孰令聽。萬事人間看腐鼠。十年湖外守囊螢。茅齋寂寞依僧院。衡宇蕭條傍驛亭。獨愛瑚光藏炯炯。何嗟蒲質變星星。桐江釣月難供旨。錦里耕雲豈養靈。奉檄上都歡便動。分符下邑喜還呈。推移西北隨陽雁。漂轉東南逐水萍。廢疾龍鍾宜束閣。榮名燀赫佇揚庭。常期耇壽由剛健。每保神明享德馨。美疢元非資惡石。庸師競自進稀苓。朝聞薦剡騰黃閣。夕報賓筵掩素屛。痛切喪予心已斷。冤深殱我骨猶銘。無親與善非天道。有翼宜家尙典刑。瑩若隨珠那復見。溫如鄒律怳疑聆。索居牢落將安放。獨立蒼茫涕自零。</text>
<title>朴校理 世堂 內子輓</title>,<text>錦里榮名遠。宜春奕業傳。仍修秦晉好。遂結范韓緣。敬著齊眉案。儀存羃酒籩。鼇頭夫子貴。犀角是臾賢。正喜神明佑。爭知福慶綿。如何乖夏令。遽作德門愆。主孟辭梁伯。阿桓失鮑宣。絶絃嗟莫續。分鏡愴難圓。水落愁雲積。秋空苦月懸。偏傷成踊處。孺子慕終天。</text>
<title>朴進士 鴻羽 輓</title>,<text>五載客東峽。六年今始歸。無聞幷里改。最覺人民非。耆舊嗟何及。吾君愴復違。輔仁歡會地。回首夢依依。</text>
<title>趙希溫 涑 輓 戊申</title>,<text>達人重古誼。浮生眞夢幻。骨朽名猶存。人亡絃亦斷。從君六十年。宿昔同里閈。當年共歡戚。携手蹈危亂。秋深墓柏樹。月蝕雲臺觀。布衣倡大義。勵夫辭勁悍。天彝再正後。讎血飼狴犴。功成却避賞。高節起懦頑。諸公步武高。掛冠終不憚。淸姿與雅量。世意都不管。一臥城南宅。圖書供幽玩。絶筆兼梅竹。文章若江漢。生平旣共趣。白首同所患。追隨策蹇步。力盡被流汗。噂𠴲鄙吝間。對坐春氷泮。行年較一歲。生死共爲伴。童稚至老朽。歲月今晼晩。凄然屋樑月。顏色夢中看。淚盡眼亦枯。斯人難復喚。深悲積無施。道義隨盡散。家事任牢落。孤兒親滌袒。都門戒曉駕。挽歌聞夜半。含哀寫薤章。舊腸無一段。噭噭哭何爲。期當從子返。</text>
<title>李僉樞 宗馨 輓</title>,<text>丙舍相望嘉樹園。有時詩酒接慇懃。春初少別成今古。人世存亡一夢魂。</text>
<title>輓詞領中樞李景奭</title>,<text>赫赫家聲拔俗姿。七旬風骨未全衰。琴鳴猿鶴時時近。筆落龍蛇處處奇。靑眼久違驚薤曲。白眉猶幸有瓊枝。病吟可忍忘僚義。渭北春天涕自垂。</text>
<title>輓詞友人月城李時術</title>,<text>名父庭前五弟兄。仲公儒雅見平生。顏筋柳骨傳書法。家訓師規闡學程。世亂勇抛科擧業。年衰益倦宦遊情。政留數邑稱三異。官長諸司視九卿。望協烏臺眞外物。兒魁龍榜亦殊榮。白頭京洛身如寄。靑艸池塘夢幾驚。齒過稀齡膺壽算。魂招寓舍慘丹旌。知心鮑叔惟吾友。坦腹王郞卽我甥。失子各憐東野痛。送君還作北邙行。殘生可耐人間滯。亡女應從地下迎。病劇淹床仍閱歲。情乖相紼只呑聲。</text>
<title>輓詞門下生輔德權格</title>,<text>先生眞箇是豪雄。前輩論人輒首公。山斗高名聯伯仲。詩書遺業卽箕弓。原生身世貧非病。顏巷簟瓢樂不窮。餘事文章參造化。兼將墨妙奪天工。一官契活淸如玉。百里絃歌累佩銅。盛代肯敎賢士老。暮年堪詑主恩隆。浮生忽覺薪隨火。世事飜驚燭散風。梅塢可憐餘舊鶴。柏府那忍見新驄。高風已矣重泉隔。此別居然萬事空。綴戚偏承傾意待。踵門曾荷發蒙功。題詞細憶平生誼。短什安能盡此衷。</text>
