<title>題竹屛十歲作</title>,<text>昔年曾見㵎邊生。底事移來紙上靑。疏枝勁節皆依舊。只欠淸風吹葉聲。</text>
<title>歎時</title>,<text>形獸心人多古聖。形人心獸盡今賢。擾擾東華冠帶十。暮天風雨奈君恩。</text>
<title>挽雙溪宋處士 應祥</title>,<text>爲有爲無展若人。九原如贖百當身。風聲世外奇男子。矯節天中十北辰。安分茹薺顔闔樂。屈心縻爵魯連嗔。思君好義平生事。鄕國空虛淚滿巾。</text>
<title>和鄭介淸</title>,<text>虞韶聞盡淳風去。岐鳳鳴殘好事非。天地不回生物意。凍殍何處見春輝。</text>
<title>示學者</title>,<text>玉潤金聲兩秀才。誤聞燕石渡江來。慇懃惜別寧無意。君子爲儒但勉哉。</text>
<title>宿報恩客舍</title>,<text>官庭方擾擾。客館正寥寥。隔壁閒忙別。宮商各異調。</text>
<title>別公山太守</title>,<text>公山桐樹少。鳳徙竹溪林。邨鵲啼離恨。山雞哭別心。</text>
<title>詠懷</title>,<text>昭陽日月老。暮雨乾坤深。回首鄕山遠。蒼茫夢不尋。</text>
<title>題山居</title>,<text>形容大明末。性情三代初。雞龍耕谷口。茅屋誦詩書。</text>
<title>寄趙提督 憲○己丑</title>,<text>言爲天下法。有若釋機張。縱騁聞猶誕。深沈意自長。一顰惟可愛。三復不須忘。朱子封疏日。惟陳格辟章。</text>
<title>寄趙提督 憲○己丑 其2</title>,<text>燕趙悲歌士。東韓大膽臣。揚淸思反古。激濁志興新。鳳去岐山久。麟傷魯野頻。行藏關用含。抱道貴隨辰。</text>
