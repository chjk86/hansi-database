<title>辭庭下。朝渡虛川。乙丑。</title>,<text>遠客行裝發甲州。關山物色已竆秋。歲添江上離親淚。此恨應須萬古流。</text>
<title>卜居西湖 己巳</title>,<text>結廬西江上。西江地幽靜。縱未成契活。不能罷嘯詠。歸雲掃天際。影涵落潮凈。行休感浮生。閒曠儘有命。</text>
<title>卜居西湖 己巳 其二</title>,<text>晝永人事罕。空庭樹陰濃。好鳥雌隨雄。和鳴正雍雍。物意感孤衷。陶然斂寒蹤。王城無十里。幸得此從容。</text>
<title>卜居西湖 己巳 其三</title>,<text>綠煙在柴門。雜草滿庭芳。怡顔尸坐久。繁陰轉斜陽。憂時人卑微。養軀氣强壯。爲有容膝地。日夕以徜徉。</text>
<title>卜居西湖 己巳 其四</title>,<text>父子集京國。聖恩如海闊。豈願析所居。聊爲免喧聒。時趨詩禮庭。歸來掩一室。歌詠太平世。志分在蓬蓽。</text>
<title>卜居西湖 己巳 其五</title>,<text>銀漢天際來。浩蕩遶神京。駕言占一邱。十里素練平。夫子休官志。終亦卧波淸。旣飽山水樂。而無寵辱驚。</text>
<title>賤士</title>,<text>賤士抱遺經。孤棲淸漢上。恐古人不如。尋常汗我顙。</text>
<title>區區仁義心</title>,<text>稟質休云魯。志氣肎自小。區區仁義心。正似月皎皎。</text>
<title>與李澄叔 溆。號玉洞。 金原仲。會話江舍。</title>,<text>澄漢堂前流。俯瞰孤樹林。嘉朋惠然顧。俱有一片心。展書候淸風。炎蒸不相侵。</text>
<title>與李澄叔 溆。號玉洞。 金原仲。會話江舍。 其二</title>,<text>日午風正微。好鳥和前林。淸漢流不息。虛舟泛波心。順流自有所。勿爲風波侵。</text>
<title>與李澄叔 溆。號玉洞。 金原仲。會話江舍。 其三</title>,<text>堂前有漢水。水上有靑林。幸躡淸芬後。參論起昏心。願言銘肺腑。毋爲衆欲侵。</text>
<title>遊黔智山 四絶○庚午</title>,<text>朝雲生谷口。信馬過山村。爲問招提處。樵翁視不言。</text>
<title>遊黔智山 四絶○庚午 其二</title>,<text>宿霏飛嶺樹。浮翠濕人裾。不必泠風御。直疑上太虛。</text>
<title>遊黔智山 四絶○庚午 其三</title>,<text>澄光際上下。灝氣迷西東。心目俱無極。天根月窟通。</text>
<title>遊黔智山 四絶○庚午 其四</title>,<text>杖投石逕駛。林畔別雲僧。山外猶聞磬。回看積翠凝。</text>
<title>寄白鵝堂文丈 李淯</title>,<text>碧落宿潦收。大火已西流。老蟬呼凉樹。蔀屋生閒愁。何事林休處。久負汗漫遊。遙看天仙人。笑我似蜉蝣。我將駕白鹿。直欲向蓬邱。安期羨門徒。上下爲朋儔。少小不自力。老大空離憂。</text>
<title>寄白鵝堂文丈 李淯 其二</title>,<text>先生極高明。賤士惟倥侗。大筆追古作。拘學飭微躬。趣步或不幷。聲氣卽相通。瞻彼松栢姿。晩翠山磵中。我欲與友于。今日問我公。淹病失磬折。題辭寓深衷。</text>
<title>曉吟</title>,<text>夜氣綿綿欲曉天。心如圓鏡匣中懸。遠峀缺月猶當戶。影徹布衾半斂邊。</text>
<title>中原文會。次李仲淵。潛。號西山。</title>,<text>暄娟届暮春。倦跡來中州。艮埶天嶺起。水派淸漢流。琴㙜泛一髮。仙響不可求。閒曠此相賭。昊天及我遊。聲氣本應求。象席足良儔。百慮自一致。磨勵詎敢休。感遇衡南會。莫須問過涪。</text>
<title>中原文會。次李仲淵。潛。號西山。 其二</title>,<text>羣賢集上春。和氣生南州。嘉言以相勉。好樂戒或流。此道常在邇。舍是無他求。從容講義理。安處卽眞遊。竆源是子志。翫物豈我儔。江山助仁智。猶可少憇休。莫忘程夫子。危舟昔過涪。</text>
<title>曺君叙 夏疇，李仲淵來郵亭後園。次座中韻。</title>,<text>客到楊園裏。馬歸靑草中。宿霏山刷碧。深葉日鍼紅。野酌斟官酒。新詩和牧童。此中文以會。吾道卽非竆。</text>
<title>立春日。自道南書院歸柴里。</title>,<text>節序餘殘歲。天心返小春。遲遲驢背上。猶是未歸人。</text>
<title>夢作 幷小序</title>,<text>靜對康城雨。閒聽福嶺風。風雨何時歇。萬古此心同。</text>
<title>詠大學。寄友生。甲戌。</title>,<text>賢承聖授目綱陳。火簡千秋粲復新。心正身修惟在我。家齊國治豈由人。始終俱到方明德。參贊同流可作民。萬戶千門元有序。後來何事錯尋眞。</text>
<title>題畵幅</title>,<text>白石斜通逕。靑烟細羃林。攜琴何處客。松磵獨來尋。</text>
<title>題畵幅 其二</title>,<text>嵐氣籠沙暮。蘆花滿岸秋。晩潮江面闊。漁子理歸舟。</text>
<title>西岳寺 安東</title>,<text>西山之寺創何年。跬步塵寰鎖紫煙。霽黛平看孤外。冰流遙拖暮雲邊。榻安泥塑尊於佛。野際湖樓泛若船。百里迎風煩鬱滌。任他歌管咽東阡。</text>
<title>河回 西厓先生所居</title>,<text>逕仄驢難地。山明客有天。拖紳江面面。對掌野前前。亭舍爭稱勝。厓巖世識賢。村多喬木宅。忠孝是家傳。</text>
<title>南征 幷序○庚辰</title>,<text>我是一布衣。抗志跡太拙。妻子爲之累。十口任饑渴。篝中擬祝滿。囊裏羞見末。乍卜東魯鄕。有谷境界豁。菑畬斥雲根。宿昔茅茨結。蓋緣罪戾盈。神天降酷罰。卜商琴未和。高柴淚成血。感傷風中木。若爲鴒原別。是時天地閉。竆陰已肅殺。漠漠塞黮黭。殷殷雷聲發。不有天柱摧。疑是地軸裂。應勞九重念。小民固騷屑。野人微誠在。杞國憂還切。靑門客子發。城雞曉𠹳𠹳。起卻二難手。自任九回熱。衝霧過木覔。嵯峨石戴轍。回瞻二陵道。松栢杳蕭瑟。微虫酷霜雪。寂寞後凋節。人爭漢渡頭。喧呼氣欲奪。大瀆護神京。雲際注蕩潏。西江我幽居。望逐孤鳥絶。繁華如夢裏。筭來成怳惚。流澌楫礙打。凍泥馬戒蹶。駸駸大野盡。入山路轉折。邱壠洽上首。華岑望已失。龍駒彈丸縣。居民類蟣蝨。主人有好顔。謂余舊令侄。濁酒墻頭過。沉瓜瓮裏出。仁化數騰口。紛紜多雜說。𩃎𩃎六花大。陣村暮投歇。行李敗整頓。包槖還羅列。僮僕顔色惡。抱薪爭赴爇。素喫艱難多。霑濕焉足恤。煩寃古戰塲。惟見鳥飛樾。三帥陣勢雄。一朝散何卒。志士仗義起。凜凜猶激烈。輔壤錯左湖。上游國之闑。東南大都會。野外環崒嵂。管轂二嶺會。冠蓋交車轄。琴㙜泛一髮。淸漢襟會達。憶昔申將軍。少年稱勇决。機筭失形便。鮫奴恣悍猾。狂濤爲樂地。素志負馳突。惜哉空任謖。痛矣且坑括。行人感踟躕。寒波晩咽咽。豈咎人謀舛。還知時運閼。近聞國西洋。徭人頗猖獗。憂端集今古。齊嶽不可撤。緣厓仄通逕。信馬益㥘滑。眼前眞雄壯。大嶠霄漢戛。西蟠鎭湖嶺。東起際溟渤。恠氣多變化。異象或出沒。秀峰皆削玉。亂石相撑鐵。一道走漢京。攀援征旅徹。年來累度險。幾欲成華髮。瑤鏡緘靈竇。俯瞰蛟龍窟。老木枝榦踈。低昂巖背凸。物態亦一時。奇賞也自悅。殘日曖將匿。饕風弊裘掣。病夫氣作喘。噓口鬚封雪。小女更幼弱。氛埃蒙玉質。竆阸我自安。此輩惟可怛。兎岬最奇恠。域內無儔匹。崇墉爲兩敵。駕空束箭栝。行者避不得。心魄先悸慄。朽棧脚慮軟。崩浪眼嫌瞥。所歷非不危。至此重嗟咄。出谷見平野。險阻亦已訖。據鞍舒脅息。始喜免顚跌。咸寧帶殘照。儉池過寒月。鞭垂聳玉樓。浩意猶潑潑。虹橋壓長洲。巨府藏千室。江通伊洛流。野接靑徐闊。山河待後人。禮樂徵前哲。造次撤行計。風飧已十日。洪阿霽霏微。斷堤露蓬蓽。池虛凍竹蔭。階圮幽泉囓。荊窻蛛結絲。土壁鼠拱穴。踈籬僅扶持。縱橫垂藤葛。撼頓少自得。寄托甘契活。澹泊從飮啄。鮭菜薦麤糲。開匣理琴徽。拂架散書帙。閒來事物輕。喪偶守奧兀。山中養微軀。歲暮有著述。世事日糾紛。終昧化權斡。朱門縱歡娛。黎元困剝割。况經乙丙凶。戶口多殘缺。往往村閭間。出布徵白骨。多私曷不罷。西都足乖剌。非關合鑿枘。恨不用剞劂。寶玉將晦采。孰遣井里厥。物情固不同。先秋畏鶗鴂。濟物思得廈。安分易容膝。遂志足自象。倚伏廢過揲。磊落不渝物。嚴畏若斧鉞。感激氣還增。頓挫愈皎㓗。曾魯日三省。顔愚躬四勿。爐燻晴繚繞。棐几儼對越。致命于昊天。死生惟有一。高吟視宇宙。題詩渾漫筆。</text>
<title>木鶴行 幷序</title>,<text>甁艮先生雅服奇。人不友狡與佞。物不畜梟與鴟。人之造天有苦心。紛紜幻出凌霄姿。舞月叫風態非一。不生彭庭卵。應勞薛毫末。各欲奮飛有毛質。姜夫子愛淸眞。雙翎籠去。嶺湖絶一雙。口含尺素擬翺翔。乍集魯谷山人之草堂。重歸南國晦文星。芙蓉之車朝玉皇。皓衣塵生守舊谷。不知鶴是君君是鶴。幾時來止城北。歲暮感惻惻。摩挲長歎息。歎息心欲焚。爾若有神。應亦恨離羣。嗚呼爾不能高飛。今已矣陰厓。和音難再聞。</text>
<title>始見白髮 辛巳</title>,<text>散髮當晴牖。初日射屋漏。弱女贊櫛具。頗已開心竇。指輕向漆頂。數莖銀絲透。箇箇無留根。聚之我手授。因言爺已老。女當祝眉壽。答云爾父生。善病少淸瘦。猶似木石頑。全生煢在疚。二毛理必至。皮肉亦黃皺。顔傳聖人道。短命在巷陋。頭斑固是叟。心赤尙爲幼。古來賢與愚。同歸閱宇宙。</text>
<title>曉行</title>,<text>晨光正熹微。行子將有適。野禽不知名。恠鳴趁所歷。今春又作旅。此生老征役。</text>
<title>自映明尋聖齋菴</title>,<text>肩輿朝上蔚藍天。石扇露草巑岏巓。春風童冠三四人。湯休支遁相後先。懸崖窈窕殿閣古。老木擁衛烟雲連。淸洛一絲瀼林表。浸江山色碧未了。香廚已冷燒丹火。松道惟聞啼磵鳥。樂靜不復辨僧俗。拘禮猶自序長少。還嫌世人知此遊。不妨全身碧霧繞。</text>
<title>苦熱憇大谷寺樓。有誦西厓先生古風者。用其韻。</title>,<text>日亭午火雲蒸。飛鳥塌翼下深林。願作寒玉在虛潭。驅馬少憇野寺樓。寺門老樹結浮陰。諷詠遺篇感我心。</text>
<title>寅君自京來省。仍向仲父任所。書以贈行。三首</title>,<text>商山季冬夕。積雪委中衢。也有行邁人。寒柯聽晨烏。山川限逴遠。衾枕還怡愉。我宜日癡獃。爾胡亦槁枯。</text>
<title>寅君自京來省。仍向仲父任所。書以贈行。三首 其二</title>,<text>爾行半千程。所經多險巇。層冰漢江長。積雪鳥道危。夜行憂盜賊。曉行㥘狐狸。我雖落拓久。安身有茅茨。</text>
<title>寅君自京來省。仍向仲父任所。書以贈行。三首 其三</title>,<text>吾輩風樹感。惟依諸父慈。爾遠勝我近。將陪東山碁。所以挽不得。聚散俱自疑。爲報團圓期。定在參中時。</text>
<title>自得吟 壬午</title>,<text>絺葛掩體。茅茨安身。夕糲充腹。朝曛翫神。林臯舒嘯。煙汀垂緡。籬菊逢秋。庭草留春。胷中有浩氣。長爲自得人。</text>
<title>長歌行。寄白鵝文丈，淸浦道兄。卽玉洞</title>,<text>我眼矇。我耳聾。衆態淫眼下。羣言哇耳中。若有人兮晩宇宙。言入我耳爲塤篪。形接我眼成規矩。二子以我不失形與聲。共遊若墟與玄圃。願言入淸都闢鴻濛。欲令氛翳霽。八衢通駕風。鞭霆歷九州。手開閶闔散花風。雨雪雱雱歲忽晏。晨星落落隔銀漢。懷蘭握荃獨無言。黃鐘入地垂緹幔。歸鳥高飛而異棲。荒山日暮猿爲伴。猿爲伴念我平生親。欲往從之恨無因。陸行無車兮水行無船。雪滿山氷塞川。蛇虺蜿蜒而遊其傍。虎兕咆哮而當其前。吾人襟期問如何。荷衣茝珮兮空婆娑。笑矣乎嗣宗哭途。子美歎屋。足下自有正路。身邊亦有安宅。人生百年多苦顔。惟彼天上鳶池中魚長自得。二物皆足以供吾翫。我何戚戚而不樂其樂。融融洩洩塞天地。與時卷舒兮無終無始。靑山在上。流水在下。茅屋春風一枕倚。一枕倚長相思歌罷一長喟。</text>
<title>仲春晦。時雨初晴。掃東西砌。栽丹楓杜鵑各數本。學者輩躬畚鍤。幷力封植。白鵝一雙。曾借柳聖會。余遺柳友書曰。近病卧無聊。思見雙鵝戲池。幸毋效晉文之仁義。俾完趙侯之璧也。柳友之還鵝。適在是日。諸君尤喜。各賦詩記之。聊成一篇。</title>,<text>山中雨一洗。品物新氣色。微暄納小楹。落霞籠遠壑。欲將栽封力。趁此資始澤。舊苞闢殘叢。厚土培弱植。覓花村東西。採楓山南北。莫言生理少。日覺春事足。雙鵝自山陰。皓翰浣淸洛。觜恐傷新芽。步宜在深竹。物意正如此。人生亦自得。以玆消永日。出門無所適。</text>
<title>翫樂 二首</title>,<text>我居豈無地。我生豈不辰。鳧鶴自長短。尺蠖有屈伸。</text>
<title>翫樂 二首 其二</title>,<text>盡心則知性。原始而反終。㤪尤絶上下。簞瓢陋巷中。</text>
<title>古松歎 幷小序</title>,<text>映明菴前萬年松。自爲山中衆木宗。榦直雲霄張靑蓋。皮老苔蘚掛蒼龍。玉瀑噴怒跳珠濕。根爭石齒相撞舂。菴棲不復陟翠巘。胡床安歇逐淸陰。風入瑟瑟澗聲合。月留隱隱巖影深。偃蹇孤直愜素尙。心期自以輕千金。何物頭陀太蔑劣。敢將斧斨肆剪伐。一夕翻倒後凋姿。水自幽咽山欲裂。委質可作棟梁具。剖心漫歸灰燼滅。貞身鬱葉寂寞中。土凸餘痕稜赤銅。神護鬼呵禁不得。眞宰應已訴上穹。雖多林木皆細瑣。卻使千巖萬壑空。倚藜殘日長歎息。獨立沉吟淚垂臆。古來君子亦罹殃。頭陀頭陀安可責。嗟乎頭陀頭陀安可責。</text>
<title>隱城柳氏庄滯雨 二首</title>,<text>映遠秋光暮。行竆紫嶽前。三公知不貴。五福自能全。蔭屋深深樹。循階㶁㶁泉。征鞭朝乍逗。銀竹四郊連。</text>
<title>隱城柳氏庄滯雨 二首 其二</title>,<text>傾蓋還嫌晩。誰疑璧至前。緣詩形欲瘦。對酒神能全。雨竹低扶戶。風松逈破泉。陳人機已忘。珍重更留連。</text>
<title>雙龍寺山房夜雨</title>,<text>枕簟生凉古寺樓。霜酣蘿薜石磴幽。闌風半夜吹踈雨。衆竅蕭蕭無不秋。</text>
<title>次韻。李孟源 弘悳 聽澗亭古風。</title>,<text>驢蹄信自由。牛鳴在雲林。一入淸幽境。蕭颯洗塵襟。粲粲白石徑。谷籟亂足音。邃竇噴靈津。石齒嚼珠琳。大雪閉天地。松筠老碧潯。巖鏡豁昏晨。櫳外灝英沉。卻疑御泠然。到此不期心。兀坐無苦遭。已覺撤五陰。况有主人賢。淳風未見今。招我翠雲梯。贈我紫瓊琴。弟子俱無悖。文酒助細斟。惡客良可愧。天寒盃酌深。自是久踈放。佳景耐相禁。</text>
<title>讀孟源詩。復用前韻。</title>,<text>夙知斐然子。根柢在詞林。風流照南國。唾沫攄月襟。歸來大千世。頗聞正始音。淸新不須洗。錯落編璆琳。回頭少年日。勝集昔泗潯。仙舟繫丹邱。兩曜會實沉。君纔牽色絲。英發揀在心。勞燕不竝飛。中歲擲光陰。近聞華陽卜。抗論去來今。吾道無不實。其奈昭文琴。君行何時歸。門路須更斟。世故亦非一。揭淺而厲深。嗟哉歲晏愁。倀倀不自禁。</text>
<title>獨棲山房。大雪苦寒。</title>,<text>朝起拓戶看。雪晴浮雲散。爲問雪幾丈。巖壑無不滿。方員列圭璋。深淺刻竅窾。高壓老大藤。陰厓凜不熯。長松冠巖列。簇立白玉傘。昔時平看峰。窺梁障望眼。凌澌塞源泉。細磴來蹤斷。蟄龍凍何賴。陽岡鳥雀儹。我疑瘦骨摧。舊衣薄且短。禪居太淸絶。高閣垂扁板。暮年林壑計。恨無陰求伴。名勝牛頭上。應有一融懶。依止何寂寞。自甘對瓦埦。愁來梁甫吟。聊復解我懣。</text>
<title>夜坐。次大谷韻。</title>,<text>僧定禪房嶺日昏。穿林石瀨轉驚喧。年光客意俱無語。雪壑雲岑獨揜門。</text>
<title>種藥 幷序○癸未</title>,<text>藥餌扶吾久。藥裹動相牽。竆谷無良師。舊包日削朘。苟自厭瞑眩。何以療瘥瘨。經綸施等閒。賞土實荒𤲬。春風面夕塢。長鬚課力佃。盛植焉用多。方丈規阪田。邊際聚碅磳。顚倒聞其磌。君子且貴坊。先從决磵窴。拽輪破磊磊。卧筒瀉涓涓。塍分左右席。溝引縱橫絃。𥕃确輦穢壅。茷骫取燧然。傾筐分子播。揮鍤排根遷。紛紜子與根。箇箇俱類編。甘酸或相對。君臣或相聯。察性知厚薄。封土謹浮堅。時雨地脈潤。生理同醜娟。欣欣各自私。賴此培養專。冰魂碎粉綃。春色天下先。朱夏薦紅瓊。滿堂口逬泉。解渴魏師蘇。調鹽殷鼎煎。裁金簇成蘂。先發小窻前。巧編珊瑚垂。寶勝士珮瓀。奇品先姚黃。國色貴丹延。號尊衆卉內。不與凡草肩。欹紅晩留春。瑞應四相筵。楊州罷花會。淸平賦金箋。蝴蝶不偸香。綠雲擁漪漣。如何無極翁。自有賞愛偏。信如君子任。處汙亦無愆。冰繭脫瓣垂。玉蛹輕瓜剸。紫膩數百窠。人輕亦有緣。點檢玄精葉。少一竹裏賢。刻房反尙奇。人間未多焉。舍前憂愁失。階下顔色鮮。長莖戴禽冠。雞冠花靑箱子 短葉垂佛拳。細節花名竹。丹蘂鳳稱仙。一叢三州産。一根三子傳。微艷號太侈。華淸寵當年。小草名何高。河漢裳欲褰。誰向東籬下。片片黃金鐫。淸霜厚如雪。傑傲凌嬋姸。掇英芳可餐。泛斝醉宜眠。徵壽願掬水。奉佛愧採蓮。矧有花狗叢。嫩條相縈纏。作賦以自曠。羞齒可代饘。莫言草性微。名可參坤乾。三椏正背向。老魄或通天。夫何一箇物。名貴功力綿。世人好徇名。無璞欲用甎。甘辛性各一。五味稟卽全。國老善調和。草石同周旋。採斲功代耕。錫名虞竝璇。楚澤行吟處。離騷恨棄捐。奇服偏扈僻。鼎籥尤貴川。山蘄如馬尾。西狩僧曉筌。文黃豈因妬。中膓盡消悁。枯骨也自香。翠朶鳳尾連。疑是城濮役。大旆失左旃。夙專舟楫功。獨擅將軍權。地何養髓藏。天胡結羅懸。浮沉上中下。惟天獨可蠲。皺錦紫且馨。一圃疑炎燀。眞假不須論。芳烈未曾蔫。又非麯蘖養。何以醉烏圓。女雷易出地。焉可比馬鞭。忌彼大爐躍。孰復畏錫鉛。通神日供聖。拔火夜訪禪。入山周子芰。販肆呂家氊。未染宣尼服。猶爲軒岐拴。最愛靑琅玕。子猷昔深憐。瘦立際寒蒼。拂雲較楠梗。剖來鉢承露。逬出角蛻蟬。且愛九疑種。養以淸流濺。文石露屈根。老虬疑蜿蜒。兩美永爲好。濁滓可滌湔。細瑣擧難徧。森羅日芊芊。有如天圓子。團團上屋巓。又如思仙客。亭亭短垣邊。又如鵠瀉公。芳鄰托淸埏。或充詞人料。或收老圃篇。卑微亦何忽。竝畜皆方便。或如散煙霧。或如列戈鋋。或如飄彩裙。或如傾寶鈿。或如丹砂紅。或如點漆玄。或芳如雞舌。或瑩如女媊。或如文在沼。或如莘盤畋。或秦兵出關。或賢士趍燕。或裝以珠璣。孟嘗客三千。或玄謨陳兵。有百萬控弦。或疑金鋪園。或疑璧至前。或衿珮濟濟。設鍾皷豆籩。或百羽蹌蹌。鸞鳳共棲蝙。或衆獸跣跣。麟兕怒友豜。休矜五侯鯖。如入百貨鄽。氣味待用取。色態以時宣。或荷鋤而理。或引屐而穿。或偶坐而兀。或自笑而嘕。翫之以忘憂。得之以無錢。或釵釧盈握。或琬琰滿篅。濯之玉泉流。曬之太和扇。閒將兎杵擣。漫用蟻磨硏。莫須笑鼠飮。自濡足蝸涎。安知不耘者。或效夔憐蚿。酌來逆順浸。焰傳文武煎。靈津灌臟腑。爽氣霑喉咽。脈絡經度順。榮衛升除遄。杜谷瘧癘瘳。文園消渴痊。心神平懊憹。手脚失拘攣。觀書刮眼輪。嗅香霽鼻淵。平生沉痼疾。庶作漁後筌。拔亂反之正。何似漢凌煙。全生止於此。孰曾藉偓佺。秦皇眞大愚。滄海送樓船。時宜閱素經。何必向眞詮。上醫能醫國。此語亦信然。療病須衆藥。治國待羣賢。還切野人誠。北望自肅虔。</text>
<title>漫題</title>,<text>向晩茶鍋乍歇煙。滿塘光影有雲天。幽人不語簾垂地。時聽歸鴻蘆渚眠。</text>
<title>敬次退溪先生溪居韻 二首</title>,<text>一道淸泉劃。十分翠黛傍。夜來惟快月。霜後獨踈篁。舊釀排尊淥。新詩到頰芳。無端輕外物。終晷膝穿床。</text>
<title>敬次退溪先生溪居韻 二首 其二</title>,<text>林宿身隨鳥。山居屋似巖。古今人不異。風月趣殊凡。隕葉朝流盡。留花夜柝咸。簞瓢猶自繼。何必羨饕饞。</text>
<title>次舍弟持國 萬維。號恩菴。又號海臯。 漫興韻 甲申</title>,<text>客滯殊鄕累歲時。江湖春早鴈歸遲。羈愁有力難爲酒。漫興無端未了詩。嶺雪飛空看入幕。林風動地㥘飄茨。一聲啼鳥朝眠起。猶把眞腴箇裏知。</text>
<title>閒居</title>,<text>雲林無醜麗生溪。深磵啼禽東復西。晩計婆娑猶自得。初心點檢未全低。松間月漏光相戛。竹下風淸韻不齊。物意紛紜隨律變。渾輸漫興大杠題。</text>
<title>別宗丈遂初堂投紱之行</title>,<text>我欲爲斯民。挽候不可得。世無平路歧。觸處紛倚伏。君自不累心。浩然尋初服。惟此百里內。赤子誠可惻。莫牽鄧君船。其如飽暖適。叔世見民心。大錢君可擇。我是借廛氓。跫音少空谷。山公愛習池。草堂金鞍簇。親親百代誼。糧粒濟困迫。若爲此相別。春夜共秉燭。湖嶺限天界。歸路杳難蹠。東風動㫌旆。驛程梅花落。願吹春江水。添漏對此席。明發一揮手。音容遽脩隔。吾家洞天月。亦照雙溪壁。高亭伴淸影。倘堪記寂寞。</text>
<title>書酒壺</title>,<text>飮酒亦有道。道不可須臾離。屈原醒阮籍醉。一不及一過之。不如安樂窩中老。太和湯三盃自吟詩。</text>
<title>擬古 乙酉</title>,<text>丁丁巖上桂。淅淅天外風。冉冉無奄景。晶晶瑩蒼穹。迢遞傷遠別。晨夕恨難竆。歲晏絶儔侶。鸞鳥西復東。錦翼當雲霄。高擧願相從。</text>
<title>擬古 乙酉 其2</title>,<text>婉㜻閨裏姝。娟娟冰雪姿。懷春亦何早。常恐踰良時。良時不可挽。芳心諒不移。秋蘭委滿地。憐此西馳暉。如何歎遲暮。千載以爲期。</text>
<title>擬古 乙酉 其3</title>,<text>蒼山鬱靑葱。緬焉同玄圃。中有林居子。形骸寂如塑。午憇潄瓊泉。朝起餐玉露。澹泊有自樂。獨坐虛明宇。可以長壽年。不願作宰輔。螻蟻戀腐草。智鳥擇木聚。</text>
<title>擬古 乙酉 其4</title>,<text>江河日東流。潑潑衆魚遊。大魚衝波濤。小魚任沉浮。如何碾渦裏。喣喣如有求。數罟設長浦。美餌投高邱。競作鼎俎物。終爲蛟龍羞。</text>
<title>擬古 乙酉 其5</title>,<text>東君暢微和。碧蕙生幽谷。滋以玉泉流。潤以玄露澤。淸香雖絶世。世人未能識。桃李自成蹊。門巷長荊棘。羣英爭吐艷。孤芳焉能薄。芳心諒如此。纖綠倚危石。</text>
<title>擬古 乙酉 其6</title>,<text>有客自東南。西入紫陌原。日出閶闔開。日暮塵埃昏。道上靑紫人。車馬如風雲。榮寵過衛霍。隻手能回天。借問卿相尊。孰能取一言。</text>
<title>擬古 乙酉 其7</title>,<text>樟楠直千尋。鬱鬱蔭洪厓。盤根任厚土。高枝拂靑霓。下人皆敬之。仰望不可階。女蘿纏綿上。風雨無暫挨。一夕樵兒過。兩物相離睽。草枯猶可說。樹傷益可悽。</text>
<title>擬古 乙酉 其8</title>,<text>玉階孤芳栽。移來自磵底。托根諒深厚。結子艷自媚。盛衰固有時。昭光恐未恃。霜雪委如山。悲風中夜起。朝榮自可念。夕悴不足比。落英逐東流。悠悠日千里。</text>
<title>擬古 乙酉 其9</title>,<text>聞說白玉泉。涓涓出蓬壺。其水異他水。枯膓可以濡。我欲躬荷鍤。滔滔瀉君廚。朝夕滋君餐。供君君卽蘇。只恐經歷處。混之成濁洿。何以醫君病。日暮愁踟躕。</text>
<title>擬古 乙酉 其10</title>,<text>天心普萬物。物化隨變遷。穆王昔西征。臣庶如雲煙。小人爲虫沙。君子爲鶴猿。賦形同妖孽。孰辨愚與賢。如何楚逐臣。恨茅惜蕙荃。人生等蜉蝣。出沒益可憐。豈若兩相忘。得失俱無言。營營若不足。何以度百年。</text>
<title>柳諮議 後章 挽</title>,<text>緘悲上河原。人事何杳茫。凄雲映素帷。晨鳥㤪空桑。夙孌江漢色。憇以君子康。君子學承家。素履循天常。雝然彩兒舞。奉禮從暄凉。聲容日和莊。衣帶皎貞光。泝源存典刑。後生瞻扶將。羈泊始南食。空谷慕蘭香。淸風灑雅契。服臭懽娛長。降任有如許。努力加餐嘗。人生自有命。賢愚共泉岡。奄忽隨物化。零落沾寒霜。如何九臯音。天聞乍不揚。鶴髮悲春闈。黃壚奉萱堂。鄕黨走相泣。病伏違綿觴。昏狂孰與醒。寤寐淚淋浪。</text>
<title>次申生 維翰。號靑泉。○丙戌。</title>,<text>春禽啼晩塢。流音滿楊園。竆墟罕云爲。車馬永不喧。聲氣絶相求。天和守微暾。何以慰吾獨。無賴背樹萱。底來雲錦字。瓊球灑粹溫。久厭世入哇。方喜子可言。寶章繢縠粲。急峽波浪飜。文酒惜已晩。永歎手未援。脩阻誠一席。庶幾洗眵昏。幽居近舒煦。巖桂日將繁。莫辭林下過。爲君瀉淸尊。而我只醜拙。惟自戒心猿。少愧秉周禮。老豈琢魯璠。丈夫平生志。結言終無諼。</text>
<title>次申生 維翰。號靑泉。○丙戌。 原韻 申維翰</title>,<text>朝霞浥幽松。初景媚東園。嘉林翳我側。鳴鳥上下喧。已嗟流景急。未厭舒日暾。凌厓伐靈芝。步渚摘新萱。念彼邱中隱。儀態淸且溫。天和散琴籟。至樂在良言。小雅詠常棣。鸞鵠兩飛飜。石溜響泠泠。桂枝日攀援。卽物廢康敖。稅駕遺塵昏。豈不念子勤。寤寐愁思繁。良時自娛容。旨酒澹芳尊。淹留惜將晩。復聽林中猿。承風拾餘零。持以望璵璠。努力愛脩姱。永矢不相諼。</text>
<title>次舍弟韻。柬金太常 重謙。</title>,<text>箕封歷三百。五簡自時傑。歸來見若人。光姿更踈徹。醮門昨夜雷。已驚枯株折。先子時舍藏。賞君幻胎骨。文苑借一席。輒許尊酒設。渟畜出機杼。取裁經爲轄。禍變緣不肖。罪盈頑不滅。無何子亦疚。神護三霜血。月窟時正遇。黃鍾閉緹室。我懷君仍蟄。筭往足悲怛。方便謬相引。解撤中縕結。蓬蔂如縳禪。伴蠧畏居泆。文獻屬仲父。棲遲呑珠月。庭下承定論。坡翁視如轍。周南繼前躅。裘領互入挈。蘭沼看翡翠。妙少卽賢出。方信酷似舅。筆倒三峽决。泝源光價遠。請從先德說。先生際泰階。初服遂抱膝。蜚騰穿溟涬。輝采垂大筆。門淸歎陵遲。毒馥才調逸。奉檄知其志。弊屣旋自脫。透峽於我稅。意氣座傾一。浩蕩論今古。朝暾及夕沒。惟彼翕翕熱。黽勉詎可匹。繁霞爲之拂。不然喪偶兀。乍別仍寂寞。凍天幽墟雪。叔也能起余。時來欲夢日。努力各自愛。遂志奈困刖。</text>
<title>次舍弟韻。柬金太常 重謙。 次韻 蒼淵金重謙</title>,<text>蒼蒼山幽桂。偃蹇霜下傑。中有如玉人。晦迹猶彰徹。匡坐撫瑤琴。朱絃響廉折。循除一派溪。瀉玉淸心骨。窅然好邱壑。天爲幽人設。林深少塵事。境僻稀客轄。感傷千餘載。經殘敎堙滅。世無利貞吉。野有玄黃血。超然謝帬屐。朅來築茅室。騰騫雅不期。流落非所怛。紫芝可忘饑。芳蘭宜攬結。昭曠旣自適。孜矹無或泆。堂顔揭天雲。小池涵霽月。伊余自埋民。狂走迷塗轍。曖昧雕篆技。門墻辱收挈。回頭疇曩事。未語涕先出。飛光不相貸。十驥馳過决。贈我以長謠。款款由中說。一讀悲塡臆。再尋驚屈膝。成則世其家。雅音非漫筆。本態儘古淡。餘瀾便橫逸。天葩雕餙去。龍馬羈馽脫。餘事聊戲耳。眞樂常主一。山阿詠軸薖。俗情憐浮沒。多慙連蹇姿。不是髦士匹。尙能效責沈。高山仰突兀。將玆巴曲俚。爲和郢歌雪。從前讀十年。讓今話一日。自有尊足樂。無謂叔山刖。</text>
<title>南嶽挽</title>,<text>先生奮海邦。元氣分河嶽。蕙纕與月珮。威儀東魯國。鳴鶴大其聲。高天聞不隔。位重大冢宰。禮隆三老席。風雷迅白日。滄桑倐變易。涇渭何當分。萋斐不停織。自安夏談經。所愧周書牘。聖主恩罔極。時宰殺不得。患難行有素。梅春往之極。胡山六月白。蠻瘴四時墨。大明無偏照。雲間有采鵲。歸來覆巢餘。丘壑遂初服。惓惓先人憂。溫溫處巷樂。硏究三墳奧。編摩九宮策。江南曾就食。西林屢題壁。爛熳天人說。評品山水作。承風拾餘零。幸得河果腹。云胡天奪鑑。星駕忽冥漠。善類傷殄瘁。斯文失管鑰。典刑存後人。靜默紹家學。臨歧漲埃氛。期保歲寒色。玄廬竄準阜。丹旐出長薄。我有一尺巾。龍門曾掩哭。今朝更濕盡。江天春寂歷。</text>
<title>感興 二首</title>,<text>端居頹運速。衰草又萋萋。踈雨過松門。虛籟添晩溪。自有顔巷樂。休責孔邦迷。不得禁歌詠。新詩隨意題。</text>
<title>感興 二首 其二</title>,<text>靜久觀物意。不同世人情。泠飈徵晩翳。凉陰阻巖阬。庭葉兒起掃。山果僧來呈。匡坐無餘事。大化任虛盈。</text>
<title>次韻舍弟召溪驛戱作</title>,<text>行人暮問店。雲根棲古驛。嚴景徂原濕。灝氣生林薄。家家逈掩扉。威遲靡所泊。峽氓藉有室。忘分輕遠客。語雜類鳥蟲。詬罵恣胷臆。遜辭前致謝。蔭底請一宿。著地覆白茅。版土成斗屋。同行二三子。回遑猶莫適。詭遇或有濟。聞說顔有忸。渠反訊本色。密語向我僕。初何拒門獰。旋疑親具食。山中乏兼味。酸醬烹陳藿。大抵世人情。觸處多反覆。聊賦戒行者。一歎復一噱。</text>
<title>浩然亭。走呈主人令公。李甁窩衡祥。</title>,<text>歇鞍永陽郡。躡躋浩然亭。高搆信浩然。主人舊朝英。棲遲枳棘林。大刀困小名。淫瀆八百區。海邦再蕩淸。風伯斂海若。歸帆掛天晴。南州重賦歸。快讀賢聖經。靑眼十載後。一席欣相迎。萍蓬幸有合。囷廩各自傾。上下天人際。爬梳事物情。危欄倚夕霽。爽氣落戶庭。我亦南食久。已作田間氓。暫出紫芝山。薄遊徐伐京。望洋知自小。庶不虛此行。冰水圮橋南。明發催去程。</text>
<title>愚潭先生丁進善 時翰 挽</title>,<text>殄瘁那堪後死恫。少微星晦海天東。蓽門求志囂囂樂。楓陛封章斷斷衷。黃卷聖賢千載上。靑邱山水一壺中。名途隨處爭濡首。今世完人獨我公。</text>
<title>愚潭先生丁進善 時翰 挽 其二</title>,<text>昔入春風座。繫舟秋草灣。小生觀在井。長德仰如山。自免爲文責。幾從題壁還。病淹紫芝嶺。西望涕潸潸。</text>
<title>遣興</title>,<text>氤氳商嶺雨。病卧魯溪隈。夜急淸聲瀉。朝舒碧意來。谷禽啼在樹。坡犢卧侵苔。物意俱珍重。休嫌老易催。</text>
<title>丁亥冬。少寓柴里。夢到一處。山水極佳。忽遇亡友李仲淵。論談宛如平昔。覺來愴然。呼燈書之。</title>,<text>愁魄如灰感自眹。不因梁月謫仙親。剛膓疾惡言衝口。特表離羣葛挂身。天上乘箕行遠近。人間折檻自嶙峋。前年未盡西江淚。遙夜推衾自濕巾。</text>
<title>魯東書堂八景 戊子</title>,<text>沙王餘堞處。迢遞老秋酣。古月從頭出。隨人自逼龕。</text>
<title>魯東書堂八景 戊子 其二</title>,<text>昭和徹厚地。羣品將新姿。春意問何許。小山花一枝。</text>
<title>魯東書堂八景 戊子 其三</title>,<text>林外赤金冶。螺鬟許暫遮。淸陰無限好。虛壓洞中家。</text>
<title>魯東書堂八景 戊子 其四</title>,<text>虛落夜千里。松間若箇明。應知象魏下。頃刻報時平。</text>
<title>魯東書堂八景 戊子 其五</title>,<text>短髮尺餘兒。大牛能自領。晩郊笛一聲。渡水入山影。</text>
<title>魯東書堂八景 戊子 其六</title>,<text>浦柳細垂垂。野航火點點。如何人不眠。夜網未應斂。</text>
<title>魯東書堂八景 戊子 其七</title>,<text>天際雲痕薄。岧嶤半面逃。朝來仍擁在。多碧數層高。</text>
<title>魯東書堂八景 戊子 其八</title>,<text>晩鐘隱隱動。風便落千層。報道此山外。小菴飯夕僧。</text>
<title>書堂八事 幷序</title>,<text>童冠忽來坌。階上蓂一葉。翼翼揖上堂。抽籤考其業。燕僻最可戒。懋哉敏傳習。</text>
<title>書堂八事 幷序 其二</title>,<text>三益集里閈。不求遠邦於。探賾曠今古。麗澤觀善餘。十年所讀書。今日較何如。</text>
<title>書堂八事 幷序 其三</title>,<text>東榭烏影遲。嚶嚶鳥出谷。象時合四坐。正席非爲食。將敬以竟晷。旅酬歡意足。</text>
<title>書堂八事 幷序 其四</title>,<text>宿雲薄似羅。初景麗黌齋。聯席供受簡。吾人有好懷。言不瓊瓜較。志入塤篪諧。</text>
<title>書堂八事 幷序 其五</title>,<text>藝文十日業。先賢所不禁。不慮妨厥工。惟患渝其心。聊將正命訓。爲君下於鍼。</text>
<title>書堂八事 幷序 其六</title>,<text>程課跋夜燭。呻佔何劬焉。竆經爲致用。莫作漁後筌。孰能解人頤。擊此山下泉。</text>
<title>書堂八事 幷序 其七</title>,<text>雖乏鄴侯軸。薄置建陽籍。散帙初日下。晴牖通虛白。飮河各充量。毋令漫庋閣。</text>
<title>書堂八事 幷序 其八</title>,<text>有虞尙米廩。先輩此其取。遊食俱於斯。如何力不努。莫以徵逐盡。鐵鑰掛虛堵。</text>
<title>族兄上庠 相華 挽</title>,<text>吾宗老師大翫於辭。島瘦郊寒兼有之。忽然半夜壑藏舟。江雲洛樹空悠悠。茂陵春茂陵春。無復洞中花鳥愁。</text>
<title>南上庠叔擧 圖萬 挽 三首</title>,<text>子遊璧水辰。吾弟亦成名。皷簫忽訇巷。春月門前橫。子來助深歡。劇喜一座傾。撫席增嗟傷。浮世更浮榮。</text>
<title>南上庠叔擧 圖萬 挽 三首 其二</title>,<text>卜子喪其明。邵翁晩有兒。我亦折臂者。情理忖得之。於今兒無怙。呱呱絶可悲。乘除自不貿。必驗歸成期。</text>
<title>南上庠叔擧 圖萬 挽 三首 其三</title>,<text>我與子同年。子健我苦癠。樗根或自植。樟材或先脆。理變乃如此。秋渚空反袂。百年一炊黍。奈此人間世。</text>
<title>鄭英陽 錫僑 世丈改葬挽 四首</title>,<text>流光十載隔如晨。每恨當時未百身。怊悵愚山風雪晩。重違執紼更沾巾。</text>
<title>鄭英陽 錫僑 世丈改葬挽 四首 其二</title>,<text>陶山閉後有愚山。仰止于今恨未攀。彷彿典刑俱寂寞。斯文之慟爲君潸。</text>
<title>鄭英陽 錫僑 世丈改葬挽 四首 其三</title>,<text>重器天球自不琱。元宜淸廟薦于姚。如何天意與人異。食報於人太未饒。</text>
<title>鄭英陽 錫僑 世丈改葬挽 四首 其四</title>,<text>舊客時經栗里村。不知何處賦招魂。虛龕破牖蛛爲網。惟有寒松蔭古園。</text>
<title>頭流歌。送廬二丈新卜頭流山中。兼呈孔巖丈。己丑。</title>,<text>君不見頭流穹窿崒嵂際蒼洲。北頭長白南頭流。頭流以頭障半空。天王般若蒼蒼浮。萬古金冶曜石䯻。太乙之室羣仙遊。翠羽㲯毿皷韽韽。駕鸞鳳兮驂螭虬。變化人寰送雷雨。神恠中間起喞啾。馮翼泬㵳二儀涵。扶桑若木疑可揉。鯨鯢隘天蕩雲根。海若尋常神與謀。綺巖繡林有底處。㟏岈眞成窟宅幽。淙生玉津潄滓穢。高躅曾經此淹留。南冥守愚俱幽貞。俗物茫茫等蠐蝤。雞伏龍見剩餘馥。風刷雲鍊鎖虛樓。俎豆惟設舊洞天。官致以物春復秋。頭流風物今何許。世人不肎訪深陬。頭流山下久無主。自在山禽與渚鷗。老太學生玉川子。身世落落如浮漚。春晴海國忽遐擧。箇裏煙霞占某邱。禿鬢癯容欹載驢。一妻一妾藁爲輈。全家道氣始得見。巖屋雲巢自綢繆。水耨頭流山下田。火畬頭流山上疇。孔巖丈人有好襟。遙托幽期散閒儔。石壁掛巾雙白頭。遠峀看雲兩靑眸。宇宙吾衰道未成。十年饑伏醜如鯫。世故糾紛我安適。願入頭流恣冥搜。踏盡花開泛岳陽。霽月光風挹前脩。然後滅迹靑峰裏。與子卒歲共優游。共優游消我愁。一歌頭流歌送君。望頭流兮思悠悠。</text>
<title>訪沙谷盧丈記事 三首</title>,<text>幽懷日合沓。谷裏春寂歷。步渚摘芳荑。願言思轉極。乘興不暇懶。卻起一枕伏。豈但叙姻誼。孝悌宜可適。</text>
<title>訪沙谷盧丈記事 三首 其二</title>,<text>艱哉化寧山。㞳巘當大谷。馬弱不可越。十步九轉側。林樾相貫輸。我行僅平陸。闔闢見化造。川原重曠漠。</text>
<title>訪沙谷盧丈記事 三首 其三</title>,<text>林影倒在地。春風野老亭。學士底遠遊。棲遲倦朝英。見我開口笑。童穉悃愊傾。自謝蕭寺遊。非是輕人情。</text>
<title>李參判 震休 挽 五首</title>,<text>宿昔永嘉府。撤出宰臣牧。南民嗟無祿。天涯有弔鶴。未起淮陽卧。竟阻宣室席。新栽栢谷移。舊事汾雲白。</text>
<title>李參判 震休 挽 五首 其二</title>,<text>大東鐘鼎族。聖朝三百年。源深流卽長。雕戈屬彦賢。以子嗣少陵。羣工無間然。雲衢早馥譽。器名晩雙全。</text>
<title>李參判 震休 挽 五首 其三</title>,<text>金印垂累若。玉佩紛容遂。入朝思補衮。出鎭思攬轡。求侶眞有鳳。競擊何賴鷙。碧海無限波。幾與虛舟値。</text>
<title>李參判 震休 挽 五首 其四</title>,<text>從古詮品命。得失造化爐。方看井渫矣。其奈玉折乎。延陵幷乘箕。吾道再嗚呼。涕淚向蒼穹。人生一浮漚。</text>
<title>李參判 震休 挽 五首 其五</title>,<text>孤山灑龍螭。蟬老力贔屓。從來與筆力。遺則不憔悴。木烖天門額。石削名公隧。璵璠今散漫。恨乏篋笥致。</text>
<title>赴哭季弟 萬祉 歸鄕。途中叙述 四首。</title>,<text>人孰無兄弟。無如我伯仲。共被患難際。卅載形影從。老大爲晨星。同病亦俱空。况此孤露生。何忍孔懷痛。衰鬢各霑盡。聚散總如夢。</text>
<title>赴哭季弟 萬祉 歸鄕。途中叙述 四首。 其二</title>,<text>俊弟共喫茶。自力生羽翰。翺翔上雲衢。擬與幷季難。神理終莫測。籲天徒酸辛。傷生聖所戒。忍疚須加餐。綿綿我洪統。今屬爾身單。</text>
<title>赴哭季弟 萬祉 歸鄕。途中叙述 四首。 其三</title>,<text>我葬爾而歸。此事豈曾思。我去怳如夢。我歸悵復疑。回思生離恨。死別亦如斯。不滅則自愚。願且無所知。燕言常在心。曲曲刺骨悲。</text>
<title>赴哭季弟 萬祉 歸鄕。途中叙述 四首。 其四</title>,<text>古人嘗有言。僑客如蜉蝣。我何落拓久。在世徒悲憂。伊昔我斯逝。離情空悠悠。而今我來斯。茹慼一何稠。載驅日南駸。此恨死卽休。</text>
<title>雨中。次南秋江韻。庚寅。</title>,<text>甘注夜達朝。溝瀆走黔雷。俱風入空庭。盡意濕階苔。潤色萬里春。冥迎岸幘來。獨鳥在高林。何事啼苦哀。深山送一春。寂寞感人懷。</text>
<title>自魯東。轉棲道南書院。校道東編。書懷。示諸君。</title>,<text>建陽殷春雷。聖道不復隆。餘波架疊爲。遊騎何怱怱。歎彼大拍頭。脫略蠶牛叢。高明爲左袒。師心遂用盅。浸淫四百年。天下橫流洪。許値夷進華。薛惟敬善躬。徑約亂眞經。帶來俱是葱。有如雛鳥習。隻翼求上翀。蓋聞懲荊舒。實是先膺戎。寥寥學蔀辨。慷慨徒自雄。我祖奠箕封。化育比元豐。圭璧耀前後。斯文會天通。考據皆聖軌。直泝濂閩風。墜緖幸珍重。豈是玄師融。樹聲扶倫彝。論道啓愚蒙。派分或云殊。大體游彀中。嗟余後先民。未拔心之蓬。從古卓立地。邈此銖縷工。搜討八千載。迤駕晩吾東。典刑最密邇。緖言棟宇充。憑喟太不量。酌汲向淵沖。尋數費時歲。經緯困磨礱。培根卻劌枝。割戶以達宮。起藳知幾易。孤陋患罩籠。幸有二三子。肯與相瞽聾。不是吾黨狂。知爲十室忠。書塾與儒園。芳春筆硏同。擧目視天地。已矣吾道竆。冠帶惟斯域。文物四海空。儘知洛泗波。不東靡所終。休疑汚自阿。題篇萬古公。書此托諸君。庶幾瀉憂忡。</text>
<title>捲棲華陰感興</title>,<text>杞宋徵文日。華嵩著屐頻。居然泉石我。何待暖暄春。霞霱生無際。湫湍瀉有神。如斯八節內。乘興豈知廵。</text>
<title>玉上人募緣將重修龍菴。志喜。</title>,<text>蒼屛雲水窟。古菴貯靈暉。欹仄支撑勢。剝落丹靑輝。金身亦塵埃。菩薩力何微。淸瀉一壑內。巖薄空崴巍。非徒泣龍象。無以居摩圍。頭陁心初求。發願嗣前徽。廣開檀波羅。每逢信者祈。給孤之相視。非秦越瘠肥。爾自修緣業。我從泉石依。</text>
<title>龍菴懷古</title>,<text>華陰歘翕洞府開。合沓靈恠久胚胎。稱是羣龍游其中。飛沫百道轟殷雷。上人靈師妙覺者。始闢仙窟淸潭隈。珠噴玉散落澄空。石鏡碧霧洗塵埃。我師一謝王事馳。三性八識迷於斯。山下誅茅定何年。正是我師住錫時。潮州顚可語。廬山遠爲侶。人人之敎不相入。親親之誼自可叙。面壁多時夢忽覺。衣履石壇伽趺處。由來山門水空流。危礎敗砌餘高樓。客子來登倚虛欞。晩壑寒輝騰嵐遊。老木苔巖兩寂寞。潭心觀魚酸兩眸。居僧尙能道古事。方丈十日勸我留。覽辰自散漫。霜葉枕邊秋。從此花源定不迷。葛巾芒鞋遭爾儔。</text>
<title>過銀城</title>,<text>孤孤峴欲上。向晩過銀城。雪岳無眞面。冰溪盡激聲。决眦歸鳥遠。掣袖暮風淸。優閒形役外。信馬去來程。</text>
<title>夜</title>,<text>自有竆年思。頻惺獨夜眠。風林難受月。雲峀易連天。口詠辭追雅。巾釃味近玄。箇中多少事。休向俗人傳。</text>
<title>峽行</title>,<text>孤征朝及暮。十里少人煙。曲漑經巖背。荒菑上屋巓。度天斜未廓。尋逕後難前。石角驢蹄遠。僮鞋看已穿。</text>
<title>全休甫 游 遠訪 辛卯</title>,<text>暮鳥投林盡。月死山路黑。山狵吠出籬。荊扉來遠客。卽知心中人。朝發西魯谷。策款透深峽。百里縮一席。我問詩禮業。子問仁智樂。我且問菖蒲。無𧏮如宿昔。豈愧鮭菜乏。喜無聲氣隔。地僻春始柔。遲晴將物色。行與仙龍洞。盤桓追沂跡。</text>
<title>暇遊龍菴。次三從弟季通韻。</title>,<text>牙頰乍覺香。坐間琅玕呈。齒長莫吾以。醜拙愧爲兄。自結雲水鄰。塵事無重輕。山居春欲娟。幽卧惹遠情。洞府深不迷。風湍貫飛甍。憂虞百年內。素鮮開口迎。盍與竆源去。循溪一途明。搴蘿凌絶壑。步屧起鼯鼪。偏感索居中。迭唱有同聲。儘是淸凉界。不待問蓬瀛。意思涵沄泓。氣象分崢嶸。浩然本自在。占得沖霄橫。遲暮少自得。尋常抱孤淸。往跡還增欷。撫古倚前楹。何處棟梁材。來支此廈傾。藐爾頭陀願。庶幾銖縷營。不有結搆壯。莫管淸華京。佇看諸天喜。物理虧復盈。老宿依何晩。濯哉任足纓。君宜勉寒歲。閒放與前程。</text>
<title>甁窩李令。自商山送酒獨酌。</title>,<text>殘紅嫩綠太催煎。春去不留正可憐。酒送綺翁雲觀醉。也宜披褐黑甜眠。</text>
<title>乍雨乍晴。病起閒坐。</title>,<text>二月苦多雨。四月久無雨。谷霧晨拖暈。積氣飛高宇。枕席颯而凉。嘉聲散林塢。淸飈吼衆竅。飄勢斜不豎。一天爲掀篩。簸揚萬絲縷。虛界塵陣眠。乍看濕后土。羲和且鞭駕。雲旗相呑吐。鬼神變化跡。敏妙殊不魯。物意覺怊悵。甘澤施未普。閴閴林廬下。獨任盃惑弩。巾帨久抛卻。脂垢上肱股。無語對婦女。屋角雞唱午。整頓起慵卧。隱几望遠滸。左右萬丈山。扶碧來晩戶。超超冥接要。氣象爭蕩皷。</text>
<title>苦旱熱</title>,<text>木公資萬始。膏乳早䟽泄。時禪赤熛怒。流形還壅閼。常暘日益驕。大坤爀如爇。溝洫涓未滋。源泉已涸渴。黃埃漲兩間。疇塍龜兆出。蓬棘恣蕃茂。𦵧藝不可別。槖裝從倚薄。竆愁獨執熱。廣宇無隱憇。惟願濯冰雪。萬人同憂虞。我病焉足說。爲之惜旄倪。時事復騷屑。皇天本至仁。民命未宜絶。造化所難測。氣象自可察。非無膚寸合。蜚廉散曀颲。遂令元氣漓。上帝恩澤遏。知是咎徵至。袒鬼所媒孽。峽民傳愚俗。述作競來謁。將以禱靈嶽。沉牲瀆神穴。縱自謝非禮。永嗟其情切。河伯號令乖。蟄龍豈可褻。勉爾力差科。含哺會有節。吾王自象化。化機當旋斡。</text>
<title>白雲謠</title>,<text>白雲澹澹悠悠。朝起蒼嶺夕通白洲。自去自來無心散。還聚屯復流。誰知碧落從龍飛。澤被萬物滂沱洗九州。</text>
<title>喜雨</title>,<text>夜光離畢育。幹維昂復低。雰霱何多族。河井蒸渰凄。馮翼本不乾。風雲豈終睽。萬民望望餘。傾潤溢溝谿。膩光暢遠郊。喜氣皷衆黎。人人竟趣務。塍間如瓮蠐。高臯坐沆瀣。黃卷白茅棲。借田亦懶治。檢鋤信病妻。羈泊分宜餒。幸此衆把犂。自任居廓落。山外雲樹迷。</text>
<title>用甁窩韻。賦近事 十首。</title>,<text>剪出商嶺雲。飛落龍溪灣。兼金貴無直。靈犀照兩間。惟是長卿城。偏師不可攀。陰潦溢川梁。洛西少使還。郢雪巴難和。只自破愁顔。</text>
<title>用甁窩韻。賦近事 十首。 其二</title>,<text>漢山當天險。睥睨枕長灣。昇平重文儒。詩僚集其間。空餘洛波卧。長眺豈重攀。鴈𪚥恣相呼。箕駕無日還。秖今檢遺什。孰是鋪錦顔。</text>
<title>用甁窩韻。賦近事 十首。 其三</title>,<text>夏峽多起雨。川途日移灣。薪濕晩煑粥。岸幘白茅間。昏朝巖鏡晦。岑蔚逗躋攀。如何看變象。淸明霽未還。惜哉漏屋翁。未懽衆士顔。</text>
<title>用甁窩韻。賦近事 十首。 其四</title>,<text>人與山俱息。幾年伊水灣。天雲塘半畞。琴書屋三間。谷裏經一春。巖桂應可攀。成都幸無虞。秋風我當還。賤士有定分。芳杜自好顔。</text>
<title>用甁窩韻。賦近事 十首。 其五</title>,<text>迎客蒼蘿厓。送客紅蓼灣。若爲久棲遲。龜尾樂泥間。弱毫弄天機。淸規手自攀。主翁宜先存。遊騎亦可還。願言山南北。數數會粹顔。</text>
<title>用甁窩韻。賦近事 十首。 其六</title>,<text>聚散元不常。行子滄浪灣。末路値令弟。綢繆片言間。浚泉尋仞汲。陟峻分寸攀。得魚筌何忘。買珠櫝無還。巷有倚閭望。幾日返陽顔。</text>
<title>用甁窩韻。賦近事 十首。 其七</title>,<text>吾弟箕子國。佐幕淸浿灣。嗟如折翼禽。將雛翰林間。瑤瑟傍佳人。繡樓百尺攀。在昔遊錦城。丁寧戒早還。關河極迢遞。難尋夢裏顔。</text>
<title>用甁窩韻。賦近事 十首。 其八</title>,<text>來從道德坊。莫問桃花灣。鳩巢任計拙。白茅靑林間。宣尼曾歎衰。周公夢未攀。有體山獨立。無心雲自還。旣無戚戚意。惟有怡怡顔。</text>
<title>用甁窩韻。賦近事 十首。 其九</title>,<text>爲問萬斛船。撑卻上幾灣。篙工誤一手。恐入風濤間。白日行欲暮。天河渺難攀。若未竆源盡。不緣險巇還。愛爾方强力。歎我已衰顔。</text>
<title>用甁窩韻。賦近事 十首。 其十</title>,<text>明月出雲端。霜輪湧千灣。天月不减輝。水月明水間。撈之不可取。仰之不可攀。我屋亦當照。不如室中還。至樂反身處。萬古道照顔。</text>
<title>屛風新泉歌。寄趙成之 自敬 兄弟。</title>,<text>我思玉昆與金友。乃在屛風之東阜。豐隆裂缺陰相之。揭碨磈化斧剖。嵒扇歘歙瀝煙液。古今雜沓流汙惡。茅屋扶持何寥廓。人有風流可領得。領得何所有。翠峀半邊影。澄江一面闢。聖人書賢人詩。聲如金石伏讀之。歸去華山翁。恨不與爾卽相攜。漱爾之淸泉。風爾之高巓。惟有摩尼之寸珠可照濁源。况爾之淸漣。愼哉勿自踈。秋風寥慄兮我當還。</text>
<title>魯東。遇趙成之。書贈。</title>,<text>漫讀同父書。習池久未過。煙液翠滳瀝。玉泉生嵒阿。吾道存揭厲。與君濯滄波。松栢有獨標。霜雪酷誰何。</text>
<title>次甁窩槎枕韻。卻寄。二首</title>,<text>博望乘歸後。猶餘未斲根。求伸看蠖屈。厭勝卻犀蹲。肯數揮戈業。堪收久疾魂。分擡雲屋興。遙伴石枰存。</text>
<title>次甁窩槎枕韻。卻寄。二首 其二</title>,<text>不鈍君子器。久未試盤根。身學波龍卧。几成霧豹蹲。葛懷先獲味。周蝶漫遊魂。這裏丁寧意。將期寒歲存。</text>
<title>閒居 三首</title>,<text>一卧靑華雲。久作靑華客。山外望我居。應謂在空碧。</text>
<title>閒居 三首 其二</title>,<text>抱膝㗳無言。惟是看山好。看山意不竆。座塵亦懶掃。</text>
<title>閒居 三首 其三</title>,<text>荷簑歸來晩。世故撫悠悠。獨眠巖屋裏。蘿月夜深留。</text>
<title>早秋感懷 九首</title>,<text>逖矣沙伐墟。十載山鷓鴣。更作幽谷鳥。峽如四壁塗。外有衣食役。內有悲戚紆。獨無偕來衆。天地存是夫。爲家易制度。契活於百無。碧草忽又晩。朱顔已自枯。石火能幾許。娛生良有需。不害稱我號。惰農兼腐儒。</text>
<title>早秋感懷 九首 其二</title>,<text>窈窕開洞門。中有萬斛泉。白波瀉不極。歙吹元氣連。秋陰苦不霽。濕林愁萬蟬。手把一竿竹。獨釣晩沙煙。漢代桐江叟。幽適得之先。</text>
<title>早秋感懷 九首 其三</title>,<text>雲蘿隱遙月。粲粲衆星光。輪影漸昇空。明輝遍九坑。古來賢君子。逢時著文章。傅說起版築。伊尹生空桑。初似尋常人。終乃贊聖皇。時命或大謬。孔孟老于行。</text>
<title>早秋感懷 九首 其四</title>,<text>繁雲久屯結。亂雨數顚狂。帝關無日開。玄間杳泱茫。羲和不回馭。少昊調淸商。旣非逃世者。感歎起彷徨。若待陰潦霽。當有降嚴霜。可憐春滋遠。蕭瑟衡蘭芳。</text>
<title>早秋感懷 九首 其五</title>,<text>蕫生好下帷。屈子思遠遊。余今滯竆峽。浩然無匹儔。菩薩猶有情。地靈自無求。閒卧瞻太淸。古今盡悠悠。旅鴈驚一聲。𪚥唳落晩洲。物意正如此。浮生感行休。偃仰忘頭白。萬事付東流。</text>
<title>早秋感懷 九首 其六</title>,<text>世如一小鼎。人事爭水火。天運有四周。其道無不可。仁人亦無私。萬物皆是我。嚴霜欲雰雰。風打林葉墮。鳳凰德不衰。蚓蟫空碎瑣。我甘爲糟粕。結屋白雲朶。振衣翠松岡。婆娑撫磥砢。不知身屈約。但喜志無頗。</text>
<title>早秋感懷 九首 其七</title>,<text>淸泠俯冷湫。嵒扇倒鏡寒。龍與魚同淵。龍潛魚戲湍。魚戲共喣嚅。芳餌競來干。龍雖未變化。豈可與魚班。無處從海桴。長吟行路難。</text>
<title>早秋感懷 九首 其八</title>,<text>今晨天欲霜。百卉紛靃靡。嗟彼金張舘。零落桃與李。惟見山中桂。下蔭玉泉水。淸陰正可托。丹心諒不委。豈但愛馨香。且喜直脈理。</text>
<title>早秋感懷 九首 其九</title>,<text>朝起澹無營。終日嗜第屋。風來林塢凉。輕絺霽垢液。斂蹤塵及屨。拔篋床散籍。懸蝨終成輪。箭發能開石。從此竆至妙。所憂誠未極。攬結淸眞趣。萬古心回薄。</text>
<title>詠史 五首</title>,<text>魯連天下士。義不帝虎秦。一言重九鼎。勝衍俱逡廵。約書聊城矢。反覆何多門。旣自富義聲。胡不義責人。古來好名士。千乘視若塵。有時露本色。管仲所未仁。聊將太不忍。城存先自分。不爲連所欺。庶幾盡其倫。</text>
<title>詠史 五首 其二</title>,<text>死生皆有命。否泰亦由天。獨有湘江累。千古攬泫然。如何思玄客。衆芳忽改編。歲暮負龍蛇。繪餙符命篇。紫陽筆下霜。秖今猶雰雰。</text>
<title>詠史 五首 其三</title>,<text>韓信得大將。意欲急樹功。直下井陘口。三軍何迅衆。但使人間視。未聞奇責容。成安苟自遜。閟筭廣武從。韓張空爾爲。何以厲其鋒。身旣北面事。又不同升公。得魚已忘筌。汗簡尋無蹤。</text>
<title>詠史 五首 其四</title>,<text>赤帝晏龍駕。牝雞正嚘咿。泰山尙巍巍。黃河不减波。孺子秉匀軸。姙弱不自持。南北軍一呼。亦異曾六奇。苟非皇澤深。存劉未可知。梁公處地近。懇誠何逶迤。幸其壽命長。不爲後人嗤。先聖正名義。恐亦不如玆。</text>
<title>詠史 五首 其五</title>,<text>蘇武牧海羝。卧餐天邊雪。衛律血相視。其肉恨不磔。陵也較以寸。豈獨爲膠漆。白鴈上林飛。萬死虎口脫。歸將見天子。詎戀降虜別。秖今詩家流。刱制爭祖述。太史右陵腐。在初不在末。</text>
<title>次甁窩寄來韻</title>,<text>從道行藏正後庚。况餘商嶺紫芝英。四翁已去君知味。千日方來我領情。霽月方看分曉色。林風時過不齊聲。平生悔吝猶山積。撤座那堪講㓗精。</text>
<title>朝起</title>,<text>高枕蓬廬睡起遲。巾塵拂拭整威儀。淸聲一壑溪何怒。潤氣千林雨不私。屋角翺翔嬌鳥習。花房離合聖蜂知。閑中物意卻多少。道味丁寧贏在斯。</text>
<title>和甁窩用古人壽詞各體。賀其伯徵士公壽席 三首。</title>,<text>若有人兮脩姱。囊括爻象自堪處。將求擊磬者。歸溟渤泙奫靸擧。懷抱偭然古昔。成敗輸之忘語。卻葆眞澂郵。凞凞豈佗傺。虹旂超龍馭。眞是春光不力。奈繁榮雨花風絮。能居此宅有徵休。詑㫌陽升許餚臄。鍾皷錯陳。揚采娩顔中踞。把款然悒爾蜉蝣寄。較得幾相去。</text>
<title>和甁窩用古人壽詞各體。賀其伯徵士公壽席 三首。 其二</title>,<text>白兔干支紀年。滄浪淸濁散人。將繁絃緩節暢娛多暇。方知玄牡欠已全神。驕客天機。龍眠宛爾筆陣。千人亦未軍。毫端倐忽瑤池赤縣堂上移存。淸尊酒重生痕。怳花亞庭樹玉簇溫。彼危冠安䯻。疑侵晩雪。陳家廣席正是佳辰。兼有編瓊陰。何苦心藏襲丁寧及雲孫蘇仙鐵。恨今無復得扶君千春。</text>
<title>和甁窩用古人壽詞各體。賀其伯徵士公壽席 三首。 其三</title>,<text>鶺鴒飛急。荊庭色暮。焉得共霑瓊釀。周南久滯且餐芝。銀作鬢亦非前㨾。赤刀大呂難陳小社。自擬卧軒皥上。棣華新什我將賡。衆感集奈此巴唱。</text>
<title>水調歌。頭賦商山。寄甁窩令公。</title>,<text>歌罷紫芝曲。芝嶺白雲多。四翁無處雲在。芝長採阿那。歲晏歸來寂寞。願與子同荷鍤。言陟彼嵳峩。身拙猶存道。心赤任鬚皤。○歌終闋。靈芝三秀荒阿。長安何處。浮世功名薄如羅。黃綺如能更遇。須復勸他起來侍宴何。婆娑宇宙高風遠。雲峀任靑麽。</text>
<title>甁窩令公旣和水調。更和紫芝元歌寄來。步得二首。</title>,<text>谾谾翠嶺。白谷之迤。薄採秀芝。足我忘飢。和爾調度。願言同歸。焉用軒蓋。所貴莫大。凡人之生於世。孰若遐擧而尙志。</text>
<title>甁窩令公旣和水調。更和紫芝元歌寄來。步得二首。 其二</title>,<text>窈窕雲谿。上下逶迤。靡靡露芝。採採倦飢。時哉不再。惠爾耑歸。玉帛交蓋。其任孰大。居蔽而聞。則章始能。有象於厥志。</text>
<title>閒居八詠樂辭各體</title>,<text>衣狗參差與疊山。几案挹蒼還。暮壑棲痕。朝如薄紗。只有螺鬟。○飛鳥决眦。不可攀空。翠卻相關。撑接天邊。何多色態。媧補擬覵。</text>
<title>閒居八詠樂辭各體 其二</title>,<text>瀉溜穹嵒。汩汩涓滋。衆壑添湍惟聞流。急閱人間。不復能知源活。○環珮周旋。不息階痕。動色凄寒。莫言爲水此中難。源泉愛其潑潑。</text>
<title>閒居八詠樂辭各體 其三</title>,<text>度磵淸飊晩塢來。垂垂岸柳影斜裁。灑灑一堂凉。意足北窻開。○裊裊長絲拂地迴。透過淸響。力能擡下階。兩袂欲軒擧。意悠哉。</text>
<title>閒居八詠樂辭各體 其四</title>,<text>新月到雲。霱盡晴空。蝦蟆欲生輪未定。碧梧陰老半庭籠。孤照白頭翁。○望九則馮。翼廓穹窿。皤腹乍浮。瞋眼徹。長生搗藥兎居宮。坐憇翠童童。</text>
<title>閒居八詠樂辭各體 其五</title>,<text>雜花開。覆階苔。白露浸沾。一簇低惱。風莫須催。○散瓊瑰。蝶爲媒。觀品有如器使。在榮枯亦不猜。</text>
<title>閒居八詠樂辭各體 其六</title>,<text>解籜呈身。削成碧玉。逬出森然。滿塢足。衆娟一夜何零落。霜飽此君骨髓綠。○淇興吟來。貧人不肉。評品失當咎杜牧。箇箇亭亭皆正直。魑魅自辟何須爆。</text>
<title>閒居八詠樂辭各體 其七</title>,<text>鳩巢謀拙。卻掃蕭然恢兩膝。有照非金。狗變蟻磨來不禁。○寥寥寂寂。穹漏開襟。光簡竹占地常寬。勝似高褰逐汗漫。</text>
<title>閒居八詠樂辭各體 其八</title>,<text>病慵一箇陳人。一簞一瓢伊洛濱。宇宙形骸半百。依歸前賢自足。樂意津津。○有如土蚓霜蠅食難。沉痼無他稱。猶有丈夫志。願所由如砥。不遠懲忿窒慾。</text>
<title>將省仲父任所。旣發。阻雨還歸。四首。</title>,<text>今晨起病身。長夏經枕席。束裝跨馬出。有如魚新陟。奴粥馬未豆。驅使頗懷。迢迢三百里。狼藉秋陰積。</text>
<title>將省仲父任所。旣發。阻雨還歸。四首。 其二</title>,<text>朝雲成曖曃。注意在西北。左海風雨占。自是異於洛。行者愁崢嶸。漸入靑山谷。咫尺天心在。杳然不可測。</text>
<title>將省仲父任所。旣發。阻雨還歸。四首。 其三</title>,<text>上州府城西。長長洛西谷。其路上如天。橫截百川曲。來牛去馬紛。千室取其木。十年行此谷。我頭今已白。</text>
<title>將省仲父任所。旣發。阻雨還歸。四首。 其四</title>,<text>頑雲一變動。忽拂千絲雨。衣袴已粘膚。滿身溜成沍。野寺勢蒼黃。急鳥投林樹。前程多弱水。退歸任沉痼。</text>
<title>送女趁其夫大祥。發向中原。是日大雨。夜坐思。戀情溢。走書。</title>,<text>有行遠父母。是固當於女。今歸若不然。我心豈如許。平生慣任悲。逆理情强禦。如何願幷喪。寸膓腐於汝。三從惟我在。問欲向何處。汝意在盡禮。我何持首鼠。治任力無遺。草草多不緖。貰鬣帶雇丁。鑿麥齎葆旅。到此貧窶急。文字竟難煮。催分母抱女。哀寃及骨膂。豈無舐犢戀。顔色外撤去。俄頃不可見。掩涕久延佇。流景晏素秋。用事白招拒。嶠關路迢遆。草老繁曉湑。久陰更作雨。曠廓連平楚。轉看傾天河。川梁失沙渚。原陸入鴻洞。毫髮餘陵陼。離思反在後。漫慮成憂癙。今日已云暮。狼狽托何所。最是狗灘惡。狂濤嗟怇怇。凝滯若干日。將患罄囊貯。壯男亦難聊。况其弱無侶。想渠躳春蠶。素縑出機杼。手自裁刀尺。作爲三縕褚。將以獻諸老。微誠得少叙。浸漬若及包。手指應自咀。老妻困瘧癘。襯席頭未擧。冥漠猶耿耿。有時發寢語。我旣爲嚴父。其行恨不沮。支頤到深更。咫尺胡越阻。銀竹垂四霤。限似坐囹圄。但望保軀命。報來稅漢漵。堂上有丈人。慈愛超倫序。雖無舅與姑。庶事豈齟齬。就禮釋衰麻。敬謹供稷黍。期至淡淡辰。我當挹雞距。可復乞汝還。母女戀思紓。</text>
<title>孫慶州令丈 萬雄。號野村。 挽二首。用其臨終揭壁韻。</title>,<text>愚伏先生尙有村。大夫重自大閭門。早聞猛虎河間渡。晩負長蛇壑裏奔。歌似季梁寧倩友。言同曾子自遺孫。世人了事眞難得。泉下孰無憾恨煩。</text>
<title>孫慶州令丈 萬雄。號野村。 挽二首。用其臨終揭壁韻。 其二</title>,<text>幾時辱過瀼東村。長者之車及席門。多荷襟期成款曲。終寬禮數責趨奔。孤舟舊客空餘杜。陰德仁人孰有孫。遙憶泉㙜三世會。賦招何必慰寃煩。</text>
<title>敬次晦菴先生遠遊篇</title>,<text>少也我慣遊。爲君請言遊。伊昔闕里翁。言陟小九州。我心亦似天。八海際其疆。戒以無母雛。神龍爲前驤。薄往仍回輈。蓋軫不有方。俱非心所服。俛焉增慨慷。豈是樂放狂。正爲倦和光。良辰諒不與。歧路長彷徨。恠物紛在前。淸都還無梁。腦海我自轉。心木斧莫傷。斂來高霍氣。平得似巴膓。旣自釋陸離。稱體掛坤裳。戴履參有三。塞以至大剛。不待有所餘。同歸賢聖行。誰與共努力。重闢周道荒。歌罷視宇宙。閉關臥孤堂。</text>
<title>盧鵂巖 思憲 挽</title>,<text>洛濆鴈與雲。商律調淸韻。念昔邱中隱。生得有氣分。肅嚴自可象。淪跡低眉暈。世眼久在皮。婦態慕昵燕。詎知精潤物。不爲榮色眩。知將抑戒詠。足優原憲病。和藏發容澤。脫顔冰雪凈。文擧友禰衡。仲容醉郭奕。縱任萍蓬埶。賴倚松栢獨。入山緣絶悲。出山更繁憂。流水未更濕。崇蘭忽先秋。驚呼訴上帝。胡復不憗遺。舊谷寒烟斂。風雨四壁傾。如何靑紫者。紛紛滿洛城。</text>
<title>過鳥嶺</title>,<text>畏途長倦役。浮世已斑顚。主屹關前雨。孤山店裏煙。松危無肉石。蘿泄有聲泉。意與江天杳。重雲未易穿。</text>
<title>宿新店感懷</title>,<text>薄暮驚山犬。終宵籍店翁。忠州二十里。雲峀萬千重。歲去疑晨隔。人亡若夢空。蓬牕眠未得。茅屋月亭東。</text>
<title>見女兒</title>,<text>回思送汝日。今見未曾期。不死離能合。全生幸亦奇。存亡悲轉切。來去事堪疑。爾母憂成癙。歸寧且莫遲。</text>
<title>朝雪</title>,<text>朝雲未靜棲。尖峰剗四山。風爭霰雪氣。黯靄塞兩間。灑自千萬丈。鹽屑埶紛紛。厥始不可際。落處隨生紈。須臾一宇內。不見濁滓痕。疑入銀色界。坐我白玉軒。但願夜來晴。邀月到瓢尊。</text>
<title>除夕</title>,<text>舊年今夜終。新年明朝始。一終便一始。一生復一死。終始死生際。不竆如流水。歷歷千萬秋。英雄悲不已。我今竆且老。不如安所履。</text>
<title>夜吟</title>,<text>靜夜山房似海深。風於庭樹月天心。慵閒林雪無人掃。幽磵不休啼凍禽。</text>
<title>靜中八仙歌 幷序</title>,<text>大夫偃蓋鬱蒼然。力排大雪聳寒天。此君森肅列戈鋋。晩塢風前舞蹁躚。節勁心虛可稱賢。傲傑自好東籬邊。馥郁綻盡霜迫天。回頭卻憐衆嬋娟。冰仙孤瘦心不遷。抵死淸艷絶世緣。撩殺芳信又一年。嶧陽君今度幾年。傾意將欲待鸞旋。凈友亭亭自天然。處汙不染濯漪漣。人慕富貴爭後先。襟期偏合霽月賢。臞種虬結翠石巓。昔時珍重九疑仙。從此托契宿疴痊。石丈錯落鐵骨連。不露文章意超然。</text>
<title>東武吟效靑蓮體 樂府正聲東門行也。靑蓮自述己志。爲東武吟。</title>,<text>慷慨視萬古。大賢多折摧。斯文幸無喪。艱彼羣言豗。沕穆衛棲遲。飛潛共沿洄。如何東門士。歎乏壞鐺煨。悽惻少兒女。攜手遲遲迴。新硎急電拔。奇氣空崔巍。皇天賦命異。溢眦紛懽哀。寡鶴不啄粟。翰衣雪毰毸。仁人久糟粕。達者惟恢台。叢桂何芬鬱。谷裏歸雲堆。獨無不邁景。昭華倐淹回。百年丈夫在。襟抱臨風開。蓬鬢任霜雪。把酒看八垓。湘潭行吟客。久嫌鴆不媒。余有無息源。老死猶可培。歌興禁不得。歌罷幽思裁。</text>
<title>幽澗泉。效靑蓮體。山水。二十四曲之一也。</title>,<text>綠渚靜散。枯桐揄揚。幽磵咽兮來寒塘。朗韵交零。絲心高張。麗景入晴草。紛霏微兮翠岡。中有幽人。曲肱而孤托兮。緩淸節而徜徉。自是優游坦蕩而居者。豈愁思之空長。㫚明徽變徵。爰低爰昂。疑是化歸令威於古冢。奈不聞岐陽之鳳凰。幽澗泉長洋洋。</text>
<title>日苦短行。效古辭善哉行體。卽古辭善哉行。而靑蓮取其首句語。賦來日大難是也。</title>,<text>秦皇漢武。願度千春。人世幾何。輕如草塵。邈矣蓬壺。遺視矊矊。張良封留。從赤松倫。所樂自在。顔氏長貧。簞瓢無病。奈短奈延。嗟彼多難。口燥唇乾。人之感天。何用智存。惟斯之樂。寔自少憂。樂哉惟天。以游以優。熏心靄然。時露一端。三十六宮。維日盤桓。</text>
<title>短歌行。效顧逋翁體。古辭。</title>,<text>花初發。朝開暮衰不重出。水初流。怒波西去無時留。花開水流盡如此。富貴豪華豈能恃。願與仙人共周旋。鳳笙橫吹度千春。</text>
<title>山人勸酒。效靑蓮體。樂府觴酌之曲。其一曰山人勸酒。</title>,<text>盈盈淸尊。淡淡麗景。山深白雲變爲衣。道心穆然合箕穎。滿把眞一黃金鐺。勸君永好意淵靜。知是嚴陵謝世來。富貴功名已灰冷。兩足加帝腹。匹夫天座同。太史奏變象。萬乘亦感衷。有粟富春山。得魚瀨水中。非關浮名遠。樂意無時竆。奈何范升言。不識淸士風。停盃浩歌罷。翠壁雲千重。</text>
<title>行路難。效鮑照體。古樂府。道路六曲之一。</title>,<text>贈君靑瑚之寶案。饋以絳雪之瓊丹。葆羽長纓之貫玉。熾炭奇香之攢巒。三光騁邁曄暉改。心情婉娩天欲寒。今日煩君意莫變。願聽低唱行路難。但見雪山冰谷裏。他時太陽流成湍。</text>
<title>又效靑蓮體</title>,<text>蟠龍蹲熊吐金爐。寶罌流霞割腹腴。狂歌聲斷變爲徵。俯仰宇宙長嗟吁。猛虎騁淩虺出遊。淸都何以稅我車。羣芳蕭條雪委積。磵底蒼松獨秀孤。行路難行路難。多歧路今安在。雲陰天高默不語。擬仗虹斗罪眞宰。</text>
<title>長相思。效靑蓮體。樂府。怨思二十五曲之一。</title>,<text>長相思在洛陽。憭慄秋風飛白霜。鳴鴻嗈嗈半夜翔。孤芳淹光自廓落。倚軨忼慨空悲傷。願隨佳人贈明璫。嶺上陰陰而多雲。渡口汪汪而爲浪。關梁已閉車難適。曜靈欲暮愁遠方。長相思在洛陽。</text>
<title>詠荷</title>,<text>小塘無隙綠。高藕底根生。葉愛滿心大。花從遮眼傾。奇香三夏馥。幽玩一天淸。齊揖迎風雨。亦如君子爭。</text>
<title>寄題保晩堂</title>,<text>萬物秋蕭瑟。遷逝無控摶。薄宦歸去來。枳花老更殘。選勝翬翼然。斲朴倚巑岏。隨地有歇處。洩雲淡衛關。朗鑑遠爲期。侈楣寶珪剜。大魚久未腊。終何負長竿。詎知不材福。方成未老閒。玉井春不泄。丹田戒驚猿。診懷見自家。區臾有止丸。枝幹本鬱然。願言賞歲寒。</text>
<title>送客獨臥</title>,<text>病人無禮數。送客柴門邊。惟是夕陽好。秋山一枕前。</text>
<title>夜</title>,<text>缺月柴門暮。闌風細竹分。秋天一萬里。旅鴈數聲羣。</text>
<title>綠蘿松歌 幷序</title>,<text>無怒堂前綠蘿松。翠色耐經百年冬。拔地三尺。欲倒欲起橫復縱。短葉攢束靑銅鍼。樛枝攫挐赤鱗龍。豈有造化刻錭得成就。風揉雨鍊自陶鎔。下有玉井泉。根作寒甃鐵液封。浸潤上達無壅閼。條分百萬滋髼鬆。懸厓苔深石凄凄。欲抱還放若難容。拙翁特堂俯其巓。潤氣朝暮窻牖濃。此物屈曲礧砢勢甚困。苦節不改霜雪衝。嗚呼我公廓落所遇同歲寒。相對婆娑任衰慵。</text>
<title>經書詩 幷序</title>,<text>形上而微。形下而光。是物之會。與極之常。于以擬之。無體無方。守正慮患。時短時長。</text>
<title>經書詩 幷序 其2</title>,<text>聖人憂虞。其道彌光。惟變是適。不可爲常。微顯闡幽。蓍圓龜方。天下亹亹。化育流長。</text>
<title>經書詩 幷序 其3</title>,<text>執中建極。正始終俶。化近漸遠。夷獸卛服。周命旣東。魯秦猶肅。聖刪煥炳。後辟宜目。</text>
<title>經書詩 幷序 其4</title>,<text>風感故動。其化不冥。雅正故定。上下相寧。頌容故著。天下以經。</text>
<title>經書詩 幷序 其5</title>,<text>民彛物則。莫不有俶。維惡是懲。維善是服。三百之敎。思無不肅。人而不爲。如塗面目。</text>
<title>經書詩 幷序 其6</title>,<text>詩敎之亡。臧否遁情。天縱聖筆。無有不聲。二百餘載。粲乎正名。</text>
<title>經書詩 幷序 其7</title>,<text>南面之權。與奪辱榮。小人知懼。君子就方。一其大統。道光義直。知我罪我。旣微復直。</text>
<title>經書詩 幷序 其8</title>,<text>邦建五等。卿分六職。禮樂政刑。準平繩直。大綱旣正。萬目無側。南面恭己。惟皇建極。</text>
<title>經書詩 幷序 其9</title>,<text>自一而萬。正之以政。如辰在所。衆共承令。郁郁乎文。黼黻王命。</text>
<title>經書詩 幷序 其10</title>,<text>萬曲千節。維人所職。何以綱之。惟敬內直。爰有實地。所履無側。造次勿違。立此人極。</text>
<title>經書詩 幷序 其11</title>,<text>三千三百。惟敬而正。餙于彝則。非故强令。無巨無細。孰非天命。</text>
<title>經書詩 幷序 其12</title>,<text>聖門徽言。今不緇磷。父父子子。君君臣臣。有餘治平。無欠脩身。</text>
<title>經書詩 幷序 其13</title>,<text>仁恕文禮。忠孝學仕。稱錘上下。施之由己。終欲無言。天何言已。</text>
<title>經書詩 幷序 其14</title>,<text>維辟及庶。俱本親親。不毁其生。是謂全人。孝未克終。鮮不烖身。聖賢授受。敦我烝民。</text>
<title>經書詩 幷序 其15</title>,<text>君子之孝。非利非名。各修厥分。醜而不爭。旣敦其源。道由是生。推而達之。五紀俱明。</text>
<title>經書詩 幷序 其16</title>,<text>修外由內。平遠自親。綱開目張。正己正人。正心以上。所以修身。齊家以下。擧而措民。</text>
<title>經書詩 幷序 其17</title>,<text>千門萬戶。是列是名。明用我力。新無民爭。火簡將新。後賢篤生。聖經賢傳。粲然復明。</text>
<title>經書詩 幷序 其18</title>,<text>傳心維遠。質言卻親。致以中和。天地參人。用力伊何。明善誠身。終也篤恭。平天下民。</text>
<title>經書詩 幷序 其19</title>,<text>合一無眹。散萬可名。誠以成之。聲臭猶爭。所以其道。變化生生。因民之鮮。不行不明。</text>
<title>經書詩 幷序 其20</title>,<text>聖道賴尊。異言不磷。陳善閉邪。是謂恭臣。求放養浩。是謂誠身。</text>
<title>經書詩 幷序 其21</title>,<text>道不虛行。齊梁歷仕。王者有興。其誰舍己。七篇之訓。亦不得已。</text>
<title>南長寺行</title>,<text>露嶽蒼蒼殊不惡。嵒扇相揜化斧斲。密傳迦葉浮海來。璚㙜貝林千尺白。於菟引錫渡雙溪。幾時諸天散玻瓈。信者重吹刦灰煖。前山後山傳名齊。僧氣三時擁雲月。古事茫茫今人迷。我借麻圍度寒年。篝燈曲几萬壑前。虛寮啓鍵倚遠空。萬里山河灝英延。穉陽泉下何綿綿。雞伏鵬興不同時。昊天及我隨所之。歲云暮矣冰雪壯。自爲歌詩不復疑。</text>
<title>獨坐翫心</title>,<text>日落燈未呼。暗室如凭空。胷裏靜淵淵。而無一物容。灰冷莫言死。煖火蘊其中。泉伏莫言絶。眞源常不竆。泉達成滋澤。火盛爲沖融。所以聖賢心。循環寂復通。</text>
<title>曠如亭八詠</title>,<text>岸沙如雪白。久無俗駕轍。晩風拂綠凈。荇散新荷出。雨房生輕潤。芳澹愛不褻。藜往輒盤旋。淸香無時絶。</text>
<title>曠如亭八詠 其二</title>,<text>綸竿恰一丈。向晩臨岌嶪。苔錦行粘履。淸瀨下驚急。莫言持殺柄。幽適最相協。潭心澁兩眸。簑衣雨半濕。</text>
<title>曠如亭八詠 其三</title>,<text>夜雨入玉漵。細磧魚上梁。藹藹踈樹陰。倦歌正徜徉。扶浪探銀出。趣味何自長。詎知倚櫳興。與魚卻相忘。</text>
<title>曠如亭八詠 其四</title>,<text>莎芽浥露齊。遠牧出長阡。犢奔母長吼。曲背兒擺眠。簑裏一尺竹。吹過夕陽天。響轉下虛靑。隱几聽幾偏。</text>
<title>曠如亭八詠 其五</title>,<text>白日行靑天。煜爚下尖黛。團團冶赤金。合扇規慙對。初陰凉濕臯。漸食殘陽背。亂噪踈林鳥。不定侶竄隊。</text>
<title>曠如亭八詠 其六</title>,<text>西南鍾靈秀。鴻洞控天表。曳雲通河井。龍起時窈窕。渴日在高壁。元化杳未了。願拂熇爀節。宇內穌屈夭。</text>
<title>曠如亭八詠 其七</title>,<text>岞崿孤無儔。馳火接邊門。落點初熠燿。橫碧已氤氳。海池不揚波。每閑象魏昏。夜夜長相望。叩飽臥田園。</text>
<title>曠如亭八詠 其八</title>,<text>絳氣橫碧峰。種杏仙家近。問法時鳴鍾。陰壑響殷殷。晩來惺倦眠。松門坐深穩。誰識匡廬中。自是有三隱。</text>
<title>武陵八詠</title>,<text>太平煙月不嫌秦。岸樹年年萬古春。只有浪花無限好。脫簪林下亦閒人。</text>
<title>武陵八詠 其二</title>,<text>快倒懸關水最奇。散珠噴霧共參差。最憐閃影轉林日。嵒鏡空濛盡意垂。</text>
<title>武陵八詠 其三</title>,<text>蝦蟆泬㵳浴河新。捲卻階陰急轉輪。每向古槎開片玉。暗香淸暈更精神。</text>
<title>武陵八詠 其四</title>,<text>翠濤時作半天寒。小逕都無赤魃干。雲白山靑人事少。烏紗時自掛巖壇。</text>
<title>武陵八詠 其五</title>,<text>漠漠輕雲擁翠微。缺岑句引半斜暉。野人情性如林雀。拂去淸晨暮始歸。</text>
<title>武陵八詠 其六</title>,<text>變化狗衣面面迷。晴螺蒸暈控菩提。至今怡悅問何事。林下長憐氣似霓。</text>
<title>武陵八詠 其七</title>,<text>午渚薄陰短柳斜。遊絲窈窕欲爬沙。細魚掠餌便回去。未捲沉綸手膝叉。</text>
<title>武陵八詠 其八</title>,<text>饁婦傾筐酌醑馨。刈黃初罷更分靑。志存耕鑿惟隨分。盡日課鉏獨倚欞。</text>
<title>有李生弻齡過府城。有意來訪。因冗未果。賦二律以道其恨。濟卿送示。於是次韻。</title>,<text>江山久不改。勝士獨多遊。鳴鏑來淸響。深源聽倒流。有魔琴未罷。無分竹空幽。交義何論面。神機好邀留。</text>
<title>有李生弻齡過府城。有意來訪。因冗未果。賦二律以道其恨。濟卿送示。於是次韻。 其二</title>,<text>興觀餘三百。哇滛塞九濱。不謀看此道。長恨絶他鄰。情性惟言志。藻摛莫祭神。雲關尊酒在。誰尋滿谷春。</text>
<title>六言 三首</title>,<text>林僻韵生泉活。巷深絲裊柳黃。朝朝淸盥無事。手撥宿爐燒香。</text>
<title>六言 三首 其二</title>,<text>春光無處不到。獨樂非爲自私。曾點雩風灑灑。濂溪庭草離離。</text>
<title>六言 三首 其三</title>,<text>遐觀千里萬里。幽興我知誰知。濁酒三盃蹈舞。乾坤好箇男兒。</text>
<title>黃鍾粹 挽 丙申</title>,<text>中山昔忝酒。隅坐佳子弟。儘知遊方樂。探珠必海底。幾自諧白雪。餘子拭其眯。寧嫌婦女順。芳蘭可竟體。形骸付流峙。氣味等茶薺。人夭好惡分。璇景空易遆。嗟嗟玉墮泥。神理我窾啓。蒭綿病與違。緘辭遠入邸。原野秋露繁。矯首雪我涕。</text>
<title>往棲露陰山房。家奴至。見老婦書云。絶火已屢日。歎息走筆。寄內。</title>,<text>久吟象外遊。歲暮幸脫塵。只有四聖經。丁寧隨一身。息慮臥巖關。明躳志如神。向晩長鬚到。色飢尙吟呻。謂是報平安。開緘多酸辛。瓮裏無粒粟。竈下無束薪。敦匜已生垢。甑鼎空掩巾。差科衆趨令。爨煙絶四鄰。丐貸竟不售。更遭其反唇。老婦多少言。瑣瑣羞具陳。最是小兒女。自恨生不辰。要我白帝書。暫救涸轍鱗。强言設寬大。聊爲解愁嚬。試看古之人。弊箒猶自珍。况有白與堅。所貴不緇磷。飢走數十年。勉旃物上伸。豈堪此老大。坑塹自沉淪。君自識趣向。蘭珮可相紉。珍重百年期。庶幾共育貧。</text>
<title>山房遣懷</title>,<text>冥走皆浮寄。寒棲亦好緣。琉璃松雪逕。竽籟谷風泉。座煖氊無寵。蔬精肉不權。莫言庭栢子。這裏得眞詮。</text>
<title>山房遣懷 其二</title>,<text>靜散無何處。心無役一毫。谷深禽語怪。林逈雪花豪。說法留僧語。課書添佛膏。平生快活意。正欲入雲高。</text>
<title>柳敎官 後常 挽 丁酉</title>,<text>我有殄瘁淚。近地不曾乾。矧今一毫毛。孰非先德餐。其績紀邦國。餘澤世不殫。衮衮百有年。往往峙鵠鸞。炳義尊放勛。金石不可刊。纂法往哲嚴。心追先節丹。猗歟綴金鉤。有揭賁堂顔。持以證文獻。儘無惑衆觀。念粤趨隅時。和莊飮一團。刑善諒在斯。肥家百具完。吾觀繼先者。遺軓容易刓。謙儉獨承範。夫子居之寬。臞然韋布身。體度多適嫺。質行非外假。靡繢要自刪。爲政不出家。浮名縻一官。形勝古初生。待人泄天慳。謹守成都薄。愧鬻平泉閒。芬芳完亭㙜。羹墻寓岡巒。孝悌服里閈。廉讓添潺湲。庭前金玉胤。諸孫茁芽蘭。傳習不渝物。從來恥野干。惟魯秉周禮。盛强未或班。耕鑿分裏裕。審知所遺安。所以傾鄕黨。有如赴壑湍。我有原憲病。兒無衛玠端。重籍命婚媾。申以數世歡。往歲醮而命。遺祠過澄灣。仰止倍密邇。感發如循環。禮儉情款曲。溫溫朋酒間。謂言將恐懼。珍重笑相看。况挹獨挺姿。必耐經歲寒。那知天不憗。大春忽摧殘。靈光仰無托。冥昭閱急灘。腐儒劇凉薄。室中隻影單。始圖成廓落。世事一邯鄲。通家多少緖。時對少婦潸。孝子延苫塊。深誠天所關。晩協烏經卜。果占牛眠山。祖載留不得。湖野何漫漫。深墨詎可忍。相持更辛酸。榮枯與前程。願言剖心肝。荒詞和淚題。怊悵瞻區寰。</text>
<title>次寄李澄叔道兄</title>,<text>彈君膝上之玄琴。我聽當時山水音。何事晨天星宿散。空懸碧落團團心。</text>
<title>次寄李澄叔道兄 其二</title>,<text>君笑昭文不鼓琴。奈他哇咽亂希音。淵明只撫枯桐背。堪向無聲自賞心。</text>
<title>次寄李澄叔道兄 其三</title>,<text>千里開緘意若淵。滿懷風味夢依然。幽期元不關脩阻。萬事悠悠付逝川。</text>
<title>次寄李澄叔道兄 其四</title>,<text>徘徊光影一虛淵。不死眞源發浩然。老去生涯堪玩樂。爲將多少問琴川。</text>
<title>書贈趙童子 後名元經</title>,<text>信今池上鳳凰毛。已見林間日習翺。材力他時誠有到。蠶盆束火可抽繅。</text>
<title>寄孫重百 景錫 南溪草堂 三首</title>,<text>窈窕淵嶽山。知縣築在中。小堂襲高風。自以慕四翁。三秀紫瓊英。服之顔如童。難尋消息眞。悵望雲水空。願君勿自疏。淸時進思忠。</text>
<title>寄孫重百 景錫 南溪草堂 三首 其二</title>,<text>聞君開新社。雲嶺以爲園。其中集詩僚。風流傾南村。幽竗郢中曲。豈獨和者難。病負習池期。禮數阻寒溫。應有攬結趣。肎許起拙存。</text>
<title>寄孫重百 景錫 南溪草堂 三首 其三</title>,<text>坐占山中事。狂雨洗滂沱。流景又伏庚。花信久蹉跎。秋風日將高。歸燕欲辭窠。夙歲任公釣。晩何乖揣摩。白日來無盡。萬事東逝波。</text>
<title>趙丈 命胤 挽</title>,<text>七十餘年山水窟。邱中性氣保虛明。石壇花月無人管。舊客難登聽澗亭。</text>
<title>次藥泉南相公徐僉樞別業韻 幷序</title>,<text>知君先德大人遊。何事來過蒲柳秋。自謂愛詩及骨髓。有求元不傷無求。</text>
<title>次藥泉南相公徐僉樞別業韻 幷序 其2</title>,<text>習氏池㙜夢未遊。雲山風月幾經秋。秖今舊物猶無恙。何必慇懃分外求。</text>
<title>河回十六詠 幷序</title>,<text>江光滿地平。乍聽夜窻響。報道水中巖。漚痕幾尺上。</text>
<title>河回十六詠 幷序 其二</title>,<text>巍隈卽得江。白湧無時已。非是頑顔迎。澄心定不爾。</text>
<title>河回十六詠 幷序 其三</title>,<text>林牖閃淸影。床茵轉曠寬。怎麽靑菡萡。淘出玉輪寒。</text>
<title>河回十六詠 幷序 其四</title>,<text>一髮翠丫平。半邊寒暈重。閒蹤自慣歸。朝去暮還擁。</text>
<title>河回十六詠 幷序 其五</title>,<text>千松萬松寒。黛色無能浣。中夜六花豪。朝窻簇玉傘。</text>
<title>河回十六詠 幷序 其六</title>,<text>乍織碧絲縷。時籠錦里園。綿綿若箇畔。知有數家村。</text>
<title>河回十六詠 幷序 其七</title>,<text>孤䯻恰當檻。霜淸多夜聞。看看顔色異。點點布紅雲。</text>
<title>河回十六詠 幷序 其八</title>,<text>地入雲根細。行侵水國危。江湖何處客。幾許有襟期。</text>
<title>河回十六詠 幷序 其九</title>,<text>天寒脩水關。結構擁高木。人上曲虹腰。凍龍其下伏。</text>
<title>河回十六詠 幷序 其十</title>,<text>纔添擁霧色。旋灑引風絲。潤物神功溥。理鋤可趁時。</text>
<title>河回十六詠 幷序 其十一</title>,<text>頂平苔石上。日暮捲釣歸。只任釣多少。與魚兩忘機。</text>
<title>河回十六詠 幷序 其十二</title>,<text>踏下千層壁。歸來意浩然。自歌和牧笛。林晩始生煙。</text>
<title>河回十六詠 幷序 其十三</title>,<text>極浦雲俱黑。蒼茫天水親。時看生熠燿。知有業漁民。</text>
<title>河回十六詠 幷序 其十四</title>,<text>白灘秋涉淸。篙子理舟懶。斂楫藏寒洲。光光自載滿。</text>
<title>河回十六詠 幷序 其十五</title>,<text>澄江蒸氣碧。偏向茂林流。莫遣朝風散。𪚥飛當共收。</text>
<title>河回十六詠 幷序 其十六</title>,<text>自有悲秋思。何爲鴈唳酸。影分蘆渚月。飛破霜空寒。</text>
<title>甲辰仲春。權台仲 相一。號淸㙜。 與申景楷。正模。 來道院。約吳致重 尙遠。號峩嵳。 文會。老人亦重違其勤意。擺病而赴。仍留數日。諸君共讀近思錄。頗有講磨之益。老人以病冗先歸。台仲寄來一律。遂步其韻。屬三君焉。甲辰。</title>,<text>優優樂善志。仕學可相移。自有好田地。奈無平路歧。篤工依聖哲。說意藉朋知。鹿洞重恢義。春風設講帷。</text>
<title>甲辰仲春。權台仲 相一。號淸㙜。 與申景楷。正模。 來道院。約吳致重 尙遠。號峩嵳。 文會。老人亦重違其勤意。擺病而赴。仍留數日。諸君共讀近思錄。頗有講磨之益。老人以病冗先歸。台仲寄來一律。遂步其韻。屬三君焉。甲辰。 其二</title>,<text>東鄰接北里。棲屑感流移。磨鏡要寒膽。跬繩不惑歧。玉難巧匠遇。香許聖蜂知。枉下陳公榻。幾披蕫子帷。</text>
<title>甲辰仲春。權台仲 相一。號淸㙜。 與申景楷。正模。 來道院。約吳致重 尙遠。號峩嵳。 文會。老人亦重違其勤意。擺病而赴。仍留數日。諸君共讀近思錄。頗有講磨之益。老人以病冗先歸。台仲寄來一律。遂步其韻。屬三君焉。甲辰。 其三</title>,<text>止行元有地。燥濕自來移。大意看希瑟。迷途免泣歧。最堪嗟後畏。那不愧前知。珍重別來思。餘香滿蕙帷。</text>
<title>甲辰仲春。權台仲 相一。號淸㙜。 與申景楷。正模。 來道院。約吳致重 尙遠。號峩嵳。 文會。老人亦重違其勤意。擺病而赴。仍留數日。諸君共讀近思錄。頗有講磨之益。老人以病冗先歸。台仲寄來一律。遂步其韻。屬三君焉。甲辰。 原韻</title>,<text>道院絃歌會。柴門几杖移。微言論次第。吾道卞他歧。江闊淵源驗。山淸氣象知。從容五日誨。勝下十年帷。</text>
<title>孫重百拜禮郞上洛。書贈。</title>,<text>二十年前東縣尉。二十年後南宮郞。莫言宦情已冷薄。丹心白髮猶堂堂。春晩怊悵山中侶。磵芝林苓空自芳。</text>
<title>猛虎行 幷序</title>,<text>朝作猛虎行。暮作猛虎吟。上洛州府大都會。四牧百里際碧潯。萬室煙火雞犬達。無有蔚薄與嶔崟。猛虎養子無處所。何以縱橫入城闉。朝去暮來如有期。䨓吼電過若無人。北里噬一婆。西鄰殺一娥。今日食狗豚。明日闚牛騾。一人傳呼萬人驚。家家門戶張虞羅。太平之世如亂離。田者晏出暮歸疑。使君胡不令卽時渡河去。將軍胡不肎一箭射殺之。耆舊皆言古未聞。人事物情竟莫分。年年雨暘俱不若。痒我稼穡負耨耘。吾王改紀誅亂賊。國之元氣當氤氳。胡爲致咎徵。病民日紛。紛堯之天下猶未平。禽獸逼人洪水橫。王者豈宜獨自理。惠澤承流可旁行。安得伯益來輔王左右。烈山放火樂民生。</text>
<title>將訪德裕。歷滯舍弟江陽官次。久旱得雨。泛舟南江。</title>,<text>庚陽晩太驕。民憂痒稼穡。昊天雨一夜。澄江高十尺。豈但懽輿情。遊人感行樂。欲將喜雨扁。先去換涵碧。偶然牽漫興。晴雲水國開。異事不前期。初筵響豪哀。樓戴崩石兀。江通斷壁來。聊可送此日。羈旅安在哉。</text>
<title>泝上釣洞。次舍弟韻。</title>,<text>雲孤沙凈滿江秋。收拾風煙載一舟。勝事親朋消暇日。浮生天地感行休。</text>
<title>余滯江陽也。訪姜斯文世美。卽故寒沙公之曾孫也。是年春。季父東厓公先已遊姜氏庄留詩。姜君要余續和。敬步元韻。</title>,<text>輞川形勝此堪儔。不沫淸芬剩可收。遺業詩書相授受。滿家風月好分留。秋扶孤壁芙蓉立。暮送長江璣貝流。嶺海十年皆倦迹。今來重感習池遊。</text>
<title>李定叔挽</title>,<text>男兒大付畀。世路奈嶇𡼲。鵬程阻九霄。鳳棲止棘林。老多殄瘁淚。春風復沾襟。</text>
<title>孫持平 德升 挽</title>,<text>丈夫生東國。早入君王門。風持見御㙜。自美不郵羣。滄溟爲桑原。荃蕙數化芬。墨志不容貳。蔽居猶章聞。歲暮散風流。淸藻裁煙雲。君豈厭儒兒。冥駕促謝棼。物性固亦然。終難等蕕薰。餘生最多苦。死悲無生欣。</text>
<title>姜公望 碩弼。號松隱。 新構小亭。閒中四時。各有勝事。請余賦之。四首。</title>,<text>大化開元象。坯垤氣不湮。寒士參贊力。獨在南崿垠。態色隨暄宣。生意總是仁。睠彼靄玩賞。豈肯負良辰。</text>
<title>姜公望 碩弼。號松隱。 新構小亭。閒中四時。各有勝事。請余賦之。四首。 其二</title>,<text>解作土生膏。築聚迎初曦。要植凌霜榦。料此無魚時。月風最相宜。影淸韵益奇。豈禁王子猷。乘興時造之。</text>
<title>姜公望 碩弼。號松隱。 新構小亭。閒中四時。各有勝事。請余賦之。四首。 其三</title>,<text>闌風忽迕序。桃李無顔色。晩榮扶疎籬。朝華挹鮮澤。愛之如寶玩。金縠裁盈握。頹齡諒可制。堂上薦幷蔌。</text>
<title>姜公望 碩弼。號松隱。 新構小亭。閒中四時。各有勝事。請余賦之。四首。 其四</title>,<text>玄冥塞寰宇。戶庭霰雪集。盌槎餘枯骨。冰魂暗相接。點綴玉有香。幽人襲芳恰。肯折一枝來。歲暮慰吾獨。</text>
<title>權修撰 斗經。號蒼雪。 挽</title>,<text>儒園師席早徜徉。瓊珮離離覆芰裳。忠定舊家三學士。嶺南今日獨靈光。蕙茅變化嗟無忌。凡楚興衰浩可忘。臨老年年殄瘁淚。更沾白幅寫哀章。</text>
<title>少棲魯谷舊居</title>,<text>疹運覆鳩巢。十年走道路。飢寒可安之。憂患復相驅。牽帶小兒女。薄棲尋舊寓。有如鳥將雛。故林戢翅羽。不常浮生理。細細觸物悟。存亡成一夢。花石安足數。破屋闢棼混。凭倚暫成趣。禽噪泉與咽。風度竹無忤。人事惟盥櫛。血氣斂作塑。隨處有安土。可以行吾素。</text>
<title>余嘗取朱先生詩語。名魯谷堂顔曰天雲者。以前有小塘。光影可鑑故也。谷之圮也。塘爲沙石所塡。離逬十許年。任其荒廢矣。今夏還棲舊庄。只有天雲小堂。而無天雲之實。遂復浚鑿廢塘。注水而臨之。光影始依舊相涵。自念吾胷中萬象森然之體。若爲物欲所蔽。則與塘之塡沙石。何以異哉。於浚塘而驗吾心之尤。不可不治也。於是。取先生詩。每句換一兩字。揭壁以自省焉。</title>,<text>浚鑿方塘一鑑開。天光雲影更徘徊。問渠那復淸如許。猶有源頭活水來。</text>
<title>舍弟自江陽移拜峴山。行至余寓。聞遞官。仍與同居。喜賦示之。三首。○以下。商山酬唱錄。</title>,<text>杜甫曾賦雲。衣狗互變化。宦遊志四方。揭厲存用舍。唱輟白銅鞮。商顔詠山鷓。得失不須較。聚散喜多暇。</text>
<title>舍弟自江陽移拜峴山。行至余寓。聞遞官。仍與同居。喜賦示之。三首。○以下。商山酬唱錄。 其二</title>,<text>如何彭澤令。來傍浣花老。我有松與菊。對君賦興好。秋事晩僑居。霜意戶庭冒。感發俱肅正。憹懊一可掃。</text>
<title>舍弟自江陽移拜峴山。行至余寓。聞遞官。仍與同居。喜賦示之。三首。○以下。商山酬唱錄。 其三</title>,<text>聞昔二蘓仙。對牀風雨時。天倫樂無易。評興日賦詩。前人已去遠。今人幸不離。塤篪有塵卷。俛仰欲重披。</text>
<title>舍弟自江陽移拜峴山。行至余寓。聞遞官。仍與同居。喜賦示之。三首。○以下。商山酬唱錄。 次韻</title>,<text>倚伏故相因。北叟善觀化。歸來商嶺下。新僦數間舍。玆地亦幷州。何事賦山鷓。如今免束帶。事事足閒暇。</text>
<title>舍弟自江陽移拜峴山。行至余寓。聞遞官。仍與同居。喜賦示之。三首。○以下。商山酬唱錄。 次韻 其二</title>,<text>十年走四國。弟衰兄已老。重編塤篪錄。湛樂意自好。已遣拘攣脫。肯爲恥辱冒。把酒待明月。碧天浮雲掃。</text>
<title>舍弟自江陽移拜峴山。行至余寓。聞遞官。仍與同居。喜賦示之。三首。○以下。商山酬唱錄。 次韻 其三</title>,<text>聯被樂莫大。况此佳節時。採菊東籬下。含杯更賦詩。但願永玆好。與之不相離。滿庭蕭瑟意。霜葉日離披。</text>
<title>次舍弟雨中韻。仍屬洪聖白。璄。號墨址。 求和。</title>,<text>寒雨入空宇。晩山收碧寥。舊編空伴蠧。新什更諧韶。夜永欣連被。菊殘促泛瓢。吾儕脫絆紲。始可論幽憀。</text>
<title>次聖白用唐人韻 五首</title>,<text>僑居秋徂盡。籬花耐飽霜。落英泛綠尊。俯窺影倒蒼。何事光塵裏。徒見愁髮長。幷州久恬人。狐邱猶在鄕。先人晩計閒。孤姪守漢陽。每從歸雲盡。矯首久悵望。</text>
<title>次聖白用唐人韻 五首 其二</title>,<text>璿運無停機。朝簷露結霜。受中有吾生。居然鬢髮蒼。幸存潔淨地。鳧鶴隨短長。五官不爲役。四大守其鄕。惟患剛膓在。診症祟在陽。勖哉觀善地。秉燭成所望。</text>
<title>次聖白用唐人韻 五首 其三</title>,<text>壯遊老滯南。十計楚砧霜。有流泝其波。有峙仰其蒼。典刑雖已遠。遺敎漸染長。勉旃後死輩。風謠戒互鄕。時令閉重陰。綿綿伏微陽。不有俟死志。何以保令望。</text>
<title>次聖白用唐人韻 五首 其四</title>,<text>浩歌輕萬類。富貴瓦溝霜。豈用人力爲。命之在穹蒼。岸幘據靜几。朝牖眼境長。靑鬟列野頭。每作歸雲鄕。只恐變閒態。厚陰掩太陽。漏明照我室。景光空相望。</text>
<title>次聖白用唐人韻 五首 其五</title>,<text>千山變靑楓。酡如知飽霜。霜無麯蘖氣。何爲幻其蒼。江澄邃窟冷。天晴玄衢長。一陣賓鴈唳。夜宿雲水鄕。愛爾進退適。陰來去隨陽。欲繫尺素書。美人遠相望。</text>
<title>次舍弟魯塾記感韻</title>,<text>杜甫歸來喜。曼卿去後遊。絃歌餘里塾。亭閣自林邱。㥘酒難爲敵。催詩可命儔。不宜容易罷。終夕且遲留。</text>
<title>賀季父東厓草堂新成</title>,<text>草堂靜而淨。新於谷中營。斷麓倚爲負。幽厓護作屛。磵底綠蘿松。幾年與伍荊。今日始生顔。翠盤補短榮。有如士初遇。軒軒對揚廷。我公日燕暇。歲暮挹其情。左右書萬軸。秩秩史與經。雲宿簷除濕。風過几席淸。日月從優閒。寵辱不曾驚。蕪語攄幽悁。爲替燕賀成。</text>
<title>追次舍弟八音歌</title>,<text>金水每嬗節。稚陽九泉息。石斲千年佛。無德老貝席。絲如絆人物。何爲苦難滌。竹杖與芒鞋。勝緣恣所索。匏瓜奈長繫。有聞甘死夕。土質雖無臆。杞憂當食肉。革新佇太和。當裁浴沂服。木神莫相負。行與物同樂。</text>
<title>追次舍弟八音歌 原韻 海臯</title>,<text>金沙遠醯甕。歲暮來棲息。石峰鬱嵯峨。雲霞生几席。絲棼與種生。憂惱可暫滌。竹立當牕見。梅笑廵簷索。匏樽聊對此。賦詩永今夕。土産有紫芝。療飢庶當肉。革汚待新沐。湯盤膺可服。木帝將按節。逝同羣品樂。</text>
<title>追次舍弟山房寫懷韻</title>,<text>閣宵危夢灝英邊。雪壑寒生布被穿。山外盈眸皆世故。雲中隱几獨禪緣。時飄冷磬驚還細。自咽飛泉絶復傳。點檢詩篇多少事。卅年浮寄又殘年。</text>
<title>追次舍弟山房寫懷韻 原韻 海臯</title>,<text>秦京迢遆五雲邊。歸路羊膓未易穿。商嶺如今追隱迹。洛迦當日少仙緣。時聞冷磬風前落。好把深盃月下傳。藝業無成身已老。轉蓬何事歎流年。</text>
<title>南長寺聯句</title>,<text>幽期露陰山。巳歲丑月日。濟勝筇竹聯。陟險驢蹄脫。層冰塞絶磵。微雪擁踈樾。寒重不禁閑。景暮猶助逸。窈窕紫翠重。迢遞寰區絶。有呀洞府邃。斯聳塔廟兀。陳蔬助飯淨。靜室絶耳聒。粥飯了朝晡。行休等裘葛。寧有因果證。且問慈悲佛。城外乳幾非。瞙處篦未刮。懷襄誰障瀾。崇奉競函骨。菽粟吾味在。虛無爾道失。計依闍梨晩。迹斂麻圍拙。聖訓揭昭昭。經卷羅帙帙。工惜聖禹陰。讀借匡廬室。童習水進科。老癖蝸封密。焚膏愈竆年。耽句甫細律。溪山遲緉屐。煙霞隨寸筆。不藉暄暖扶。喜得胷襟豁。峰壑掃寒雲。簾櫳上素月。晩樓眺遠近。虛庭步曲折。蛟窟緘冰裂。烏枝引風瞥。不負閑經綸。寧憂竆契活。今風日已泄。古意誰回質。味世紗全薄。藏身蓍無揲。物分豐與嗇。圈包衢兼閼。靈㙜剩拓開。邪物敢芽蘖。爐燻翫細細。夜氣存潑潑。殘年足可惜。勝會宜有述。三百三十字。意圓篇又闋。</text>
<title>次聖白夜吟一絶</title>,<text>林風爲我淸。山月爲我明。風月無邊處。新詩久未成。</text>
<title>次舍弟出山韻。賦卽事。</title>,<text>赤憎造化兒。戲劇每相迫。今日更揶揄。使我失偃息。遲遲出雲林。谿磴層冰坼。鷄狗漸人寰。歸德移治洛。歸對兒女輩。氣色近溝壑。猶能謀夕具。甁粟遍傾索。我有不食飽。獨愧俯育責。勉慰猶酸辛。不如初無目。淸夜雪一天。無語看斗北。寄傲仍成趣。戶庭知通塞。聊續出山篇。嵂菀瀉胷臆。</text>
<title>次舍弟寄吳致重韻。卻寄。</title>,<text>應求有聲氣。朅來無主客。君子反誠地。聖經皆伏讀。襟裾俗相看。大哉受中責。百爾惟良貴。不憂藜藿食。叩來舊大筳。磨去任他石。選暇蕭寺遊。幽意無不足。人事自難圓。終恨失倚玉。洞門蘸雲深。望眼耿不極。憂病各仍蟄。鄙吝日又積。我失君宜箴。君唱我可酢。</text>
<title>和舍弟弧夕賀詩 幷序</title>,<text>餘生寄天地。雨露愴濡浥。飛鴈屢斷行。駑馬甘羈馽。自如挺弱幹。直當風颯颯。存亡切孔懷。有難誰可急。鶺鴒忽近飛。鵬圖翅羽戢。如何枳棘棲。幸値萍蓬合。流光六十筭。此日百感集。丁寧昔哲訓。愧恨流俗習。婦女知所戒。不曾餉鮑鮿。何以致此哉。珍羞忽盈睫。宿昔君始歸。資我割糲粒。無乃神有輸。似非人所及。肴核謀中婦。簪珥脫箕妾。羅漢美卽分。伯康寒不㥘。詎能幷止之。晦翁有壽什。嗟我五季昆。如金如玉曄。我生最薄劣。沉苦數紀匝。道爲世相譏。貧未躳自給。脩短已乖理。竆達焉用悒。對案欲哽咽。强忍婦女泣。親朋列左右。別掃晴雪閤。談諧永良夕。樂意亦云洽。信知浣花翁。病餘手脚捷。棣華有遺雅。小述願作叶。</text>
<title>和舍弟弧夕賀詩 幷序 奉賀仲氏花甲壽辰 海臯</title>,<text>花甲乙巳回。况復懸弧夕。下壽亦稱壽。人世所難得。喜極飜成感。樹靜風不息。所以伊川翁。立言戒酒樂。同胞餘三箇。幾年天南北。分飛恨鶺鴒。連枝羨棣萼。居然軾轍會。跌宕文酒席。家貧闕盤羞。稱壽還落莫。但願筋益壯。不藉扶杖力。但願顔更童。不勞丹餌服。君子將福履。至人抱虛白。亦旣無疾病。子孫千而億。再拜獻賀祝。聊替鶴飛曲。</text>
<title>和舍弟弧夕賀詩 幷序 伏次花甲壽辰韻 之彬</title>,<text>天日忽澄朗。今夕是何夕。睠言已年日。一甲今再得。庭闈道體康。喜懼自不息。愧乏曾元具。稱觴且張樂。况復骨肉親。參商各南北。今幸一堂上。棣華交映萼。何以識斯喜。小酌設象席。亦有嚴客集。聊以慰寂寞。小子何所祝。暮年愈氣力。願回南極曜。照此老萊服。盤有麟脯紅。饌入江魚白。湛樂二高堂。春齡千復億。詠來白華什。鞠𪚥侑歌曲。</text>
<title>和舍弟弧夕賀詩 幷序 謹和息山壽席之什 墨址</title>,<text>乙巳季冬月。二十有二日。山翁勤折簡。邀我坐升室。鶺鴒飛到好。季兮新解紱。稱觴壽仲氏。藹藹和氣溢。爲是庚寅降。年回六旬一。稍稍茵席整。漸漸壺尊列。有壽當有頌。吾將助秩秩。翁旣學海泝。翁旣詞源闊。不羨金錢積。不羨名利達。賢弟與令兒。及孫抱置膝。年年有此樂。歲歲無菑疾。我祝翁云何。此盃百回設。</text>
<title>和舍弟弧夕賀詩 幷序 乙巳之臘月二十有二日。卽息山文丈回甲生朝也。其季氏江陽公設醴肴。以祝其壽。作詩章以詠其事。是日尙遠。適病不能赴會。只瞻望悵恨也。僉公謂余不可以無言。勤命賡詩。余於壽息翁之事。義有不可辭者。敢述蕪語。以替稱觴之誠。吳致重</title>,<text>玄機闔而闢。天地二陽復。睠彼隱者廬。和氣繞城北。今夕是何夕。謂公以降夕。翁年六十一。乙巳重回薄。賢季解郡符。大被連棣萼。僑軒敞壽席。親朋邀鄰曲。嘉羞列珍脆。芳尊漲𨤍醁。祈酌祝崇岡。祥星曜吉宅。昔我自洛城。拜翁于魯谷。我少公尙壯。玉貌雙鬢綠。夢想軒虞世。志願周孔學。歲月劇奔流。寒暑幾變易。翁今髮皓鶴。我亦形枯木。盛壯難再得。歡樂寧不極。佳什各善禱。我亦爲翁祝。一祝翁遐壽。籌盈東海屋。再祝翁崇德。足躡中和域。三祝福慶茂。四祝子姓億。我祝祝不竆。此日長此樂。</text>
<title>和舍弟弧夕賀詩 幷序 和息山回甲弧辰之什 洪濟兼</title>,<text>息山老人貧非病。城北僑居小如斗。庚日初回花甲年。卯君新解桐鄕綬。聊開小酌做至樂。急走童奚喚鄰友。陶然和氣滿一室。眞卛之會今復有。塤篪迭唱動成章。錯落瓊琚堆案右。豪吳伯仲來在座。座上洪厓又白首。相將意氣笑翻雲。名利之談不出口。此會吾鄕眞盛事。德星其見南天否。嗟吾孤露是何人。羨君具爾能得壽。强抑哀情述短篇。要令勝迹傳之久。</text>
<title>和舍弟弧夕賀詩 幷序 歲乙巳之臘月二十二日。實息山文丈回甲之生朝。時季氏海臯公適至。陪壽席盡歡。因吟古詩長篇。續和者亦多。相一聞玆事。喜甚。謹呈近體一詩。用伸岡陵之祝云爾。權台仲</title>,<text>幾度生朝見臘梅。今年乙巳甲重回。先生道體符遐筭。孝子誠心進壽盃。卻忘萍蹤隨處泊。偶逢荊萼別園開。少微南極俱雙見。一面商山頓覺嵬。</text>
<title>和舍弟弧夕賀詩 幷序 敬呈息翁壽席 盧聖器</title>,<text>人家勝事說弧懸。淡素今聞處士筵。非爲杯盤循近俗。但邀親友樂殘年。芳蘭茁地兒稱秀。華㮙當尊弟有賢。福履孰爭仁者地。壽星今曜少微天。丹砂靈藥知何物。皓首韶顔卽是仙。地說綺黃堪繼躅。風追巢許可齊肩。沉痾久失攀荀席。勝會今違上李船。獻花已知芻狗事。把牋孤詠續貂篇。人嫌志喜繁文少。我欲模眞勝跡傳。忽見寒梅憶顔色。一枝聊付驛亭便。</text>
<title>和舍弟弧夕賀詩 幷序 敬頌息山先生花甲壽席 盧伯春</title>,<text>商山季冬月。維歲大荒落。荊扉北城隅。白雪處士宅。梅暖觀易處。日晴薤篆壁。溫溫氣候彰。雀鴿飛屋角。開廚脾登俎。邀鄰兒肅客。促具醆醓盤。敬陳琴書側。頍弁將阜殽。玉友謝朱墨。爲饗不爲槩。賢兒着萊服。曰此懸弧辰。歲星重回薄。盡室丹心以。敢騰崇阜祝。先生當席坐。笑整華韶幘。我日斯征邁。吾道終難極。白髮守殘書。樽酒愧今夕。無論耆艾壽。且同塤篪樂。毋多春酒爲。勉爾詩禮學。座間多嘉賓。迭起頌言作。道德作瓊粮。仁義服丹藥。學而老不衰。百年壽維福。騑騑策吾黨。優游聖賢域。秩秩更忻忻。頌罷頻酬酢。竆山閉林扃。想像起躑躅。仰見斗南天。壽曜光芒爀。非無介祝誠。善禱人先獲。只願依門墻。年年慶玆席。玆席若稽辰。歲除八朝迫。</text>
<title>次舍弟露陰山南長寺行用東州東山行韻</title>,<text>洛驛西上洛西谷。劈開翠葳擁屴崱。屴崱云是露陰山。中天石䯻上不得。磨達眼藏亦派東。何年化城跨峻陟。信者遠襲徐伐氏。檀波淸淨依法力。翠鳳含蘂爭欲翬。金龍挐珠撑相仄。神斧鬼斲不思量。黥奴爨婢恣狂惑。妙偈還復役高明。歎我周道生荊棘。遊歷晩値三冬季。氣象空挹千峰嶷。謪仙枕席天姥山。黃帝軒㫌華胥國。豈若吾遊眞如界。手攜友生歡意極。霽月晴陰無一髮。山鬼憑陵皆走匿。伯陽已去鉛汞倦。碧宇茫茫遙相憶。奈他眞假久相蒙。康胡爲寶白爲黑。閒愁澒洞發長嗟。歲暮登高幾西側。年荒我甘白屋貧。時危爾負靑雲翼。大被湛樂百不憂。道林林壑可棲息。且有洪厓亦珍重。非君何以寫苦臆。拄肚錦繡人未識。頩顔有時容菜色。豈徒佳什新結社。紀國風節欽先德。分外無物易此樂。老去何須長惻惻。</text>
<title>何處難忘酒吟 四首</title>,<text>何處難忘酒。閉門獨坐時。寂寂爐自熏。鬼神不得窺。此時無一盞。安得更自怡。</text>
<title>何處難忘酒吟 四首 其二</title>,<text>何處難忘酒。情朋對榻時。論詩且開懷。餘事絶些兒。此時無一盞。安得吐辭奇。</text>
<title>何處難忘酒吟 四首 其三</title>,<text>何處難忘酒。隨柳訪花時。物情未可量。好興我自知。此時無一盞。安得謝娟姿。</text>
<title>何處難忘酒吟 四首 其四</title>,<text>何處難忘酒。迎風看月時。碧宇廣而霽。岸幘翔軒墀。此時無一盞。安得免差遲。</text>
<title>四時難忘酒吟 四首</title>,<text>春日難忘酒。簾外報新晴。露堦花欲笑。煙樹鳥來鳴。此時無一盞。何以攄幽情。</text>
<title>四時難忘酒吟 四首 其二</title>,<text>夏日難忘酒。林廬返照還。山開淋漓碧。雲爲卷舒閑。此時無一盞。何以破苦顔。</text>
<title>四時難忘酒吟 四首 其三</title>,<text>秋日難忘酒。霜淸碧宇參。笑傲菊九畹。廉纖月半龕。此時無一盞。何以資哢啽。</text>
<title>四時難忘酒吟 四首 其四</title>,<text>冬日難忘酒。冰雪皓無垠。大壑松心苦。空林鳥棲貧。此時無一盞。何以得氳氤。</text>
<title>除夜。呼韻五行吟。</title>,<text>金丸走坂忙。正候野雞聲。木帝方御駕。碧宇星河淸。水西不復東。浮生意不平。火爆霜竿綠。氓俗效相爭。土偶坐凄然。干支奈換名。</text>
<title>新晴獨宿</title>,<text>暮峽收陰潦。微凉簟意新。弱雲濤散墨。孤月鏡磨銀。宿托如蟲鳥。幽虛似鬼神。悠悠萬物上。落落存吾身。</text>
<title>次舍弟人日書懷韻</title>,<text>人日年年人共得。何須錢鶴上楊州。韶光輸盡梅爭柳。世事都從蝶化周。課日非詩難遣興。答春無酒豈消愁。靜中氣色看淵嶽。上有寒雲一點浮。</text>
<title>次聖白來訪袖示韻</title>,<text>對君一笑席相聯。劍氣宵應射斗躔。拍案詩成人日後。閉門寒重穀春前。可將文酒了今夕。只遣鸎花管別年。火食家居塵累少。孤褰不羨化昇仙。</text>
<title>遣懷進退格</title>,<text>一辱一榮不足云。貧家事事負新元。人情若此非鄕土。天色無何但嶺雲。衰益孤高梅落檻。動猶閒暇竹侵尊。荒年謀口關心物。惟在婦桑與僕耘。</text>
<title>近與家弟。同室湛樂。洪聖白，吳致重步屧相從。慰新年羈旅之思。次家弟贈吳致重用東州韻。卻呈二子。</title>,<text>蓋軫無際疆。羣品懷新滋。衰疾臥床久。開戶顔暫怡。鳴鳥出林來。睠言正維時。爲有邱中君。陟高先自卑。不患有涯者。但願泳聖涯。講礭開相見。鄙吝萌相離。亦有不羈士。快飮且賦詩。縕袍無所恥。結駟不曾思。典刑大其閑。豪習寧計釐。日與二君子。見之我心夷。牙籤拔殘簡。芳𨤍對縹瓷。陶瀉入邃古。色態共煕煕。人生貴適意。何須空齎咨。吳兮講解頤。洪兮淸入脾。頻成輔仁會。不作流年悲。勉旃洪與吳。分外無攸爲。維也少需世。脫略愛文詞。幽趣亦爛熳。不但慰我私。交義異竆達。嗟哉是阿誰。</text>
<title>近與家弟。同室湛樂。洪聖白，吳致重步屧相從。慰新年羈旅之思。次家弟贈吳致重用東州韻。卻呈二子。 原韻</title>,<text>春來何所得。霜髮日復滋。紅塵念已斷。白雲聊可怡。節物感桃菜。古京梅發時。如何壁大弨。蔀屋處湫卑。軍府歸德舊。疆理淸洛涯。此中有聚集。不復歎睽離。嚶嚶鳥鳴什。韡韡棠棣詩。城東地卽邇。夫子我所思。那曾脫檢柙。恐或差毫釐。詎但君子寶。不惠亦不夷。朝盂闕夕鉢。瓦盆謝花瓷。逢迎絶惝怳。陰谷回春煕。快若病袪體。庶幾忘憂咨。上下入古今。晤語傾肺脾。途竆豈阮哭。絲染謾墨悲。堯舜亦若是。早起孜孜爲。唱罷南薰曲。鄙哉巴人詞。展也洪與吳。我非阿好私。醇醪更一醉。此味知者誰。</text>
<title>次舍弟用東州韻 八律</title>,<text>凍簷疑簇水晶簪。商嶺春歸契闊深。新意乍聞嬌鳥語。孤標先占小梅心。詩書禮樂身全老。日月星辰歲屢侵。與俗相看長若此。浮生感動一沉吟。</text>
<title>次舍弟用東州韻 八律 其二</title>,<text>接罹欹仄稱童頭。志願從來四卽休。濁酒盃深翁大笑。苔鐺煙冷婦閒愁。追遊新結廬山社。辭賦休登庾信樓。榮悴古來俱石火。百年天地吾曺流。</text>
<title>次舍弟用東州韻 八律 其三</title>,<text>早春分作萬家情。總惱詩愁長瘦生。趙孟賤人能復貴。嚴公重雪亦還輕。不隨溫飽風塵走。故作遨遊山澤行。天上浮雲君看否。古來榮辱盡虛名。</text>
<title>次舍弟用東州韻 八律 其四</title>,<text>學業要須日日新。擡拈將得一番春。羞沽美玉甘藏櫝。不用全牛謝禴鄰。自以形骸暫出世。任敎風月來窺人。荊扉剝啄相迎笑。無有些兒染卻塵。</text>
<title>次舍弟用東州韻 八律 其五</title>,<text>行休如坎復如流。歲暮空悲賦遠遊。梧月柳風爭點綴。石田茅屋可淹留。願從憂道桴乘海。自愧求亡劍刻舟。老死優閑太平世。長祈皷腹黍盈疇。</text>
<title>次舍弟用東州韻 八律 其六</title>,<text>自作滄浪濯足翁。晩來商嶺友黃公。三盃濁酒身將老。千首新詩計太竆。奈此人情懷土切。好他風物得春融。松門竹逕相過處。誰識神開宇宙中。</text>
<title>次舍弟用東州韻 八律 其七</title>,<text>不敎林壑作君慚。自在琴書共一龕。暫脫烏紗寒若士。新僑白屋靜如庵。壯年避路多棲棘。三郡得人幾絶甘。隨處君恩酬未易。爭名何必上㙜參。</text>
<title>次舍弟用東州韻 八律 其八</title>,<text>自是熊魚黑白分。歸來林下對朝薰。照顔古道風簷卷。得意閒容石塢雲。寧把寸膓空數數。長看羣物謾紜紜。愧隨兒女知榮辱。休作天孫乞巧文。</text>
<title>次舍弟用東州韻 八律 原韻 海臯</title>,<text>明時投散謝華簪。商北遷居巷僻深。燈影半床遙夜思。梅魂小檻早春心。不關旅泊生涯困。無奈衰遲疾病侵。賴有殘年朋酒會。起余疲薾强爲吟。</text>
<title>次舍弟用東州韻 八律 原韻 海臯 其二</title>,<text>重入幷鄕已白頭。晩途身計感行休。陶然胷抱一團氣。肎使眉登萬斛愁。千里劍南巴子國。五更辰北杜陵樓。貧年飮啄還隨分。一任浮萍逐水流。</text>
<title>次舍弟用東州韻 八律 原韻 海臯 其三</title>,<text>萬事炎凉見世情。蓽門羅雀鼎苔生。才高賈誼人多短。金積蘇秦婦敢輕。春楫漢川歸賃貰。冰輈商洛斷征行。支離四國身將老。還愧文章謾盛名。</text>
<title>次舍弟用東州韻 八律 原韻 海臯 其四</title>,<text>天心物意逐時新。臘盡乾坤又一春。惡食自甘顔陋巷。好詩還惹孟芳鄰。須看潑潑存宵氣。也有惺惺問主人。病起欣然凭几坐。平朝掃卻蕙帷塵。</text>
<title>次舍弟用東州韻 八律 原韻 海臯 其五</title>,<text>商山矗矗洛江流。綰轂通衢地上遊。棣什和來同被樂。棘棲歸後半途留。陳蕃未解迎徐榻。王子須登訪戴舟。浮旅借田趁春急。駕他黃犢事西疇。</text>
<title>次舍弟用東州韻 八律 原韻 海臯 其六</title>,<text>蕭踈宦髮已成翁。底事如今補乃公。官似積薪憐汲戇。文成結柳任韓竆。乾坤臘盡年華促。江漢春回雪意融。料理歸裝在所急。嶺雲關樹黯然中。</text>
<title>次舍弟用東州韻 八律 原韻 海臯 其七</title>,<text>十年形役足堪慙。客舍偸閒等佛龕。事去洞春餘魯塾。吟來梧月傍希庵。終然玉蘊山輝美。假使朝聞夕死甘。稊米至微還責重。肎將遲暮負三參。</text>
<title>次舍弟用東州韻 八律 原韻 海臯 其八</title>,<text>百慮支頤夜已分。靑煙一炷藥爐薰。浮沉金馬東方朔。寂寞床書楊子雲。原陸行春將淡盪。關山雨雪尙紛紜。兩朝侍從今華髮。不可施時焉用文。</text>
<title>再疊賦遊 八首</title>,<text>玉京羣帝整冠簪。雲護菩提寶座深。塵客孰窺元化洞。病翁初遂宿緣心。地浸餴鎦三盃瀉。天拱芙蓉一髮侵。萬瀑歸來眞歇歇。高歌聊續祝融吟。</text>
<title>再疊賦遊 八首 其二</title>,<text>南流坤軸白頭頭。結勢蜿蜒殊未休。地別嶺湖雄設險。壁懸猿狖度關愁。洗心有水參賢廟。訪古無牌上佛樓。點檢當年宮陟事。天王峰下德川流。</text>
<title>再疊賦遊 八首 其三</title>,<text>六六峰巒非世情。三三佳節趁明生。江開怒壁一絲貫。雲駕穹巖萬斛輕。始謂孰無鱗翼上。還疑吾以屐筇行。陶山仰止仍遊此。願托先生刻下名。</text>
<title>再疊賦遊 八首 其四</title>,<text>名幷方丈舊非新。緉屐穿雲又及春。應藉本初元化力。不辭長古太淸鄰。遲回水面蘸來月。送別巖頭愁殺人。收拾風煙三洞遍。浮生洗盡六根塵。</text>
<title>再疊賦遊 八首 其五</title>,<text>籠盡靑蔥紅自流。曾經羅代浪仙遊。苔侵寶唾懸崖絶。雲護大藏浩刦留。自上石梯參秘籙。休將竹葉幻虛舟。壯遊興爛歸來後。更擬躳耕不稅疇。</text>
<title>再疊賦遊 八首 其六</title>,<text>山居三載作山翁。空憶長眠石室公。靑華遙連白華矗。仙遊近接龍遊竆。苔盤琢玉神何巧。林液噴珠氣太融。天借斯邱閒者管。春花秋葉一壺中。</text>
<title>再疊賦遊 八首 其七</title>,<text>漢水金剛兼不慙。波如鏡面石如龕。鶴樓人去騷仙句。鹿洞祠荒隱者庵。泊岸細聞松瑟亂。倚舷淸漱酒飴甘。牙檣泝盡天中壁。更訝蓬壺兀爾參。</text>
<title>再疊賦遊 八首 其八</title>,<text>嶷嶷沄沄體自分。晴牕對卷氣蒸薰。澄源已决渾如土。眞面都開蔽似雲。至樂長年吾得置。看山臨水漫紛紜。還知老去經營少。只把長紳書此文。</text>
<title>題老仙騎羊圖</title>,<text>非僧非俗叟。若醉若眠間。牧羝忠臣老。何如此叟閒。</text>
<title>無牛歎</title>,<text>秋貧難養牛。春農可無牛。秋以除憂春益憂。秋賣輕如狗。春買重如騏。重如騏空歎咨。有牛可能當十人力。無牛不能作一日穡。縱有奴壯無奈何。况我孱僮五尺飢且瘥。强辭恭請來日貰。應遭驕矜鄰叟訶。他人之田暢綠雲。惟看我田渾如焚。此時可免熱火五內燻。神農氏敎耕耰。軒轅氏始服牛。秖今使我爲煩憂。嗚呼安得烏犍如堵如屋。一日須耕百畞。樹黍與稷。黍稷穰穰高廩萬億。上應科差無違時。下育妻子遂吾私。又與天下寒士俱無飢。</text>
<title>和邵子詩四吟</title>,<text>圖書帙帙床。花月瑩瑩塢。一室可容身。何須學化羽。</text>
<title>和邵子詩四吟 其二</title>,<text>不作挂愁眉。時舒得竗意。四時長若春。梅竹菊松備。</text>
<title>和邵子詩四吟 其三</title>,<text>左挹廉纖月。右披蕭灑風。何嘗無美酒。道氣三盃融。</text>
<title>和邵子詩四吟 其四</title>,<text>有書誰與論。有酒誰與飮。未始絶佳賓。臭蘭膓復錦。</text>
<title>得權台仲寄吳致重新春吟。非止詞藻淸雅。其感時進修之意。令人斂袵。聊步其韻。卻寄淸案。二首。</title>,<text>陳翁微若𥺀。竹書負初暄。幽林懷新鳥。相呼入楊園。緬焉弄淸子。色態儘淸溫。春意幾淺深。雪水生溥原。伊人獨淸福。飢饉病黎元。底處有樂國。此是莫愁村。惝怳矢無諼。一札當寤言。</text>
<title>得權台仲寄吳致重新春吟。非止詞藻淸雅。其感時進修之意。令人斂袵。聊步其韻。卻寄淸案。二首。 其二</title>,<text>古義見二子。交道出寒暄。管子坐穿榻。董生不窺園。揷冰壺心淸。爇爐香篆溫。子輩久硏幾。爲問能逢原。綿綿品彙廣。幷値資始元。惟此老禿翁。掩體臥竆村。艷聞衹林期。恨未拾緖言。</text>
<title>又讀其心月詠。尤喜其翫樂之趣。續步示二君。轉與洪，李，蔡諸君消詳。幸甚。</title>,<text>冰輪小如鉤。影落萬川同。揜映隨澄昏。本體自天功。休摸影裏象。仰看碧落中。心齊有諸君。起此秉燭翁。</text>
<title>用聯句韻。賦卽事。</title>,<text>人老年年異。春歸處處同。細傾須趁令。催賦莫違功。來夜將迎月。陰雲佇捲風。偶然參結社。還笑惱閒翁。商嶺芝三秀。昔仙據四分。不謀成兩偶。堪可與同羣。雪瀝茅含液。鴉投樹帶曛。相將文會事。毋負聖賢云。</text>
<title>墨址踏雪忽至。吳明峻亦踵來。用簡齋春晴韻。共賦。</title>,<text>胡爲近日事。太半出於詩。莫問這意思。春鳥和在枝。所難惟是合。容易誰如離。雪荊竹筇響。玉舟較似奇。此翁醉方賦。促沽走僮兒。吾軍益可張。吳生筆超時。觸境俱奇竗。病我能扶衰。趁日宜如此。毋孤不期期。</text>
<title>夜坐。次簡齋述懷韻。二首。</title>,<text>少小遊四國。衰暮守一隅。有義可自得。無類終是孤。枯死亦天使。非人可沾濡。穩處意殊妙。有時獨呻呼。以翁多苦飢。家人笑拙迂。寄傲夢不成。永夜空踟躕。</text>
<title>夜坐。次簡齋述懷韻。二首。 其二</title>,<text>弦月浴霜海。夜深來屋隅。擁堦雪意嚴。對案山氣孤。松栢保舊翠。桃李懷新濡。東風皷萬物。鴈𪚥日相呼。著書志可見。乞食計殊迂。且爲陶徵士。永歎獨踟躕。</text>
<title>孫進士 景郁 挽 拾遺</title>,<text>餘慶稱君家。最良識君眉。如何叢桂裏。朶蓮忽先萎。玉樹更成林。毓馥左契持。</text>
<title>兒輩避忌患。久住盧伯春傍舍。病餘往省。仍宿伯春草堂。</title>,<text>踏雪化寧山。擺病仍擔輿。兒曹驚喜迎。左右任牽裾。爾輩竄奔久。得賴孰喣噓。是誼雖傳遠。世情惟見初。我非拘戀情。爲子歸躊躇。文雅可欽子。厚責還愧余。一笑轉款曲。遂抽滿架書。山深晩開旭。物意頗渙如。句引郭北社。幽期莫抛虛。</text>
<title>舍弟新除蔚山。府人持酒逆候。遂留之。邀聖白，敬止共飮。</title>,<text>蔚山之酒紫霞流。負致使君過尙州。尙州羈有息山翁。翁乎無以寬春愁。兄留弟酒方自矜。急走淸童延友酬。城北城東洪與吳。肯扶筇竹剝扉投。</text>
<title>鶴城衙。送吳敬止先歸。</title>,<text>客送客先歸。鶴城季冬夕。雨陰連晦朔。凍泥隔五百。莫問我歸期。但報春意復。商嶺春生吾可歸。紫草新芽可共斲。</text>
<title>又送洪聖白先歸</title>,<text>我酒不復斟。我詩不復吟。如何衰暮別。共臨滄海潯。滄海波無極。日月互升沉。人生這裏忙。惟有一片心。</text>
<title>死生吟</title>,<text>聚散爲死生。死生有始終。變化無竆紀。體物一理通。丁寧原反說。今焉驗我躳。</text>
<title>移病村廬。臥而不起。略有心思。隨感呼草。</title>,<text>茅簷漏明短。下日還如年。奚爲丈夫身。衾枕長頹然。但聞鳥亂噪。鄰人皆出田。爲問此何時。云是四月天。</text>
<title>移病村廬。臥而不起。略有心思。隨感呼草。 其二</title>,<text>宿昔自洛歸。天地忽冥漠。委身床席上。形骸如土木。燋火起五內。燻焰漲屋極。可耐二豎子。恣意日相迫。</text>
<title>移病村廬。臥而不起。略有心思。隨感呼草。 其三</title>,<text>我兒延醫來。親朋會中堂。良醫技無施。蹙頞歸去忙。環坐人一體。羣兒泣在傍。滿室皆寃號。人莫不嗟傷。</text>
<title>移病村廬。臥而不起。略有心思。隨感呼草。 其四</title>,<text>平生學古道。此時詎可易。命遷席東首。婦女揮而斥。心體靜如淵。一理洞不隔。萬緣俱煙消。得正樂莫樂。</text>
<title>移病村廬。臥而不起。略有心思。隨感呼草。 其五</title>,<text>撫琴一浩歌。凄斷不成聲。濁穢如蟬蛻。倐擧上紫靑。中有霞衣流。執手笑相迎。人世六十年。可笑一夢驚。</text>
<title>移病村廬。臥而不起。略有心思。隨感呼草。 其六</title>,<text>我兒有孝思。冠帶禱山澤。我妾抱至寃。沐浴訴辰宿。冷灰忽復然。榮衛一線續。莫非天所命。微誠詎上格。</text>
<title>移病村廬。臥而不起。略有心思。隨感呼草。 其七</title>,<text>吁嗟復爲人。異哉始有之。躳驗死生說。聖人不我欺。日月西復東。晦明各有時。毫毛皆聽天。智巧無所爲。</text>
<title>移病村廬。臥而不起。略有心思。隨感呼草。 其八</title>,<text>念我孤露餘。一弟宦海國。諸父年高深。杳杳滯東北。星散數十載。聚集恨難得。臨死未告訣。今幸接書牘。</text>
<title>移病村廬。臥而不起。略有心思。隨感呼草。 其九</title>,<text>念我有小妹。遙家在月灘。人傳兄已殊。然疑任情難。忽有隔世音。辭意悲且酸。汝兄還爲人。容顔會相看。</text>
<title>移病村廬。臥而不起。略有心思。隨感呼草。 其十</title>,<text>念我子之婦。法家學閫則。殫誠護我病。號泣守我側。貞順而孝恭。况復懷雙璧。所祈昌吾家。死猶瞑吾目。</text>
<title>移病村廬。臥而不起。略有心思。隨感呼草。 其十一</title>,<text>念我有小女。鞠育兼母職。今春延夫壻。仍値憂煎迫。叩擗訴蒼穹。哀哀聲斷續。我旣延一縷。願爾加飡食。</text>
<title>移病村廬。臥而不起。略有心思。隨感呼草。 其十二</title>,<text>念我平生友。淵澄跡已空。仲兮名不磨。叔兮辨不竆。滄老識時透。密翁學有宗。新也繼二兄。撤疑如拔蒙。</text>
<title>移病村廬。臥而不起。略有心思。隨感呼草。 其十三</title>,<text>峩嵳稍後出。知正行且方。藏庵要自勝。做處不郞唐。淸㙜默自修。何用不可臧。慇懃各勉旃。後生儘難當。</text>
<title>移病村廬。臥而不起。略有心思。隨感呼草。 其十四</title>,<text>昔我遊蓬萊。錦繡裝幽壑。拔地白玉巒。一萬二千矗。紫霞飽襟袖。香風送筇屐。可以謝塵臼。恨不滅我跡。</text>
<title>移病村廬。臥而不起。略有心思。隨感呼草。 其十五</title>,<text>昔我入方丈。體埶何嵺嵑。日月爲經緯。乾坤爲軒轄。道老淸風遠。儒園修祀潔。坌集閱千士。遺俗亦可悅。</text>
<title>移病村廬。臥而不起。略有心思。隨感呼草。 其十六</title>,<text>淸凉十二峰。渾渾倚天石。伽倻八萬經。整整充廈積。四郡攬舟泝。處處玉筍簇。三洞倚筇徧。曲曲瀉珠液。</text>
<title>移病村廬。臥而不起。略有心思。隨感呼草。 其十七</title>,<text>西躡野羯墟。東望島夷窟。北略陰山雪。南弄錦湖月。區域浪迹徧。宇宙豪氣逸。俛焉昔何强。嗟哉今何薾。</text>
<title>移病村廬。臥而不起。略有心思。隨感呼草。 其十八</title>,<text>平生好記述。辭直理要圓。其名曰志書。自成一家言。不如斂波濤。淵冲會其源。何須待子雲。將欲擧付燔。</text>
<title>移病村廬。臥而不起。略有心思。隨感呼草。 其十九</title>,<text>歷探賢聖訓。三省與四勿。中和及性情。皆從心上說。只此方寸間。滚滚萬化出。遊騎可追還。裘領自在挈。</text>
<title>移病村廬。臥而不起。略有心思。隨感呼草。 其二十</title>,<text>著處無一事。坐視鼻端白。虛靈一段體。瑩瑩曠而廓。物來順應之。物去還自若。吾今死復生。畢命日就約。</text>
<title>商山四皓圖歌</title>,<text>俗師畫商皓。石枰圍四老。著碁豈是最高事。賞畫雖多還懊惱。秦君絶藝得天褒。曾摸龍顔不差毫。竆冬邂逅滄海上。爐筵促膝話滔滔。太守扇紙大如席。膩理脂滑色雪白。展來華堂請一揮。所貴凡物傳本色。秦君知我感遇深。停毫不語經營得。墨花淋漓隨手指。古意蒼茫起尺咫。翠壁千丈劈爲敵。中抽老松凉石畤。松下厖眉儼雙對。孰爲園甪孰黃綺。仙童側立亦無語。煌煌筐裏三秀紫。此物永爲資。何曾念粉餈。療饑或嘗芝。將歌或把芝。披衣巖背露兩膝。玉瀑飛沫珠璣垂。欲將塵染付淸流。知是歸自漢廷儀。黑白落子倦不收。手中蕉尾搖暫休。我作商顔一衰翁。與世相違無與儔。歸來寂寞揭圖看。淸風颯颯生幽關。詎知吾身不是畫。畫亦不可與吾班。沉吟往事長歎息。更起開戶望商山。</text>
<title>洪翊衛 相民 挽</title>,<text>虛白舊有家。衰季乃見君。固學主忠信。杞樟不露文。選士二百人。聲華盡後羣。晩計關時運。泌水有衡門。天地菀喑噫。未解與奪分。</text>
<title>洪翊衛 相民 挽 其二</title>,<text>木翁吾祖執。執禮衛宗祊。晦采拔茅辰。諸老共嗟傷。未供門庭役。晩滯周南鄕。受君弟畜我。典刑依末光。浮脆適後死。中夜起彷徨。</text>
<title>洪翊衛 相民 挽 其三</title>,<text>君子信悃悃。不失惟口色。黨遂傾士林。舒卷在寧極。細瑣不足陳。綱領有舊式。東僚急正人。淸潔苦茨棘。縱有華陰土。精光難再拭。</text>
<title>洪翊衛 相民 挽 其四</title>,<text>氣叶蟲類我。歌闋鳳將雛。有積會當發。屈伸久不誣。詩書况在堂。我卽持契符。只恨恐懼日。無處容拙迂。意多言未盡。秋風臨歧衢。</text>
<title>自以爲非竆</title>,<text>人言我甚竆。自以爲非竆。食惡心猶泰。衣惡氣益冲。超然萬物上。參乎三才中。</text>
<title>金郞聖瑞 麟采後改宅東 告歸。過春圍復來云。</title>,<text>此翁無定處。將爲浣花堂。溪上雖多花。所少芙蓉香。君須搴一朶。餘彩流我旁。</text>
<title>無題</title>,<text>木朽春難榮。竹枯寒自直。春榮亦幾時。寒直淸風足。</text>
<title>夜賦</title>,<text>久病慣凭几。耿耿欲徹辰。月來如昨日。鳥聒忽今春。屋白千山雪。燈殘二豎鄰。天心幽且遠。何復貸陳人。</text>
<title>畫蒲萄</title>,<text>無竅土壁。忽看生蒲萄。屈蔓皺葉。顚倒一尺高。葉間團團。箇箇垂結子。甘汁淋漓。欲滴如醅醪。嬌兒卻顧驚且歎。跳梁踊躍以手撈。撈之不得。徒覺口生涎。携朋指點聲嘈嘈。人間萬事盡如此。鮮不見畫蒲萄朶頤思饞饕。</text>
<title>鄭寢郞 萬陽 挽</title>,<text>春雲載欲煦。暢言懷鹿鳴。蕙草茁何長。連根空谷馨。馨遠不可掩。豈慕桃李榮。托體諒深厚。佇觀歲晏情。云胡中夜霜。凄惻斷鴈驚。零芳無處拾。悵望徒盈盈。</text>
<title>敬字吟 九絶句</title>,<text>敬字前賢說特詳。今人習見作尋常。詎知主一而無適。萬法千門總是綱。</text>
<title>敬字吟 九絶句 其二</title>,<text>姚姒欽恭大禹孜。湯文栗翼一於玆。武王更受丹書戒。銘刻盤盂勉自持。</text>
<title>敬字吟 九絶句 其三</title>,<text>內直外方孔傳垂。曾三顔四總無歧。更看鄒聖發揮處。忘助都休秖在斯。</text>
<title>敬字吟 九絶句 其四</title>,<text>格致元無不在敬。中和養察關情性。丁寧反覆曾思篇。止善思誠由是竟。</text>
<title>敬字吟 九絶句 其五</title>,<text>整嚴喚卻主人翁。收斂毋令物少容。南北東西惟有一。三方之入在其中。</text>
<title>敬字吟 九絶句 其六</title>,<text>須正冠衣尊視瞻。九思自與九容兼。雖非是敬能爲敬。制外存中一顯潛。</text>
<title>敬字吟 九絶句 其七</title>,<text>誦來一遍晦翁箴。條理分明隨起欽。動靜地頭兼表裏。方知得下頂門針。</text>
<title>敬字吟 九絶句 其八</title>,<text>肅然而恐泰然居。於皇上帝赫臨初。床前裊裊淸熏起。澹澹澄淵印月虛。</text>
<title>敬字吟 九絶句 其九</title>,<text>一病經旬萬慮灰。雪牕終日對寒梅。頹然七十年來事。輸視鼻端未自裁。</text>
<title>洪國寶挽</title>,<text>嶺南人物世不數。力能屠龍仍環堵。矧子不願論簪笏。頹然自保毛髮古。分外榮辱何曾知。空使鴟嚇趨夸毗。薺麥雖茂獨自守。衣非無錦襲有絺。嗚呼先誼屬後嗣。詎可不體二祖志。願言其阻開口迎。石玉之攻季昆視。子入元化曾逶迤。物外淸遊我亦奇。靈境處處煙霞迷。筇屐超超天脫羈。歸來共論巖中趣。火燥水濕無一忤。馨蘭萎折忽先秋。散樗孤植當歲暮。哭盡賢良年復年。久寄歡少悲空纏。黨遂卽今誰爲士。恨不復賦鹿鳴篇。</text>
<title>孫綾州重百挽</title>,<text>何關赫赫世簪紳。家法相傳最篤仁。末路誰能知友道。聯床惟喜露天眞。古來栗里有歸令。今日商山無老人。殘郭閉門秋雨裏。十年回首一沾巾。</text>
<title>感興續篇 幷序</title>,<text>昊穹生物意。浩浩不可御。本體無聲臭。陰陽以爲輿。化幻分形色。俱非刻雕與。渾然不贏欠。文章粲宣著。先覺體道眞。卽此誠飽飫。隨處得天遊。何思復何慮。</text>
<title>感興續篇 幷序 其2</title>,<text>鬼神有屈伸。造化殊捷妙。終始無端倪。聚散焉度料。實體常不息。靈鑑儼臨炤。莫慢說有無。徒然資炫耀。</text>
<title>感興續篇 幷序 其3</title>,<text>賢聖垂訓謨。要人收放心。是心不似天。運動鄰獸禽。古鏡埋塵埃。光照何處尋。詎知拂磨出。萬象來俱森。淵深自含景。流波惟恐滛。</text>
<title>感興續篇 幷序 其4</title>,<text>日月西復東。四時行不息。仰觀玄元化。云胡不自力。嗟哉至靈貴。反受衆形役。漏釜水易涸。焦原草又綠。珍重一言欽。最關姚姒德。伊洛重指南。炳若昏衢燭。萬法從此正。硏幾惟在獨。</text>
<title>感興續篇 幷序 其5</title>,<text>理亂資獻替。編摩括寰宇。自信忠懇篤。與奪托尼父。炎光縱云微。如何息漳滸。更將枉尋直。遽擬假仁輔。嗟彼煌煌志。孫于不自樹。玄默空爾爲。美刺竟何補。傳心紫陽筆。嚴霜忽變煦。天討明千載。美玉不混珷。</text>
<title>感興續篇 幷序 其6</title>,<text>亂極方一治。宋德頗隆盛。主不竆賢良。朝廷多忠勁。如何夸毗子。獨應黃牛正。智小謀則大。不疑授魁柄。附麗理餘緖。長德輒四逬。天下幾無邦。何以新舊命。炳炳春秋義。只付空言評。</text>
<title>感興續篇 幷序 其7</title>,<text>濁河時自淸。聖應千一期。衣冠掃虜穢。文明奄四陲。峻命歸于代。輿情久懷夷。忠良競菹醯。倫綱賴不隳。旣豐日見斗。無人佩安危。中華復左袵。乾坤含瘡痍。齊狂蹈海志。殷仁過墟悲。</text>
<title>感興續篇 幷序 其8</title>,<text>河龍毛旋圈。洛龜背坼文。皇矣誘神衷。抽繹何慇懃。陳列如辰星。變化如風雲。誰言法象異。經緯互氤氳。萬化從中起。無微不自墳。驗我虛靈地。知爲百體君。</text>
<title>感興續篇 幷序 其9</title>,<text>物外更無道。隨處何欠缺。汚隆在斯人。一源常活活。三聖受授後。洙泗有傳訣。一貫由三省。克復躳四勿。珍重忘助喩。不芸與自揠。集義直以養。鳶魚共潑潑。豈憂力不足。只恐息行轍。</text>
<title>感興續篇 幷序 其10</title>,<text>大哉忠信地。至哉無聲域。修身以爲本。至誠以成德。塗轍惟有一。燭照方中的。車轉推雙輪。鳥飛矯兩翼。幸賴表章勤。萬古明道學。</text>
<title>感興續篇 幷序 其11</title>,<text>恭惟鄒孟氏。齊梁有環轍。楊墨禍仁義。陳許紛鴂舌。巍巍功躋禹。好辯息邪說。率獸以食人。天下幸斷絶。未純况與雄。詎可强引列。董相論道誼。文中說懇切。晩得原道篇。䕺蔀頗開豁。願將三子書。衛道存拾掇。</text>
<title>感興續篇 幷序 其12</title>,<text>文王沒已久。興者一何綿。天意未喪文。五星集奎躔。濂翁初建圖。道人不敢言。受用皆是理。河南起兩賢。靜觀顔氏樂。一統羣聖傳。斯文翼整頓。訂貶雙牖鐫。復有空中樓。風月浩無邊。於斯不有作。孰知王道尊。</text>
<title>感興續篇 幷序 其13</title>,<text>聖神旣有作。宣尼集大成。諸賢更起騁。豈可無權衡。考亭繼孔業。燼餘理前經。羣言入稱錘。毫忽不差星。人文大朗開。長夜廓始明。吾今得依歸。勉勉趲前程。</text>
<title>感興續篇 幷序 其14</title>,<text>江西務頓悟。永康尊事功。復有蘇程室。幷啓來羣蒙。鑿枘自不合。薰蕕竟難容。不直務獨善。何以抑訩訩。所以武夷波。百泉共朝東。</text>
<title>感興續篇 幷序 其15</title>,<text>達摩雖近理。髡衲猶殊倫。最患朱紫亂。名是實非眞。金溪大拍頭。恣意超隻輪。涓涓及懷山。洪流更迷津。哿矣沙廬輩。右袒自作蠙。僛僛道一編。裝點徒苦辛。田地都已謬。名德宜緇磷。尺刃鋤叢棘。明辨誠欽陳。</text>
<title>感興續篇 幷序 其16</title>,<text>大地空見相。自詑如如識。都收衆萬生。涅槃俱降伏。密傳頭面改。幻出良知學。無中起光光。權數來相翼。鄒訓爲致曲。如何重自托。運搬非是性。所貴惟合則。申申剔姦贓。偉哉困知得。惟恨大源頭。還自設膈膜。</text>
<title>感興續篇 幷序 其17</title>,<text>歲暮空搔首。歎息臨周道。歧路亦無人。孰復此來造。眷焉吾黨子。轉成愁懊惱。前禽飛不已。詭遇爭顚倒。亘天更彌地。巧麗起文藻。靑紫苟斒斕。可奈負明昊。孰使懲荊舒。世無雲㙜老。</text>
<title>感興續篇 幷序 其18</title>,<text>利欲日紛挐。浮誕相拱摶。祇緣蒙養乖。高材盡斲剗。聖敎貴其豫。少習若性安。誦詩讀書功。入孝出弟間。周旋灑掃節。惟在日用間。丁寧小學篇。照燿不曾刓。世之父與兄。盍於此諦觀。</text>
<title>感興續篇 幷序 其19</title>,<text>靜觀乾坤體。虛實各著象。實爲誠所存。虛因敬以養。大傳揭明訓。原從羲畫昉。執中與求仁。孰非是物仗。制外而存中。有如兼修攘。</text>
<title>感興續篇 幷序 其20</title>,<text>肅恭正衣冠。儼恪尊瞻視。居處克整頓。送迎謹拜跪。隱微莫顯見。暗室神相爾。旣云一體用。何爲分表裏。簞食與萬鐘。是物俱非己。四運長嬗變。遨歌樂無已。</text>
<title>南風 幷序</title>,<text>東土九域初。君長始桓因。檀世終婁蛙。舊鮮戴殷仁。滿土建革威。不曾漸南垠。幷立三部韓。辰聚亡隷秦。洪荒史闕文。惜哉難悉陳。</text>
<title>南風 幷序 其2</title>,<text>上古生民祖。其生多異跡。楊山剖大卵。六部來尊辟。號曰居西干。創基舊蕃域。雞怪換西伐。朴蒙存沿革。新羅定有號。疆土日開摭。建官十七等。欽恤先煢獨。三姓迭揖讓。共傳千年國。</text>
<title>南風 幷序 其3</title>,<text>卒本與慰禮。二祖初芟薙。桀驁兼弱昧。强戰以自起。山河等瓜分。麗濟共鼎峙。世讐思一雪。攻伐無時已。强弱縱殊形。寬仁有積累。多事數百載。遺澤惟有庇。</text>
<title>南風 幷序 其4</title>,<text>荒矣夷毗訶。南溟感神女。朱日靑裔作。奄然俱有旅。元君初起東。嘉配送自許。次第五龜玆。胥宇分所處。世遠事兼幷。興亡等凡楚。金官作新封。神明掃餘緖。</text>
<title>南風 幷序 其5</title>,<text>忠勇奮東國。天意會傾覆。征討仗皇威。率厲成掎捔。一統數千里。威儀煥述職。怠荒生富庶。興亡本相續。牝雞禍司晨。㬥橫割邦域。不料城復隍。燕飮酣鮑石。降王促西轅。公子倚巖屋。千載北地諶。高義可幷卓。</text>
<title>南風 幷序 其6</title>,<text>坤軸互蹙紓。白山勢重盤。奔騰壯二嶠。跨綿漲巑岏。天意限南北。詎能剷疊巒。南溟未了靑。方丈霄漢干。湖嶺繡錯壤。垤穴袵席間。穿川瀉靈源。蓄黛千里寒。轉輸挽下土。鹺錯散區寰。形勝古初生。安危頗相關。</text>
<title>南風 幷序 其7</title>,<text>沙海獩貊墟。峻嶠弁馬疆。崇墉西北衛。大澤東南洋。中開千里壤。往往君子鄕。五種無不宜。楮漆與麻桑。竹箭巨節參。海魚峽黍粱。穴冰泉候潮。北嶽松櫱蒼。月影億萬尺。直通玄陰光。記異傳舊籍。造化看歙張。</text>
<title>南風 幷序 其8</title>,<text>光嶽鐘靈秀。賢豪有間作。東都尙武勇。干戈滿三國。口議經訓晰。墓諫忠精激。孤雲才超夷。文藻華夏服。歲晏總自傷。高擧汗漫隔。名勝世相望。屈指多巨擘。文猷與勳業。松京歷五百。</text>
<title>南風 幷序 其9</title>,<text>雞林黃葉枯。鵠嶺靑松茂。甁山成伯圖。一擧勦殘寇。古昌送沛志。爲報韓恩舊。樂浪用文進。討叛躳介冑。異徵雲生口。奇勳海凱奏。彬彬萬卷堂。才俊無復右。贏得子長遊。西南散繪繡。否泰相嬗運。毐毓一代富。攀龍附鳳起。亦多邦之秀。</text>
<title>南風 幷序 其10</title>,<text>烏川任扶顚。崧山王氣歇。綱常重一死。丹衷照白日。金鰲更兀兀。萬古樹風節。隨遇各遂志。不誣有傳訣。我祖德隆盛。培根枝益達。赫世儀王家。歷歷數巨閥。</text>
<title>南風 幷序 其11</title>,<text>文章世相關。汚隆載治忽。𠌫翁始起衰。王猷煥黼黻。才俊於斯盛。嗣興蔚羣哲。矧爾道學傳。源流未通徹。寒蠧奮而起。劌采歸本實。廉貪復立懦。千秋猶激烈。</text>
<title>南風 幷序 其12</title>,<text>亭亭紫玉山。標立無羣偶。中藏繼開業。道義何富有。衍經大規模。論極開叢蔀。集成終在陶。文禮自善誘。私淑諸考亭。有如親授受。正値中疇荒。無復辨苗莠。是知武夷波。東注猶瀏瀏。</text>
<title>南風 幷序 其13</title>,<text>陶山講道餘。興者日踔勵。猗歟明宣理。不庸武砭劑。野有幽貞吉。朝有作金礪。用舍進退間。政化關隆替。國稱中華小。鄕與鄒魯儷。謠俗盍觀斯。禮樂爲根柢。</text>
<title>南風 幷序 其14</title>,<text>昇平戎未除。島蠻忽脫羈。飄然一帆風。直擧當南陲。</text>
<title>挽詞趙德隣</title>,<text>淸白傳家自伯起。儒風赫世是玄成。棲遑嶺嶠辭徵幣。敎授河汾樂育英。金鼎汞鉛方看守。玉樓魂夢遽催驚。傷心說與東厓老。學士歸來不見兄。</text>
<title>挽詞金聖鐸</title>,<text>芹谷風流邁二疏。博泉文彩配三蘇。承家節操簪纓最。葢世聲名父子俱。邦國近來逢殄瘁。士林今日失師儒。堪嗟殿柱親題處。姓字虛勞聖眷紆。</text>
<title>挽詞金聖鐸 其二</title>,<text>封侯爭似識韓君。免作陳公責沈文。冰貯玉壺無點累。章分雲漢有奇紋。幾年欲問揚雄字。他日空瞻董相墳。升室淸塵何處挹。獨留牕月影紛紛。</text>
<title>挽詞金聖鐸 其三</title>,<text>聞說先生東首日。陽陽不亂若平時。冰輪托興看心事。剛德名孫見訓辭。聲利塲頭能早判。死生關裏故無疑。獨憐海外孤鴻在。誰慰竆途大阮悲。</text>
<title>挽詞李成全</title>,<text>棄卻淳熬味菖歜。君何嗜好異於民。市朝不比江湖樂。名利那爭性命眞。方喜山南祥鳳集。忽驚天上德星淪。伯喈有作應無愧。此世誰爲秉筆人。</text>
<title>挽詞李成全 其二</title>,<text>從遊大阮飫聞風。聲價初年北斗崇。經學遠尋濂洛奧。文章近襲戶庭雄。屢空可發賢哉歎。觀化方知君子終。何幸晩來添末契。遽成冥訣慟無竆。</text>
<title>挽詞李成全 其三</title>,<text>秋日嵒齋喜盍簪。聯襟促席款輸心。聽君講說抽關鍵。贈我詩章發磬音。往復尺書留後約。差池屛院失重尋。篋中藏棄三眞蹟。披玩于今涕不禁。</text>
<title>挽詞趙顯命</title>,<text>人遠經殘後學迷。悠悠吾道是耶非。商山一曲多絃誦。今復公亡誰與歸。</text>
<title>挽詞趙顯命 其二</title>,<text>卽公眉宇是襟期。萬事琴書外不知。卿相門闌山野質。箕身世洛閩師。</text>
<title>挽詞趙顯命 其三</title>,<text>公曾爲我奏淸琴。我亦從公和敬箴。商館離盃黌舍講。秖今追憶摠傷心。</text>
<title>挽詞成德徵</title>,<text>實地工夫立脚人。方塘活水洗心神。聲華洛下靑雲士。生計商顔白屋民。分外功名看似夢。閒中墳典樂存身。可憐一曲冰山土。長掩芝蘭萬古春。</text>
<title>挽詞洪命源</title>,<text>南國人文朗。公稱第一儒。久知吾道重。實有士林模。山水淸風遠。簞瓢舊巷蕪。簡編餘古篋。猶復見工夫。</text>
<title>挽詞崔昌敏</title>,<text>商山佩符日。何幸接芳鄰。東閣論文夜。南樓飮酒辰。三年交道厚。一別悵懷新。豈意凶音至。終朝淚滿巾。</text>
<title>挽詞崔昌敏 其二</title>,<text>公是詞翰士。聲名入薦揚。塵中辭拙宦。林下擅文塲。操確簞瓢樂。才抛鬢髮蒼。惜哉人不識。齎志嗟云亡。</text>
<title>挽詞崔昌敏 其三</title>,<text>一別成千古。悠悠感意多。人生朝露暵。世事夕雲過。送子九原裏。贈余數曲歌。不能蒿里餞。平日誼如何。</text>
<title>挽詞金應慶</title>,<text>師傅藏修地。商顔一畞宮。有孫能世紹。好學自年种。念到芬華絶。心探性理竆。家方王謝貴。身獨潁箕風。修撿本思傳。信尊惟晦翁。硏覃求學志。論辯翼經功。名列三君重。文追二漢雄。發言皆物則。識務亦儒通。元禮人爲表。康成道已東。雅襟眞灑落。茂德剩淵冲。擧國宜稱善。儒林賴有公。聲名自谷口。剡薦必文中。一札徵逾急。三辭望益隆。浮雲視軒冕。閒日引壺桐。顯晦元關運。優游獨善躳。化竆歲在巳。月犯星沉穹。天地斯文喪。山河正氣終。㫌書貞曜號。華勝爵資崇。雙會延津劍。孤嘶楚澤鴻。傳經幾門弟。代絰一神童。孝友思張仲。宗儒失馬融。老成嗟已遠。吾黨慟惟同。几杖茅堂冷。圖書蕙帳空。登龍叨契早。附驥愧資蒙。搜識資提醒。餘光望琢礱。廿年違丈席。千里阻書筩。銘墓公垂惠。題齋我未工。追懷遽陳跡。感淚謾沾瞳。哀誄不成藻。單盃莫表衷。緘辭覓歸使。鳥嶠遠巃嵸。</text>
<title>挽詞李瀷</title>,<text>敷腴顔色稱癯形。山澤精神想典刑。大嶺以南存法度。眞儒去後敞門庭。文將天喪三分在。道與心通一點靈。百世何人能有眼。乾坤留卷識如馨。</text>
<title>挽詞李瀷 其二</title>,<text>名德家庭挺碩儒。文章天與耀南隅。味無味作眞君子。居廣居稱大丈夫。我昔摳衣瞻懿範。年今垂老困迷途。平生叩篋因宗願。捲付哀謳惜道孤。</text>
<title>挽詞李瀷 其三</title>,<text>心亨跡屈到華顚。神會前脩密付傳。無可如何天下事。那能不作道東編。音徽正闊應千里。懷仰方深遽九泉。數十年來交契盡。後生無淚灑空阡。</text>
<title>挽詞吳光運</title>,<text>秋月冰壺絶點埃。尋源寶筏極沿洄。簪纓門戶鴻冥早。圭璧庭闈鳳穴開。天地何心生國器。雲林有力挽人材。境深商嶺仙眉古。住近陶山道脈來。未見羊裘承詔至。徒聞熊軾討經迴。先秦以上文瀾闊。北斗之南士望巍。學邃難爲當世用。才高謾被化翁猜。死前不厭侯芭問。泉下方看伯鯉陪。春色空回書帶草。暗香猶動易牕梅。休言適去忘情易。蘅桂湘潭隻鴈哀。</text>
<title>挽詞嚴慶廸</title>,<text>南天忽掩少微輝。商嶺寥寥歌紫芝。旣沒文應當世貴。平生志與古人期。邱樊道重儒林仰。禁闥名登束帛遲。尙憶西溪攀誨日。春風怳若座中吹。</text>
<title>挽詞吳尙遠</title>,<text>山天畜德稽微言。說約分明守法門。細析絲毫竆理窟。潛探玄妙到眞源。文星北斗聲名重。講席西河地望尊。痛哭斯文今忽喪。狂瀾誰障百川奔。</text>
<title>挽詞吳尙遠 其二</title>,<text>先生德命一何殊。流落南來道與俱。心上經綸空臥洛。案頭墳典獨尋洙。荒城古宅穉孫子。碧海靑天斷鴈孤。謾把遺篇留宇內。升堂惟哭舊門徒。</text>
<title>挽詞吳尙遠 其三</title>,<text>童顔承誨鬢髼鬆。免得坎坑實賴公。暗室幾蒙光燭照。頑金多就範模鎔。萬殊散處論皆到。一理源頭說不竆。樂事人間那更得。高標徒仰息山峰。</text>
<title>挽詞盧啓元</title>,<text>嗚呼痛矣我知之。一脈儒宗永已而。左海百年吾道盛。末路多歧法門衰。文騷塲上遺根本。聲利關頭受縶羈。脫去斯塗還自好。粧來詭跡更堪嗤。須看異証同成病。轉斲眞元不可醫。世旣無人談聖學。天能有意挺眞姿。心期事業胡其大。賦與聰明本自奇。漱齒頮顔看白晢。梯山航海任腁胝。終身喫力勞硏鑽。妙處收功剗葉枝。何嘗起來煩著手。大都臥處亦多裨。雕鐫末俗爭知愧。鑪鞴中人共仰規。那處得來如此老。適然而去莫非時。人間痛切吾家事。門下悲纏舊弟私。蘊玉平生終自秘。摳衣半世粗能窺。恭惟天得眞英邁。更仰靈襟絶等夷。自以溫然金玉相。曾從妙歲琢磨宜。家聲結駟連簪笏。心事高蟬脫穢泥。容易棄來卿相業。擔當做去聖賢期。林逋湖上成高隱。莊用山前斷捷歧。一味嗜書耽膾炙。十年劬學定根基。傍看俗軌紛傾奪。獨閉寒扃兀坐危。自是吾人存所樂。何曾外物入於思。東華遠迹鴻心杳。南國移家鳥止知。秖爲儒先剩遺馥。何關物外掇霛芝。三椽逈築棲雲屋。半畞前開活水池。地號偶同夫子國。堂顔仍取晦菴詩。桃溪藥圃蘆峰頂。蓮沼茅楹湓浦湄。是處生涯方自樂。靜中腴味日能滋。千書庋閣資探賾。萬里驅車載舝脂。燕養有方看本體。雞鳴而起驗云爲。閒居志意無侵奪。上達工夫有夾持。道理源頭明眼目。精微析處卞毫釐。高冠大帶無時解。伏讀潛思幾歲玆。而後渙然爲有得。乃能行去自無疑。時加櫛沐竆編簡。一任沿洄泝洛伊。細嚼嚌膏眞得飽。妙投迎刃不容絲。晴花繞院生香晩。翠洞關雲麗景遲。這裏神思遊萬古。靜時光景露些兒。西山處士啖春薺。東漢高人守一陂。義理看來時有會。英華發處著爲辭。文章秦漢追前軌。詩法家庭有厥貽。雲黝石蒼誰得似。源深波闊正無涯。天機自露閒題品。大處明言任掇摛。身與名藏甘晦隱。道從文炳擬昭垂。學由導廣寧無敎。行自躳先亦見推。揖遜鄕鄰脩約束。拔開髦俊設鉗錘。黌齋課學紛衿佩。里社開筵合老耆。與了殘書還一事。挽來遺俗有深施。亦看居隱功尤大。始信爭名事㝡卑。滿洞煙霞生古色。一牕爐几藹春吹。冥觀覷理掀房睡。晩築隨椽近郭移。舊占武夷餘境界。行窩東洛伴琴碁。傾心章甫趨函席。候禮官車接道逵。正筆豈曾諛朽骨。一言爭乞賁神碑。人皆歸仰煩酬接。法有操存不倦疲。架揷鄴侯千軸富。堂安宋哲七分儀。潛心對越擎靈璧。端坐持凝皦出曦。闤闠中間謝塵坌。圖書左右蔭茅茨。平居氣味寒松整。望處儀容野鶴羸。晩歲深工歸撰次。先天諸說摠綱維。玄關眼透三重卦。妙數神通五十蓍。不得已言源孔翼。也應親自見包羲。人天倣寫書垂後。精力都輸道在斯。極處方知能事畢。飄然如欲世塵遺。東登楓嶽鳩筇瘦。南戛滄溟匹馬騎。倚峙瞰流徵體用。和雲酬月騁文詞。孤懷遠訪前賢躅。勝賞殆竆大地陲。薦汲何能籠野鳥。行裝本自慕泥龜。玉壺心澈辭瑕纇。冰庫官淸合稟資。終古野多經國手。何人殿侍講書帷。將身自作踰垣客。憂國還同恤緯嫠。志切致君有遺草。誠深向日自傾葵。南鄕敬服知楷範。末學歸依仰斗箕。始以姻親蒙眷愛。終勤誘掖許追隨。緇帷奉袂如春襲。文席聞規若霧披。頑鐵見收思點化。病駑當策望驅馳。先將課法申規警。更勑身心曉克治。示以門蹊要趲進。戒深歧路莫躕踟。開書靜地頻叨侍。採勝名區輒命追。蹔阻書蒙辭溢牘。間趨顔見喜浮眉。師門往復承明勖。空谷竆飢賴自支。大抵若論情義篤。自來無間父兄慈。林居妙用歸康濟。山仰輿情祝壽祺。獨不奈何遺一老。今將安放失吾師。曾賢易簀斯爲正。邵老知天意自怡。君子無慚爲一樂。遠方有弟隔三峗。淮舟危甚才無事。海屋籌竆便永離。存順沒寧無可恨。生違死別獨長噫。歌成曳杖但禽遠。詩以傳神冷月悲。觀化公惟無慘怛。坐隅吾自有漣洏。龍門遺托丁寧在。䨓地眞符鄭重詒。妙旨自同心勿忘。篤工仍責日惟孜。關心存沒多分付。奉敎周旋恐墜隳。築室三年難報答。浮萍千里轉孤畸。床頭遺墨空如昨。卷裏新疑更問誰。當日格言多劈析。古來論說好參差。斯文厄會堪長痛。正學宗盟果孰尸。吾黨從今無矜式。士林相吊劇嘆咨。弧辰適近三朝隔。稀筭差慳十日虧。座上春風終寂寞。轉頭人事日淒其。堂空牙軸長堆案。客散莓苔欲上墀。匣有桐絲誰御瑟。花殘梅榻想傳巵。高風緜邈空千古。世事商量但一嘻。未死長懷無限恨。此生終作有情癡。將封馬鬣多遷改。若對燕人正忸怩。百六韻成凡幾字。字皆一涕涕盈頤。</text>
<title>挽詞柳聖和</title>,<text>藉藉延城李。簪纓舊華閥。文章與淸白。博泉曁芹谷。奕世典刑存。公又趾美德。雄詞陸海擅。羶行石建篤。忠厚本性分。孝友根天得。于以垂家範。無忝貽厥則。一區西湖勝。神秘天所作。側張石壁翠。浻澈江流碧。樂此自成癖。養閒蛻混濁。還同鹿門隱。戒在平原鬻。中年客商顔。誅茅息山足。松壇晴晝永。竹塢孤月白。蕭然白屋裏。長對黃卷讀。墳典千萬軸。圖書左右壁。雅琴時一彈。幽懷寄妙曲。吾道幸不孤。遠近爭負笈。令望齊山斗。蘭香聞天闕。一命徵辟日。汪濊荷洪渥。暫出祇肅謝。掉臂還蓬蓽。東臯或嘯長。北牕時談劇。靜裏篤眞工。身外無著莫。年高德益卲。鄕鄰尤所服。蹟公平生事。應知綿慶福。如何命途舛。正嫡無嗣續。阿咸養爲子。其室我迷息。通家情誼密。床頭堆簡牘。流光如隙駟。世事同風燭。粤在黃雞夏。螟嗣先奄忽。呱呱喚爺痛。慘慘崩城哭。公能以理遣。不爲無益慽。竭心撫孤寡。尙幸得全活。嗚呼天不憗。此老又易簀。從容乘化歸。率履愈不錯。誰料轉眄頃。奄失風儀覿。二孫益無仰。一弟尙遠隔。幽明多少恨。天地無終極。存亡差殊制。幽宅古寺側。芳躅已成陳。余懷空愴惻。遺文留宇宙。編緝在門客。聊將傳永世。庶可慰冥漠。</text>
<title>挽詞權相一</title>,<text>初遯漢西晩嶠南。薜衣蘭佩老邱林。素琴不奏今人曲。黃卷惟傳古聖心。啓發羣蒙春德澤。消融纖翳月胷襟。吁嗟吾道今安托。千載商顔仰碧岑。</text>
<title>挽詞權相一 其2</title>,<text>夙親君子襲輝光。愛慕誠心到鬢霜。江院奉經春欲暖。嵒齋衡席夜何長。嘉言忍撿盈箱牘。眷意悲吟絶命章。瞻望新阡空涕泗。單車殊愧晦門黃。</text>
<title>挽詞權相一 其3</title>,<text>几杖琴書鎖一牕。緇帷寂寞掩殘釭。淸溪昨夜團團月。想見先生道義腔。</text>
<title>挽詞李光庭</title>,<text>凉凉吾道日轉危。奈何天不相斯文。纔哭南州鄭徵君。又哭商山李徵君。徵君長安舊名家。王父尙書奉朝賀。大人禮部左侍郞。淸節文章喧海左。徵君有才軼班楊。徵君有志追濂洛。商山隱居四十載。玉色癯容淸如鶴。讀書常須葷血濯。爲文不著塵埃字。葛翁愚翁呼畏友。餘子瞠然黃鵠視。去夏城東瞥淸光。卻歎衰齡逢場闊。要見尺素見偲切。末俗皮毛期共枿。淸秋復書鐫戒明。十襲床頭當盤盂。無端韜卻少微精。忍使吾黨輸冥趨。平生論述幾萬言。義理灝噩盈縹箱。定有侯生玄獨信。唯與下世埽秕糠。山中病淚濕春雲。何處四尺先生墳。</text>
<title>挽詞金</title>,<text>以吾目見京鄕士。可是當今第一人。永絶綺紈家氣味。沉咀芻豢道腴眞。倘來軒冕元非願。餘事文章亦有神。鳳去商顔芝草老。洞庭寒葉獨悲春。</text>
