<title>名茂松兩孫詩 幷序</title>,<text>嘗聞水浮空。乾坤浮在內。內於有四海。厥大無與對。善下容百川。朝宗誰或背。瀚乃處乎北。茫茫控紫塞。羽族之所居。淑氣連沆瀣。維溟善變化。黃吻隘大塊。垂雲或羊角。希有安敢輩。人況鍾其秀。雄豪必絶代。我今觀雙雛。已有圖南態。雲夢望何許。汪洋渾靉靆。中藏幾神物。詎可窺度槩。源深流更洪。澤鉅遠彌漑。泝沿水耶空。一氣亘覆載。潤下益以漙。流光豈有艾。雄豪世不乏。聰明際時乂。有名思副實。無忝乃廷誨。一摶九萬里。伯仲見其殆。</text>
<title>奉次贈別光山入京</title>,<text>光山觀光去。話別憶吾曾。南黌幾戰藝。搴旗子每能。賈勇千群空。豪氣今猶徵。光山鎭南紀。屹嵂撑穹蒼。磅礴數百里。扶輿氣悠長。精英儘有鍾。早拔吾黨狂。圖南果一摶。萬里靑雲平。六龍飛海上。天柱手自撑。旄頭掃遠空。鯨濤息滄溟。踵余登巖廊。常顚無棄莞。承綸謝帝恩。輿圖方安盤。專對善敷奏。棣棣周旋間。一見三不失。使乎應爭嘆。遼薊初入眼。往事訪遺墟。流觀日未足。矯首已宸居。白日近堯天。就之愛彌酷。駸駸懷靡及。肯怕經炎溽。禮樂蔚文明。痛快觀周日。雨露傾恩光。稽首縷心曲。歸來報紫闥。一一揚天休。老夫去耵聹。亦慰槍楡遊。恨無雙飛翼。醉歌立於獨。</text>
<title>奉賡御製詩</title>,<text>返究能究心。緣影非眞心。眞心本妙明。佛豈外此心。四端猶四體。孰輕而孰重。達之可四海。沿流浪輕重。天下有大經。心上要經綸。弛張道最大。廢一非經綸。虞用兩階舞。周興六月伐。攘脩自乘時。歷歷三五榮。民戴不忍政。國賴丕平富。苛虎自寬除。緜鴻由禮固。大道本虛曠。浮雲轉眼新。漂淪苦海中。擾擾競冤親。寂寂麒麟相。區區龍虎陣。何如聖中聖。入紘仰威信。不須譏覆鹿。何用怪籧蝶。三乘亦強名。五蘊皆非實。六牕絶妄想。此卽眞實際。百尺更一進。如如契三世。</text>
<title>應製詩。四首。</title>,<text>誰云三五遠。有志事竟成。且念日萬幾。勿謂地一寧。克艱政乃乂。細娛莫疲精。</text>
<title>應製詩。四首。 其二</title>,<text>勑天音響絶。復覩天章成。一句一龜鑑。已卜三韓寧。稽首效颺言。庶盡平生精。</text>
<title>應製詩。四首。 其三</title>,<text>握圖幾英主。于今集大成。文經緯以武。寸陰何曾寧。樂哉一堂上。易于長聚精。</text>
<title>應製詩。四首。 其四</title>,<text>大造元無跡。洪纖荷曲成。撝謙不自滿。延訪何丁寧。他山或可攻。勿謂治己精。</text>
<title>贈學專上人</title>,<text>一庵架空虛。萬劫猶不摧。千界少於芥。六牕豁以開。有松堂下峙。六根淨無埃。回首不可摩。西風天外來。</text>
<title>題補扇</title>,<text>莫怪氷輪破。成虧物自同。蟾光不滿地。桂影未搖風。誰倩補天手。能收脩月功。我今運於掌。揚却大王雄。</text>
<title>謝惠綵囊</title>,<text>彩段囊迷眼。携疑得夢中。纖纖試新製。密密巧珠縫。括口身無咎。虛心足有容。故人珍重惠。感佩意何窮。</text>
<title>古柏</title>,<text>深根蟠地老。瘦幹入雲長。皮帶千年溜。枝經太古霜。影籠殷社暗。聲落蜀祠涼。誰識高高意。明堂作棟樑。</text>
<title>寄具綾城。二首。</title>,<text>雅知醫國器。倉扁讓神工。豎子已潛遁。股肱還奮庸。藥爐方乞退。大塊久停公。不是崇非惡。能逢善救翁。</text>
<title>寄具綾城。二首。 其二</title>,<text>權衡孚物望。氷鑑領天工。距脫姦先斥。茅連儁必庸。陶甄誰不仰。銓注號爲公。幸哉吾有子。扶病謝玄翁。</text>
<title>奉別林秀才 繼夏</title>,<text>久服珪璋譽。玆瞻韞匱珍。沽應求善價。獻且遇明辰。麗澤勤修業。潘輿務悅親。竭誠今日去。擥袂暗傷神。</text>
<title>贈朴判閣 健順。三首。朴公卽公之長子參議公岳丈也</title>,<text>書問情何重。跫音喜不禁。況兼分異貺。且擬繼榮臨。九陌紅塵遠。三淸玉洞深。風松搖翠蓋。月磵響瑤琴。浴罷身猶困。眠餘氣欲沈。麴生交久絶。詞伯跡難尋。靑眼倘相對。丹楓應共吟。那堪憶東里。莫惜報南金。</text>
<title>贈朴判閣 健順。三首。朴公卽公之長子參議公岳丈也 其二</title>,<text>技癢醫無驗。詩班俗未禁。景淸成獨步。地僻少相臨。草合石泉靜。松分雲壑深。敢希曾點瑟。誰料伯牙琴。鶴向風堪馭。鷗從水乍沈。頹齡得輕健。災疹失侵尋。病客慙蚯咽。庚兄喜鳳吟。應餘九攻技。肯惜一壺金。</text>
<title>贈朴判閣 健順。三首。朴公卽公之長子參議公岳丈也 其三</title>,<text>愁城詩易破。交道感難禁。跡共靑雲步。情曾白日臨。葭莩親更綴。膠漆契彌深。況復聯氷玉。仍看鼓瑟琴。自怜資弱質。常患病緜沈。湯浴聊相慕。曾遊詎可尋。芝眉宛同榻。珠唾挑孤吟。未要傾三斗。直能抵萬金。</text>
<title>賀平北歌。十三韻。</title>,<text>箕甸輿圖廣。堯天覆冒深。鯨濤收鰈海。狼燧息鯷岑。蕞爾連螗臂。狺然逞獸心。萬全神算運。一怒睿謨沈。裴李膺推轂。孫吳悉衽金。元兇俄授首。餘醜盡寒心。貔貅窮窟穴。梟獷絶飛潛。捷書來自朔。慶聲曁于南。桑有掛弓影。塞無傳箭音。燕山羞故勒。瀚海笑曾臨。英氣彌天壤。神功冠古今。才慙草盾檄。喜倍列纓簪。願獻平徐雅。堂堂矢大音。</text>
<title>贈日本上人。五十韻。</title>,<text>鰈域輿圖廣。龍飛寶曆賖。乾坤扶景運。羲昊撫淳和。英傑歸鞭策。豪雄入網羅。文超兩階舞。武軼大風歌。丕冒天無外。能容海叵涯。仁覃完獝狘。離燭洞幽遐。日月煕神化。雷霆蕩舊邪。寰中閑奠枕。塞上久包戈。椎髻爭重譯。雕題盡一家。摶桑渺如髮。行李疾於梭。俗尙猶波奈。禪居似洛伽。來朝須簡選。出世每逶迤。可但遮梨夜。而兼鉢底婆。吾師奉綸綍。卽日謝煙蘿。杯泛六鼇伏。帆飛一鳥過。蛟宮從嵽嵲。蜃市任騰拏。紫闥善敷奏。彤庭謹拜嘉。周旋足不失。專對口無譌。晉晝殊榮極。需雲寵渥沱。珍羞飫香積。仙液挹流霞。況敢頒𪚥越。仍申錫貝多。衣冠瞻肅穆。禮樂暏繁華。襟帶山河壯。周遭雉堞遮。九街紛綺錯。雙闕聳嵔峨。聘魯嫌猶晚。觀周慕倍加。祥奇深紺宇。瑞沓禮靑螺。晴倒討幽屐。雨披探勝蓑。碧溪穿窈窕。翠巘陟陂陀。妙悟希龍樹。澄觀繼鳥窠。識駭窮四部。業贍富三車。心共點頭石。跡同風脚駝。寂喧元不二。定慧卽非它。降兄豈無虎。聽經應有鵝。高懷秋濯桂。淨性水抽荷。往往詩魔惱。時時技癢爬。章成看吐鳳。筆落認驚蛇。文焰凌雲漢。詞源倒九河。道安堪齒列。靈徹可肩差。旅館初傾蓋。靑燈乍啜茶。金盆聞軟語。玉塵共高哦。却受圓機活。方憐巧笑瑳。錫依前日卓。松憶昔年摩。忽擲騰空杖。俄乘貫月槎。來隨梅綻子。去趁菊開葩。玉露靑汀草。金風響嶼葭。鯨欣迎洗鉢。龍慣護歸柁。行詠月輪轉。臥占星斗斜。五雲長入夢。千里定含嗟。顧我將頑鈍。憑渠庶切磋。汲深羞短綆。造奧愧蒸砂。鼠喞空鑽仰。龜毛謾琢磨。悾悾拖紫綬。汨汨走烏紗。枉擬雲間鶴。其如井底蛙。眼花渾掩翳。鬢雪亂鬖髿。贈策言三復。書紳笑一渦。昌辰遇隆準。盛化致驄牙。世世宜投李。年年好灌瓜。師乎利他自。成佛薩波訶。</text>
<title>金氏挽章十韻</title>,<text>獨鍾喬木秀。早括士林雄。鼓瑟柔儀飭。承筐禮相恭。華齡垂七袠。懿範合三從。榮養一足。幽貞十載空。千金能幹蠱。雙壁況乘龍。擬見雲仍擁。那期月馭悤。轉頭萱謝綠。瞥眼舜飄紅。芳躅猗蘭上。徽音汗竹中。靑門悲曉露。丹旐慘西風。叨忝昏姻故。難禁淚洒胸。</text>
<title>應製詩。六首。</title>,<text>聖智自入神。黃矢得何難。整頓乾坤了。巍巍氣象閑。</text>
<title>應製詩。六首。 其二</title>,<text>神功超七德。宵漢更圖難。泰象日以開。蕩蕩春臺閑。</text>
<title>應製詩。六首。 其三</title>,<text>大度善駕馭。靄靄豈才難。怪底駑下材。逐電隨天閑。</text>
<title>應製詩。六首。 其四</title>,<text>景命旣有僕。輿情安可拂。憑河敬且勤。翼翼保今日。</text>
<title>應製詩。六首。 其五</title>,<text>沙塞箭無傳。扶桑弓欲拂。大風威海內。何如漢家日。</text>
<title>應製詩。六首。 其六</title>,<text>四方已無虞。百姓須罔拂。臣愚未有知。贊揚願思日。</text>
<title>應製詩。六首。 其七</title>,<text>神器累棋危。民巖行路難。緬契勑天意。歌詠豈等閑。</text>
<title>應製詩。六首。 其八</title>,<text>願言欽厥志。操心難莫難。居敬簡乃行。存誠邪自閑。</text>
<title>應製詩。六首。 其九</title>,<text>英風白羽扇。儉德麻蠅拂。垂衣朝四荒。先甲猶三日。</text>
<title>應製詩。六首。 其十</title>,<text>卷阿鳳乃鳴。華山衣誰拂。樗材亦雨露。尺五睹白日。</text>
<title>送金敎官之枰城</title>,<text>君不見荊山和氏玉。幾年擲在蒼山曲。寶氣往往燭雲天。山明水潤光相鮮。一朝採之獻紫宸。世人始覺連城珍。湖南之西有枰城。地靈山秀多奇英。於焉孝子有金侯。家在蓋山山之陬。骨貌淸淑霞冠仙。襟期靜澹秋波蓮。蚤年積學師丘軻。蠶絲理義窮硏劘。一捷蓮科摘髭耳。眼底已無靑與紫。誰料頻迷日五色。獨立斜陽泣奇璞。行藏命也誰怨尤。豈有候伺迂其求。歸歟故山養吾親。水鮮山茹供昏晨。蓋山山下五冠歌。萊舞一室長春和。或對圖書上友古。或撫素琴流襟宇。養志養性俱自由。玉堂金馬猶雲浮。鵠書一日下九霄。皐鶴聞天天非遙。毛生奉檄未足榮。拜辭堂下晨裝輕。閭門相送親與朋。何異籬鷃瞻雲鵬。須信至寶終不泯。會有發彩出虛牝。來入光明職傳經。滿眼玉葉爲藍靑。皐比要爲經行俱。故徵元禮爲楷模。楷模任重恩實深。庶幾夙夜輸丹忱。猶望白雲飛南州。陟岵日夕思悠悠。恩綸又深輦母來。飛騎却向枰城回。一去一來感者衆。南垓白華歌相送。念侯何脩得此恩。自是孝誠通乾坤。乾坤一理明詩書。事親事君相資於。求忠要得爲孝人。移孝便可爲忠臣。聖主之求應不虛。侯之移之當何如。重爲告曰聖主之求應不虛。侯之移之當何如。</text>
<title>送李佐郞 善老 之平安咸吉二道</title>,<text>江陽襟宇何豁達。長鯨駕海誰能識。江陽氣岸何頡頏。太阿倚天誰能當。髮燥將身許英雄。事業壓倒山西東。文章定奮韓柳碑。武勇可攀樊張旗。四方一朝有宣力。願執吹毛試盤錯。卽今經營委兩陲。唾掌時乎將有爲。白羽巍巍映金甲。萬騎後先爭馺沓。懸知指揮談笑餘。坐令淵藪就驅除。唯聞黑水白山間。地苦早寒氷雪頏。殺氣森森落喬木。獰風劃砉石欲拆。公其善保千金軀。甘苦亦與三軍俱。且聞經由白龍堆。黃雲接地常不開。猘子往往欺人行。君去也宜携長纓。拓地窮盡桃花源。賈勇又禠天山魂。臨機好勝樹奇蹟。英風千古振古磧。闢國遠謝康公踵。窮河差道乘槎翁。行矣須知聖主委。出入將相從此始。諒爲丈夫當似君。贈策肝膽增輪囷。</text>
<title>送申高靈 叔舟 赴日本</title>,<text>明明我后宣重光。坐法宮中垂衣裳。禮備樂和理具張。粲粲文物追虞唐。仁風遠揚覃遐荒。異域向風爭梯航。梯航講和自不遑。孰有外禮而強梁。扶桑國於海中央。洪濤黏天雲茫茫。雲茫茫何許隔我疆。每遣信使通。交相間聘相報禮之常。何況聞今立嗣王。我后繼好思不忘。疇咨專對須英良。英良幾多趨鵷行。廟謨攸僉屬高陽。高陽才子富文章。錦繡燦爛堆中腸。咳唾落珠聲鏗鏘。筆下颯颯風雨忙。靑雲獨步戰藝場。登金歷玉英聲彰。平生志節何頡頏。願破巨浪乘風長。迺今聞命喜揚揚。拜辭丹陛催騰裝。東風吹拂東門楊。金絲褭娜浮輕黃。翩翩馹騎快騰驤。金海海頭初放洋。蜚廉前驅引飛艎。金鼇背上馳雲檣。鄕山䯻走不可望。玉節入漢干星芒。有時蜃氣連穹蒼。金臺玉殿爭輝煌。雲開海市迷仙粧。月涵龍窟明夜光。況然身世泛天潢。赤干關外俄停槳。無限奇觀見未嘗。浩浩逸興撩詩狂。詞源也自添洋汪。氣岸亦更增軒昂。想知濡翰揮淋浪。萬景收盡奚奴囊。待趁金飆洒淸商。桂華香潔玉宇涼。靈査穩廻天一旁。更聞朝佩鳴璫琅。靑眼共擧崑崙觴。爲君聊和賦搏桑。君不聞男兒桑弧志四方。肯滯一隅同跛牂。又不聞丈夫叱馭經瞿塘。不願畢命遊康莊。老當當事臂猶攘。況當膂力時方剛。多君奇氣誠堂堂。此行還兼素願償。忠信自可行蠻羌。有恥由來聖所臧。蘇節唯從手裏將。陸金休向橐中藏。利涉歸來更流芳。會見作舟留巖廊。顧余雌伏搶楡枋。羨看逸翮凌雲萬里翔。</text>
<title>題蘭亭稧會圖</title>,<text>誰將鵝絹倩龍眠。幻出蘭亭奇勝蹟。巧分天趣妙入神。況然坐我蘭亭閣。層巒競秀白雲間。丹崖翠壁爭開劃。飛瀑上引天河來。耳底彷彿傾雨雹。下赴谷口川平鋪。玉龍盤回知幾曲。朱欄十二落鏡中。突兀危亭跨江麓。微風搖波鵝拍拍。松竹動影波更碧。柳絲飛花覆煙草。川原遠近迷紅綠。想見三春天氣新。洞府別藏壼天域。於焉右軍脩稧飮。開宴上日邀佳客。左右望若神仙曺。冠者數十童五六。靑荷田田水面來。九霞灎灎金鑿落。水宮仙子舞若躍。步步凌波進瓊液。接取行酒雙逶迤。擧醻逸逸恣讙謔。興酣逸氣凌靑霄。筆鋒文焰光相射。龍跳虎臥羲之書。戛玉鏗金諸彥作。間有醉眠詩不成。且斟竹葉浮太白。或乃談玄柱肘坐。或乃送酒仍岸幘。陶陶亢亢傲几蘧。不知撟西日已昃。君不見姬公昔時致太平。流觴洛曲遺芳躅。又不見宣尼與點游沂涯。高趣萬古令人憶。豈爲淸譚與劇飮。只樂萬物皆自得。今觀此圖還歎息。名敎由來自有樂。</text>
<title>扈從溫陽。贈高靈綾城。</title>,<text>翠華春幸靈泉曲。扈從大小疇不樂。雙城在南靈山北。去天尺五長蛇幕。況乃同盟又同幄。乘閑日夕恣歡謔。羽觴隨波停不得。高談浪語驚霹靂。若比入僊纔半額。一飮斗石猶未足。日來夙夜少閑隙。暫縱淸吟膝未促。酒星應愧歡不續。半夜飛向天翁白。天翁老矣好戲劇。立召蜚廉與滕六。氷葩交加亂銀竹。萬竈無虞更淸肅。寒威徹骨口拑束。無計可解唯酒力。必欲勸吾親杯酌。造物小兒亦不惡。此時不任陶劉責。無亦違天辠莫測。急呼奴星煖醽醁。霞隱亦宜來火速。徑臥醉鄕最上策。舍無何有吾何適。</text>
<title>謝賜宴藝文館幷敍</title>,<text>赫哉龍飛御海天。歘翕變化旋坤乾。駕馭經緯俱英賢。攀鱗附翼爭聯翩。堯文舜哲已罔愆。樂道亹亹猶覃硏。遐觀博聞日詳延。鼓舞儒術尤拳拳。要得渥洼須方歅。乃命廊廟同衡銓。水鏡妙選靑銅錢。瑰奇炳蔚何褒然。玉署深嚴五雲邊。鸞喈鳳雝交騰騫。日夕括磨提槧鉛。眼窮四部牙籤懸。有時戰藝揮戈鋋。風雷逐手誰屯邅。或如披錦碎籣荃。或如擘海捕蛟鱣。討論善問如攻堅。一一墳典咸羅穿。睿眷特賜開瓊筵。需雲盡日凝淸玄。九霞瀲灎澠如泉。珍羞錯落天庖羶。霓裳雲䯻羅嬋娟。檀板徹天鳴鵾絯。中堂押坐首相權。主文家世傳靑氈。親承密勿天語宣。諭令縫掖窮懽姸。諸儒稽首感激濺。千載一時龍光偏。擧酬迭迭相後先。喜氣溢斝傾三千。浮白肯訴相連牽。蹈之舞之相蹁躚。銀臺學士美少年。銜命興逸鯨吸川。玉山半頹憑花鈿。賀老未必誇乘船。諸儒感激懽呼連。立就謝詩揮花箋。爭言何路酬恩憐。三尺微命吾甘捐。扶歸紫陌觀者塡。一哉右文王心專。黃金市骨尙趨燕。有誰三泣懷藍田。馳騁詞場爭著鞭。文風大振增光前。鳶飛魚躍藹天淵。直與大化同陶甄。勝事傳神托龍眠。千古萬古應流傳。自顧老臣老且孱。早從學海聊尋沿。幸參黃甲登花磚。詞頭每下逮金蓮。尸素到今高台躔。豈料寢貌參凌煙。承乏文衡又備員。玉堂畫裏同周旋。上揚乘鶴仍腰纏愧無寸報輸微涓。不分雨露知何緣。唯幸草茅窺陳編。莫笑龍鍾欹馮顚。自誇不離天策仙。天策仙恩誰與肩。</text>
<title>謝原城君贈三韓龜鑑</title>,<text>湖南方伯元原城。贈余龜鑑雙眸明。是時天順癸未春。志之爲愛吾同盟。知余自是負碑龜。鑑此詎踵三韓英。然猶贈余意應遠。阿買亦是能詩鳴。百朋之錫未爲珍。寶玩更謝元盟兄。</text>
<title>奉贈辛賢契 永孫幷敍</title>,<text>君從泮水騁書林。而我來遊盤谷深。出處曾期吾與爾。解携今恨跡違心。停雲影裏鴻何向。伐木聲中鳥自吟。京國惟應有聲息。亟傳華札慰幽襟。</text>
<title>奉贈辛賢契 永孫幷敍 其二</title>,<text>巍巍景福九重宮。光化新懸萬石鍾。龍首影斜殘月曉。鯨噴響振暮雲空。解催多士鳴環佩。丕視元臣誓始終。何日笙鏞王化美。凌煙閣上奏膚工。</text>
<title>送金晦叔還鄕</title>,<text>秋風魯酒送金羈。仕止如公世上稀。銀海幾寒金海望。靑雲未奪白雲思。高堂應說持環夢。故國爭誇衣錦輝。會見求忠尋有詔。暫時分手莫相悲。</text>
<title>贈延城君。二首。幷小引</title>,<text>秋隼峯頭憐子健。醯鷄瓮裏愧吾遊。要聞獅吼聊揮手。旋作蠅聲已嗄喉。搏虎銛鋒文雅富。解牛芒刃吏材優。鳳從阿閣巢宜久。驥向長途騁肯休。象簡晚年宜急謝。鯫生此外運何籌。</text>
<title>贈延城君。二首。幷小引 其二</title>,<text>壯圖九萬雲鵬擊。妙藝靑紅海蜃遊。偶引魚麗試掎角。那知鶴翼振咽喉。夙聞輪蝨用心苦。今見火牛奇計優。沈竈產蛙雖已窘。揮戈躍馬尙難休。莫譏蛩詠眉成皺。猶勝蠅營手執籌。</text>
<title>次密山韻</title>,<text>嬌紅艶紫竟春菲。游興何如點也沂。蟻榻自怜成獨臥。雀門誰肯許相依。明珠忽墮初經眼。黃暈俄生已上眉。勿藥何當披錦橐。日移高詠澹忘歸。</text>
<title>效演雅體 三首</title>,<text>商羊舞罷快新晴。興壓貔貅萬里營。滿腹何須嫌鼴飮。撚須聊復作蠅聲。俗態君看鴟嚇腐。高懷我受兔爭明。不辭燕石投仙客。要引鮫珠贈老生。</text>
<title>效演雅體 三首 其二</title>,<text>休從鳩蟻卜陰晴。一啄要皆造物營。午漏纔聞還夜漏。猿聲欲斷又鷄聲。玉堂金馬名何益。鶴氅兔裘計已明。擬向濠梁問魚樂。未逢高論漆園生。</text>
<title>效演雅體 三首 其三</title>,<text>塵寰烏可望仙寰。玩世寧能顧世間。鶴馭獨遊紅雨裏。鳳吟猶認白雲端。區區應笑蝂緣壁。汨汨還怜鮎上竿。更欲烹龍叫狂興。却嫌猿鳥徙他山。</text>
<title>奉贈霞隱，泛虛兩丈。幷小引○八首。</title>,<text>筵開廣漠接煙寰。翹首仙霄尺五間。獜脯蛆霞聯日下。鳳簫龍管隔雲端。莫催白髮三千丈。且駐朱輪十二竿。認取天恩爭酩酊。不携衾枕臥空山。</text>
<title>奉贈霞隱，泛虛兩丈。幷小引○八首。 其二</title>,<text>吾廬吾愛別人寰。莫是無何少有間。玉筍森羅曾不分。瓊枝輝映更無端。皓鬢堪羞迷五色。滄洲難禁把漁竿。此溪信卜風流地。離潔何須戀碧山。</text>
<title>奉贈霞隱，泛虛兩丈。幷小引○八首。 其三</title>,<text>曉來靑鳥自仙居。屣履開懷到午餘。連倒浮蛆仍大嚼。倩扶泥醉過儲胥。韋絃數語驚龜鑑。心腹當年信兔罝。一飯敢忘圖蟻報。子能知我我知魚。</text>
<title>奉贈霞隱，泛虛兩丈。幷小引○八首。 其四</title>,<text>耕還欲雨列還晴。造物應須百變營。休問斜風欹蒻客。豈聞疏滴落盤聲。忘形書榻玄花墜。倒影銀盂雪鬢明。何用踏靑勞遠步。更傾浮白樂殘生。</text>
<title>奉贈霞隱，泛虛兩丈。幷小引○八首。 其五</title>,<text>襟期磊落凌霄鶴。氣骨權奇逐電驊。不分何緣踵夔卨。非才只合侶魚蝦。諛聞每愧迷三豕。賈勇誰能疊五猳。伸少莫嘲還屈蠖。縮多寧乏遠浮蛙。</text>
<title>奉贈霞隱，泛虛兩丈。幷小引○八首。 其六</title>,<text>霄漢同攀蟾窟桂。雲衢共騁渥洼驊。披肝常喜鰜隨蟨。戰角每嗔鯨困蝦。閑裏高談霏雪塵。醉來豪氣逐風猳。苦吟休咲五窮鼠。悅耳猶勝兩部蛙。</text>
<title>奉贈霞隱，泛虛兩丈。幷小引○八首。 其七</title>,<text>三年不鳴齊中鳥。千里俄空冀北驊。閑拋白虹常抵鵲。要掣碧鼇誰數蝦。千揮禿盡月窟兔。一發獵空天山猳。低頭天下奇男子。眼底紛紛井底蛙。</text>
<title>新晴述懷。用前韻。呈霞隱，泛虛兩丈。二首。</title>,<text>偶吟塘草賞春晴。遣興元非構思營。嫩綠妖紅爭銳意。鳴鳩乳燕各新聲。泛觴溪色多情碧。入幕山光潑眼明。借問詠歸童冠事。何如扈從醉狂生。</text>
<title>新晴述懷。用前韻。呈霞隱，泛虛兩丈。二首。 其二</title>,<text>鳧飛日日赴宸居。失馬焉知福有餘。龍種久勞還化去。犧圖已報便淪胥。鼠肝蟲臂皆塵幻。兔角龜毛竟土苴。不用門前繫千駟。鑾驂鳳駕自魚魚。</text>
<title>次翰林韻呈仁山。四首。演雅體</title>,<text>須信非態佐聖王。更憐儀鳳異尋常。乘風鶴翥鬢猶翠。就日鳧趨眉政黃。力幹乾坤扶燕翼。恩傾雨露荷龍光。垂鴻盛業傳靑簡。名播猉獜世世香。</text>
<title>次翰林韻呈仁山。四首。演雅體 其二</title>,<text>靑春豹變耦明王。貫蝨材雄氣不常。鍊石鯷岑補空碧。橫戈雁塞掃雲黃。龍飛奕世注宸眷。鳳翽少年觀國光。修謝歸來夸鷺序。貂蟬猶覺襲天香。</text>
<title>次翰林韻呈仁山。四首。演雅體 其三</title>,<text>皐夔事業美奚專。羊杜才名愧在先。眼徹九流傳鳳髓。胸藏萬甲倒鳶肩。出探蛟穴澄蒼海。入奉烏輪上碧天。駟馬又今朝紫極。鴻名冠世況芳年。</text>
<title>次翰林韻呈仁山。四首。演雅體 其四</title>,<text>觀周季子對能專。威鳳景星爭覩先。牛尾蠶絲寧自足。龍韜虎略竟誰肩。驥蹄早展三千里。鵬翮終摶九萬天。我受長鯨傾海壯。同寅廊廟願忘年。</text>
<title>次蓬原先生詩韻。奉別學祖上人。三首。</title>,<text>百尺竿臨萬仞山。驀然高步絶追攀。英襟夙契三生奧。雅韻孤騫百代還。紺苑月明譚象敎。蒼梧雲暗憶龍顏。我今塵網頭渾雪。羞煞知還一鳥閑。</text>
<title>次蓬原先生詩韻。奉別學祖上人。三首。 其二</title>,<text>望彼白雲何處山。雲蹤渺渺詎能攀。九重特慰持環思。駟馬誰夸衣錦還。曾住蓮宮酬睿膡。却從萱室奉怡顏。直心自性元非外。翠竹黃花亦等閑。</text>
<title>次蓬原先生詩韻。奉別學祖上人。三首。 其三</title>,<text>師是世間山上山。四方傾仰競躋攀。眼前夢幻悲三界。身外頑緣付入還。儒行墨名聳人耳。出忠入孝汗吾顏。春風相送開三笑。可是浮雲不自閑。</text>
<title>題李受賜名字詩軸</title>,<text>立揚衮衮幾豪能。寵命寧馨見未曾。五百年間必有出。三千徒裏少相稱。月中仙桂終非謝。海上靈椿自不朋。須信賜名期遠大。爲言思義更欽承。</text>
<title>送崔直提學歸田。三首。</title>,<text>始終忠直荷恩綸。藉甚名高動縉紳。夬夬危機知足客。紛紛要路折腰人。無何鄕裏忘塵慮。存養堂中葆性眞。太史明朝應有奏。壽星還與少微隣。</text>
<title>送崔直提學歸田。三首。 其二</title>,<text>昂昂獨鶴出群鷄。綽綽行藏命與偕。應鵠已能依日月。縶駒終得老山谿。紆靑有客爭彈指。垂白無人解乞骸。自笑悠悠俄十載。五湖風月夢中迷。</text>
<title>送崔直提學歸田。三首。 其三</title>,<text>每詠何曾欲厚顏。果哉今古似君難。一區泉石誰爭所。四座琴書自適閑。淸夢幾曾尋綺陌。塵蹤那得訪仙關。離觴且擧江之滸。回首湖南思未闌。</text>
<title>送朴詹事仲孫巡陵</title>,<text>高才英望冠群雄。千里亨衢步武悤。春入湖山銜使命。雲埋松樹訪靈宮。花明處處開醽淥。塵暗朝朝走軟紅。獨立離亭多少恨。未隨歸翼出籠中。</text>
<title>送朴詹事仲孫巡陵 其二</title>,<text>賢勞才氣孰爭雄。馹騎未飛心已悤。叱馭鐵關行鳥道。放懷溟渤俯蛟宮。欣迎柳已開眉綠。惜別花應濕臉紅。關北古來稱絶勝。也知收盡錦囊中。</text>
<title>贈雪峻上人 三首</title>,<text>由是大道杳無邊。肉眼都迷後忽前。妙契不因先覺覺。圓機先得不傳傳。蘇將箭拄從今夕。韓欲冠顚自昔年。莫笑老生貪佛日。月明禪榻討玄詮。</text>
<title>贈雪峻上人 三首 其二</title>,<text>稜稜道骨聳秋山。爽我塵襟話夜闌。月散珠林三界影。雨分金地十方寒。緱山鶴去空悽楚。鼎水龍移更渺漫。淚洒柏城秋寂寞。蛩音嗚咽露初漙。</text>
<title>贈雪峻上人 三首 其三</title>,<text>不違終日語如愚。早透空門識坦途。初導仙游今獨任。高提祖令古應無。神交且可膠投漆。異道那嫌紫奪朱。三敎到頭齊一致。醯鷄瓮盎又奚吁。</text>
<title>奉答尙州牧使</title>,<text>幼時鶼鷢事還悠。老去參商可耐憂。堪恨割鷄臨武邑。佇看騎鶴上揚州。一封鯉素能傳信。萬顆驪珠足慰愁。應笑樗材衰朽甚。猶含雨露不知秋。</text>
<title>奉別韓留守</title>,<text>留洛周公繼者無。韓侯受命寵光殊。莫將禾黍悲前事。要使絃歌滿舊都。城郭鶴歸人幾變。風雲龍起物咸蘇。三年至治昭前訓。馨德天應自爾扶。</text>
<title>祖席折古句。奉送廣川丈赴京。</title>,<text>忠信眞儒席上珍。誦詩專對更何人。九圍帝命誕之節。萬國雲從利用賓。錫馬應蕃承晉接。飛龍方見荷乾仁。觀周嘯詠歸來日。一統王春物象新。</text>
<title>獨足鷄 幷小引</title>,<text>跣汝宜詳視地時。下堂胡奈未完肌。寧爲鷄口心猶壯。莫作人犧計豈癡。一足已安知足足。百爲須任莫爲爲。不思古來多入思。可忘居寵更思危。</text>
<title>奉別尹府尹之全州。演雅。府尹。卽尹文孝公。以禮曺參議尹全州。</title>,<text>早簉䲮聯別盛名。特親龍衮荷殊榮。儀曺縱惜一夔去。慈壼應忙五馬迎。歌闋驪駒歸興快。酒崇鸚鵡別愁輕。琴堂春靜鮫珠落。肯遣雙魚寄老生。</text>
<title>次祈兵部韻。贈金 永濡 相國。三首。</title>,<text>繼照重離御大明。五雲迢遞是仙京。鳧緣就日凌空遠。驥爲流虹逐電輕。身立九霄偏寵渥。眼高四海快平生。槍楡幾羨摶風翼。翹首泬寥無恨情。</text>
<title>次祈兵部韻。贈金 永濡 相國。三首。 其二</title>,<text>雝雝靄靄萃文明。御命孤騫覲帝京。攻玉鬢靑期莫負。斷金頭白分非輕。別來流水知音少。吟去停雲惹恨生。上國光華觀要縱。更擡靑眼細論情。</text>
<title>次祈兵部韻。贈金 永濡 相國。三首。 其三</title>,<text>兵部新詩刮眼明。愛他才調莫之京。聯珠編貝吟餘粲。飛鳥行雲筆下輕。入幕應裁賓禮洽。出關俄又畔愁生。顧余不識荊州面。千里猶存一榻情。</text>
<title>匪懈堂四十八詠 梅窓素月</title>,<text>半庭涼月照煙莎。一枝橫窓綴素紗。靜看寒影雪相映。細聞幽香參欲斜。眼淨西湖絶塵想。興動東閣無眠魔。畫工應笑騷人冷。鉤盡氷肝對雪茶。</text>
<title>匪懈堂四十八詠 竹逕淸風</title>,<text>幽逕深深入林皐。此君眞箇歲寒交。占斷淸涼物外靜。遮莫熱惱人間騷。兒孫長處角還嶄。情性吟來調更高。有時影動羲黃枕。戛玉森然六逸號。</text>
<title>匪懈堂四十八詠 日本躑躅</title>,<text>物性得意無西東。東風此地還蔥籠。海榴迢遞孰爲貴。鶴林奇絶將無同。葉翦鮫綃風褭碧。萼分猩血露霑紅。一朶自能昭德致。須信乾坤繞漢宮。</text>
<title>匪懈堂四十八詠 海南琅玕</title>,<text>海人採得蒼雲根。至寶不琢天無痕。磊砢時聞金石響。刮劘尙想風濤犇。曾逢禹眼效珍貢。且入韓腹朝至尊。浪柱崑崙誰復識。天敎玉汝遇王孫。</text>
<title>匪懈堂四十八詠 翻階芍藥</title>,<text>雲階月地獨夭夭。擅却姸華絶世標。玉盤亭亭裛露媚。金燈爍爍迎風妖。異香政爾同商鼎。艶態依然過藍橋。想得草綸吟對處。群芳無賴妬春嬌。</text>
<title>匪懈堂四十八詠 滿架薔薇</title>,<text>淺深粧罷自相依。高架支持映朱扉。麗日初輝大家仗。輕風閑拂道人衣。煙籠嫩蕊黃還淡。雨濯長條綠更肥。淸馥可人須醉賞。肯嫌多剌訴芳巵。</text>
<title>匪懈堂四十八詠 雪中冬白</title>,<text>轉眼千芳掃一風。怜渠獨占臘天中。也應北帝思傾國。自是東皇讓顓功。葉嫩不生寒粟碧。葩鮮肯借醉潮紅。六出圍時奇始見。直須遮斷照晴曈。</text>
<title>匪懈堂四十八詠 春後牡丹</title>,<text>姚魏從來自一般。天生麗質絶人間。風輕艶冶倚浩態。露重嬌羞低酡顏。天香可許蜂間匝。國色須防鹿易干。何乃花王殿春後。群英不敢與之班。</text>
<title>匪懈堂四十八詠 屋角梨花</title>,<text>朱門淑景轉淸和。亂眼漸新開梨花。羽儀毿娑覲玉帝。縞裙合還來仙娥。誰憐一枝帶雨嚲。今見數株迎風斜。何事子規啼不歇。邀看月色混瓊華。</text>
<title>匪懈堂四十八詠 墻頭紅杏</title>,<text>半出雕墻有杏枝。一堆團雪上梢時。楮臉初酣晴日渥。丹心先向暖風技。閑憑恰似窺園侶。懶倚還如倦繡兒。攀折瓊林記疇昔。霞香散落入金巵。</text>
<title>匪懈堂四十八詠 熟睡海棠</title>,<text>端合神仙號此花。自餘妖艶浪紛挐。何待金盤薦華屋。最宜銀燭照豪家。朱唇得酒猶難狀。金橘多酸亦倍嘉。只怕狂風驚睡倒。應須肉陣護周遮。</text>
<title>匪懈堂四十八詠 半開山茶</title>,<text>早無朋援足名稱。獨立還能去箇矜。透臘梅蘭班若是。挾春桃李比何曾。絳帳乍褰嫌霧襲。紅燈纔放訝寒凝。惱人政在開初半。絶勝霞舒爍萬層。</text>
<title>匪懈堂四十八詠 爛熳紫薇</title>,<text>葳蕤一樹映華堂。撩盡高人錦繡腸。紫袍璀璨多情麗。金縷手茸炫眼芳。香遍淸風來北牗。影隨紅日上東廊。演綸有客怜尤絶。坐到黃昏覓句忙。</text>
<title>匪懈堂四十八詠 輕盈玉梅</title>,<text>探春眼裏幾曾經。知己逢來得得榮。白虹垂光安足比。黃昏疏影有餘馨。自甘澹泊無多子。却避繁華太瘦生。賴伴高人情不世。一吟千古飮香名。</text>
<title>匪懈堂四十八詠 忘憂萱草</title>,<text>恩承雨露獨無時。玉股抽靑自不遲。日映金冠生雅興。風搖翠尾摘詩思。可但解他思伯怨。也能消得憶親悲。顧我難堪雲樹恨。若爲長與故人持。</text>
<title>匪懈堂四十八詠 向日葵花</title>,<text>風標媚嫵自靑春。一片丹誠照九垠。傾心更向天顏笑。回首長邀月色親。俗客何知空注目。蜂媒底恨每膏唇。休嫌不入當時眼。遠勝陰山枉死人。</text>
<title>匪懈堂四十八詠 門前楊柳</title>,<text>翠掩朱扉嫩欲摐。仙居還似鹿門龐。眉舒豈是逢陶令。腰細元非餓楚邦。絮學雪飛欺醉眼。絲和煙褭攪離腔。料應淸意人知少。吹面風來倚綺窓。</text>
<title>匪懈堂四十八詠 窓外芭蕉</title>,<text>欲舒未舒心萬重。舒來還見到頭空。敲風香入吟脾裏。戰雨聲高醉耳中。王維應手眞相識。子厚新心亦可宗。倩他窓前翠羽扇。掃盡陌上紅塵濛。</text>
<title>匪懈堂四十八詠 籠煙翠檜</title>,<text>檜兮蔚兮誰蘀兮。籠煙夭嬌碧雲齊。蒼皮皺帶千年溜。黛色濃含萬丈蜺。根老豈無龍入臥。葉香終有鳳飛栖。知是仙曹來洞府。童童翠葆望中迷。</text>
<title>匪懈堂四十八詠 映日丹楓</title>,<text>怪底紅光照座隅。日射楓樹明丹膚。霞液酡顏變新葉。丹砂換骨粧故株。赤幟立時疑漢將。錦囊翻處認奚奴。秪許幽人靑眼看。渠心元不戀紆朱。</text>
<title>匪懈堂四十八詠 凌霜菊</title>,<text>遶庭高詠幾躊躇。最愛金英不負余。芳姿獨粲霜淸後。靜艶增姸露吟初。孟帽影分看不足。陶籬香透趣有餘。若爲甘谷變春酒。泛汝乾坤任籧廬。</text>
<title>匪懈堂四十八詠 傲雪蘭</title>,<text>猗猗綠艶映華軒。雪深綺石紫花繁。芽茁謝庭曾拔萃。香浮楚畹便逢原。交誰耐久江干茝。臭自同心澤畔蓀。莫爲無人芳暫歇。英名已滿世間喧。</text>
<title>匪懈堂四十八詠 萬年松</title>,<text>蔥籠偃蓋欲屯雲。下應琥珀韜英芬。回枝輪囷怒虯狀。瘦皮剝落雕蟲文。月中每認公孫舞。風際遙聞伯氏壎。宜近玉堂全晚節。時時喚腥醉餘醺。</text>
<title>匪懈堂四十八詠 四季花</title>,<text>簇簇鮮英錦作團。也宜相賞動長安。櫻唇尙有臙脂暈。檀臉初無獺髓瘢。儘敎二十四番吹。敷排三百六旬看。可怜紫陌爭榮者。驀地紛華驀地殘。</text>
<title>匪懈堂四十八詠 百日紅</title>,<text>畫堂高處獨嫣然。先後紅芳一樣鮮。誰遣香魂十旬返。更留醉臉千日姸。堪隨錦障輝金谷。要伴霓裳照綺筵。三萬六千渾一餉。休將金縷換芳年。</text>
<title>匪懈堂四十八詠 三色桃</title>,<text>化工戲劇夭夭梢。一梢三色紅相交。淡自是先濃自後。深誰爲昵淺誰拋。人意等閑分貴賤。天心庸詎異淳淆。徐老當年看未得。一生長寄海棠巢。</text>
<title>匪懈堂四十八詠 金錢花</title>,<text>看餘采采握還盈。爲愛金英綴玉莖。粲粲名超三品貴。團團體比五銖輕。鑄從造物通神巧。㩁向司花互市呈。要使朱門濟白屋。須知玄宰善持衡。</text>
<title>匪懈堂四十八詠 玉簪花</title>,<text>飛瓊弄玉未同科。豈獨東南冠是花。墮來若非自素女。拾得定應從霜娥。輕抽玉露光堪滴。斜抻烏雲色轉嘉。莫敎容昜中央折。零落珊瑚亦謾誇。</text>
<title>匪懈堂四十八詠 拒霜花</title>,<text>秋半春酣眼轉靑。錦城佳興愜曾聽。綽約霞冠臨月榭。飄搖雲袂倚風亭。炎御假顏恣態度。寒娥低首歛威靈。還憶曲江榮宴罷。藍袍戴花醉竛竮。</text>
<title>匪懈堂四十八詠 映山紅</title>,<text>高低矗矗霞千層。粧點山顏姸更增。窈窕閑窺碧澗立。伶俜乍向蒼崖憑。金谷遙遮石崇障。火牛競脫田單繒。直恐顚風來作惡。驀然紅雨亂飄凌。</text>
<title>匪懈堂四十八詠 梧桐葉</title>,<text>淸陰半落銀床傍。移得孤根自嶧陽。翦圭曾與周王戲。拭翠還隨蜀客將。霹靂難焦掛缺月。琅玕忽墮傳新霜。莫放轆轤侵曉響。恐驚枝上宿鸞凰。</text>
<title>匪懈堂四十八詠 梔子花</title>,<text>鮮枝生幸近庭除。嬴得高人自灌鋤。六出英開微雨裏。十分香散暖風餘。獨抱氷霜心澹若。豈因膏沐色夭如。世上蠟言多反覆。邇來吾亦愛吾廬。</text>
<title>匪懈堂四十八詠 苔封怪石</title>,<text>一拳螺綠何崎嶇。餉來想自靑州叟。莓苔間鎖翠痕濕。煙雨長含晴光流。坡翁仇池讓奇絶。正臣九華羞淸幽。雕琢塊然獨形立。鑿竅渾沌誰比侔。</text>
<title>匪懈堂四十八詠 藤蔓老松</title>,<text>蒼官偃蹇虯髥斜。帶束紫藤騎龜蛇。影掀遙壑氣衝斗。聲撼半空風捲波。飛蓋拂雲垂翠絡。細花飄月撒金砂。雪鬢大夫還自笑。塵冠未改靑玕珂。</text>
<title>匪懈堂四十八詠 矜秋紅柹</title>,<text>自倚秋光衒紅酣。却訝朱暉更赫炎。錯落火齊迷暖氣。瑩煌星點間靑嵐。赬虯遺卯日閃閃。丹鳳鎩翮風毿毿。造物分人如戲問。仙漿誰肯願朝三。</text>
<title>匪懈堂四十八詠 浥露黃橙</title>,<text>佳實團團似瀼濆。淸霜散與香勻分。摘取乍恐金彈失。擣來合和銀絲紛。懷歸正可遺慈母。朝罷還堪贈細君。雪瓤已是仙家味。更愛錦袍和露痕。</text>
<title>匪懈堂四十八詠 蜀葡萄</title>,<text>曾隨漢使植離宮。翠影滿架雲冥濛。碧油幢欲乘風卷。黑水晶還帶露濃。金盤初擎紫乳重。玉齒乍嚼緋珠融。如何不顧蜀三顧。臥龍猶在草廬中。</text>
<title>匪懈堂四十八詠 安石榴</title>,<text>安石香風度粉墻。緬懷槎使遠傳芳。封君肯要謀貲利。多子應須表吉祥。錦殼乍開排玉粒。金房重隔貯瓊漿。望來已失文園渴。萬點星懸映曉霜。</text>
<title>匪懈堂四十八詠 盆池菡蓞</title>,<text>大華玉井開庭隅。雲錦弄影迷芙蕖。洛韤凌波窺寶鏡。漢盤承露瀉明珠。色淨淹留無俗伴。德馨談笑有鴻儒。纖塵自絶襟懷瑩。一片濂溪對朝脯。</text>
<title>匪懈堂四十八詠 假山煙嵐</title>,<text>起余遐想入林泉。一點羅浮忽眼前。煙滋疊岫靑排闥。風送浮嵐翠滴筵。絶竇也應流玉乳。危峯直欲㨖珠躔。縮地眞成壺裏界。藍輿早晚恣盤旋。</text>
<title>匪懈堂四十八詠 琉璃石</title>,<text>氷玉淸標陵秋嚴。色空空色石還兼。情境玲瓏月皎皎。德隅稜厲山巉巉。爲甁可遣唐驢入。作牖難敎晉臣參。席上珍非花下客。更宜珍重挺巖瞻。</text>
<title>匪懈堂四十八詠 硨磲盆</title>,<text>玉質箕張背隴深。初來應自獻南琛。曾與龜龍潛海底。豈期梅竹豎墻陰。名並河圖傳奕葉。功高羑里播詞林。堅白一生誰貝錦。任他翻覆助淸吟。</text>
<title>匪懈堂四十八詠 鶴唳庭松</title>,<text>庭畔霜枝閱百年。更怜遷踏有胎仙。緱山一別音難嗣。遼海重來代易遷。碧落月明何限淚。淸霄露滴幾回蹁。世間縱有燒琴客。莫訝朱門倚控絃。</text>
<title>匪懈堂四十八詠 麝眠園草</title>,<text>園草蒙茸碧數廛。麝香眠穩暖風前。食苹何必依靈囿。在野還同遇葛天。角戴七星緣愛道。毛希千歲解登仙。噬臍不及投千仞。好在王孫綠縟邊。</text>
<title>匪懈堂四十八詠 水上錦鷄</title>,<text>鵔䴊非不愛江湖。爲戀方塘一鑑娛。紅綬蘸波遊每並。錦翎翻日戲何孤。啄花乍向蘭汀立。逐絮時從柳岸趨。莫倚奇姿終夕映。眼花落井也難扶。</text>
<title>匪懈堂四十八詠 籠中華鴿</title>,<text>春晴花柳暖更舒。手開金籠放鴿雛。碎羽肯饒金翡翠。花毛應翦綵氍毹。子壽曾憐繫書去。堯臣却受帶鈴呼。乾坤亦是樊籠內。爭似華堂識主趨。</text>
<title>匪懈堂四十八詠 木覓晴雲</title>,<text>南巒一朶拱宸宮。時看閑雲洩混瀜。曳白鮫綃晴乍引。浮靑鶴蓋雨還籠。淡濃多態輸吟裏。舒卷無心入望中。朝暮晦明君莫怪。乾坤幾回變屯蒙。</text>
<title>匪懈堂四十八詠 仁王暮鍾</title>,<text>玉峯西聳倚穹蒼。薄暮鍾初落梵坊。四面喧囂絶下界。一心淸淨坐高堂。舂容韻出雲間迥。斷續聲傳月下長。九陌幾人尋捷徑。回頭天地竟茫茫</text>
<title>蜜蜂</title>,<text>賦性雖微正且通。君臣有義與人同。含花聚入深宮裏。釀蜜營生大樹中。役役殷勤如事主。飛飛來往匪厥躬。莫言此物無知識。暫不離群似盡忠。</text>
<title>占河東恩府詩天字韻。奉別江原監司朴公。楗</title>,<text>共賀分憂屬二天。埋輪壯志況靑年。海東淸勝關東最。日下英翹閣下先。曾按甄墟寬聖顧。且巡瀛徼息民肩。紅棠翠葆鳴沙路。扈從春風尙宛然。</text>
<title>贈洪同年 敬孫○二首</title>,<text>憶昔南黌鼓篋同。昂昂壯氣壓崆峒。虎賁今日稱司直。豹略何時學折衝。職帶東西推獨步。才兼文武冠群雄。傍人休笑馮顚老。不見磻溪兩齒翁。</text>
<title>贈洪同年 敬孫○二首 其二</title>,<text>白髮心還赤子同。氣豪猶欲越崆峒。羽林借筯顓奇策。詩壘搴旗據要衝。三峽爭流吟更快。百觚連倒量深雄。笑譚衮衮情何盡。螟幕翁逢煙醉翁。</text>
<title>泗水</title>,<text>勝日尋芳泗水頭。宣尼闕里近芳洲。原泉混混盈科進。學海滔滔不舍流。月白濂溪同一派。風淸伊洛共千秋。如今直欲求源去。爲我何人掉我舟。</text>
<title>應製賜功臣諭意書詩。五首。</title>,<text>大哉天語一哉心。惟始思初敢不欽。已駕群雄膺景命。更頒神翰亦明箴。垂鴻赫赫知誰並。貽燕兢兢願自今。永作勳盟千載鑑。與同休戚有蒼臨。</text>
<title>應製賜功臣諭意書詩。五首。 其二</title>,<text>帶礪寧忘此日心。令終持滿莫過欽。英猷豈啻危竿諭。宸省尤嚴大寶箴。魚藻榮歡輝往昔。雲臺盛美耀來今。叨參攀附恩何報。只把葵心仰照臨。</text>
<title>應製賜功臣諭意書詩。五首。 其三</title>,<text>寶訓丁寧推赤心，披來字字動敎欽。簡嚴遠邁三風誡。親切休論四勿箴。奎藻文章誠過古。銀鉤玉筯更超今。需雲初合賡歌奏。更賀丕圖屬知臨。</text>
<title>應製賜功臣諭意書詩。五首。 其四</title>,<text>赤心相與識天心。欲保始終惟在欽。不溢不危每不易。無驕無怠可無箴。功巍文煥徒聞古。度大仁深獨見今。自揣何綠石投水。大風歌裏履如臨。</text>
<title>應製賜功臣諭意書詩。五首。 其五</title>,<text>荐沐深恩已洗心。況承明訓每令欽。神功不用提三尺。盛德何曾待六箴。卓卓難遭百千萬。洸洸應耀去來今。麒麟故事空靑簡。尺五欣瞻日角臨。</text>
<title>御製問曹操策詩</title>,<text>聖問深知治道艱。知人今信帝堯難。蕙蘭松柏元無改。城府山川詎得看。固爲隋唐變忠佞。應隨理亂異能姦。轉移用捨機安在。只在離明鑑照間。</text>
<title>文宗王妃挽章</title>,<text>銅闈淑德獨能全。又誕元孫慶益緜。沴氣潛隨佳氣入。歡聲暗與哭聲連。南山慘淡秋風晚。北闕凄涼曉月天。一國人民誰不慟。宮臣哀淚倍濺濺。</text>
<title>睿宗挽章 二首</title>,<text>寬御元元且簡臨。舜文湯智與堯欽。倚廬首軫行仁政。手札唯勤下德音。哲命方貽繩祖武。重光初被慰輿心。六龍奄向崦嵫外。濕盡三韓兆庶襟。</text>
<title>睿宗挽章 二首 其二</title>,<text>離馭初昇鰈海臨。重華允協放勳欽。那知殷后梁闇裏。遽奉周王玉几音。天嗇予齡誰復詰。國連遭恤奈何心。無常到此誠如夢。老眼先枯血滿襟。</text>
<title>上人挽詞</title>,<text>蚤透眞關淨行圓。一輪皎月照人天。龍光傾世不思議。猊敎導生無量邊。那料七旬驚夢幼。方知四大假因緣。如如賴是無生滅。聲振叢林自在傳。</text>
<title>送金安撫赴任濟州</title>,<text>迢迢海上漢挐山。鼇頂蓬瀛伯仲間。風氣一區開澤國。煙霞萬古護仙寰。春披雲錦麒麟野。秋散霜金橘柚巒。堪羨分符飛木道。端知臥閣撫彈丸。魚初懸後人應愕。雉自馴來吏亦閑。去歲皇華輝馬島。今朝皀蓋映鯨瀾。逸蹄肯厭長馳峻。利器終須別遇盤。濟臣作舟紆睿想。當途叱馭信才難。聲騰竹騎兒童賀。光動桑鄕父老觀。幸與先君聯第一。強携崇酒送江干。</text>
<title>贈日本師二十韻</title>,<text>聞道摶桑別一寰。洪濤渺渺隔三韓。浮杯不假多方便。持節誰能數往還。炯炯靈襟涵海月。稜稜道骨聳秋巒。乍聽軟語詩能誦。便見脩容禮自閑。師也圓機鳴業白。使乎專對罄忠丹。曾齎玉帛趨丹陛。仍奉絲綸返赤關。雨露九霄偏寵渥。風波數載任危艱。却忙堯殿朝龍衮。豈爲虞階舞羽干。奄閟天光悲入骨。新瞻日角喜浮顏。漢儀肅穆欣重覩。周樂渢泱快再觀。修睦只憑三寸舌。講和聊保一彈丸。烏肩自信堅泥絮。繭足何妨縱轍環。靑眼共憐方外傑。赤心唯冀域中安。客窓每惜蟾淪彩。旅枕俄驚雁趁寒。野鳥難籠歸思急。虛舟莫繫久留難。臨分不覺鮫珠落。竣事非唯趙璧完。雅韻鏗鏘詞吐鳳。豪才跌宕筆翔鸞。擬將逐電隨飛錫。安得凌雲竝逸翰。遠壑楓翻秋色老。故園松偃露華團。夜闌獨對金盆影。肯憶靑丘一老孱。</text>
<title>無盡亭 二首</title>,<text>天慳異境屬英雄。無盡奇觀盡漢東。春雨海鷗凭檻外。夕陽霞鶩引杯中。儻來竹帛名何益。老去江山興叵窮。倒跨蹇驢隨處好。知還倦鳥若爲同。綠蓑扶醉從漁父。白㲲高歌伴牧翁。自是不歸歸便得。愧余空憶五湖風。</text>
<title>無盡亭 二首 其二</title>,<text>宦海古來知幾雄。孤帆獨見向江東。名高天地經綸後。思逸煙雲變化中。擧目山河元不異。到頭物我亦無窮。實獲余心鞭早著。誰爭子所駕難同。逍遙遊昔漆園叟。歸去來今彭澤翁。無盡無盡無無盡。憑虛何處御泠風。</text>
<title>無盡亭 二首 其三</title>,<text>役役誰知烏雌雄。未笑宿西而食東。𪚥力區區更求上。鶴髮種種猶熱中。齷齪駑材謬一顧。蹉跎鼯技慙五窮。鷄肋平生浪自苦。龜毛畢竟將無同。心猿長趨狎鷗客。夢蝶每尋騎鹿翁。今日凭欄興旁午。莫是與子登閬風。</text>
<title>贈日本上人二十韻</title>,<text>皇華有底屬緇袍。出世還同在世勞。騖馬想從觀後息。攪猿知自定中逃。忘言何必撥爐火。絶學不須拈布毛。趺坐幾年對庭柏。眼明當日見山桃。鶴邀飛錫窮淸界。龍護浮杯任素濤。幻市時時看海蜃。浮橋處處踏騰鼇。脩容紫極朝玄衮。流眄珠林禮玉毫。貌古已憐心亦古。年高更覺德彌高。寰中獨契三乘妙。物外爭推一代豪。傳偈八千交睒舌。誦詩三百孰連尻。英標初訝臞仙至。雅格還疑疲鳳翺。道韻獰於獅子吼。詞鋒瑩却鸊鵜膏。玄風始信彌天際。明月由來產海皐。軟語能令斸株橛。鈍根方欲借豪曺。蒸沙自識難成飯。失畜何妨始補牢。蝸角是非空擾擾。龜毛得失浪滔滔。慈航倘渡迷津苦。法霔能霑火宅熬。使事僅完懷汲汲。歸期奈迫思忉忉。梅催玉艶供留詠。柳撚金絲訴鬱陶。返岫浮雲那可繫。且寬衣帶不容刀。</text>
<title>賀贈吉昌君榮親宴二十二韻 吉昌。卽權公擥。太虛夫人之表從。</title>,<text>永嘉喬木聳鯷岑。奕業蟬聯荗德音。爭把文章作山斗。且將忠節當珠金。陽翁況被高皇寵。天下咸知遠國琛。威鳳雛生常五色。豫章芽長又千尋。公初挾筴出頭角。才已發硎超佩衿。三勇賈來連捷戰。一摶扶上倏離潛。家封九君常希古。世第一人聞獨今。奪錦標高宜黼黻。草綸芒射動奎參。英豪本爲展經濟。元氣終須歸斗斟。擧手幹旋開宇宙。轉頭淸晏劃雲陰。麒麟舊畫光應晦。帶礪新勳眷益深。俄擢龍喉繩步武。信知鼇戲謝蹄涔。方開榮宴景初霽。兼壽生辰興不禁。晝永萱堂稱玉斝。風微綺席褭檀沈。駝峯霞液宸頒絡。象纛雲旗日角臨。北海光搖紅粉隊。南陔響度紫瓊琴。翩躚綵舞多聯萼。塡咽朱輪競盍簪。一代風雲叢靄靄。百年光景駐駸駸。龍眠可貌浮天喜。子美難形愛日心。藝苑傳芳魁桂苑。詞林播美冠儒林。葭莩不分慙衣鉢。桃李多情擬珀鍼。拭目幾多靑史筆。強顏聊和白華吟。</text>
<title>戒二子詩 幷小引</title>,<text>坐忘予欲學神凝。火宅奔趨惱鬱蒸。蝸角是非憂轉劇。龜毛得失病還增。兢魂日接常流汗。疊足台聯幾履氷。怜我老衰甘瑟縮。喜渠強壯昜梯升。已將實藝攀蟾桂。安用浮文售鳳綾。志節尋常須嶽立。心源夙夜要淵澄。趜生迷了魚貪餌。妖物蠱來蛾撲燈。一動或狂辜自速。三緘乍放禍方興。面諛預怕吹毛刃。膚受周防利角菱。守默勿嘲人短劣。撝謙莫詑已才能。居高唯念小心翼。遇險但思攘臂仍。淸直他時收令譽。恪勤何任患難勝。我言維服勿爲笑。子職當爲盍服膺。空百萬群期電驥。擊三千起擬雲鵬。聞詩汝更終身誦。言志吾徒信手憑。善誘寧同過庭訓。切磋猶待盍簪朋。</text>
<title>桃源圖三十韻</title>,<text>桃源縹渺隔東韓。梅竹何從驀地看。忘我天遊酣一枕。馳神高臥任三竿。高懷杳杳耽奇勝。逸思飄飄跨汗漫。却向武陵聊放浪。且携詞客共躋攀。地靈豈自嫌幽討。造物應爲好戲謾。入洞茫然迷磴逕。穿林忽爾遇山冠。行通未有乾坤闊。坐覺無何日月閑。百轉丹崖屛掩映。千盤碧澗玉淙潺。高低竹塢靄交密。遠近川原霞亂攢。柴戶半關依古樹。漁舟一葉漾前灣。雲扃何代開蒼巘。月榭誰家斸翠巒。馬渡從敎時屢變。蛇分寧覺世多艱。爛柯事往空回眼。鑿谷吟餘偶解顏。凡骨不宜尋玉局。孱蹤亦預逐金鞍。淸游得殿珠千履。輕擧那憑煉九還。誰料是身曾蝶化。相誇此處信仙寰。恍騎白鶴同登嶺。休羨靑牛獨度關。纔覺翻疑見蕉鹿。續殘無計藉膠鸞。靜思兀兀心猶記。追想悠悠興未闌。綉口便能揮玉筯。虎頭仍遣掃霜紈。依稀寫出丹靑裏。彷彿徜徉紫翠間。境與夢移隨指點。文兼畫妙更心酸。雨雲兩手幾翻覆。露電一生何控摶。擾擾宦情蟬怖雀。紛紛世態觸爭蠻。可堪回首壺天路。安得抽身陸海瀾。紫綬金章已而殆。靑鞋布韤果哉難。石田茆屋幽人趣。流水浮雲達者觀。不是胸襟浩風月。肯將魂夢落湖山。芙蓉行樂渾夸語。梅樹逍遙亦浪歡。孰與此中高雅致。令人長憶採芝玕。</text>
<title>光陵挽章三十韻</title>,<text>大德端宜大命膺。一朝龍向九霄騰。風飛電擊乾坤整。海晏波恬宇宙澄。赫赫隆功終古罕。巍巍盛德始今稱。粃糠湯武業彌大。陶鑄羲軒治允升。敬益日躋寧少暇。聖眞天縱又多能。圖恢景運規模大。駕馭群雄氣槩弘。武緯文經增繪藻。宵衣旰食尙淵氷。詢黃髮每凝旒黈。推赤心常禮股肱。貽燕憲章昭大典。緜鴻慶瑞叶明徵。目唐綱漢九功敍。出聖入神三敎興。乙夜將分友黃卷。鳳綸頻下子黎蒸。陽和競翥棲梧鳳。霜洌那容止棘蠅。獝狘並完懷惠澤。梯航爭走讋滅稜。衢尊綺陌歌時泰。擊壤編閭樂歲登。代歷百千遭可得。化超三五見何曾。壽臧魯士祈天錫。戩穀周人祝日昇。準擬萬年朝玉座。何期二紀卜金縢。九齡共怨文還靳。百歲猶嫌舜遽崩。兆庶如喪哀曷極。六宮安仰訴誰憑。神胡不佑悲胡及。數孰能窮問孰應。萬世尊崇推世祖。三光炳燿嫓光陵。鰌潮消長元相變。兔魄盈虧亦靡恒。洊震承祧賴天迪。重離繼照仰時乘。丕圖更覺熾而熾。懿武從知繩又繩。碧落詎攀仙馭迥。丹丘空想羽人仍。草茅幸與山河擔。樗櫟偏深雨露承。祗把鉛槧微報效。謬參鈞軸忝甄陞。違顏咫尺音猶僾。回首尋常慕倍增。魂斷橋山雲縹渺。夢迷嵕岫雪崚嶒。豈緣病眼長流涕。是摧肝獨不勝。</text>
<title>孝寧大君夫人挽章</title>,<text>淑德端宜嫓大君。光膺五福罕曾聞。恩疏紫極輝三世。慶冠朱闈享八旬。玉樹瑤枝爭挺秀。金章犀帶擁繽紛。玄雲滿眼行隨紼。白雪飄顚坐鼓盆。富貴一朝山寂寂。哀榮千載水沄沄。縱然犇月徽音在。炳煥麗牲付外孫。</text>
<title>題東萊客舍</title>,<text>春風騎鶴百花明。莫是瑤臺夢未驚。自信登瀛有凊骨。月中聽得步虛聲。</text>
<title>無題 二首</title>,<text>我依北極子南邊。淸夢相尋已隔年。溪柳園桃又春色。何當促膝一尊前。</text>
<title>無題 二首 其二</title>,<text>蓼莪詩思杳無邊。芳草乍晴年復年。每向松楸勤展省。感君誠孝獨光前。</text>
<title>謝紅桃花。寄洪仁山。</title>,<text>香萼紛披錦覆蹊。愛蓮誰肯慕濂溪。贈來粧點衡茅下。會向花前首共泥。</text>
<title>謝借軺 二首。寄姜晉山。</title>,<text>臘盡窮陰不放凝。欲趨天闕路成氷。玉蹄翻處常流汗。爭似軺軒得意乘。</text>
<title>謝借軺 二首。寄姜晉山。 其二</title>,<text>南梅怯拆尙嚴凝。九陌橫鋪萬丈氷。倩得貴軺眠雪去。傍人準擬鶴軒乘。</text>
<title>戲贈具綾城</title>,<text>潺潺霔玉碧流長。天遣高陽泛羽觴。笑殺桃源避秦客。落花還自引漁郞。</text>
<title>夢述題扇</title>,<text>乞骸何日踏靑莎。雲水湖山興未涯。卅載悠悠成底事。白頭猶在走東華。</text>
<title>效演雅。贈朴延城。</title>,<text>扁鵲難醫詩癖罹。高才捷似摶鷄貍。我非魚也焉知樂。愧煞牙琴秣馬心。</text>
<title>題春陽君畫梅竹屛 二首</title>,<text>大庾元非渭水干。暗香長惹碧琅玕。此君鐵石知音少。却喚梅兄保歲寒。</text>
<title>題春陽君畫梅竹屛 二首 其二</title>,<text>孤節當年獨不群。釆薇山下幾銷魂。今朝邂逅開靑眼。頭角崢嶸更有孫。</text>
<title>次日本師韻 四首</title>,<text>離照當天萬物春。化覃無外靜風塵。鯨濤不管浮杯使。稽顙丹墀有上人。</text>
<title>次日本師韻 四首 其二</title>,<text>娟娟雪骨一枝春。燦燦摩尼迥脫塵。不待夜闌聞軟語。却憐珠唾足驚人。</text>
<title>次日本師韻 四首 其三</title>,<text>觀光同樂大平春。輦路風微不起塵。共醉衢尊歌聖德。信知南北一家人。</text>
<title>次日本師韻 四首 其四</title>,<text>聞說蟠桃別占春。更經東海幾揚塵。乘風手摘和雲子。願進金門壽聖人。</text>
<title>次南秀才韻 七首</title>,<text>焉有淸陰可蔭歧。寸心猶抱歲寒思。如今風雪飄搖手。零落蒼髥減舊時。</text>
<title>次南秀才韻 七首 其二</title>,<text>亡羊自古患多岐。可惜冥鴻九萬思。皐鶴聞天行有日。江魚在轍肯多時。</text>
<title>次南秀才韻 七首 其三</title>,<text>稚松當日鬱臨岐。多少行人慰渴思。每怪徘佪他路者。納涼曾不自知時。</text>
<title>次南秀才韻 七首 其四</title>,<text>竹馬當年共走岐。直將周孔作情思。那期歇後先爲相。箕斗虛名愧盛時。</text>
<title>次南秀才韻 七首 其五</title>,<text>天衢早晚遇亨岐。恣展飛黃逐電思。休遣峨洋和彌寡。鍾期未必乏今時。</text>
<title>次南秀才韻 七首 其六</title>,<text>憶曾揮淚惜分岐。今得驪珠慰我思。何用田園早歸去。功名莫負少年時。</text>
<title>次南秀才韻 七首 其七</title>,<text>莫憚蒼黃眩路岐。樂天知命復何思。拔盡麤豪須策勵。看來木馬亦乘時。</text>
<title>贈金毫隱 十一首</title>,<text>孔翁當日聖於書。肯惜跫音毫隱廬。玉筋銀鉤猶射日。令人三嘆一笑餘。</text>
<title>贈金毫隱 十一首 其二</title>,<text>退之詩與獻之書。虎臥龍騰居士廬。宛對漁村靑蒻叟。乍聞風雨筆飛餘。</text>
<title>贈金毫隱 十一首 其三</title>,<text>何人不讀孝經書。曾聞其人有幾廬。晨夕有烏猶反哺。幾回魂斷樹風餘。</text>
<title>贈金毫隱 十一首 其四</title>,<text>數間懸磬一編書。都下爭稱孝子廬。南極老人應有感。好消三萬六千餘。</text>
<title>贈金毫隱 十一首 其五</title>,<text>喜他人做畫詩書。截玉銛錐老一廬。狗苟蠅營知幾許。靈臺敻隔世塵餘。</text>
<title>贈金毫隱 十一首 其六</title>,<text>拔擢諸豪管六書。中山穎秀擁幽廬。豈緣媒得纖毫利。至味應存澹泊餘。</text>
<title>贈金毫隱 十一首 其七</title>,<text>手不停披孔壁書。任他風月入疏廬。逢人披却哀公席。傲睨乾坤一嘯餘。</text>
<title>贈金毫隱 十一首 其八</title>,<text>黑頭管子隱於書。毫隱宜稱大隱廬。自信吾無隱乎爾。明時白髮具瞻餘。</text>
<title>贈金毫隱 十一首 其九</title>,<text>少耽糟粕故人書。廿載金鑾慣直廬。願得如椽大手筆。每聞高論斲輪餘。</text>
<title>贈金毫隱 十一首 其十</title>,<text>白紛童習聖賢書。未造藩蘺況入廬。潤色絲綸吾豈敢。每慙高步五花餘。</text>
<title>贈金毫隱 十一首 其11</title>,<text>謬獻三千獨對書。登金歷玉免周廬。白頭黃閣鷗應笑。浩蕩難馴萬里餘。</text>
<title>贈尹觀察 弼商○六首</title>,<text>天遣致君而澤民。氣分光岳最淸淳。却揎整頓乾坤手。獨步靑雲佐聖人。</text>
<title>贈尹觀察 弼商○六首 其二</title>,<text>得二天今嶺外民。一千年後更風淳。周朝鳳翽多卿相。聲振甘棠有幾人。</text>
<title>贈尹觀察 弼商○六首 其三</title>,<text>炯炯襟期映火齊。手恢游刃慣剸犀。應稱此日搴帷使。曾活當年望哺兒。</text>
<title>贈尹觀察 弼商○六首 其四</title>,<text>平淮勛烈有誰齊。宜受通天耀世犀。一點靈臺知有狀。騰謠藉藉遍孩兒。</text>
<title>贈尹觀察 弼商○六首 其五</title>,<text>賢勞特荷九重知。別恨休歌三疊詞。行見歸來提玉鉉。坐忙休退討銀絲。</text>
<title>贈尹觀察 弼商○六首 其六</title>,<text>自從文苑忝相知。久已低頭吐鳳詞。倘罷棠陰雲雨夢。玉音相續僅如絲。</text>
<title>詠筆</title>,<text>爲愛柔鋒黑霧凝。中書令譽幾人稱。右軍賴爾騰鸞鳳。千載流名可謂能。</text>
<title>靈沼</title>,<text>庶民爭赴鑿池深。天影雲光共一浸。於牣錦鱗皆得所。想知王在樂胸襟。</text>
<title>贈學追上人 四首</title>,<text>高山可仰五雲南。萬景爭供一眄酣。造物與遊幾喪我。起予還有太顚譚。</text>
<title>贈學追上人 四首 其二</title>,<text>水北求名洎水南。蟻膻從古幾沈酣。誰知犀帶白頭客。獨愛金盆赤足譚。</text>
<title>贈學追上人 四首 其三</title>,<text>得朋未必利西南。玄酒那知味更酣。甕盎百年長擾擾。不妨時與苾芻譚。</text>
<title>贈學追上人 四首 其四</title>,<text>天簇奇觀帝里南。三杯軟飽足芳酣。鷄蟲得矢渾忘了。要向春風更醉譚。</text>
<title>安中樞 止 詩卷</title>,<text>聖神難遇猶嫌晚。耆耇無多寵更深。藉藉美談騰九域。吾王敬老古無今。</text>
<title>次河判事韻</title>,<text>信爲之本禮爲虛。一信能傳雙鯉魚。多謝故人珍重貺。驪珠粲爛照幽居。</text>
<title>次惕若齋韻詠雪</title>,<text>片白翩翩遠近洲。鷺鷥飛下碧江流。回頭處處皆銀闕。疑是僊間十二樓。</text>
<title>應製 五首</title>,<text>萬古斯文天不喪。三五大猷不遠則。經緯乾坤要文敎。須信貽謨重關石。</text>
<title>應製 五首 其二</title>,<text>韋編當自憶三絶。默契疇能措一訣。不有大覺誰覺後。紫陽亦應思更繹。</text>
<title>應製 五首 其三</title>,<text>安民本自在知人。堯舜猶懷慱濟愁。手分天漢策群英。何用區區仄席求。</text>
<title>應製 五首 其四</title>,<text>黃屋輝輝臨泮宮。中孚二簋總百祿。泰道從玆日以隆。魚躍鳶飛彙征吉。</text>
<title>應製 五首 其五</title>,<text>盡日需雲凝靉靆。樗材亦霑雨露恩。誰知三五相遇難。風虎雲龍語非誕。</text>
<title>次海雲臺韻</title>,<text>登來不必御泠風。拂盡東華舊軟紅。醉踏金鼇吟未已。紫簫聲徹海雲中。</text>
<title>題淳昌觀政樓</title>,<text>珠簾高捲訝秋回。遠近湖山入眼來。太守政淸何所似。樓前溪水碧洄洄。</text>
<title>題淳昌觀政樓 其二</title>,<text>魚懸空有玉溪流。六載絃歌自不休。祗恐人言饞太守。盡收奇勝入新樓。</text>
<title>寄溫陽扈從諸賢</title>,<text>君看白日麗靑天。洗却咸池萬古懸。須信坤靈忘愛寶。欲供澡雪出香泉。</text>
<title>寄溫陽扈從諸賢 其二</title>,<text>共祝吾王壽後天。人心未與彼蒼懸。何須仙掌擎雲露。自有靈源一派泉。</text>
<title>寄溫陽扈從諸賢 其三</title>,<text>五雲佳氣靄南天。歌頌歡聲鬧四懸。擬進魏銘誇盛瑞。恨無才思雁流泉。</text>
<title>送高靈申泛翁，夏山成謹甫之遼陽。二首。</title>,<text>老矣吾衰業不精。聞奇羨殺故人行。九霄鸞鵠雙飜影。一曲驪駒萬里情。擧白唯應懷李白。眼靑終共見藍靑。道東想有華人嘆。不是尋常海外生。</text>
<title>送高靈申泛翁，夏山成謹甫之遼陽。二首。 其二</title>,<text>飄飄才思迥離倫。弱歲抽毫作近臣。專對四方夫豈易。觀光上國是難頻。三呼宸極紅雲盛。一統山河白日新。二十年來獨桑下。秋風矯首望征塵。</text>
<title>送人築城</title>,<text>出按氷天唱渭城。險夷寧肯少渝情。恢恢手裏經時策。耿耿心頭捧日誠。雉堞功應高汗馬。龍堆虜自豎降旌。山東業並山西略。萬里城俱萬代名。</text>
<title>送人築城 其二</title>,<text>哲夫端可便成城。此去應寬北顧情。度地畫疆知得計。愛人利物況存誠。銅柱標南千騎鐵。玉門關外十年旌。爭如一上金城略。已議單于贊拜名。</text>
<title>無題</title>,<text>鉛槧微才侍玉堂。感心偏與媿相將。何緣得際風雲會。亦自來依日月傍。醉倒每誇霑睿渥。朝回誰詫帶天香。不知魚魯何爲者。文苑他年笑一場。</text>
