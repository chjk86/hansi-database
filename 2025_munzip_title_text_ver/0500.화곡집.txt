<title>滄浪亭 十七歲作○癸未</title>,<text>主人濯纓卧。游子抱琴過。豈獨靑山近。兼之白鳥多。</text>
<title>武溪村早起卽事 以下五首。載昭代風謠。</title>,<text>幽人夢罷西峰月。步出山前岸角巾。隱隱鍾來何處寺。冥冥花發古臺春。</text>
<title>奉別澹軒李公 夏坤 金庄之行</title>,<text>會偶初黃鳥。分携忽暮蟬。秋風吹嫋嫋。匹馬去翩翩。碧沼荷猶淨。晴天月可憐。留君嗟未得。心緖却蒼然。</text>
<title>奉別澹軒李公 夏坤 金庄之行 附次韻</title>,<text>曲沼紅蕖月。高樓碧樹蟬。新詩互酬答。勝集幾聯翩。病馬長途別。秋虫此夜憐。相看各無語。燈火與蕭然。</text>
<title>淸泠軒夜集</title>,<text>此意非塵俗。高樓對遠岑。凉風遺暑濕。淸月破雲陰。計拙還爲吏。家貧尙有琴。今宵興不淺。吟嘯到更深。</text>
<title>暮投露積寺</title>,<text>山遊不覺遠。歸路忽蒼茫。石澗淙淙響。巖花寂寂香。移筇新蘚滑。捫壁老藤長。莫辨鍾來處。何峰是上方。</text>
<title>奉別竹里崔公之歡城</title>,<text>明月政從今夜滿。故交還向此時分。天寒澤國無來鴈。地濶江南隔暮雲。病客中年難作別。詞人自古怨離羣。懸知風雪郡齋夕。獨對靑燈憶會文。</text>
<title>聞鄭潤卿來僑。貧病益甚。將向原州。有懷却寄。</title>,<text>文章多不偶。九命故人悲。一別冬春後。相思寤寐時。親朋空永歎。妻子苦恒飢。東峽非吾土。移家欲向誰。</text>
<title>暮春雨中。獨向弼雲臺。聞鄭惠卿後僑已登山不遇。</title>,<text>塵囂雖近境幽森。游子登臨已野心。廢苑鸎聲春寂寂。古壇松樹晝陰陰。無人對酒成孤醉。冐雨看花且一吟。谷口子眞遙憶汝。中林何處可相尋。</text>
<title>癸巳春。竹里崔公。與同社諸君子。做擧業于城西。余爲訪竹里。因以獲習於前湖南伯李公，鄭吏部，成注書，洪上舍。于今十八年間。思之若前日事。而成洪兩公及崔公遽作千古。不見吏部公。亦已久矣。今忽相逢於弼雲臺上。鬢髮滄浪。俱非盛年。話舊傷心。情見于辭。二首○庚戌</title>,<text>城西會偶幾經春。尊酒相逢鬢髮新。人事向來唯涕淚。生涯老去尙風塵。雲泥異路升沉定。蘭菊殊時氣味親。此日論詩仍話舊。喜心翻倒更傷神。</text>
<title>癸巳春。竹里崔公。與同社諸君子。做擧業于城西。余爲訪竹里。因以獲習於前湖南伯李公，鄭吏部，成注書，洪上舍。于今十八年間。思之若前日事。而成洪兩公及崔公遽作千古。不見吏部公。亦已久矣。今忽相逢於弼雲臺上。鬢髮滄浪。俱非盛年。話舊傷心。情見于辭。二首○庚戌 其二</title>,<text>山游已與白雲親。花裏相逢且故人。只爲新詩消永日。可堪華髮對靑春。啼鶯宛轉聽如曲。芳草連綿坐當茵。幽意晩來還悄悄。郭南歸路是囂塵。</text>
<title>弼雲山亭。寄洪舜擧禹弼，吳汝愼萬珍。</title>,<text>遊筇逐逐趁良辰。芳草連城淑景新。朋酒臺高山月夕。晩風花發漢陽春。燕語入簾來面熟。鶯聲近戶失眉嚬。襟期着處探時物。覓得詩篇與故人。</text>
<title>三淸洞。同鄭潤卿，洪舜擧次唐詩。</title>,<text>蒼松翠壁淡煙生。喬木陰陰谷鳥鳴。大隱巖邊誰大隱。三淸洞裏夢三淸。飄花點席泉流聒。芳草留人夕照明。靜坐渺然城市色。深林咫尺少塵情。</text>
<title>朴君哲坽溪亭</title>,<text>積翠淸遊後。深樽復此亭。聯翩互酬唱。詩律有新聲。</text>
<title>遣懷贈洪舜擧</title>,<text>靜裏襟期愜衆芳。碧蘭宜佩蕙宜裳。三千界大風雲氣。九萬天高日月光。疇昔朋儕俱寂寞。近來年少摠文章。虗林葉綠鶯歌歇。題得新詩引滿觴。</text>
<title>謹次劉村隱希慶旌閭日席上吳學士 光運 韻</title>,<text>寧期天下士。出自褐衣人。禮學徵商夏。詩名廁搢紳。生唯知國母。死不畏權臣。聖世光褒贈。斯民可作新。</text>
<title>懷鄭潤卿</title>,<text>阻懷勞咫尺。山雨晩霏微。昨日來無報。今朝約有違。月軒情友遠。塵陌好音稀。淸趣文章足。寧爲細論非。</text>
<title>九日寄洪舜擧</title>,<text>丹楓黃菊處。難與故人期。未必愁無酒。猶應喜有詩。入林行獨遍。臨水坐還宜。已送重陽去。佳辰復幾時。</text>
<title>感興</title>,<text>幽居物事眼前明。雨洗還添一壑淸。綠葉黃鶯聲色妬。白雲蒼狗影形爭。塵埃人閱千番刦。崖石松含萬古情。南郭老翁方隱几。長歌猶復苦吟成。</text>
<title>重陽。與嚴道卿漢朋，金處重廷大。對月呼韻。</title>,<text>送送年華了萬芳。不知今日卽重陽。雲開白月天無物。樽泛黃花酒有光。秋鴈飛來千里遠。夜蟲鳴動一庭荒。詩成歌闋諸朋醉。少小風流不可忘。</text>
<title>贈鄭惠卿鄭潤卿</title>,<text>悠悠物理靜看來。城市雲煙氣色開。人事許多生世樂。年光容易逐時回。香梅臘盡寒花老。靈莢春生幾葉催。摠是塵埃奔走處。閑忙同赴一泉臺。</text>
<title>謹次玉署諸公親禱喜雨韻 二首</title>,<text>雷雨通宵晦月星。郊壇親禱格冥冥。三農慰滿蘇南畒。六事誠深較北溟。蔀屋歡聲齊作解。禁林佳氣藹蔥靑。田翁倘亦知堯力。桑野詢謠翠輦停。</text>
<title>謹次玉署諸公親禱喜雨韻 二首 其二</title>,<text>雲漢周詩古所嗟。殷憂宵旰更如何。一念回天勤對越。綸音反己戒偏頗。有籲下從才肹蠁。無生不育忽滂沱。小吏妄思歌聖德。角巾詞掖爲經過。</text>
<title>李士固壽翼書齋。同鄭惠卿，朴君哲賦詩字。</title>,<text>騷壇舊侶夜爲期。淸讌高齋慰所思。白首放歌聊快意。黃花對酒可無詩。虗庭月引西山色。碧落風傳旅鴈悲。末路知君能好事。風流不减習家池。</text>
<title>南宮。與朴君哲，嚴道卿同賦。</title>,<text>塵裏還幽境。公餘亦好期。鶯聲出宮柳。山色倒官池。岸幘林風灑。看棋午景遲。不知河朔飮。能復解言詩。</text>
<title>春日偶吟</title>,<text>起攪昏眠倚棟楹。眼前時物意盈盈。奇雲出沒山光眩。歸鷺飛翻夕照明。心愜天機宜物態。病量人事足吾情。虗窻倦睡誰催起。賴有鶯聲續續驚。</text>
<title>感吟</title>,<text>塵埃民物足營營。閱盡榮枯俗眼明。鐵石多盟深約誓。金銀少見快心情。天皇氏後三緣重。大丈夫前萬事平。千古函關迷紫氣。神仙幾處浪傳名。</text>
<title>臘月旣望。夜集文君基周書室。與林達甫聲遠共賦尊字。二首</title>,<text>紅爐煖酒拓高軒。晴雪寒林月一痕。生理不堪從俗事。詩情務欲去陳言。君應僦屋爲西嶽。我亦移家來僻村。更覺嘉平明日是。歸謀荊布澆殘尊。</text>
<title>臘月旣望。夜集文君基周書室。與林達甫聲遠共賦尊字。二首 其二</title>,<text>新雪西林歲色昏。同人招月此傾尊。寒夜向闌隣語靜。壯心猶在醉歌喧。淸思策蹇探梅信。狂欲呼蒼獵灞原。詩社從遊前輩事。尙看今日古風存。</text>
<title>詠臘梅</title>,<text>人不愛梅但愛名。儲香太半失眞情。巧成篇軸空言集。假飾楂條妙技爭。歲暮天然懷雪色。春潛地亦送雷聲。花魂如此方招得。疎影幽香逼境生。</text>
<title>螢</title>,<text>不夜螢光照眼明。滿城秋氣客心驚。漸看飛向疎星耀。未信初因腐草生。亂透虗林猶閃爍。暗從何處任流行。隨時顯晦吾寧取。天賦微形已小成。</text>
<title>秋蠅</title>,<text>霜淸天地肅然開。蠅自先知蟄不來。向煖逃身强似木。當空貼翼冷如灰。已難作勢營營集。無復爭聲續續廻。雖去侵搖陰氣結。爾猶微物亦堪哀。</text>
<title>牛</title>,<text>吾知角者是爲牛。聖世桃林放不收。牧竪牽時蹄獨倦。犢兒舐處舌方柔。充膓賴主翁嫗養。吮乳多慈子母求。當道過車不問喘。函關紫氣去悠悠。</text>
<title>馬</title>,<text>房星降彩鍾神姿。爲主飛騰出有時。暫蹶追風憐赤兎。悲歌當月奈烏騅。會逢伯樂方高價。難見王良範我馳。伏櫪尙餘千里志。知恩戀舊一心奇。</text>
<title>盆菊</title>,<text>在地開仍盛。移盆意更親。深培芳葉活。近嗅烈香新。爲備庭邊雪。還嫌屋下塵。秋風無限事。唯爾每催人。</text>
<title>春雪 二首</title>,<text>夜風寒釀雪。天地不爲春。透戶朝光薄。盈林沍氣新。樓虗詩逼境。樽煖酒宜人。自有陽和日。煩君且莫嚬。</text>
<title>春雪 二首 其二</title>,<text>及期知雪酷。終夜聽風狂。色妬憐寒鬢。光侵愧熱膓。花魂潛欲返。柳意嫰如傷。試過千門側。春辭遍漢陽。</text>
<title>日月</title>,<text>太陰精配太陽精。消息盈虗一理明。吠犬喘牛前後態。飛鴉搗兎古今情。披心處處容光照。炙背時時戀主誠。昭揭乾坤分晝夜。吾身長得質平生。</text>
<title>風雲</title>,<text>起且飛揚比興成。漢高歌曲想雄情。如衣不待龍噓出。偃草非緣虎嘯生。片片浮來迷白日。蕭蕭吹去掃天淸。過空一點無留跡。汾水千秋有直聲。</text>
<title>霜雪</title>,<text>氷堅霰集各天機。肅氣玄冬一理微。呈瑞兎園飄颯颯。訴寃燕獄忽飛飛。寒生林葉凝陰早。凍合關山信使稀。歌罷陽春還怊悵。潛雷半夜地中歸。</text>
<title>渼村訪竹里做所 二首</title>,<text>京洛幾相引。林泉又見招。談鋒無俗事。襟韻較寒霄。節序陽初動。乾坤雪正飄。明朝華岳寺。高興更聯鑣。</text>
<title>渼村訪竹里做所 二首 其二</title>,<text>林梢孤燭照空堂。詞客相逢對竹床。友道十年忘貴賤。朋尊此夜任疎狂。山容帶雪微生翠。梅意衝寒乍有香。松月虗窻淸不寐。令人却憶孟襄陽。</text>
<title>霜朝</title>,<text>霜肅天淸旭日朝。亭臯迢遰氣蕭蕭。盈階芳菊黃仍綻。偃壑孤松翠未凋。一念猶堪悲逝歲。百蟲何苦語殘宵。秋風不失年年事。復送嘶鴻度遠霄。</text>
<title>惜春</title>,<text>春光挽不得。歸去爲誰忙。紅綠留陳跡。芳菲播遠香。節懷三日過。時惜九旬長。於我來相好。鬢毛昔歲蒼。</text>
<title>悶旱得雨</title>,<text>今春風太烈。人以旱徵憂。花事寒仍拙。柳條嫰欲浮。曉雲纔點翳。霈雨乃滂流。民物俱生意。吾邦慶有餘。</text>
<title>閑居秋懷 三首</title>,<text>漸覺重陽近。秋光集視聽。黃花何所負。美酒不須醒。岸幘時憑几。携筇忽立庭。風霜催萬物。幽緖動衰齡。</text>
<title>閑居秋懷 三首 其二</title>,<text>夕風天地肅。朝旭寢魂醒。不喜霜光白。猶憐木葉靑。寂寥懷往跡。蕭瑟惜頹齡。始識黃花意。從今植滿庭。</text>
<title>閑居秋懷 三首 其三</title>,<text>佳辰忽送過。餘意悵難窮。對酒猶寒菊。移筇又晩楓。夜長愁月落。秋熟喜年豐。客事還無賴。霜天聽斷鴻。</text>
<title>暮秋西園。同鄭惠卿，金處重，吳汝愼，林達甫。次唐律。</title>,<text>門內山林趣。門前車馬聲。憶曾携伴侶。而不數陰晴。詩尊違九日。楓菊愜幽情。卜隣終未就。浮世意難平。</text>
<title>雨中</title>,<text>林居元靜寂。得雨事還多。果圃才携杖。蔬畦已着蓑。漲溪喧作瀑。啼鳥艶成歌。盡日勞看聽。云爲奈爾何。</text>
<title>過雨</title>,<text>快雨飛騰後。煩炎洗滌先。山光添勝矚。林氣爽昏眠。溪聒荒廬外。雲橫落日邊。名途猶執熱。揮汗晩朝天。</text>
<title>春思</title>,<text>浮世囂塵閱至今。晩來幽緖悵難尋。垂垂白髮殘年事。落落紅顔昔日心。湖上澄波明月住。窻前列峀宿雲深。汀蘭畹菊渾春思。無數山花待我吟。</text>
<title>驟雨</title>,<text>赫日寧知雨。飛雲忽認風。驟來聲自遠。霔急勢翻空。失措羣禽盡。爭流衆壑通。煩炎俄頃去。尤幸枕邊翁。</text>
<title>喜霈</title>,<text>旱風爭午曀。霈雨帶宵陰。走汲閭閻喜。閑居樹木深。靜觀添物色。乍霔洽民心。藥畹鋤將理。園翁晩更尋。</text>
<title>喜晴</title>,<text>幽境當晴霽。泉流坐愛頻。詩愁餘落日。歌曲出陽春。滿意天容淨。隨筇石色新。煙霞元自僻。深處少來人。</text>
<title>寄遠人</title>,<text>苦恨相離後。長思未別前。那堪千里隔。團會更依然。</text>
<title>聞初蟬</title>,<text>蟬蛻元時物。初聞每欲驚。忽如蕭瑟氣。旋感自然情。春鳥空過跡。秋蟲寂暮聲。人間方苦暑。乘化爾先鳴。</text>
<title>新舊歲</title>,<text>舊愁除新歲。新語在新年。灰刦滄桑地。風光草木天。運回亨泰際。機軋悴榮邊。在在驚羣蟄。春心各自然。</text>
<title>俠客</title>,<text>報仇能借客。見義却忘身。意氣行天下。何如富貴人。</text>
<title>採蓮曲</title>,<text>素手弄輕楫。牽花住葉傍。不須耽子大。猶自愛蓮香。</text>
<title>出塞曲</title>,<text>可汗年年動。漢兵日日驚。雪霜生劒戟。塞月照孤城。</text>
<title>入塞曲</title>,<text>玉關曉大闢。獻凱一軍馳。處處看烽火。猶思出塞時。</text>
<title>塞下曲</title>,<text>霜磨劒戟雪飄弓。破虜將軍昔建功。塞下健兒俱白首。相携說與射雕雄。</text>
<title>少年行</title>,<text>朝傾十斗暮千金。街柳園花浩蕩心。擊劒送歸燕趙士。月明來聽泰娘琴。</text>
<title>公子行</title>,<text>朝罷華堂錦瑟催。香杯濃滴壓瓊罍。金鞍玉勒靑驄馬。滿路驕嘶御賜來。</text>
<title>長信宮 二首</title>,<text>紗窻朝掩夜仍扃。淺草殘苔滿一庭。暗數愆尤無所得。君王未必誤看聽。</text>
<title>長信宮 二首 其二</title>,<text>葉落霜淸鴈過時。繡裳羅帕忽凄其。如何人道傷春女。也到秋風不勝悲。</text>
<title>班婕妤 三首</title>,<text>滿眼春光獨坐嚬。一宮遙掩寂寥塵。上林花事知應晩。隔樹流鶯不復頻。</text>
<title>班婕妤 三首 其二</title>,<text>羅帷小殿月臨階。露滴高梧燭影低。錦繡裳衣無復惜。纖纖步着草頭携。</text>
<title>班婕妤 三首 其三</title>,<text>昔時恩寵是誰緣。才色欺人不願全。醜笑拙嚬那勝羡。惟將灑掃備君前。</text>
<title>昭君怨</title>,<text>態色難捐本質然。心留慧識怨綿綿。不尤畫手尤天命。只恨生爲艶女身。</text>
<title>閨怨</title>,<text>妻子人人樂室家。花容雲鬢耀金釵。會知夫婿功成早。琴瑟華堂我孔嘉。</text>
<title>贈朴君哲</title>,<text>生平羡彼蠢愚民。不識不知笑且嚬。天下莫非趍利客。世間誰是見機人。行能孝友身名好。義必誠忠議論眞。上帝高臨星日燦。元亨一理在陽春。</text>
<title>端午</title>,<text>芳菲忽已晩。佳節屬端陽。樹色濃仍遍。鶯歌咽不長。冶遊狂紫陌。嬌艶矜紅粧。更觀鞦韆戱。紛紛俠少塲。</text>
<title>傷秋</title>,<text>不有桑田改。應無杞國憂。死生人世界。開落樹春秋。寂寂渾成夢。蕭蕭獨倚樓。思君君不見。遙夜百蟲愁。</text>
<title>柳老卿萬年園林小集</title>,<text>北麓人居好。君家亦小園。接賓山果熟。改席栗花繁。薄宦塵中隱。狂歌靜處喧。林光紛向夕。猶自醉昏昏。</text>
<title>良兒得男志喜</title>,<text>四十抱孫非暮年。衰門有後豈徒然。矢弧從俗聊爲爾。聲貌識英亦可憐。堪笑豚兒殊勝我。無緣尙子早歸田。箕裘不替知庶矣。世德懷來更謝天。</text>
<title>道峰書院。奉呈嶺伯豐原趙公 顯命 行軒。二首</title>,<text>居然蘇病暍。流水聽潺湲。爲作嶠南別。仍成意外閑。塵沙方畏日。松石且怡顔。賞心與離恨。竟夕不知還。</text>
<title>道峰書院。奉呈嶺伯豐原趙公 顯命 行軒。二首 其二</title>,<text>九重宵旰軫南顧。方面分憂仗藎臣。別恨不堪亂離後。王程又是歊炎辰。銀臺聽漏賢勞久。玉節觀風寵渥新。慕老有書曾化俗。急須刊布警愚民。</text>
<title>暮秋有懷詩社諸君子。却寄要和。</title>,<text>詩才筆意亦人豪。淡落交情若飮醪。白首孤吟黃葉下。同聲相念斷鴻號。一年秋色嗟虗度。幾日離心寫實勞。楓菊北山想猶在。重陽雖過欲登高。</text>
<title>卽景 古詩○二首</title>,<text>鬱鬱南山松。峩峩北山石。雨後忽如洗。照之晴日色。煙雲遞微明。巷閭凝蒼綠。佳氣見重重。城闕高歷歷。誰言城市人。不似山野客。幽景愜淸襟。蕭灑終永夕。</text>
<title>卽景 古詩○二首 其二</title>,<text>我身無所樂。我心無所悲。願言念疇昔。已非靑春時。逢人自有酒。對月寧無詩。寂寂終南下。山花飄古枝。芳花與綠竹。俱是好襟期。風光耀遠目。雨後更如斯。</text>
<title>詩歌行 五六七言</title>,<text>有詩莫爲歌。有歌莫爲詩。歌永言詩言志。詩有時歌有時。華筵一樽發浩唱。故人千里寄相思。聽詩聽歌皆聽我。有酒有客兼有月。聞歌心已快。論詩興不歇。我好詩君能歌。君聽詩我聽歌。不是無心發。猶應有意多。若不使我歌且詩。寥寥奈爾何。</text>
<title>送春行 上仝</title>,<text>春歸有何事。春回有何奇。人皆悲送去。我獨喜送之。百千萬年往復還。花開花落無已時。今年歸似去年信。去年來似今年期。爲留時物殿韶光。分鋪碧綠侈芳菲。仰看白日速。已覺靑春非。來莫留去莫挽。遵天理樂天機。離亭綠柳長送客。人去春歸人不歸。</text>
<title>南草詩 四十韻</title>,<text>澤物氤氳氣。芳菲雨露涵。天皇木德以。炎帝草靈諳。桑糓知祥集。蓂階見化覃。葩經吟衆卉。芝谷襲羣馣。灼若千香挹。紛然百味撏。薰蘭人逐臭。煎茗客供餤。膏黑爐煙細。鍊丹鼎火燂。啜薑瞻闕里。餐菊怨湘潭。萍野呦鳴鹿。桑條稍食蠶。愛蓮聞舊說。帶蕙想高談。咀嚼迷覊旅。憂煩覺黯惔。無花憐漠北。有草喜名南。煙漲香凝桂。灰消色似藍。荒居心莫慰。舊味興難堪。飮噉方荼苦。呑噓却薺甘。曾聞療海瘴。已道勝山嵐。溫氣消鬚霰。淸涎破膈痰。乍含猶脉脉。猛吮轉湛湛。品性專陽九。流芳最鎭三。市廛隨手挫。邑饋滿肩擔。買鐵爭僮子。駄錢走健男。種畦民或利。積庫吏猶婪。破寂偏多吸。取贏每遠探。乏時營屑屑。斫處攬毿毿。就靜噓煙靄。憂乾嗽水淡。華筵開貝几。班竹傍瓊函。靈液甘如蔗。暗香美勝柑。近唇心轉惑。滿口意偏耽。政合眠初覺。尤宜酒半酣。琴娥含更促。歌客覓猶貪。喫此仍成癖。乞他自不慚。香凝風外榻。煙擁雨中驂。飯後奇功得。詩餘異味參。妙方腥臭祛。偉績亂愁戡。美或淸愈橘。劣猶淡似泔。食能蘇毒濕。喫復及瞿曇。思家宵仍吸。離人晝亦含。甚艱求似丐。惑好病如酖。孤客知新味。斜陽詠古菴。斯篇不草草。傳刻秘雲龕。</text>
<title>東峽路中 二首</title>,<text>行路遲遲出古園。秋風吹客日黃昏。林墟市罷魚商店。野渡人歸犬吠門。絶岫浮雲同向峽。隔籬殘菊又過村。主翁何處遙相待。整頓床書誡子孫。</text>
<title>東峽路中 二首 其二</title>,<text>峽行頻閱過。楓葉每宜秋。馬劣牽夫倦。山深客子愁。村容餘舊路。江色入淸遊。物事多幽緖。荒廬任去留。</text>
<title>遊四郡</title>,<text>身入蒼江跡似萍。龜潭一道萬山靑。心懷積水源源態。眼閱羣峰物物形。染葉繡成迷造化。隨船石坼動神靈。禪菴鍾磬頻淸耳。晩向諸天倚小亭。</text>
<title>遊四郡 其二</title>,<text>石如白玉水如藍。草異花奇果類甘。見有仙巖中上下。知無勝界北西南。圍成繡壁環爲檻。淨設層階巧作潭。一入陶然難復出。武陵歸客足虗談。</text>
<title>遊四郡 其三</title>,<text>孤高特異揷雲中。元氣長扶勢最雄。種出石莖猶地怪。抽成玉筍是天工。浮嵐影合千峰月。積水光翻萬壑風。憑眺不堪驚歎意。始知神造事無窮。</text>
<title>遊四郡 其四</title>,<text>山廻水濶淨煙嵐。特地奇觀在列巖。分據波心均作島。遠圍沙面潏成潭。高棲鷗鷺浮層萬。深窟魚龍對影三。別有石門天半出。飛仙何處更留驂。</text>
<title>遊四郡 其五</title>,<text>客路丹陽郡。江山照眼明。鳳棲難見跡。羽化但傳名。峽縣疎官態。農家足世情。勝丘隨聞問。奇觀漸新聲。</text>
<title>客中送春</title>,<text>問春何事劇忙忙。來去徒能使我傷。紅已綻英飄若雪。黑纔成䯻變如霜。麥畦日晏看新茂。蘭谷風輕嗅晩香。怊悵不爲無意語。明年相訪漢之陽。</text>
<title>迎夏</title>,<text>天機滚滚物環廻。這裏炎凉次第催。不喜靑春忙過去。且驚朱夏倐方來。妬風桃李枝枝落。挹露芭蕉葉葉開。摠是光陰無限事。只敎孤客晩生哀。</text>
<title>山齋靜卧</title>,<text>靜卧天機遍。荒扉但吠狵。歲功餘穫野。秋氣識虗窻。生理何妨峽。幽期不厭江。只應棲息處。松鶴與爲雙。</text>
<title>宿田家</title>,<text>夜雨荒田促水耕。農家事事不堪輕。暮鋤歇處炊煙息。遠牧歸時月色生。麥已登塲人自飽。蠒能就緖織當成。此生須莫言勞苦。眞樂吾知潔又淸。</text>
<title>客中秋氣</title>,<text>秋氣蕭蕭動。鄕愁苒苒來。風霜隨物變。天地使人催。酒惜寒侵菊。詩傷老詠梅。湖山唯在夢。遙夜傍荒臺。</text>
<title>還家詠懷</title>,<text>我心何所悅。終日對南山。雨過知濃態。煙消見好顔。遐觀孤岫上。幽籟萬松間。簾滿翠微色。小堂卧起閑。</text>
<title>湖中旅舘。逢忌日感吟。癸卯湖南按廉時</title>,<text>潮聲遠浦雨空濛。獨坐傷心淚不窮。至痛喪餘當客夜。哺烏啼近小樓東。</text>
<title>北寬亭 丙午北關按廉時</title>,<text>悲歌獨上北寬亭。烏雀聲中意未平。城闕荒凉迷舊迹。芊芊輦路草空生。</text>
<title>釋王寺次韻 丙午按廉○寺有太祖大王潛邸時遊賞舊蹟及無學山人藏經</title>,<text>淸泉白石繞禪扃。開士當年養性靈。千里客來尋舊蹟。數層壇在見遺經。碭山瑞色雲留壁。蓮社玄談月滿庭。信宿閑房懷抱曠。關河肯歎久漂零。</text>
<title>畿甸途中 庚戌按廉時</title>,<text>早出城門客意忙。行看峽色遠蒼蒼。林空壑雪千重積。野濶村煙一帶長。遙望故鄕歌有思。晩投荒店酒無香。天寒物色蕭蕭集。雲岫氷江耀夕陽。</text>
<title>聞人有登摩尼山。病不能偕。</title>,<text>病卧官齋春事深。忽聞尼岫有登臨。山河不盡風人感。節序偏驚游子心。懷土有時勞遠夢。埋愁無地費長吟。看花欲向南樓去。猶恐鄕情更不禁。</text>
<title>有懷洛中諸友</title>,<text>京洛多親友。江湖怨索居。客愁吾已矣。春興爾何如。縱使音書濶。莫令情誼疎。歸期倘有問。言在綠陰初。</text>
<title>奉別李大雅歸京</title>,<text>客中長送客。懷抱傷如何。厭就江邊柳。愁看驛路花。留心敦故舊。努力愼風波。別思方寥寂。那堪聽鳥歌。</text>
<title>南山寺</title>,<text>獨向南山去。相隨有酒甁。飛花迎客醉。嬌鳥喚人聽。海濶船頭浦。江通燕尾亭。思親無限念。終夕倚風欞。</text>
<title>登摩尼山。賦如字。</title>,<text>絶頂窮滄海。荒臺近帝居。君臨箕子上。營築土階初。閱世山長在。祠天迹尙餘。覊懷兼古意。興感更何如。</text>
<title>月串城樓</title>,<text>十丈元戎節。三層古鎭樓。山河窮睇眄。懷抱洗淹留。幾切神州感。仍之梁甫愁。臨風思理楫。非爲問滄洲。</text>
<title>沁州客舍。聞竹所崔翰林 守範 曬史臨瀛。有懷却寄。聞將有傳燈曬史之行。故落句及之。</title>,<text>霜冷江楓鴈叫空。美人遙憶嶺雲東。田郞漢殿恩光重。司馬龍門藻思雄。地接扶桑觀海日。山臨瀛島挹仙風。燈庵十月前期晩。靑眼高歌意不窮。</text>
<title>述懷呈史閣行軒 二首○時竹所公來住傳燈。乃十月初八日。</title>,<text>游子歸心獨上樓。白雲何處是楊州。星霜海曲驚周歲。風雨林中斷送秋。人事自生濡滯感。天時不禁寂寥愁。銜綸學士遙相憶。欲往從之恨末由。</text>
<title>述懷呈史閣行軒 二首○時竹所公來住傳燈。乃十月初八日。 其二</title>,<text>今日方知內翰榮。繙書石室也閑行。眼窮滄海胸襟豁。詩得名山氣格淸。蕭寺懸燈僧話穩。星壇携杖俗緣輕。奇遊未獲從君往。菀菀難爲遠客情。</text>
<title>上京數日。將向沁州。送別李晩翠高陽歸田之行。</title>,<text>托契情親數載餘。窮途不復故人疎。歸田子政高峰縣。爲客吾將勝國墟。別意今悲秋草晩。前期知在臘梅初。涬津流水通西海。莫倦雙魚寄尺書。</text>
<title>早發金川。敬次繡衣韻。</title>,<text>春寒斗峭曉飛霜。客思蒼茫去路長。垂老行裝當出塞。中年結習悔尋章。從軍汗馬嗟無補。御李登龍與有光。菅蒯不遺知厚意。險夷隨處盡吾誠。</text>
<title>早發金川。敬次繡衣韻。 附原韻</title>,<text>峽氣凄凄曉有霜。遠行徒旅意何長。高堂問寢應吾弟。法殿談經第幾章。敢以情私辭國事。祗將筋力報恩光。平生忠孝君親志。出日昭昭照寸誠。</text>
<title>義烈祠感懷。敬次繡衣韻。卽丙子殉節洪監司命耈祠宇。</title>,<text>人世誰無死。山城獨祀宮。千年箕子國。一介杲卿忠。朔氣迷中土。江波咽大同。于今天下士。安得盡如公。</text>
<title>義烈祠感懷。敬次繡衣韻。卽丙子殉節洪監司命耈祠宇。 附原韻</title>,<text>千堞金湯險。三間俎豆宮。城隍餘戰伐。星日照精忠。末裔情何極。遺氓涕自同。西憂煩聖念。修攘勖諸公。</text>
<title>殷山齋。敬次繡衣韻。</title>,<text>斯遊奇絶正堪誇。不憚西關道路賖。倚劒雄心當玉塞。哦詩淸趣亦官衙。塵泥跡忝登龍客。星漢春隨奉使槎。未效涓埃嗟老矣。欲將華髮付丹砂。</text>
<title>肅川道中聯句</title>,<text>雪後郊原淨。春回物態新。官楊初淺綠。野水作微潾。鸛咳聲疑叟。鷗閑立像人。客中逢節序。緩愁酒與親。</text>
<title>肅寧舘。敬次繡衣韻。</title>,<text>投筆初非定遠班。白頭何意出重關。親庭有夢魂空到。王事關心客未還。芳草夕陽愁極目。翠眉瑤席愧衰顔。驅驅又向龍城路。不盡天邊山外山。</text>
<title>肅寧舘。敬次繡衣韻。 附原韻</title>,<text>客窻歸夢趁朝班。覺後雲煙隔幾關。慈母城前披雪去。靜戎江上涉氷還。看來觸類皆詩料。行處唯君獨好顔。不必奚囊千首溢。且留餘韻賦春山。</text>
<title>安陵客舍聯句</title>,<text>淸江一曲抱城流。上有干雲百尺樓。節使威名仍重鎭。繡衣風采亦輕裘。論兵愧乏當陽策。經世常存范老憂。正値昇平猶聖念。綢繆安得獻良籌。</text>
<title>百祥樓得樓字</title>,<text>槃槃都會古安州。是處王程亦勝遊。大野中間分一水。層城四面敞名樓。百年天地新亭淚。千里關河遠客愁。白首臨邊猶壯志。塞雲北望撫吳鉤。</text>
<title>百祥樓得樓字 附次韻</title>,<text>高牙大纛按名州。平世驅馳亦壯遊。戰伐百年餘舊堞。江山千里得高樓。關防表裏金湯勢。付托軍民濟活愁。衙罷轅門無一事。卧看城角月如鉤。</text>
<title>敬次繡衣明律韻</title>,<text>節序堂堂日又斜。逢春逾覺遠離家。黃雲不盡燕山色。晴雪依然漢苑花。畏向傍人聽往事。時逢南客問京華。如今白首心難壯。遮莫邊風送曉笳。</text>
<title>敬次繡衣明律韻 附原韻</title>,<text>雪後風鳴日脚斜。滿城煙火列千家。佳人勸酒杯如月。勇士當筵劒吐花。久客心輕千里道。未衰頭已九分華。人生出塞偏多感。曲裏寒聲又暮笳。</text>
<title>又次繡衣韻</title>,<text>王程跋涉敢言歸。不向邊城賦式微。騂弓欲射雙鵰落。駿馬時衝亂雪飛。關防設險紆籌策。今古和親有是非。臨江廟貌傷心極。涕淚斜陽一濕衣。</text>
<title>又次繡衣韻 附原韻</title>,<text>經月關山客不歸。故鄕雲樹轉依微。時平野戍烽無警。春早邊城雪亂飛。攬轡初心猶未已。請纓前計遽全非。從來固圉人和在。願采民謠奏衮衣。</text>
<title>嘉山客舍。敬次繡衣韻。</title>,<text>老馬疲長道。羇禽戀故林。山從星嶺峻。江到海門深。雨雪三邊氣。燈花獨客心。天涯異風土。春至似窮陰。</text>
<title>嘉山客舍。敬次繡衣韻。 附原韻</title>,<text>三通朝日角。千木曉星林。出塞知風勁。當春尙雪深。關防無上策。覊旅不盡心。撫劒中宵坐。寒雲大漠陰。</text>
<title>幕嶺途中。敬和繡衣韻。</title>,<text>正月出門今二月。京城騎馬忽邊城。燕山漠漠塞雲黑。雪水淙淙春磵鳴。郡到朔州東土盡。地名巴嶺客心驚。多情最是鄕關月。流照行人夜夜明。</text>
<title>發古城。又次繡衣韻。</title>,<text>客愁難縮地。山勢欲參天。絶峽煙霞古。居人麋鹿然。桑麻村逕合。雞黍社堂圓。却歎優閑志。終孤未老前。</text>
<title>發古城。又次繡衣韻。 附原韻</title>,<text>睡起三竿日。山圍數尺天。初來亦聊爾。欲去便依然。拱揖靑衿別。披離白石圓。揮鞭留不得。征盖已雲前。</text>
<title>唐娥龍門寺。敬和繡衣韻。</title>,<text>所經皆郡國。今日始禪林。巖瀑晴飛雨。山雲晝作陰。未知浮世理。焉識老僧心。獨有君親念。偏從靜處深。</text>
<title>唐娥龍門寺。敬和繡衣韻。 附原韻</title>,<text>山氣初離峽。人居半倚林。菑畬看野色。雞黍見民心。危石當溪渡。攲松盖路陰。藍輿山逕穩。雲際已鍾音。</text>
<title>雲山途中。敬和繡衣韻。</title>,<text>絶漠行人曉戒程。雲山此別更關情。三聲畵角征騑動。百折層崖棧路縈。野戍荒煙尋古蹟。峽田殘雪見春耕。年年此役頭全白。無慮無思愧峽氓。</text>
<title>雲山途中。敬和繡衣韻。 附原韻</title>,<text>輕雲透日照紅旌。殘雪郊原縱馬行。嶺勢衝霄千疊壯。溪流當道百廻縈。昇平列戍無全壁。絶峽居人盡火耕。秪爲一心敷聖化。不妨終夕對疲氓。</text>
<title>車嶺途中。敬次繡衣韻。</title>,<text>風旌拂拂角聲三。雲嶺參天且叱驂。摠爲君恩身敢有。秪緣親老涕頻含。雄關表裏控夷險。尺地寒暄異北南。出塞經旬無好句。詩名半世更堪慙。</text>
<title>車嶺途中。敬次繡衣韻。 附原韻</title>,<text>于役如今月欲三。危途力盡㥘征驂。陰森古洞藤蘿合。杳沒前峰霧雨含。氓俗有如關以北。天時不幷嶺之南。關山到底詩情竭。述作前人可耐慙。</text>
<title>藥山東臺。呈寧邊金使君。卽花川君浹。</title>,<text>捫壁披雲一逕開。東臺形勝亦奇哉。江分九派浮天濶。地湧千峰繞郭來。馬背流光春欲半。日邊歸興首頻回。徘徊却忘陽關遠。明府情親送酒杯。</text>
<title>藥山東臺。呈寧邊金使君。卽花川君浹。 附次韻</title>,<text>東臺一面勢崔嵬。千尺高高傍斗魁。控扼東南諸嶺口。積儲金糓數州財。三重鐵壁緣岡屹。八字江流繞堞回。從古人和資保障。秪今誰是董安才。</text>
<title>寒食日寧邊客舘。呈金使君。</title>,<text>擊劒高歌出塞行。嘶風班馬亦邊聲。鄕愁芳草迎寒食。勝賞東臺緩客程。淸北藩防都護府。國西門戶鐵關城。使君應切分憂責。製錦恩兼帶礪盟。</text>
<title>狄倉途中。敬次繡衣韻。</title>,<text>溶溶峽水碧於藍。淺處雷聲深作潭。征馬稅鞍聊散步。漁舟解纜欲窮探。陰崖尺雪春衣冷。白日穹林雨色含。正想吾鄕風景好。新花細草渭城南。</text>
<title>狄倉途中。敬次繡衣韻。 附原韻</title>,<text>汀沙如練水如藍。白石灘邊上下潭。百里沿流看不厭。三旬入峽勝初探。頑峰帶雪春暉薄。古洞屯雲雨氣含。佳節踏靑明日事。故山芳草憶終南。</text>
<title>狄踰嶺</title>,<text>層巒疊嶂逼穹蒼。絶頂深春覆雪霜。暗谷心猜熊虎窟。中峰身出斗牛傍。悲風大漠頻看劒。落日危譙一望鄕。却笑詞人猶膽氣。枕戈志欲守邊疆。</text>
<title>江界禿魯江僻路有感</title>,<text>行路難如此。客心寧不悲。沙崩江岸仄。氷滑馬蹄危。卑亦垂堂戒。老猶戀母私。年年買蔘賈。屑屑爾奚爲。</text>
<title>江界禿魯江僻路有感 附次韻</title>,<text>嘻噫巴山險。凄凉隴水悲。不知前輩詠。爭似此行危。叱馭非忘戒。埋輪肯顧私。平生蓬矢志。羞學繫匏爲。</text>
<title>城干途中。敬次繡衣韻。</title>,<text>靡盬念王事。盍歸且越吟。人煙同內地。山水自邊音。意氣投班筆。行裝陋陸金。關雲愁極目。怊悵故園心。</text>
<title>城干途中。敬次繡衣韻。 附原韻</title>,<text>百里無平地。三朝但苦吟。山河眞別域。烏鳥亦殊音。白碎氷如璧。黃歸柳拂金。故園花木在。春意恐難禁。</text>
<title>城干舘</title>,<text>邊氓爭覩繡衣臨。攬轡徐閑且浩吟。方略禁中是頗牧。文章江左少何陰。蟠根試刃應無敵。逸翮摶風更孰禁。却愧不才忝酬唱。寸筳何以發鍾音。</text>
<title>江界仁風樓。次板上韻。</title>,<text>雲淡風淸小雨餘。危樓千尺客憑虗。魯江雪水如奔馬。狄嶺行人若貫魚。絶塞山川窮睇眄。化工鑪冶極鋪舒。吟邊白草經寒食。花柳秦川憶舊居。</text>
<title>受降亭</title>,<text>瀋衛遼山悵望中。百年天地幾英雄。春陰作雨戎戎暗。旗尾翻風獵獵紅。五國靑衣悲二帝。深河血戰挹孤忠。方知擊楫中流者。未必當年爲樹功。</text>
<title>贈外叱怪鎭韓萬戶緖 幷序</title>,<text>相逢經亂後。摻手古江城。一障官如謫。三春鬢獨明。死生安竹戰。風露嶺湖行。俯仰同揮涕。祈連草已平。</text>
<title>渭原客舍。聞道奴沒於江界。有感。</title>,<text>故里尋常識。他鄕骨肉親。間關同旅况。質朴見天眞。藥草寧醫病。邊笳更愴神。居然異存沒。淚灑渭城春。</text>
<title>楚山途中</title>,<text>鴨水寒波綠。邊山落日黃。鄕原杳無極。客路去何長。楡柳新春色。風沙古戰塲。昇平看氣象。絶域盡耕桑。</text>
<title>自淸江向玉江途中</title>,<text>春殘水驛百花飛。楊柳千條拂釣磯。佳境可憐窮塞在。滄波唯見他船歸。新晴草木浮山氣。古戍風煙澹夕暉。七郡健兒多勇略。幾時西北化戎衣。</text>
<title>敬次繡衣韻。呈府尹。</title>,<text>層城高壓大江濆。上有紅亭際白雲。千騎東方嚴節制。百年西塞靜塵氛。邊聲古戍三通角。血色佳人六幅裙。邂逅一旬成勝會。不須關外歎離羣。</text>
<title>敬次繡衣韻。呈府尹。 附原韻 問禮官情人聞於別時泣涕。故二聯及之。</title>,<text>風旆悠揚鴨水濆。高亭吹角逗歸雲。春陰漠漠朝經雨。海氣冥冥晝作氛。荒歲民憂愁白屋。故人豪興泣紅裙。疎慵自笑風流拙。獨許詩翁作一羣。</text>
<title>龍灣客舍</title>,<text>弱歲桑蓬志四方。遠游心緖更茫茫。象胥委湊三邦貨。弓馬騰馳六郡良。鴨水從天限南北。遼山如浪散要荒。風煙倂起鄕關念。無賴佳人勸一觴。</text>
<title>龍灣客舍 附次韻</title>,<text>逖矣龍灣天一方。鴨江東接海茫茫。佳人十隊紅粧出。武士千羣白馬良。平世豪華還絶塞。使君憂責適災荒。殊鄕萍會眞堪惜。不避琴堂酒百觴。</text>
<title>龍灣鍊武堂。陪繡衣試射有感。</title>,<text>隴麥靑靑小雨開。淸晨觀射古城隈。威聲風動三河士。死骨名高駿馬臺。牧唱農歌俱自得。戍笳羌笛莽生哀。長江一帶波濤險。滚滚遙看接海來。</text>
<title>白馬山城 城中有林節度慶業祠宇。故落句及之。</title>,<text>雲海微茫眼底平。西方悵望美人情。巉巉客路羊膓險。落落歸期馬角生。朔氣天晴恒黯澹。山花春盡始分明。渚蘋欲薦林公廟。愁聽壠泉咽咽鳴。</text>
<title>龍川客舍。留別宣沙邊僉使 夏徵。</title>,<text>戎垣卯酉共周旋。君是偏裨我主椽。相逢十載同衰暮。去住天涯各惘然。</text>
<title>定州松栢堂。追次宣川田生呈繡衣韻。却寄。</title>,<text>朱欄十二壓層城。春盡關河駐去旌。垂柳陰中黃鳥語。故園天末白雲情。詢謠跡或窮茅晦。憂國心將短髮明。客思悠悠無處寫。誦君佳句和新聲。</text>
<title>淸川江舟中聯句</title>,<text>雨後淸江水政肥。蘭橈伊軋溯漁磯。童童兩岸靑林出。漠漠平田白鳥飛。近海潮兼風力壯。打魚人或棹歌歸。雲邊遙指安陵郭。粉堞紅樓耀夕暉。</text>
<title>次練光亭韻</title>,<text>千家簾幕曲欄西。楊柳依依十里堤。游子一春今再到。澄江佳句續難題。天隨大野蒼蒼遠。鳥度平沙故故低。待月蘭舟思又泛。百壺安得醉如泥。</text>
<title>自練光亭泝流上浮碧樓</title>,<text>稍稍棹歌發。新晴江霧開。沙暄浣紗渚。柳暗釣魚臺。滿目皆詩料。出關猶酒杯。寺樓更瀟灑。坐待瞑鍾來。</text>
<title>自練光亭泝流上浮碧樓 附次韻</title>,<text>十里臨堤樹。長江面勢開。蘭舟泝翠壁。蕭寺得高臺。雨濯沙如練。潮平島似杯。練光輸一着。山翠入簾來。</text>
<title>箕城留別崔令必大 在灣。此令貽書戒色。臨別贐甘紅露。三聯及之。</title>,<text>共隨驄馬使。北上單于臺。灑落談邊事。沉深抱俊才。梨渦勤色戒。秋露酌離杯。浿水通江漢。音書倘寄來。</text>
<title>箕城留別崔令必大 在灣。此令貽書戒色。臨別贐甘紅露。三聯及之。 附次韻</title>,<text>氷雪千重嶺。鸎花幾處臺。相携窮髮域。始識出羣才。別路迷關樹。離筵悵酒杯。慇懃謝厚意。箴戒數書來。</text>
<title>降仙樓</title>,<text>有無仙分不須論。一上襟懷已絶塵。雲雨杳茫下神女。江山窈窕若佳人。樓臺百尺遙凌漢。花木千家昔避秦。臨別殷勤留後約。莫敎漁子更迷津。</text>
<title>臨發成川前一日。與李君興發待月。泛舟于降仙樓下。繡衣與府伯偕臨有詩。謹次其韻。留別李君。</title>,<text>峽江蘭棹溯空明。神女峰頭暮雨晴。樂府新聲蛙兩部。庾樓高興月三更。一千里外相逢處。四十年來同學生。無奈王程留不得。喜心翻覺有離情。</text>
<title>中和客舍。送朴令文奎，金君得潤還安陵。</title>,<text>豈意生陽舘。今成送客亭。論談示眞率。游藝老丹靑。別思空摻手。沽醪不滿甁。關山千萬疊。辛苦憶曾經。</text>
<title>別後卽事</title>,<text>客舍孤吟行路難。西游萬里半年間。東來馬首家鄕近。別恨三分聊自寬。</text>
<title>桃花洞記 幷八景詩</title>,<text>課童勤鍤役。生意藹然存。知是夭夭樹。愛花思固根。</text>
<title>桃花洞記 幷八景詩 其2</title>,<text>君家城市內。居靜境還深。已得仙源種。蒼然自作林。</text>
<title>桃花洞記 幷八景詩 其3</title>,<text>一樹名三色。神工豔此中。試看開發處。無若滿園紅。</text>
<title>桃花洞記 幷八景詩 其4</title>,<text>密葉看蓁蓁。芳陰隱小屋。主人閒四時。春事閱紅綠。</text>
<title>桃花洞記 幷八景詩 其5</title>,<text>疎枝漏霽輝。戶牖生餘暎。並李羞成蹊。雲間借桂影。</text>
<title>桃花洞記 幷八景詩 其6</title>,<text>已憐花灼灼。更喜樹蒼蒼。一帶籠如織。微冥自有光。</text>
<title>桃花洞記 幷八景詩 其7</title>,<text>霜露隨時滋。團圓漸滿掬。採採知有蕡。箇箇看成熟。</text>
<title>桃花洞記 幷八景詩 其8</title>,<text>依俙山麝過。彷彿都雞鳴。影響俱無跡。風來樹樹淸。</text>
