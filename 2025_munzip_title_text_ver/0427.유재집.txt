<title>秋閨怨</title>,<text>晨起拓紗窓。小園秋意早。碧梧零殘露。幽蘭色已老。良人在萬里。一劍關山道。愁夢不分明。夢罷頭盡皓。節物今幾變。花謝葉又掃。腸斷黃沙磧。疲兵泣衰草。</text>
<title>八無詩竝序</title>,<text>無事坐小軒。庭空門亦閉。遮陽低掩戶。滴瀝雨未霽。盡日不下堂。啼鳥近簷際。閑情向誰說。滿階芳草細。</text>
<title>八無詩竝序 其2</title>,<text>無心神自靜。窅然飽眞趣。閑雲出遠岫。任爾散還聚。旣能斷思想。寧復有榮慕。隱几臥終夕。但聽簷前雨。</text>
<title>八無詩竝序 其3</title>,<text>無語非余欲。忘情言末由。兩耳寂如聾。吾舌尙在不。達人厭紛囂。遷客惡嘲啁。我默意已閑。何妨衆楚咻。</text>
<title>八無詩竝序 其4</title>,<text>無機興何深。機動興還微。水澄本無波。花靜寧願飛。何嘗計利害。未始論是非。萬慮入坐忘。無機是天機。</text>
<title>八無詩竝序 其5</title>,<text>無客勸酒杯。無客揮談塵。已忘身爲我。豈知賓與主。不飮仍不語。無笑亦無怒。蒹葭自荒穢。何益倚玉樹。</text>
<title>八無詩竝序 其6</title>,<text>無官一寒士。屢空心逾樂。豈不厭貧賤。所喜無纏縛。興來納履去。嘯傲但自適。雲山與泉石。素封亦不薄。</text>
<title>八無詩竝序 其7</title>,<text>無書几案淸。溢眼庭草碧。幽居意方閑。那忍勞尋摘。昌黎誠達人。蠹魚比騷客。旣悟古人心。何用啜糟粕。</text>
<title>八無詩竝序 其8</title>,<text>無酒不須歎。有酒不須飮。持杯亦勞手。開口不如噤。閑情自藹然。春意美似錦。太和何煩汝。瓦樽會作枕。</text>
<title>困暑廢業。作詩解嘲。</title>,<text>大鵬運天池。滄海簸兩翼。南爲九萬里。去以六月息。而我學化鵾。雲路期展翮。筆端振風雷。屠龍見手格。豈意夏云季。祝融煽炎毒。蒸汗流如沐。頭角垂似抑。覓句引疲睡。操管復棄擲。連延三十日。癡坐但眠食。乃知北溟鳥。亦困溽暑鑠。肅羽培積風。厚熱猶未却。低垂懶飛翻。似鳶跕無力。況余落塵間。安能禦此厄。然嘗聞是物。終自搏羊角。少滯誠不害。聊足資遠適。藉此自慰悅。傍人競笑謔。預知秋高後。月殿桂堪摘。</text>
<title>李忠州挽詞</title>,<text>妙年聲價動京華。咫尺鵬程萬里賖。才試塵糠優製錦。志將灰火等輕紗。空敎枳棘淹棲鳳。無奈光陰瞥壑蛇。遲暮羈懷秦水咽。凄涼歸旐嶺雲遐。傷心不復懸徐榻。乘興何緣醉習家。大澤龍亡朝野惜。春泥雁迹古今嗟。屋樑寒月迷殘影。隴樹新阡鎖斷霞。最是鶺鴒原上慟。忍看零落紫荊花。</text>
<title>次從兄韻</title>,<text>井蛙語海便拘虛。誰信鯤魚宿孟諸。十載未開孫敬戶。一生期臥孔明廬。胸中謾有千群甲。腹裏空藏萬卷書。豪興時憑杯酒發。淸篇聊詠笑談餘。</text>
<title>途中衰柳</title>,<text>可愛煙村柳。曾題一首詩。如今霜落盡。風外舞寒絲。</text>
<title>路中次東州先生韻</title>,<text>起看雲月占晴陰。鷄叫茅簷斗柄沈。疊嶂背陽殘雪凍。孤村擁樹曉煙深。眼中淸賞山兼水。心上潛思古與今。身倦長途詩轉妙。不須溟海化幽琴。</text>
<title>長途疲倦。睡意矇矓。忽見煙柳淡碧。眼力頓明。因占一律。</title>,<text>行到高山里。村籬聽午鷄。宿雲猶暗洞。朝雨暫成泥。樹色愁中遠。溪聲夢外迷。靑眸何處拭。煙柳向人低。</text>
<title>氷山</title>,<text>陰液淋漓結不流。洞天初入氣如秋。層峯尙早三春色。靈穴應通九地幽。身近玉京嫌履土。節逢朱夏想披裘。行看山水氷花勝。一壑吾專四絶遊。</text>
<title>詠牡丹殘紅</title>,<text>輕紅一朶綠陰間。盡日看來意自閑。天恐詩豪吟料竭。任敎孤艶勒春還。</text>
<title>空齋口占</title>,<text>空齋寂寂吏人稀。煙雨濛濛庭草菲。隱几臥看禽鳥近。始知吾已了忘機。</text>
<title>次伯父混泉公金陵情字韻</title>,<text>一室圖書萬古情。興來操筆句初成。披牋豈但驚風兩。擲地猶聞金石聲。</text>
<title>雨</title>,<text>遙野蒼茫雨色深。疾風吹白到前林。庭柯密灑聲難定。階藥輕霑笑不禁。簷溜跳波侵戶潤。濕雲餘暝帶山陰。奔觥搥鼓非眞興。何似閑齋靜坐吟。</text>
<title>雨中書懷</title>,<text>小兩廉纖響碧梧。夜來春物氣頗蘇。亂飄雲錦千莖縷。細綴花梢萬顆珠。興裏閑吟饒古意。詩中佳景幻新圖。此間眞趣無人識。獨立風前想舞雩。</text>
<title>夏夜呼韻</title>,<text>慢膚多汗玉池乾。獨有氷心照日寒。欲和薰風琴一曲。慶星沈彩夜將闌。</text>
<title>仲秋小望</title>,<text>碧空雲盡月輪高。錦樹秋聲激怒濤。摠爲化翁多好事。剩將風景借詩豪。</text>
<title>春景</title>,<text>山頭煙靄接江干。景色依然畫裏看。日暖風恬春水碧。沙邊閑把釣魚竿。</text>
<title>春景 其2</title>,<text>小堂淸晝午陰遲。倦客當窓獨詠詩。春意襲人催漫興。日華浮樹弄遊絲。閑情不與山僧道。幽趣應須野鳥知。波暖前江千丈綠。一帆沿泝趁花時。</text>
<title>暮歸口占</title>,<text>樹色和煙暝。風聲雜鳥吟。松間山路細。匹馬獨穿林。</text>
<title>詠月次唐人韻</title>,<text>皓月舒波滿碧空。客堂岑寂夜無風。淸光暗透氷壺裏。冷影先涵玉硯中。映樹還疑梅萼素。飄香應有桂枝紅。閑將物色供吟料。好句題時筆勢雄。</text>
<title>渡銅雀津</title>,<text>天末陰雲接地凝。曉風吹破一江氷。回頭已見終南遠。斗覺羈愁十倍增。</text>
<title>自義城到鳥嶺。冒兩紀行。庚戌秋</title>,<text>催鞭盡日歷羊腸。九折層巒百里長。江氣成嵐山半濕。樹容如錦葉初霜。龍湫雨過風雲變。鷹岳秋高雉兔忙。遊興剩敎詩句健。一篇吟罷意蒼茫。</text>
<title>四美亭次韻</title>,<text>自愧塵凡謝八全。偶牽魔戲學詩仙。吾閑只占庭前月。子樂能專洞裏天。翠筍蒼髥憐骨傲。煙絲雪萼想心姸。休將草木供吟賞。好向靑編對聖賢。</text>
<title>四美亭次韻 其二</title>,<text>柳竹梅松四美全。主人非俗亦非仙。韶華淡蕩靑春色。標格欺凌白雪天。寄興園林聊取適。向榮花卉莫誇姸。閑中眞趣終身樂。今世伊誰似子賢。</text>
<title>次尹尙書韻</title>,<text>高軒寄傲謝拘繩。溪響山光入醉凭。淸愛風頭松瑟瑟。爽看雲外岫層層。和鳴自樂歸林鳥。逸翮初翔脫架鷹。閑對結融觀造化。也知天地有良能。</text>
<title>敬贐蓬萊使君</title>,<text>蛟雨鯨波海氣驕。竹符仍繫使君腰。金章映日辭丹闕。雄劍鳴雷倚碧霄。岐麥歌謠行已聽。扶桑氛祲佇全消。炎風千里征驂遠。謾把離情寄柳條。</text>
<title>送關東伯</title>,<text>觀風旌節入雲蘿。隨處煙霞露冕過。贏得棠陰幽趣好。也知楓岳宿緣多。滄波曉沐扶桑日。列岫秋開玉井荷。蠟屐淸遊吾計定。四仙消息近如何。</text>
<title>金承旨玉鉉挽詞 代人作</title>,<text>風霜早闡諍臣聲。抹摋仍全晩歲名。頂玉漫敎華髮變。掌珠新耀桂枝榮。含光下邑才猶著。拭目淸時病轉嬰。宗好每慙違識面。薤詞題罷倍沾纓。</text>
<title>金承旨玉鉉挽詞 代人作 其二</title>,<text>銀臺方急老成臣。凶問還驚弱草塵。十載棲遲緣直道。暮年衰疾負昌辰。銅符惠化蒲鞭在。玉樹榮光桂萼新。離闊轉看存沒遽。夜來樑月淚盈巾。</text>
<title>敬贐吳三宰以冬至使赴燕</title>,<text>手捧瑤函辭玉墀。使星先照鴨江湄。湖山落日懸心遠。風雪離亭把酒遲。剝後新陽生未壯。古來邊月滿仍虧。歸程正屬春光暖。冠冕煙花亦一時。</text>
<title>奉贐兪書狀赴燕</title>,<text>大丈夫生天地間。要令足跡遍人寰。吾君今作燕京使。此去應經山海關。華表雪迷遼鶴返。玉河春送客星還。風塵萬里偏多感。寥落羈愁定未閑。</text>
<title>李允海挽詞</title>,<text>天地運奇氣。才英此焉毓。夫君得其秀。秋月照氷玉。昂昂出塵鶴。落落連霄木。簡策才過眼。琳琅已滿腹。談鋒欲脫口。意華先映目。致知不須格。鑑照猶秉燭。百家同戶牖。萬理一機軸。沿泝達河源。貫穿到心曲。紆餘肆雄辯。晉師勢破竹。分析列奧義。漢吏明摘伏。論今昔必驗。說人天可卜。有疑競質問。奔波動場屋。應接何曾滯。如響報空谷。輕車駕駟馬。馳驟平途熟。食實田漑根。篇章在所欲。彩筆橫雲煙。一揮盡百幅。新詩語淸奇。蘭麝氣芬馥。經義及對策。意暢文自郁。驪珠走瓊盤。和璧恥結祿。科名屢大闡。老匠手皆縮。靑雲發軔期。匪墓應在夙。奈何命難諶。韶齡遽不𪚥。長吉念七年。玉樓徵書促。少婦竝二兒。先已在鬼錄。凄涼身後事。寂寞無所屬。托契余最厚。淸溝映汚瀆。城南以文會。笑語窮曛旭。發言心莫逆。入耳無反復。相期道義間。志氣寧碌碌。溫蠖子先謝。宇宙吾還獨。默念死生故。爲善誰蒙福。疑天自古然。異說今新告。余觀大商賈。獨誇奇珍蓄。時出眩人目。乍弄旋韞櫝。市道亦在天。化翁殊貪黷。吾子天所寶。神慳固宜篤。靈芝瑞一代。聊以耀末俗。不待人翫畢。果見天奪速。高才不少展。理也非禍酷。吾徒苦不達。噭噭爲之哭。月日旣涓吉。行且歸山麓。書室闃無覩。塵生舊彩服。一封蓮花牋。非復曩時牘。題此以塞悲。詩成不忍讀。空樑曉月白。獨坐淚盈掬。</text>
<title>紀行</title>,<text>壑邃巖高日易低。隔林時聽好禽啼。孤村獨樹煙光暮。遠野晴陰草色迷。鏡面山橫詩競秀。岸頭沙軟字堪題。前程知有登樓地。白馬江聲近馬蹄。</text>
<title>金兵使鏡挽詞</title>,<text>男兒志槩在功名。投筆英風學劍成。細柳開營嚴節度。黃金橫帶動恩榮。西關陰雨方傳警。北落明星遽晦晶。遠記南州萍水會。存亡今日獨傷情。</text>
<title>病中吟次韻</title>,<text>志士有恒疢。丈夫無戚顏。病軀宜靜室。幽趣富前山。達命營爲妄。忘機笑語閑。詩成煙火外。夢入水雲間。邵學看龍變。莊心得豹斑。世中諸苦海。吾已涉重灣。</text>
<title>讀樂毅報燕惠王書有感</title>,<text>惠王元年昌國走。之趙趙人稱望諸。瀝血爲辭謝燕招。書載西京太史書。蒯通主父廢而泣。千秋我亦同唏歔。忠臣去國名不潔。烈士沈江恨有餘。讀之終篇感慨多。安得相逢懷少攄。六月之間降七寸。二邑三年獨何歟。讒口囂囂此爲媒。何乃書中不分疏。夏侯東坡皆辯士。毀譽不定空紛挐。風塵去就子獨明。乞骸笑殺滎陽疽。吁嗟乎義不謀趙豈謀燕。此語丁寧更起余。</text>
<title>顯宗大王挽詞 代述</title>,<text>聖爲殷憂啓。天方泰運開。沖齡遵律度。夙悟𪚥徘徊。寶彩明前曜。仁聲動荐雷。投艱承赫業。凝績駕群才。野絶嘉言伏。朝登駿足來。惠風吹偃草。時雨潤枯荄。學以高明克。心須道義培。宣綸謨憲憲。含垢網恢恢。儉約頻蠲稅。憂勤幾恤災。比丘梵院撤。淸廟祔儀催。色婉三朝寢。歡融萬壽杯。王章開象闕。民俗囿春臺。華祝兼諸福。嵩呼遍八垓。治平期契驗。倚伏竟環廻。渦水移封感。萱宮撫鏡哀。仍敎邦禮正。漸肅國綱頹。烈日消殘祲。轟霆殷上台。尊名昭正體。稱頌及輿儓。固合神明佑。胡然造物猜。梧山悲駕遠。杞國痛天摧。黼換丹霄座。塵生堊室纕。英猷靑史上。仙馭白雲隈。象設先陵石。賵含內庫財。寒郊排素仗。靈宅卽金堆。燕翼謀猶密。龍湖慟未裁。顓蒙偏荷眷。樗櫟愧非材。貳列攀卿月。喉司忝斗魁。垂恩均覆燾。圖報蔑涓埃。寸管寧摸日。枯腸已死灰。泉塗淸血滴。縟禮恨難陪。</text>
<title>李相國浣挽詞 代述</title>,<text>受射家聲膽一身。妙年投筆氣超倫。英風玉帳橫戈日。雅望銀臺曳履辰。材任棟樑支大廈。位尊槐鼎領朝紳。時危更失扶顚手。題罷哀詞倍愴神。</text>
<title>李相國浣挽詞 代述 其2</title>,<text>才向黃扉拜命書。豈知天意竟茫如。風雲變化龍韜遠。雷雨經綸鼎席虛。已遣山河收壯氣。猶緘骨髓奉宸居。追思幕下參籌日。慟哭公私淚滿裾。</text>
<title>李相國浣挽詞 代述 其3</title>,<text>間氣生人傑。名門積慶隆。穿楊傳妙技。投筆慕長風。韜略滄溟窄。高才宇宙空。兵家曾曉達。書史信旁通。玉帳煙塵靜。銀臺兩露融。羽林監猛士。樞府作元戎。密勿無遺策。勤勞敢愛躬。國方須緩急。人亦仗公忠。美讓違司馬。平章屬匪熊。安危身自任。壽命理難窮。星隕驚邦瘁。樑摧隱聖衷。金城悲掃堞。梅鼎想銘功。石畫餘緘血。雄圖未掛弓。鴻泥看渺渺。駒隙恨怱怱。素紼川原外。哀詞涕淚中。公私不盡慟。無路問蒼穹。</text>
<title>送鄭參判赴燕</title>,<text>中興偉績與天高。底事齊東謗筆囂。宇宙百年公議定。燕雲萬里獨賢勞。霜嚴正看關楡墮。海怒還疑碣石漂。歸路誰吟誠字韻。只應宸翰降恩褒。</text>
<title>夢作</title>,<text>有客盛年頭髮無。皎然鶴骨淸而臞。山水歸來說詩意。白雲紅樹摠堪圖。</text>
<title>孝宗大王遷葬挽詞 代作</title>,<text>正屬殷憂啓聖人。始知多難卽昌辰。流離晉野龍初返。保佑周邦命亦申。百行歸源推老老。十年興化本親親。危微精一承遺訓。睿智聰明秉至仁。氣蓋乾坤恢運用。德兼文武恥因循。寢門屨劍謀猷密。巖穴弓旌契會純。何意昊天催降割。忍看仙馭遽登眞。業虧中道心猶顯。身致昇平志未伸。萬歲高衢瞻日月。千秋永阜鬱經綸。貽謨慶闡皇圖遠。若喪哀纏率土濱。原廟衣冠還似昨。喬園雨露幾回春。寧論修墓元非古。自是因山合就新。地比杜陵依列祖。事同渦水感群臣。霞開玉洞名何美。樹拱金堆迹已陳。蕭瑟霜飆吹素仗。凄涼雲翣引靈輴。蒼梧暮色愁淸漢。翼室餘哀動紫宸。慕切羹墻誠孝盡。禮遵經典講求頻。祖途禋享蠲芳奠。窮谷悲號泣舊民。沒世不忘存惠澤。含恩莫報愧簪紳。堪輿祕訣今逾驗。前後移封固有神。</text>
<title>韓執義挽詞</title>,<text>含書彩翮謝塵籠。終始完名獨有公。城市隱居琴酒散。江湖聘召水雲空。十年弔慰辭盈札。千古存亡涕遡風。泉下定饒蘭契樂。只敎孤露慟無窮。</text>
<title>水城感舊 甲寅水城莊芝峯先生舊寓</title>,<text>依舊田園草樹荒。賦歸當日寄行藏。傳家別業風煙古。鳴世文章咳唾香。小子至今尋往跡。居人爲我指前岡。淸芬盛烈嗟難繼。願守遺基老此鄕。</text>
<title>敬翫東皐手簡</title>,<text>凜凜先朝社稷臣。百年遺墨宛如新。丁寧義訓皆精到。勤業詩書且護身。</text>
<title>敬翫東皐手簡 其二</title>,<text>求田問舍最艮圖。靑紫功名會有須。深獲後生今日意。赫蹄三復更長吁。</text>
<title>覽顧氏畫譜</title>,<text>平生不解畫。只愛逼其態。閑看顧家帖。默將靑眼對。</text>
<title>覽顧氏畫譜 其二</title>,<text>萬象皆入描。遺者獨天地。寧無記畫文。恨乏彈棋技。</text>
<title>覽覆瓿藁</title>,<text>人無行撿必招災。況是才名作禍胎。休怨母兄驕愛過。亂邦徼寵死宜哉。</text>
<title>覽覆瓿藁 其二</title>,<text>晉江雄筆冠篇端。華夏遺文絶可觀。弊篋深莊人不識。一回看過輒三嘆。</text>
<title>醉詠刈禾</title>,<text>丈夫十年經濟志。藏之肚裏將何爲。屈首詩書良自苦。況乃摧抑歸畬菑。九月霜寒秋已熟。林野凄風拂面吹。盡日行行隴畝間。蓬頭奴子腰鎌隨。刈盡禾黍指顧中。譬如壯士屠群兒。亂領妖腰皆受刃。芟夷斬伐快一時。衆鞭催打田夫呼。滿地莖穗咸離披。斗量紛紜變詐多。睥睨屑屑防姦欺。日暮歸來獨惆悵。此事豈合爲吾規。士抱奇才餓空谷。逆天之責誰其尸。所以憂道不憂貧。寧把靑編捨鎡基。奈何今世眼皆肉。爭植凡卉棄蘭芝。取以科第誠齷齪。末藝微能是用之。乘時蝘蜓躍雲衢。失勢蛟龍困廢池。不效脂韋榮必辱。不事貪饕貴亦飢。因敎志士厭紱冕。力民代食從周詩。我學屠龍技初成。靑雲未致空自奇。微誠不忍負明時。莘野南陽亦難追。只恐輾轉失彼此。道不行矣身無資。夜起彷徨不成眠。獨語歎息心竊悲。田翁野老來相慰。白酒瀲灧傾斗巵。醉後狂歌氣激烈。俯仰天地一揚眉。我聞鄒聖語充虞。我聞天子陋樊遲。夫天未欲天下治。不爾當今捨我誰。士有爲者固若是。肯求老農爲之師。</text>
<title>柬權兄</title>,<text>一筇山路訪幽人。籬外黃花溢眼新。別業田園還共井。近村煙火自成隣。論襟剩覺春生座。取醉寧嫌客吐茵。休說重陽今已過。賞心佳景卽良辰。</text>
<title>松竹齋次韻</title>,<text>盡日山窓靜。閑閑古逸民。蒼然松竹逕。忘却百花春。</text>
<title>漫吟</title>,<text>九月西風晩稻黃。寒林落葉盡迎霜。田翁白酒來相餉。漫興陶然醉夕陽。</text>
<title>夜聞風雨大作。錄呈再從兄。</title>,<text>遙夜殘燈客夢廻。旅窓歸思雨中催。爭驅萬馬風聲怒。一掃千林樹影哀。滯穗滿田猶未斂。閑愁感物故難裁。天公作戲誰能較。癡坐聊含濁酒杯。</text>
<title>次再從兄疊廻字韻</title>,<text>旅榻詩筒往復廻。曉來吟債更相催。剛風攪夜孤衾薄。獰雨驅寒一壑哀。羈夢却憑佳什破。和篇仍喚睡魔裁。客懷憭慄渾無興。爲餞秋光強把杯。</text>
<title>次再從兄寄示韻</title>,<text>層峯崒嵂大江橫。遙想閑居逸興生。十月風霜天地肅。一場禾稼野田淸。幽懷寂寞詩逾放。活計蕭條義未輕。達士忘名莊亦苟。肯將丘壑換公卿。</text>
<title>卽事吟</title>,<text>饕風虐雪斂縱橫。肅氣凝嚴助發生。雨浥浮埃天色改。雲涵愛日曙光淸。朝廷共說王言大。父老爭稱畝稅輕。啼鳥欣然聞好語。此心先獲有蘇卿。</text>
<title>卽事</title>,<text>花搖雙眼雪黏鬚。老不圖閑豈丈夫。貧是故人安可逐。朋惟窮鬼莫須驅。幽情陌上飄金穗。逸趣田間對玉壺。盡日憑欄無一事。有時詩筆自成娛。</text>
<title>兪判書夫人挽詞</title>,<text>生離死別隔年間。萬里遼河客未還。詩詠執翿歡有待。夢驚炊臼涕先潸。靈帷闃寂垂虛寢。窾木凄涼閉舊顏。想得潘郞無限痛。歸旌昨過望夫山。</text>
<title>口占次李汝明韻</title>,<text>柔草輕陰四月時。白鬚靑眼幾年離。羸驂遠訪幽居僻。淸話渾忘午景移。京洛風塵慙勞問。海山雲物動遐思。秋來定趁蓴鱸興。分我吳松一半湄。</text>
<title>乘氷跨江而下口占</title>,<text>夾江巖岫玉成圍。氷底蛟龍凍不飛。銀海茫茫平似砥。洛城行子雪中歸。</text>
<title>李奉事昭漙挽詞</title>,<text>先子同僚同榜友。江湖晩歲又同隣。小科薄宦常嗟屈。諧話閑吟益見眞。靜樹兩家風不待。柴門一逕月猶新。自憐欒棘餘殘喘。忍向苫廬作弔賓。</text>
<title>李生弘遠挽詞</title>,<text>草土餘殘喘。頻年哭懿親。天胡仇善士。公又化冥人。畢命唯隨分。無營自任眞。固宜贏後嗣。庭有兩麒麟。</text>
<title>次再從兄。又疊前韻二首。</title>,<text>騷人豈獨慣悲秋。雲物端宜筆下收。時序自愁天氣變。感懷重以客情悠。</text>
<title>次再從兄。又疊前韻二首。 其二</title>,<text>風高落木寒無影。水𤁧前溪凍不流。冬盡春生應有日。這中枯涸莫深愁。</text>
<title>詠蘇秦</title>,<text>當年遊說富金錢。足辦周原負郭田。相印解來無事飮。寧愁利劍及身邊。</text>
<title>閑</title>,<text>閑卽吟詩倦卽眠。這中無物汩吾天。徘徊樹下無人見。一味淸眞不羨仙。</text>
<title>午睡</title>,<text>無事茅簷午睡長。悠然一夢到羲皇。醒來計較平生事。終日營營摠是狂。</text>
<title>催租吏</title>,<text>譁然村落共奔趨。驚報前山縣吏呼。昨日官家新下令。趁茲收獲急催租。</text>
<title>見舍弟書聞。末弟天幸有病促還。口占。</title>,<text>殘燈獨客兩依依。秋盡荒山木葉稀。家仲有書憐季病。尺童持馬促余歸。休徵只倚三龜吉。愁夢空隨一雁飛。堪笑士農兼二任。不知吾道是耶非。</text>
<title>客中遇韓兄旋別。悵然有作。</title>,<text>叫群孤雁帶寒霜。旅榻羈愁十倍長。倏爾逢迎疑夢境。偶然萍水各他鄕。燈前細酌供三引。醉後眞狂鬧一場。明日酒醒人更遠。不堪回首意蒼茫。</text>
<title>客中阻雨</title>,<text>寒雲漠漠晩山悲。原野微茫雨意滋。縱洽高田非澍澤。只敎征客滯歸期。</text>
<title>七月六日夜呼韻口占</title>,<text>靑梧白露乍驚秋。明日天孫縫節遊。蟾影流雲粧鏡掩。鵲橋臨岸霽虹浮。經年別恨催紅淚。此夜新愁定白頭。爲報詞人休乞巧。朱裳懶向世間留。</text>
<title>秋盡</title>,<text>小園聊騁目。九月感平分。風厲松飄韻。霜寒菊帶芬。聽蛩憐近壁。送雁惜離群。落葉酣秋色。歸雲夢夕曛。影隨身作伴。心與口論文。無限憑欄興。欲言誰爲聞。</text>
<title>聞有評詩者。以許渾雲北去水東流之句。爲不成語云。不覺失笑。因次其韻以嘲之。</title>,<text>學海年來辦壯遊。文瀾闊處泛虛舟。厭聞輕薄群兒鬧。爭笑江河萬古流。只愛繁華嗔結子。爲嫌搖落欲無秋。傍人競問評詩法。春睡迷神懶點頭。</text>
<title>觀少年春遊</title>,<text>第一奇峯木覓山。尋春行色任閑閑。靑衿好映垂楊去。醉眼仍迷落蕊還。</text>
<title>雨後觀物。次唐律韻。</title>,<text>雨浥長街不動塵。霧遮紅日半沈輪。泥塗亦樂靑衿子。芳樹初成綠杏人。雲物南山連北闕。笙歌西舍接東隣。小庭幽草含煙碧。誰識和風一座春。</text>
<title>觀生進放榜</title>,<text>金是楊枝錦是桃。日邊春色媚恩袍。驢馱醉客移蹄懶。天借香蓮映鬢高。百代風流推雅士。一科龍虎摠人豪。蓬門措大誇榮耀。剛報螢窓照字勞。</text>
<title>送人。次李郢送劉谷韻。</title>,<text>高樹鳴鳩報晩晴。春天白日軟風輕。一年芳草催詩興。千里離愁寄笛聲。驛柳無枝勞送別。陌花含笑慣逢迎。靑山杳杳征塵沒。獨佩空壺返暮城。</text>
<title>漫詠。次和劉評事韻二首。</title>,<text>吟窓永日閉閑居。轉覺幽情與世疏。隱几獨看招隱賦。逢人時詠絶交書。春風拂檻群香動。明月窺簾一室虛。雷雨忽驚雲氣變。小池應有化龍魚。</text>
<title>漫詠。次和劉評事韻二首。 其二</title>,<text>詩社風流隱者居。伴人松竹亦淸疏。消閑只賴新篇詠。快意頻將大筆書。一貫悟來儒法透。萬緣觀盡佛心虛。桃花流水春江晩。濠上還忘我與魚。</text>
<title>閑居吟。次錢起晴雪早朝韻。</title>,<text>翩翩彩筆動春光。磊落珠璣字百行。逬樹嬌鸎依韻語。映花明月入詩香。游絲繞陌風初軟。淑氣連天日載陽。睡罷茅簷晴晝永。閑將書卷課兒郞。</text>
<title>伯父混泉翁閑住楊江。著書自娛。仍次郞士元送李敖韻。以呈贊賀之意。</title>,<text>仙鶴寧將野鴨同。樂存貧賤是豪雄。塵腥楡塞三更雨。秋淨楊江一樹楓。賢達人交黃卷裏。窮愁書著白雲中。少微星照奎躔煥。瑞彩偏高漢水東。</text>
<title>雨後吟。次劉長卿泛舟耶溪韻。</title>,<text>春江昨夜漲晴沙。雨後煙光潤昔耶。嫩柳迎風金萬縷。夭桃映日錦千家。嬌鸎應律聲逾巧。碧岫迷雲望轉賖。自有新詩開活畫。數篇摸得一年花。</text>
<title>自楊江別業泛舟還。次李群玉黃陵廟韻。</title>,<text>莽蒼高山漢水邊。石田茅屋摠蕭然。農人爭告春耕晩。野畝初看宿麥芊。晨起無鷄常候雉。夕歸偕鳥已聞鵑。回船盡日披黃卷。不息聊觀學海川。</text>
<title>筆硯歎</title>,<text>男兒不得志。屈首詩書間。譬如千里馬。鹽車上險艱。低眉事苦吟。無復丈夫顏。刻意工雕琢。纖巧志氣孱。尋花學鳥語。披霧窺豹斑。取憐一夫目。側肩名利關。得者爲賢達。靑雲手可攀。失之墮泥塗。終身號愚頑。所以當世士。局促駒縶閑。遵塗守其軌。成法不可删。余觀聖賢語。博大窮宇寰。下逮百家言。門戶非一般。波瀾自有源。巖岫各成山。豈如近時文。穿鑿閃妖姦。昔者有壯夫。投筆學弓彎。我志自放逸。未甘守闠闤。長風破巨浪。寧肯泝淺灣。縱轡躡莊騷。振策追馬班。深機覷鬼窟。祕訣發天慳。神交卷中人。相與日往還。</text>
<title>擬大酺 此下皆次唐律韻</title>,<text>化逐梯航萬里通。聖王行樂與民同。斗樞星拱皆環北。法駕時巡正向東。三日歡娛矜麗景。一春歌舞扇和風。俗躋壽域應非晩。奚但周詩頌屢豐。</text>
<title>擬春日京中有懷</title>,<text>布衣西笑入函秦。旅館寒梅忽報春。萬戶樓臺承日麗。千家花柳帶煙新。琴書晝臥三鱣客。冠劍晨馳五鹿賓。欲問當時經濟策。洛陽年少更何人。</text>
<title>擬興慶池侍宴應製</title>,<text>遲遲晴旭照春空。寶蓋飄颻送暖風。玉輦乍穿花苑裏。綵舟先繫錦湍中。膾飛雪縷堆盤白。酒染韶光滿斝紅。睿藻從來輕漢武。詞臣授簡愧楊雄。</text>
<title>擬奉和幸安樂公主山莊應製</title>,<text>鳳臺留着玉簫仙。銀浦祥雲接日邊。壑斂丹霞低遠岫。樹飄紅蕊點長川。花幃掩處香風動。瓊液斟來斗柄懸。載筆幸從龍騎後。欣看寶唾落靑天。</text>
<title>擬太平公主南莊應製</title>,<text>玉洞春隨玉輦歸。日邊花霧望霏微。風輕太乙凌波棹。雲滿天孫織錦機。絳節閑從烏鵲度。碧簫吹弄鳳凰飛。園林勝景供宸興。不覺西峯送落暉。</text>
<title>擬奉和春日幸望春宮應製</title>,<text>禁苑風輕宿雨晴。滿林蔥鬱雜花生。一聲歌曲黃鸝囀。百丈遊絲碧樹縈。魚躍靈池臺已就。鳳儀虞殿樂新成。喜看睿藻飛香屑。錯落驪珠耀眼明。</text>
<title>擬奉和立春遊苑</title>,<text>淸蹕前途木帝回。禁林爭進紫霞杯。千官拜舞金門闢。萬樂喧闐玉戶開。氷底春波浮翠錦。樹頭殘雪護寒梅。鳳城歸路微風外。滿袖香煙拂面來。</text>
<title>擬從幸香山寺應製</title>,<text>祗林界淨留仙駕。迦葉壇高擁紫雲。雙樹天花風外落。數聲僧磬日邊聞。樓通御氣空門闢。燈照恒河覺路分。收拾煙霞宸興逸。秪今誰羨樂橫汾。</text>
<title>擬遙同杜審言過嶺</title>,<text>翩翩征袂攬還分。楚岫千重隔暮雲。孤月不堪愁外望。斷猿那忍客中聞。酒因別苦難成醉。詩到鳴悲最絶群。定是山靈要傑句。剩將吟債屬吾君。</text>
<title>擬行經華陰</title>,<text>空翠千層壓帝京。碧尖崷崒畫難成。嵐橫萬壑丹霞合。霧斂群崖白雨晴。玉井峯頭邀衛叔。石蓮花裏揖初平。紅塵幾日抛名利。法火金爐煉我生。</text>
<title>擬登金陵鳳凰臺</title>,<text>千里金陵落拓遊。層臺一醉俯淸流。操音懶奏求凰曲。擧目空悲聚貉丘。埋徑殘花迷故國。漏雲新月印滄洲。西風鼓枻秋江上。無限煙波萬古愁。</text>
<title>擬題東溪幽居</title>,<text>性耽佳句豈傷廉。才盡寧同夢筆淹。酒吸千鍾增放達。書淫萬卷喜沈潛。濃香溢座紅千樹。細筍穿階綠一簷。小塢自能專富貴。菜羹猶足和梅鹽。</text>
<title>擬早朝大明宮</title>,<text>月沈高閣漏聲長。煙暝宮林望鬱蒼。海色催人趨鳳闕。燭籠連眼識龍章。花翻玉露初看日。身近金爐暫拂香。才撰河淸歌聖德。更裁恩詔錫胡王。</text>
<title>擬和早朝作</title>,<text>聖化無煩運睿籌。坐看蟬冕襲羶裘。九賓朝列三千國。四海春生十二旒。夾路軒車佳氣溢。匝庭旌旆瑞雲浮。神州版籍連窮髮。南北東西地盡頭。</text>
<title>擬和太常</title>,<text>新豐樹色隱層臺。風獵垂楊御路開。林杪霓旌隨日轉。花邊紅樹領春來。遏雲歌曲乘昏奏。驅獸期門帶月回。載筆何人和寶唾。子虛今有馬卿才。</text>
<title>擬早秋山中作</title>,<text>碧沼芙蓉欲謝時。菊花秋色繞東籬。迎風竹檻晩涼入。待月楓林淸影遲。老境幽閒眞可喜。暮天搖落不須悲。興來償盡吟詩債。無負雲山舊日期。</text>
<title>擬江亭晩望</title>,<text>風打空江木葉疏。接天秋色晩晴餘。羈懷凄切雁來後。景物微茫霜落初。漫向碧波添別淚。却憑歸楫問家書。片帆幾日尋鄕國。舒嘯沿溪坐釣魚。</text>
<title>擬酌酒與裴迪</title>,<text>不醉非緣飮戶寬。深愁如海酒如瀾。相驚鬢髮新添雪。共歎風塵未掛冠。雲物逢秋時熊變。溪山回首舊盟寒。遙憐別業空林雨。松下靈芝正可餐。</text>
<title>擬出塞作</title>,<text>金勒銀鞍白馬驕。燭天紅旆火雲燒。兵威快甚驅風虎。陣勢雄如奮翼鵰。校尉逐胡西到海。將軍掠地北過遼。邊功不賞非長策。堪笑開元宰相姚。</text>
<title>擬效玉臺體</title>,<text>腰纖骨弱躡飛塵。一朶芙蓉兩臉春。夢鎖陽臺雲雨暗。不知花影滿窓新。</text>
<title>出塞曲</title>,<text>塞外征塵起。城中獸鼓鳴。將軍據鞍喜。胡虜望旗驚。月出妖氛淨。天連瀚海平。燕然山上石。新勒漢家銘。</text>
<title>大殿端午帖 四首</title>,<text>辰催地臘屆璇霄。瀲艶蒲樽趁早朝。艾虎定看災沴辟。麥人休恨瑞霖遙。寧論蕤管笙芋協。須急梅羹鼎鼐調。尙憶元年今日禱。頌傳靈雨競民謠。</text>
<title>大殿端午帖 四首 其二</title>,<text>雨恡梅黃滌。風誇柳翠濃。獻祥金鏡耀。添壽綵絲重。南殿調薰律。東朝展婉容。祗應宵旰慮。摠是爲三農。</text>
<title>大殿端午帖 四首 其三</title>,<text>延英淸晝接賢多。剩得虞唐氣象和。休遣詞臣吟聖德。苑鸎猶解太平歌。</text>
<title>大殿端午帖 四首 其四</title>,<text>玉砌懽聲轉。千官拜舞齊。扇頒飛白字。知是自天題。</text>
<title>送李晉州夏鎭 己未春。以大諫上疏言事。忤旨特除。次韓詩藍關韻以贐。</title>,<text>頭留秀色聳南天。路比潮陽少七千。湖嶺襟喉輸大府。葦茅䨪瘴送流年。腰間竹剖凌霜後。垣上薇飄妬雨前。努力酬恩須保障。莫敎江芷惱吟邊。</text>
<title>迎祥詩 四首○己未居魁</title>,<text>靑郊瑞色藹煙衢。一葉丹蓂映殿隅。已覺陽和流化育。卽看塵垢鑄唐虞。韶光乍報千秋喜。淑氣仍催萬品蘇。春日早暄天有意。法筵方急講訏謨。</text>
<title>迎祥詩 四首○己未居魁 其二</title>,<text>暖律回三朔。王風軼二南。洪匀元氣轉。天地聖人參。砌萼珠初拆。池氷鏡欲涵。獸樽求諫切。有舌不須含。</text>
<title>迎祥詩 四首○己未居魁 其三</title>,<text>梅催芳信蕙生林。殘雪初消玉砌陰。元日風光偏得暖。也知和氣協天心。</text>
<title>迎祥詩 四首○己未居魁 其四</title>,<text>綵燕隨春至。香椒帶酒浮。君王勤四始。曉日御𪚥樓。</text>
<title>帖字獻規</title>,<text>寶字篇成卽諫辭。寧將媚語賦宮詞。蘭湯思得皐陶佐。角黍宜詢屈子悲。意致分明詩史筆。風稜𪚥烈諍臣姿。一通願置吾王側。不必端陽始獻規。</text>
<title>頒氷</title>,<text>火雲烘畏日。肺渴困炎蒸。莫羨金莖露。還分玉井氷。沈瓜驚嚼雪。涼簟喜無蠅。爽得淸秋氣。方知造化能。</text>
<title>賜扇</title>,<text>五明傳舊制。宸鑑法重𪚥。纔荷從天貺。旋看濯熱功。一揮驅酷吏。千里暢仁風。白羽今零落。誰追諸葛忠。</text>
<title>次李白宮中行樂詞 八首○此下五十九首課製</title>,<text>暖漾開凝碧。春晴藹翠微。梅粧初媚日。蘭氣欲薰衣。天樂臨風奏。宸遊待月歸。簪花今已罷。驚蝶任爭飛。</text>
<title>次李白宮中行樂詞 八首○此下五十九首課製 其二</title>,<text>草嫩羅裙色。花嬌粉黛香。屛開雙孔雀。庭戲兩鴛鴦。煙樹迷仙仗。笙歌動畫房。不須催羯鼓。天下盡春陽。</text>
<title>次李白宮中行樂詞 八首○此下五十九首課製 其三</title>,<text>倦把秋千索。閑來擣守宮。玉魚能辟暑。紈扇正含風。舞幌春常住。歌筵夜未空。新翻荔支曲。不與衆音同。</text>
<title>次李白宮中行樂詞 八首○此下五十九首課製 其四</title>,<text>太液蓮葩艶。宸遊向晩多。寧王吹笛到。虢國蕩船過。寶馬元能舞。嬌鸎亦解歌。詞臣方醉倒。沃面借宮娥。</text>
<title>次李白宮中行樂詞 八首○此下五十九首課製 其五</title>,<text>水殿蘋風爽。淸秋物色新。庭梧交墜葉。階菊欲偸春。樂事宜同衆。流光豈借人。銀橋遊月夜。應與素娥親。</text>
<title>次李白宮中行樂詞 八首○此下五十九首課製 其六</title>,<text>一闋秋高曲。端宜後苑遊。隨風飛玉笛。邀月醉瓊樓。桂秀爭含笑。楓凋摠似羞。丁寧鸚鵡語。霜氣滿簷鉤。</text>
<title>次李白宮中行樂詞 八首○此下五十九首課製 其七</title>,<text>乍罷溫泉浴。仍從雪苑歸。霓旌來似舞。輕輦疾如飛。法部徵仙樂。宮娥拂羽衣。淸遊宜竟夜。寒月正揚輝。</text>
<title>次李白宮中行樂詞 八首○此下五十九首課製 其八</title>,<text>懶捲銷金帳。閑登結綵樓。絃歌喧桂掖。風雪沒荷洲。欲試期門獵。先觀衛士毬。誰知氷筯翫。別是玉京遊。</text>
<title>次高啓梅花</title>,<text>不是仙姬下楚臺。瓊枝應自玉田栽。輕舒嫩蕊凌寒笑。暗送淸香入酒來。影到夜窓初認雪。根依水檻半生苔。高標會待幽人賞。羞逐三春雜卉開。</text>
<title>次黃佐雪後早朝</title>,<text>雪晴瑤砌淨無塵。銀燭紗籠海色新。旗影龍蛇交雉尾。筍班鵷鷺趁鷄人。輕沾柳眼疑飄絮。密灑梅梢巧飾春。爭道瑞花占歲熟。從知一氣轉洪匀。</text>
<title>次楊愼古塞下曲</title>,<text>漠漠煙塵極目沙。薊門風力掣高牙。幾凋楡塞三秋葉。虛送蘭閨十載花。刁斗寒聲傳疊鼓。城樓曉月隱悲笳。朝來玉帳頒籌畫。擬奪燕支屬漢家。</text>
<title>次李攀龍冬日登樓</title>,<text>霽雲晴雪逼人淸。幽思登樓轉不平。子美艱難常作客。仲宣詞賦漫流名。眼穿落日迷秦岫。風撼空林送楚聲。萬里湖山杯影裏。新詩獨寫宦遊情。</text>
<title>次李夢陽小至</title>,<text>一陽乍動天心見。暖意欲萌寒事饒。梅蕊柳枝看藹藹。冷雲殘雪望遙遙。閨房側白添長𪚥。簷溜懸氷落幾條。春到莫憂生計薄。水宜漁釣野宜樵。</text>
<title>次吳國倫除夕</title>,<text>湍逝梭奔歲事新。主張旋運豈由神。凄然旅館思家客。愁殺晨燈守夜人。不是聖賢猶惜寸。爲緣衰老怯逢春。塵埃十載催形役。又逐簪裾向紫宸。</text>
<title>次王元美春日郊遊。懷李順德于鱗。</title>,<text>野望憑扶老。春懷語栗留。草分煙外色。花惱酒邊愁。浮世尋常別。騷人第一流。何時千里駕。詩社占淸遊。</text>
<title>次王百穀新春燕陸丈宅</title>,<text>選日名園會。春遊興不慳。花心經雨展。禽語伴人閑。波暖添杯水。嵐晴拄笏山。淸狂宜秉燭。車馬莫催還。</text>
<title>擬高季迪曉起春望</title>,<text>煙雨澹淸晨。曙色登窓白。睡餘神思暢。閑庭試步屐。揭甕薦新醅。開簷待佳客。浣花子美居。靑山謝眺宅。羈束信可愁。寂寞聊自適。舒嘯上東皐。却嫌天地窄。</text>
<title>擬屠長卿善哉行</title>,<text>賞心樂事。佳景良辰。四美旣具。四時長春。有酒醑我。無酒酤我。如何不飮。令我悲吒。蓬瀛路阻。秦漢俱墟。富貴而壽。一夢遂蘧。笙歌迭奏。花月正麗。飄飄逸興。超出人世。短吟長嘯。引滿擧白。擾擾浮萍。茫茫八極。𪚥陽鶴化。滄海鼇霜。應爾淸都。羨我醉鄕。</text>
<title>次李之賓春興</title>,<text>朝來微雨潤花封。錦繡宮林幾萬重。未把芳心輸落蕊。且留香信待芙蓉。詞臣玉佩隨班鷺。天子金輿幸鑿龍。禁直岧嶢煙景麗。不妨詩興竝春濃。</text>
<title>徐無山訪田疇故居</title>,<text>邈邈徐無山。蒼然愁殺吾。遠懷田氏子。高風絶代無。杖節不辭難。哭墓誓捐軀。君讎恨未報。避世此名區。義烈人所慕。成邑復成都。威聲服遐荒。氓俗回唐虞。靑史夙起欽。故墟今踟躕。一望盧龍塞。感慨增長吁。</text>
<title>東郡弔臧洪</title>,<text>雍丘城外兵塵黃。雍丘城裡士裹瘡。誰向袁家乞援師。東郡義士身姓臧。援師不發使君死。洪與偕亡義固當。本初兵馬山壓卵。嬌姬肉盡軍無糧。圍中八千死亦可。座上一士最堪傷。嗚呼子源忠義俱。長使英雄哀淚滂。嗚呼哀淚灑武陽。</text>
<title>八陣圖</title>,<text>亂石崢嶸勢欲趨。秋天殺氣動晴湖。風雲變態時陰晦。龍虎眞形定有無。佇闢奇門呑許洛。應旋地軸捲荊吳。如何未捷身先死。但使名成八陣圖。</text>
<title>恨石</title>,<text>十字交紋石。孫劉兩劍鋩。不須鞭見血。何待叱成羊。共喜星精裂。仍占鼎足強。千秋霸氣盡。爾獨閱興亡。</text>
<title>銅雀臺</title>,<text>靑鳥驚飛赤壁濤。綠窓虛鎖半天高。臨臺更惹呑吳興。親課三軍射錦袍。</text>
<title>鸚鵡洲</title>,<text>鸚鵡何年過。騷人幾日遊。煙波千古恨。芳草滿汀洲。</text>
<title>次蘇子瞻守歲</title>,<text>化翁固疾足。二鼠兼四蛇。人生落其內。天地一網遮。歲窮日又暮。此夜復幾何。分知守必失。聊以供笑譁。更籌迭相催。駛如馬驚撾。杯觴漸索莫。星漢已傾斜。流光不可繫。玄鬢日蹉跎。明朝酌屠蘇。先飮亦休誇。</text>
<title>次杜子美今夕行</title>,<text>秦川歸客與歲徂。歲盡客館身羈孤。寒燈不眠心獨苦。不如卽事開歡娛。分曹六博賭一醉。一局贏輸衆胡盧。佳賓滿座樽不空。荒樂亦足爲身圖。君莫笑劉阮平生醉鄕願。人生豈得壽千萬。</text>
<title>鬪鷄</title>,<text>腷膊威聲奮。飛翻怒氣迎。折衝誇利距。虛蹻動瞋睛。得勝猶驚顧。將逃亦強爭。書生多感慨。對此謾談兵。</text>
<title>指鴻</title>,<text>羞聞玉帛到林皐。笑指翔鴻意趣高。且向雲霄看此物。豈容軒冕屈吾曹。排風不受籠中閉。含荻應從網外逃。却恨雁奴先折翼。竟敎塵土汚霜毛。</text>
<title>次陶淵明荊軻詩 代人作</title>,<text>勇如深井聶。義似夷門嬴。慷慨烈丈夫。千秋衛慶卿。圖中一尺劍。眼下無秦京。日暮不待客。飄然獨遠行。將看血濡縷。肯敎淚沾纓。擧觴酹田光。一死信豪英。寒風動悲歌。變徵兼羽聲。函裏將軍首。怒髮凜如生。長虹貫白日。四座相顧驚。刺客作說客。還稱使价名。宮中匕首發。衛士羅前庭。倉卒五步內。難恃百二域。環柱與擲劍。大事失經營。舞陽死灰人。奇功誰與成。惟應筑中鉛。不負故人情。</text>
<title>擬李白把酒問月</title>,<text>我有椒花酒一斗。擧杯邀月如呼友。月影團團落杯中。和酒倒入詞人口。吸罷見月猶在天。大笑問月無恙否。自天之開天有月。照我人間亦已久。閨愁塞恨汝爲媒。麴生詩魔汝能誘。飄香不使世間聞。擣藥何曾借人壽。只見盈虧催白髮。氷輪急轉如狂走。我今問之月不語。我亦忘言但把酒。</text>
<title>綠陰芳草勝花時</title>,<text>暖風初變夏。林苑轉淸奇。密樹輕陰合。芳茸嫩色滋。都忘惜春恨。還勝賞花時。樹杪提壺鳥。幽情聖得知。</text>
<title>淸簟疏簾看奕棋</title>,<text>枕簟微風倦夢餘。幽窓掩却一床書。枰開樵客停柯後。手急東山賭墅初。雁陣落雲斜復整。魚湖擺石密還疏。山家永日淸無事。娛老消閑摠付渠。</text>
<title>問舍求田意最高</title>,<text>世事空雲與海濤。日休心逸是人豪。求田問舍眞閑趣。爭霸圖王摠漫勞。天地干戈蝸角擾。煙霞几杖鹿皮高。𪚥樓百尺從君笑。肯爲功名動一毫。</text>
<title>泰山</title>,<text>岱宗巍據地維東。觀日峯高刺碧穹。齊魯近呑空翠裏。滄瀛俯壓杳茫中。封巓幾署金繩檢。若礪還盟鐵券功。登眺方知天下小。杏壇回首想遺風。</text>
<title>衡山</title>,<text>崢嶸衡岳起天南。紫蓋摩空聳碧簪。星鳥配靈專火域。塞鴻廻翮避蒸嵐。晴開泄霧聞誠感。醉駕長風想興酣。山上禹碑誰得見。謾將神躅入詩談。</text>
<title>江水</title>,<text>岷源觴濫忍奔淙。奇相當權德配冬。天塹南迤仍北限。地形東缺本西從。在圖謾笑投鞭虜。壯志偏憐擊楫儂。唯有釣舡長管領。一聲漁笛夕煙濃。</text>
<title>河水</title>,<text>崑崙積石一源過。禹跡初通九曲波。萬國分開襟帶壯。百川交會轉輪多。奔濤𪚥透秦皇𪚥。靈派疑從織女河。聖遠千秋圖不出。詞人撰頌爲誰何。</text>
<title>次魏武帝東臨碣石韻 四言古詩</title>,<text>余憑碣石。俯視瀛海。積水茫茫。三山竝峙。若木西茁。扶桑東茂。鵬濤恒擊。鯨浪常起。神州赤縣。芥滯胸中。日月星辰。經緯腹裏。包含廣闊。丈夫之志。</text>
<title>次陶淵明讀山海經詩韻</title>,<text>久謝折腰羞。遐心與世疏。三徑松竹菊。頗似隱者廬。幽禽集庭柯。好風卷床書。有時訪山水。棹舟或命車。時雨滋隴麥。因之長園蔬。村酒閑相邀。飮徒詩伴俱。案上山海經。披展壯輿圖。爲問穆天子。瑤池果何如。</text>
<title>次李翰林玉壺吟韻</title>,<text>李白騎鯨後。風月閑多年。我吟李白玉壺吟。吟之未半淸淚漣。憶爾承恩金馬門。歌舞淹留玳瑁筵。文章氣格建安骨。杯酒風流竹林賢。宮中醉進淸平詞。筆勢翩翩若霆鞭。一朝天子賜黃金。狂走江湖作散仙。風塵落魄不須顰。象齒自足焚其身。男兒休讀一字書。從古詩魔解窮人。</text>
<title>次陳后山夏日卽事韻</title>,<text>綠陰交茂草。畏景轉遙空。扇倚翻風力。氷專濯熱功。流鸎歌樹杪。雛燕語巢中。井畔移床處。隨身只五窮。</text>
<title>次陸放翁初夏病體輕偶書韻</title>,<text>關門永日斷朋知。老境偸閑是病時。淸靜固宜能却疾。杯觴自覺未扶衰。空餘習氣頻拈筆。久忘機心已廢棋。多謝化翁偏佚我。臥看庭樹戲鸎兒。</text>
<title>次杜工部曲江對飮韻</title>,<text>強敎歡伯醉鄕歸。排悶何須上翠微。興入鴨頭江水綠。愁添鵑血落花飛。滄洲千里道途遠。詩酒百年心事違。只倚深杯酬宿債。朝回幾度典春衣。</text>
<title>次王平甫春陰韻</title>,<text>雲膚四合霧深深。蔽日遮空晝晦陰。卷作晩晴猶自可。釀成時雨復誰禁。千花黯淡沮歡笑。萬象昏霏任陸沈。遙想九重方露立。佇看湯德格天心。</text>
<title>次蘇子美春睡韻</title>,<text>春深庭院晝扃扉。一枕悠然帶夕暉。柳外啼鸎和夢語。花間舞蝶共魂飛。黃粱榮辱寧知幻。白蟻功名未脫機。最是沙鷗驚物化。碧江煙月覺來非。</text>
<title>次杜審言早春遊望韻</title>,<text>自過日爲人。漸看天氣新。燕將鸎共語。紅與綠爭春。小苑香媒蝶。晴江暖吐蘋。今朝遊賞遍。煙雨滿衣巾。</text>
<title>次王摩詰晩春諸公見過韻</title>,<text>巷外鸎隨蓋。門前柳拂車。逢迎皆勝友。風物稱詩家。竹葉杯中酒。春光筆上花。參尋非漫興。聊與餞韶華。</text>
<title>萄葡架</title>,<text>玉乳瓏蔥翠蔓縈。草龍珠帳密陰淸。元封武略皆陳迹。留爾千秋作證明。</text>
<title>石榴盆</title>,<text>紫錦初裁滿樹花。漸看金椀蘊丹砂。孤根寄托盆中土。猶作姸姿詑物華。</text>
<title>籌邊樓</title>,<text>突兀軒窓倚半天。高樓不是候神仙。夷吾謀莒軍猷密。諸葛捐梯妙算傳。夜向旄頭看虜氣。夕從關塞辨狼煙。維州已失崖州遠。千古遺基落照邊。</text>
<title>輞川圖</title>,<text>活畫詩中色。流傳別業圖。深林返照外。衰柳古城隅。愧澗鳴幽谷。迷雲鎖遠蕪。摩挲增歎慨。休說病懷蘇。</text>
<title>寫貌寄香山</title>,<text>鏡中毛髮畫中神。聊寄香山作逸人。堪笑衰容憑几杖。却將緇服換簪紳。詩情不與塵緣盡。歸夢還隨繪事新。回首集賢如昨日。一身空幻竟誰眞。</text>
<title>老儒</title>,<text>窮廬悲歎愧稱儒。時對靑編泣白鬚。夢入棘籬猶勇進。口吟科製輒長吁。前期已短難投筆。後輩相欺怯出衢。分付兒郞休學父。且從農圃着工夫。</text>
<title>老將</title>,<text>鎗刁叢裏漸成翁。匣閉蛟龍壁掛弓。最憶射鵰凌紫塞。却憐騎馬泣新豐。功名寂寞抛身外。旗鼓分明在眼中。漢帝不輕充國老。西羌那得妄侵東。</text>
<title>老仙</title>,<text>笙𪚥白日躡雲煙。誰是蓬萊第一仙。身自化胎年已暮。藥宜還少鬢無玄。光陰任變形骸外。桑海俄翻笑語邊。聞說蒼天今亦老。爾曹安得不皤然。</text>
<title>老農</title>,<text>一生勤力服田農。衰退今成白髮儂。尙課兒孫催種穫。時同婦子饁飧饔。當春却羨扶犁苦。行野多嗔芟草慵。秋夜漸長難着睡。起燃松火勸晨春。</text>
<title>老僧</title>,<text>悠悠夏臘遞相乘。皺面霜眉暮境仍。老幹尙餘曾植樹。空門無復舊遊朋。強扶錫杖隨齋磬。猶誦梵經伴佛燈。冤業直須消得盡。免敎來世再爲僧。</text>
<title>飯筒投水</title>,<text>曾從騷賦挹淸風。魂斷湘江岸上楓。當日懷沙全直節。至今投飯弔孤忠。凄涼楚些吟何苦。浩蕩靈脩聽不聰。最是獨醒千載恨。臨流我欲酹郫筒。</text>
<title>嚴報恩家酒席呼韻口占</title>,<text>乍脫名繮絆。風塵志欲灰。三餘宜宴樂。五馬更遲廻。歲色山前雪。春心檻外梅。佳期難再卜。且盡手中杯。</text>
<title>曉詣茶時口號。柬諸友求和。</title>,<text>曉詣茶時晝入臺。羸驂欲倦短鞭催。風塵紫陌情緣薄。雪後江山夢裏廻。</text>
<title>次洪校理成仲韻 二首</title>,<text>冷落書帷獨夜開。一庭初月暫徘徊。難謀暇日良朋集。厭見侵晨府吏來。淸借夢魂遊雪巘。懶慙風力動霜臺。栗津官釀如新到。乘興何妨盡醉廻。</text>
<title>次洪校理成仲韻 二首 其二</title>,<text>瓊什聯翩眼輒開。不妨優戲笑徘徊。彈文袖裏携詩去。長喝聲中覓句來。異世知音元亮賦。前宵歸夢子陵臺。閑情苦被名繮絆。辜負龍門賞雪廻。</text>
<title>次洪內翰宗之賦雪</title>,<text>冷侵書榻白連簷。階竹園松一任添。漢殿盡飄和露屑。天河新煮不鹹鹽。瑞花旣晩猶堪賀。強韻雖艱且莫嫌。我欲作亭名喜雪。明年豐熟豈須占。</text>
<title>次權參議皆玉詠梅</title>,<text>月姊精神玉女肌。瑤璫朱珮摠珍奇。淸香細惹含春蕊。嫩態輕舒帶雪枝。金屋畫來粧更媚。羅浮醉去夢先知。何郞沒後情人少。南嶽詞仙是子期。</text>
<title>金司諫璁挽詞</title>,<text>記昨宮袍侍冕旒。細旃終日討鴻猷。南州雅望無雙士。昭代筵臣第一流。仙鶴欲歸蓬島近。使星初落海雲愁。春風隴樹傷心地。應有餘魂戀玉樓。</text>
<title>李忠州沆大夫人挽詞</title>,<text>板輿榮奉再專城。五馬前途彩服明。天餉江魚才入饌。客爲庭鶴却呑聲。凄涼舊宅春暉盡。飄拂歸旌夕照傾。贐語至今多愧負。薤詞題罷倍傷情。</text>
<title>僧軸次先輩韻</title>,<text>密雪粧林暝色斑。老僧扶得一第還。風塵乍罷靑綾夢。興入禪燈佛榻間。</text>
<title>直廬。次僚丈李修撰寅賓韻。</title>,<text>宮袍香趁珮聲中。班序仍將趣味同。雲翼共摶鵬海北。日光偏近鳳池東。敢論交契忘年輩。祗幸疏慵廁下風。最是五經元掃地。空慙月廩費靑銅。</text>
<title>送李洪州耳老</title>,<text>一麾先我向湖陲。五馬飄然去不遲。要使翟馴彰異績。休言蠖屈負明時。離杯却帶終南懸。紫綬仍紆彩服思。咫尺靑門回轡處。路傍群鬼定相嗤。</text>
<title>贈洪成仲慰喪明 二首</title>,<text>折桂當年桂實香。鬱蔥佳氣擁華堂。偏憐雛鳳生毛蔚。那意靈龜入戶忙。赤水淪珠天窈杳。黃泉徹淚地冥茫。閨房寂寞啼聲死。一夜哀猿暗斷腸。</text>
<title>贈洪成仲慰喪明 二首 其二</title>,<text>張乳穿襟淚竝垂。森然眉眼眼中疑。西河無罪天何酷。太尉鍾情客亦悲。一視彭殤渾妄語。他生父子可前期。應知地府還兒命。摠爲吾君悼夭詩。</text>
<title>仁敬王后挽詞 二首</title>,<text>友瑟規簪壺範嘉。南樛美化卽周家。星樞佇叶流虹吉。風牖翻敎算海差。長樂三朝鸞珮闃。層城六御繡輪遐。中闈着處皆陳迹。百子樓空閉月華。</text>
<title>仁敬王后挽詞 二首 其二</title>,<text>出宮丹旐去遲遲。殊異當年聘冊儀。鸞蹕未偕移仗日。騩車已遠望陵時。春光寂寞宜男草。天意冥茫續命絲。鷄報空闈凄曉月。玉籤猶自響金墀。</text>
<title>明聖王后挽詞 二首</title>,<text>周家文母宋宣仁。陰化仍融八域春。寶算忽輸風過牖。慈天忍遣月沈輪。凄涼玉砌萱凋碧。寂寞菱奩鏡掩塵。畢陌愁雲鷖輅轉。一封遺敎泣臣民。</text>
<title>明聖王后挽詞 二首 其二</title>,<text>優仁嗇壽理堪猜。倚伏冥茫竟孰裁。聖候乍瘳仍在疚。慶書方布遽纏哀。風驚靜樹寒聲咽。春慘慈闈落照催。一望珠丘雙眼血。鼎湖弓劍十年纔。</text>
<title>趙應敎威鳳挽詞 代述</title>,<text>風味溫溫一代英。名家玉樹價連城。淸班展武丹霄廻。尺疏揚庭白眼驚。宦海虛舟游激浪。柱峯餘翠爽新晴。論思久慣靑綾直。撫字仍看紫綬橫。才荷鳳綸朝魏闕。誰知象緯隕奎精。幽蘭尙送同心臭。谷鳥猶聞喚友聲。樑月依俙三夜夢。薤詞凄切百年情。追思鸞掖周旋日。雙袖龍鍾涕淚傾。</text>
<title>送三陟倅沈德輿</title>,<text>隔年離思滿懷縈。乍奉旋催惜別情。三黜去爲三陟倅。鐵關來送大關行。江山好是眞珠府。賞翫渾疑白玉京。明歲花時楓嶽頂。角巾藜杖笑相迎。</text>
<title>莊烈王后挽詞</title>,<text>異香仙樂降瑤臺。玉女群陪玉冊來。符夢和熹天正蕩。協徽仁穆月重開。言無越梱私蹊絶。衣不薰蘭大練裁。處裕溫成宜葛藟。養閑長樂慶南陔。慈暉藹藹三春草。和氣融融萬壽杯。誠篤疾憂恒軫戒。念勤飢莩亦捐財。環廻甲子方添算。侵蝕星軒忽報災。痛結嚴廬攀慕切。忍聞幽竁引期催。宸章記烈輝千古。窮谷含哀遍八垓。前歲鬱攸餘殿閣。一回瞻望一悲摧。</text>
<title>南承旨天漢挽詞</title>,<text>漳濱一疾掩柴門。霜髮無非哭友痕。天末又承凶訃至。嶺南誰復故人存。薇垣柏府英聲遠。雜邑名都惠化敦。離闊幾年仍死別。屋樑殘月倍傷魂。</text>
<title>鄭相國 太和 挽詞</title>,<text>屈指吾東碩輔良。首稱文翼又林塘。高追二祖光逾烈。歷相三朝道益昌。喬嶽泰山元靜鎭。瑞芝威鳳自休祥。怡怡壇宇寬仍妥。凜凜神觀抑若揚。白面已專經濟望。靑雲無礙利名場。騫登臺署聲華聳。蠖屈方州惠澤長。盤錯試餘知器業。艱屯過後際平康。班昇鼎鼐群僚冠。身係安危兩紀強。折屐圍棋推雅量。垂紳正笏領頹綱。門闌燀赫傾今古。王謝風流愧頡頑。𢬵桂紫宮衣竝彩。調梅黃閣雁成行。庭前玉樹看趨鯉。樓上瓊簫喜引凰。五福人間公最備。三尊天下孰能當。廬陵釋位身猶健。魏國忘私病不妨。共訝木氷新作稼。誰知薤露遽晞陽。台躔夜報天光拆。箕宿晨驚縹氣彰。未涉江河先去楫。將支廈屋忽摧樑。宸衷痛衋絲綸切。朝士咨嗟涕淚滂。適是去來關運會。休言疾病在膏肓。南城曉月靈車遠。回首槐陰尙鬱蒼。</text>
<title>李參判 延年 挽詞</title>,<text>滿山氷雪沒行輈。王事賢勞敢自休。卿月乍臨關北路。使星先落驛南樓。塵生彩服裾仍絶。夢斷靑雲迹謾留。薤露一聲丹旐遠。百年人世等浮漚。</text>
<title>挽詞失題 代人作</title>,<text>弱齡膠漆抵顱霜。幾歲同遊翰墨場。落魄未攀天上桂。斷魂空驗井中桑。高名寂寞懸南斗。綵服凄涼卷北堂。猶幸謝庭翔五鳳。佇看餘慶賁前光。</text>
<title>送李扶安</title>,<text>春風幾詠採蘭詩。聊向君王借一麾。刁夢暫辭池鳳戀。草心唯有哺烏知。征雲繞蓋湖天近。化雨隨車麥浪漪。鵬徙南溟寧久息。不須怊悵惜臨岐。</text>
<title>次權吏部 退甫 韻 三首</title>,<text>雨鳩晴燕趁相尋。日隱廻廊送晩陰。稍愛好風穿戶過。更憐新月入簷深。燈前筆硯愁疲腕。夢裏江湖愧宿心。強淬詞鋒交白戰。點來爐鐵未成金。</text>
<title>次權吏部 退甫 韻 三首 其二</title>,<text>階前寸臬漸移暉。午漏傳來始整衣。委佩承雲陪笑語。法筵終日講危微。淸憐警露仙禽響。閑羨投林倦鳥歸。聖代方隆三五化。豈容才俊臥山扉。</text>
<title>次權吏部 退甫 韻 三首 其三</title>,<text>言筌理路兩難尋。詩上忘機學漢陰。倏爾得來應爽健。自然成處更淸深。安排句語非眞興。撚斷吟髭只苦心。定是玄珠歸象罔。莫從沙礦拾零金。</text>
<title>坡州路上口占</title>,<text>打頭椽下惱蒸炎。歸路新愁溽雨兼。白馬自能如電邁。緋袍尙亦困泥霑。行忙得句寧須鍊。身倦逢杯未耐添。明日銀臺催曉仕。定思終夜睡茅簷。</text>
<title>次趙高城光甫韻 趙爲高倅。以未遊金剛爲恨。公曾爲銀溪督御。亦不及遊賞而遞。故篇內及之。</title>,<text>卯甲形役趁高秋。聽說名區意更悠。官計刀遲三入夢。民愁花惱一登樓。隣郵敢恨違淸賞。接霤猶嗟負勝遊。何日煙霞歸管領。玉簫聲裏喚仙儔。</text>
<title>戲述官況。次答金員外始慶。丁卯騎省參議時</title>,<text>走卒晨呼金虎開。臥聽承旨入銀臺。巡監單子先催進。僚位呈辭又續來。簿卽例題徒着押。政惟軍職豈論才。一封二字雙書可。停筆時時用意裁。</text>
<title>戲述官況。次答金員外始慶。丁卯騎省參議時 其二</title>,<text>食罷推窓印亦開。訴冤時復見輿儓。彌旬幾羨輪番出。中日頻愁請坐來。每歎迂疏慙武略。却緣孤索窘詩才。逢君強欲酬瓊韻。倉卒荒詞未敢裁。</text>
<title>戲述官況。次答金員外始慶。丁卯騎省參議時 其三</title>,<text>永夜幽懷得月開。客愁如上望鄕臺。番規枉說三宵直。官況曾經六歲來。補拙以勤寧憚苦。爲貧從仕敢言才。丘園無處安微分。歸意漫漫輒自裁。</text>
<title>騎省直廬戲占</title>,<text>口啖官廩體朝衣。頭帽腰紳更策肥。大抵肢骸皆絆繫。遂令閑逸有嘲譏。輪番替直元非苦。把酒題詩奈漸稀。還訝夢魂偏脫灑。每隨明月向漁磯。</text>
<title>途中記所見</title>,<text>廉纖秋雨不成泥。陣陣晴鳩送客啼。草沒山腰來馬小。雲含峯頂暮天低。水田半作新蕪野。沙徑多穿舊渡溪。寂歷空林蟲語冷。倚籬村老色悽悽。</text>
<title>率口戲占。送李鳴瑞之咸悅。</title>,<text>乾沒名場厭把衡。聊從畵地脫簪纓。雲山昨日酬前債。湖海今朝動遠情。詼語每嘲投筆相。倦遊還似憶鱸行。天池風力春來迅。鵬翮宜隨雁北征。</text>
<title>蔡長城時龜挽詞</title>,<text>湖老風流隔九原。承家猶想典刑存。榮枯有命才何說。壽夭無徵理莫論。淚石留傳千古愛。洋琴凄斷百年魂。庭前玉樹雙枝挺。餘慶應看駟馬門。</text>
<title>馬上寒食。記途中所見。</title>,<text>沿途咽哭雜嬌歌。白傳遺篇引感多。餒塚大都辛亥鬼。孝竿強半丙辰科。含煙岫色開眉樣。妬柳花心斂頰渦。惆悵一蛇何處弔。野蕪牽火上嵯峨。</text>
<title>昌道驛。遇關東亞使泰叔金剛之行。</title>,<text>居身淸濁任悠悠。來伴仙區使節遊。或借肩輿踰絶嶽。時追馹騎過隣州。那無浮世方閑日。恐負名山政好秋。況復年年筋力減。後時其奈坐搔頭。</text>
<title>觀音峴</title>,<text>一水來天外。群山赴秩宗。乾坤有此界。長嘯倚孤峯。</text>
<title>表訓寺</title>,<text>九月淸遊較少遲。仙區物色負佳期。秋光不恨楓林晩。山色眞看石面奇。</text>
<title>天逸臺。次伯父韻。</title>,<text>笑指衆香城。要赴群仙會。毗盧第一峯。俯視鴻濛界。</text>
<title>與泰叔次鹿門臨瀛錄中次湖陰正陽寺非字韻</title>,<text>湖老風流去不歸。鹿門遺業見傳衣。探眞亦是吾家事。宿計奇遊幸不非。</text>
<title>登鐵嶺</title>,<text>千重嶺樹擁奔溪。峽雨餘雲在馬蹄。天覆北南無險阻。地分山海有高低。長風衡岳胷襟爽。一練吳門眼目迷。關塞壯遊如未得。丈夫生世等醯鷄。</text>
<title>客中別表再從姜兄</title>,<text>隴樹秦雲夢亦遲。北關靑眼豈前期。飄零却喜浮萍合。憔悴都緣陟屺思。志士窮途宜得力。人生逆旅莫傷離。孤燈細酌分携戀。枕上詩魔只自知。</text>
<title>到咸營。將遊擊毬亭。以詩邀亞使嚴緝。</title>,<text>橫山粉堞鬱崔嵬。遙野茫茫百里開。匝海雲煙饒氣色。滿城金碧摠樓臺。平沙極目初疑雪。大塊生噫每聽雷。明日擊毬亭上去。坐看紅旭浴波來。</text>
<title>自龜景臺。馳下乘舡。到擊毬亭。舟中口占</title>,<text>沙路吟鞭倚半醺。棠花十里送淸芬。風飄畫角吹煙浪。日照紅粧媚海雲。縹緲笙歌船上咽。蒼茫島嶼眼中分。茲遊奇絶平生最。酩酊應須到日曛。</text>
<title>賦海</title>,<text>軒豁丈夫氣。包涵丈夫量。海天相接處。使我精神旺。</text>
<title>敬次家親韻</title>,<text>乾坤一半眼中平。浩渺雲濤卽大瀛。鼇背峯巒穿浪起。鶴天風色逼人淸。琴歌跌宕樽前趣。篇什蒼茫物外情。指點玉京應咫尺。煙霞底處是層城。</text>
<title>本宮次壁上韻</title>,<text>風雲溟渤化飛龍。湯沐恩波接沛宮。錦羽珠纓含御氣。雕孤金鏃憶神功。誰知偃蓋栽軒下。却似樓桑蔭里中。靈幹定隨仙李茂。參天柯葉日靑葱。</text>
<title>擊毬場。敬次家親韻。</title>,<text>地從天宇闢。山海互爭雄。佳氣舂陵鬱。輿圖豎亥窮。峯高瞻馬跡。坪闊憶鴻功。落日毬場上。雲飛又起風。</text>
<title>知樂堂。次板上韻。奉別文川，北靑兩使君。兼柬蓮幕二首。</title>,<text>千里逢迎豈夢思。萍蓬聚散卽如斯。琴歌乍引紅粧隊。翰墨初休白戰師。江海一樽歡笑地。樓臺千尺暢吟時。天涯去住誰非客。黯黯羈愁各自知。</text>
<title>知樂堂。次板上韻。奉別文川，北靑兩使君。兼柬蓮幕二首。 其二</title>,<text>詩情醉興不須慳。且博浮生一日閑。蓮幕風流杯酒外。使君襟韻笑談間。琴中綠水回靑眼。樓上紅袍映翠鬟。他日長安携手地。也應相對說咸山。</text>
<title>次亞使嚴敬止韻</title>,<text>茫茫天地等茅庵。逸氣飄然倚半酣。眼底白山爭擁北。杯前滄海近環南。風生健筆叉須八。歌到陽關疊有三。千里旅遊君莫恨。這中豪興亦難堪。</text>
<title>家親將禱雨麒麟山。行軒未發。甘雨先霈。遂題二十韻志喜。奉呈蓮幕求和。</title>,<text>彌夏驕陽赤魃奔。暵餘萎草偃焦原。雲蒸渤澥徒生瘴。沙露成川已涸源。釀作蝗螟爭飽毒。齧來禾黍盡穿根。稻田鋤入塵偏起。麥壟風過浪不翻。六月農功驚野滌。百年遺老欲聲呑。藩維重寄兼民社。撫字深憂極塞垣。聞道麟山靈應著。不須蛇瓮異談煩。精禋獲佑眞爲幸。炎暑衝人豈敢論。恭薦血誠輸默禱。肅將香火戒行軒。旌麾卽擬侵晨發。霏靄先看向夕昏。半夜黑風初駕海。平朝白雨忽傾盆。簷前銀竹橫無數。池面珠荷落更繁。萬物氣蘇如去疾。千林色喜若消冤。連疇瘁葉回新嫩。奕岸洪流溢舊痕。蟊賊摠隨溝澮淨。菑畬遍洽淺深恩。奔觥搥鼓堪乘興。農忭商歌莫厭喧。從古歲豐稱上瑞。況今邊貯未全蕃。坻𪚥倘見收南畝。鎖鑰何難壯北門。報謝神明宜志喜。甄陶篇什媿多言。東樓豈顧纖腰妓。且展朱盤對酒樽。</text>
<title>久陰不雨。弦日始見月色。喜吟。</title>,<text>撥墨濃雲不雨天。侵宵海氣更沈綿。誰知玉斧初修郭。忽見氷輪半上弦。涼影欲低官閣外。淸光偏逗客窓前。深憐千里相隨意。抛却空齋一夜眠。</text>
<title>知樂亭夜飮候月。適陰晦不見月。</title>,<text>招呼朋酒上層臺。爲候氷輪渡海來。淸影竟孤天柱翫。霾陰誰遣管弦開。行雲釀雨初無夢。玉友多情強把杯。萬歲橋頭三五夜。可能携手共徘徊。</text>
<title>次酬亞使嚴敬止 二首</title>,<text>少年觴政本無慳。客裏詩襟亦飽閑。男子奇遊關塞外。騷人逸興水雲間。鵬濤入硯風翻海。鼇岫當杯霧捲鬟。追軼杜韓吾豈敢。莫將丘垤擬高山。</text>
<title>次酬亞使嚴敬止 二首 其二</title>,<text>此心非苦亦非慳。寢睡淸時意自閑。習氣任疏脂粉外。風情移向酒杯間。花枝樓上空饒笑。嵐岫窓前巧學鬟。却羨聞韶兼近肉。夜來雲雨鎖巫山。</text>
<title>與亞使約翫月。陰晦不果。遂次其韻。</title>,<text>微茫遙野暝雲還。陰翳仍連曉漏殘。暮雨豈曾關客夢。老天應是戲儒酸。登筵杯酒難成醉。聒耳笙歌未覺歡。快閣長橋前後夜。淸遊終負爛銀盤。</text>
<title>月夜游萬歲橋。呼韻口占。</title>,<text>波光月色漾淸宵。關塞佳遊萬歲橋。寥亮一聲何處笛。怳疑天上奏雲簫。</text>
<title>月夜游萬歲橋。呼韻口占。 其二</title>,<text>疏星皓月澹良宵。水氣霏微欲漲橋。回首暫聞歌吹咽。昇平曲協太平簫。</text>
<title>登樓遠望</title>,<text>平郊風色怒空天。城郭山林共颯然。飄起驚禽紛竄樹。孤飛老鶴冷依煙。溟濤縱懼初來客。蓬海應多舊伴仙。物外淸遊心界淨。塵寰消息怕人傳。</text>
<title>次北評事韻</title>,<text>馬首恒尋北。鴻翔欲向南。凄風吟落日。霜葉撲征衫。酒爲邊愁倒。詩將別恨緘。郵筒傳到處。羈思定難堪。</text>
<title>又次北評事韻</title>,<text>前宵黃色溢淸揚。剩把他鄕作醉鄕。落日離歌樓上咽。秋風別袂雨中忙。隨身只有關山月。排恨唯憑錦繡腸。吟罷瓊詞怊悵久。幾時文酒又逢場。</text>
<title>又次北評事韻 其二</title>,<text>杳杳磨天嶺。蒼然限北南。邊聲連月笛。秋色顇荷衫。客夜憐蟲弔。家書借雁緘。從他離索久。愁寂漸能堪。</text>
<title>詠雨</title>,<text>陰雲漠漠海天昏。銀竹橫簷冷響繁。霑灑幽花催晩蕊。離披遠樹暗秋原。霏霏暮色煙含濕。惻惻輕寒酒讓溫。遙野蒼茫歸鳥懶。客懷憭慄坐涼軒。</text>
<title>次許文五韻 四首</title>,<text>傾杯終日枕書眠。酒德淸風意浩然。興趣雲鵬超野馬。功名腐鼠擲銜蟬。唯看俗物同萍擾。不爲佳姬費錦纏。嵇阮至今如竝世。定從樽斝請隨肩。</text>
<title>次許文五韻 四首 其二</title>,<text>抽尋篇軸夜無眠。溢案瓊琚色粲然。瑞羽九苞慙起鳳。長鳴百世等吟蟬。詩情水月含淸澈。筆勢龍蛇任糾纏。歸路正逢秋事晩。滿山紅葉聳雙肩。</text>
<title>次許文五韻 四首 其三</title>,<text>小窓孤燭照幽眠。關樹秋聲助黯然。逆旅光陰驚落雁。家山物色感涼蟬。偏憐女病三旬劇。叵耐羈愁一倍纏。遙憶柴門當陋巷。邵窩如斗賜墻肩。</text>
<title>次許文五韻 四首 其四</title>,<text>襟懷長結海棠巢。雲月仍成莫逆交。仙界固多吟債宿。故人還有德音膠。休嗟秋賞違三島。且待春光滿四郊。萬二千峯紅紫艶。剩敎騷客費吟嘲。</text>
<title>回文詩</title>,<text>幽軒小雨挾風涼。目送長天遠雁翔。秋浥露珠荷滴滴。月沈宵霧海茫茫。愁邊醉興挑絃管。物外疏情寄詠觴。樓上一遊淸夜短。鷗波起處放歌狂。</text>
<title>復次前韻</title>,<text>拍案郵筒破醉眠。開緘宛似聽跫然。關山別恨連雲樹。旅館詩情落日蟬。蓬島至今猶有債。塵繮從此莫相纏。旌陽太白俱仙骨。飛上毗盧不駕肩。</text>
<title>次亞使韻</title>,<text>晩霖初霽火雲收。涼露淸宵暗報秋。膏野歲功催稻穗。仙家物色近蓬丘。登盤蓴菜堪挑興。繞筆商聲已變謳。爲問星河牛女會。何如歌管醉高樓。</text>
<title>七夕遊樂民樓。更次前韻。</title>,<text>按節金風趁蓐收。強將杯酒迓新秋。星橋好夢烏塡浦。萍水游蹤貉聚丘。玉笛初傳西塞曲。瓊詞自作北關謳。亭亭落日滄溟遠。吟興羈愁共一樓。</text>
<title>次亞使詠物韻</title>,<text>逸興靑霄外。生涯碧水潯。如何張翅處。不忘啄魚心。露洗霜毛淨。霞莊雪翮深。猶爲海客伴。煙雨好相尋。</text>
<title>次亞使詠物韻 其二</title>,<text>日御旋黃道。宮林近紫淸。偏憎三足疾。最惡一枝爭。底處含書至。何年報赦鳴。夜啼傳樂府。秪合聽琴聲。</text>
<title>琴軒小飮。翌日詠寄蓮幕。兼柬通判。</title>,<text>羈愁日日費吟哦。時向高樓聽艶歌。七月涼風吹鬢髮。三更驟雨落庭柯。新從許椽傾金斝。復約君平訪碧蘿。海上白雲秋色裏。洞仙消息近如何。</text>
<title>別北評事</title>,<text>登山臨水送將歸。別路迢迢入翠微。酒罷離情增感慨。秋來草色減芳菲。蛩音近壁催鄕淚。螢火穿簾點客衣。關樹嶺雲分袂後。莫敎顏面夢中違。</text>
<title>復用前韻贈文五</title>,<text>一山松籟滌幽眠。蕭寺淸遊興渺然。露外精神憐警鶴。塵間消息付寒蟬。歸雲洞壑無情落。危石藤蘿用意纏。惆悵月波軒上客。短筇那得竝齊肩。</text>
<title>復用前韻贈文五 其二</title>,<text>知樂亭中白日眠。閑窓逸興獨翛然。盈樽綠酒憐浮蟻。倚枕黃冠欲換蟬。萬物漸隨秋色改。一身才脫世紛纏。禪房玉署休相較。紫陌風塵已息肩。</text>
<title>復用前韻贈文五 其三</title>,<text>黃鵠寧從屋上巢。永郞遺躅卽神交。雲霞轉步何須屐。日月難粘謾說膠。遙想玉峯粧錦樹。近看蓬海接煙郊。休誇昔歲饒淸賞。此去新篇足解嘲。</text>
<title>復用前韻贈文五 其四</title>,<text>夢逐仙禽返舊巢。山嵐永霧莽相交。雖驚列子風爲馭。無奈離朱眼似膠。向晩盧峯抽半碧。抹空龍氣翳平郊。醒來寄語同心友。蝶化鵬遊摠是嘲。</text>
<title>遊白雲山。贈竺連上人。</title>,<text>層峯落日玉芙蓉。一境金沙秀氣鍾。幻過禪門灰劫冷。鑑餘厓壁斧痕封。晴嵐染樹連天碧。水碓含泉盡日舂。僧磬佛燈塵慮淨。曉山空翠滿衣濃。</text>
<title>路中口占 十首</title>,<text>逕穿林影缺。雲飾岫容淸。遠野秋光早。遙空海氣明。迎風知雨意。和夢聽溪聲。指點招提𪚥。山腰淺靄生。</text>
<title>路中口占 十首 其二</title>,<text>宜月亭前酒一杯。白雲山色眼中來。平郊百里天低樹。滄海秋風倦鳥廻。</text>
<title>路中口占 十首 其三</title>,<text>入谷緣崖興轉催。郡城回首失樓臺。巃嵸怪石溪邊落。已送山家氣色來。</text>
<title>路中口占 十首 其四</title>,<text>淺草平蕪雉兔逃。秋鷹逸翮拂林高。掀髥一笑層峯上。白首將軍意氣豪。</text>
<title>路中口占 十首 其五</title>,<text>水聲山色摠宜詩。十里吟鞭去馬遲。定是山靈要宿債。眼中風物競新奇。</text>
<title>路中口占 十首 其六</title>,<text>空翠玲瓏滿碧天。漸看衣袖濕雲煙。生憎驛隷煩呵喝。驚起幽禽白日眠。</text>
<title>路中口占 十首 其七</title>,<text>歇馬林中坐樹陰。名區勝賞愜幽襟。風前玉笛關山曲。偏感新秋遠客心。</text>
<title>路中口占 十首 其八</title>,<text>笳簫淸越引肩輿。碧岫晴嵐向晩低。細逕危橋須暗記。莫敎他日客行迷。</text>
<title>路中口占 十首 其九</title>,<text>祗林秋色一筇穿。淸磬飄然落暮煙。溪響山光渾入定。醉鄕身世卽逃禪。</text>
<title>路中口占 十首 其十</title>,<text>淸遊曾與一筇謀。收拾風煙趁早秋。大野茫茫滄海闊。點粧還有此山幽。</text>
<title>醉贈咸山諸妓</title>,<text>咸山粉黛艶陽姿。學士風流醉莫知。頗似夔州杜工部。海棠雖好不留詩。</text>
<title>關北營。與許文五，嚴敬止聯句。</title>,<text>維歲在己未。八月廿二日。羈蹤落萍流。行色頗蕭瑟。聯翩幸有朋。在四還去一。華筵樂民樓。杯酒相促膝。揮鞭上馬去。去若征鴻疾。落日長橋畔。紅粧來送別。愁從嶺雲生。興自成川發。涼天暮陰薄。衰柳凄風咽。層巒北來多。平野南望闊。牛車競織路。渡頭聲吚軋。儒冠四五人。衿佩儼成列。招邀有厚薄。學士暫停轄。回頭望路塵。極目神超忽。策馬及前侶。旣遇仍少歇。蒼茫碧海間。孤島乍明滅。指點咸州域。九天獨嶢兀。風流定州倅。邀我芝蘭室。池荷尙殘葉。階菊已知節。懽情屬鸚鵡。客愁連蟋蟀。興酣共抵掌。詼語騰頰舌。疏雨滴梧桐。山樓黑無月。共榻枕交臂。堆盤燭見跋。鼓角報晨警。寒聲動林樾。官妓頭觸屛。太守煩嗔喝。一笑心莫逆。百年存膠漆。天公亦有意。霖潦淹征轍。征旆待晩晴。坂上靑泥滑。靑天霽景餘。遠近纖埃絶。穿林落葉鳴。渡橋川流溢。管嶺連天起。登臨兩眠豁。班荊鼎坐穩。解渴臨泉渫。漫詞雜諧嘲。酬唱皆倉卒。暮抵䨥城界。候吏道左謁。津亭喚舟子。夕洲煙一抹。扁舟動絃歌。聲撼蛟龍窟。風前玉笛響。嫋嫋長空徹。佳肴薦朱盤。美酒排金屈。名州一都會。形勢信雄傑。聖朝此龍興。千載傳鴻烈。民居旣周匝。廨宇亦鱗櫛。帿場入宸翫。夾街垂楊拂。至今佳氣在。蔥蔥復鬱鬱。穆穆濬源殿。晬容瞻彷佛。長江蓄靈源。萬古流不渴。舊宮非禮祀。恐爲聖朝失。睡魔乘倦驕。橫眠到日出。庭信拆緘忙。女病占蓍決。嗟吾白雲思。日夜涕空雪。忽逢韓寢郞。相對羈懷說。誰非遠遊人。黯黯心如結。況此抱疾病。焉能免顚躓。林烏啞啞啼。方寸半已折。僕夫告裝嚴。風蓋轉木末。十室高原郡。官居似蟻穴。一先二後到。乘駑異騎馹。淸液潤枯吻。山果漬崖蜜。逢迎有綺羅。香塵生素襪。雲髻竝垂丫。蛾眉齊掃八。抑揚各殊見。姸醜果難詰。官酒猶可飮。瀲灎杯面凸。俄頃出門來。羸驂且虞蹶。高山匝四野。巖壑互出沒。行行望妹城。玉女峯嵂崒。亂流箭灘口。黏徽掛長橛。纖鱗落細罾。濈濈仍潑潑。無人識魚樂。任他殄天物。南宮賢使君。才格寡儔匹。相逢眼俱靑。未語意先悅。善謔不爲虐。剌剌寧嫌聒。群娥慣見貴。拍手布衣拙。涼軒紙衾薄。有似眠僧褐。分携在明日。已覺離愁切。愁切苦相續。安得抽刀截。行隨旭日啓。路入秋山缺。山鳥啼寂寂。野螿鳴喞喞。疏林煙氣薄。冷葉霜華纈。淸思玉宇寒。露憶金莖屑。王事固靡盬。微軀敢自恤。書生亦何事。役役無時畢。旣已得心休。固難求體逸。萬事任蒼天。然後方稱達。天生我輩才。豈容長汩汩。雕鎪亦太勞。洗心宜藏密。如何世上人。腐鼠爭與奪。寧無好山水。可以營蓬蓽。桃源萬樹花。滄海白銀闕。只宜從所好。俗累都擺脫。仙人綠玉杖。羽客黃金骨。江鷗與海鶴。飮啄亦淸潔。行抽手板去。歲晩同契活。</text>
<title>漫詠 四首</title>,<text>凄風吟落蕊。驟雨戰深秋。千里關山外。淸樽亦帶愁。</text>
<title>漫詠 四首 其二</title>,<text>客窓孤燭淚。寒雨敗荷愁。跌宕騷人興。淸遊得暮秋。</text>
<title>漫詠 四首 其三</title>,<text>天涯萍水會。長夜雨聲愁。挑燈坐不寐。蕭瑟五更秋。</text>
<title>漫詠 四首 其四</title>,<text>久客兼多病。思歸只益愁。滿山風雨夜。黃落已深秋。</text>
<title>次文五韻贈別</title>,<text>行子各分携。蕭蕭嘶別馬。迢迢一鞭影。路入霜楓下。</text>
<title>次文五韻贈別 其二</title>,<text>聯鑣又十里。欲別重回馬。何處最相思。客窓孤燈下。</text>
<title>赴銀溪馬上戲占</title>,<text>暫捨終南戀。催鞭出漢京。風將征馬駛。雨戲逐臣行。物役饒花笑。羈愁畏酒醒。郵亭豐晝膳。差勝直承明。</text>
<title>到郵又逢雨</title>,<text>風前銀縷滿空懸。壟麥巖花一倍鮮。三日再霑時雨霈。天公倘滌逐臣愆。</text>
<title>官供摠是山菜。其中有名紫芝者味尤勝。當歸芽亦美。口占。</title>,<text>瓊芽玉筍溢盤肥。燁燁仙芝最療饑。百事莫言皆可做。一笻猶自負當歸。</text>
<title>登二樂亭</title>,<text>繞亭煙柳碧依依。斜倚層欄送落暉。一水獨呑平野色。亂岑高截半天圍。何人樹下休征馬。幾處籬邊曬浣衣。把酒忽驚詩興發。夜來微雨拆薔薇。</text>
<title>記夢</title>,<text>落拓孤臣遠玉除。一旬三夜夢宸居。分明講席天顏近。奧義咨詢孔氏書。</text>
<title>次李學士鳴瑞禪雲勝會酬唱韻</title>,<text>欲將豪興倚層臺。倦馬忙穿一巷萊。丹桂敷榮春耀棣。靑陽振蟄夜傳雷。恒河世界天連海。詩社風流月滿杯。定是山靈要勝會。故遲諸子賜環廻。</text>
<title>次李學士鳴瑞禪雲勝會酬唱韻 其二</title>,<text>久別金華咫尺天。星河幸近碧山顚。恩光最煥新魁宿。勝賞全輸舊謫仙。渡海鶴來人似玉。凌雲鳳翥筆如椽。至今回首祗林外。萬壑淸飆一竇泉。</text>
<title>次李學士鳴瑞禪雲勝會酬唱韻 其三</title>,<text>雙壁聯翩映甲枝。豈嫌雲翮暫低垂。朱幡更會連州守。頍弁還紆聖澤私。物外遨遊窮絶境。卷中酬唱摠心知。年來落落參商地。何處江山卜後期。</text>
<title>閑居 二首</title>,<text>憑欄終日翫芳郊。不待歸來已息交。樓引夕涼依柳幕。簷遮午景倩松梢。庭禽穴壁偸殘粟。樑燕含泥補缺巢。頗怪雨餘溪尙瘦。潭心定伏未騰蛟。</text>
<title>閑居 二首 其二</title>,<text>簪紳六載困紅塵。誰料郵官卽逸民。印匣不開憑作枕。瓦樽長滿對如賓。堂隅吏睡吾宜醉。階下人稀鳥自親。快馬平郊時騁望。仙區物色更淸新。</text>
<title>流頭日到金城。泛舟披襟亭下。醉後口占。季父時宰金城</title>,<text>披襟亭下酒初醺。泛泛扁舟去似雲。山繞翠屛開活畫。水環靑錦漾奇紋。波心魚躍船頭見。風外灘鳴醉裏聞。小子欲追韓子釣。一場諧笑政云云。</text>
<title>敬次季父韻</title>,<text>咆哮水石噴危灘。不啻瞿塘百丈瀾。擊棹人多風更駛。孤舟上瀨亦非難。</text>
<title>還郵後敬次季父投示韻</title>,<text>江源知與十洲通。莫恨蓬瀛路未窮。便掛孤帆從此去。四仙應待海天東。</text>
<title>還郵後敬次季父投示韻 其二</title>,<text>江湖逸興付扁舟。滌盡羈人萬斛愁。轉忘此行官記馬。却疑前夜夢爲鷗。百篇敢擬靑蓮詠。五袴新傳蜀郡謳。今日驛亭回首處。峽雲溪柳共悠悠。</text>
<title>又用醺字韻。拜呈金衙。有客稱金以謫仙者故尾及之</title>,<text>上面紅潮半欲醺。憑軒獨對嶺頭雲。松濤近檻飄淸韻。苔錦緣階展碧紋。別界風光渾在眼。塵寰消息了無聞。吾非誤讀黃庭者。蓋有仙山宿債云。</text>
<title>奉別高山督郵金舜卿。兼柬咸鏡蓮幕。</title>,<text>忽地跫音走睡魔。開門快覩故人車。漂萍泛梗臨溪合。別樹孤雲近峽多。羈館宦情吾已慣。驛亭歸路子偏賖。聞韶亦有思鄕客。爲問秋風病若何。</text>
<title>聞將差通信使。步前韻。</title>,<text>坎止流行亦有魔。窮途未必駐征車。滄溟地盡天猶闊。絶域舡通路更多。九級龍門曾已陟。一泓鯨海豈云賖。奇遊自是男兒志。造物於吾可奈何。</text>
<title>閑中吟</title>,<text>月軒終夜聽松濤。睡罷朝曦一丈高。官似齋郞多軼足。身如寺主有顚毛。灰心莫學沙蒸飯。截恨唯憑酒作刀。只是吟魔偏困我。這間休逸反成勞。</text>
<title>七月薔薇復開</title>,<text>乍看秋意着前山。忽訝薔薇照案間。飄落曾隨風伯去。韶華暫逐蓐收還。寧緣殷七回嬌笑。恰似巫姬改少顏。天怕羈窓吟料竭。好敎香艶伴幽閑。</text>
<title>初秋月夜。登樓口占。</title>,<text>枕簟微涼暗報秋。峽雲關樹雨新收。蚊聲鬧壁窺人睡。蛩響穿簾引客愁。遠野長風吹鬢髮。一樓明月近滄洲。官廚早暮黃粱熟。從此邯鄲夢亦休。</text>
<title>子厚在柳州。二月榕葉盡落。有春半如秋意轉迷之句。今者七月而薔薇復開。秋忽如春。此殆造物者調戲遷客也。詩以嘲之。</title>,<text>飄榕昔惱柳州愁。更把薔薇戲客眸。欺我迹違堯陛莢。故將開落誤春秋。</text>
<title>造化兒答</title>,<text>重華早蘀莫關愁。草木榮枯任過眸。幻弄天時吾豈敢。知君皮裏有陽秋。</text>
<title>次洪成仲韻寄李梅翁謫所</title>,<text>每經江閣記分携。千里雲山望眼西。賀火未容挑笑謔。遷湘應爲費吟題。波揚筆海三過折。珠溢詩囊十襲齎。想見鬢髭今勝昔。達人何地不安棲。</text>
<title>安生鉉挽詞</title>,<text>心逸身休七十春。不知城市有囂塵。圍棋漫興閑逾放。荷鍤高風老更眞。床蟻杯蛇從息我。苑花階竹却悽人。由來嗇用宜豐報。諸子諸孫摠席珍。</text>
<title>送通信從事朴休卿赴日本</title>,<text>渺渺扶桑指顧間。暫將冠劍換衣斑。窮溟地盡天猶闊。絶域舡通路轉艱。筆要驅波呑馬島。纓宜引釣拔鼇山。知君宦海乘桴慣。好趁仙槎八月還。</text>
<title>仍用右韻。贈上使尹參議趾完。</title>,<text>危檣出沒怒濤間。聽此令人鬢欲斑。忠信一生唯自仗。滄瀛萬里定無艱。南棠送蔭欣迎節。北雁傳書懶度山。秋霽蓬萊蠻䘲淨。佇看蛟鰐護舡還。</text>
<title>又次贈副使李修撰彥綱</title>,<text>使星揚彩海雲間。鷁路長風破鯉斑。江戶不知何日到。皇華最說此行艱。侏離聒耳人如獸。澎湃掀天浪似山。爲遣詞臣宸意在。橐中須覓逸書還。</text>
<title>李參判夏鎭挽詞 自謫所返葬。次前冬唱酬韻以挽之。</title>,<text>永違京口手重携。萬事凄涼日沒西。蠅弔覆盆無玦返。鶴辭華表有詩題。文章落魄才偏祟。器業銷沈志漫齎。關塞秋光餘魍魎。故林歸旐也悽悽。</text>
<title>訪眉叟相公。口占一絶。</title>,<text>麻衣竹杖稱閑身。覆面長眉雪色新。議政判樞𪚥脫屣。煙霞依舊老山人。</text>
<title>寄贈權退甫吉州任所</title>,<text>溫溫學士舊名流。垂老還聞武略優。內列遷除唯衛將。邊城鎖鑰是雄州。雲關雪阻歸家夢。石棧氷𪚥上峽輈。遙賀海山飛一盞。鄭君平後得公遊。</text>
<title>遞商山戲吟</title>,<text>文翁儒雅豈妨民。蕭傅元來惜內臣。同甲幾人腰帶竹。少年今日鬢抽銀。諸曹待缺幽閑足。巡將當番唱喝新。以吏爲師眞得計。讀書千卷未資身。</text>
<title>次李正字待而韻。贐李壯元鳳徵順天之行。</title>,<text>湖邑魚鹽困季方。一麾君去更炎鄕。龍頭夙闡明庭策。鷄舌曾含粉署香。緣木小蟲今地底。戴冠彌勒當途傍。陛楯優戲誰長短。殿上休誇立雨郞。</text>
<title>又次一律。寄谷城謫客。</title>,<text>爲官且莫歎炎方。何似流人轉瘴鄕。驚箭鶴身憐隻影。伴燈魚目泣餘香。騷傳楚澤彈冠後。魂繞荊園舞綵傍。悽切棠湖書上語。也將田事勉兒郞。</text>
<title>閑中口占</title>,<text>朝昏面壁絶營爲。禪室眞將懶性宜。北嶺饕風空淅淅。南簷短日尙遲遲。身邊動靜渾輸臥。病裏呻吟半入詩。摠是主恩酬未得。每慙郵卒問歸期。</text>
<title>東郊別席。次舍弟韻。</title>,<text>郊外三杯酒。慇懃送我行。聖恩天共大。離恨日俱生。衣乏身邊厚。糧無橐裏贏。飢寒渾斷念。未耐戀親情。</text>
<title>戊午冬。夢遊溪山。荒岸帶雪。景色憭慄。散步躕踟。移時乃覺。有雪後江山夢裏廻之句。今到大津。雪岸衰草。一如夢境。而津氷未堅。遂步以涉。始知此行。固有前定者。口占。</title>,<text>雪後江山夢裏廻。眞身今日此徘徊。輕氷步涉渾無怯。百丈層瀾犯得來。</text>
<title>幽居</title>,<text>眠食興居屋一間。望中風物飽幽閑。雲消麗祖龍興宅。雪壓弓王虎視山。騷人永夜唯拈筆。逐客何時𪚥賜環。寒盡春生應有日。冥鴻定要伴人還。</text>
<title>除夜口占呈主倅</title>,<text>儺鼓翻驚禦魅身。椒觴欲把倍傷神。心懸魏闕呼嵩列。夢結高堂舞彩晨。口腹慙爲安邑累。陽春認向杜陵新。今宵餞歲偏添戀。恰似他鄕送故人。</text>
<title>除夜口占呈主倅 其二</title>,<text>風塵蕭瑟謫仙身。不待詩成已泣神。比舍歌呼憐守歲。九衢呵喝憶凌晨。孤燈此夜一年盡。白髮明朝幾箇新。檻外梅梢門外柳。異鄕萍梗是何人。</text>
<title>癸亥元日</title>,<text>一謫三旬七日纔。驚聞太歲換名來。顏頹愧見年華盛。身蟄難從斗柄廻。何必屠蘇能醉客。只應殘雪當看梅。淸晨爨婢呈嘉祝。笑道炎煙起死灰。</text>
<title>見文若令書。仍次其韻。</title>,<text>排悶隱書史。寧論對鬼神。甲山三丈雪。緘到尙爲人。</text>
<title>見文若令書。仍次其韻。 其二</title>,<text>自作湘潭客。尤憐絶塞身。鐵關歸雁少。何處寄音塵。</text>
<title>蒙宥志喜。用元日灰字韻。</title>,<text>淑氣迎春五日纔。卽看雷雨動天來。枯荄着潤新陽遍。疏網開風病翮廻。客日重圓關峽月。歸期好趁綺窓梅。危衷未料酬恩地。空撥寒爐一夜灰。</text>
<title>又次除夜韻</title>,<text>天慈偏浹楚囚身。振蟄靑陽化若神。輕典恰須三閱月。霈恩旋下四經晨。華觴笑語容顏改。春峽煙雲氣色新。腐草何緣酬雨露。但將嘉祝學封人。</text>
<title>更次別地主及朴佐郞</title>,<text>暖旭和風護客身。臨岐不必謾傷神。三杯酒駐驪駒晩。五色雲開喜鵲晨。彭澤柴扉歸後近。鹿門煙樹想來新。山齋佗日逢迎地。莫忘樽前倚醉人。</text>
<title>送安泰齊赴鏡城</title>,<text>雲高沔水鯉庭遙。絶塞羈遊鬢欲凋。風什已添新陟岵。宦情猶羨舊聞韶。周三十朔遲瓜熟。殆二千程等梗漂。兄弟巖邊懷鏡浦。可堪明月步淸宵。</text>
<title>悼乳母</title>,<text>寄生歸死摠如期。一氣悠悠聚散之。已壯豈忘須汝乳。強吟聊爲泄吾悲。幾年祝我專城享。三朔憐渠病骨羸。薄板故衣情不稱。此心應有爾魂知。</text>
<title>別語追寄朴休卿成川任所</title>,<text>江湖方信絶囂紛。君出西關我不聞。朝令促行傳者晩。拙詩求贐友生云。民憂細酌成都酒。客夢休酣楚峽雲。今歲固應無此事。明春以後或須勤。</text>
<title>燕 閉目披韻。以手拈字以押。</title>,<text>穿花幾語少陵舟。飛入昭陽是物尤。有頷只宜如爾相。會須投筆覓封侯。</text>
<title>蕩花板詩 幷序</title>,<text>釵燕騰空雜佩鳴。纖腰兩兩鬪輕盈。隨風趙袖飛還住。墮馬孫鬟整復傾。隱見競誇墻外面。低昂互踏板頭聲。幾多醉客停鞭翫。惱殺香街日暮情。</text>
<title>幽居</title>,<text>釀雨春陰晝不開。一窓書枕夢初廻。柴門剝啄無人𪚥。自掃寒廳待客來。</text>
<title>別權秀才䪫覲行</title>,<text>天連碧海嶺磨天。綵服趨庭路幾千。語到親朋應問我。爲言閑詠出門篇。</text>
<title>後彫堂。同諸友賦詩。</title>,<text>園花留待主人來。三月初旬爛熳開。對景那能無好客。吟詩且要把深杯。寧論寵辱浮雲變。須憶江山醉夢廻。談笑一場催翰墨。滿牋春興爲君裁。</text>
<title>翌日又飮金獻吉家。更步二首。</title>,<text>酒邀兼許馬迎來。懷抱憑君得好開。見少離多爭促膝。日斜春暮更催杯。淸歡爲記桑弧設。喜信初傳玉節廻。先起却慙官宂逼。月軒佳賞付人裁。</text>
<title>翌日又飮金獻吉家。更步二首。 其二</title>,<text>名園劇飮喜朋來。又値君家酒席開。前後豈無初度會。昨今連把故人杯。要將勝事誇諸益。誰辦良辰醉一廻。蕭灑少年堪白眼。夕陽歸路恨難裁。</text>
<title>暮春少望宿巡廳。月色如晝。遂次鄭東溟韻。</title>,<text>昂然軒鶴避鷄群。玉佩聲穿五色雲。休道領兵非雅習。早從詩墨作將軍。</text>
<title>金寧越尙重挽詞</title>,<text>昔歲戊戌冬。我姊歸公督。結縭九十儀。鳴鳳協筮吉。先人迓公來。杯酒聚賓族。余時始拜公。總角而帣鞠。荷公賞愛懃。至今鏤心曲。伊後十年纔。公遭喪明哭。哀哀未亡人。孑孑無似續。愍我父母情。嗚咽淚滿掬。回首高陽會。悲歡莽翻覆。逮至癸甲間。同閈得賃屋。慰公索居懷。晤語窮曛旭。公齡七袠老。步艱頭已禿。精明尙不衰。往事皆在目。邦政與家譜。物論兼謠俗。瑣屑咸羅穿。如以串貫肉。談舌兩不倦。傾討暢幽獨。不飮強持杯。勸我醉醽醁。移家遂間闊。此樂詎能屬。有時造公室。每恨辭歸促。聞公厭城市。舁疾向窮谷。余有嘗藥憂。不暇一投足。街頭値公駕。駐馬共顰蹙。謂言是死別。後會難再卜。黯然各分手。脈脈愁萬斛。小子積罪殃。天禍一何酷。攀號痛莫追。孤露抱荼毒。分宅賴公惠。厚誼眞匍匐。遠書數存問。紙長三過讀。屬公返京洛。尙余未闋服。咫尺阻顏範。訊候煩婢僕。欒棘縷喘餘。憂病更相逐。衰慵斷還往。閉戶車脫輻。知公素康寧。朝晡善飯粥。仍期載陽後。一就吐蘊蓄。如何計未遂。忽承凶訃速。竟負話款款。空敎涕簌簌。嗟公考終命。實全箕疇福。仕宦豈不顯。屢分漢庭竹。河南天下一。褒寵增秩祿。高年侈殊典。卿月光熠煜。人間八十二。偕老樂生育。重回委禽歲。白髮對花燭。同歸臘晦期。只差七日復。劉綱幷登仙。豈足美前錄。宅相亦兟兟。璨璨列瓊玉。螟蛉得孫賢。至性純孝篤。乘化庶無憾。如公復有孰。月日旣涓吉。玄宅啓新麓。惻愴兩輀車。行路爲停矚。哀情不可盡。薤詞寫滿幅。</text>
<title>冒雨赴直</title>,<text>無端風雨逐人來。纔到巡廳霽色開。霑灑暫時偏戲我。化翁多事亦堪咍。</text>
<title>悼夫人落胎</title>,<text>形氣存亡寄腹中。眼前何日長兒童。屯艱更甚昌黎老。一鬼新添號子窮。</text>
<title>點撿書冊戲占</title>,<text>我本一生窮措大。衍猶云爾況如余。爵非私與求何得。貧是家傳逐不除。木作尖奴繩約扇。硯磨殘墨案無魚。雖然剩被寒儒羨。尙有盈箱受賜書。</text>
<title>以巡將赴闕。路見吹笙乞食者。感而賦之。</title>,<text>鼓腹人逢市肆傍。伍胥千載想凄涼。吾行呼唱緣謀祿。爾吹笙簫爲乞糧。長喝路中看辟易。逸聲雲外聽悠揚。棲遑物色眞同調。未暇憐渠實自傷。</text>
<title>南漢經歷李仲玉以菱花屛求詩。大醉走筆。</title>,<text>千室鱗鱗八寺高。使君衙閣卽雲巢。囂塵物色羞聞磬。慧劍工夫讓佩刀。琴嘯閑情唯酒令。簿書餘事是戎韜。屛風繞寢菱花艶。要遣詞人弄彩毫。</text>
<title>聖痘歌 幷序</title>,<text>疫氣釀瘡名曰痘。醫言始自衰周後。人生一經不再染。謹避終身時亦有。大抵吉凶一大關。幾人能免罹災咎。閭里兒童幸得痊。親懿爲之賀父母。九重宮闕五雲繞。靈官呵擁虎豹守。世間邪沴不敢干。蓋已三百年來久。一朝大殿有斯疾。分明天意誠非偶。暫敎痾癢犯淳和。應欲玉成我聖后。綿延二旬視事停。內局諸臣日奔走。回天甘露萬金散。一掃千瘡如洗垢。寧勞牲玉走群望。未煩壇墠祈代某。三宮喜氣闢陰寒。藹藹祥光濃似酒。朝臣爭賀翌日瘳。睿情回思醫國手。催頒德音蠲租稅。不待薰風民可阜。殷羅忽見四面開。夜靜金吾閑械杻。黃金圈子映雙鬢。第一醫官身姓柳。汝等豈知蒙神休。紫綬謾嚲靑囊肘。土田臧獲恩寵殊。相公提調兩國舅。淸晨太廟告慶罷。鼓舞黃童與白叟。千官拜稽玉墀下。一聲嵩祝頭三叩。泰運新承天保定。諸福之祥此其首。奏章從茲絶拘忌。摘發何憂搜五部。小臣無路貢微誠。猥述歌謠慙魯莽。曾聞聖痘無乃是。和鵲餘論吾有受。或謂痘字古無徵。其說不經子何取。秦漢以來詞客多。疾病呻吟摠詩藪。瘧鬼曾被昌黎譴。司命亦登楚歌九。騷壇獨無詠痘篇。入詩應遭詩眼醜。余聽斯言莞爾笑。答云唯唯而否否。古者有喜必有志。此事不可拘常臼。戰場殘魂護唐宗。猶且見錄於子厚。神君一語病良已。太史書之也不魗。況今痘有社稷功。固宜策名傳不朽。我欲增編韻府玉。更要廣播騷人口。劉郞昔時不題糕。一代詩豪嗟莫負。沈吟遂作聖痘歌。唯願君王萬年壽。</text>
<title>以忌辰祭獻官。將事獻陵有感。</title>,<text>瞻拜喬山象設尊。蓋天英氣相如存。千年曆數煌煌業。百代公卿葉葉孫。今日明禋將聖意。此來祗謁亦君恩。曾聞陟降憂民切。一夜松杉雨色昏。</text>
<title>又次流字韻。寄吉州伯權退甫。</title>,<text>七寶山橫碧海流。秩須陞擢廩仍優。邑居倘或非窮塞。吾輩何緣領此州。最恨羈孤當暮境。不堪妻子戀行輈。陶詞白詠俱煩聒。且遣玲瓏唱遠遊。</text>
<title>朴判書信圭挽詞</title>,<text>曠然心事嶷然身。際遇明時卽藎臣。淸白吏中眞宰相。是非場裏一完人。官高轉惜才猶屈。壽促偏憎鬼不仁。先執數公公又逝。可堪孤露倍沾巾。</text>
<title>口號別寧越使君李太初丈</title>,<text>音容落落夢中疏。握手離亭淚灑裾。等是餘生風樹後。依然一會水萍如。那堪窮峽催征袂。強要荒詞慰索居。却羨先吾歸吏隱。幽棲眞釣錦江魚。</text>
<title>別洪學士宗之宰江陵 春間夢得二句。因而足成。</title>,<text>滿目雲煙極海隈。丈夫胷次爽然開。人間自有蓬萊島。天上應無鏡浦臺。先送洪厓肩一拍。向來湖月夢初廻。曾聞三郡仙緣結。卑小吳興興亦催。</text>
<title>卽席又次朴休卿韻</title>,<text>一醉山齋夜。秋風灑靜便。無心時有得。疾足莫誇先。紫緩刀邊夢。紅粧鏡裏舡。佳期天亦借。明日會雙仙。</text>
<title>扈駕長陵。馬上口占。</title>,<text>十里平郊萬炬明。鸞輿曉出漢陽城。霜淸玉宇星河色。風肅天門警蹕聲。夾路聳觀黃髮老。揚旗馳驟羽林兵。千秋赫赫中興業。一望喬山倍愴情。</text>
<title>柳雲卿家醉後。次壁上鄭東溟韻。</title>,<text>君平骨朽其言在。逸韻飄然爽氣多。月湧潮頭滄海闊。霧開天半碧山峨。詞場健筆看詩諷。樂府新聲學古歌。今日續貂吾亦幸。強敎科斗落文河。</text>
<title>洪宗之未赴江陵。轉宰安東。詩以送之。</title>,<text>關東行色嶺南移。幾費吾儕送別詩。漫擬劉昆長者語。初非魏萬眷然思。桐鄕四葉光逾顯。棣萼雙旌事亦奇。西火召文湛樂日。一堂頍弁摠恩私。</text>
<title>次柳參判韻 新開小池。先作一篇。要儕友共和。</title>,<text>聞說蓮池闢。何時醉碧筒。不關新草綠。堪滌舊塵紅。波靜機心息。源長學海通。釣竿猶懶把。蕭散一畸翁。</text>
<title>奉贐南逸主人赴關東幕。仍效其體。</title>,<text>嶺東嶺西足勝遊。蓮幕逸興當淸秋。毗盧峯上橫鐵笛。鏡浦臺前泛蘭舟。羨君習習風生腋。笑我棲棲塵沒頭。那將護軍玉圈子。換得前日銀溪郵。</text>
<title>碧湖亭八詠</title>,<text>天畔群山聳。穿雲列碧巉。盤旋眞靡靡。氣像自巖巖。漢水源通峽。秦關勢擁函。摠成庭戶翫。空翠滴衣衫。</text>
<title>碧湖亭八詠 其二</title>,<text>巨浸呑孤島。雙流亦一奇。天敎分作坎。我惜合還離。異趣初無怨。同歸不害岐。人心元勝水。底事有參差。</text>
<title>碧湖亭八詠 其三</title>,<text>宿客開窓早。嵐峯秀色滋。非關巫峽女。錯憶子瞻姬。映日橫丹錦。隨風散素絲。合膚時作雨。甘澤及公私。</text>
<title>碧湖亭八詠 其四</title>,<text>蕭灑龍門賞。偏宜暮色賖。鉢愁驚半達。撻末亂玄花。豈換金剛面。應移玉井葩。晩來堪畫處。眞箇在山家。</text>
<title>碧湖亭八詠 其五</title>,<text>滴瀝幽簷雨。灘聲𪚥覺淸。最宜燈下聽。偏向枕邊鳴。秋喜銀鱗熟。春憐▦浪生。泥龍應奮翼。一夜上雲程。</text>
<title>碧湖亭八詠 其六</title>,<text>塞聲凄更斷。風影整還斜。明月莓苔岸。淸霜蘆荻花。箭驚千里翤。書寄幾人家。已學雲逵漸。時來戲晩炒。</text>
<title>碧湖亭八詠 其七</title>,<text>世間形役者。擾擾自朝曛。官渡舡如馬。郵亭客似雲。雨蓑偏卒卒。夜炬亦紛紛。步驟誠非貴。吾憐趙子文。</text>
<title>碧湖亭八詠 其八</title>,<text>赫赫溫王業。千秋霸氣濃。雄州兼巨鎭。列堞壓層峯。劍閣眞堪據。泥丸亦可封。凄涼嘗膽地。羞見漢家烽。</text>
<title>舟中呼韻</title>,<text>十里長江動眼流。好風吹送上灘舟。山頭淡靄猶含雨。水面微涼始得秋。浮泛摠如杯上蟻。沿洄獨憶夢中鷗。前時仙侶應相戀。又向津邊惜去留。</text>
<title>網得三魚。戲占一絶。</title>,<text>蘇池金鯽我知渠。雙鯉仍傳渡海書。斫鱠烹鮮堪佐酒。秋風不必憶鱸魚。</text>
<title>偃風軒月夜。復次流字韻。</title>,<text>商飆餞暑火星流。涼夜高軒倒玉舟。騷客襟懷聊對月。丈夫心事又逢秋。瀟湘興逐將賓雁。湖海盟慙舊狎鷗。放浪一身無係戀。若爲京輦久停留。</text>
<title>韓執義內挽詞</title>,<text>芳徽女士傳中人。幼少通家慕德純。隱服早聞閨範耀。冷廚頻見客羞珍。柴門琴瑟宜偕老。月朔衣簪愴獨陳。賢胤叩盆纔隔歲。漫翁身世倍酸辛。</text>
<title>擬送燕京使</title>,<text>此行夷險定何如。滿路金繒血灑餘。儻與陳平宜間楚。謾敎楊子恨塡廬。通官給賂應須密。禮部呈文愼勿疏。了此二端能事畢。春風易水候回車。</text>
<title>巡廳直宿戲作 丁卯</title>,<text>疲驂短僕弊鞍籠。呵導雖前馬後空。破革障泥初未綠。故綿團領半渝紅。低顏忍笑諸司吏。拍手騰嘲一市童。閑夜巡廳春睡足。護軍官廩亦慙豐。</text>
<title>廣程客館。次屛風唐詩八絶。</title>,<text>韶華正耐媚春天。萬紫千紅夾路邊。霞液珍羞增惱客。這中誰與倒金舡。</text>
<title>廣程客館。次屛風唐詩八絶。 其二</title>,<text>一程猶隔錦江舡。斜日空欄倚醉眠。忽憶昔年爲客處。皐蘭蒼翠落吟邊。</text>
<title>廣程客館。次屛風唐詩八絶。 其三</title>,<text>倦行投館似歸家。客裏何妨度歲華。九十韶光渾不管。晩山羞對杜鵑花。</text>
<title>廣程客館。次屛風唐詩八絶。 其四</title>,<text>狂飆昨日漢江濱。走石飛沙競妬春。堪羨波心舟一葉。綠蓑閑臥釣魚人。</text>
<title>廣程客館。次屛風唐詩八絶。 其五</title>,<text>追風逸足尙嫌遲。聊向橋頭折柳枝。爭及倦牛馱牧豎。夕陽筠笛盡情吹。</text>
<title>廣程客館。次屛風唐詩八絶。 其六</title>,<text>野桃山杏爛蒸霞。粧點尋常百姓家。却笑長安豪貴者。小盆栽得幾枝花。</text>
<title>廣程客館。次屛風唐詩八絶。 其七</title>,<text>春來塵跡隔騷壇。潦倒銀臺困一官。醒眼雲林方得句。爽然氷雪沃心寒。</text>
<title>廣程客館。次屛風唐詩八絶。 其八</title>,<text>適意松簷納晩涼。方知桎梏是軒裳。幽棲谷口眞堪賞。煙月琴書共一房。</text>
<title>公州客館口占</title>,<text>踞虎盤龍偃復興。譬諸中國卽金陵。微茫平野開張大。綿邈群山氣勢騰。城似石頭橫縹緲。水成天塹繞泓澄。一州佳麗三春色。剩借高軒醉客憑。</text>
<title>慶基殿影幀奉審後有感。仍次李相國全州客舍韻。</title>,<text>欣欣草木亦含榮。佳氣遙連殿閣平。摸日有神工入妙。則天爲大蕩難名。儀容肅穆威靈遠。風雨揮呵造化生。千載龍興豐沛地。五雲多處卽三淸。</text>
<title>次太學士韻 示以行路所作。要我次韻。</title>,<text>一行先後隔由旬。回望文星動彩新。夾路煙花迎大節。滿城風雨餞餘春。騷壇筆料知應富。敝帚吟資亦免貧。桃李不言猶解笑。也臨欄檻吐朱唇。</text>
<title>登利目臺</title>,<text>落日登𪚥利目臺。山圍大野水縈廻。鱗鱗萬室繁華色。恰似蠶頭望眼開。</text>
<title>寒碧堂。次白江韻。</title>,<text>湖南形勝地。從古說全州。野闊山逾麗。川廻境卽幽。使華將命日。騷士賞心秋。無限羈遊客。斜陽獨倚樓。</text>
<title>自寒碧堂醉歸燈下。次太學士送寄韻二首。</title>,<text>羈懷宜望遠。醉興不禁狂。仙李分璜派。完山卽故鄕。欲鳴宗國盛。先詑侍臣光。來去渾榮寵。雖勞未足傷。</text>
<title>自寒碧堂醉歸燈下。次太學士送寄韻二首。 其二</title>,<text>柳暗桃殘送歲華。一春消息惱詩家。孤吟莫恨芳菲盡。幸是騷仙筆有花。</text>
<title>重次太學士韻</title>,<text>𪚥朝程限趁來旬。此夕華軒別宴新。咽耳笙歌宜落日。眩眸珠翠勒留春。狂吟轉覺詩情逸。劇醉寧愁酒戶貧。老將騷壇方飭律。自慙疲卒妄吹唇。</text>
<title>卽席次太學士新韻</title>,<text>詩家筆勢手從心。逼耳新聆正始音。一品官銜兼禮部。數篇宸奬聳騷林。淸芬播馥春生座。暖律吹陽谷變陰。豐沛山川增氣色。壁間瓊玖照來今。</text>
<title>又疊心字韻</title>,<text>聖人貌見聖人心。咫尺如承警咳音。奉引幸叨陪法仗。詠歌端合詑詞林。恩榮浹髓渾忘醉。聲樂留歡爲惜陰。白髮扶鳩湖外老。爭言盛事始看今。</text>
<title>聞有谷城便書。寄李淮陽。</title>,<text>短札慇懃問索居。谷城纍況近何如。愁邊物色三春瘴。靜裏工夫一篋書。玦返佇看衣舞綵。鋏彈寧爲食無魚。今行隔面偏添戀。藹藹停雲恨未紓。</text>
<title>次完山李進吾韻</title>,<text>影殿恭瞻拜。天威凜玉容。義高廻鴨綠。功大捷雲峯。欣奉神輿駕。疑旋鼎水龍。璿源吾與子。此慶幸親逢。</text>
<title>次沈內翰韻</title>,<text>天樂鏗鏘彩輦行。道傍瞻望競爲榮。村眸眩覩旌麾動。里耳驚聞警蹕淸。云是裹糧傾遠邑。也應沿路抵京城。欣欣民物何須說。芳樹啼禽亦好聲。</text>
<title>自德坪至天安。和太學士南雲卿韻二首。</title>,<text>終日祥雲繞目前。天香時復惹衣邊。淸音宛轉和笙鼓。直路脩夷少峽遷。冉冉風光初夏節。欣欣民物太平年。都輸學士吟篇富。一舍奚囊已報塡。</text>
<title>自德坪至天安。和太學士南雲卿韻二首。 其二</title>,<text>程算將旋濯錦橈。忽驚行已到舡橋。神龍臥水迎仙駕。要聽雲門一曲簫。</text>
<title>和贈南雲卿 二首</title>,<text>倦路吟肩任聳山。不知身在侍臣班。難謀遇樹頻休脚。幾恨逢泉未滌顏。曉啓嚴時常早起。夜酬高韻亦無閑。歸期漸近羈愁歇。此去終南百里間。</text>
<title>和贈南雲卿 二首 其二</title>,<text>半千湖外路。仙駕御飆歸。節屆懸燈夕。行臨近日圻。好花迎輦笑。喜鵲逐旗飛。風雨終無阻。天心驗不違。</text>
<title>和酬谷城謫客</title>,<text>芝宇天光自泰然。跡遭流播志無遷。羈魂任宋招湘澤。春夢從婆笑野阡。北塞風霜猶不死。南淮瘴癘想應全。新詩得助今方驗。頗似東翁在鐵年。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。</title>,<text>靑雲隱約漢陽城。白雪間關鳥嶺路。南來三日歲華新。鏡裏蒼顏轉非故。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其二</title>,<text>官廚豐膳日三嘗。椒酒盈樽柏餠香。安得祕方能縮地。轉移西北近吾鄕。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其三</title>,<text>鈴齋終日寡參尋。縱有芳醪誰與斟。群從弟兄諸勝友。也無消息到如今。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其四</title>,<text>晝宵呼請無閑暇。到處怱怱握手乍。花山除夕獨不眠。更有何人共此夜。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其五</title>,<text>廢衙三日得便宜。遙想親朋意不怡。縱有盈箱稱念紙。看來未足慰相思。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其六</title>,<text>紫綏遙辭尺五天。終南一夢尙依然。元朝望闕如趨陛。忘却南來路半千。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其七</title>,<text>鑄字長興明禮洞。南坡西郭路如砥。親朋莫謂吾居僻。摠計程途無十里。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其八</title>,<text>世間榮宦是銅章。吹角乘轎最寵光。數百里皆歸掌握。喜爲甘雨怒爲霜。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其九</title>,<text>甘心束帶向小兒。衆妙之門唯在忍。別星上使一何多。愧殺黃金飾雙鬢。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其十</title>,<text>龍宮當日笑相迎。萍水他鄕十分情。握手丁寧臨別語。願吾璋弄子眸明。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其十一</title>,<text>公廳坐起厭紛囂。罷入衙中反寂寥。唐律數編常在手。強將吟翫送曛朝。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其十二</title>,<text>風塵紫陌困奔趨。每羨銅章垂肘後。世間何地非苦海。五馬行裝不願又。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其十三</title>,<text>家家守歲強歡娛。共爲添年惜此日。洛城親友如相會。應恨樽前人少一。</text>
<title>歲除夜。客懷無聊。數杯澆腸。因詠故鄕今夜思千里霜鬢明朝又一年之句。遂用一字一絶。醉筆走草。以寄洛中諸兄弟。 其十四</title>,<text>萬事都輸一醉眼。是非榮辱兩茫然。勞生形役眞堪笑。汩沒風塵十五年。</text>
<title>口占別洪上舍重亨歸覲</title>,<text>平生慣作送行詩。自謂離情透得知。客裏忽然催敍別。筆頭無以演成辭。鴻來旅館人歸後。春到鈴齋獨坐時。尊府一言應及我。爲言官況已支離。</text>
<title>次別洪上舍韻。贈昌樂李督郵東標。</title>,<text>孤負年前送客詩。客中情況到今知。雲思月步皆愁色。倦喟酣呻摠苦辭。游宦銅符眞得意。別區風物又逢時。猶然未慰羈人恨。方信臟刀的是離。</text>
<title>次僧軸韻</title>,<text>作客饒千苦。逢僧得一奇。禪風衣鉢在。詩律笑談爲。彭澤拋形役。廬山憶舊知。興來聊放筆。何必待鍾期。</text>
<title>悼乳下兒</title>,<text>人間六日曷爲來。天地游魂暫寄胎。應是乃翁饒積惡。故敎無限喫悲摧。</text>
<title>主倅崔汝和次韻以慰。又用其韻以復之。</title>,<text>西河至慟古今來。好子先亡是禍胎。今日白鬚添幾箇。此身雖在已心摧。</text>
<title>次謝金上舍命基 旅次悼夭。客懷悲酸。金以詩文來慰。因次以謝。</title>,<text>波濤筆力駕風霆。金石鏗然擲地聲。皓首尙潛蓬蓽戶。紫氛應射斗牛星。新詩慰我鍾情慟。奇語憐君出口鳴。男子流名何待貴。好從文苑播芳馨。</text>
<title>踏靑日。主倅邀話映湖樓。呼韻口占。</title>,<text>西湖物色仲宣樓。摠入騷人領略遊。花斂芳心鸎未到。一春消息付羈愁。</text>
<title>醉後放筆。次映湖樓懸板。</title>,<text>空濛煙雨滿樓多。較勝淸心靜散加。江嶂勢雄都護府。軒窓影接水仙家。輕飆引爽涼宜醉。落日涵虛眩作花。可惜隨波金字額。未同機石伴歸槎。</text>
<title>又次述懷呈主倅</title>,<text>經春陡覺鬢霜多。遠客登樓恨轉加。久解竹符猶去國。縱依衡宇却離家。高閣醉吟思得月。暖湖晴景欲粧花。風波消息何須說。名界無非浪裏槎。</text>
<title>謝邊生有亨持酒來餞</title>,<text>花山鄕老有邊生。田舍風流長者情。世誼百年存契帖。閑談半日勸深觥。那堪往事成追慕。多謝新詩送遠行。千里相尋留後約。故將詞律記逢迎。</text>
<title>望湖樓。敬次東州先生韻。</title>,<text>吏役繁勞力不任。寸長猶乏況言尋。銅符乍喜民憂解。玉節翻驚聖渥深。樓對晴湖聊騁望。酒邀明月暫寬心。當筵快飮寧辭醉。千里行期隔夜臨。</text>
<title>挽詞 失其名</title>,<text>靑雲潦倒豈前期。晩歲科名亦太遲。身外行藏須痛飮。閑中事業有新詩。蘭芽滿室抽瓊葉。玉樹含榮耀桂枝。七十光陰驚一夢。薤詞題罷涕交頤。</text>
<title>悼朴應敎泰輔 二首</title>,<text>怒電驚霆夜半飛。血鞭重濕侍臣衣。茫茫白日天閽祕。千里羈魂恐未歸。</text>
<title>悼朴應敎泰輔 二首 其二</title>,<text>壯元及第鬼應猜。文筆翩翩亦爾災。零落斷魂招不得。海天殘日白雲哀。</text>
<title>聞中宮退處私第。感吟三首。</title>,<text>素轎顚倒曜金門。雨泣靑衿夾路奔。一介銓郞憂國淚。未須辜負十年恩。</text>
<title>聞中宮退處私第。感吟三首。 其二</title>,<text>長門一賦直千金。司馬文章意興深。史筆特宜誇見幸。好將凄語感君心。</text>
<title>聞中宮退處私第。感吟三首。 其三</title>,<text>嶺海何如五日寒。路逢知己笑相看。臨岐泣別猶男子。千載誰人似志完。</text>
<title>發巡。記途中所見六首。</title>,<text>半歲長征客。炎天又出門。靑山一萬疊。白屋兩三村。刮眼溪流碧。怡心麥秀蕃。敎書隨節鉞。牽我入花園。</text>
<title>發巡。記途中所見六首。 其二</title>,<text>畏日初亭午。炎風陣陣休。草長牛自牧。林茂鳥爭投。驛隷相呼喝。詩篇獨唱酬。依依桑下戀。臨峴却回頭。</text>
<title>發巡。記途中所見六首。 其三</title>,<text>環山一練大江來。沙白波澄景色開。洲上輕鷗如待客。近隨軒蓋久遲廻。</text>
<title>發巡。記途中所見六首。 其四</title>,<text>夫耕婦饁稚兒隨。畢力田間爾職宜。官不索租年又稔。太平民物卽今茲。</text>
<title>發巡。記途中所見六首。 其五</title>,<text>野色黃雲晩。江流白日明。檣烏依岸集。秧馬撲泥行。簿領沈埋久。塵埃跋涉輕。游神曠漠外。詩興十分淸。</text>
<title>發巡。記途中所見六首。 其六</title>,<text>謙沖淸淨伯陽翁。道異西天釋氏空。健訟祗今渾客氣。濟時吾欲暢玄風。</text>
<title>玄風凝香閣。敬次東州先生韻。</title>,<text>詩餘強拾簿書殘。愧遣中書謝免冠。靑木香苗抽葉大。石榴花色得春闌。客游乍喜風光麗。王事寧嫌道路艱。板上淸篇吟過處。不禁牙頰爽生寒。</text>
<title>夜雨</title>,<text>燁燁終宵電挾雷。惠風甘雨驟將來。淸朝活水盈池碧。荷柳精神百倍開。</text>
<title>到洛西省外王考墓有感</title>,<text>節鉞臨山大旆翻。鼎羞樽醑奠荒原。沙寒故里歸雲盡。磵咽秋泉暮景昏。子幼敢傳良史業。魏舒偏念外家恩。追思髫歲承顏日。淚灑江流摠血痕。</text>
<title>登密陽嶺南樓</title>,<text>炎塵撲面困征輈。忽地登臨快遠眸。玉節觀風巡察使。朱欄落日嶺南樓。杯霞近挹山嵐滴。江練橫呑野色流。詩思逢場那得制。新篇不待次東州。</text>
<title>密陽洪使君受疇強索篇章。口占以贈。</title>,<text>高樓迢遞壓淸流。把酒憑欄剩滌愁。曾羨印符先我去。豈知旌節爲公留。江稱洛水情添戀。山號終南意轉悠。要得使君瓊什報。拙篇寧憚木瓜投。</text>
<title>嶺南樓。與主倅洪九言聯句。</title>,<text>江上輕風喚酒醒。一場歡笑兩浮萍。淸和物色皆詩料。詠罷憑欄眼更靑。</text>
<title>嶺南樓。與主倅洪九言聯句。 其2</title>,<text>十觴不醉意何長。一斗百篇也不妨。在處湖山供嘯詠。此時歡晤亦詞章。恢恢酒量逢場闊。亹亹談鋒盡意狂。邂逅無端仍惜別。莫辭今夕快傾觴。</text>
<title>嶺南樓。與主倅洪九言聯句。 其3</title>,<text>湖山從古要詩仙。謫得蓬萊亦勝緣。地勢合來都護府。奎躔映處大家篇。銅符玉節相鱗次。外宦京官摠偶然。何處新詞能脫灑。嶺南樓是好風煙。</text>
<title>次謝密州倅 四首</title>,<text>偶然成醉倏然醒。身似浮雲迹似萍。忽漫相逢仍惜別。幾時京洛共揩靑。</text>
<title>次謝密州倅 四首 其二</title>,<text>異鄕傾蓋款心長。談笑從容醉興妨。羈思宦情渾攬夢。倦呷酣囈豈成章。林生細靄山姿媚。風捲澄江水勢狂。安得祕方能縮地。廣呼賓從共杯觴。</text>
<title>次謝密州倅 四首 其三</title>,<text>仙區作吏卽眞仙。縹緲樓臺亦好緣。杯酒開場留遠客。簿書多暇富新篇。波聲嶽色俱閑事。別樹征雲更杳然。明發與君分手後。夢魂長繞洛江煙。</text>
<title>次謝密州倅 四首 其四</title>,<text>當勞遇酒心全怯。觸暑登途氣轉疲。堪恨向來申水使。害民妨國又傷私。</text>
<title>冒雨到梁山</title>,<text>棧路縈紆十里長。一江波浪雨微茫。奇巖起伏如迎客。遠樹低昂互送檣。地勝果然山水窟。民風恰是稻魚鄕。若敎華構臨流闢。未必聲名讓密陽。</text>
<title>次屛風韻</title>,<text>兀然公館占雲林。時見帆檣出水心。蒼翠一庭風動竹。空明十里月涵金。淸供太守臨軒嘯。爽協騷人擊鉢吟。遇境怡神偏此地。始知魚鳥樂幽深。</text>
<title>路逢東萊倅朴紳。坐話樹陰下。仍次前韻。</title>,<text>翩翩旌蓋候空林。勝友他鄕一片心。滿席淸陰分獨樹。逢場快話直千金。炎程實少終朝暇。孤館應多徹曉吟。欲識鍾期無限意。碧山崷崒海波深。</text>
<title>到機張</title>,<text>兵家最貴智機張。籌算縱橫孰敢當。地有佳名人不見。倚欄無語到斜陽。</text>
<title>蔚山兵營。次韓柳川韻。</title>,<text>堞壘干戈武略饒。一城兵氣接天遙。煙氛指點知蠻近。溪壑奔趨認海朝。風外波濤聲自怒。火餘松檜葉全凋。那將十萬靑龍艦。直向江南縛老蕭。</text>
<title>到慶州</title>,<text>騈羅萬岫絶恢奇。護得千年享國基。蕩海角鬐龍矯攫。蔽天旗幟馬奔馳。眞成一府金湯勢。仍憶三韓統合時。劍倚崆峒男子志。劃然長嘯却題詩。</text>
<title>迎春軒。敬次東州先生韻。</title>,<text>瘴暑梅黃近。涼陰竹翠來。月從城雉見。山逐海鼇廻。羈跡春秋戰。南吟庾信哀。一株庭畔柳。懷古卽章臺。</text>
<title>佛國寺僧文學獻詩。因次以贈。</title>,<text>法堂看了坐前榮。林外啼禽送好聲。仍憶少年爲客處。佛燈書榻夢魂淸。</text>
<title>次洪成仲堂成韻</title>,<text>世事蜂鑽紙。羈蹤貉聚丘。將尋開眼處。寧緩着心求。藥餌甘如蔗。茅茨豁勝樓。客塵從可掃。篦刮佇今秋。</text>
<title>次洪成仲堂成韻 其二</title>,<text>腦脂遮眼界。壯志臥林丘。塞馬憑誰問。官羊向我求。風煙佛谷寺。杯酒嶺南樓。不與騷人共。詩情冷似秋。</text>
<title>再次來字韻奉主倅</title>,<text>萍水南鄕會。俱從泛梗來。簿書長夏少。京輦幾時廻。客意攄難盡。民情得輒哀。依依良夜話。太半說銀臺。</text>
<title>東萊府伯和寄前韻。仍卽再次以謝。</title>,<text>不逐棲鴉借上林。遠馴人獸得歡心。書生壯志宵彈劍。策士長圖歲致金。空界樓臺看蜃變。海天風雨聽龍吟。夷船來往渾多事。修啓時時到夜深。</text>
<title>卽事</title>,<text>千端世慮萬般籌。一笑悠然獨倚樓。情僞訟中眞性見。殺生場裏勝心休。無足可爲惟吏役。有時相憶是朋游。詩牋酒斝渾拋却。坐翫前山宿霧收。</text>
<title>次密州倅韻 二首</title>,<text>一別南樓戀嫪長。久留詩債簿書妨。淸輝射眼編崑玉。美質昂霄擢豫章。交契至今猶似醉。酒徒當日謂非狂。棠陰晝永賓朋少。縱有餘閑亦廢觴。</text>
<title>次密州倅韻 二首 其二</title>,<text>心無繫絆卽眞仙。暫領名區夙有緣。豈向塵埃牽吏役。且煩山水要淸篇。政如馴雉中牟令。詩學騎驢孟浩然。遙羨高樓明月夜。一江漁艇管風煙。</text>
<title>寄題北伯之行</title>,<text>成川江畔樂民樓。彩服淸秋辦勝遊。往迹十年渾感涕。異鄕千里更離愁。音書倘寄天邊翮。關嶺相望地盡頭。想到洪原開妓帖。愴懷叵耐泫靑眸。</text>
<title>送別洪成仲還京</title>,<text>眼眚尋醫婦病廻。逐年形役恨難裁。時淸轉惜塵猶眯。身寄那堪別又催。孤負勞亭攀遠袂。強飛忙筆當離杯。秋蘇定驗金篦刮。洛社揩靑待我來。</text>
<title>見權臺疏笑題</title>,<text>文聲虛竊卽吾災。況是官資世號台。簪笏拋來疏翰墨。佇看人鬼兩無猜。</text>
<title>中秋望日夜。吟病獨坐。心緖無聊。仍憶從弟北評事之行。口占一律。</title>,<text>達城詩送北關行。遠別驚心卽弟兄。萬里秋風雙鬢色。一年明月兩鄕情。高樓獨詠和蛩冷。塞幕羈愁逐雁生。嶺海壯遊男子志。摠緣恩重覺身輕。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。</title>,<text>澄淸閣裏秋光冷。宣化堂前涼夜靜。羈人獨憑危欄坐。回首終南歸路永。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其二</title>,<text>羈愁無計把酒炙。女病妻憂過三夏。涼風天末滯枕席。愧負中秋明月夜。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其三</title>,<text>節制南維管海岳。疏慵濫荷如天渥。衙開廣庭引旗旌。酒醒高樓聞鼓角。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其四</title>,<text>南剛末俗變生獰。簿牒紛紜摠忿爭。雁鶩進來何所事。恰如池雨鬧蛙聲。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其五</title>,<text>旬宣一路號監司。惻念蒼生在察眉。固是得情猶勿喜。況堪鞭撻使人悲。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其六</title>,<text>經年吏役審情僞。汩盡生平平淡志。聞辭輒疑詐與誠。判狀先探意所自。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其七</title>,<text>官齋衙罷兀然處。所嬌平生一幼女。詩伴酒徒俱隔絶。有時含杯誰與語。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其八</title>,<text>憂暘憂雨又憂風。無異食貧田舍翁。刺史亦榮渾謾語。百端煩惱攪吾中。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其九</title>,<text>小堂閑夜坐悠然。淺酌微吟逸興專。更得風淸兼月白。却疑身世入壺天。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其十</title>,<text>年華晼晩芳菲歇。遠客秋風驚白髮。終南嶺南與關北。共翫今宵一天月。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其十一</title>,<text>庭柯白露鳴蟬息。階下寒蟲已喞喞。歲晏心期何所托。綠竹蕭蕭動風色。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其十二</title>,<text>金飆颯爽捲淫潦。雲淨遙空月轉皓。芙蓉已老菊未開。越桂數叢花正好。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其十三</title>,<text>索居官閣獨題詩。倍憶貞村賞月時。好事吾儕能更續。不知今夜會於誰。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其十四</title>,<text>玉斧淸輝漸作團。纖鉤半壁爛銀盤。天涯着眼偏多感。豈憚慇懃達曙看。</text>
<title>是夜。又吟杜子美永夜角聲悲自語中天月色好誰看之句。仍以一字演成一絶。又次其全篇云。 其十五</title>,<text>高軒一雨動微寒。池草庭楸漸向殘。藥裹關心孤月賞。書籤滿架對燈看。逢秋始覺思鄕切。淹病方知取醉難。耿耿終宵眠不得。夢魂無暇到長安。</text>
<title>宣化堂。次板上韻三首。</title>,<text>地盡蓬萊海。疆開鳥嶺山。土風君子得。名錄宋朝觀。等或春秋換。治猶左右難。遊巡多勝賞。日出也能看。</text>
<title>宣化堂。次板上韻三首。 其二</title>,<text>政類分周陝。才宜重蜀山。斗筲叨忝竊。旌節媿瞻觀。聚訟偏多詐。裁繁亦一難。罷衙張燭坐。猶把簿書看。</text>
<title>宣化堂。次板上韻三首。 其三</title>,<text>照情明似水。鎭俗重如山。此事猶全未。其餘豈足觀。景饒題板少。盤侈擧杯難。渾緣牽吏役。羞遣達人看。</text>
<title>左水使禹瑞圭送弓矢。詩以謝之。</title>,<text>戶左蓬桑墜地初。強收豪氣學詩書。金繒每笑婁謀拙。餌表長嗟賈策疏。弓掛天山眞快意。箭穿楊葉豈關譽。雕弧勁鏃勞相贈。海閫雄風剩起余。</text>
<title>韓掌令瑩挽詞 二首</title>,<text>丰儀偉度逝無廻。醉裏恒言歿後哀。寧耐十年催遠算。未容三日斷深杯。官遲頂玉纔稱正。人避乘驄暫歷臺。忍捨老兄隨弟去。異鄕凶問再悲摧。</text>
<title>韓掌令瑩挽詞 二首 其二</title>,<text>異鄕凶問再悲摧。冥漠重泉不肯開。貌自盛完年却促。人皆傾倒鬼還猜。呼兄不啻天倫愛。逢我唯聞酒令催。千里相思仍隔世。此生何忍對樽罍。</text>
<title>尹正言 世喜 挽詞 二首</title>,<text>同堂妹壻弟兄情。吐出心肝意氣傾。慷慨偏多憂世語。慇懃最見向人誠。聊因劇戲時論黨。共把文詞幾對評。前月一書猶在篋。轉頭陳迹涕交橫。</text>
<title>尹正言 世喜 挽詞 二首 其二</title>,<text>靑雲得路恨遲延。何事沈痾更十年。床褥臥供臺憲職。奏章彈及吏兵銓。曾聞直氣能傷壽。豈料塵寰遽斷緣。此世此人那復見。含悲我欲問蒼天。</text>
<title>觀風樓口占</title>,<text>高樓華額揭觀風。七十名區領略中。傑搆記從金地李。微誠欲望玉宸楓。元規逸興眞非淺。王粲雄詞奈未工。拄笏淸宵迎爽氣。一輪明月輾遙空。</text>
<title>梁山節士歌</title>,<text>寧爲李氏鬼。不作犬羊臣。十字涅臂白松潭。其名受繪字汝彬。往在萬曆二十年。島夷猖狂出海濱。雕題涅齒劍如雪。封豕長蛇爭食人。擬犯中國先嘗我。凶鋒直渡浿江津。黃童白叟盡爲俘。欲地吾土臣吾民。公年是時才十九。蕭寺窮經夜達晨。梁山正直賊程初。未聞兵聲兵已臻。驅之越海去杳然。極目溟渤東無垠。蠻獠亦識士爲重。不殺蓋欲降其身。男兒有膝不可跪。罵賊如狗雙眼瞋。從容引頸待白刃。幽室拘囚經九旬。楊通判裾刺血書。又復從公腕上新。義智獰忿秀吉怒。大鼎烹油燃積薪。呼公褫衣迫令入。公卽勇赴顏無顰。座中一酋驚起立。急手牽留語諄諄。吾知此人烈丈夫。殺之不義且不仁。群賊聞來摠回心。免敎腥穢汚冠巾。聲名從此動日域。異類猶知敬而親。一朝兵罷和議成。全節歸來不緇磷。高風歆聳遠邇聽。姓字喧騰婦孺唇。名公學士禮以交。布衣裒然宜席珍。傷心忍說癸丑間。賊臣蠱君天理淪。西宮錮閉王子燒。先朝耆舊雪涕頻。凶徒迹托章甫群。惡言行將投紫宸。發文通結傅會者。傳示京鄕聚頑嚚。黌堂誰起董養歎。士論無計扶彝倫。公見其文卽扯裂。痛哭仍將大義陳。天下寧有無母國。悖說端宜絶根因。朋親慴慄爲公懼。公獨色夷意自伸。剛腸旣堅凌霜志。恩命仍加改玉辰。孤忠更輸六條疏。格論嘉謨讜又醇。噫天正氣毓夫君。郊野淸平見麒麟。垂緌端笏廊廟上。操節自可範朝紳。峨笏秉簡殿陛前。勁直豈讓埋車輪。那知二塗一不諧。白玉未免委泥塵。稀年減一壽猶歉。督郵終老官何屯。門閭棹楔侍郞贈。聯煥榮光照千春。傳家種子在樂善。嗣有三圭孫有旻。嗟嗟末俗懶揚美。懿行流傳易沈湮。詞人墨客爲敍述。欲如畫工工寫眞。銘其碣者權參判。詩以歌之李知申。長句雖拙用意勤。九原思公膽輪囷。</text>
<title>沙月谷金參奉宅小軒醉題</title>,<text>旌節斜穿小巷來。十年離緖浩難裁。欣瞻草屋開三逕。悽咽荒原奠一杯。好酒暈敎顏貌變。晩風吹送角聲廻。怱怱短話情何極。忽漫逢迎敍別催。</text>
<title>次尙州長川趙生聽澗亭韻</title>,<text>商山水石舊聞聲。歲暮風霜一倍淸。閭里爭看巡使節。壺觴聊見故人情。十年詩料酬前債。半日仙緣在此行。花死卉枯君莫歎。不妨巖溜繞階鳴。</text>
<title>聞慶縣。次板上韻。</title>,<text>阻隘眞堪鎭禦功。井陘函谷豈專雄。噫吁想見天梯峻。呼吸遙知帝座通。太古木排峯頂石。長時嵐鬪澗邊風。旌麾直到龍湫望。湖嶺分開指顧中。</text>
<title>踰鳥嶺口占</title>,<text>鳥道崎嶇峻且傾。廿年來往九回程。騎登步下艱難地。今日平轎緩緩行。</text>
<title>柳學士以能挽詞</title>,<text>胡堂學士玉堂仙。翰苑曾親步武聯。蓮幕光陰空白髮。豐原詩禮卽靑氈。世間知己人誰在。地下修文事渺然。千里歸旌千古別。一篇哀輓淚如泉。</text>
<title>弘濟院。送權參判赴燕。</title>,<text>壯遊男子志。絶域丈夫行。歸時弘濟院。吾輩復來迎。</text>
<title>病暑止酒</title>,<text>太廩長腰違面久。靑州從事絶交新。天人美祿今俱納。煙月康衢自在身。</text>
<title>譴詩魔</title>,<text>搯擢肝脾好作詞。誇人耳目欲何爲。筆端虛耗偏憎汝。譴逐今朝去莫辭。</text>
<title>詩魔答</title>,<text>花作精神錦作腸。最憐風月與杯觴。卽今歡伯辭君去。小鬼那堪獨在傍。</text>
<title>自嘲 客有謂吾疏起鬧。由信筆直寫。未嘗留意鄭重之致云。故一笑書之。</title>,<text>詩酒平生漫浪身。有時章奏謗何頻。語欲從心寧免鬧。筆將加點恐勞神。竊四海聲仍傲世。遭三黜辱豈由人。歡伯吟魔渾謝遣。墨池從此任苔塵。</text>
<title>次杜工部七月六日韻。奉寄淩陰提擧求氷。</title>,<text>矮簷三伏氣如蒸。裸體靑林病未能。似醉渾非傾泛蟻。臨餐一任集飛蠅。常憂酷暑焦肌甚。叵耐衰年渴肺仍。來古人風聞有句。也應分我玉壺氷。</text>
<title>寄海西伯李正源</title>,<text>白下門前露冕車。海雲秦樹意茫如。旌麾此去分雄閫。呵喝何人訪索居。詩就吟魔逢譴後。盞傾歡伯絶交餘。那堪獨坐思君日。笑翫春間唁我書。</text>
<title>散人病暑憊甚。遂有譴吟魔絶歡伯之詠。然於正源之去。不忍無詩。又不忍無酒。袖牋佩壺。早往離亭。則行旆已發矣。不禁悵然。又次前韻。</title>,<text>羸驂無路趁征車。遮莫歸鞭訪戴如。沙峴行塵翹首望。坡村落日閉門居。連空巨浸孤城外。釀雨炎風積潦餘。江樹含情經歲別。故人休惜一封書。</text>
<title>次李汝明首夏林居韻</title>,<text>松梢遮得半簷陽。日永山窓午睡長。擧網江鮮銀縷細。上槽家釀碧霞香。煙湖勝槩詩偏富。塵界浮榮夢亦忘。蒔藥灌花閑事畢。好風時捲讀書床。</text>
<title>又次李汝明韻以自嘲</title>,<text>苔生盞斝硯生塵。歡伯詩魔譴在新。當戶靑山爲勝友。滿庭幽草是情親。風雲晩作油然雨。蚊蜹時侵自在身。聞道江湖饒景色。可能容我接芳隣。</text>
<title>患痁</title>,<text>火海氷山竝。秋風病更增。騷人久憔悴。瘧鬼亦欺凌。</text>
<title>寄成川倅李禎</title>,<text>翠巘丹樓聳若飛。玉京眞府似還非。鷄刀化裏絃歌咽。鴉髻叢邊訟牒稀。飄袖欲仙峯霧映。醉魂如夢峽雲依。箇中至樂人尤羨。一曲南陔舞綵衣。</text>
<title>浪吟二首</title>,<text>病斷杯觴謗廢詩。午窓遲日坐如癡。看花翫柳渾無興。𪚥𪚥春風且莫吹。</text>
<title>浪吟二首 其二</title>,<text>避世中樞府。疏慵稱散班。公然二品祿。送了廿旬閑。機括身無預。飛騰念已删。題詩不敢詠。嘿坐對前山。</text>
<title>李判書元禎挽詞</title>,<text>不忍看兼不敢言。暗中唯有淚河翻。爰書信口忠逾奮。鞭血沾衣語莫呑。圜土卽今埋直氣。籲天何處卞深冤。哀章獨寫無人見。焚向冥茫九地魂。</text>
<title>李判書遷葬挽詞</title>,<text>玉燼崑炎禍最奇。冤呼道路十年茲。日昭盆底先回景。綸切人間亦洩悲。應有精靈扶社稷。每從朝著想容儀。中宵撫枕當時淚。滴墨今題引紼詞。</text>
<title>戲題</title>,<text>綠色障泥驂僕健。遞來方伯好鞍籠。風塵十朔中樞府。依舊行裝馬後空。</text>
<title>春雁</title>,<text>乘春北去意如何。爲是庚炎耐不過。堪笑人心難似汝。世間贏得熱官多。</text>
<title>卽事</title>,<text>十里春郊細雨濛。小軒淸坐萬緣空。村花一帶輕煙羃。白鳥橫飛柳岸風。</text>
<title>郊居</title>,<text>睡罷幽軒日向西。起看新翠溢春畦。閑禽扇翮悠揚去。逸馬騰塵快活嘶。女學諺書求硯墨。婦捐釵珥易鋤犁。郊居淸事眞堪樂。何必花蹊醉似泥。</text>
<title>寄權大諫子馨</title>,<text>少年豪氣蕩如翔。最喜親朋闢酒場。乘雨赴筵沾濕好。翦燈留轄笑談狂。沈痾晩怯杯觴困。淸晤宵慳寢睡妨。微潤淺泥猶縮頸。艷花孤負一春光。</text>
<title>漫吟</title>,<text>妬花微雨晩廉纖。帶霧遙岑露碧尖。遣興詩篇閑自得。餞時杯酌病猶嫌。心憐避熱三春雁。身似藏酥六日蟾。晝掩郊扉無客到。喜看山鳥近前簷。</text>
<title>以閑居之故。儕官借朝衫婚者。求金帶頗數。因戲吟。</title>,<text>朝衫人借染緇塵。金帶頻圍拜婦身。不及主翁閑自在。短衣襟解散腰紳。</text>
<title>送宋先達遊楓岳</title>,<text>纔登仙籍又仙區。脚底瀛雲萬里途。逢着永郞須借問。揷花遊客見來無。</text>
<title>家弟副率參震邸相見禮而來。盛言岐嶷之儀。喜而賦之。</title>,<text>方頤日角聖人姿。德器宏深壽祿宜。睿智聰明天賦得。太平眞象在容儀。</text>
<title>安原君初度宴醉題</title>,<text>滿庭新葉綠毿毿。山聳瓊簪水繞藍。河上仙翁初度宴。酒中眞趣十分酣。九旬又得餘年一。四月纔盈七日三。祕訣倘傳胎化術。傍軒吾欲結茅庵。</text>
<title>端午日行祭西山先塋。仍見廿年前所葬四歲女兒塚。愴然口占。</title>,<text>纍纍殤葬接山根。不記何墳是爾魂。痛殺泉間多子女。夕陽歸路淚交痕。</text>
<title>歷弔韓正及水使兩兄喪</title>,<text>不見高陽舊酒徒。疏林落照鳥悲呼。痛哭鴒原無限淚。一燈相對兩家孤。</text>
<title>漫吟</title>,<text>未老休官路不艱。一封能博二年閑。游齋永日淸無事。臥對靑笄冠岳山。</text>
<title>洪高城挽詞</title>,<text>名家庭樹卽琳璆。才命相仇到白頭。湯劑十年衣不解。史編千古舌如流。鳳毛纔化搏風鳥。鳧舃還催喘夜牛。一別幾時俄慶弔。轉驚人世等浮漚。</text>
<title>赴槐院褒貶戲題</title>,<text>積雨臥經旬。緣公偶出門。獶嘷見帽帶。婢訝覓袍巾。喝道兒爭覩。傳餐婦有言。閑蹤縻散廩。殊愧爲家貧。</text>
<title>赴槐院褒貶戲題 其二</title>,<text>凌晨鞍馬破庭苔。十丈泥街路未開。准朔同樞忘世久。挾書提擧赴衙催。支離聽講偏牽睡。歇後題詩半雜詼。聊仗此行酬厚祿。借來騶卒莫相咍。</text>
<title>觀史</title>,<text>起從三五逮明休。世運推移水共流。得失只爭先後着。安危渾藉短長謀。宣明德禮人宜化。振肅兵刑政自修。堯舜君民儒者業。太虛空裏點雲浮。</text>
<title>送嶺南伯</title>,<text>傾嚮多年恨隔乖。近憑商也得襟懷。潭潭器度終身恕。燁燁篇章絶代佳。忘怨記恩聞北地。有褒無貶信洪厓。雄藩理劇知餘事。布政優優化自諧。</text>
<title>送嶺南伯 其二</title>,<text>堆床簿牒我曾勞。贏得秋霜落鬢毛。大抵資身無寸土。自然挑訟及錐刀。那將尹請宣龔化。會變周纖返魯皐。兩世棠陰承惠訓。疲氓拭目待旌旄。</text>
<title>送海西伯朴休卿</title>,<text>墨綬官今玉節行。桐鄕倍覺使華榮。佳人重整金釵待。童子爭驅竹馬迎。小縣割鷄曾試化。高軒舞鶴佇揚名。臨岐只爲庭闈戀。回首秦雲獨愴情。</text>
<title>送海西伯朴休卿 其二</title>,<text>憶曾文苑着鞭時。伏節橫金摠不期。得失已驚春夢幻。奔忙只辦早年衰。郊居落落饒閑寂。海臬迢迢足別離。積雨霾雲無限恨。幾番催我送行詩。</text>
<title>送海西伯朴休卿 其三</title>,<text>一朞離緖自悁悁。卽事傷神最別筵。身上金貂雖共煥。鬢邊霜雪兩堪憐。飛觴快韻非前日。劇笑狂詼讓少年。驪曲三篇吟可已。筆端悽語漸綿延。</text>
<title>題李玉汝畫軸</title>,<text>艷花嬌鳥恰傳神。繪彩雖渝意態眞。一片春光宜靜翫。不知揮筆是何人。</text>
<title>送關東伯安柱國</title>,<text>萬二千峯碧海濱。翩然玉節好尋眞。謫仙將理淸秋屐。天遣安期作主人。</text>
<title>送關東伯安柱國 其二</title>,<text>春風蓮塔昔年榮。二百人中喜識荊。玉井荷花行可摘。也應仙籍又聯名。</text>
<title>送赴燕使姜大司，成世龜</title>,<text>萬里分睽意目長。晩蛩晴蚻又新涼。芹宮有問公宜淑。楡塞無驚使却忙。秦漢山河秋一色。夷齊祠廟月千霜。西郊祖道違𢬵袂。病裏愁呻替遠將。</text>
<title>送書狀官李伯起</title>,<text>一窓書史感懷紛。此日離歌不可聞。送子秦關臨魯海。爲余華表弔燕墳。秋聲塞接微茫樹。暮色山連朔漠雲。惆悵近來饒別恨。預愁霜月雁呼群。</text>
<title>送北評事趙湜持正</title>,<text>風議賢勞兩不難。幕中評事亦彈官。威聲七月邊霜肅。羈思三更塞角寒。雲碧侍臺思禁省。眼靑淮府滯征鞍。南郊病散今誰訪。冠岳晴嵐獨坐看。</text>
<title>閏月望夜</title>,<text>積潦今宵乍喜晴。閑庭嘯詠暢幽情。天橫玉斗三更近。雨洗氷輪十倍明。秋爽好添詩氣色。夜涼偏助睡工程。商飆快掃洪爐熱。餉得騷人一味淸。</text>
<title>權兵使儔挽詞</title>,<text>出關旗鼓不成廻。病報輕輕訃報催。省疾家郞纔及殮。隱終宸命爲興欸。私憐暮景殊方滯。公惜寒風大樹摧。西塞歸旌東峽涕。薤歌凄斷路人哀。</text>
<title>卽事</title>,<text>海色穿簾動。園林白露凄。寒天千里雁。落月五更鷄。側耳聞晨鼓。高聲叱睡溪。朝來將穫稻。先剗一庭藜。</text>
<title>李判書鏶挽詞</title>,<text>師門新喪大將軍。驃騎營空劍氣昏。欲寫哀詞殫感淚。先人同甲幾人存。</text>
<title>送關西伯沈德輿</title>,<text>玉節迢迢浿水濱。夜來關臬福星新。平安自協榮萱祝。陽德曾廻死草春。艱厄身嘗宜恤瘼。孝慈家洽易推仁。祗應戀戀終南夢。還向銀臺繞紫宸。</text>
<title>李留守沆挽詞</title>,<text>潭潭宰相器。斷斷君子心。明庭見孔鸞。羽儀令人欽。靑雲展飛步。白雪少知音。昇沈一委命。曾不累沖襟。久屈屬纔伸。二豎遽沈沈。八齡添井桑。三仕止腰金。短局失長算。霜枝摧桂林。雅望與英姿。已矣何處尋。西南泣生祠。遺愛一何深。惻楚朋知勝。驚呼淚不禁。依然隔年面。倏爾成古今。空樑落月曉。歸旐靑山岑。凄涼薤露曲。寂莫峨洋琴。鬱鬱明幽別。秋風獨悲吟。</text>
<title>憶金喜哉</title>,<text>彭澤歸來已絶遊。散蹤稀到夢羲樓。南郊病客偏相憶。籬菊園楓獨賞秋。</text>
<title>金進士萬剛挽詞</title>,<text>騈儷千篇鬧一時。有才無命古今疑。泉臺定與唐衢見。莫問當年善哭悲。</text>
<title>夢侍筵席 昨聞蔡說書彭胤夜對宣醞。是夜得此夢。</title>,<text>一念思君未敢除。夢魂頻繞五雲居。經帷醉飽承天寵。何羨春坊蔡說書。</text>
<title>安進士鍊石重修其五代祖東皐公永慕樓。要余次權晦谷題扁韻。</title>,<text>年前暫管映湖樓。簿領羞尋好水丘。亭榭未同歐氏醉。賓朋多負李膺丹。東皐翠記三槐協。永慕名聞五葉留。堂構重修眞孝繼。幾時登眺會稽秋。</text>
<title>次博泉寄彩峯韻。却寄彩峯。</title>,<text>受氣偏臞受病偏。客塵風眩兩茫然。神融守黑玄機靜。道貴垂簾內視專。自是寸心明似鏡。何關尺霧障於天。閑工習忘仍成覺。始信芳醪濁亦賢。</text>
<title>次別時韻。輓兪靑松夏謙。</title>,<text>風掣丹旌雪滿山。旅魂迢遞嶺雲間。早知短夢旋催曉。肯向遐陬暫博閑。鳧影且看飛自得。馬聲誰卜去無還。凄涼萬事歸來變。落月空樑愴舊顏。</text>
<title>輓詞</title>,<text>山河奇秀毓鴻儒。標格超然德有符。花發雲開眞氣像。風旋雷厲大工夫。行藏自信吾心得。天地思將隻手扶。志士千秋齎恨淚。九原難作只嗚呼。</text>
<title>聞上恩接宗班記感</title>,<text>天家尊屬渥恩恢。追憶煕朝慶運開。五世知申仙李葉。百年榮典瑞蔥臺。璿潢近荷鴻私洽。瓊液仍將雁射催。盛事引吾先代感。繹吟宸翰夜徘徊。</text>
<title>次鄭東溟韻。寄謝灣尹。</title>,<text>我思君兮君愛州。鴨綠江水拍天流。碧雲茫茫路悠悠。銀臺淸夜昔聯衾。彩筆華燈短長吟。西方迢遞久阻音。美人不見愁人心。我別君兮洛城隅。風塵岐路多崎嶇。陽關落日摻離裾。華緘帶來酒債錦。鬻之令我食有魚。昨夜霜寒透紙被。相思白頭吾與爾。</text>
<title>又用橋字韻謝寄</title>,<text>離愁長鎖㶚陵橋。千里關河一夢遙。幽砌咽蛩霜萼冷。曉窓驚雁燭花消。東溟健筆詩聲逸。西塞珍緘酒價饒。好事吾儕能竝躅。騷壇習氣免岑寥。</text>
<title>聞上受灸時出視天下地圖。使藥房製進四韻一絶。竝次其韻。</title>,<text>不待吳宮繡作圖。九州移向壁間輸。炎風朔雪渾歸統。禹跡秦城宛入摸。山勢繚垣靑未了。地眞呈鑑畫如無。恩叨指視才慙鄧。承命題詩拜曰都。</text>
<title>聞上受灸時出視天下地圖。使藥房製進四韻一絶。竝次其韻。 其2</title>,<text>畫綃移赤縣。宸扆撫黃圖。咫尺遼河水。分明入塞途。</text>
<title>公無渡漢。次李白公無渡河韻。</title>,<text>五臺山脈出崑崙。漢水西流入海門。津利涉誰怨嗟。玉節按嶠南。學士卽名家。方舟列祖帳。檣楫簇如麻。行子無舡蟻聚平沙。日暮途遠心如癡。滿舫爭登欲奚爲。舟中黑氣誰知之。公無渡漢苦渡之。水入舡魚沸鼎。傍人叫噪江之湄。到中流沈沒若摧山。屍乎屍乎亂漂於波間。歌舞夕陽丞相還。</text>
<title>廣陵開元寺口占</title>,<text>羸驂終日冒征塵。快閣登臨爽氣新。地部風流初駐馬。使君杯酒強留人。佳賓未至靑眸拭。遊客重來自足親。醉夢一場萍水會。也知今夕卽良辰。</text>
<title>夢侍先君子賦詩。覺後演成。</title>,<text>警欬親承几杖前。命詩呼韻意何緣。身超宦海塵無染。夢入淸都契得仙。三箇弱枝明奉訓。千莖白髮記添聯。覺來寒月當窓耿。推枕長吁涕自漣。</text>
<title>正月十七日夜吟</title>,<text>酒少談偏穩。詩成興更新。寒燈中夜會。明月上元春。老去書爲伴。形忘鏡似賓。逢場將鬪劇。強韻豈嫌貧。</text>
<title>足閑亭次韻</title>,<text>舊遊回首想分明。臨水名基造化成。別界風光閑者占。漢濱亭榭莫之京。晝看潮浪來還去。夜翫氷輪缺又盈。待足幾年今始足。任敎安石負蒼生。</text>
<title>金交河喜臣遷葬挽詞二首</title>,<text>詞人久作岱宗遊。故宅荒涼月滿樓。病裏和篇身後見。霜風又屬菊花秋。</text>
<title>金交河喜臣遷葬挽詞二首 其二</title>,<text>吟魂何處辦眞遊。應向淸都記玉樓。薤曲依依申舊韻。窆移新穴卽今秋。</text>
<title>摠府直廬。次李梅山韻。</title>,<text>倚醉談韜略。春風劍氣高。平生詞翰客。垂老學弓刀。</text>
<title>直夜。與李正源，韓泰叟醉後呼韻。</title>,<text>靑綾夢罷十年燈。郊野閑居俗慮澄。今夜直廬良友會。暫時棋局醉歡憑。詩情遇興回前習。飮量因衰落幾層。諧笑一場渾漫話。方知有味是無能。</text>
<title>次再從兄戲韻</title>,<text>百怪年來不入腸。有時幽興獨傾觴。園畦漫課栽葵藿。峽邑追思飫雉獐。閑羨老兄成野逸。醉題強韻發吾狂。詩書在案身無事。懶向傍人問燠涼。</text>
<title>沈判書梓挽詞</title>,<text>崇班極一更何加。銓長耆英壽祿遐。謙退平生知雅尙。位遲調鼎不須嗟。</text>
<title>沈判書梓挽詞 其二</title>,<text>崎嶇世路獨安榮。駭浪危機到底平。客醉更長風燭晦。樂天乘化亦何驚。</text>
<title>沈判書梓挽詞 其三</title>,<text>三男折桂兩銀臺。萬石君家積慶來。一事獨爲身後慼。大郞千里戴星哀。</text>
<title>沈判書梓挽詞 其四</title>,<text>先人密契共心輸。泉路逢迎似世無。牢落百年安放痛。霜髭泣對兩家孤。</text>
<title>摠府除夜口占</title>,<text>五夜星河沒遠天。曉觴椒柏又新年。蕭條鬢髮仍添白。散漫詩書獨守玄。都摠府中縻浪跡。金華門畔隱游仙。狂詞跌蕩無人和。閑對庭松詠一篇。</text>
<title>甲戌元日。以雲劍參賀班口占。</title>,<text>十載飄零近密臣。御爐煙氣惹衣新。尙方借劍腰間帶。慙愧千秋折檻人。</text>
<title>人日直摠府口占</title>,<text>和風暖旭物華新。七葉丹蓂剩得春。沛澤行陽天作雨。宮門揭勝日爲人。澆書酒冷心偏爽。倚醉詩成興自眞。生長太平今向老。三呼萬歲祝楓宸。</text>
<title>次啓商關東錄中韻</title>,<text>爲鬪詞鋒強押籛。少年豪習未應蠲。江山得助詩增價。聲律無拘韻勒扁。巧蕊爭舒連苑樹。疾風吹送下灘船。南坡病客才情老。自笑忘魚但守筌。</text>
<title>送平壤判官柳君休</title>,<text>名都巨麗冠西鄕。浮碧樓高浿水長。人羨繁華輸管領。自誇塵垢鑄循良。陽關柳色重逢翠。海邑荊花竝秀香。五斗折腰君莫笑。割鷄猶可答龍光。</text>
<title>送醴泉姜使君碩臣 以司僕判官移拜</title>,<text>燈前靑眼別懷紆。云向襄城佩竹符。霧壑雪埋將變豹。雲巒風送遠翔鳧。政除害馬猷爲慣。人憶騎驢漫浪俱。春暖醴泉甘洌液。也能分滴渴儂無。</text>
<title>夢北伯權子馨</title>,<text>畸蹤寂寞臥漳濱。關北遊人入夢頻。盃酒分明酬勸數。風流鄭重笑談眞。庭前白雪三更月。手裏紅梅一座春。覺後離懷增悵惘。洛城靑眼幾時新。</text>
<title>暮春</title>,<text>春風吹柳枝。淡蕩百花時。醉臥南郊月。閑情只自知。</text>
<title>暮春 其二</title>,<text>殘蕊點芳枝。洛陽三月時。騷人無限興。惟有麴生知。</text>
<title>暮春 其三</title>,<text>近村花柳遠村煙。三月韶華淡蕩天。淸淨一身無俗事。小窓終日坐悠然。</text>
<title>餞春</title>,<text>遮莫花刑斷送春。晩窓吟惱老騷人。風飄玉蕊庭前落。拾取殘香惜涴塵。</text>
<title>翌日次餞春韻。送東萊府伯韓命相。</title>,<text>昨朝微潤餞殘春。今雨如何却送人。惜別東君詩有韻。又從炎海贐行塵。</text>
<title>送大同督郵權達夫</title>,<text>幾度分携摠淚襟。此行勞念只炎霖。西京通判應相問。爲說幽居罕醉吟。行裝却似出風塵。一笑郵亭別語新。臨分何必強呼酒。此日陽關多故人。</text>
<title>簡眞城謫客 權退甫</title>,<text>靜軒癡坐日如年。矯首南雲意渺然。惆悵山頭張鵠地。野田幽草自芊緜。</text>
<title>姜順興碩老挽詞</title>,<text>七袠頤閑福履蕃。歿寧逾見順吾存。科名付與兒郞得。職業聊從郡邑尊。貂玉身安樽有酒。彩衣班列子兼孫。鯫生題挽偏沾袂。戚誼曾將世好敦。</text>
<title>送李鳴瑞歸遁湖。醉後口占。</title>,<text>當年三隱覓吾詩。今日行裝亦一時。斜陽獨把浮文酒。滿酌離愁只自知。</text>
<title>啓商歸嘉林別業。口占作別。</title>,<text>嘉林別業卽名區。白馬江頭占上腴。紅稻將登蓮有子。此行非獨趁蓴鱸。</text>
<title>韓都正挽詞</title>,<text>衮衮天眞質行嘉。風猷可見舊名家。淳和浹骨皮毛去。榮進無心鬢髮華。偃仰久閑門外雀。光陰遽失壑中蛇。邇來宗黨耆英盡。一闋哀詞九起嗟。</text>
<title>洪佐郞重鼎挽詞</title>,<text>聲華藹蔚自髫童。半世交親氣槩中。名飮眼空嵇阮晉。傑詞才軼玉駒洪。霜蹄脫駕期追電。琪樹方榮遽折風。離索西河吟澤弟。九原哀恨一般恫。</text>
<title>送江陵使君</title>,<text>誰蕩鮮濤拍鬱洲。還須德政鎭邊憂。叩頭定得風威返。吹却蠻舡倒海流。</text>
<title>醉題</title>,<text>避世詩書府。游名翰墨林。壺觴仍自適。天地見吾心。</text>
<title>崔承旨錫鼎大夫人挽詞</title>,<text>三從一德淑閨儀。丞相門承積慶基。杞國崩城新變俗。延津會劍忽如期。哀榮忍說鄕君貴。欒棘重憐己巳羸。寸草庭邊萱葉顇。飛來弔鶴亦含悲。</text>
<title>漫吟</title>,<text>三年讀易閱千回。反顧詞場漫自咍。慙遣戚欣煩性界。悔將風景幻詩材。羈窓月白休拈筆。官閣春還但賞梅。貊國江山眞勝槩。未容挑我一篇裁。</text>
<title>次李秀才泰均韻</title>,<text>𪚥嵐游霧作輕陰。畏日當空乍霽霖。息鬧渾無公簿▒。遣閑惟賴酒杯深。煙霞洞裏誇壺隱。名利場中笑陸沈。雨後四山皆爽氣。何須拄笏翫西岑。</text>
<title>次李秀才泰均韻 其二</title>,<text>良友何人訪索居。君來輒屬務閑初。風軒快韻詩情逸。月榻淸談客意舒。頓忘孤羈窮峽遠。寧愁獨坐訟庭虛。洪厓李白逢迎地。唯有囂塵日漸疏。</text>
<title>二松堂</title>,<text>訟庭無事日遲遲。松蔭前階晩翠滋。嵐捲遠山花氣曖。近簷幽鳥伴吟詩。</text>
<title>聞韶閣</title>,<text>高樓眺望旅情宜。遠岫微茫欲雨時。十里平原煙草晩。一江春水碧逶迤。</text>
<title>昭陽亭</title>,<text>飄然丹碧壓層波。長嘯憑欄感慨多。一帶煙沙開野眼。數村花樹引山歌。灘心吼石排瀾立。鏡面游帆帶影過。太守自同禽鳥樂。夕陽歸路醉顏酡。</text>
<title>紫霞膏</title>,<text>昭陽江上小亭孤。水變春醪瀉玉壺。仙霞丹液長生藥。分寄高陽舊酒徒。</text>
<title>聞韶閣月夜。贈從弟淮陽倅啓商。</title>,<text>野闊樓高望眼新。一江煙月最▒眞。水萍蹤跡連枝會。花樹歡娛特地春。管領仙區兄弟竝。優閑暮境寵靈均。明朝聯袂金剛去。長嘯毗盧看海塵。</text>
<title>次南漢天機上人韻</title>,<text>蓬島天慳俗客窺。風塵辜負十年期。仙區勝槩今歸我。淨界眞朋更要誰。白社靑蓮空外契。石泉槐火夢中詩。春山蠟屐違携手。擬趁霜楓似錦時。</text>
<title>次機師韻。送還南漢。</title>,<text>旅恨欺人欲白頭。怡神暫得韻禪留。玄談落影池邊月。吟興昭陽水上樓。三笑罷回山掃翠。一筇飛去草添愁。那堪斜日分携後。獨看溪雲樹外流。</text>
<title>夢許行</title>,<text>峽裏羈棲少宦情。訟風吟旱意難平。胷中久有歸田計。枕上居然夢許行。</text>
<title>別李秀才泰均</title>,<text>昭陽水接漢江津。客恨俱傷去住身。先府晩年門下士。壽春窮峽幕中賓。翩翩筆翰才情逸。兀兀詩書志業純。知爾立楊聊不遠。佇看風翮展秋旻。</text>
<title>記夢</title>,<text>臣言款款聖心虛。禮貌家人父子如。曉角一聲驚遠夢。半窓殘月淚沾裾。</text>
<title>中秋望日夜獨坐聞韶閣。次唐人高樓獨上思依依之韻。</title>,<text>月華江氣自因依。天漢昭回繞紫微。村火亂螢砧政急。塞聲驚雁葉初飛。東山絲竹褊心惜。北海杯觴好客稀。詩思滿襟猶放逸。一秋愁陣不成圍。</text>
<title>昭陽亭。敬次東州公韻。</title>,<text>別界風煙近十洲。船洄野望摠宜秋。山圍貊國攙天聳。水自金剛學海流。帶日寒鴉憐影遠。過欄輕鷁等萍浮。琴樽多暇江巒靜。吟興悠然不管愁。</text>
<title>因事入京。上東門口占。</title>,<text>暫別仙眞逐世人。終南秀色眼中新。碧蘿霞月穿來袖。又拂京華十丈塵。</text>
<title>別從兄嶺南按節之行</title>,<text>三歲再持湖嶺節。板輿榮奉世無雙。今行努力酬恩寵。然後携吾釣碧江。</text>
<title>次李文若台足閑亭韻</title>,<text>十載萍流客。明時返故丘。詩書娛靜癖。江漢寫幽憂。水月涵窓轉。山雲傍檻流。名亭題扁記。何事錯相求。</text>
<title>偶吟</title>,<text>秋盡東關野望開。鳳儀山上獨徘徊。霜淸絶壑千尋木。雲淨中天百尺臺。凍水結將龍角蟄。疾風吹送鶻拳廻。羈懷寥落憑誰語。一嘯乾坤自把杯。</text>
<title>漫興</title>,<text>眼昏書漸苦。身倦仕逾憂。拋卷仍投紱。心應逸且休。</text>
<title>冬至次子美韻</title>,<text>長夜漫漫短景催。勁飆驅雪過江來。黃堂印紱身猶絆。紫陌風塵念已灰。妻老不關添繡線。我慵無意護盆梅。窮愁一語今方驗。豆粥纔傾又酒杯。</text>
<title>立春次子美韻</title>,<text>寒歸旅館迎春日。吏退公庭命酌時。歲色侵鬚皆白雪。新陽動眼已浮絲。心閑不管添年感。身健聊忘去國悲。牢落江山登眺地。九分孤笑一分詩。</text>
<title>戲吟</title>,<text>朝晡魚肉口盈津。滿酌丹霞味更珍。長夜看書能爇燭。苦寒燃堗免憂薪。妻閑不問今年歉。僮飽渾忘昔日貧。兀兀半生經世業。晩來康濟自家身。</text>
<title>除夕</title>,<text>老妻嬌女共爐傍。斂膝悠然坐夜長。縱擺羈愁難得笑。強挑閑興不成狂。杯觴燭下供三引。儺鼓庭前鬧一場。印紱終年何事業。勝遊仙躅在金剛。</text>
<title>春日</title>,<text>春色重看古貊都。快軒高臥對晴湖。杯觴敢病眞仙骨。簿領空埋大丈夫。嬌女譯翻三國志。季方官帶比隣符。閑情只愛山頭柏。偃蹇煙霞政似吾。</text>
<title>漫吟</title>,<text>他鄕風物故鄕如。千樹鸎花四月初。憂國憂民都付酒。邯鄲一夢醉昏餘。</text>
<title>醉吟</title>,<text>盈疇麥浪萬人歡。太守高軒帶笑看。溝壑餘生皆鼓腹。簿書閑興亦加餐。紫霞香露瓊芝液。君子文章隱逸丸。民物阜康身又健。聖恩隨處保平安。</text>
<title>次舍弟汝喬聞韶閣絶句 阻雨不得往昭陽亭</title>,<text>連床暢話六通宵。帶酒衰容頓覺韶。江閣固宜留後約。却嫌關雨且崇朝。</text>
<title>次舍弟泛波亭韻二首 時舍弟在洪川任所。縣有泛波亭。</title>,<text>覓句時呼酒。懷人獨倚欄。最憐三五夜。雲淨月如盤。</text>
<title>次舍弟泛波亭韻二首 時舍弟在洪川任所。縣有泛波亭。 其二</title>,<text>月印涵天水。波搖倒影欄。江湖雲雨地。定起睡龍盤。</text>
<title>又次舍弟觀漲韻</title>,<text>排峽奔潨蹙石騰。幾堤穿潰幾橋崩。雄心忽憶龍驤將。萬艦乘風入秣陵。</text>
<title>謝江陵倅惠魴魚及白文魚二首</title>,<text>食魚何必要河魴。川鯽溪鰌摠可嘗。承貺忽思頳尾諷。老陶歸計十分忙。</text>
<title>謝江陵倅惠魴魚及白文魚二首 其二</title>,<text>峽守今朝不殺猪。盤中喜得八梢魚。全身白質文爲號。笑汝虛名政類余。</text>
<title>寄湖南伯朴休卿</title>,<text>玉節搖搖動使華。太行天末白雲遐。趨庭有夢空添戀。對酒無朋定起嗟。峽老遙驚湖海別。郵筒偏覺道途賖。吟窓肺渴當炎劇。須遣淸風帶雪茶。</text>
<title>賀李尙書觀徵致仕</title>,<text>鶴髮飄然出漢都。聞公引老我驚吁。閑抛相卜塵氛遠。獨享淸名進退俱。遐擧看今傾一代。質言誇昔記三吾。寵行宸翰光恩餞。疏傳楊侯有是無。</text>
<title>次前韻。贐朴萬鼎士重赴淮陽。</title>,<text>別界逢迎記昨年。送君今管玉壺天。山靈定怪吾行却。爲說仙緣亦解懸。</text>
<title>洪應敎塾挽詞</title>,<text>欲題哀挽再三吁。忍想萱堂徹夜呼。仕到彊年還謝世。喪臨窆月始看孤。雲寒郭外騷人宅。波咽城東學士湖。牛渚風流零落盡。寢門餘淚又傾珠。</text>
<title>送洪州牧申琓</title>,<text>早朝長喝破慵眠。靑眼逢迎幾隔年。去住隨緣俱一笑。筋骸較老各相憐。秋聲摵摵風飄葉。官路遙遙海拍天。爲是吾先遺愛地。欲將銅竹替君旋。</text>
<title>次先送東淮韻 自壽春發行時</title>,<text>東隅佳賞失前秋。非晩桑楡此日收。連峽影來聞喜鴈。滿江雲涌起潛蚪。行因爲眼眵還眯。浴待蠲痾病却謀。海老泉翁詩在篋。全家道氣又眞遊。</text>
<title>到文巖書院。次書院宿夜韻二首。</title>,<text>峽窄江流轉。郊平草色齊。欹厓行可怕。深洞路逾迷。馨德人文化。淸風客意凄。尋山如入道。擧足卽爲梯。</text>
<title>到文巖書院。次書院宿夜韻二首。 其二</title>,<text>一筇孤往計。笳角素心違。我已離塵垢。民猶問是非。閑情山鳥近。生事峽人微。入眼饒淸賞。驚吾杜德機。</text>
<title>到霱雲。用前日贈啓商韻。留別李聖儒。</title>,<text>煙霞十里歲華新。谷口躬耕訪子眞。良幸拭眸今夕話。多慙有脚昔人春。思家憶弟羈懷等。佩印揮鋤物役均。何用別尋蓬島去。霱雲元自少風塵。</text>
<title>狼川客館。次院夜口占。</title>,<text>幽軒霽月淨塵氛。怪鳥春聲徹夜聞。兩樹梨桃花數片。一盤魚肉菜三分。鷄纔唱曉吏吹角。天欲起風山吐雲。欹枕背燈揩病目。睡餘疲萎類沈醺。</text>
<title>朝行次枕流臺</title>,<text>十里穿山野始開。客懷軒豁似登臺。林噓淡霧粧新翠。日射沈雲散宿堆。馬踏危橋吟暫輟。轎過好石首頻回。閑花獨艶無人賞。自展紅葩照碧苔。</text>
<title>又次朝霽</title>,<text>亂峯深洞數村煙。隨處名區別有天。舒卷終朝看宿霧。潺湲盡日聽流川。千山躑躅春容麗。三月韶華野色鮮。安得此間專一壑。好將耕釣送餘年。</text>
<title>過長溪。次豆險川。</title>,<text>盤回十里溪。溪上盤石好。天公不愛寶。付之村野老。</text>
<title>又次海龍山</title>,<text>行行度溪山。隨意換新顏。最憐石縫罅。巖花映水斑。</text>
<title>又次碧石嶺</title>,<text>爲報遊山客。莫誇紅葉時。千林雖似錦。何處覓華滋。</text>
<title>路逢兩僧。次稼山。</title>,<text>白衲兩山僧。雲遊自底處。積翠半天外。金剛在何許。</text>
<title>宋生饋梨。次劉世長供山果。</title>,<text>峽裏羈棲困薄官。滿盤腥腐不堪餐。交梨一顆眞仙品。嚼罷淸風兩腋寒。</text>
<title>又次梓村</title>,<text>岫容纔送翠。眉喜已浮黃。古峽看明月。晴川憶漢陽。亂溪颼耳冷。飄蕊掠衣香。贏得詩情逸。居然錦繡腸。</text>
<title>嶺路次水出嶺</title>,<text>窮峽生涯絶可哀。柴門盡日斷人來。三春菜色肩薪去。百結蓬頭汲井廻。接地茅簷纔見戶。留田秫藳集成堆。明時野逸皆登造。無復潛龍候震雷。</text>
<title>又次牛淵 二首</title>,<text>朝陰未解駁。晩霧欲成雨。銀溪舊督郵。更向山陽去。</text>
<title>又次牛淵 二首 其二</title>,<text>山鳥迎人語。溪花照眼明。金篦初奏效。快若雨新晴。</text>
<title>次牛頭韻</title>,<text>𪚥𪚥蓬萊岫。隨風落海東。金沙開特地。玉劍聳層空。仙謫緣猶重。身閑路自通。春風吹我去。先入萬花叢。</text>
<title>銀溪吏輩來迎饋生梨。次松蕈韻。</title>,<text>洞府眞仙窟。風光溢眼供。郵人珍果薦。馹路瑞雲重。嚼齒氷肌軟。嚥喉雪液濃。莫嫌煩館吏。要賞玉芙蓉。</text>
<title>瑞雲驛。次猪山韻。</title>,<text>平原纔下馬蹄輕。衣上空濛水氣生。隱隱林巒斜日景。依依吏卒舊時情。仙區在望羈愁失。物役疲神晝睡成。分付僕夫休戒轄。遊山從古貴徐行。</text>
<title>金城道中。次石龍堆韻記感。</title>,<text>飮于公館釣于淵。往事凄涼十二年。諸父康彊皆早世。餘生孤露只呼天。竹林杯酒還傾淚。花樹城門忍駐鞭。擧目山川依舊在。悲吟徹夜不成眠。</text>
<title>又次三釜落韻</title>,<text>江山如夢曉煙霏。陳迹傷心淚滴衣。鳧影尙留鴻印在。鷁游曾忘馬曹微。羈蹤再到情偏感。淮府相從事轉依。指點金城孤岫外。逝川嗚咽去無歸。</text>
<title>路傍有石峯對峙。狀甚奇詭。因命名曰雙石臺。次孤石亭韻。</title>,<text>兩岫峙作門。環山盡雲根。盤礴壓高峯。勢如熊虎蹲。𪚥峨斲寒玉。凜洌靈氣存。陪衛列左右。等級分卑尊。簇簇蛟龍角。攢首集蜿蜒。下蹙碧溪奔。上噴雲霧昏。緬思拱抱內。無乃桃花源。安得生羽翰。飄然陟絶顚。長嘯酌玉杯。滿挹流霞丹。一篇驚人句。足慰長庚魂。新名揭雙石。休與俗子論。</text>
<title>金城人柳弼元來見。乃季父作宰時座首也。話舊有感。次鐵原遇雨韻。</title>,<text>峴山遺石淚痕殘。吳隱淸風徹骨寒。感舊阿咸頭已白。懷恩故吏血猶丹。輿儓尙記鞭笞少。昕戶追思邑里安。聞說楊民同此戀。百年前後未曾看。</text>
<title>次泰封舊都韻</title>,<text>俯視蓬壺等小丘。丈夫方可滌塵愁。官疑乙亥褰帷日。齒似屠維理屐秋。家世仙風今在我。弟兄淸躅更同疇。霞潭雲壁皆追刻。贏得芳名萬古流。。</text>
<title>昌道驛次</title>,<text>靑山一見卽眉開。目極雲邊獨鳥廻。已厭郵程三日久。偏驚過客十年來。輸情翰墨龍蛇動。回首風塵䁾矇哀。此去淮陽纔兩舍。馬行雖疾更鞭催。</text>
<title>麥坂次山店</title>,<text>絶壑崎嶇萬仞斜。龍蛇窟宅虎狼家。一條怒水能開峽。三月陰崖始放花。皎日渾疑盆底照。征衫半拂樹頭霞。重關二嶺扶桑近。佳句長吟李月沙。</text>
<title>又次下嶺</title>,<text>花艶嬌粧柳放金。登高何處不宜臨。三山洞府無塵隔。十載風波有陸沈。已覺眞遊春更好。自知詩興老逾深。奇觀最是蓮松浦。靑錦湍邊石作林。</text>
<title>新安遇淮陽吏迎候。次新院遇淮陽吏。</title>,<text>壽春行已遠。蓮松路轉惡。不辭策馬勞。要共連枝樂。金剛況在眼。宿債漸相迫。平生獨往願。不啻雁投荻。太守邀從兄。候吏待尊客。酒釅崖蜜白。菜茹酸鹹適。斜陽促駕出。平野煙光薄。</text>
<title>望淮府柏林。次望毗盧西支。</title>,<text>簇立童童蓋。遙看似列峯。淡煙空翠映。落日晩霞重。雨溜霜皮古。香傳蜜餠濃。沈吟後彫節。爲汝駐遊筇。</text>
<title>翠屛臺。次龍護山。</title>,<text>大麓中開一小原。兩厓蒼翠護靈源。漫山嫩萼關心麗。吼石狂流怒氣奔。秦客武陵何足羨。李家盤谷此應存。將遊仙府牽春酒。雲壁題詩學裕孫。</text>
<title>又次龍護山十二詠</title>,<text>一水挾兩崖。落自蓬山脈。臨溪石盤陀。合着幽人宅。</text>
<title>又次龍護山十二詠 其二</title>,<text>潑剌游魚尾。飄翩飛鳥翅。相親不相猜。物我俱得意。</text>
<title>又次龍護山十二詠 其三</title>,<text>翠屛繞兩鬢。紅葩照雙眥。何須奏絃歌。對此宜莞爾。</text>
<title>又次龍護山十二詠 其四</title>,<text>仙源流入海。千里一練明。此日靈槎去。何時上玉京。</text>
<title>又次龍護山十二詠 其五</title>,<text>𪚥截臨流石。微茫出岫雲。忘機兩相對。塵事不堪聞。</text>
<title>又次龍護山十二詠 其六</title>,<text>江山知得助。佳句欲凌雲。同遊有年少。揮灑足張軍。</text>
<title>又次龍護山十二詠 其七</title>,<text>靈區𪚥遐陬。有似畸人委。所以學仙侶。先要遠俗氣。</text>
<title>又次龍護山十二詠 其八</title>,<text>水鳥隨魚沒。流川遇石分。仙區知不遠。靈氣自氤氳。</text>
<title>又次龍護山十二詠 其九</title>,<text>神物潛鱗地。嵌空石作門。千秋龍去後。虎踞勢猶尊。</text>
<title>又次龍護山十二詠 其十</title>,<text>蒼然怾怛山。指點仙家近。抽簪賦歸來。不待瓜期滿。</text>
<title>又次龍護山十二詠 其十一</title>,<text>矯首三山路。塵埃十載間。蓬萊舊仙侶。應𪚥鬢毛斑。</text>
<title>又次龍護山十二詠 其十二</title>,<text>肩輿出柏林。倚杖登雲壁。春酒兩三杯。忘歸到日夕。</text>
<title>自淮陽將向叢石。朝雨尼行。仍次九日山中阻雨韻三百。</title>,<text>羈愁強借酒杯寬。送雨春陰惻惻寒。可耐客行三日滯。最憐花事十分闌。柏林幽翠簷前落。蓮岫浮靑霧外看。方笑𪚥眠驚曉角。饔人還促進朝餐。</text>
<title>自淮陽將向叢石。朝雨尼行。仍次九日山中阻雨韻三百。 其二</title>,<text>炎令將邀火帝廻。妬花微潤夜間催。入山行色僧猶倦。避雨方便鳥自來。逸興敢思叢石棹。孤筇尙阻翠屛臺。詩愁紆鬱官齋靜。弟勸兄酬但酒杯。</text>
<title>自淮陽將向叢石。朝雨尼行。仍次九日山中阻雨韻三百。 其三</title>,<text>嵐光雨氣鎖前林。倂入騷人永日吟。簿領豈容縻野性。淸幽最覺助禪心。四仙消息金幱近。三島煙霞玉洞深。紫府眞官花樹會。勝遊無古亦無今。</text>
<title>自淮陽發行到和川。步次淮翁寫懷韻。示從弟。</title>,<text>蓬山淸賞古來稠。海老淮翁勝迹留。寶唾追酬同韻格。雲筇繼擲各風流。那堪獨擅三秋興。應悔先輸二日游。小子如今幸聯袂。一行湛樂滌羈愁。</text>
<title>自淮陽發行到和川。步次淮翁寫懷韻。示從弟。 其二</title>,<text>前秋一別不曾傷。引領名山興自長。豈料隣符歸老子。共將仙賞趁春陽。句吟池草醒非夢。醉對荊花喜欲狂。歡極提携如意舞。幾番風雨夜連床。</text>
<title>次新安韻</title>,<text>樹灑疏疏雨。溪生淡淡煙。鳴騶踰險急。幽鳥占閑偏。風掃輕陰散。峯含落照懸。危途登絶頂。呼吸想通天。</text>
<title>路逢咸興推考官朴士重之行。仍次路逢嚴上人韻。</title>,<text>飛馹穿紅一少年。飄然來自五雲天。班荊坐語還催別。關路那堪望眼懸。</text>
<title>楸池嶺次</title>,<text>一路仙凡嶺上分。高峯障日晝如曛。軟風夜送隨車雨。輕駕朝乘入洞雲。滴翠遙岑天外見。滿空淸籟耳邊聞。雁門名爲吾曹設。逸翮聯翩不叫群。</text>
<title>龍貢寺</title>,<text>危峯岌嶪石杈牙。屈曲千重嶺路賖。壑雪尙含前歲色。巖枝纔放暮春花。風箏戛玉沙門近。霞錦飛舟海日斜。一道淸溪山外轉。好從壺裏覓禪家。</text>
<title>贈法澄上人</title>,<text>淸溪噴薄石巃嵸。風送禪房午飯鐘。錫杖爾留龍貢寺。雲筇吾向鶴巢松。三千淨界澄爲法。萬二仙山玉作峯。堪喜湯休參結社。幾時鈴閣得從容。</text>
<title>漢人王俊業。乃李提督如松外孫也。孝宗大王拔出於兵戈中。與之東來。近寓歙谷縣。聞吾輩來。委到龍貢以候之。話舊感愴。次大藏洞韻。</title>,<text>海寇昔猖狂。天兵事征討。元戎拔劍起。浿水收功早。東方再奠枕。宇縣農桑好。恩覃楚丘城。義慙劉師縞。英風李提督。聞自髮未燥。宅相爾雖在。往事難細考。傷心甲申春。說罷共悲惱。常思孝廟恩。不辭塗肝腦。丁寧一夜夢。淚灑遼河道。</text>
<title>叢石賦石。次賦海二十韻。</title>,<text>昔讀菱溪記。仍聞辨石鍾。跪橋書可授。呼丈拜何恭。媧鍊天藏罅。秦鞭血趁蹤。爭如千仞柱。簇了一山峯。造化雕鎪巧。屛墻倚疊重。芝庭森寶樹。玉井擢芙蓉。堪賞淸秋月。尤誇積雪冬。雄盤嫌地窄。屹立壓波洶。蜃窟依前趾。禽棲在半胷。琢磨勞鬼斧。稜角聳危鋒。霧濕蒼苔老。風掀碧浪舂。莖知承漢露。銅憶界蠻封。僧去餘飛錫。仙歸有擲筇。蹲疑睨獸虎。負似祝螟蜂。落落霞生項。涓涓隙瀉淙。騈羅蛟攢齶。雙峙鹿抽茸。馬記瞿塘下。羊驚華岳逄。勝遊思海老。華藻冠詞宗。和韻才偏拙。探奇脚亦慵。靑蒿慙短茁。猶自企長松。</text>
<title>叢石賦石。次賦海二十韻。 其2</title>,<text>紫芝仙草產春州。叢石干雲玉笋抽。更有酒泉留舊館。始知吾土卽瀛洲。</text>
<title>金幱窟次</title>,<text>昔我東遊太和窟。靈氣白晝侵人骨。鍾乳淋淋天鼠飛。石路巉巉壓水穴。金幱却臨海萬丈。淸絶更在太和上。牙頰能呑海若波。衣襟宛帶山僧像。隱隱龍挐虎攫蹤。依依拱袖垂紳容。石室丹穴舊聞名。詭狀奇觀此爲宗。叢石亭前促舟人。一帆思踔扶桑津。小舠輕櫓搖曳入。窟中波影淸而淪。饞腸不顧酒與膾。逸念已超塵煙外。蒿師色喜前致辭。爲賀今行免狼狽。連春惡風驚浪湧。此日寧期波不動。遠浦鯨魚更呈戲。噴雪鼓鬣如賈勇。我聞斯言醉興狂。劃然長嘯氣軒昂。一杯瓊漿壽齊天。笑看滄溟變成桑。玉京遨遊衆仙列。世界三千幾圓缺。金幱小阜何足說。蓬岫鼇山亦丘垤。</text>
<title>詠鯨浪步三釜淵。次金淸陰韻。</title>,<text>此日眞可惜。海泛兼山陟。金幱恐阻風。候雲勞遠目。驚波數十丈。倏起斜浦曲。舟人皆讋伏。不啻聞霹靂。背騰出沒山。鱗搖閃爍玉。浮游或豎尾。風簸遠帆黑。蒼茫噴餘浪。滿空飛霂霡。余雖色不動。旣過心乃釋。三鯨迭來戲。榜人自刺促。始知海神意。催我赴仙約。</text>
<title>門巖次</title>,<text>海日沈西夕霧濃。紅濤倒浸碧芙蓉。奇巖對峙成門戶。知是仙關第一重。</text>
<title>朝珍驛。次三釜上流村居幽絶韻。</title>,<text>僻遠朝珍驛。微茫暝靄村。海山兼洞府。風壤別乾坤。花樹春將晩。雲巒雪尙存。秦人倘知此。應悔入桃源。</text>
<title>甕遷次</title>,<text>海天雲氣互陰晴。遠目微茫萬里瀛。鳥道掛空纔一線。始知仙路亦危程。</text>
<title>甕遷傍。有一洞頗幽絶。仍命名曰甕淵。次桃子灘韻。</title>,<text>過遷旋入洞。輿卒色頗難。倚杖尋苔徑。持杯漱玉瀾。溜溪穿磴激。盤石坐人安。嘯詠徘徊地。仙風繞齒寒。</text>
<title>鳴沙次</title>,<text>沙本無聲踏卽鳴。石爲頑物瘦還淸。風光應接皆新賞。更有棠花照眼明。</text>
<title>養珍驛次</title>,<text>卯醺初醒處。乍覺海風寒。怾怛襟前湧。滄溟眼底寬。搜奇頻有詠。覓句漸無難。泰華盤胷地。渾忘俗慮干。</text>
<title>動石次</title>,<text>詩仙昨夜降諸天。最與名山結好緣。飛蓋飄翩臨石磴。雲襟爽潤吸瓊泉。春來花木深深洞。客過村閭處處煙。體靜性頑猶自動。固宜吾輩御泠然。</text>
<title>九龍洞次</title>,<text>層巒却立闢芙蓉。肺腑幽深掩且重。淵過審三非止水。氣乘乾九盡潛龍。緣崖拄杖風蘇倦。臨瀑吟詩玉應舂。神物樂爲仙境主。莫言雲雨未曾逢。</text>
<title>蓬萊大字次</title>,<text>絶巘穿雲線路開。詩仙遺蹟欲荒萊。一生常住金剛界。應是天人謫降來。</text>
<title>鉢淵次</title>,<text>懸爲石瀑窈爲淵。僧俗昇沈各一天。休怪野狐能演法。到今還有水禽禪。</text>
<title>觀水戲</title>,<text>塵間一物不嬰身。沈汩驚湍似躍鱗。現滅過空聊學佛。泡漚示幻戲供人。風吹鷗鷺漂流急。水浸葫蘆出沒頻。蹈道無私今始驗。寓言千載却成眞。</text>
<title>高城次挐舟南江韻</title>,<text>地高危檻迥。郊闊暮煙平。七石爭排海。群峯自作城。滌襟淸籟爽。醒眼小池明。夜夢成飛鷺。超然涉大瀛。</text>
<title>海山亭</title>,<text>詩仙笙鶴去飄然。快閣重新此百年。五絶江山湖海石。四時花月雪風煙。桑溟瑞色看初旭。蓬島淸遊占別天。盡日沿洄三日浦。述郞猶有未銷緣。</text>
<title>海山亭望海。次南江夕泛韻二首。</title>,<text>杳茫開積水。煙靄晝冥冥。八九呑雲夢。蛟龍視蝘蜓。催鞭秦石走。貫月漢槎經。爲看陽烏浴。晨登百尺亭。</text>
<title>海山亭望海。次南江夕泛韻二首。 其二</title>,<text>南溟專委蓄。北極發源流。勢似川歸壑。聲疑不落秋。無潮何足訝。鼓枻儘堪遊。指點扶桑路。風煙近十洲。</text>
<title>海山亭次 本篇有懷人悵然之語。而適聞通川倅爲繡衣所罷。故篇內及之。</title>,<text>鶴瘦聊淹翮。猿投豈擇林。猶存湖海氣。相待石山岑。未畢觀魚樂。俄驚吼虎臨。賦歸應自得。唯我喟憑心。</text>
<title>又次前韻。悼高城前倅洪元伯。</title>,<text>地勝專蓬海。兒榮動桂林。當君飛皁蓋。要我訪靑岑。陳迹孤雲在。名亭此日臨。詩成不忍錄。恐碎季方心。</text>
<title>高城四詠次</title>,<text>叉魚小艇急。煙雨空濛濕。漁人樂風波。故自迂回涉。</text>
<title>高城四詠次 其二</title>,<text>北斗七星高。光涵海天碧。何年隕爲石。點點精芒白。</text>
<title>高城四詠次 其三</title>,<text>煙濤晝杳宜。孤聳一尖靑。浦口留爲鎭。要遮海氣腥。</text>
<title>高城四詠次 其四</title>,<text>神鞭走回石。臨海立亭亭。何不作帆去。直凌鼇岫靑。</text>
<title>泛舟三日浦。繡衣洪天敍遽至。仍次南江舡中李克甫出迓韻。</title>,<text>驄馬來何疾。仙舟趁未移。遠看還脈脈。將艤故遲遲。體做陽尊過。形忘爛醉欹。風流前後曠。吏卒漫多疑。</text>
<title>口占贈天敍</title>,<text>百年奇事屬吾儕。三日湖邊萬景佳。換骨自知眞太白。拍肩今遇舊洪厓。分司御史宜登宴。尋約靈區共暢懷。歸向五雲仙侶道。謫來方朔任狂諧。</text>
<title>口占贈天敍 其二</title>,<text>奇峯六六擁湖天。繡服光輝皁蓋聯。司馬未臨詞客座。戴逵仍上子猷船。風前鐵笛聞三弄。醉後瓊章賦幾篇。不識永郞當日會。也能招下玉京仙。</text>
<title>再詠</title>,<text>風流肯讓述郞儕。今日吾曹亦自佳。短棹幾回尋絶境。小湖隨處隱層崖。獅巖龜石供淸賞。鯨海鼇山寄壯懷。水擊三千渾實際。大言何必寓齊諧。</text>
<title>再詠 其二</title>,<text>奕世衣冠尺五天。銀臺前後弟兄聯。暫辭眞帝燒香案。同上曇禪泛石船。戲假霜威誰促簡。爲賡淸韻強題篇。丹書千載留名地。添得詞仙與酒仙。</text>
<title>四仙亭次。本篇乃古詩而此用律體。</title>,<text>煙湖開別界。雲檻俯晴流。廻棹仍尋洞。停舡或陟丘。淮仙管楓岳。羽駕自春州。衣繡何來客。披襟此共遊。醉懽才款款。離恨更悠悠。後會天應借。聊期鏡浦秋。</text>
<title>埋香碑次</title>,<text>玉洞分埋歲幾還。眞香未化只荒山。堪嗟石爛千秋後。誰見僧爐寶篆斑。</text>
<title>丹書次</title>,<text>依俙纔認述郞名。三字分明南石行。丹刻墨書胡亂甚。世間多少戇書生。</text>
<title>夢泉寺次</title>,<text>名區仙佛許兼容。窓外煙湖檻外峯。却悔少年棲寺日。未曾來此聽晨鐘。</text>
<title>出浦次</title>,<text>騷仙淸興覺偏多。穩泛明湖十里波。聞說永郞從此去。應知一路接天河。</text>
<title>日出次</title>,<text>極東何處是咸池。雲外蒼茫湧曉曦。羲御爲供遊客翫。海天將上故遲遲。</text>
<title>月出次</title>,<text>一片氷輪滿意𪚥。桂枝疏影自生寒。何須拄杖空中擲。坐倚危欄亦好看。</text>
<title>孤山亭次</title>,<text>孤山今喚帶湖亭。岳送晴嵐水漾靑。輸瀉波濤隨巨筆。夜來江上照文星。</text>
<title>丹穴次</title>,<text>螺彀蜂窩勢鬱蟠。九苞仙翮佇來看。那知文武功成後。鐵步虛名尙帶丹。</text>
<title>懸鍾巖次</title>,<text>小湖煙浪玉臺橫。不待鳴鍾韻自淸。無竭誕辭君莫怪。昆明動石卽眞鯨。</text>
<title>鑑湖次。鄭氏亭今廢爲崔氏亭。</title>,<text>千載孤雲後。臨流拓小亭。魚從朝網得。酒待晩風醒。使節誇頻賞。騷人記屢經。名區眞絶勝。合有少微星。</text>
<title>又用板上澤堂韻 楊蓬萊故基在其側</title>,<text>波恬鏡面細生花。楊子遺墟處士家。仙客不來春色暮。海天寥廓九峯斜。</text>
<title>聲聞百川洞次</title>,<text>祗林日暮暝煙深。雲外泉紳落翠岑。橋畔却廻楡岾駕。百𪚥靈窟一筇尋。</text>
<title>外圓通次豐田新館韻</title>,<text>噴壑泉聲聒。縈雲岳勢廻。駁陰容日漏。空翠逼人來。巖蘂初成錦。松醪正滿杯。巍峨當眼岫。盤踞氣雄哉。</text>
<title>松林窟。步金城次韻。</title>,<text>嵌窽天成窟。依然一小堂。禪香燒作篆。石氣凜生涼。羅漢眞形妙。伽曇覺路長。問渠巖竇槁。何似樂耕桑。</text>
<title>京城俗諺。凡事之濩落而不中用者。必曰松林後嶺。世莫知其所爲說。嶺南漆谷地。亦有松林寺。而地形不然。余嘗疑之。今見松林窟後嶺甚奇險峻絶。問之寺僧。則自古無人登此遊覽云。始知其言之本於此。同行下輩僧俗皆曰果然。余歎之曰。物之遇不遇。信有數也。古人謂峴首敬亭皆欠佳致。幸賴羊叔子謝宣城。遂使名齊五嶽云。今此峯奇峻如是。若令屹立於廣漠無山之地。其得名也。必不讓於佛頂望高。而人亦必鑿石破巖以通筇屐乃已。豈棄置而不顧哉。徒以怾怛諸峯可遊者多。故一任屑越。而又從而嗤點之。其亦困甚者矣。昔韓信之伐魏也。畏周叔。攻趙也。憚左車。而兩人皆湮沒無稱。士之生世。其遇不遇有如是者。此固古今志士之所爲長歎者也。遂作一篇詩。兼述山靈意以解嘲云。</title>,<text>松林後嶺高。山聳石嶢兀。形奇勢岌嶪。竦躍仍勃鬱。何人試攀躋。望見心已慄。徒然入嗤點。指笑弄唇吻。我來一歎息。分疏爲著說。是夜夢山靈。闖爾入吾室。槩言凡物情。泰山等丘垤。最喜自弛放。不願人狎褻。金剛固仙境。觀者織蹄轍。峯巒辱標榜。洞壑困搜刮。日鑿渾沌竅。歲勞夸娥裂。峨峨峯上石。強號曇無竭。彌勒與達摩。釋迦竝菩薩。於山本無預。妄目互分別。筇屐日相尋。蹙踏崖谷滑。毗盧壓脚底。佛頂抛不潔。而我峙其間。聊幸免侵伐。游人過不顧。躑躅誰敢越。風煙獨主張。不曾聞喧聒。蓋從開闢後。至今長快活。縱爲市童笑。在我亦無失。嘲啾俗子評。達人所不屑。君胡不深諒。筆端費嗟咄。語罷出門去。羽駕如電滅。魂驚魄亦悸。起坐闢窓闥。空庭闃無覩。西岫掛殘月。</text>
<title>百川橋次</title>,<text>雲容岳色摠淸眞。橋上渾無一點塵。激石流泉聲倍厲。肅然催送入山人。</text>
<title>入山次下山韻</title>,<text>佳賞眞宜養性靈。仙緣重處俗緣冥。嶺雲已隔人間世。此去天關幾短亭。</text>
<title>狗岾</title>,<text>走引盧偆上石臺。羊腸一路百盤廻。不知當日劉安犬。底事相隨佛子來。</text>
<title>尼臺次</title>,<text>寸寸躋攀歇且行。層層犖确履如平。尋眞豈待禪尼引。都在靈臺一念精。</text>
<title>盧偆井次</title>,<text>古井流名不記年。豈因迎佛却成仙。至今金像留山寺。嶺上淸泉帶冷煙。</text>
<title>柏田次</title>,<text>翛然蒼翠拂雲株。野逕穿林日影疏。香葉未看鸞鳳宿。風枝時落枝窮鼯。</text>
<title>萬景臺次</title>,<text>彌勒峯連玉帝都。萬山低處一身孤。峨眉鳥道寧論蜀。衡岳天台不數吳。謝眺已亡難得句。龍眠雖在敢爲圖。毗盧面目遙相對。彼此登臨佇合符。</text>
<title>萬景臺望毗廬峯次</title>,<text>雲邊石路轉層巒。俗客聞來膽已寒。定有仙風能駕腋。莫愁吾輩未登看。</text>
<title>佛頂臺次 二首</title>,<text>搖颭梯飆耐怯登。玉峯高聳海雲凝。歸來若話仙臺景。應翦書窓數夜燈。</text>
<title>佛頂臺次 二首 其二</title>,<text>望眼迢迢極四方。海門雖暗亦無妨。欲尋仙客宜遐擧。閉戶當年笑子房。</text>
<title>僧籃代步。次令小奚拳敲調脚韻。</title>,<text>慢膚疲倦汗偏多。籃筍徐行百體和。上界眞仙尊貴甚。謫來扶駕亦維摩。</text>
<title>隱身臺望十二瀑次</title>,<text>瑤泉噴雪水簾稜。緣壁奔流觸石騰。那得此身生羽翰。倏然飛上最高層。</text>
<title>積雪滿壑。撥取其裏面之凍而潔者。和蜜嚥之。殊覺爽快。次喫林果韻。</title>,<text>爽比金莖露。淸如白玉霜。雪披蘿壑凍。蜜揭石蜂房。頓覺氷生頰。寧愁汗滴漿。宜乎漢天子。不許侍臣嘗。</text>
<title>用南漢天機師二律。贈自澄上人。</title>,<text>頗恨雲溪失壯遊。空門勝友着心求。吾師韻格澄如水。禪話淸熒爽得秋。過影方摸金像面。伴筇還負玉峯頭。那堪明日分携後。獨上山中歇錫樓。</text>
<title>用南漢天機師二律。贈自澄上人。 其二</title>,<text>手把金剛一卷文。不妨麋鹿與同群。定來爾似無波井。閑去吾如出岫雲。未過虎溪猶顧笑。乍登獅座又相分。山樓別恨祗林外。百道川聲徹夜聞。</text>
<title>雁門岾次</title>,<text>內水名稱轉喚來。遂敎雙岾隱然開。實賓虛幻元如此。指點雲巒一笑回。</text>
<title>九井峯次</title>,<text>花開丈藕葉如棠。玉井芙蓉冷比霜。泰華移來添八臼。曉泉分進九霄皇。</text>
<title>九井峯次 其二</title>,<text>開泓鑿石自何年。滿貯瓊漿氣洌然。渾沌當時添二竅。逃來化作玉峯泉。</text>
<title>得躑躅爲杖。仍次雄卞將躑躅杖韻。</title>,<text>勁直雖云讓此君。最憐霜榦澁苔紋。前途賴汝扶持力。好陟毗盧與白雲。</text>
<title>楡店寺大鍾。乃光廟時所鑄。寺屢經燬。舊物殆盡。而此獨存云。次雄卞軸韻。</title>,<text>吼鯨迢遞動晴雷。闌筆麟銘繞腹回。魔火幾番燒不得。巋然閱過劫餘灰。</text>
<title>楡店寺法堂能仁寶殿扁額。乃皇明戶科給事商周祚書。仍次四橋韻記之。</title>,<text>孤筇歷盡四般橋。佛殿巍峨接紫霄。扁揭大明商老筆。九京回首意迢迢。</text>
<title>雲水洞次</title>,<text>山如增峻水增肥。餉得騷人健筆飛。雲白川淸花更𪚥。自無塵壒點蘿衣。</text>
<title>舡潭次</title>,<text>飛流淙瀉石簾前。巧豈人工實自天。形似得名犀筍竝。一潭澄碧強稱船。</text>
<title>烏喙井次</title>,<text>高達移堂一夜開。未容明德竝泉回。神通不及群烏喙。頃刻淸泠湧石苔。</text>
<title>山映樓次</title>,<text>山門軒豁起高樓。夏日登臨爽似秋。百尺虹橋千壑水。仙家物色卽瀛洲。</text>
<title>五十三佛次</title>,<text>來自西天極樂邊。始知東國有深緣。雕山鏤壑成獅座。宛似蓮華說法年。</text>
<title>楡岾寺十六韻次</title>,<text>佛法從西界。何年到海東。人多緇衲服。地遍梵王宮。楡岾名尤著。能仁勢最雄。木山金像寓。蓬海石舡通。簷湧干霄塔。筳驚吼夜銅。龍移知佛力。烏啄見神功。僧俗同諧願。般倕競奏工。天王羅詭怪。貝字發愚蒙。岫翠濃如滴。花香暖更融。禪門抛物累。淨界躡仙風。詠瀑思詩聖。游滁哂醉翁。旣輝聯萼棣。何待耀霜楓。玉屑談邊落。塵緣夢外空。奇遊那易辦。勝賞亦無窮。酒賦春愁失。煙霞曉月籠。明朝催蠟屐。共向內山中。</text>
<title>鶴巢石。舊在金剛臺。乙亥崩頹。近有異鳥巢於外山峯石上。居僧指爲鶴巢。適夢彩鳥大如鵝。集余案上。覺則近三更矣。遂次夜半韻記之。</title>,<text>飛鳴過我者。昨夢羽衣人。雪翮誰能識。雲情只自眞。飄翩臨几案。淸迥絶凡塵。悵望危峯石。丁仙尙有神。</text>
<title>休政，自休，寶雲三浮屠次</title>,<text>彈指三千劫火忙。片顱猶帶世緣長。骨歸灰燼珠藏塔。泡影風燈共杳茫。</text>
<title>發楡岾寺。次冒雨下楡岾韻。</title>,<text>水色山光共蔚藍。筍輿登陟倩僧擔。眞仙趣味吾全得。只是腰符乍帶慙。</text>
<title>夜臥次</title>,<text>林香酒氣晩氛氳。松韻泉聲夜夜聞。石枕久無城市夢。始知吾已謝塵紛。</text>
<title>李許臺次隱身菴韻</title>,<text>梵宮風磬遠。仙路石崖開。雲裏摩訶衍。溪邊李許臺。投林山鳥過。乞米寺僧回。春盡花猶笑。偏應喜我來。</text>
<title>摩訶衍次</title>,<text>大乘傳譯語。名刹遂巍然。別界千峯合。空齋一磬懸。曇枯形類石。佛去話餘蓮。淨榻塵緣息。渾如入定禪。</text>
<title>摩訶衍藻井</title>,<text>黃金藻井黯煙紋。傳道楊公炬火熏。若用律家繩僭越。佛軀禪榻摠堪焚。</text>
<title>摩訶衍。整頓佛書。次水店送內山僧韻。</title>,<text>西天信美亦他鄕。何事東人羨慕長。勤寫法經精點畫。漫藏僧舍閱星霜。殘篇斷簡三生轉。火劫波漚一瞥忙。口讀手披編次畢。佛燈明滅夢微茫。</text>
<title>摩訶衍。前有一木。名曰桂樹。自古遊客多稱道之者。而其實非桂也。乃我國所謂油杉木。俗稱膩檟者也。近有淮陽倅趙姓人斫取以爲棺材。蓋其木油而細理。爲棺材上品云。余謂木之欺世盜名也久矣。其遭翦伐。亦理之宜。第托根於淨界仙區。板商木工之所不到。流入騷人墨客之詠。賁飾山門亦久矣。一朝斫而去之。其亦殺風景之甚者。而宋司馬之石槨。亦足招速朽之譏也。遂詠四絶。</title>,<text>天香如待月宮仙。從古騷人詠幾篇。誑世竊名那免禍。縱罹斤斧不須憐。</text>
<title>摩訶衍。前有一木。名曰桂樹。自古遊客多稱道之者。而其實非桂也。乃我國所謂油杉木。俗稱膩檟者也。近有淮陽倅趙姓人斫取以爲棺材。蓋其木油而細理。爲棺材上品云。余謂木之欺世盜名也久矣。其遭翦伐。亦理之宜。第托根於淨界仙區。板商木工之所不到。流入騷人墨客之詠。賁飾山門亦久矣。一朝斫而去之。其亦殺風景之甚者。而宋司馬之石槨。亦足招速朽之譏也。遂詠四絶。 其二</title>,<text>定是蟾宮斫桂仙。謫來仍賦倚樓篇。泉中不朽終何益。嗤點千秋倍足憐。</text>
<title>摩訶衍。前有一木。名曰桂樹。自古遊客多稱道之者。而其實非桂也。乃我國所謂油杉木。俗稱膩檟者也。近有淮陽倅趙姓人斫取以爲棺材。蓋其木油而細理。爲棺材上品云。余謂木之欺世盜名也久矣。其遭翦伐。亦理之宜。第托根於淨界仙區。板商木工之所不到。流入騷人墨客之詠。賁飾山門亦久矣。一朝斫而去之。其亦殺風景之甚者。而宋司馬之石槨。亦足招速朽之譏也。遂詠四絶。 其三</title>,<text>誰看眞佛竝眞仙。人與虛名自著篇。猥得桂稱非我志。寒姿誤荷俗眸憐。</text>
<title>摩訶衍。前有一木。名曰桂樹。自古遊客多稱道之者。而其實非桂也。乃我國所謂油杉木。俗稱膩檟者也。近有淮陽倅趙姓人斫取以爲棺材。蓋其木油而細理。爲棺材上品云。余謂木之欺世盜名也久矣。其遭翦伐。亦理之宜。第托根於淨界仙區。板商木工之所不到。流入騷人墨客之詠。賁飾山門亦久矣。一朝斫而去之。其亦殺風景之甚者。而宋司馬之石槨。亦足招速朽之譏也。遂詠四絶。 其四</title>,<text>不才寧遇漆園仙。謾費詞人橐裏篇。塵骨裹埋吾敢恨。故山回首自生憐。</text>
<title>將登毗盧而雲氣蔽空。僧輩言雖上。不可通望。徒勞無益。且恐遭雨。遂輟行。惆悵甚。仍次毗盧二十韻賦雲。</title>,<text>膚寸陰初合。吹噓氣目鍾。隨風身是幻。捧日意如恭。過去寧留影。浮來不見蹤。行朝迷楚峽。當夏作奇峯。旭射紅千縷。嵐連翠萬重。紀官羅玉筍。裝𦮽媚芙蓉。霾暗山含雨。頑凝雪釀冬。鶩飛霞共落。龍叶海偏洶。攬取難盈掬。乘遊可滌胸。掃憑橫極帚。決借倚天鋒。泄壑饒涵漾。飄林任簸舂。彩充徽帝貢。白出泰山封。固合隨僧衲。何緣阻客筇。我尋巢石鶴。身似逐香蜂。碧賞群巒聳。淸聞萬瀑淙。毗盧期跌宕。氛霧忽蒙茸。滃浡俄時遍。鴻濛卽日逢。洞成排幕字。岑失揷天宗。意氣愁沈挫。方便借病慵。明朝塵界返。何處覓雲松。</text>
<title>望毗盧峯步毗盧峯。次東淮及毗。盧雲蔽雨絶。韻</title>,<text>一筇愁雨復愁雲。遠目空孤積水垠。更與山靈留後約。上頭佳賞在秋分。</text>
<title>望毗盧峯步毗盧峯。次東淮及毗。盧雲蔽雨絶。韻 其二</title>,<text>山海雖迷脚底雲。足看天地廣無垠。停行蓋取堯夫說。凡事應須做七分。</text>
<title>圓寂洞次</title>,<text>嵐霧霏微草木長。石間尋路更茫茫。窮探定是桃源洞。流水漂花滿澗香。</text>
<title>萬灰菴</title>,<text>一壑煙霞小刹開。滿襟塵念摠成灰。菴中白衲推窓語。疑是當時老萬回。</text>
<title>白雲臺次</title>,<text>劍脊纔容足一分。此身搖蕩似乘雲。楚山秀氣秦山色。處處長隨兩使君。</text>
<title>妙吉祥次</title>,<text>破瓦荒墟碧草長。一春消息野花黃。看他佛力無靈甚。笑殺蚩氓乞福祥。</text>
<title>彌勒臺次</title>,<text>彌勒住西空。寄形金剛石。過去未來身。胡乃久係着。回頭問釋迦。謝世在何夕。空空與有有。幻實俱寂寞。雲旅自頑物。靈性果誰覺。</text>
<title>穴望峯次</title>,<text>銅儀測管半空懸。次第窺過十二躔。天妬石曇專洞壑。故開靈穴漏風煙。</text>
<title>眞石曇無竭次</title>,<text>峯頭一片石。強名爲無竭。豈知釋迦前。已有此山骨。</text>
<title>繫船巖次</title>,<text>嵐光水氣晝空濛。飛瀑奇岑處處同。想到海山遷變後。繫巖舡隻定收功。</text>
<title>大小香爐峯次</title>,<text>兩箇奇峯竦入雲。紫煙猶似篆香薰。那將文武燒丹火。盡取群魔一一焚。</text>
<title>龜潭</title>,<text>楚龜藏骨歲三千。曳尾塗中性所便。靈魄偶隨東海鼈。轉尋仙境占淸淵。</text>
<title>眞珠潭</title>,<text>千貫明珠細作簾。倒垂危石轉稜尖。飛絲散雪空中白。亂觸風頭碎更纖。</text>
<title>火龍潭次</title>,<text>一聲雷雨倏飛天。電爍紅鱗火照淵。壓腦藏頭千日睡。偶然驚起指空鞭。</text>
<title>開心臺望日出峯次</title>,<text>山頭赤玉盤。出自紅雲裏。跳丸走不住。彭祖幾回死。</text>
<title>碧霞潭上。有東州先生題名石。而尋剔不得。仍誦題名已入紫苔封之句。不勝感愴。口占。</title>,<text>仙翁淸賞感年遐。鶴去蓬丘只碧霞。姓字苔封潭上石。聲名詩帶筆頭花。遺篇點撿看如畫。往躅微茫却起嗟。逝水不歸山不語。短章題罷鬢添華。</text>
<title>黑龍，火龍，舡龜等潭水皆匯蓄沿洄。從人輩以木投之。沈汩湍波。如浴鳧跳鯉。其擲下則一也。未嘗高低其手。而或落于水勢環涌之際。從其駛急而轉焉。則循流疾趨。瞥眼而過。或落于波頭激沸之衝。因其逆折而跌焉。則墜入彎曲。邅廻不進。余謂啓商曰。彼皆命也。宦海浮沈。正類乎此。惡可施智巧於其間。亦何足欣戚於得失哉。遂次竹杖失手入水韻。</title>,<text>寄語宦游子。命在受生始。蹈水貴無私。妄念不須起。</text>
<title>普德窟次</title>,<text>危欄縹緲半空斜。上下乾坤一樣賖。羽客逃身壺可隱。枯禪入定石爲家。伏波銅柱移扶檻。聚窟香檀自放花。習習淸風神骨冷。淡然忘酒又忘茶。</text>
<title>普德窟。次休糧僧韻。</title>,<text>祗林風日靜山房。默坐蒲團夏景長。淨業已傳三世鉢。迷津獨泝一帆航。鑪埋劫火從他熄。衣露眞身不必藏。爲說生平嫌苟食。學仙非是強休糧。</text>
<title>洗頭盆次</title>,<text>誕說誰傳玉女奔。石厓遺臼大如樽。盈科碧水淸涵鏡。更號游仙濯足盆。</text>
<title>萬瀑洞次</title>,<text>短詠時時畫岸沙。恨無雄辯借南華。懸藤引路斜緣石。亂瀑舂崖細噴霞。瓊岫煙雲疑可攬。玉京樓闕想非遐。今行剩售多生債。山海奇遊分外奢。</text>
<title>萬瀑洞。見伯父混泉先生題名石。感懷殊切。遂與啓商俱刻名其傍。仍次伯父將入金剛韻。</title>,<text>刻石摩挲歲月悠。緬思當日采眞遊。鸞凰羽翮翔千仞。泰華胸襟隘九州。自有篇章償宿債。更兼雲物屬淸秋。竹林寥落風流盡。小子今來亦白頭。</text>
<title>伯父於萬瀑洞口。見李參議𥘼禬兄弟及李文若題名。有感念存沒之詩。今見此石與伯父題名處。南北宛然。俛仰陳迹。吟誦遺篇。不任感愴。遂次其韻。</title>,<text>紫府眞宮寡世緣。兩家仙蹟此依然。西歸定對西湖散。彈淚那堪指逝川。</text>
<title>鳴淵次</title>,<text>龍氣連崖碧。靈風盡日吹。鳴聲徵誕跡。藤葛至今垂。</text>
<title>又次混泉公韻</title>,<text>飛流十里吼晴虹。叫嘯魚龍積翠中。有底不平鳴作號。鯢桓止水一般同。</text>
<title>表訓寺次</title>,<text>佛殿靑燈徹夜明。石床淸冷勝桃笙。風休磬罷心逾靜。始信眞空不要聲。</text>
<title>表訓法堂南向。而主佛西向坐。僧輩謂寺基乃舟形。故像篙師位以禦火災云。</title>,<text>慈航柁主卽金仙。留鎭山門火不燃。慾浪靜時銷妄焰。一身能幹兩功全。</text>
<title>天德菴。次白蓮菴韻。</title>,<text>無儒老佛卽誰依。此語眞知透顯微。三敎何人能了得。一庭蝙蝠夜深飛。</text>
<title>欽師留宿。仍次應祥來宿韻。</title>,<text>透悟如君所見稀。一燈禪話兩依依。厖眉寂莫淸無夢。不覺山窓曉色晞。</text>
<title>表訓僧楓悅。亦識字談禪。頗勝凡流。能言混泉公遊賞時事。仍次混泉公表訓寺韻。</title>,<text>玉洞尋眞步步遲。投菴却與暮鍾期。名藍又得空門友。秉燭禪談亦一奇。</text>
<title>表訓羅漢殿柱。有東州先生辛未歲遊山時題名。與許東岡窑氏聯書。墨迹依然。屈指六十二年矣。感愴殊切。遂與啓商俱題名其下。仍步萬瀑洞次淮翁留題韻以記之。</title>,<text>縹氣回躔笙鶴杳。古楹遺墨幾經年。蓬萊舊跡靑山暮。雲漢高名白日懸。仍憶承顏函丈下。不堪彈淚寺門邊。新題敢謂家聲繼。自媿微才降級千。</text>
<title>蒙山和尙袈裟制度。極其長大寬闊。帶亦甚長。幾數丈可異焉。和尙卽懶翁云。</title>,<text>三領袈裟一練紳。若人儀觀想如眞。元來枯槁非禪骨。看取西天丈六身。</text>
<title>銅叵羅。亦懶翁物也。可容五六升。似銅而甚輕。不知何方物也。</title>,<text>銅般品色紙般輕。傅奕云亡世莫評。端合與吾盛美酒。快傾三四暢幽情。</text>
<title>西山休政，鞭羊彥機，虛白明照，楓潭義諶四名僧碑及畫像</title>,<text>假合形骸那足畫。幻歸陳迹不須傳。豐碑小影眞堪笑。還向塵間結妄緣。</text>
<title>三佛巖次</title>,<text>鐫崖慧劍費硎礱。現在三身面目同。屹立山阿脩底法。只經霾雨與霜風。</text>
<title>雲住菴次</title>,<text>出岫棲林強着依。宿簷浮檻晩霏微。白衣蒼狗那能住。且入騷人筆下飛。</text>
<title>三日菴次</title>,<text>因名却憶碧湖涵。山海奇遊已竝參。猶恨不能偕入眼。此心胡乃這般貪。</text>
<title>神林菴次</title>,<text>山如太古日如年。石塔摩空色炯然。千載華嚴傳法印。岫頭煙靄石間淵。</text>
<title>三藏菴次</title>,<text>風伯吹雲却雨師。掛林新月細如眉。庵前淨念思藏大。臥誦南州孺子碑。</text>
<title>正陽寺次</title>,<text>對山爽心魂。看雲亦怡悅。最憐衆香城。玉峯互出沒。久翫興彌深。欲起情轉結。前輩板上詠。往跡驚電瞥。吟詩憶仙眞。引僧談寂滅。高懷御泠風。遠眺宜斜日。憑欄霎時夢。飛上淸都謁。</text>
<title>懶翁影殿次</title>,<text>一番筋斗向空翻。古閣唯看法像存。虛靄滿林禪磬罷。杜鵑聲裏月黃昏。</text>
<title>六角藥師殿佛畫。乃元時畫師摹得吳道子筆者也。而僧輩稱以吳道子畫云。仍次。</title>,<text>千秋筆心照。如父能敎子。百佛傳燈影。元來只類此。</text>
<title>眞歇臺桂樹次</title>,<text>一樹仙臺種。飄來自廣寒。縱看花似霰。歸夢未應團。</text>
<title>天日臺。望衆香城次。</title>,<text>玲瓏夕霞影。更與斜陽會。眉端白毫光。遍照十方界。</text>
<title>放光石次。</title>,<text>佛道貴寂滅。虛幻從何變。天廻寶輦過。石借神光現。精華射天地。觀者目爲眩。千秋白雲裏。靈氣尙流轉。</text>
<title>歇惺樓。亦稱歇錫樓。儼對萬二千峯。卽山中第一觀也。混泉公有正陽寺次湖陰詩。仍步其韻。</title>,<text>高樓迢遞坐忘歸。夕翠濛濛欲濕衣。萬二千峯開活畫。五城三島是耶非。</text>
<title>極樂庵。次由望高下至松蘿韻。</title>,<text>樂事知難極。淸遊未忍休。探奇窮上界。留約在中秋。淨土宜逃俗。幽泉合枕流。一杯詩數句。何處有塵愁。</text>
<title>達摩峯次</title>,<text>萬丈奇峯聳碧天。幻名標榜自何年。山靈有識應相笑。開闢初時未有禪。</text>
<title>天燈峯次</title>,<text>岳色微茫石勢騰。癡僧強號作天燈。壑邊嵐霧峯前月。來去何關暗與澄。</text>
<title>獅子峯次</title>,<text>爭技相殘豈佛情。指空才借懶翁名。茫然誕跡浮雲外。頑石無聲落照橫。</text>
<title>石獅子足。有小石支撑。其東石峯有嵌缺形。僧輩言懶翁拔東壁石。以支西壁獅子足云。其荒誕如此。</title>,<text>拔山誇力楚歌愚。莊筆仍傳續脛鳧。織女支機誠誕妄。倂將三說飾虛無。</text>
<title>使者峯次</title>,<text>漢槎遙逐海風飛。忽變桑田不得歸。身化蓬萊山上石。節旄猶帶五雲輝。</text>
<title>彌勒峯次</title>,<text>何物高峯杳入望。石身彌勒色蒼蒼。禿頭嶢兀空濛外。上距淸都幾尺長。</text>
<title>十王峯次</title>,<text>十洲仙界各分王。渡海來登選佛場。堪笑世人多肉眼。錯將眞境擬閻鄕。</text>
<title>彌陀峯次</title>,<text>銀海茫茫落日斜。阿彌陀佛坐蓮華。恒河萬劫身常住。起滅虛光是彩霞。</text>
<title>五老峯次</title>,<text>鯨欲奔騰馬欲驁。五城攢擁列仙曹。芙蓉削立堪爲筆。頻使衡陽紙價高。</text>
<title>白馬峯次</title>,<text>子胥東赴海仙招。潮湧峨岷屹碧霄。醉向蓬山聊𪚥馬。此言傳自古參寥。</text>
<title>石鷹峯次</title>,<text>遠看頭角乍依俙。指點猶云具體微。倘遇叱羊仙術客。化成毛羽厲天飛。</text>
<title>熊虎峯次</title>,<text>矯首驤身走勢來。揭名熊虎豈徒哉。如何狐兔縱橫地。閉口含牙似蟄雷。</text>
<title>僧床峯次</title>,<text>峯如獅座石崚嶒。說法高僧政合陞。無竭達摩皆遠立。玉蟾圓缺是傳燈。</text>
<title>開心見性兩峯次</title>,<text>一念纔萌百感生。蔓延藤葛道難成。雙峯揭號眞玄妙。心到開時性自明。</text>
<title>望高臺次</title>,<text>岌嶪遙懸鎖。微茫半入雲。頭烘驚日過。屐響認雷聞。風馭尋常見。星躔咫尺分。天梯與落雁。對此敢同群。</text>
<title>長安寺次</title>,<text>登山復臨水。歷覽今到此。晴虹跨河漢。寺刹雄莫比。壯哉土木工。經始者誰子。殿高勝舊觀。橋長過前阯。憑欄豁胸襟。逸興蕩無已。詞宏敢鬪奇。舌巧難容毀。遊人自京輦。入山由此始。嵬峨巨麗容。蓋爲誇客眥。佛道本淸虛。侈靡安用是。山僧亦多事。拍手吾笑爾。</text>
<title>寺有無盡燈。製作精巧。乃元順帝皇后所薦福云。</title>,<text>無盡光明屬佛家。有時興廢似棲苴。名藍薦福將安用。梁武齊襄共一嗟。</text>
<title>拜岾</title>,<text>金輿曉駕六飛輕。開創神功佛力幷。此膝今朝誰爲屈。放光臺上白毫明。</text>
<title>十王百川洞次</title>,<text>禪窓睡初罷。曉鍾動山刹。肩輿越前橋。兩眼已驚刮。樹杪棲禽起。巖竇宿雲出。向來筇屐地。倏然如一瞥。緣溪洞壑幽。景物看又別。淸風爽襟袖。朝日在林樾。</text>
<title>明鏡臺次</title>,<text>石鏡在西蜀。佛力移東極。明月來相照。苔紋不敢蝕。</text>
<title>黃泉江次。今改爲黃淺江云。</title>,<text>汚名辱仙境。山水亦何罪。吾今爲洗滌。聊以酬前債。</text>
<title>業鏡臺。今改億景。或稱業經亦通。</title>,<text>釋迦當日業經臺。雲外芙蓉一朶開。景物森羅千百億。我今新換美名廻。</text>
<title>地獄門。今改峙玉。</title>,<text>深深洞壑祕眞源。特地分明道氣存。夾岸峯巒渾峙玉。通天箭括僅成門。名訛地獄傳何妄。語涉酆都事亦昏。我爲山靈聊整頓。自今仙境免含冤。</text>
<title>新羅太子遺墟記感</title>,<text>吳越封彊屬宋皇。國亡寧忍義隨亡。身同泰伯南荊竄。心似成都北地王。半夜踰城非寂滅。首陽埋骨劇悽傷。英魂定化啼鵑去。山自蒼蒼水自長。</text>
<title>又次麗祖舊宅韻。寄懷弔古。</title>,<text>獨保新羅一片山。滿林薇蕨白雲閑。請看麗祖當年宅。興廢元來不自關。</text>
<title>靈源洞次</title>,<text>泉紳一派落霄崢。聲雜丁丁怪鳥鳴。學海涓涔從此去。幾時能到漢陽京。</text>
<title>靈源菴。口占示從弟。</title>,<text>瘦筇雙擲古靈源。洞霧遙開百塔門。爲是弟兄聯雁序。要他名號喚鴒原。千秋勝事神應待。兩字佳稱義已存。叱石當年誰佩竹。此行偏荷玉皇恩。</text>
<title>上雲庵次</title>,<text>白雲千嶂一茅庵。砌繞泉聲檻滴嵐。落日禪窓揎袖坐。茫茫俗物付昏酣。</text>
<title>現佛臺次</title>,<text>石老皆稱佛。山廻輒成洞。落照射彩霞。疑是神光弄。</text>
<title>松蘿菴次</title>,<text>招提處處闢巖扉。霞鬪林風水送霏。脚力縱疲神更逸。兩肩憑得健僧歸。</text>
<title>地藏峯</title>,<text>孤聳雲邊翠色新。地藏天作餉游人。偶然菩薩同名號。莫把冥談惑細民。</text>
<title>百塔洞次</title>,<text>雲層落落石差差。白玉玲瓏倒景宜。剖判當時應有佛。不然誰造這般奇。</text>
<title>又次南大川韻</title>,<text>石縫排成塔。巖流激作灘。晩花春色麗。深樹夕霞漫。絶景談何易。層梯步亦難。茲丘眞別界。玉洞鎖雲巒。</text>
<title>臨流濯足。煮花療飢。仍占一絶。</title>,<text>玉杵瓊糜白勝霜。蘭油竝煮杜鵑香。風纓灑落塵無染。濯足淸泉儘不妨。</text>
<title>官奚吹洞簫</title>,<text>雲外簫聲裊更遲。谷鳴川應最淸奇。支頤聽罷偏添恨。孤負毗盧上面吹。</text>
<title>水簾飛瀑</title>,<text>上如鋪簞下如簾。瓊瀑奔流掛素縑。坐臥起行皆近水。不嫌飛沫滿衣霑。</text>
<title>到最窮處。見石門豁然開。大瀑布飛出。乃別界之別界也。進入石門。則白石盤陀。峯巒回抱。泉洞甚奇。望見石塔摩空。光潔如玉者三。樹木叢蔚。逕路未開。不可得以入矣。遂占二絶。</title>,<text>翠屛高設石門開。昨夜眞宮冥玉臺。瓊席銀梯猶未撤。故令留待散仙來。</text>
<title>到最窮處。見石門豁然開。大瀑布飛出。乃別界之別界也。進入石門。則白石盤陀。峯巒回抱。泉洞甚奇。望見石塔摩空。光潔如玉者三。樹木叢蔚。逕路未開。不可得以入矣。遂占二絶。 其二</title>,<text>三鼇共戴一山浮。誤中任公大釣鉤。朽骨崚嶒千丈白。至今留峙舊蓬丘。</text>
<title>洞中有一石厓。甚廣而欹仄。淨滑如玉。高十餘丈。僧人折松枝而跨之。坐其頂上迤。跌至下。其疾如落灘之舡。卽鉢淵水戲之類也。足供一笑。仍賦二絶。</title>,<text>坐忘元來是坐馳。卽看禪定亦流移。依然泛石曇無竭。五兩催驅下瀨時。</text>
<title>洞中有一石厓。甚廣而欹仄。淨滑如玉。高十餘丈。僧人折松枝而跨之。坐其頂上迤。跌至下。其疾如落灘之舡。卽鉢淵水戲之類也。足供一笑。仍賦二絶。 其二</title>,<text>攀緣脫手憶昌黎。蹭蹬身投積甃低。坂上走丸眞善喩。裹氈堪笑鄧征西。</text>
<title>是日還宿長安寺。明將返旆。戀戀仙區。懷不能已。次混泉公長安寺曉起韻。</title>,<text>欲別仙山恨萬重。眼中森列摠奇峯。佛燈明滅難成夢。把筆呼杯到曉鍾。</text>
<title>下吏問歸期。令人黯悵。仍次調惟善說歸期韻及混泉公聞遠以書問歸期韻。</title>,<text>兀然扶醉坐朝陽。回首名區意渺茫。吏問歸期奴促駕。我嫌廻旆太怱忙。</text>
<title>下吏問歸期。令人黯悵。仍次調惟善說歸期韻及混泉公聞遠以書問歸期韻。 其二</title>,<text>五馬嘶風皁蓋斜。別愁先惱路邊花。名藍孤負棲山計。只爲還官不爲家。</text>
<title>蔡學士仲耆有棄官來從之意而不果。仍次李道章約以追及韻。</title>,<text>前宵夢謁紫皇宸。仙佩鏗鏘會衆眞。爭道俗緣難速化。蔡經猶未脫凡塵。</text>
<title>金剛山歌前篇。次九日風雨歌韻。</title>,<text>昨日之日令我神氣樂。山海奇遊始叢石。金欄盡日弄鯨波。旋駕長風尋洞壑。韶華未老四仙亭。六六嵐峯繞花木。風光應接自不暇。預愁騷壇才思涸。虹橋高壓百洞川。佛頂俯視滄溟船。林崖雖暖雪猶凍。躑躅纔開春更娟。隱身迢遞瀑布壯。楡岾嵯峨金碧鮮。摩訶衍對穴望峯。白雲臺若登天然。山頭無竭石不朽。從古詞人詩幾首。春陰欲雨滿山昏。悵望毗盧空斂手。遊筇仍擲普德窟。銅鐵柱邊一杯酒。砯崖萬瀑石作筵。造化奇功意非偶。瑤泉淸冷滌塵心。不覺西岑斜日陰。正陽晴翫衆香城。表訓暮趁投簷禽。泉從百塔石縫出。風掃長安寺門靄。玉京仙府定不遐。象緯分明逼天闕。</text>
<title>金剛山歌後篇。又次前韻。</title>,<text>今日之日令我愁不樂。癡坐心如不轉石。臨杯惆悵默無語。歷歷奇觀數峯壑。毗盧山色碧入眼。最恨無由階尺木。元來化翁伎倆饒。百巧千奇意未涸。珠爲飛瀑玉爲川。峯似香爐潭似舡。歇惺樓邊岫崚嶒。放光石上雲嬋娟。或云華人慕金剛。至歎不得生朝鮮。我聞斯言以爲夸。及今觀之知信然。望高臺迥鐵鎖朽。達摩彌陀老禿首。尤憐萬瀑百塔洞。欲畫奈乏龍眠手。高歌俯視九龍淵。思變泓澄作春酒。休糧慧師年尙少。枯木形骸佛與偶。覺欽和尙已通心。舌端舒慘分陽陰。禪窓翦燭一夜話。未覺吚喔催晨禽。揮鞭一別命駕出。悶若幽林鎖煙靄。塵蹤還向簿書叢。回首雲山漸乖闕。</text>
<title>長安洞口。口占別啓商。</title>,<text>下嶺籃輿出洞雲。山門十里路初分。回頭不耐愁腸結。纔別仙區又別君。</text>
<title>新院次金化東軒韻</title>,<text>山路崎嶇漸向低。獨登荒院日將西。羈愁寂歷憑誰語。征馬蕭蕭倦島啼。</text>
<title>斷髮嶺次</title>,<text>十里一回首。仙山杳天末。雲巒色灑然。靈氣映虛靄。欲登斷髮嶺。停鞭久不發。羈窓昨夜夢。萬瀑步淸汭。覺來如有失。推枕搔白髮。臨高復悵望。絶巘參差列。嵯峨自超塵。璀璨如經雪。胸襟頓蕭散。俗慮隨眼滅。我欲營丹砂。永托諸仙契。主恩愧未報。名繮苦難脫。遲遲下危磴。又與嶺雲別。</text>
<title>通溝大川次</title>,<text>我自蓬萊還。山海極遐眺。譬如賞月眼。不數衆星照。淸川帶石流。兹境亦幽妙。吾方意興遠。托想只靈嶠。夷然不回顧。過聽松風嘯。</text>
<title>通溝早起次</title>,<text>郵亭睡罷曉窓晴。耳畔如聞水石聲。塵念始憂春旱久。却嫌天氣又淸明。</text>
<title>觀音嶺。次混泉公二絶。</title>,<text>峴指金剛路。名爲佛敎宗。仙區看已遍。無意上層峯。</text>
<title>觀音嶺。次混泉公二絶。 其二</title>,<text>繞峽灘聲轉。排雲獄色開。前途無此景。爲汝強呼杯。</text>
<title>昌道郵館。逢陳督郵。聞飮作秋賞。仍次路逢下山僧韻。</title>,<text>驛路征塵滿素衣。逢人羞道賞山歸。談間却羨將遊客。秋淨楓巒蠟屐飛。</text>
<title>昌道次混泉公戲占韻</title>,<text>悵望仙區二十載。偶然佳賞幸無違。長風蕩掃塵心淨。絶境淸輸逸興飛。最喜聯翩携弟去。却嫌容易下山歸。今宵又做金剛夢。石瀑雲巒覺後非。</text>
<title>昌道再疊拗體。作戲語。</title>,<text>出峽欣逢大野開。千峯匝沓一川廻。風光漸覺金剛近。名號還疑嶺伯來。耽看遲日江山麗。絶勝淸秋洞壑哀。燕子紛飛蝴蝶舞。路邊春事十分催。</text>
<title>三日浦船中。醉詠李正源情人。</title>,<text>燕樓孤月楚臺雲。十載相思李使君。怊悵一仙添籍地。小亭岧兀日將曛。</text>
<title>將赴淸風。馬上口占。</title>,<text>落落淸風倅。行行白雪間。傳家知不忝。一笑對前山。</text>
<title>春江卽事</title>,<text>前江苦待積氷開。錯擬春風萬舸來。自是仙區人迹遠。小帆終日兩三廻。</text>
<title>到任後漫吟 二首</title>,<text>百無三有卽仙間。身口皆閑眼不閑。要賞霧峯晨闢戶。爲看江月夜臨灣。層氷積雪怡顏對。倦鳥游雲極目還。且待千花兼萬舸。春風一笛踞前山。</text>
<title>到任後漫吟 二首 其二</title>,<text>山川奇秀自名區。冷宦尤宜着老夫。淨刹住持將酒炙。上淸仙府帶妻孥。閑時倚檻江聲遠。醉後吟詩岳色孤。官吏莫言公廩竭。使君方試煉丹符。</text>
<title>十無詩</title>,<text>吹角登樓一事無。兀然逾覺此身孤。泠風攪枕難成睡。小酒傾壺更莫酤。只賴江邊饒賞翫。却嫌庭內不喧呼。騷人休羨羲皇世。當日華胥豈過吾。</text>
<title>十無詩 其二</title>,<text>寂寥終日坐蕭然。憑檻無言對逝川。官吏呈書眞趣味。邑民投狀好因緣。陳情語拙資談笑。讀牒聲稀當管絃。閑得詩篇狂擊節。却驚僮使倚墻眠。</text>
<title>十無詩 其三</title>,<text>曾聞邑產只淸風。寧意官廚這樣空。彌月照氷黃肉白。臨時攪蜜黑糖紅。常慙口腹爲身累。儻免飢寒卽數通。病婦不憂鹽米罄。較將家食亦多豐。</text>
<title>十無詩 其四</title>,<text>不逐行雲峽夢牽。漫將歌舞上樓筵。傳杯暫滌鋤耘手。抱瑟纔調斷續絃。藍縷掩身猶尙褧。垢塵浮面強塗鉛。含羞惹起風流話。吳使君時樂事偏。</text>
<title>十無詩 其五</title>,<text>釣徒搔首把竿歸。驚着春泥燕子飛。不恨水中鱗介少。却嫌江上鷺鷗稀。游魚或躍波猶靜。孤鶴時過響亦微。蕭灑仙區禪寂竝。剩敎塵客坐忘機。</text>
<title>十無詩 其六</title>,<text>霞膏瓊液性偏耽。酒德如今亦發慙。莞爾漫誇通大道。卓然那得騁高談。留賓投轄長時憶。澆舌濡喉片刻酣。小酌細傾朝晝夕。摠論都數禮成三。</text>
<title>十無詩 其七</title>,<text>餠院公行遠莫親。縱留私客亦逡巡。來尋暫爲江山賞。歸去應緣供饋貧。閑臥碧樓誰勸酒。高吟白雪倍思人。長洲夜泛偏挑興。明月淸風共作賓。</text>
<title>十無詩 其八</title>,<text>沙頭坐怪笛人遲。老醜官奴跪致辭。陪賞丹丘曾失竹。空餘白髮已成絲。樓前久斷三聲弄。夢裏時憐一曲吹。聽罷登船大笑去。耳邊灘響自淸奇。</text>
<title>十無詩 其九</title>,<text>官貧何物最難謀。反面先生着意求。幕有闕軍聊暗喜。衙無缺點却生愁。窓櫳戶闥塗何遍。關節符移用未周。腹藁詩成無處寫。骨非侯相筆還投。</text>
<title>十無詩 其十</title>,<text>峽裏風煙卽別區。逸民耕鑿自相娛。心拋誘引皆淳俗。跡謝奔趨亦丈夫。臺古鳳凰詩漫累。洲閑鸚鵡賦還愚。中原咫尺公都會。應試儒生一介無。</text>
<title>寒碧樓。待安東使君啓商。</title>,<text>天明起坐日將曛。遠認來帆近是雲。堪笑昨今留客雨。漫敎征旆滯江濆。</text>
<title>醉後詠白香山贈行簡詩。略換數字。用贐安東倅之行。</title>,<text>吾年卌二安東宰。爾亦新紆太守章。齒髮恰同追白傅。瓊雷今況勝蘇郞。酒傳淸閣花聯萼。詩掛湖樓雁趁行。大抵鈴齋皆樂地。莫嫌名路足風霜。</text>
<title>又次</title>,<text>離愁憶昨黃龍歲。吾向花山佩郡章。出宿良才數十里。尙携賢弟兩三郞。君從湖海今趨邑。雁到淸風始續行。靑眼碧樓杯酒夜。最憐南島獨寒霜。</text>
<title>除夜。次孟浩然除夜有懷韻三首。</title>,<text>垂老年光倍覺催。況逢新節客中廻。寒威氷合三冬雪。暖律陽浮六管灰。高閣望時惟疊嶂。小詞題罷自深杯。朋游寂莫江山靜。月窟天根獨往來。</text>
<title>除夜。次孟浩然除夜有懷韻三首。 其二</title>,<text>天時人事不相催。歲序空廻客未廻。氷雪窮途身自玉。風波宦海念應灰。幾吟彭澤先生賦。強把屠蘇後到杯。楚峽春禽啼月夜。定看丹鵲五雲來。</text>
<title>除夜。次孟浩然除夜有懷韻三首。 其三</title>,<text>孤館殘燈客夜催。斷原風急雪姑廻。庭前爆竹驅窮鬼。廚下炎煙起死灰。旅況渾輸長短律。異鄕誰共勸酬杯。碧樓春色行堪翫。淸賞何須借夢來。</text>
<title>爲過冷節祀。舟下京江口占。</title>,<text>浩淼春流漾碧空。峽雲灣樹送飛篷。山圍水面偏排石。灘近舡頭輒起風。淺渚浴鳧閑泛泛。急弦驚鳥去怱怱。飄然靜界眞仙侶。鼓枻長江興不窮。</text>
<title>二灘吟 灘名有莫喜樂，恐有愁故云</title>,<text>莫喜樂風波。自古少安流。恐有愁小心。搖楫如魚游。洲渚處處堪洄泊。風利則行逆則休。如何宦海賈。徇樂以忘憂。不及長干子。着意過灘頭。借問舟中賈。矻矻終年何所求。答云賣鹽復賣薪。家無積粟身無裘。雖然亦足繼饘粥。又免魂骨隨波漚。君不見大海商船載萬斛價仍優。妻兒飽煖無辛苦。自謂安樂度春秋。豈知炎瘴暗鑠身。豈知大魚能呑舟。況乃天末颶毋多。顚沛難容人力謀。得失有如此。禍福在所由。我爲斯言長太息。爲士聞之堪可羞。願書一通置座側。鐫戒終身謝愆尤。</text>
<title>遁湖渡口醉吟</title>,<text>江上旌旗醉眼迷。渡頭遙望遁湖樓。非關興盡廻孤棹。只恨無緣到剡溪。</text>
<title>江漢亭</title>,<text>岧兀名亭枕斷阿。夕陽登眺感懷多。百年江漢思玄谷。千古浮沈問碧波。鷗泛鷺飛眞物色。龍盤虎踞大山河。騷人醉後憑欄地。閑聽漁翁一曲歌。</text>
<title>送謝恩使</title>,<text>春風一札別懷新。遼薊山河萬里身。靑嶂白雲非可贐。強題蕪語送行人。</text>
<title>休虛堂十詠</title>,<text>嫩粧嬌臉靜含煙。白日楊妃倚醉眠。爲是無香蜂不鬧。也知天與睡鄕便。</text>
<title>休虛堂十詠 其二</title>,<text>天生富貴擅芳園。笑萼偏含雨露繁。珠滴不徒花態艷。好將甘液潤靈根。</text>
<title>休虛堂十詠 其三</title>,<text>飄然偃蓋色蒼蒼。贏得仙禽一夢長。蓬島故巢桑海外。拂雲風翮暫翺翔。</text>
<title>休虛堂十詠 其四</title>,<text>翻風翠蓋灈淸漣。雨洗天葩一倍鮮。涵錦盪珠俱可翫。襲杯香氣最堪憐。</text>
<title>休虛堂十詠 其五</title>,<text>叢碧翛翛一逕開。此君偏引好風來。寒聲颯爽淸人骨。閑抱瑤琴倚醉廻。</text>
<title>休虛堂十詠 其六</title>,<text>圓翠交窓月轉梧。院深人靜俗塵無。天心影向懷中照。康節閑吟興不孤。</text>
<title>休虛堂十詠 其七</title>,<text>晩風飄動數叢金。九月秋光已向深。閑對東籬傾白酒。冷香偏賞傲霜心。</text>
<title>休虛堂十詠 其八</title>,<text>漫山白雪凍琉璃。驚得春心漏一枝。玉蕊獨抽寒月夜。賺來何遜幾篇詩。</text>
<title>休虛堂十詠 其九</title>,<text>龍唇三尺嶧陽桐。絃撥泠泠太古風。獨奏高山流水曲。賞音唯有杜康翁。</text>
<title>休虛堂十詠 其十</title>,<text>溫如良玉闇然章。潤筆功資墨妙光。想見主人揮灑處。落花飛雪政茫茫。</text>
<title>寒碧樓。次柳西厓韻。</title>,<text>一嘯乾坤獨倚樓。樓下長江十里碧。風生石穴吹沆瀣。錦張山屛繞花木。鸚鵡洲頭宿雲飛。靑草湖邊晩沙白。更待金波月輪高。鼓枻沿洄興不極。</text>
<title>洪修撰成仲挽詞</title>,<text>一闋哀詞閱月遲。哭君何忍寫深悲。琴絃已斷音誰會。詩律將成淚輒垂。奇眚十年款兩世。孑遺三尺撫孤兒。肝摧腸絶仍停筆。怳對冥魂共涕洟。</text>
<title>權監司子馨挽詞</title>,<text>纔哭洪崖又哭兄。暮年誰與送餘生。逢迎忽忽前秋面。存沒茫茫永夜情。浮世醉醒惟有淚。哀詞斷續不成聲。傷心聽籟堂前月。獨向賓朋散後明。</text>
<title>奉朝賀李公觀徵挽詞</title>,<text>世因淸士勵。邦倚老成隆。此理宜添壽。胡天遽奪公。哭筵偏起感。題挽倍含恫。積慶延城大。高門德業洪。挺姿端以潔。托志孝兼忠。績學攻文早。覃思奏藝工。爇薪明夜字。揮筆燁霄虹。漢擢天人策。溟騰九萬風。名場從偃蹇。末路任窮通。蹇諤頻投簡。優游幾佩銅。淹勞應有報。愼始詎無終。望實遲猶顯。班資晩卽崇。南藩還節鉞。北闕契昭融。品藻銓留鑑。風霜路避驄。直書光汗竹。泰宇哂吹筒。百劫桑瀛變。三吾草野同。樞司堪遯世。耆所豈扶僮。宸渥重頒命。天官又匪躬。金甌加額近。玉操乞身怱。引老循周典。敷辭感聖聰。急流聞勇退。曠代見謙沖。驚嘖群曹吏。喧傳滿市童。榮光宣偉餞。恩贐寫淵衷。剩喜塵囂脫。誰嫌俗謗訌。鯉庭卿月映。鳩杖壽星朧。立竹兒孫茂。專城列鼎豐。意恬游翰墨。身健託疲癃。病亦紆天眷。時猶惜道窮。雅懷忘寵辱。元氣返鴻濛。喬木林摧秀。神山岳隕崇。失聲朝野慟。奔弔里閭空。俛仰悲今古。追陪自稚蒙。分深先代契。姻結我仙翁。文酒形骸外。風流笑話中。荊園諸父會。棣萼兩家叢。哀樂如旋軌。光陰劇轉蓬。餘生惟涕淚。未死只倥侗。每切瞻依戀。常欣氣貌充。俄驚承遠訃。直欲訊高穹。忍對三郞棘。難裁一念忡。衰苴憐變白。草樹惻霑紅。恨緖吟何盡。遙緘替貫弓。</text>
<title>霧巖寺口占</title>,<text>洞門奇峭水淙淙。巖逕偏多落落松。石若盤平峯亦白。定敎楓岳讓爲宗。</text>
<title>啓商來訪。將共遊龜島潭。臨發口占。</title>,<text>金剛勝賞弟兄同。四郡奇遊指點中。寒碧樓頭明月夜。最憐心跡共淸風。</text>
<title>舟行口占。用淸風誌中韻。</title>,<text>再度來遊眼轉新。更憐靑草繞沙濱。江通淮漢源穿峽。山擁殽函勢護秦。玉筍峯高迎過楫。水棠葩老殿餘春。分明認得神仙窟。不待桃花夾兩津。</text>
<title>島潭。次壬申遊金剛時三日浦韻二首。</title>,<text>潭島龜巖是等儕。俊奇幽妙兩稱佳。碧波蘸壁三分石。蒼翠攙霄萬仞崖。檣楫寧勞筇屐役。棣華同暢水雲懷。仙區處處尋眞約。天借方便願輒諧。</text>
<title>島潭。次壬申遊金剛時三日浦韻二首。 其二</title>,<text>奇遊每憶海東天。叢石亭前桂棹聯。𪚥窟未曾思卜築。島潭何遽惜廻船。方謀洗滌三生債。奚暇安排七字篇。吾道滄洲今始信。寧論吏隱與眞仙。</text>
<title>淨方寺。次李泰均韻。</title>,<text>巖逕松爲蓋。山門石作扉。洞雲隨客到。谷鳥傍人飛。一任林遮眼。渾忘水濺衣。塵寰回首處。煙火向依微。</text>
<title>舍弟汝喬次示寒碧樓板上李鵝溪韻。仍次以答。</title>,<text>鴒原初返隔年流。剛喜吾臨路左州。風雨連床皆聖澤。水雲浮檻又名樓。羈懷耿耿當窓月。歸思依依下峽舟。叵耐明朝分手後。小軒終日對長洲。</text>
<title>中秋夜</title>,<text>欲繼蘇仙赤壁遊。一年佳節卽中秋。吹雲却恨無絃管。孤負灘頭繫纜舟。</text>
<title>次李上舍韻</title>,<text>高樓殘燭影。客夜故人杯。安得羅公術。空中擲杖來。</text>
<title>安原君挽詞</title>,<text>伯父混泉翁。卽公東床客。小子在丱角。群從共湛樂。公時撫我頂。情愛諸孫若。俛仰五十年。人間幾歌哭。靜樹風不定。枯魚痛含索。餘生幷弟昆。孤露髮已白。巋然魯靈光。公獨自矍鑠。江湖逸興高。嘯傲聊取適。氣豪性樂易。萬事一笑足。忘形狎年少。杯酒暢歡謔。有時或携手。諧笑弄博奕。傾懷照心肝。禮貌任脫略。念公出名家。挺拔饒才格。儻爭進趨塗。誰敢鞭先着。只緣厭塵宂。不曾墜溷濁。潛心許負術。吉凶了分析。功名不解取。世紛謝纏縛。飄然地上仙。跌宕形無役。呼鷹嶺頭雲。把觴江邊石。回頭宦海波。奚啻仙凡隔。平生九九夢。一齡謂減百。那知抑戒年。遽滅風中燭。差哉考終命。始看諧五福。一身更無憾。來去皆自得。哀哀我叔母。孝思老彌篤。終天孺慕誠。八袠泣茶毒。宅相屛海島。經年困栫棘。生別作永訣。至恨天無極。念此淚滿衣。題挽倍含慽。自憐佩郡章。窮峽久斂跡。輀車違執紼。靈筵阻奉酌。凄涼一篇詞。送公歸窀穸。依依戀嚮情。今日太冷落。臨江獨長慟。氷雪悲風激。</text>
<title>乙亥除夕。次甲戌除夕韻。寄禮山權尙書謫所。</title>,<text>簷鷄邏角曉偏催。臘盡江關淑氣廻。心事歲寒松柏葉。羈愁風亂豆稭灰。詩因興懶依前韻。酒爲年饑引小杯。唯有孤山論史札。眼中如見故人來。</text>
<title>除夕戲題</title>,<text>四十九年今夜盡。知非知命屬新蓂。盤空漸學留侯辟。甁罄仍追屈子醒。摠爲歲荒還得道。却緣民散亦無刑。有巢食品天皇化。樓對氷江雪滿庭。</text>
<title>丙子元日。次杜子美百憂集行。</title>,<text>人生一老不復孩。駒隙光陰轉丸來。少年行樂醉夢如。惆悵風塵首空回。頹齡今已滿五十。是日三元春又立。屠蘇數杯聊自慰。曉角一聲官吏集。臨江雪巒聳碧空。白頭蒼顏吾與同。高樓嘯詠亦可樂。況看淑氣煕天東。</text>
<title>元朝對雪</title>,<text>江樓重見雪霏霏。倍覺年光速似飛。滿案詩書閑送老。小軒杯酒澹忘機。樂天朝散吾差早。文擧親知世漸稀。五十白頭詩幾首。一般情境轉依依。</text>
<title>早春聞雁。忽起古今島之戀。因誦白香山弟兄羈旅各西東之句。徹夜感歎。遂次其韻。</title>,<text>雪凍荊園雁叫空。棣華消息海天東。音容想像煙濤外。魂夢凄涼栫棘中。淚盡庭闈悲望月。跡拘門閾羨飄蓬。三年一別偏添戀。五十光陰齒髮同。</text>
<title>以延命往巡營。渡錦江口占。</title>,<text>倦路疲驂苦費鞭。早春詩思亦茫然。高樓暫別巴江月。落日重臨錦水舡。雙眼一揩皆舊識。九年三過豈前緣。追思眞殿陪儀日。感誦當時馬上篇。</text>
<title>醉後走筆呈方伯</title>,<text>憶陪眞殿過公山。轉眄光陰十載間。瑤署風流藩節煥。銀臺病散竹符閑。客遊萍水重成會。荒歲杯觴強接歡。佇待秋來旌旆到。碧樓明月好團圞。</text>
<title>寄權達夫 以回札無復見責故謝</title>,<text>高臥仙區世念灰。水雲終日繞樓臺。塵間漫牘何須答。案上珍編亦懶開。放散任招儕友謗。吟哦強助俗流詼。一江煙雨春將晩。最恨書來客不來。</text>
<title>謝申判書琓臘劑之貺</title>,<text>臘時珍劑出長安。得到仙區亦自難。誰謂故人憐我病。遠投良藥及冬殘。龍膏麝錠眞香動。涼膈淸心玉液寒。爲報明庭醫國手。歲荒能惠壽民丹。</text>
<title>次謝尹上舍班</title>,<text>領邑喜荒僻。眼明楚山碧。樓下十里江。天末一練白。夸娥暫開峽。混沌乍破朴。民風獨太古。貧儉自勤恪。所以一麾行。非關五斗祿。鸚鵡洲邊棹。鳳凰樓前泊。江巒滌塵襟。水月淸詩格。涼宵拓幽窓。最愛湍聲激。閑羨水禽飛。靜觀游魚躍。悠然得意處。明史編綱目。誰尋紫氣來。向我暢心膈。崇禎故老在。筆翰寫悃愊。</text>
<title>次寧海倅李鳴瑞韻</title>,<text>君倚魚臺我碧樓。客懷愁寂夏如秋。他鄕最戀朋儕會。衰境偏思少壯遊。吏事疏慵詩獨富。歸期荏苒歲空遒。受廛投印還殊趣。暫向仙區判去留。</text>
<title>四月得好雨。農人皆徵麥豐故喜書。</title>,<text>盈庭物色摠堪愁。藍縷紛紛裹髑髏。含淚悵吟憂賑敎。蹙眉悽聽乞糧謳。心慙五斗思拋印。手把殘杯忍灌喉。喜報忽傳時雨足。強從新麥拭靑眸。</text>
<title>端午日戲書</title>,<text>端午驚廻罷賑初。高樓獨上望遙墟。民如搶亂兵戈後。身似沈淹疾病餘。吏告廩空心轉快。魔排詩債意偏舒。巴江景物渾堪賞。最羨波頭脫網魚。</text>
<title>謹呈方伯</title>,<text>南樓高聳洛江湄。寒碧風煙較孰奇。玉節銅章聊共換。洪厓李白故相隨。澄淸嘯詠名區竝。湖嶺萍蓬醉夢疑。揮筆不煩新覓句。奉還當日贈吾詩。</text>
<title>李承旨華鎭挽詞</title>,<text>迢遞聲儀見大鏞。肯敎機括到心胷。文章樂志名何慕。榮宦忘情老轉慵。賞勝企欣書有約。聞凶倍恨涕無從。碧樓江水通楊子。哭向靑山四尺封。</text>
<title>中秋節。將赴松楸。病劇輟行。次舍弟寒食拜掃後寄示短律。以記悲感之懷。</title>,<text>客夜幽吟苦。秋江曉露生。自憐淹枕席。孤負奠墳塋。夢逐離鴻影。魂驚孝鳥聲。傷心冷節韻。留作座隅銘。</text>
<title>初度日病臥戲題</title>,<text>五十年秋初度日。淸風官閣碧波濱。家人廚下煎烹爛。嬌女床前笑語新。瘡痏在身揮酒肉。江山溢目替朋親。聊翻戲話成閑詠。默臥高樓興自眞。</text>
<title>中秋口占</title>,<text>水氣微茫桂影浮。異鄕佳節又中秋。昨年無月今無客。終負南樓一夜遊。</text>
<title>行路逢大霧</title>,<text>似雨非煙暗八埏。妙門無有摠玄玄。日如匣鎖開還閉。山學遊雲斷復連。着眼楓林當面失。導行笳角認聲傳。閑看一氣歸元化。太極鴻濛未闢前。</text>
<title>次答許文五</title>,<text>仙樓迎鶴馭。明史續麟經。漫任飢荒逼。從他鼓角鳴。簿書酬吏役。杯酒勉人情。尙有安期輩。爭嘲懶舊盟。</text>
<title>送寄方伯敍別</title>,<text>心勞政拙去宜輕。却爲寬容罪轉嬰。謾說替刑歸色吏。豈知移責及巡營。一麾自合隨公返。五斗寧能挽我行。春晩江湖煙浪足。片帆遙指漢陽城。</text>
<title>次豐基倅任道三韻</title>,<text>和篇元韻一般佳。蜀錦吳珠眩寶街。雅調曲繁時近俗。正聲絃急或流哇。途艱逸足拘軒下。風亂征帆掣水涯。范叔忽登秦相府。毛生獨歷楚王階。任垂大釣掀三島。李臥鳴皐挾五厓。飭旅共誇開玉帳。班師肯學泣金牌。筵前歌管催閑興。筆下風雲入壯懷。幽谷鳥嚶聞小雅。北溟鵬化志齊諧。牧之車上爭投橘。司馬冠邊亦掛釵。高尻隱嘲知俛鶴。蔓涎新語認稱蝸。春流香溢桃花木。秋色酣粧錦樹崖。輕重疾徐依律呂。短長寬窄好安排。才華自協曹劉伍。標格爭推鮑謝儕。檣楫俱完纔整艦。房櫳旣備始成齋。比隣已幸分符近。鬪藝還將試士偕。一座芝蘭談笑竝。二難賓主唱酬皆。誰知麗藻投窮僻。更帶情緘慰隔乖。竹嶺秋深方戀棣。梅軒夜黑促燃柴。時當峽邑迎觀察。更報山郵過敬差。忙手拆書揮衆務。昏眸眩燭費雙揩。桂輪時見雲中露。楚璧頻尋璞裏埋。初迓散蓬遮𪚥路。錯疑華服掩枯骸。霞開却辨千尋石。羈脫旋騰萬里騧。廿句長篇還演倍。十分強韻至拈柴。姸嚬欲效愁吟債。健步將追怯弊鞋。聊繹野談添兩什。恰同河水派三叉。非燕買骨仍求駭。類漢招賢反畜徘。自顧疏慵紆印紱。謾將衰疾滯江淮。慙敎獵客迎馮婦。笑遣無鹽近館娃。詩律欲終偏感慨。史編無述久塵霾。遺民莫採西山蕨。陳迹眞如宿草荄。輦路暗楓悲野草。欹湖落葉愴宮槐。搜羅政鑑多開眼。咀嚼文腴勝擘膎。運屬秋泉驚出鳥。君非華苑問鳴蛙。麟經續𪚥追迂叟。鼇柱擎天感女媧。靈應摠删兒擣藥。誕辭仍削馬生洼。編摩自哂穿書蠹。節序重看祭獸豺。沈汩渾忘蟲篆技。翫吟欣聽鳳聲喈。霞漿瀲灎醅黃菊。詞翰聯翩耀紫緺。休向騷壇誇疾速。薰風解慍不須𩘅。</text>
<title>送北伯李東郁</title>,<text>豆江氷雪映霜鬚。藩節觀風換郡符。騎竹爭迎憐野豎。下山長跪笑官姝。民憂砭骨歡宜減。衰病侵身興亦孤。政術如今須辟粒。急從蓬海訪仙徒。</text>
<title>次趙交河敏行韻</title>,<text>宦蹤眞野逸。官閣卽仙居。好與詩爲伴。宜尋賦遂初。開襟雲樹外。呼酒笑談餘。客散還休酌。工夫入定如。</text>
<title>寄贈李台鳴瑞</title>,<text>八旬彭澤日嫌多。萍會靑眸趣轉加。傳與竹符同去國。載欣衡宇亦離家。高閣醉吟思得月。暖湖春色欲粧花。風波消息何須問。名界無非浪裏槎。</text>
<title>和贈上人</title>,<text>愧將疏拙廁朝班。閑臥江湖一枕安。塵夢幾回靈界外。山書忽自白雲端。詞含秀氣秋初爽。鼎鍊流霞色未乾。虛辱上人投贈意。老夫寧識壽民丹。</text>
<title>啓商發向花山纔一舍。値大雨仍留。是日江流大漲可觀。而末由合幷。悵然賦之。</title>,<text>衮衮洪流沒兩隈。倚欄胷次爽然開。風淸老樹寒蟬噪。波漲空洲白鳥來。逸興浮遊如泛舫。閑情牢落獨含杯。沈吟最憶花山倅。縮地那能引汝回。</text>
<title>黃江夜吟 十二首</title>,<text>錦屛山上白雲浮。一帶澄江動眼流。三宿依依桑下戀。就中難別是仙樓。</text>
<title>黃江夜吟 十二首 其二</title>,<text>山影嵐光水面浮。鳳凰鸚鵡護淸流。仙區太守閑無事。高臥元龍百尺樓。</text>
<title>黃江夜吟 十二首 其三</title>,<text>罰飮何煩太白浮。長鯨快吸百川流。一任忘形眞得意。不愁無客獨登樓。</text>
<title>黃江夜吟 十二首 其四</title>,<text>巴江一面對羅浮。咽咽淸灘曲曲流。吟料戲添遊客語。豈知登廁亦憑樓。</text>
<title>黃江夜吟 十二首 其五</title>,<text>欲觀龜岫半天浮。好刺仙舟逆上流。安得般倕窮妙技。島潭峯頂起名樓。</text>
<title>黃江夜吟 十二首 其六</title>,<text>去檝來檣盡日浮。大要輕載是安流。欲知人世閑忙別。須看操船與倚樓。</text>
<title>黃江夜吟 十二首 其七</title>,<text>三月桃花溢岸浮。幾勞漁父溯春流。千家花竹迷雲樹。何似風煙擁一樓。</text>
<title>黃江夜吟 十二首 其八</title>,<text>未學乘桴海上浮。聊從涑水涉津流。爲文信得江山助。新史編摩半在樓。</text>
<title>黃江夜吟 十二首 其九</title>,<text>閑看魚鳥互沈浮。無限煙波自在流。堪笑海神多戲幻。巧將雲氣結爲樓。</text>
<title>黃江夜吟 十二首 其十</title>,<text>天如旋磨地如浮。鼇背三山逐海流。鶴馭排風宜浪迹。莫言仙客好居樓。</text>
<title>黃江夜吟 十二首 其十一</title>,<text>男兒身世等萍浮。浪裏虛舟亦穩流。斗屋寒燈吟暢夜。任他明月管高樓。</text>
<title>黃江夜吟 十二首 其十二</title>,<text>飛蓋翩翩去若浮。路傍猶自挾長流。仙區別恨難圓夢。一夜詩成十二樓。</text>
<title>連原村寓吟</title>,<text>非釋非仙一散人。畸蹤落拓更淸眞。賦成歸去身猶客。詩失江山語轉新。寒碧樓高應怯冷。煖紅杯闊剩廻春。郵村朴陋君休笑。閭巷陶然太古民。</text>
<title>贈忠州牧趙亨期</title>,<text>病裏逢迎氣頓蘇。一場杯酒共心輸。塵談俗態渾拋却。始信人間有丈夫。</text>
<title>贈忠州牧趙亨期 其二</title>,<text>燭光通夜自燒心。炭價當寒更直金。落月羈窓閑坐客。曉鷄聲裏獨長吟。</text>
<title>題十美人圖。次東州先生韻。</title>,<text>雲情月態絶凡倫。妙戲嬌粧箇箇新。誰氏女兒何世界。笙歌自是太平人。丹靑翰墨迥超倫。劫火經來眼轉新。盡日摩挲三歎息。百年陳迹大明人。</text>
<title>和贈金謹詩 三首</title>,<text>辯如河決眼如星。談誦篇章摠可聽。拔俗才情眞逸格。映人符彩又芳齡。琴軒遣興杯傾綠。郵館尋春柳飾靑。轉覺羈愁消似雪。笑看黃色起天庭。</text>
<title>和贈金謹詩 三首 其二</title>,<text>旅榻宵吟到曉星。短章裁罷有誰聽。三千丈髮添雙鬢。五十年籌剩一齡。幸遇酒徒聊擧白。更憑詞客共揩靑。漂萍泛梗成膠漆。詩話從心莫逕庭。</text>
<title>和贈金謹詩 三首 其三</title>,<text>昏昏眞趣謝星星。塵世喧譁醉不聽。好把深杯供老興。誰將大藥制頹齡。朝吟廣野千般翠。夜伴孤燈一點靑。遲暮客窓愁絶處。平生未見鯉趨庭。</text>
<title>全城君夫人挽詞</title>,<text>凄涼琴絶隻鸞絲。零落桐寒兩鳳枝。半道忽孤偕老約。重泉若慰斷魂悲。一年牛女相逢日。千古幽明永隔時。芳草王孫無限恨。也應移入悼亡詩。</text>
<title>送朴花卿赴江陵</title>,<text>蓬海風煙冠十洲。散仙眞樂屬分憂。安得一麾臨近邑。鏡湖明月又乘流。</text>
<title>李兵使萬夏挽詞</title>,<text>男兒投筆壯圖開。徇國丹忱意氣恢。符虎喜分雄閫寄。隙駒驚報短籌催。風沙漠漠鬼門路。旌紼依依元帥臺。遮莫平生裹革志。忍看魂自塞天廻。</text>
<title>和贈主倅</title>,<text>詩要博粲豈求憐。糲飯蔬羹意泰然。弄筆自能供笑謔。曲肱偏喜絶拘牽。時煩官廩分餘膳。仍賺鈴齋得和篇。春色欲舒窓月滿。怳疑身世入壺天。</text>
<title>和寄主倅</title>,<text>萍水新知樂。杯觴半日歡。舌端風習習。殊勝啜龍團。</text>
<title>步贈隣寓故人</title>,<text>衣裳點灑酒痕斑。籃筍徐行馬亦班。那忍獨醒談笑外。不如昏醉送迎間。休心已厭爲形役。習靜方知未老閑。隣有故人官有糶。客中棲息百無艱。</text>
<title>和贈主倅</title>,<text>北堂萱翠映萊斑。紫纔恩榮世莫班。至樂自全愉婉際。高才仍屈簿書間。風塵啾喞身何預。杯酒歡酣意最閑。語到君民偏感慨。杞憂吾亦念時艱。</text>
<title>和贈主倅 其二</title>,<text>郵村竟日掩柴扉。鄕思頻驚旅雁歸。寥落客窓塵慮淨。任他人惹寓仙譏。</text>
<title>廣津亭</title>,<text>敞開華構壓江濱。近水遙山動眼新。最是暮春花柳節。風光偏餉臥遊人。</text>
<title>蕪任亭</title>,<text>傑閣巍然碧水湄。舟人指點說盈虧。若無府院君三字。身後荒涼豈至斯。</text>
<title>燈夕。次圮橋山房韻。</title>,<text>頭除簪帽印拋腰。高臥閑吟夜達朝。亭聳衆觀身却隱。眼臨繁界耳無囂。敷花碧樹千層競。浴佛紅燈萬點搖。才局見稱今乃覺。自家康濟也能饒。</text>
<title>仲秋之望。泛舟翫月。次李鳴瑞韻。</title>,<text>雨洗雲樓壁。風廻鏡面舟。一年明月夜。沿溯大江秋。</text>
<title>用昔別松都留守李鳴瑞韻。贐江都相洪宗之。</title>,<text>四郡煙霞管領仙。此行淸福亦能全。鬢邊金玉仍陞秩。眼底峨洋不待絃。湖海氣通霄漢迥。廟堂憂入舳艫牽。松都別語今爲贐。許我交承在某年。</text>
<title>李昌興挽詞</title>,<text>泣玦行仍賦鵩災。化翁於子太多猜。萱宜映彩萍初會。荊喜連枝樹却摧。夜哭偏添投杼恨。旅魂重抱絶裾哀。龍山九日黃花笑。令季心腸寸寸灰。</text>
<title>訪李鳴瑞</title>,<text>孤村斷岸樵童說。衰草山谿倦馬遲。雁陣數聲秋色裏。一鞭閑赴故人期。</text>
<title>訪李鳴瑞 其二</title>,<text>涵空一練繞柴門。匹馬來尋舊壯元。廣野煙雲天窈杳。小亭杯酒月黃昏。雁聲鷗夢眞同趣。犬吠鷄鳴亦不喧。長夜聯衾談笑地。却疑身世入桃源。</text>
<title>戲呈騎鶴城主</title>,<text>十萬纏腰客。何慳酒一巵。食言肥轉甚。鸞鶴恐難騎。</text>
<title>重次申尙書琓爲書狀時贈別韻。奉贐燕行。</title>,<text>一篇詩餞意空悠。吟處依依想處愁。客路幾番風雨雪。神州千古夏殷周。齊生蹈後關連海。燕使歌餘水沒洲。歸日橐中佳什富。佇看珠玉炯昏眸。</text>
<title>閑中漫詠</title>,<text>霧隱初非學豹斑。暮年投筆況追班。身超宦海風濤外。手倦文場觜距間。村居寂莫心無累。春景蒼茫意亦閑。五十已過仍斷酌。不愁羈旅酒錢艱。</text>
<title>逢臺黜自嘲</title>,<text>百世師中三黜士。六卿班末四何翁。迹比湖州心却異。彼求容世我思窮。</text>
<title>戲次花山時奉呈韻。遠寄竹西樓吟案。</title>,<text>看似新圖詠卽詩。使君幽趣眼中知。泉聲岳色專淸賞。暮雨朝雲費艷辭。想子揮毫眞自得。許吾交印更何時。贐篇淹滯休相訝。寧見仙間重別離。</text>
<title>送關西亞使金始慶</title>,<text>秋風馹馬度關山。幕佐今年亦好官。州妓慣飢腰轉細。校生停講務尤閑。珍羞美酒供雖歉。快閣名樓過自看。倦喟愁呻皆可韻。錦囊詩律不須删。</text>
<title>任判書相元挽詞</title>,<text>強題哀挽綴悲腔。長憶詞源浩決江。各體俱工才獨擅。古書多讀世無雙。銀臺昔幸紆同席。藝苑仍誇竝建幢。蓮燭遺篇和淚詠。忍看探月透吟窓。</text>
<title>送權兄士良氏歸莫溪。</title>,<text>莫溪幽趣舊曾聞。處士行裝此送君。習靜工夫窮巷雪。干時富貴太虛雲。摶風意息溟魚化。隱雨身同霧豹群。何必強將新語贈。退之盤谷有高文。</text>
<title>夜雪</title>,<text>天語纔宣喜雪飛。視聽無間驗神機。風驅滕六如趨命。瑞協豐三不待祈。宿麥滿田瓊作穗。凍花連樹玉成圍。氷輪更向雲邊湧。徹夜祥輝繞紫微。</text>
<title>戲呈權尙書退甫</title>,<text>積謗如風耳畔過。獨憐雲液映天葩。親朋警韻箴規切。歡伯吟魔謝遣多。最不忍辭攀袂飮。尤難拋却把杯哦。蟲鷄鴟鼠何須說。派別宜看濟與河。</text>
<title>權相國大運挽詞</title>,<text>一身兼管達尊三。榮辱升沈不必談。淸白尙勤天語惜。靜恬應睹俗流慙。九旬減二年無歉。百列登元位亦賤。題𪚥豈徒私慟切。云亡殄瘁淚涵涵。</text>
<title>又代人作</title>,<text>通家世誼又連姻。函丈從容款誨頻。大相門庭淸似水。窮途志氣泰如春。世間直道宜三黜。身後彈章想一嚬。催赴遠州違執紼。病孤欒棘倍傷神。</text>
<title>師說詩</title>,<text>古之學者必有師。傳道授業於是在。人匪生知孰不惑。惑而無師終莫解。道之所存卽師焉。如鳥習飛川學海。奈何師道不能傳。末俗無人講道藝。愛子之敎爲擇師。自家有疑羞承誨。是謂小學而大遺。世態堪嗟亦可怪。雜術甘心受敎鍊。巫醫樂師百工遍。士夫之知反不如。語及不覺騂發面。李氏子蕃年少者。篤好古文通治傳。詩書六藝百家語。有幽皆闡微皆顯。不拘於時來請學。此乃今世所罕見。能行古道余甚嘉。爲作師說以相勉。</text>
<title>次家侄漢謹韻二首</title>,<text>淹病今朝氣頓蘇。投詞一笑勝携壺。亭高望遠江如帶。倩汝他時寫作圖。</text>
<title>次家侄漢謹韻二首 其二</title>,<text>有意輒陳恭子職。一篇規戒是耶非。丁寧答問誠多益。吾亦從今可免譏。</text>
<title>送監司從兄之安東</title>,<text>避世行兼避地行。花山別界卽蓬瀛。幽閑日月乾坤靜。龍臥旋飛笑孔明。</text>
<title>送蔡督郵</title>,<text>高山漠漠遠塵畿。燁燁仙芝剩救饑。幽館況兼樽有醑。長途更策馬如飛。徵收吟債閑應鬧。擺脫名韁遯亦肥。寺主齋郞渾不擧。恐嫌春夢醉香幃。</text>
<title>與博泉李文若。要恩窩蔡仲耆唱酬三首。</title>,<text>峨嵋氷雪阻音塵。詩社離思屬早春。跡困泥塗欣閉蟄。神趨簡策恣遊巡。杯觴幸展終晡穩。鉛槧仍開隔歲陳。怊悵西山斜日隱。但將瓊律付廻人。</text>
<title>與博泉李文若。要恩窩蔡仲耆唱酬三首。 其二</title>,<text>常嗟眞逸滯凡塵。佳約曾違怾怛春。屬値戊寅正月晦。追思甲子一回巡。碧雲瓊樹詩猶在。寶匣瑤琴跡已陳。頃刻開花慙拙技。兩家風誼寄吾人。</text>
<title>與博泉李文若。要恩窩蔡仲耆唱酬三首。 其三</title>,<text>獨憑幽檻拂𪚥塵。少日風流憶醉春。漫繹戲談題作句。頻傾快酌亂無巡。詩情漸老吟偏懶。令節雖新意自陳。官廩纔收甁亦罄。笑看花信弄閑人。</text>
<title>去戊寅正晦。蔡太史遇赦南歸。以紛字六詩寄東州翁次韻。在鐵城錄中。春日江山錦繡文。卽其一句也。適會歲月相符。恩窩之於湖老。亦爲堂孫。博泉於二老爲門生。故遂共次前韻六首。</title>,<text>馬角不生蝸角紛。射天兵氣鑠頹曛。魂飄鴨水千層浪。哭徹燕山萬里雲。定向邯鄲慙養卒。更嗟隨陸誤從文。鳴皐詩句醉中謔。莫遣江潭漁父聞。</text>
<title>去戊寅正晦。蔡太史遇赦南歸。以紛字六詩寄東州翁次韻。在鐵城錄中。春日江山錦繡文。卽其一句也。適會歲月相符。恩窩之於湖老。亦爲堂孫。博泉於二老爲門生。故遂共次前韻六首。 其二</title>,<text>羈愁擺却萬端紛。卯酌沈冥直抵曛。卷裏詞章湘水瑟。世間榮辱太虛雲。阨窮自是騷人業。聲烈寧須史氏文。鐵甕城高征鳥厲。綺筵遺曲至今聞。</text>
<title>去戊寅正晦。蔡太史遇赦南歸。以紛字六詩寄東州翁次韻。在鐵城錄中。春日江山錦繡文。卽其一句也。適會歲月相符。恩窩之於湖老。亦爲堂孫。博泉於二老爲門生。故遂共次前韻六首。 其三</title>,<text>來往郵筒織路紛。謫仙揮灑曉連矄。離鴻叫侶依湘岸。舞鶴飛聲透密雲。千古陽關留寶唾。百年奎璧動星文。傳家勝事今周甲。錦繡篇章共喜聞。</text>
<title>去戊寅正晦。蔡太史遇赦南歸。以紛字六詩寄東州翁次韻。在鐵城錄中。春日江山錦繡文。卽其一句也。適會歲月相符。恩窩之於湖老。亦爲堂孫。博泉於二老爲門生。故遂共次前韻六首。 其四</title>,<text>閉門坡甸寂無紛。淸晝欹眠似臥曛。父子唱酬渾白雪。晨晡粥飯付朝雲。消閑漫興三杯酒。避世輕裝百卷文。高踞嵋山臨赤壁。大蘇以後未曾聞。</text>
<title>去戊寅正晦。蔡太史遇赦南歸。以紛字六詩寄東州翁次韻。在鐵城錄中。春日江山錦繡文。卽其一句也。適會歲月相符。恩窩之於湖老。亦爲堂孫。博泉於二老爲門生。故遂共次前韻六首。 其五</title>,<text>繁如廣會應酬紛。疾似歸鞭競趁曛。才子篇章饒伎倆。泰山峯壑富煙雲。也能博學仍奇格。不獨工詩亦善文。逸足長途宜遠騖。況君風調古稀聞。</text>
<title>去戊寅正晦。蔡太史遇赦南歸。以紛字六詩寄東州翁次韻。在鐵城錄中。春日江山錦繡文。卽其一句也。適會歲月相符。恩窩之於湖老。亦爲堂孫。博泉於二老爲門生。故遂共次前韻六首。 其六</title>,<text>世路囂喧滿耳紛。茫如扶醉更當曛。閑看遠陌垂垂柳。靜對前山漠漠雲。靑眼笑呼荀令字。黑甜驚起石經文。乖逢却喜添詩話。麗藻懷人愜舊聞。</text>
<title>奉贐博泉台兄商山之行</title>,<text>百丈春風上瀨船。愁腸遙與短檣牽。雲霾卿月憐今夜。斗避文星驗半天。窮鬼到公應有六。大蘇賡韻定逾千。離情黯黯三杯酒。燈下題詩只一篇。</text>
<title>次博泉別弟韻</title>,<text>候雁叫南浦。游子辭京國。脈脈分手地。老伯情懷惡。題詩慰離愁。和韻及於僕。僕本一恨人。當餐爲忘食。𪚥愧却在我。我亦人之伯。有弟苦貧窶。別業謀遠適。三月失聚糧。礙目龍湫嶷。君今先着鞭。逸翮翔鳴鷟。陟岡與在原。風雅播聲樂。離合自古然。憂喜驗前躅。逆境玉汝成。順受斯爲德。是時春乍動。梅柳報春色。東郊酒盡後。去若晨星落。天地一逆旅。行止莫非客。易稱困而亨。又云不遠復。嗟嗟行矣哉。南土眞可樂。</text>
<title>行到鐵嶺敬次得郡漫成韻</title>,<text>浮世榮枯一念捐。笑看名路等危遷。心紆血疏曾三黜。跡寄腰章已十年。疲馬小轎刀夢外。凍雲堆雪鐵關邊。疏慵更愧家聲落。回首光陰八紀前。</text>
<title>高山館。次出郊韻。</title>,<text>宿霧沈山濕不飛。老狐狡免暗憑依。長空漠漠寒飆急。惟有高峯送落暉。</text>
<title>南山館。次宿抱川韻。</title>,<text>策馬穿深雪。中程晝已昏。懶尋牛踏路。愁遣鳥歸村。倦妓饒飢色。疲氓帶病痕。所逢渾苦況。預怯向官門。</text>
<title>到官。次永平途中韻。</title>,<text>堗薪鑪炭煖回春。稍慰長途冷落身。案簿如山頻皺額。官醪似水強霑唇。寧嫌米布魚鮮竭。猶喜溪山雪月新。疫癘遘人偏可畏。滿庭哀訴劇酸辛。</text>
<title>聞會寧開市有感。次過弓裔故城韻。</title>,<text>甚恨藩城乏一韓。制邊雄略日蕭殘。豆江繞界關防歇。雲嶺磨天控扼難。官酒入唇心已醉。敵聲驚耳膽先寒。中宵吐氣書生劍。漫向風塵拭眼看。</text>
<title>除夜聞鷄唱。仍次金化途中韻。</title>,<text>資憲崇班位已窮。大州仍復顯吾東。名場得失炊粱夢。末俗喧囂過耳風。癘鬼僅排墻戶外。吟魔強喚酒杯中。悠然五十三年客。長嘯高軒百慮空。</text>
<title>暮春過淮陽。入官齋憶舊。次淮陽韻。</title>,<text>庭序軒窓着眼新。感懷寥落笑還顰。金剛在境官爲隱。柏實盈廚邑不貧。峯壑風煙今似昨。弟兄筇屐昔尋春。轎中更閱東游錄。何處重團我二人。</text>
<title>次踰嶺宿高山館韻 竝元韻揭板</title>,<text>絶頂登臨望眼懸。始知雲海闊無邊。紛然倦馬山前路。自在飛禽嶺外天。驟雨一番催落蕊。空村幾處湧炊煙。所嗟未學休糧術。難作荒年太守賢。</text>
<title>次漫書韻</title>,<text>口說憂民貧莫賑。老身多愧食言肥。寒葅佐酒枯腸吼。驚見廚人獵雉歸。</text>
<title>次送春韻</title>,<text>乍看花綻俄驚落。垂老光陰倍覺催。況乃羈蹤悲苦劇。未遑朋酒笑談開。朞功有制傷心過。節物無端換面來。呻臥兩旬朝始起。甕浮蛛網暈生杯。</text>
<title>送友人歸春川。仍次友生歸嶺東韻。</title>,<text>簿領怱怱未拂衣。羨君行色返山扉。一年關塞羈情苦。聊待秋風解印歸。</text>
<title>改印。次美人手韻。</title>,<text>漫訛篆似錯紋羅。刻畫雖深舛誤多。嘉靖壬辰頒賜印。環廻甲子劇投梭。新章恰待施朱紱。高價寧嫌換翠娥。仍想鄕廳雲水地。千金好買一聲歌。</text>
<title>郡齋卽事次韻</title>,<text>學海川流遠。撑天岳勢雄。龍山起雲雨。鶴浦接壺蓬。戶納穿虛月。襟開濯熱風。蕭然塵慮淨。一任訟庭空。</text>
<title>郡齋卽事次韻 其二</title>,<text>野平開百里。山擁疊千重。隱霧多文豹。噓雲有臥龍。星分遮樹月。風吼繞園松。吾祖題詩處。高追百歲蹤。</text>
<title>香雪軒前。杜鵑花一朶。六月復開。仍感先祖莅任時陸地蓮花事。遂次客舍葵花韻。</title>,<text>陸蓮當日吐奇香。楊子園池久已荒。何似一年花再發。老炎還復擬新陽。</text>
<title>敬次智陵齋室板上韻</title>,<text>受祿于天啓後人。化家爲國驗如神。貽謀遠翼承休緖。積慶終彰創業辰。敬薦裸將仍冷節。剩看功化協陽春。蓄靈儲祉應無極。八百周邦命益新。</text>
<title>敬次智陵齋室板上韻 其二</title>,<text>帝監偏佑德。民聚必歸仁。仙李開基日。綿瓜特地春。茂茸山轉麗。蔥鬱氣逾新。禁火東風曉。齋明奠享禋。</text>
<title>郡齋卽事次韻</title>,<text>衰朽年來任散慵。小車懸處又拋筇。疲欹愛翫穿簾月。頹坐耽看對眼峯。簿領應酬心不管。水雲吟賞口如封。唯將史草勞編撰。自笑身爲左馬慵。</text>
<title>郡齋卽事次韻 其二</title>,<text>官儲廓落摠零奇。饒邑緣何這樣羸。不獨歲荒兼水旱。更逢災癘閱年時。催科病吏聲聲喘。輸稅疲氓步步遲。縱有鞭笞無處用。莫如閑臥漫吟詩。</text>
<title>郡齋卽事次韻 其三</title>,<text>小軒風露夜深寒。獨酌尤嫌酒味酸。山野遠開心境豁。吏民皆病訟庭寬。官居氣象朝聞角。禪寂工夫晝倚欄。終日優游眞得意。却將花月等閑看。</text>
<title>郡齋卽事次韻 其四</title>,<text>天設山城接海防。別區雄鎭冠東方。靑牛關險開秦府。黃鶴樓高對漢陽。鐵戍香登嚴後拒。浪營沙峴壯前行。時平好作幽閑界。溢眼風煙太守當。</text>
<title>駕鶴樓次韻 竝元韻懸板</title>,<text>仙禽逸翮杳茫中。大野遙岑眼底空。把酒欣迎連檻翠。披襟快引透簷風。十洲島嶼三山近。千里關河一府雄。聖代安邊長策在。絃歌却勝詰兵戎。</text>
<title>登州紀事五百五十言次</title>,<text>歲荒民食艱。粤自乙丙間。癘疾又潛遘。連綿南北關。十室八九空。道路絶不通。閭里盡凋瘵。有似經寇戎。魚游沸鼎裏。昨今年滿二。斯民罪伊何。盡劉豈天理。僵屍暴氷雪。過者眼皆熟。恬然不知惡。狗彘爲旨蓄。成群恣呑噬。血肉丘原赤。蓋是天降戾。醫藥莫能活。痛楚徹晝夜。煩痞吐兼瀉。熱熾心似狂。髮落頭如赭。沈昏委床席。叫呼走山野。一死竟同流。治療者是疇。下至遠海濱。上窮高山頭。百一或餘存。孤鰥與寡丘。天地有傾塌。治亂固翻覆。雖然若此禍。未聞自開闢。譬如九秋霜。百草竝萎折。又如四面網。群獸尠逃脫。或云北來米。牽引疫氣酷。況聞日本邦。亦且家家哭。乾坤一厄會。四海同火色。憑誰質此語。荒誕隻千古。我欲咎燮理。自哂儒而腐。天人不相絶。鞠育以衣食。培植屛妖孼。愛護免顚蹶。殃慶詎違料。響應如赴召。縱恣變斯大。修省災必小。生類本同胞。兔死狐應弔。奈何庚申後。搢紳迭相搆。縱號寬柔者。一皆失所守。幾擢須賈髮。頻瘞靑州血。不思我罅隙。專防彼猖獗。智竭機逾密。勢窮謀益急。疾視眼裂眥。懍慄膚生粟。物極理必反。屠戮踵相接。迎新舊則送。朝野競駭動。衣冠旣盡夷。殺運將何供。酆都弄三尺。摠是獰鬼族。芟刈快其意。貴賤誰分別。承風夜叉輩。四出爭督迫。如徵履畝稅。若催閭左役。磔磔鷹搏雉。營營蠅聚肉。靡孑周民遺。酷甚秦律刻。舂磨剉燒獄。一朝遍八極。分知鬼肆虐。敢問天何恝。幸賴聖明君。側修協𪚥策。宗社兩大慶。惡沴應自息。眞宰本至公。豈肯久如聾。積惡輒有報。無異達四聰。睚眥殺人俠。誅翦三族闔。藹如生物心。一理無間隔。災消泰和來。屈指可計日。秋登庶有徵。更望征徭歇。</text>
<title>因事出官門。次往還南山驛韻。</title>,<text>道邊村落半成墟。鋤手來田午刻初。韓子吚嚘應却食。王公歎息幾停車。一州戶已三千減。通國民寧什五餘。惆悵訏謨當路輩。設施猶自太平如。</text>
<title>喜雨次韻</title>,<text>海噓昏霧湧。峯釀濕雲來。澤洽山頭黍。津沾地底荄。野溝連壑溢。簷溜挾風豗。旱魃渾無跡。神龍合詑才。</text>
<title>聞北評事柳鳳瑞病歿。次悼全僉使韻。</title>,<text>相家仍具慶。科甲竝天倫。數朔趨庭夢。靑年佐幕身。遠遊將返駕。長夜忽無晨。鐵峽雲千里。門閭暮倚人。</text>
<title>夜坐感舊。次漫書韻。竝元韻懸板于香雪軒</title>,<text>灑落銅符度鐵關。文星夜照海雲間。江巒勝賞今餘躅。水月淸光尙舊顏。詩揭陵齋兼釋寺。化流窮谷與深山。癡孫躡後慙多忝。攀和遺篇不敢閑。</text>
<title>卽事。次水災後記所見韻。</title>,<text>字音書樣後殊前。襲謬傳訛事亦遷。造化筆紛工縮地。假加聲近賤爲天。山鷄且任成缸雉。滄海何緣變楮田。仍得吏民驚且怨。疊刊周挾始今年。</text>
<title>銀溪郵吏有來請斜出者。仍次銀溪驛韻。</title>,<text>明文立案閱年時。摠爲饑荒辦價遲。紙背斜書規已廢。公心直出語還奇。例徵不受雖稱潔。誤着仍循却似癡。官吏歉然郵吏賀。俚談詼話雜成詩。</text>
<title>七月七日夜坐閱簿書。次重九韻。</title>,<text>簿牒堆叢永夜探。有時燈下笑難堪。華胥豈解文書累。混沌仍添醉夢酣。天地宙洪分作七。兵工刑禮互兼三。續成勝覽憑誰辦。方悔當年鄙嶺南。</text>
<title>秋雨彌旬。遂次十月雪甚韻。</title>,<text>長夏官居苦況多。不如投印早還家。那知喜雨翻成沴。爭訴佳苗只有花。追蕩昔年逋欠錄。預供今臘死亡査。爲治淸淨今逾驗。辭狀經旬不廢衙。</text>
<title>中秋夜對月孤吟。次漫成韻。</title>,<text>一輪明月輾秋空。桂影玲瓏碧海中。遍陌引歸扶醉老。憑軒獨坐望鄕翁。嬌歌緩舞辭官妓。疾走長呼羨野童。聊詠短篇供小酌。伴人唯有曉窓風。</text>
<title>卽事次韻</title>,<text>夜看簷牖月痕過。晨賞黃花映碧蘿。催喚童奴爭拾取。滿階梨棗落庭柯。</text>
<title>釋王寺次韻</title>,<text>淨界天機活。欣然擲杖行。遨遊疲自健。賞翫膜猶明。霧捲供吟料。山鳴應嘯聲。幽禽慣見客。飛翥送仍迎。</text>
<title>釋王寺次韻 其二</title>,<text>遠岫歸雲逗。空林宿雨晴。酒杯山送影。風磬鳥偕聲。隱几神魂爽。談禪頰舌淸。塵愁消盡處。斗覺暢詩情。</text>
<title>釋王寺次韻 其三</title>,<text>照耀軒車日滿扃。勝遊應惱釋迦靈。禪林物色輸題板。酒席笙歌鬧說經。閑對白雲開月戶。笑看黃色起天庭。中宵倚枕淸無寐。萬樹秋聲玉露零。</text>
<title>漫書次韻</title>,<text>塵間息耗絶無聞。逸興悠然謝世紛。夜翫太虛流轉月。晝看空岫去來雲。官閑剩賞秋光爛。身倦偏酣酒氣熏。勝地遠遊眞樂事。賈生胡乃弔湘君。</text>
<title>偶詠次韻</title>,<text>臥病經旬不下臺。小園霖雨長蒿萊。晴川一帶秋容晩。明月三更旅夢廻。治簿暫開朱印匣。遣懷聊把紫霞杯。超然倚枕看書客。誰向騷林責吏才。</text>
<title>歸興次韻</title>,<text>鶴城疑上界。鱸膾似江東。海接南川近。關連鐵峽雄。只緣非我土。偏覺感秋風。曉起驚推戶。雲間叫旅鴻。</text>
<title>夜坐卽事。次秋陰韻。</title>,<text>快吟齊物鬱懷開。似倚中天百尺臺。南郭子綦心上對。西峯地籟耳邊廻。繁陰任爾風兼雨。漏月從他去又來。大夢覺餘渾不寐。撲燈飛蝶栩然催。</text>
<title>吏役次韻</title>,<text>食廉猶愛酒。頭白未投簪。編史誇通古。封章喜忤今。莊身宜吏役。遣興費騷吟。默算平生事。閑忙摠苦心。</text>
<title>壯心次韻</title>,<text>夢中噓起死灰煙。撫劍悲歌鴨水邊。馬縶遇風空踠足。土團無火詎成磚。傷心萬曆壬辰歲。絶筆崇禎十七年。燈下更看南漢錄。一聲長歎淚如泉。</text>
<title>夜見舍弟書。次卽事韻。</title>,<text>鐵峽星山隔。羈愁別恨仍。弟如前歲謫。兄似暮年僧。得札驚揩眼。披緘數翦燈。看來心轉苦。紆鬱十分增。</text>
<title>卽事次韻</title>,<text>庭梨摘盡但空枝。葉落花開各一時。消長盛衰天理著。化翁舒慘不言知。</text>
<title>讀邵子書。次題靖節集韻。</title>,<text>弄丸經世學。安樂太和翁。動靜乾坤合。陰陽用體同。身游塵界外。車輾草茵中。千載傳心地。涼宵月下風。</text>
<title>卽事次韻 用陽關律</title>,<text>海族還應不赴衙。九秋猶闕蟹芒科。慢上違時渾惡習。拓窓憎見傲霜花。</text>
<title>受由上京時。坐飄然亭戲題。</title>,<text>中立乖東亦舛西。子思眞訣果難諧。那知聖訓違流俗。轉似淸溝入濁溪。聲色化民爲政術。咨詢逮下笑昏迷。飄然亭上三杯酒。官妓無歌亦不啼。</text>
<title>和贈釋王寺上人</title>,<text>逸篇禪室祕。浮世劫灰災。汲塚抽書出。沈碑上陸來。親題諸老作。元韻五峯開。敬翫偏多感。光陰百歲回。</text>
<title>憶亡友有感</title>,<text>篇成止足倩誰看。每到詩完淚輒潸。今日若令公在世。鶴城新錄定應刊。</text>
<title>和贈高山督郵</title>,<text>沈埋簿牒閱星霜。愁見前山葉又黃。關塞淹羈憐白首。驛亭閑放憶靑陽。欣逢好友情懷暢。不覺寒宵刻漏長。五日征途疲臥客。爲君濡筆更呼觴。</text>
<title>次耆老宴韻</title>,<text>城南尺五斗魁邊。喬木迎春喜氣偏。三世達尊耆老所。一門歡慶侍郞篇。仙鄕足壽無稱爵。名界饒榮少享年。贏得雙全光奕葉。不徒淸白是家傳。</text>
<title>無題</title>,<text>平路岐兼好田地。從容收局反多巇。不暇惜人堪自惜。泰山看處未看眉。</text>
<title>詠鴉</title>,<text>叫呼挐攫互排呵。人共憎嗔類失和。一見假𪚥猶遠跡。世間名士愧應多。</text>
<title>次四樂齋題詠韻</title>,<text>一室悠然四樂俱。主人高枕臥名區。樵歌互答雲連岫。牧笛閑歸月滿湖。觀穫野村楓入賞。買魚江戶酒兼沽。時從朋好誇幽趣。悔昨風塵走玉衢。</text>
<title>筆塚賦</title>,<text>夙發歎於管城。欸老禿之見疏。誦瘞硯之遺文。尙元賓之起余。摭書林之故跡。蓋有退筆塚云。報盡心以帷蓋。且以志夫積勤。繄浮屠之多技。光祖業於籠鵝。殺盡兔於中山。添墨池之新波。蹇獨步於藝苑。奪造化於揮毫。荷四友之資益。毛穎尤其服勞。壽旣短於計日。用又勤於最動。任尖銳之耗費。不中書者日衆。迨吾學之旣成。嗟爾族之皆禿。聚堆墻之如山。藏以甕之滿十。念積年之攻苦。所可驗者此物。矧見絶以非罪。固秋毫皆爾力。吾必有以重報。想石墨之古藏。將鼠鬚之舊管。封馬鬣之新塋。斂驅風之餘力。埋墮月之遺精。別文房之陳陶。閉夜臺之幽隧。一抔土之佳城。翰墨場之奇事。瞻宿草之芊綿。鬱壯思於揮灑。矢不忘乎勤業。此塚所以志也。逮人骨之旣朽。書與塳其留名。惟字書之小技。必于勤而乃精。看敗筆之爲墳。認夫人之藝成。苟不力於筆硯。豈善幻之可能。亦酬勞於微物。土以掩之誠是。侈墨客之艶傳。作美談於千祀。彼奠斝而酹詩。同一揆於趣舍。葬繭紙於昭陵。亦貞觀之帝者。</text>
<title>萬物生意最可觀賦</title>,<text>登高丘望遠野。紛草木之向榮兮。乃有萌芽者茁長者。夭夭者沃沃者。總總林林。爭秀而競發者。躍淵乎洋洋而游泳。戾天乎飛舞而上下。無言子目寓而神往兮。煕煕然樂只曰。此天地之生意也。在時爲春兮。在德爲仁。春氣喣噓而品物生生兮。斯乃大哉乾元。太和坱軋。而其理則實具於吾人。理之明而仁之著兮。謁然方寸地。直與天地萬物造化兮相流通。苟不能全此心之和德兮。又何知生意之最可觀而默契於中。秋霜肅殺而冬氣閉藏兮。余不欲觀諸。唯當對此而適志悅意。我思古人兮。沂水之隈濂溪之上矣。暮春者浴乎風乎詠而歸兮。風月無邊。庭草交翠。</text>
