<title>浴沂辭</title>,<text>春風兮習習。春日兮遲遲。我服旣成兮我友同遊。瞻彼沂水兮浴乎淸漪。振余衣兮彈余冠。風一陣兮於舞雩。觀物化兮詠而歸。達一本兮通萬殊。仰天兮俯地。魚躍兮鳶飛。勳華已逝兮吾誰與歸。樂彼杏壇兮爰得我師。</text>
<title>祭湘靈辭</title>,<text>擇良辰兮齋余心。薦香火兮邀帝女。蘭爲肴兮玉爲醴。籩豆整兮禮有序。香煙起兮引仙馭。風爲馬兮雲爲車。山靈前導兮水神後隨。嬪御粲粲兮飄輕裾。鑑余誠兮享余奠。庇我福我兮無窮期。禮旣終兮樂亦闋。歌一曲兮送神歸。帝駕南巡兮竟不回。山高水闊兮倘相逢。留神兮不可得。愁煙慘慘兮迷江楓。廟宇淸肅兮厥位吉。神庶幾兮無我斁遺。思皇英兮撫遺跡。竹上斑斑兮淚痕晞。</text>
<title>理一分殊賦</title>,<text>仰玄覽乎混淪兮。俯冥觀乎磅礴。窮絪縕之化源兮。極羣彙之至賾。廓遊心於物初兮。悟萬殊之一本。俶太虛之無眹兮。泯聲臭於混沌。一生兩而之四兮。闔與闢其相因。爰成象而效法兮。沕藏用而顯仁。分一光於晝夜兮。日月昭乎其迭曜。散一聲於大塊兮。萬籟調刁於衆竅。一元之往復舒慘兮。序四時而錯行。一氣之屈伸消長兮。判鬼神於幽明。矧林叢之品類兮。賦一命而受形。同成器於橐籥兮。若無閒於通塞。然偏正之旣殊兮。又區別於動植。雖性命之各正兮。夫孰非太和之化醇。雖統體之渾然兮。又豈非粲粲而有倫。懿聖后之首出兮。誕範圍而彌綸。洞惟明於大本兮。揭達道而敎人。噫彼民縱曰同胞兮。愛莫先於親親。噫彼物縱曰吾與兮。務莫急於仁民。老吾老而立愛兮。孝克被乎無垠。長吾長而立敬兮。順斯達於率士。羌善推而有序兮。孰近遺而遠取。始不出乎一家兮。終化被乎草木。旣合德於元妙兮。豈物我之有隔。固天秩之不紊兮。豈本末之相錯。何曲見之有作兮。欲擧一而廢百。或窺本於慌惚兮。或逐末於形器。彼索隱昧乎物情兮。恒痼心於不貳。小太山於秋毫兮。哂莊生之詭異。欲以德而報怨兮。嗤老氏之倒施。徒想像乎理一兮。若有田而不治。彼淺量昧乎物理兮。局親疏而騁私。窘室廬而無空虛兮。紛婦姑之勃豀。愛欲生而惡欲死兮。甘目眯而心迷。徒拘拘於分殊兮。若不耕而求穫。嗟我生之困蒙兮。仰前訓而尋繹。內潛求於方寸兮。外以察夫飛躍。用雖費而孔彰兮。體則隱而未現。苟玩費而知隱兮。信厥微之莫顯。然允蹈之實難兮。恐斯言之不踐。肆敷陳而作歌兮。庶有裨於觀省。歌曰。陰根乎動。陽本乎靜。動靜一體。孰分二儀。形資黃矩。氣始玄規。乾坤異用。孰貫乎一。一故神妙。兩故化物。無涵妙有。有著眞無。道非器外。理與物俱。敦化無窮。川流不息。孰尸其機。嗚呼太極。</text>
<title>畫前有易賦</title>,<text>繄太虛之寥廓兮。運妙有而不測。諒厥虛之不虛兮。理假象而昭晰。畫前而冥思兮。覰自然之變易。邈鴻蒙之肇剖兮。定尊卑於乾坤。包六子而爲蘊兮。拓二儀而爲門。升爲雲而降爲泉兮。驗通氣於山澤。動莫疾而撓莫舒兮。鼓風雷而相薄。懸兩曜而著明兮。水與火其不相射。大而覆載之器兮。示易簡於玄黃。細而鳥獸之文兮。亦粲然而成章。形無形於有形兮。理何隱而不彰。無聲無臭是易之實體兮。絶思慮於太極。一動一靜是易之妙用兮。設機關於闔闢。位最靈於兩閒兮。誕彌縫其罅隙。固三才之自備兮。奚有待於卦畫。嗟慈易之前無始後無終兮。孰厥本之能覩。夫孰知一草與一木。亶莫非至理之所寓。彼河中之負圖兮。亦此易之鏡象。仰可觀兮俯可察。何必數天參而地兩。健立剛兮順立柔。何必著陰偶而陽奇。噫本然之易道兮。炳垂象兮若玆。然仁智各隨所見兮。失全體而昧斯。矧百姓之蚩蚩兮。羌日用而不知。肆聖人運以獨智兮。極鉤深而闡幽。爰立象而盡意兮。理自此而可求。胡易學之漸晦兮。惟彖爻之是拘。捨筌蹄而得魚兔兮。竊有取於堯夫。冥搜乎無易之易兮。玩心乎不物之物。詠性情而播妙兮。發前聖之未發。嗟我生後千載兮。心古人之方寸。悟眞源之可兮。知守株之自困。假永言而示志兮。瀆弄丸之餘論。歌曰。天地之易。不待庖羲。象兮至顯。理兮至微。八卦旣畫。聿洩玄機。滔滔逐末。達本者稀。安樂窩空。吾誰與歸。無隱乎爾。魚躍鳶飛。</text>
<title>次王天使敬民 箕子廟賦韻 幷序○壬午</title>,<text>夫何明宮之岌嶪兮。耀朝暉而色鮮。肅將禮而敷衽兮。人文之始宣。昔玄鳥之啓商兮。迄帝乙而祚延。咸明德而愼罰兮。君六七兮聖賢。何期獨夫之恃命兮。謇君子兮道邅。結怨毒兮謂無傷。曾不念獲戾于上天。噫太師遭此明夷兮。抱艱貞而彌堅。豈不知反覆而熟諫兮。恐我辟之彰愆。豈不知高逝而行遯兮。憫靈修兮誰憐。肆內明而外晦兮。甘隱忍而爲奴。炳丹心兮獻于先王。勖自靖兮之死不渝。如林之衆一散于牧野兮。羌自絶兮云何吁。覽武烈于湯有光兮。不授法而何圖。諄諄洪範之旣陳兮。前後聖兮一符。夫孰知八百之姬業兮。寔鞏基於嘉謨。念周德是天所輔兮。民相慶於來蘇。顧余志罔爲臣僕兮。指九天而爲孚。一葦兮泛泛渡海。敢辭夫投荒而迹孤。王乃敬賢而表忠兮。不咈乎夫子之所趨。畫朝鮮而建國兮。夫惟不臣之故也。君子居兮何陋。莅殊域兮不忍舍。介鱗兮易以衣裳。蚩蚩兮繩以法度。政以德兮化遠。罄海隅兮歸附。撫檀君之幅員兮。敎八條兮勤諭。煥禮樂兮軼華夏。民至今猶受惠。甚燭龍之照昏兮。俔大寐之得寤。世綿曆兮千祀。德厚流光兮其誰與仇。曰皇華起敬於祠宇兮。珮鏘鳴兮琳璆。云是箕城之秀士兮。夙涵泳兮澤流。西華平壤不知其幾千里兮。想彼此兮思悠悠。禮之格兮如水在地。奚必此都之獨留。遺氓瞻玉節而增惻兮。相排擁乎道周。酌瓊漿兮椒醑。採蘋蘩兮爲羞。靈風至而颯然兮。髣髴兮迎我聖魂。陟降兮焄蒿悽愴。豈無不亡者猶存。嗟漢使之揭誠兮。導邦人以益虔。永世相傳而不忘兮。尤有感於敷陳而直言。亂曰。噫。嗟嗟君子守身之經兮。樂行憂違。猗歟夫子之達權兮。孰敢望乎。依俙欲鑽仰兮何由。在極深兮研幾。</text>
<title>花石亭八歲作</title>,<text>林亭秋已晚。騷客意無窮。遠水連天碧。霜楓向日紅。山吐孤輪月。江含萬里風。塞鴻何處去。聲斷暮雲中。</text>
<title>偶興 二首○癸丑</title>,<text>步屧松林下。開樽空翠來。雨昏鴻外岫。溪漱石邊苔。</text>
<title>偶興 二首○癸丑 其二</title>,<text>地勢千山小。泉源萬壑分。高人獨昏曉。迎送只閒雲。</text>
<title>出東門 甲寅</title>,<text>乾坤孰開闢。日月誰磨洗。山河旣融結。寒暑更相遞。吾人處萬類。知識最爲巨。胡爲類匏瓜。戚戚迷處所。八荒九州閒。優游何所阻。春山千里外。策杖吾將去。伊誰從我者。薄暮空延佇。</text>
<title>途中</title>,<text>炊煙一抹午鷄鳴。幽人策杖臨溪水。山家四月春不盡。夾籬菜花紛靑紫。微行時有採桑女。南畝頻看饁擧趾。斜陽疏雨入孤邨。牧笛樵歌相應起。柴門剝啄喚主人。老翁見我如相喜。松牀竹席極瀟灑。不知人閒羅綺侈。翁言閱世不記年。勞佚悲歡皆染指。人情蟬翼苦無常。刀劍藏於言笑裏。我今持拙保餘年。本來無譽誰爲毁。逢君欲問蝸角事。時運幾泰還幾否。莫將名字播紅塵。我是當年被衣子。旋將雞黍飽我飢。伴宿虛齋談性理。奇言險語或不經。下視莊列如螻蟻。明朝睡覺寂無人。只見空庭遺脫蹝。</text>
<title>望寶蓋山</title>,<text>寶蓋山容入望中。洞門應有白雲封。遙知隱者饒春睡。松下殘棊斂未終。</text>
<title>山中</title>,<text>採藥忽迷路。千峯秋葉裏。山僧汲水歸。林末茶煙起。</text>
<title>楓嶽贈小菴老僧 幷序</title>,<text>魚躍鳶飛上下同。這般非色亦非空。等閒一笑看身世。獨立斜陽萬木中。</text>
<title>萬瀑洞</title>,<text>石逕高低入洞門。洞中飛瀑怒雷奔。巖橫萬古難消雪。山聳千秋不散雲。獅子峯前披翠霧。火龍淵上坐黃昏。夜投普德禪菴宿。鶴唳猿啼攪夢魂。</text>
<title>楓嶽記所見</title>,<text>吾生賦性愛山水。策杖東遊雙蠟屐。世事都歸掉頭中。只訪名山向楓嶽。初沿石川得小逕。漸見鳥道通山麓。林閒有寺知不遠。靑煙起處疏鐘落。行行日暮路窮時。蒼檜蕭森露朱閣。僧房寄臥不成夢。隔窓終夜聞飛瀑。平明粥熟木魚動。一庭緇髠羅千百。我時出門問前途。有僧指點靑山北。褰衣披草不辭勞。欲使淸風駕兩腋。藤蔓蔽日入洞深。石角拘衣知路窄。直上高峯始豁然。萬境森羅收不得。風聲水響浩難分。幾道飛泉喧衆壑。擡頭東望眼力盡。茫茫大洋連天碧。逍遙便作物外人。洗盡胸中塵萬觓。忽驚蘭若在林端。往扣禪扉聲剝啄。空庭寥寂一鳥鳴。門外溪淸難濯足。更尋幽逕傍危巖。引手攀蘿屢攲側。崎嶇上下得小菴。四面芳草無人迹。峯巒削立怪欲飛。雪色嵯峨迥無極。靑天去地不盈尺。頭上星辰手可摘。雲來雲去何所見。階下千峯靑又白。雷聲殷殷俯可聽。知是人閒風雨作。排門忽見入定僧。鍊得身形瘦如鶴。欣然見我不相語。淨埽禪牀留我宿。凌晨蹴我見出日。驚起開窓遙送目。東方盡入紅錦中。不辨朝霞與海色。須臾火輪涌扶桑。照破乾坤一夜黑。僧言此地最奇絶。世閒何翅仙凡隔。嗟余俗緣磨不盡。不能棲此全吾樂。他年勝遊如可續。寄語山靈須記憶。</text>
<title>松蘿菴</title>,<text>蘭若千年境。松蘿一逕深。僧歸喬木外。鳥度暮山陰。衣濕雲生壁。窓明月上岑。夜來羣籟靜。泉石奏瑤琴。</text>
<title>楓嶽登九井看日出</title>,<text>嵯峨雪峯幾千仞。鳥道人行白雲外。靑藜戛上犖确中。兩眼漸覺東丘隘。夜投禪室徹曉坐。時聽笙簫來上界。金鷄一鳴登絶頂。萬境熹微天尙昧。須臾火光漲天地。不辨滄波與曉靄。朱輪轉上數竿高。一朶彩雲如傘蓋。靑紅漸分水與天。極目始知東海大。扶桑暘谷渺何處。欲看出處知無奈。秦皇夸父等小兒。千載令人起一喟。</text>
<title>與山人普應下山。至豐巖李廣文 之元 家。宿草堂。乙卯</title>,<text>學道卽無著。隨緣到處遊。暫辭靑鶴洞。來玩白鷗洲。身世雲千里。乾坤海一頭。草堂聊奇宿。梅月是風流。</text>
<title>山中四詠</title>,<text>樹影初濃夏日遲。晚風生自拂雲枝。幽人睡罷披襟起。徹骨淸涼只自知。</text>
<title>山中四詠 其二</title>,<text>萬里無雲一碧天。廣寒宮出翠微巓。世人只見盈還缺。不識氷輪夜夜圓。</text>
<title>山中四詠 其三</title>,<text>晝夜穿雲不暫休。始知源派兩悠悠。試看河海千層浪。出自幽泉一帶流。</text>
<title>山中四詠 其四</title>,<text>飛入靑山幾許深。洞中猿鶴是知音。何如得逐神龍去。慰却蒼生望雨心。</text>
<title>偶成</title>,<text>得趣自忘憂。吟詩不成句。鄕關夢乍回。木落秋江雨。</text>
<title>向臨瀛題祥雲亭</title>,<text>秋風別楓嶽。斜日到祥雲。沙上千巖列。松閒一路分。殷雷波捲海。疏篆雁成羣。秣馬催程發。前山晚靄昏。</text>
<title>燈下看書</title>,<text>何處人閒有廣居。百年身世是蘧廬。初回海外游山夢。一盞靑燈照古書。</text>
<title>白川邊酌月 丙辰</title>,<text>衣濕三更露。雲收一笛風。開樽涼月下。人在水晶宮。</text>
<title>送李可謙 增 遊頭流山 丁巳</title>,<text>頭流楓嶽可尋眞。誰脫區寰沒馬塵。我昔白雲臺上客。君今靑鶴洞中人。吟鞭驛路春千里。蠟屐山蹊月一輪。收拾煙霞知幾許。錦囊從此貯淸新。</text>
<title>立馬羊腸。回望伽倻山。</title>,<text>立馬羊腸口。雲回不見山。慇懃碧溪水。隨我出人閒。</text>
<title>神龍圖戊午</title>,<text>造化苦無常。壁上神龍涌。雲奔六合昏。鰲走三山動。眼奪日月明。聲掀天地洶。怒來一呀口。吸盡尾閭孔。飜然駕霹靂。却以風雨弄。任公何足道。龍伯亦應恐。</text>
<title>次林石川 億齡 韻</title>,<text>石川古遺士。風雨生揮筆。俊逸與淸新。公今合爲一。興來百紙盡。倏忽成卷帙。小子才可愧。不能窺堂室。一席得親炙。何幸同時出。生平不屈膝。今日爲公屈。</text>
<title>寄呈石川</title>,<text>先生勇退臥菟裘。算得閒居樂事優。茶鼎火殘松籟靜。竹輿行穩橘林幽。雲隨芚嶽尋眞屐。月送魚川訪客舟。丘水遣懷多少作。一篇能寄遠人不。</text>
<title>次李承旨 文楗 默齋吟韻</title>,<text>活計從他百不諧。樂天誰復歎時乖。灰心南郭機初息。合喙莊生味轉佳。玉軫曲中含古意。雲窓睡裏夢無懷。雷聲淵默人難會。莫道先生但守齋。</text>
<title>詠四皓 三首○見瑣言</title>,<text>本文缺</text>
<title>自星山向臨瀛</title>,<text>客路春將半。郵亭日欲斜。征驢何處秣。煙外有人家。</text>
<title>過禮安。謁退溪李先生。滉 仍呈一律。見瑣言</title>,<text>本文缺</text>
<title>奉次退溪先生寄示韻 二首○見瑣言</title>,<text>本文缺</text>
<title>泛菊</title>,<text>爲愛霜中菊。金英摘滿觴。淸香添酒味。秀色潤詩腸。元亮尋常採。靈均造次嘗。何如情話處。詩酒兩逢場。</text>
<title>贈山人智正</title>,<text>昔年流宕愛山水。遠遊不得毛生脛。竹杖芒鞋淡行裝。負笈相隨惟智正。同穿白雲入楓嶽。萬二千峯雪相映。搜奇探勝不暫休。泉石膏肓天與病。時時步戛碧海漘。笑指鯨波一銅鏡。踏盡關東一千里。天機一周回斗柄。我別湖山塵臼深。師臥煙霞根境淨。爾來屈指過五年。道人謦咳無由聽。南荒北極兩渺然。繭足來尋情轉盛。我時偸閒臥古寺。只將黃嬭窮晨暝。跫然可喜況故人。客裏相逢斯亦命。瓶錫隨緣休便休。禪窓連榻歡難罄。朱樓步屧暝色來。碧巘縱目春糚靚。尋花傍水動相隨。苔逕巖扉行不定。時揮玉麈辨異同。談邊矛盾紛縱橫。憐師惑志未曾變。不遵大路求捷徑。法輪心印本無徵。三界六道誰汝證。吾家自有眞樂地。不絶外物能養性。求高立異摠非中。反身而誠可醒聖。師聞此語始聽氷。漸似醉夢人呼醒。低頭請讀子思書。欲以墨名儒其行。頭流雄鎭蟠地軸。路指火維幽且夐。師今遮莫千萬峯。競秀爭流幾吟詠。臨流不堪懷抱惡。贈言何待殷勤請。但恨鉛槧廢已久。詩成苦乏詞鋒勁。</text>
<title>龜峯下。訪李司評。之蕃○己未</title>,<text>峽裏仙區別有天。危峯如畫蘸晴川。人閒岐路波聲外。林下衡門秀色邊。枕水巖平當臥榻。宿簷雲細雜茶煙。客來剩作淸宵話。坐待寒蟾上翠巓。</text>
<title>龜峯草堂。風雨徹曉。</title>,<text>客夢頻驚地籟號。打窓秋葉亂蕭騷。不知一夜寒江雨。減却龜峯幾尺高。</text>
<title>降福寺石佛庚申</title>,<text>臭腐神奇非異物。畫殿荒草孰爲眞。那知路傍一片石。却引無窮祈福人。</text>
<title>次靈熙軸韻</title>,<text>一錫飄然幾處飛。白雲猶惹出山衣。煙村訪客情多少。細雨松門獨自歸。</text>
<title>催詩雨</title>,<text>雲鎖靑山半吐含。驀然飛雨灑西南。何時最見催詩意。荷上明珠走兩三。</text>
<title>詠菊</title>,<text>佳色掇時憐靖節。落英餐處惜靈均。秋霜一著東籬畔。只有此花無此人。</text>
<title>入玉溪洞</title>,<text>行傍淸溪步步遲。奇巖懸瀑雪花飛。羽人應在水窮處。路斷雲深惆悵歸。</text>
<title>宿鳥嶺</title>,<text>登登涉險政斜暉。小店依山汲路微。谷鳥避風尋樾去。邨童踏雪拾樵歸。羸驂伏櫪啖枯草。倦僕燃松熨冷衣。夜久不眠羣籟靜。漸看霜月透柴扉。</text>
<title>趙公保 擴 家。偕李汝受 山海 諸公飮。</title>,<text>月上林梢萬境淸。纖雲不起玉盤盈。若爲除却山河影。添得今宵分外明。</text>
<title>與諸公會</title>,<text>酒熟小桃發。論詩聚故人。瓶含春意思。花挹雪精神。病怯杯心凸。慵驚句法新。斯游也不惡。拂盡染衣塵。</text>
<title>與汝受。往李景魯 希參 家。詠懷。</title>,<text>曉色生虛閣。熹微窓半明。深林一鳥語。殘月幾人行。夜話深情洽。朝分別袖輕。從今歡會數。對榻可忘形。</text>
<title>挽黃孤山 耆老</title>,<text>醉墨甘觴五十年。却將豪氣困沈綿。衣飜洛下千家酒。筆染人閒萬䆴煙。梅塢有春魂已返。鶴汀無主月空圓。緘辭一哭君知否。立向南風淚似泉。</text>
<title>坡山。奉呈聽松成先生。守琛</title>,<text>靜裏生涯足。人閒事不聞。草封趨俗路。簷宿下山雲。動靜朝看易。行藏晝掩門。客來欣所得。淸話破吾昏。</text>
<title>至夜書懷</title>,<text>子半一陽動。天心妙難議。若識無中有。雷聲殷大地。中宵點新火。耿耿坐不寐。及此夜氣淸。默念玄機祕。向來剝牀膚。萬彙困凋瘁。春回九泉底。萌蘖含生意。一氣互動靜。闔闢誰汝使。感彼天運復。省心還惴惴。噫我參三極。精氣秀萬類。明德皎日月。斯皇天所畀。妄念蝕本明。始微終轉熾。山木困斧斤。天眞泪私僞。二十五年閒。沈迷夢中醉。追思昨者非。令人發驚悸。我今痛自誓。昊天應聽視。色爲伐性斧。胡爲留汝思。若使敬爲主。染心安所自。名乃實之賓。莫以文爲事。用功於實地。繡繪何暇嗜。家貧親已老。念之常不置。君子養以善。三牲不足比。苟能素其位。所居常坦易。外貌不莊肅。怠慢於斯萃。散坐與空談。畢竟非善戲。衣冠必整飭。言語愼勿費。中心不專一。邪思所窺覬。擾擾起復滅。火炎兼馬駛。截斷前後際。卓立恒勿貳。愼獨與不息。聖謨斯爲至。參前復倚衡。不可須臾離。處心廓如天。屋漏可無愧。任重且道遠。要以志爲帥。九仞今正始。莫使虧一簣。冥觀天地化。至健功乃施。爲人不法此。有身乃自棄。但使泥塵盡。水鏡元無累。</text>
<title>送李土亭 之菡 還開天</title>,<text>難兄難弟摠淸流。選勝移家占一區。活計蕭條車不滿。塵紛閴絶地偏幽。紫荊陰裏三閒足。黃犢坡邊二頃優。何日得諧携手約。春江佇立送扁舟。</text>
<title>送山人敬悅之香山</title>,<text>太白橫西未了靑。高標欲與雪山爭。層雲歸鳥空神契。目斷春鴻送爾行。</text>
<title>上山洞</title>,<text>入洞山容別。沿流境漸新。林深不受暑。泉語解留人。苔石承鞋滑。雲厓蔭席親。淸詩吟未了。慙愧向紅塵。</text>
<title>次崔主簿 益齡 漁翁韻</title>,<text>漁翁荷網曉開扉。綠漲春江可染衣。款乃數聲煙雨外。暗中猶記釣船歸。</text>
<title>贈參寥上人 二首○癸亥</title>,<text>不領叢林爲養眞。名韁豈到上根人。一千里外萍蓬客。四十年來雲水身。觀貌便知春米熟。接機深訝箭鋒新。猶嫌未吐煙霞語。洗却吳儂兩眼塵。</text>
<title>贈參寥上人 二首○癸亥 其二</title>,<text>高人冷笑世人忙。一視衡門與畫堂。已判六根歸寂滅。應敎五濁自淸涼。雲行嶺外難尋迹。月印波心豈捉光。何似吾家眞樂地。不求虛遠履平常。</text>
<title>平丘驛遇雨</title>,<text>疾雷洩驟雨。挾風驅祝融。萬里炎威霽。千山水墨濃。</text>
<title>哭聽松先生 甲子</title>,<text>嶽精偏毓碩人頎。坐使儒林仰羽儀。雲翼未瞻摶北極。霜英還惜老東籬。淸和風月流聲影。上下溪山入燕貽。滴盡平生壯夫淚。非斯爲慟爲伊誰。</text>
<title>釋褐登龍門應製</title>,<text>离明垂照海東天。鳳曆開元十九年。整頓二儀調玉燭。昭回五緯聚奎躔。熙熙物囿春臺樂。濟濟人歌旱麓篇。雨施雲行亨品彙。川流敦化察魚鳶。經邦旣使彌綸弼。束帛旁求仄陋賢。沽玉摠看朝象魏。考槃誰復老林泉。孤臣早綴窮民籍。下學徒研蠹簡編。詩廢蓼莪風撼樹。家無庾釜硯爲田。艱關活計長炊玉。濩落虛名不直錢。觀國縱充多士列。立身難致五雲邊。橫經愧欠談天舌。秉筆慙無落紙煙。三級幾年勞點額。九霄今日始登仙。攀龍大似乘軒鶴。釋褐眞同脫殼蟬。存沒被榮悲感集。親朋送喜慶聲連。螢窓食蘗纔收效。雲路膏車敢著鞭。素志豈無江海趣。丹忱只向衮龍懸。忘身欲試鉛刀割。守拙何須樗櫟全。別殿秋風搖佩玉。故山煙月自啼鵑。包瓜龐洽蓬門側。貫石誠橫繡戶前。干祿肯懷求餔啜。補天深願效埃涓。兢兢怳若臨深谷。戰戰茫如涉大川。閶闔可能呈肺腑。皐音冀得徹穹玄。勛華濟衆猶爲病。文命憂民不自憐。黃屋正推恩澤廣。蒼生尙被苦愁纏。如傷倘竭周文惠。解慍應調帝舜絃。雨露普霑圭蓽戶。光明莫照綺羅筵。盈成最是無疆恤。廣運宜追不息乾。前後道如符節合。流行化速置郵傳。蒲蘆德敎三韓浹。瓜瓞休祥萬祀綿。願效康衢歌帝則。頌聲奚待筆如椽。</text>
<title>李伯生 純仁，趙公保，尹仲說 箕，崔立之 岦，崔嘉運 慶昌 及趙兄 大男 季獻。與余共泛舟于楊花渡傍仙遊島。余將有西行。故諸君出餞也。嘉運出城時有詩。因次韻。</title>,<text>載酒撑船水一隈。靑山隱向海門開。汀花岸草與煙遠。別後知君愁更來。</text>
<title>題烏原驛 三首</title>,<text>東溟萬頃波。摠入吟眸裏。不見採魚船。寧分天與水。</text>
<title>題烏原驛 三首 其二</title>,<text>薄暮獨支頤。樵歌起何處。輕風動竹林。似與幽人語。</text>
<title>題烏原驛 三首 其三</title>,<text>久別蓬萊島。來游海上山。題詩聊戲耳。名字落人閒。</text>
<title>陽德縣次韻 乙丑○秋。以黃腸木敬差官。往平安道。</title>,<text>乘昏投古縣。暝雲生幽谷。霏霏迄未收。作雨鳴板屋。凭欄四面山。松檜鬱翠麓。聞說長官淸。居民雜麋鹿。淸邊忽生戎。倉卒希秦俗。萬事付滔滔。深憂蔡謨獨。入夜耿不寐。有懷人如玉。沈沈萬境空。半壁搖殘燭。</text>
<title>送尹子固 根壽 赴京 丙寅</title>,<text>歸期非闊豈傷神。自有幽悁未解顰。喬木長沙朝帝路。淡煙芳草渡江人。雙行且忍憂時淚。萬里毋輕許國身。聞說燕山多志士。憑君觀市訪沈淪。</text>
<title>灞橋晴雪 庭試</title>,<text>風捲塡空絮。虛簷斷夜聲。幽懷牽灞水。奇畜出柴荊。野曠寒雲斂。天高霽景明。瓊沙彌世界。玉堞擁神京。一望川原合。從知岸谷平。山驚銀筍秀。橋訝白霓橫。遠店煙飛縷。初陽樹掛鉦。羣囂收靜境。人迹絶長程。冷逼肩常聳。光搖眼奪精。石閒梅寂歷。氷底水琮琤。策蹇欣杯散。經林惜蕊輕。優游添逸趣。舒暢騁詩情。濩落難諧俗。浮休任此生。疏才空抱瑟。何路試和羹。暮色俄迷遠。寒鴉亦喜晴。往來俱自在。心迹一般淸。世事輸吟料。生涯付散行。惟耽驢背樂。豈顧代閒名。酒旆輕初舞。樵蹊細欲成。黃昏興不盡。歸路踏彭鏗。</text>
<title>天馬 月課</title>,<text>房星降精孕龍胎。霧鬛風鬃奮西野。霜蹄一擧涉流沙。萬里騰驤汗始赭。迥立長嘶志無前。奔霄絶地風斯下。漢家四葉懾九夷。域外異物來華夏。當時不獨月窟産。渥洼神駒絶瀟灑。君王好馬馬自至。亦如好賢來賢者。蘭筋虎文世豈乏。自是權奇知者寡。聖明今日築金臺。小臣作詩歌天馬。</text>
<title>臨河歎 丁卯</title>,<text>行行復行行。曰至河水潯。河水去洋洋。黑波千丈深。欲濟舟楫闕。斜陽空俯臨。吾道竟何之。天意杳難尋。麟鳳不擇所。何殊凡獸禽。得失命也夫。歸歟誰我禁。美哉彼河水。實獲仲尼心。</text>
<title>明宗大王挽詞</title>,<text>日角眞天表。聰明自弄璋。乾坤鍾秀氣。雲漢煥文章。五讓龍飛代。重華舜協唐。滄溟澄霽浪。黃道赫垂光。每切無虞戒。恒憂罔念狂。景賢搜澗谷。思孝謹烝嘗。道可通三極。天胡閟百祥。紫宸綿喪患。玄命困悲傷。黎首方嵩祝。雲驂已帝鄕。哀聲掀鰈域。慘色接扶桑。琴殿衣裳在。喬山草樹荒。攀髥更無路。臨穴愧三良。</text>
<title>次松都大平館華使韻 十首</title>,<text>立馬荒城欲暮天。綠蕪喬木鎖寒煙。雲根只是前朝物。碧砌依山幾百年。</text>
<title>次松都大平館華使韻 十首 其二</title>,<text>鵠山橫翠鬱嵯峩。山下王城勝槪多。驛樹依依連薊北。仙槎渺渺自銀河。</text>
<title>次松都大平館華使韻 十首 其三</title>,<text>山河依舊市朝新。一代衣冠摠是塵。士女卽今迎玉節。笙歌挾路大平人。</text>
<title>次松都大平館華使韻 十首 其四</title>,<text>吟鞭斜日過名區。臺殿遺基碧草蕪。楊柳蔭街車馬咽。繁華祇爲近新都。</text>
<title>次松都大平館華使韻 十首 其五</title>,<text>客懷惆悵立黃昏。故堞凄涼野雀喧。滿月臺邊荒薺合。當時輦路已無痕。</text>
<title>次松都大平館華使韻 十首 其六</title>,<text>雨歇山城樹色靑。平郊一抹淡煙橫。皇華四牡從天下。王事驅馳不計程。</text>
<title>次松都大平館華使韻 十首 其七</title>,<text>松嶽天磨勢競嶢。浮空秀色映星軺。迎賓館裏羣囂靜。明月何人弄玉簫。</text>
<title>次松都大平館華使韻 十首 其八</title>,<text>水落巖邊細溜淸。弄晴山鳥自呼鳴。峯陰欲暝樵歌絶。手撫喬松萬古情。</text>
<title>次松都大平館華使韻 十首 其九</title>,<text>舊京風色見來佳。萬室鱗鱗枕翠崖。倚檻忽驚塵慮斷。煙霏日夕入虛齋。</text>
<title>次松都大平館華使韻 十首 其十</title>,<text>王家卜曆半千春。統一奇功已作塵。自是孱孫迷祖誡。還敎後辟鑑前人。</text>
<title>箕子殿戊辰</title>,<text>麥秀悲殷祚。彝倫敍我東。轉深微禹歎。祇有變夷功。閟殿苔昏畫。宏庭柳拂空。井田今有址。安得挽遺風。</text>
<title>鴨江船上。別義州牧伯郭景高。㟸</title>,<text>長城塞雨收。萬里煙江闊。綠樽送將歸。蘭舟棹歌發。主人敍幽悁。遲回不忍別。下船便異域。鳥紗草閒沒。燕山渺何許。夕陽明一髮。</text>
<title>次睦思可 詹 杏山客館韻</title>,<text>露砌蟲音細。風欞月影多。難憑淸夜夢。歸釣鏡湖波。</text>
<title>次思可望長城韻</title>,<text>南臨鯨海北雲峯。客路逶遲勝槪中。胡馬每嘶幽薊草。長城萬里爲誰雄。</text>
<title>次思可聞諸公登城觀軍容韻</title>,<text>沙場一夕起妖氛。報道胡塵漲塞雲。陴上豎旗喧鼓角。將軍只解守城門。</text>
<title>撫寧縣。遇回還謝恩使丁公姜公，李侯。敍懷。卽別</title>,<text>西行四千里。擧目無相識。回風起馬首。但見塵沙撲。有客自天來。班荊手一握。欣悵語未能。驪駒促行色。那堪爲客日。送人歸故國。寸心含遠愁。雲暗平蕪綠。家人入孤夢。一別無消息。憑君報平安。以慰長相憶。</text>
<title>次思可三叉河韻</title>,<text>客路三千里。鄕愁十二時。雲煙迷戍遠。舟楫渡河遲。獨鳥去超忽。蹇驢行邐迤。燕山望不極。還旆杳難期。</text>
<title>次思可送別進賀使先行韻</title>,<text>萬里秋風得得行。客懷何事轉凄淸。三河分却東飛鞚。疏雨寒燈獨夜情。</text>
<title>通州途中</title>,<text>晚雨霑沙路。秋風渡石橋。輪蹄紛接武。煙火藹連郊。障塞靑山迥。沿河碧樹遙。神京饒壯觀。聊慰客魂銷。</text>
<title>次思可朝天韻</title>,<text>齋心瞻拜九重天。一朶紅雲咫尺前。日照眼迷仙仗影。風回衣惹御鑪煙。金門乍出星河迥。玉斝初傾雨露宣。故國渺然遼海外。重陪鵷鷺更何年。</text>
<title>次金元瑞玉河吟韻</title>,<text>匹馬燕山萬里行。故園東望水雲平。三秋旅雁隨陽過。一壁殘燈伴客明。斜月入簷飛玉露。疏鐘度閣閉金城。愁邊荏苒空昏曉。何日刀頭放遠情。</text>
<title>次元瑞卽事韻</title>,<text>玉河秋思問如何。燕趙曾聞志士多。鬱鬱帝居山北峙。悠悠世事水東波。塵埃柴市行人鬧。風雨金臺獨鳥過。一鎖館門深似海。長虹萬丈氣難磨。</text>
<title>次思可登天壇韻</title>,<text>肅肅宏庭碧樹高。五雲臺殿勢雄豪。圜丘盛禮無由覩。管裏窺斑恨我曹。</text>
<title>在燕京。見仲氏詩。次韻。</title>,<text>鶴禁迓令辰。祥光動八區。扶桑使節遙。寒暑變須臾。欽達我王誠。回轅自淸都。鴒原夢寐煩。彼此情豈殊。會合指日待。莫費長嗟吁。</text>
<title>燕京途中。寄舍弟。</title>,<text>去路三千四百里。歸路三千四百里。行行六千八百里。月魄看看六回死。我弟村莊更千里。況是別日前乎此。故國人來不見書。搔首看雲遼海涘。孤城木鐸不成眠。單于獵火連郊紫。漢陽風雪子來否。對牀話此眞夢耳。只願相逢有新得。論詩論學令人起。</text>
<title>押馬官朴公挽</title>,<text>江頭物色正依依。萬里靈轜掩素幃。白雪黃雲遼塞路。斷腸同往不同歸。</text>
<title>永平東郊。次思可韻。時有㺚子聲息。</title>,<text>客程杳何指。騑騑馬首東。朔風捲地來。日入黃埃中。誰管北門鑰。邊民愁犬戎。聖神方遠猷。四海車書同。安得霍驃騎。折彼天驕鋒。</text>
<title>次思可留前屯衛韻</title>,<text>絶塞孤城暗朔雲。邊聲空使客邅迍。天朝虎旅紛如雨。却畏陰山犬豕羣。</text>
<title>淸節祠</title>,<text>牧野漂杵天地變。二賢隻手擎不周。鎬京商邑兩丘墟。有廟俯瞰澄川流。入門瞻拜凜生毛。萬古淸風吹不休。悤悤未將椒桂奠。出城惆悵荒郊秋。</text>
<title>龍灣酒席。贈主倅郭景高。兼示同行友人。</title>,<text>薊樹遼雲道路長。歸心一日抵三霜。淸樽促膝龍灣館。此地分明是故鄕。</text>
<title>鄭季涵 澈 奉使湖南。余有關東之行。臨別賦贈。</title>,<text>石友分千里。幽懷付一嗟。東關迷雪路。南極渺星槎。芳草佳期闊。寒梅晩影斜。堪憐今夜月。相送到天涯。</text>
<title>再游五臺山。石㵎踏雪。己巳</title>,<text>四月山中踏雪崖。大風吹袂空中擧。羣峯擁翠寂無聲。松下幽泉向人語。</text>
<title>遊南臺西臺中臺。宿于上院。</title>,<text>洞壑媚新晴。巖流淸有聲。五臺引興深。苔逕芒鞋輕。攀蘿凌絶頂。白雲生翠屏。俯覽衆山小。浩浩煙樹平。冷冷石竇泉。一飮遺世情。禪房坐蒲團。灑落魂夢淸。晨磬發深省。澹澹吾何營。</text>
<title>題老僧詩軸 僧老而耳聾</title>,<text>蟻動與牛鬪。寥寥同一聲。誰知淵默處。殷地海濤轟。</text>
<title>有僧惟命求詩甚苦。走書以贈。</title>,<text>禪形鶴共臞。行脚雲無迹。胡爲淡泊僧。却有求詩癖。</text>
<title>金剛淵</title>,<text>辜負名山二十年。重來物色摠依然。寒巖倚遍幽悁集。數道飛泉落晩淵。</text>
<title>重游月精寺</title>,<text>客路蕭蕭萬木中。夕陽疏磬出琳宮。居僧莫問重來意。默對巖流世事空。</text>
<title>將入內山遇雨</title>,<text>解綬歸來萬事輕。五臺奇勝最關情。山靈灑雨非嫌客。添却林泉分外淸。</text>
<title>贈山人</title>,<text>五臺山下月精寺。門外淸溪不息流。可笑衲僧迷實相。只將無字謾推求。</text>
<title>次山人詩軸韻</title>,<text>此道元一本。人心有去來。如何入他逕。十年頭不回。霜落千山瘦。風和百卉開。玄機宜默識。妙運孰相催。</text>
<title>題處均軸</title>,<text>靑瑣空餘夢裏蹤。海山無事不從容。禪窓雪夜疏鐘歇。萬木蕭蕭月影中。</text>
<title>書安定樓</title>,<text>長路行方倦。危樓眼忽明。暝煙催鳥噪。松影助風淸。雨意頻愁客。苔痕已占庭。倚欄成小睡。魂夢繞江城。</text>
<title>雲交驛</title>,<text>積雨瀨山路。終朝行石梁。人愁荒店遠。馬愛綠坪長。十曝三庚熱。千金一樹涼。不知爲客苦。都爲近湖鄕。</text>
<title>無盡亭下乘月艇</title>,<text>江天霽景爽如秋。晩泛蘭舟碧玉流。雲影月光迷上下。美人西望思悠悠。</text>
<title>沿流坐石。硏墨于巖上。題詩記事。</title>,<text>坐遍奇巖出洞遲。玲瓏碧㵎動相隨。遊人只把淸漪弄。絶頂眞源世不知。</text>
<title>重遊楓嶽。將入內山。遇雨。</title>,<text>雲雨暗幽林。山堂轉淸絶。茶罷一事無。詩談雜禪說。明朝欲尋勝。陰靄夜應歇。</text>
<title>贈山人雪衣</title>,<text>石與水相激。萬壑淸雷鳴。借問衣上人。水聲還石聲。爾若下一語。便了物我情。</text>
<title>新晴。遊通德山。</title>,<text>幽人長夏不窺園。爲多新晴出郭門。百派水交川勢闊。千章樹合驛程昏。芳樽碧藉山頭草。落照紅拖海外雲。風弄笛聲挑客興。僧須留待月紛紛。</text>
<title>書院別諸友</title>,<text>煙鎖長川雨滿衣。碧空吟斷送人歸。明朝別恨知何許。萬木參天一逕微。</text>
<title>原城酒泉縣江樓夜坐</title>,<text>紫綸飛下聖恩深。補袞非才愧此心。虛閣夢回江雨細。孤螢明滅度西林。</text>
<title>蓮池島上小閣。崔監司景肅 顒 設酌。</title>,<text>碧沼過疏雨。新涼隨雨生。荷香樽外細。林響暝來淸。銀燭樓臺影。秋風去住情。孤帆明日發。雉嶽望中靑。</text>
<title>次李達韻</title>,<text>泠泠斜雨浸庭莎。小閣開樽別意多。吟罷碧雲燒燭短。秋聲無賴集池荷。</text>
<title>復用前韻。答景肅。</title>,<text>輕煙冪柳露凝莎。霽景初澄嶽色多。別後夢魂何處著。曲樓新月小池荷。</text>
<title>舟中寄景肅。用前韻。</title>,<text>秋水溶溶沒錦莎。短篷依樹暮蟬多。憑虛樓上今宵月。誰伴淸吟弄碧荷。</text>
<title>次韻別李達</title>,<text>鐘鳴巖下寺。煙鎖渚邊沙。孤棹客程遠。亂山秋意多。樹深喧鳥語。江迥斷漁歌。珍重西潭子。高吟泝碧波。</text>
<title>過魯谷。悼表叔洪上舍 浩。贈表兄士俊。</title>,<text>溪壑渾依舊。溪翁事已非。入門愁獨立。登榻淚雙垂。纖月低寒樹。幽泉繞短籬。吾兄幸無恙。終孝慰慈闈。</text>
<title>過上山洞。忽憶舊事。因感有作。</title>,<text>客意忽惆悵。山陰催夕曛。弟兄曾駐馬。朋友亦隨羣。石㵎鳴春水。巖峯聳夏雲。至今成舊迹。蘿逕獨黃昏。</text>
<title>神勒寺東臺夜坐。用汝受韻。</title>,<text>夜靜江天霽月懸。蟲音在草水禽眠。騷人自是秋多感。松下寒巖坐悄然。</text>
<title>將發神勒寺二首</title>,<text>蕭寺繫蘭舟。秋風動林樾。虛窓耿不眠。雲翳寒江月。</text>
<title>將發神勒寺二首 其二</title>,<text>杳杳驪江波。依依廣陵樹。題罷碧雲牋。輕帆落秋雨。</text>
<title>過越溪棧。宿村舍。有懷兄弟。</title>,<text>歇馬滄洲上。尋蹊畎澮閒。孤村依老樹。細㵎下荒灣。雨足連畦菜。嵐收繞屋山。別愁今轉極。無境解吾顔。</text>
<title>斗尾十詠 表叔韓正脩所居之地</title>,<text>我土惟九畹。春逢一犁雨。長鑱獨自鋤。餘濕沾芒屨。不勞漢陰瓮。香苗已滿圃。</text>
<title>斗尾十詠 表叔韓正脩所居之地 其二</title>,<text>黃花挾蒼苔。此是幽人路。寂無車馬迹。褰衣散孤步。所思在空谷。不憚行多露。</text>
<title>斗尾十詠 表叔韓正脩所居之地 其三</title>,<text>燒痕得雨潤。草深山逕微。曳杖乘晩興。入林歌采薇。谷口鎖暮煙。盈筐應始歸。</text>
<title>斗尾十詠 表叔韓正脩所居之地 其四</title>,<text>小溪起淸漣。我來山雨餘。垂釣本無鉤。一絲風卷舒。物我兩無閒。非魚亦知魚。</text>
<title>斗尾十詠 表叔韓正脩所居之地 其五</title>,<text>向晩菰岸鳴。長江生片帆。渺渺水程遙。歸心指雲嵐。風利更須棹。夕照沈危巖。</text>
<title>斗尾十詠 表叔韓正脩所居之地 其六</title>,<text>英英復藹藹。洞壑時爭吐。凝爲曉山陰。布作春江雨。出入兩無心。誰散還誰聚。</text>
<title>斗尾十詠 表叔韓正脩所居之地 其七</title>,<text>梅花本瑩然。映月疑成水。霜雪助素艶。淸寒徹人髓。對此洗靈臺。今宵無點滓。</text>
<title>斗尾十詠 表叔韓正脩所居之地 其八</title>,<text>虛窓對竹塢。當午來淸風。華胥夢初回。體舒心和沖。願將一枕涼。遍灑夏畦中。</text>
<title>斗尾十詠 表叔韓正脩所居之地 其九</title>,<text>林巒媚晩晴。子規響蒼壁。問渠本無悲。血淚誰爲滴。啼罷忽飛去。樹深山寂寂。</text>
<title>斗尾十詠 表叔韓正脩所居之地 其十</title>,<text>寒濤撼山齋。響在雲霄外。開門星月明。雪上松如蓋。太虛本無聲。何處生靈籟。</text>
<title>有僧求詩。次退溪韻。</title>,<text>五臺山上有禪龕。石底竽筒水味甘。早識此心元是佛。玉峯無竭不須參。</text>
<title>次洪忍齋 暹 淳熙院韻</title>,<text>松陰峯影滿軒涼。泉語玲瓏下曲塘。木脫猩紅山逕瘦。羹和錦帶客盤香。</text>
<title>贈沈景混 長源○二首</title>,<text>山前得酒飮山光。鳥碎花姸春晝長。無限別愁今日散。松風吹耳勝簫簧。</text>
<title>贈沈景混 長源○二首 其二</title>,<text>三月園林日氣和。小庭芳草得春多。君來正與良辰遇。一笑論詩興若何。</text>
<title>題九拙菴。上梁明府 喜。菴在嶺南。是明府幽棲之所。自號九拙。謂性拙。貌拙。言拙。文拙。射拙。官拙。與朋友交拙。爲身謀拙。爲子孫計拙也。</title>,<text>大朴散生巧。拙乃物之初。使君已聞道。自修恒有餘。直性乘眞率。古貌又淸疏。有言實不華。有文鬱而舒。觀德不主皮。宦遊任乘除。貧交淡若水。屢空常晏如。子孫遺以安。負郭無菑畬。裝點此九拙。作扁揭林居。一菴小如舟。細逕直通閭。土砌種節友。峯翠蘸淸渠。簷前蔓龍鬚。柳下觀游魚。逍遙岸烏紗。野老牽衣裾。夕日曖山城。嵐光落幽廬。入室人語靜。四壁盈圖書。俯仰生事足。拙境樂只且。聊將拙作郡。愛民勞拮据。催科自考下。四野樂耕鋤。苦被赤子挽。南望吟歸歟。江干訪散人。映林孑干旟。薤水愧無箴。木瓜挑瓊琚。何當陪杖屨。一宿雲窓虛。</text>
<title>湖堂夜坐 己巳</title>,<text>湖堂久不寐。夜氣著人淸。葉盡知秋老。江明見月生。疏松搖榻影。塞鴈落沙聲。自愧紅塵客。臨流未濯纓。</text>
<title>湖堂。醉示諸公求和。</title>,<text>醒酒披衣起。憑軒俯碧湖。春光浮遠岫。晴景滿平蕪。煙樹憐殘錦。雲牋閱唾珠。日高松影轉。虛閣響投壺。</text>
<title>君山鐵笛</title>,<text>萬里滄溟闊。中浮一點山。笛吹煙雨外。聲出渺茫閒。旅客情難掩。孤臣淚自潸。蕭蕭蘆岸遠。叫月斷鴻還。</text>
<title>與諸友到季涵家。季涵他適。入夜而還。小酌。</title>,<text>有約人何去。客來棲鳥稀。月緣寒樹沒。鐘度華山微。擊目凝淸思。回燈照夜霏。深杯敍離別。寂寞素心違。</text>
<title>送愼君吉遠 喜男 按節關東</title>,<text>攬轡車初動。澄淸志不虛。緣雲巖路細。隱樹驛亭疏。海郡宵觀日。山氓夏種畬。從來稀訟牒。風月屬干旟。</text>
<title>與汝受往景魯家。詠懷。</title>,<text>霾霖止還復。窓戶晝難明。電影橫天走。雷車曳雨行。葉中鶯語濕。風處燕翔輕。細話三年別。愁看鏡裏形。</text>
<title>遊三淸洞</title>,<text>曳杖煙蘿逕。支頭老樹根。石泉幽處咽。松籟靜中喧。鳥動巖花影。苔留㵎雨痕。暮雲生邃谷。從却鎖山門。</text>
<title>寄權松溪 應仁</title>,<text>一別松溪老。三秋抱渴飢。風塵衣盡染。林壑意偏怡。我爲吟詩瘦。君應勝戰肥。光儀勞夢想。怪爾白駒遲。</text>
<title>九月十五夜。見月感懷。三首。</title>,<text>咄咄獨無寐。擁衾淸夜闌。木疏牀剩月。籬缺𪚥當山。感舊衣常濕。懷人眼幾寒。平生一長劍。無計剪憂端。</text>
<title>九月十五夜。見月感懷。三首。 其二</title>,<text>世事今休道。吾生只可嗟。墳塋荒草木。昆季隔山河。覽物思荊樹。論詩廢蓼莪。病妻書不至。眠食近如何。</text>
<title>九月十五夜。見月感懷。三首。 其三</title>,<text>萬物誰齊得。莊生誇騁辭。賦形雖有別。司命本無私。鵠白非由洗。烏玄豈染緇。窮通與苦樂。順受是男兒。</text>
<title>觀周同行契軸</title>,<text>遼海遠無波。燕山遙際天。客路山海閒。行役過半年。胡騎輕渡漠。隔壟生獵煙。孤城木鐸悲。達曉耿無眠。曠野不見人。回風導馬前。骨肉日已遠。同乘情自牽。皇都壯城闕。氣象浩無邊。仰見天日光。一破羈愁煎。秋月鎖玉河。殘燈鄕思偏。拜辭皇極殿。出門賦言旋。還家一夢耳。所經尙依然。萬里共辛苦。豈云無夙緣。霜綃寫陳迹。姓名相接聯。努力莫緇磷。付與雲仍傳。</text>
<title>哭退溪先生 辛未</title>,<text>良玉精金稟氣純。眞源分派自關閩。民希上下同流澤。迹作山林獨善身。虎逝龍亡人事變。瀾回路闢簡編新。南天渺渺幽明隔。淚盡腸摧西海濱。</text>
<title>次李大仲 海壽 韻</title>,<text>酒闌吟斷碧波潯。楊柳風來散客襟。谷霧江煙迷遠近。臥聞幽㵎細穿林。</text>
<title>復次大仲韻</title>,<text>圖書湖閣靜。飄雪柳堤時。山霧生衫袖。江風散鬢絲。酒筵無貌敬。蘭室摠心知。碧㵎如瑤瑟。泠泠細入池。</text>
<title>義寧監 胤祖 挽</title>,<text>悄悄夜無眠。潛憂故人疾。故人已觀化。神魂暗來別。空齋睫乍交。髣髴瞻顏色。問答語未了。惕然忽驚魄。輾轉候天明。俄傳消息惡。嗟我解簪組。初歸桑梓域。鬱鬱坡山陽。斯人期卜築。一慟事已矣。寂寞連門約。石交成徵君。孤兒此可託。含悲寫薤露。目斷平蕪綠。</text>
<title>安季弘 自裕 朝燕京。與李愉愉 彦愉 聲遠歷訪余。別于江閣。壬申</title>,<text>江閣逢佳客。征途指玉關。交情無遠近。人事有悲歡。水淨天光迥。暉淸石影寒。川原馬前闊。幾日到燕山。</text>
<title>理氣詠。寄呈牛溪道兄。見答書下</title>,<text>本文缺</text>
<title>乞退蒙允。感著首尾吟四絶。名之曰感君恩。癸酉</title>,<text>君恩許退返鄕園。古木荒灣栗谷村。一味簞瓢生意足。耕田鑿井是君恩。</text>
<title>乞退蒙允。感著首尾吟四絶。名之曰感君恩。癸酉 其二</title>,<text>君恩許退謝籠樊。野逕蕭蕭獨掩門。四壁圖書無外事。草堂晴日是君恩。</text>
<title>乞退蒙允。感著首尾吟四絶。名之曰感君恩。癸酉 其三</title>,<text>君恩許退老江村。淸坐垂綸釣石溫。晚檥蘭舟紅蓼岸。渚風汀月是君恩。</text>
<title>乞退蒙允。感著首尾吟四絶。名之曰感君恩。癸酉 其四</title>,<text>君恩如海報無門。滿腹詩書莫更論。暖日香芹難獻御。一生惟詠感君恩。</text>
<title>陳疏求退。三上乃允。乘船西下。有感而作。</title>,<text>行藏由命豈由人。素志曾非在潔身。閶闔三章辭聖主。江湖一葦載孤臣。疏才只合耕南畝。淸夢徒然繞北辰。茅屋石田還舊業。半生心事不憂貧。</text>
<title>文忠堂。書示沈都事文叔 禮謙。兼呈經歷具時中 忭。</title>,<text>廟洞千年地。懷賢竝馬尋。眼明新棟宇。腸斷舊園林。細雨迷喬木。荒庭噪晚禽。一家賓主會。坐待暝煙深。</text>
<title>文忠堂小會。次申企齋 光漢 江閣韻。</title>,<text>倚遍虛窓待晚晴。巖流得雨有淸聲。先賢已遠空遺宅。畫閣西邊一鳥鳴。</text>
<title>奉贈時仲尊兄求和</title>,<text>城樓痛飮暮鐘鳴。醉後心肝一笑傾。從此首陽歸路遠。不堪嵩嶽望中靑。</text>
<title>送邊兵使 協 鎭關西</title>,<text>迢迢關路送人歸。紅樹滄江淡午暉。聞說仁聲傳塞外。安邊不在著戎衣。</text>
<title>將按海西。和安賚卿見贈。</title>,<text>拘束衣冠別舊廬。雲慙高鳥水慙魚。淸潭九曲含明月。準擬誅茅卜我居。</text>
<title>挽吳典翰子强 健○甲戌</title>,<text>迢迢碧珍城。與君初相遇。心肝澹相照。發軔遵一路。聚散任人事。霜根期歲暮。鵰鶚衆所指。中輟雲霄步。南天鴻雁稀。三載含幽素。奄忽顯晦殊。殄瘁誰將訴。哀哉一片土。埋却崑山璐。滴盡壯夫淚。秋風凋碧樹。</text>
<title>在黃岡除夜有感</title>,<text>黃岡守歲坐凄然。舊念新懷燭影邊。世路强顏終少味。山居未卜爲無錢。心勞原隰韶容變。情結觚棱皦日懸。三十九年尤悔積。今宵洗濯矢蒼天。</text>
<title>延安府月夜。聞金雲鸞彈箏。金是舊日同里人。彈箏妙絶一時。</title>,<text>虛閣發箏聲。竦然人語絶。絃絃應手語。激川邃幽咽。寒蟬抱露葉。細泉鳴巖穴。側耳在雲霄。餘音久未歇。我少君壯夫。仁里曾相悅。悲歡三十年。渺渺參商闊。邂逅在今宵。感舊腸內結。停杯悄相對。碧空懸霽月。</text>
<title>金希元 長生 來石潭受業。辭歸平壤。詩以贈之。乙亥○時金君大人重晦。爲平安監司。</title>,<text>千里相從寂寞濱。洞雲溪月伴怡神。歸時垂橐吾堪愧。別後須敎刮目頻。</text>
<title>挽洪判決事 奉世○丙子</title>,<text>大雅推先輩。微言鑽古經。聲名尊一代。藥餌涉三齡。桐邑留遺愛。朝家失老成。諸孫承緖業。宰木擁佳城。</text>
<title>宿南時甫 彦經 郊舍</title>,<text>返照依山扣野扉。坐看淸月出林霏。焚香小閣淸無語。更覺風塵此會稀。</text>
<title>沈判尹希安 守慶，朴參判君沃 啓賢。歷見余于花石亭。適山人仁鑑求詩。乃步軸中韻。</title>,<text>高僧在座世緣輕。江雨初收夏意淸。邂逅一歡無箇事。斜陽碧岫看雲生。</text>
<title>次李宜仲 義健 敍別韻</title>,<text>邂逅衡門適野情。淸宵不寐聽溪聲。喬林秋色日加好。惆悵送君江上行。</text>
<title>題山水障</title>,<text>瀑布寒巖下。苔磯柳影中。客來人已醉。殘月隱孤峯。</text>
<title>呈朴思菴相公 淳</title>,<text>十年來往誤天恩。春半那堪夢故園。主聖正開言者路。臣迷不識寵之門。三章解紱辭丹闕。匹馬嘶風度綠原。黃閣故人情意重。碧雲吟罷暗銷魂。</text>
<title>贈金景嚴 戣○幷序</title>,<text>故人卜新居。瀟灑適野性。寒巖細泉鳴。方沼荷花淨。黃雲遠郊平。碧靄遙岑暝。江湖浩滿眼。款乃臥可聽。胡爲未歸來。坐憂千室病。俸錢具甘旨。婉受慈闈命。儻許以善養。山阿有誰競。我家枕臨津。可浴亦可詠。兩地不宿舂。追隨豈待請。佇君辭五馬。同遊松菊徑。</text>
<title>送尹參議子仰 斗壽 朝天。請雪宗系之羞。兼示金書狀士純 誠一，崔質正立之。</title>,<text>觀周仙侶去聯翩。病裏分携倍黯然。華表柱西天接野。永通橋北樹緣川。才堪專對詩三百。情結偏親路四千。定被皇恩湔國恥。歸來喜氣滿朝鮮。</text>
<title>感寒疾。調于密室。有感寄浩原。丁丑</title>,<text>病中省人事。灑埽淸幽室。小鑪對焚香。明窓坐終日。意到輒開卷。倦來還掩帙。計往積尤悔。追來庶無失。惺惺保此念。喧寂當如一。感發遂成詩。因之寄同疾。</text>
<title>次思菴相公贈別韻</title>,<text>江海晴光浩莫垠。數閒茅屋返沈淪。邇來轉覺君恩大。城市山林一樣春。</text>
<title>將向首陽。寄別浩原。戊寅</title>,<text>苦雨連旬阻對牀。臨岐別意更堪傷。離羣自此多尤悔。警語時時寄首陽。</text>
<title>遊花潭。贈徐時遇。應麒花潭先生子 是日雨。</title>,<text>至人觀化後。有客雨中遊。道在巖阿潤。雲生野逕幽。石苔隨意綠。山㵎盡情流。逢君問先迹。更喜典刑留。</text>
<title>曹雲伯 駿龍 卜居松都遮日巖下。草堂甚蕭灑。</title>,<text>千嶂環回翠峽開。巖流一泒出雲來。詩翁選勝茅齋淨。孤坐凝神百事灰。</text>
<title>滿月臺</title>,<text>下馬披荊棘。高臺四望虛。雲山孤鳥外。民物故都餘。危砌依林廢。喬松落影疏。斜陽照三角。指點是王居。</text>
<title>題申濆詩卷</title>,<text>松籬竹塢淨無塵。門外山蹊草色新。四壁圖書春晝永。一林花鳥伴幽人。</text>
<title>到海州野頭村有作</title>,<text>海路逶遲得得歸。野頭村巷映斜暉。風塵十二年前事。付與閒人說是非。</text>
<title>曹雲伯來訪贈詩。次其韻。</title>,<text>卜築生涯定。山阿面勢巖。逕開林外石。雲宿水邊簷。嘉客高軒過。淸宵樂事兼。灘聲來不歇。更覺雨餘添。</text>
<title>權用經來訪。時爲安岳訓導 二十年同遊盆浦者也。</title>,<text>不見詩人二十年。石潭今日兩欣然。別來世事渾無賴。夢著東湖載月船。</text>
<title>寄上盧蘇齋 守愼</title>,<text>仰止中台座。分離歲月深。風霜老琪樹。魚雁閒徽音。廊廟憂民志。江湖戀主心。誰言出處異。千里兩開襟。</text>
<title>題趙光瑗扇</title>,<text>一杯梨花春。遠餉滄浪客。酌罷山日低。溪聲滿虛閣。</text>
<title>六月憂旱</title>,<text>畎澮生塵石井乾。白氛如霧蔽羣山。擡頭欲問蒼天意。雲漢昭回夜已闌。</text>
<title>雨後。次宋士强 大立 見寄韻。</title>,<text>雨斂空山亂午暉。小童鋤草啓柴扉。淸香一炷無餘伴。坐看閒雲出岫飛。</text>
<title>許校理美叔 篈 以厲壇賜祭官到海州。先寄以詩。後數日。訪余于石潭小酌。次韻以贈。二首。</title>,<text>幽棲簡略客來稀。谷口雲深草逕微。山鹿入門知遠害。野人爭席驗忘機。溪邊石榻驚孤夢。天上瓊仙扣晚扉。共藉綠苔成一醉。半天新月下林霏。</text>
<title>許校理美叔 篈 以厲壇賜祭官到海州。先寄以詩。後數日。訪余于石潭小酌。次韻以贈。二首。 其二</title>,<text>去年田野稻花稀。白屋蕭蕭活計微。民困更堪逢癘氣。天高誰主運玄機。君王毖祀回神意。近侍承綸出鳳扉。聞道至諴能奏格。海鄕從此霽氛霏。</text>
<title>聽溪堂對琴書</title>,<text>面水依山一小堂。土牀風榭可溫涼。門無外客心無事。玉軫韋編味正長。</text>
<title>金君德器。大司成金公湜之第三子也。氣度倜儻不凡。不事生產。隱居麋鹿村。兄弟相樂也。有詩曰可笑吟。人有示余者。余慕其爲人。爲之次韻。欲使名聞于後世也。麋鹿村距吾卜居數里。金之歿。今若干年。</title>,<text>可笑又可笑。笑我心計拙。汲古綆空脩。趨時路頻絶。宦海深不測。難試凌波襪。簪組厭拘束。還被舊時褐。但求分所安。豈憂貧到骨。山雨長菜根。百口可以活。我亦民之一。天心豈不恤。可笑又可笑。何爲心忽忽。爲子當盡孝。爲臣當盡節。生平讀經訓。素心非隱逸。只慙樗櫟材。空談仁義說。縱遇聖明朝。奈成無用物。堯舜難再逢。何忍便永訣。所以寂寞濱。有時不怡悅。可笑又可笑。世人恒聒聒。喜氣生紫緋。憂愁集圭篳。身榮道必枉。誰得還誰失。古人知此義。忍飢啖橡栗。章甫豈適越。齊門不奏瑟。瀟灑江海上。優游送日月。我思古之人。中夜心如結。九原不可作。遺書看不輟。由來百世師。元不在施設。我居何所鄰。木石與薇蕨。忽聞金老風。喟然相感發。寓興一篇詩。調高如白雪。若人不外慕。容膝一斗室。逍遙紫荊下。兄弟相磋切。躬耕麋鹿村。身否志不屈。樵夫與野老。爭席亦無咈。我憐得此生。不須塵事汨。賡章豈無意。欲使名不滅。</text>
<title>次安丹城 琠 船巖韻</title>,<text>有石形何似。靑林露半船。携朋憐坐密。垂釣見魚懸。淫潦雖藏迹。孤堅不隱賢。千年肯移棹。終日載風煙。</text>
<title>次安丹城石潭韻 三首</title>,<text>春色日加媚。幽人相對閒。傾壺須盡醉。莫待綠侵山。</text>
<title>次安丹城石潭韻 三首 其二</title>,<text>沙暖織芳草。花明糚翠巖。散人兼逸土。水北又山南。</text>
<title>次安丹城石潭韻 三首 其三</title>,<text>文會步晨露。詠歸穿夕嵐。澄心無別法。寂默俯淸潭。</text>
<title>承命召以大諫。珥赴徵。將以慰上在疚。兼得謝恩而歸。留京一月。竟未得面對。乘舟西下。感懷有作。書寄浩原。</title>,<text>蹇劣非世器。棲棲竟何爲。築室海山阿。巖泉結幽期。天書下衡門。欲出慙明時。三韓泣喪妣。五月滕文悲。趨朝慰在疚。謝恩拜彤墀。重瞳隔咫尺。五雲深難窺。逡巡出金門。悵然雙涕垂。蕭條囊橐空。只有病相隨。留邸一月罷。乃賦歸歟詩。出郭理歸棹。我行何遲遲。親朋餞江閣。執爵各有辭。仁智見雖異。惓惓情非私。滄波望無極。一葦渺何之。中流發孤嘯。有心誰我知。却憐沙上鷗。閒眠百無思。鄒孟非不豫。斯人吾所師。永言寄同病。微子吾從誰。</text>
<title>舟中。回望南山。悵然有作。</title>,<text>屑屑之譏我所甘。素心非欲老雲巖。舟行不忍南山遠。爲報篙師莫擧帆。</text>
<title>雪中騎牛訪浩原敍別</title>,<text>歲云暮矣雪滿山。野逕細分喬林閒。騎牛聳肩向何之。我懷美人牛溪灣。柴扉晚扣揖淸臞。小室擁褐依蒲團。寥寥永夜坐無寐。半壁靑熒燈影殘。因悲半生別離足。更念千山行路難。談餘輾轉曉鷄鳴。擧目滿窓霜月寒。</text>
<title>與辛君望 應時，黃牧伯景文 廷彧。登浩然亭。更約仲秋翫月。二首。</title>,<text>選勝開慳祕。誅茅闢翠巓。乾坤四圍遠。窓戶半空懸。雨霽山成畫。潮平水作天。三山不須覓。棲此卽神仙。</text>
<title>與辛君望 應時，黃牧伯景文 廷彧。登浩然亭。更約仲秋翫月。二首。 其二</title>,<text>一丘專勝賞。飛閣架危巓。迥壓西溟盡。平看北斗懸。明沙斜耀日。碧岫細浮天。更得風將月。應成玉界仙。</text>
<title>次君望小酌石潭韻</title>,<text>楊柳和風日日吹。山花開盡小川湄。人閒不管身榮辱。客罕非關路險夷。五馬臨門成邂逅。三杯引興慰棲遲。煙霞簿領還同調。屈指中秋結後期。</text>
<title>次君望路中寄贈韻</title>,<text>許亭前夜駐吟鞍。情寫雲牋酒上顏。山室夢驚仍不寐。曉風吹月照孤欄。</text>
<title>與李大仲，趙汝式 憲 諸君。登浩然亭。</title>,<text>相携地上仙。坐弄滄溟月。秋光滿上下。萬境皆淸絶。神飆吹嫋嫋。玉笛雲衢徹。臨觴忽惆悵。美人天一末。</text>
<title>大仲次韻。復步以賡。</title>,<text>江天纖翳盡。皎皎懸秋月。羣峭蘸空明。山川成兩絶。綠樽對良朋。心肝澹相徹。悵然下山逕。危亭隱林末。</text>
<title>贈別趙汝式，李達夫 培達，辛君望三君子。</title>,<text>衰白離羣久。驚君扣石關。淸歡曾幾日。別恨繞千山。觀物煙霞外。論心洞壑閒。明朝已陳迹。愁坐對巖灣。</text>
<title>携諸友。游潛陽洞。</title>,<text>崎嶇山逕少人行。策杖尋幽旁水聲。路斷巖奇雲木合。一樽相對萬緣輕。</text>
<title>金沙寺次安丹城韻</title>,<text>蜃收孤嶼斂游雲。雪作峯巒繞梵門。淸夜焚香無一夢。海潮松籟靜中聞。</text>
<title>題金沙寺。是日適見海市。</title>,<text>松閒引步午風涼。手弄金沙到夕陽。千載阿郞無處覓。蜃樓消盡海天長。</text>
<title>金汝器 偉 以敬差官。訪余于南江。其明日復來江上。船邀余同載。余與季獻載琴小船。風潮逆至。舟不得渡。望見有作。庚辰</title>,<text>一葉載玉軫。相期天上郞。風潮阻柔櫓。悵望煙蒼茫。</text>
<title>與汝器登覽浩然亭。明日泛舟江中奏樂。日沒而罷。</title>,<text>玉友忽來翔。握手滄溟涘。山榭罷登臨。蘭舟泛綠水。煩暑此焉滌。微風疊縠起。山川四圍闊。興入煙霞裏。採蓮曲初歇。殘暉遠岫紫。酒醒人已遙。相思渺千里。</text>
<title>題浩然亭</title>,<text>南江名勝擅多年。更有新亭倚翠巓。檻外靑山連北極。軒前碧海盡西天。寒巖隱見潮來往。疏樹昏明月缺圓。淸坐默觀消長理。世閒榮辱可忘旃。</text>
<title>浩然亭見月</title>,<text>天放空疏客。逍遙江上山。登臨夕陽盡。月出海雲閒。</text>
<title>芙蓉堂。與方伯大仲，都事嘉應及季獻小酌。</title>,<text>碧城秋雨送新涼。虛檻憑來嶽色蒼。晴景攬人成晚酌。曲池微月泛荷香。</text>
<title>次大仲見贈韻</title>,<text>平生瓊玉友。携手海西頭。綺席澄江暮。仙山碧樹秋。</text>
<title>聽歌聲</title>,<text>芙蓉堂上歌一曲。迥入碧霄愁行雲。主人勸酒客忘去。日暮池風生縠紋。</text>
<title>露坐酌月</title>,<text>空亭酌月光。枕石迷胡蝶。風露夜如何。醒來衣盡濕。</text>
<title>與大仲期會南江別季獻。大仲有故不至。寄謝以詩。次韻。</title>,<text>秋日開樽海上亭。離鴻別鶴曲初成。襜帷不至夕陽盡。雲樹煙波無限情。</text>
<title>大仲使謳者碧桃助餞席之歡。因其歸寄詩。</title>,<text>寒江煙浪阻佳期。嫋嫋秋風一夕吹。試遣碧桃歌數曲。碧桃新唱摠吾詞。</text>
<title>浩然亭酒席。贈山人雲水。</title>,<text>袖滿長風倚浩然。席邊秋水盡晴天。誰知漂渺琴歌裏。亦著雲林白足襌。</text>
<title>浩然亭。置酒別季獻。</title>,<text>秋山明霽景。萬朶開靑蓮。天光映海色。極目俱澄鮮。此時送將歸。把酒危峯巓。纖歌倚長笛。嫋嫋神飆前。四坐悄相視。杳如聞湘絃。斜陽沈碧靄。片月生江煙。對牀罷今宵。孤琴何處眠。離懷寫不形。欲語還茫然。</text>
<title>偶吟</title>,<text>世味淡於水。吾生嗟已衰。憐憐不能釋。只有膝前兒。</text>
<title>遊矗雲巖。寄大仲。</title>,<text>一曲蒼屏枕碧流。明沙錦石可淸遊。臨觴不御懷瓊友。亂嶂荒郊極目秋。</text>
<title>神光泰定樓宴坐</title>,<text>雨後涼生古石樓。輕風度壑響颼颼。高僧相對坐無語。佛榻燒香金殿幽。</text>
<title>贈僧</title>,<text>憶昔中臺下。同聞上院鐘。乖離十三載。雲水幾千重。洗鉢臨秋㵎。攀蘿度夕峯。相逢問𪚥𪚥。各怪舊時容。</text>
<title>深源寺月夜。季獻彈琴。次玄玉上人韻。</title>,<text>山月斜移萬木陰。溪風吹雜六絃音。香煙銷盡長廊靜。兀對高僧坐夜深。</text>
<title>雨後。題安叔珍 璡 平遠亭。</title>,<text>雨晴遙岫碧浮天。亂瀑懸巖閒紫煙。一詠一觴懶歸去。日高松影滿長川。</text>
<title>聞監司季弘辭遞。將別于路上。阻雨未果。贈短律 一首。</title>,<text>海國萍蹤會。頻開選勝筵。相分元有數。一見亦由天。目極雲生樹。魂消雨滿川。日邊君獨去。山客耿孤悁。</text>
<title>方伯李仲益 友直，都事李應堯 增 來訪石潭。小酌于茅亭。</title>,<text>石潭春水滿。沙頭步屧緩。馹騎映林嘶。冠蓋驚疏懶。呼童埽小亭。狎坐恣淸玩。餘寒勒羣卉。巖草綠猶短。含意未發媚。却勝鶯花亂。白酒隨量飮。談笑開情款。山阿寂寥中。一會誠有算。夕陽悄分袂。平蕪望眼斷。獨臥聽溪聲。玲瓏作幽伴。</text>
<title>別季涵于露梁江閣 二首</title>,<text>此日足可惜。此別眞可傷。那知駏與蛩。轉作參與商。秋空灑輕雨。漢水流洋洋。宣尼戒三緘。大易貴包荒。林居勉存省。此語願毋忘。</text>
<title>別季涵于露梁江閣 二首 其二</title>,<text>輕風拂琪樹。錦水收微雨。望望君去遙。秋山入寒霧。</text>
<title>送季涵按湖南辛巳</title>,<text>淸時馳俊乂。遺直有臨汀。射策非干祿。輸丹豈弋名。茝蘭紉雜佩。鷗鷺謝深盟。白簡風霜肅。靑蒲黈纊傾。雲霄舒闊步。鵰鶚在朝廷。一醉瑕生璧。三緘戒入銘。牙旗辭北闕。玉節按東溟。蔀屋霑仁澤。甘棠起頌聲。迹巡仙界遍。詩到雪峯淸。宦意秋光淡。羈愁暮靄生。松江理孤棹。漢水濯行纓。報國誠猶炳。明農策未成。宸衷簡方伯。申命撫嫠煢。更拂朝天服。因懷攬轡情。殘民競加額。碩鼠欲潛形。惆悵平生友。淒涼向曙星。梁鵜愧濡翼。林鶴惜摧翎。不待賓筵暖。旋驚別馬鳴。煙花迷故里。雲樹渺歸程。只有心無遠。相思一寸明。</text>
<title>浩原退歸寓津關。作詩相示。次韻還寄。二首。</title>,<text>天意定應扶社稷。謝安寧免濟蒼生。白駒何處維空谷。西望津關古木平。</text>
<title>浩原退歸寓津關。作詩相示。次韻還寄。二首。 其二</title>,<text>盛際千年會。憂時一病身。願回巖穴老。終作匪躬臣。</text>
<title>司諫院契軸</title>,<text>江海空疏客。薇垣廁衆英。匡時五臣足。憂國一身輕。自分非忠直。何緣補聖明。後人應歷指。今日愧題名。</text>
<title>送魚景游 雲海 作嶺南幕賓</title>,<text>昨夜對綠樽。共惜霜林月。今朝困淸羸。不作河橋別。山長水復遠。珍重愼脂轄。佐宣責非輕。澄淸會有日。所嗟畏友遠。耳畔箴規絶。悵然想行塵。坐到微鐘歇。</text>
<title>送沈公直 忠謙 作宰春川</title>,<text>閉戶養淸羸。謝客疏人事。此時聞我弟。出作餐砂吏。悄悄病後思。悠悠別離意。春州擅佳名。山水饒淸致。江洲草色遠。巖壑雲姿媚。鈴齋簿牒閒。幾叩淸平寺。自嗟絆風塵。空懷遠遊志。何當入襌扃。共對蒲團睡。</text>
<title>寄精舍學徒</title>,<text>心如盤水最難持。墮塹投坑在霎時。爲報僉賢操守固。世紛叢裏卓無移。</text>
<title>送金希元陪嚴侍朝天之行。夜裏敍別。壬午</title>,<text>對榻挑燈夜向深。草堂幽寂候蟲吟。燕山漢水明朝隔。兩地秋風會此心。</text>
<title>送崔立之以質正官。隨重晦之行。</title>,<text>幽意忽惆悵。秋風生遠林。那堪抱歸興。更値別知音。路敻川原闊。天高雨露深。回程報殊渥。邦慶動宸心。</text>
<title>送李夢應 濟臣 出鎭北邊</title>,<text>未視承明草。旋登大將壇。北門新佩鑰。西塞舊牢關。來去山輕重。恩威氣煖寒。一杯連祖道。秋意助辛酸。</text>
<title>挽伯嫂</title>,<text>我生胡不辰。早纏風樹悲。淸門舊業薄。雁行亦分離。同居計未圓。伯氏奄我違。中年宦興闌。世路多險巇。誅榛卜一丘。渺渺西海涯。我嫂就余居。自南携孤兒。三架奉先主。一簞同忍飢。洞壑靜而幽。擬作窮年期。天書召不止。束帶還羽儀。戀恩不能歸。盡眷移京師。南北不辭勞。恩義兩無虧。一朝困沈痾。痛矣無良醫。乘化奄歸盡。骨肉棄如遺。哀哀桂與蘭。籲天天無知。祖載發中堂。撫柩神如癡。蕭辰霜露零。慘惔晨飆吹。送別有後期。此去歸何時。</text>
<title>挽金重晦</title>,<text>早年才調擅英姿。夙夜淸朝不顧私。數畝田園惟祖業。一生氷雪恐人知。傷心忽喪多聞友。憂國空吟殄瘁詩。天意定貽身後慶。可憐如玉有孤兒。</text>
<title>次黃天使洪憲 沿途諸作 幷序 渡鴨綠江 二首</title>,<text>斜陽鼓角殷孤城。肅隊催班迓漢旌。絶域戴天承雨露。塞門韜甲會簪纓。翔風水鳥迎船舞。引路山雲旁馬輕。共仰前星垂遠耀。四方爭頌泰階平。</text>
<title>次黃天使洪憲 沿途諸作 幷序 渡鴨綠江 二首 其2</title>,<text>十行丹詔下雲空。威鳳來隨度海鴻。玉節影搖寒水迥。錦袍光映晚霞紅。千秋瑞氣浮蘭殿。萬國歡聲繞紫宮。道路聳觀香案吏。輪蹄雜沓氣成虹。</text>
<title>次黃天使洪憲 沿途諸作 幷序 車輦館蟠松</title>,<text>霜皮鐵幹老盤松。韻入長風撼遠峯。影合太陰林月暝。氣通喬嶽洞雲封。羣賢撫玩芳蹤杳。雙鳳徘徊晚色濃。護惜敢忘嘉樹傳。只愁雷雨化蒼龍。</text>
<title>次黃天使洪憲 沿途諸作 幷序 孝女碑</title>,<text>秉彝均賦孰無親。短碣摩挲倍愴神。列鼎曾聞懷負米。百年風樹瘦吾身。</text>
<title>次黃天使洪憲 沿途諸作 幷序 納淸亭三首</title>,<text>樹擁川湄晝影淸。笳鳴橋外晚風橫。焚香畫閣人如玉。水色山光摠有情。</text>
<title>次黃天使洪憲 沿途諸作 幷序 納淸亭三首 其2</title>,<text>一曲溪山旁路淸。皇華駐節彩雲橫。芳樽半日陶幽趣。更把瓊詞寫遠情。</text>
<title>次黃天使洪憲 沿途諸作 幷序 納淸亭三首 其3</title>,<text>砌臺寒浸縠紋淸。隔水疏松翠蓋橫。幽興未闌王事急。夕陽歸去有餘情。</text>
<title>次黃天使洪憲 沿途諸作 幷序 練光亭</title>,<text>玉節臨彫檻。仙袍映紫煙。山容增嫵媚。江色更澄鮮。風露侵三夜。笙歌落九天。遙知虛講席。宮燭待君然。</text>
<title>次黃天使洪憲 沿途諸作 幷序 箕子廟二首</title>,<text>東土當年建國賓。邑居依舊井田湮。曾將疇範傳華夏。更把衣裳變介鱗。仁列三賢遺訓炳。澤流千載耿光新。皇華起敬增悽感。日暮悲風滿渚蘋。</text>
<title>次黃天使洪憲 沿途諸作 幷序 箕子廟二首 其2</title>,<text>玉馬東來啓我先。歎深微禹卽仁賢。敢將韜晦爲身地。秖是艱貞不愧天。故墓淒涼寒樹裏。明宮翬映曉雲邊。遺風舊俗今猶在。惆悵無因作九泉。</text>
<title>次黃天使洪憲 沿途諸作 幷序 泛大同江 二首</title>,<text>暫上蘭舟駐四黃。列城簪笏摠賓將。淸遊未半斜陽盡。山色蒼蒼接水光。</text>
<title>次黃天使洪憲 沿途諸作 幷序 泛大同江 二首 其2</title>,<text>長途敢問馬玄黃。玉帛相交秖敬將。入眼忽驚逢絶寶。錦囊纔發座生光。</text>
<title>次黃天使浮碧樓韻</title>,<text>畫欄危棟枕巃嵸。俯闞江流碧海通。水面落陰明寶鏡。雲衢飛彩結晴虹。茫茫喬木迷荒磴。點點尖峯秀遠空。此是靑丘奇絶處。謝樓滕閣可爭雄。</text>
<title>次黃天使太虛樓韻</title>,<text>遶樓山骨瘦稜稜。十二欄干向晚凭。鳥噪東林紅日盡。月沈西海彩霞蒸。鑪煙吐篆香初散。池縠收紋氣漸凝。照壁淸詩看不厭。玉京仙子幾回登。</text>
<title>次黃天使頒詔記事韻</title>,<text>丁東漏盡叫天鷄。夙駕懸燈渡野谿。笙鶴溢街迎彩羽。龍光滿國啓金泥。偏承帝眷優藩服。更賀皇威埽狄鞮。慶罷還愁霄漢遠。繡衣能得幾時稽。</text>
<title>次王天使沿途諸作 幷序 渡鴨綠江 二首</title>,<text>星軺聞說發淸都。爲候霓旌夙在途。丹詔十行隨彩鳳。靑丘千里駕飛菟。蒼山雨霽巖姿媚。碧落雲消雁影孤。玉帶神人登畫鷁。煙波驚殺釣魚徒。</text>
<title>次王天使沿途諸作 幷序 渡鴨綠江 二首 其2</title>,<text>東人拭目候星槎。騎從如雲簇晚沙。窮海謳歌歸一索。層霄日月耀重華。風隨使節潛回暖。浪爲仙舟不作花。莫訝殊方佳氣遍。鳳綸來自玉皇家。</text>
<title>次王天使沿途諸作 幷序 車輦館</title>,<text>玉節迢迢度遠岑。湖山興趣浩難禁。暫辭諫掖臨藩土。曾把丰儀動士林。日耀干旌穿樹影。風傳鼓吹咽江潯。松圍古驛濃陰爽。酌罷霞觴爲朗吟。</text>
<title>次王天使沿途諸作 幷序 蟠松</title>,<text>童童一靑蓋。當路博淸歡。柯屈驚虯壯。根穿厚地蟠。苔紋和葉綠。月色助陰寒。故老寧知歲。流傳自馬韓。</text>
<title>次王天使沿途諸作 幷序 過金孝女故廬</title>,<text>嗟嗟弱質秀閨門。贏得芳名振外藩。指不若人何損孝。世閒戕賊忍堪言。</text>
<title>次王天使沿途諸作 幷序 納淸亭</title>,<text>松籟溪聲滿閣淸。晴郊日暮淡煙橫。蒼鷹振翮魚登網。儻得皇華一慰情。</text>
<title>次王天使沿途諸作 幷序 嘉平館觀射</title>,<text>暇日娛賓闢射圃。百步沙堋環短堵。穿楊絶藝入神悟。巧力須知在承弣。傳聞土蠻屯犬羊。正點邊兵簡貔虎。願借皇威乘一障。縛取呼韓作奴虜。</text>
<title>次王天使沿途諸作 幷序 百祥樓</title>,<text>飛樓收勝趣。豈爲察禨祥。野接靑天迥。江通碧海長。千山環縹渺。雙鳳對翺翔。只恨黃昏近。無由泛彩航。</text>
<title>次王天使沿途諸作 幷序 肅寧館微雪</title>,<text>雪意遲回乍欲飛。臥聞風力撼窓扉。吹殘柳絮輕初散。篩下銀沙勢漸微。忍凍漁翁蓑笠側。暖寒豪客玉舟揮。何時嘯入瓊瑤窟。快覩淸光蕩月輝。</text>
<title>次王天使沿途諸作 幷序 謁箕子墓</title>,<text>世遠人亡澤未收。井田尙辨東西疇。淒涼遺老誦入敎。繚繞荒城經幾秋。閟殿嵬峨奉香火。佳城蕭瑟鳴梧楸。天遣皇華肅將禮。更銜聖化宣東陬。</text>
<title>次王天使沿途諸作 幷序 快哉亭</title>,<text>選勝頻移席。凭危更上亭。帽因邀月側。杯爲覓詩停。綠幌低朱檻。華譙擁翠屏。都人爭拭目。仙客幾回經。</text>
<title>次王天使沿途諸作 幷序 浮碧樓</title>,<text>箕城東畔浿江頭。中有縹渺之飛樓。靑山一望何衮衮。白雲千載空悠悠。猩袍仙子此時過。麟馬天孫何處遊。玉簫吹澈彩霞盡。古國煙波人自愁。</text>
<title>次王天使沿途諸作 幷序 練光亭</title>,<text>練光高閣臨江渚。十里平波寒鏡開。喬木遙看白鳥沒。古城迥抱靑雲回。擧手遐思揖喬晉。掛帆直欲迢登萊。當風披氅動霞酌。落日爲我猶徘徊。</text>
<title>次王天使沿途諸作 幷序 江上泛舟 二首</title>,<text>黑頭公竝豫章黃。海外江山恣取將。縹渺仙舟人指點。一雙和璧爛淸光。</text>
<title>次王天使沿途諸作 幷序 江上泛舟 二首</title>,<text>箕城回首淡雲黃。南浦蘭舟慣遠將。爲報長年須緩棹。寒波澈底蘸天光。</text>
<title>次王天使沿途諸作 幷序 渡大同江</title>,<text>威鳳雙飛渡遼水。面承綸音聖天子。紫禁煙霞一萬重。靑丘雨露三千里。征車畏途笑王陽。孤舟徑渡江蒼茫。採風殊壤富新作。一一金石聲鏗鏘。醉呼馮夷駟玉虯。仙袂飄飄天際翔。高吟倚柁樓。天地爲低昂。手捧金泥賜東國。日映扶桑光燀爀。此邦箕子有遺風。莫道山川非禹迹。</text>
<title>次王天使沿途諸作 幷序 生陽館</title>,<text>鳳曆開休運。虹流賀此時。星圖膺大慶。僻壤荷鴻私。漸覺陽爻長。無煩暖律吹。東人瞻玉節。天際五雲隨。</text>
<title>次王天使沿途諸作 幷序 太虛樓</title>,<text>嚴裝曉發夜猶行。星彩寒從翠嶺生。葉盡長郊村火迥。人稀古渡野航橫。鳳含丹詔來西極。樓倚靑冥近上淸。曠望忽驚飛六出。登臨應抱歲寒情。</text>
<title>次王天使沿途諸作 幷序 鳳山途中遇雪</title>,<text>向晚發黃州。逶遲度阡陌。滕六爲淸路。轉眄靑山白。瓊花點錦袍。似媚天上客。仙靈故催詩。不愁霑漢節。</text>
<title>次王天使沿途諸作 幷序 龍泉館</title>,<text>西來仙客錦鞍連。灝噩文章降自天。盥手吟來津溢口。爽如巖壑瀉寒泉。</text>
<title>次王天使宣詔後所作韻。二首。</title>,<text>瑞電祥虹啓聖期。天心悅豫近臣知。身持漢節輕千里。口誦堯言動九夷。緱嶺笙簫來縹渺。鰲岑影象弄神奇。如今更覺皇恩大。瞻仰文星式令儀。</text>
<title>次王天使宣詔後所作韻。二首。 其二</title>,<text>賢關發軔歲星周。白簡靑蒲諫業優。鰈域乘槎宣鳳口。天門聽履識魚頭。恩霑僻壤歡聲振。雲擁神京瑞氣浮。四海一家無內外。聖朝蕃錫在康侯。</text>
<title>太平樓次黃天使韻</title>,<text>危樓手可撫天星。香案仙曹暫此停。晝靜松風圍綉幕。夜寒霜氣透雲屏。窓含暮景煙光紫。簷抱遙空岳色靑。盡取海山輸越橐。會看雄藻播彤庭。</text>
<title>太平樓。次王天使韻。二首。</title>,<text>盛以淸都白玉樓。陋邦何幸見淹留。神京西北占雲氣。江漢東南蕩客愁。天上瑞圖雙鳳下。海中圓嶠六鰲浮。太平華扁君須記。封祝年年向帝州。</text>
<title>太平樓。次王天使韻。二首。 其二</title>,<text>城闕蒼蒼二百秋。俯臨東極有飛樓。千家簾幕圍淸晝。萬里山川記壯遊。魂繞五雲環珮響。眼窮三島髻鬟愁。莫嫌夜坐饒風露。會看氷輪出九幽。</text>
<title>慶會樓。次黃天使韻。</title>,<text>迥入層霄聳四阿。綠樽留待使星過。簾浮嵐氣圍靑嶂。池蘸蟾光弄素娥。數曲雲和軒外奏。萬株松籟雨餘多。夜深前殿賓筵罷。銀燭紗籠散玉珂。</text>
<title>讌集慶會樓。次王天使韻。</title>,<text>星槎遠泊海東陬。勝日相携上翠樓。玉鏡涵空波不起。煙鬟繞座雨初收。牢籠景象歸吟筆。揮斥乾坤放醉眸。自是天威臨咫尺。却從西北望神州。</text>
<title>漢江夕泛。次黃天使韻。</title>,<text>桂棹蘭橈泝錦湍。煙光盡入彩毫端。雲開秀色靑螺髻。天放淸輝白玉盤。風弄簫聲挑客興。江涵峯影滿船寒。黃昏返駕頻回首。林表紅樓露曲欄。</text>
<title>漢江樓讌集。次王天使韻。</title>,<text>綺席芳樽晚倚樓。江山霽景愜淸遊。雲開海色蓬瀛近。鶴杳仙蹤歲月悠。玉管隨風時激烈。畫船牽興故遲留。黃昏不用謀燈燭。好事天公爲洗眸。</text>
<title>次王天使謁文廟韻</title>,<text>廟貌恒如昨。精禋式至今。休言此邦陋。須識欲居心。</text>
<title>次黃天使花石亭韻 幷序</title>,<text>先業荒涼野逕幽。江山依舊擁林丘。花殘草砌纔分種。土蝕雲根不記秋。占勝豈緣甘隱遯。重新祇爲守箕裘。瓊琚照壁仍垂警。自愧疏才未煥猷。</text>
<title>次黃天使花石亭韻 幷序 附黃天使詩 幷序</title>,<text>綠野堂開背郭幽。白雲芳草卽丹丘。山花色映松杉翠。石壁靑含薜茘秋。世業自應勤肯構。淸時豈合念菟裘。贊皇勳烈標唐史。勉佐藩宣紹遠猷。</text>
<title>復以 一首 申謝</title>,<text>山繞平郊水繞村。一區花石散荒園。重開祖業初營室。未報君恩却鎖門。天上神仙留彩筆。雲閒笙鶴下幽軒。寧論霞鶩生顏色。會有先靈感九原。</text>
<title>次王天使花石亭韻 幷序</title>,<text>文星來自白雲鄕。靑瑣多年侍玉皇。筆落野亭辭最妙。炯如隋璧夜猶光。山容更媚濃浮檻。松籟增淸爽滿墻。人返紫霄詩在壁。夢魂飛度海天長。</text>
<title>次王天使花石亭韻 幷序 附王天使詩 幷序</title>,<text>堂開綠野聞裵相。莊卜平泉有贊皇。百代家聲人共羨。四傳基業爾能光。羣芳燦爛依幽砌。疊石參差出短墻。撫景一亭承澤遠。江山流峙竝延長。</text>
<title>復以 一首 申謝</title>,<text>舊業蕭條枕水臯。唾花眞幸遇仙曹。一揮灑落雲生筆。四韻淸新僕命騷。屋宇含輝動光彩。江流受鎭靜波濤。榮加存沒將何報。喜極還悲淚點袍。</text>
<title>次黃天使蔥秀山玉溜泉韻</title>,<text>數朶芙蓉夕照開。玉溪流旁翠屏回。泉珠點點飄輕雨。松籟蕭蕭響遠雷。洞府乍傳靑鳥信。天仙對酌紫霞杯。靈區勝迹終難寫。自愧元非七步才。</text>
<title>次黃天使觀射獵韻</title>,<text>石路緣雲高復低。千里玉節遙追躋。數峯葱翠秀琬琰。一溪湛碧開玻瓈。丹霞彩靄迷洞壑。石竇細泉飛珠落。呼鷹校獵壯士集。願得皇華一行樂。穿楊不數三箭雄。洞鐵更道千勻弱。山谿馳逐步驟同。慘惔殺氣隨陰風。揮戈白日爲少回。勝地樂事誠難窮。鳳簫聲斷仙馭發。林悽水咽壺天空。嗚呼四海昇平久。罝兔野人空赳赳。楡關不聞刁斗聲。玉帳但醉羔兒酒。君不見垂衣聖人御皇極。萬國梯航玉帛走。海邦耕鑿亦堯民。帝力於我知何有。</text>
<title>次王天使玉溜泉韻</title>,<text>地闢千年祕。天開一竇淸。摘來珠點散。流處縠紋成。靜聽瑤琴韻。寒疑檜雨鳴。儒仙頻激賞。幽趣愜詩情。</text>
<title>次黃天使生陽館韻</title>,<text>海國窮陰節。蕭條百草摧。佳名徵候館。盛禮憶觀臺。自是洪恩遍。仍敎暖氣回。葭灰初散落。梅蕊已毰堆。道屬千齡泰。朋看七日來。連茹在仙伯。應被詔書催。</text>
<title>百祥樓次黃天使韻</title>,<text>碧瓦雕甍倚古城。仰摩星漢俯澄明。天邊黛色分三壤。沙外波光接八瀛。衆鳥入空喬木遠。寒蕪極目淡煙平。却嫌晨夜催程急。淸景難淹漢使行。</text>
<title>次黃天使留別韻</title>,<text>騷人綴佩起蘭臯。翰墨場中善劵刀。文命來宣東土遠。靈槎還向北天高。百篇莊誦煙霞語。千里渾忘跋涉勞。身似化蜩留海甸。此心潛逐繡麟袍。</text>
<title>次黃天使贈別韻</title>,<text>長川氷雪覆寒沙。此日愁聞出塞笳。兩地雲泥分席上。一江南北卽天涯。情勞永夜應飛夢。路絶何時更倚麻。珍重贈言歸橐富。愧將燕石報瓊華。</text>
<title>次黃天使贈別韻 附黃天使詩 幷序</title>,<text>江亭祖帳映淸沙。風急潮聲咽暮笳。乍會豈堪驚別緖。相悲各自念生涯。長裙君去承王寵。短鋏吾歸侍帝麻。東國年年修職貢。可能跨馬到京華。</text>
<title>次王天使贈別韻</title>,<text>歲暮離懷浩莫裁。當筵只有倒深杯。贈言驚玩珠璣疊。欲和陽春愧不才。</text>
<title>次王天使留別韻</title>,<text>澄江如練遠潮平。仙客開筵駐旆旌。箕壤霞觴澆別恨。薊門霜樹渺歸程。寒空雪霽千山迥。虛閣風輕一笛橫。唱斷驪駒天日暮。碧雲難寫去留情。</text>
<title>次王天使留別韻 附王天使詩</title>,<text>館署別離恨未平。憐君來往伴旄旌。秋深東去傳天語。歲晏西歸憶客程。光射斗牛雙劍在。地分中外一江橫。遨遊殊域知難再。浿水葱山總繫情。</text>
<title>奉別天使兩大人 四首○幷序</title>,<text>金鑾學士秀鵷行。色映靑丘布耿光。詞倒豫章音調壯。孝傳江夏姓名香。一言非善空携手。萬里臨岐更斷腸。漢水吳山雲樹隔。玉人仙馭杳難望。</text>
<title>奉別天使兩大人 四首○幷序 其二</title>,<text>摻袪臨別更何言。慘惔寒暉照北門。衰草按天人度塞。亂山環海路緣原。心驚雲駕無回日。淚濺江梅未返魂。此夜銀河成悵望。使星移入紫微垣。</text>
<title>奉別天使兩大人 四首○幷序 其三</title>,<text>左掖瓊仙松柏姿。幾回焚草畏人知。門齊晉謝簪纓盛。詩竝唐楊格律奇。鰈域宣綸欣得御。鴨江回旆惜分岐。雲霄九萬鵬程遠。雁札難傳只夢思。</text>
<title>奉別天使兩大人 四首○幷序 其四</title>,<text>賓筵莫恨不通辭。擊目無言心自知。十載曾觀周禮樂。雙旌今見漢威儀。顏承蘭室纔薰襲。思亂江雲倏別離。惆悵明年春草綠。王孫西望渺天涯。</text>
<title>詩帖付聖節使。呈中朝王給事中。幷序</title>,<text>猗蘭播慶德音昭。渺渺重霄下使軺。儐館翺翔樽俎盛。塞門迎送旆旌遙。江山入筆留仙迹。禮義成邦慕聖朝。共事羣賢終不忘。眼明高閣掛霜綃。</text>
<title>題墳菴僧軸</title>,<text>欲使心無愧。那堪面目憎。招提草樹。寂寞對山僧。</text>
<title>乘舟西下</title>,<text>處世苦不諧。悠然歸意催。天心縱不移。變態知誰裁。滄海細雨迷。斜陽孤棹開。美哉水洋洋。萬念嗟已灰。只有一寸丹。九死終不回。</text>
<title>去國舟下海州 癸未</title>,<text>四遠雲俱黑。中天日正明。孤臣一掬淚。灑向漢陽城。</text>
<title>附 高山九曲歌本諺錄。係宋時烈翻文。</title>,<text>高山九曲潭。世人未曾知。姝茅來卜居。朋友皆會之。武夷仍想像。所願學朱子。</text>
<title>附 高山九曲歌本諺錄。係宋時烈翻文。 其二</title>,<text>一曲何處是。冠巖日色照。平蕪煙斂後。遠山眞如畫。松閒置綠樽。延佇友人來。</text>
<title>附 高山九曲歌本諺錄。係宋時烈翻文。 其三</title>,<text>二曲何處是。花巖春景晚。碧波泛山花。野外流出去。勝地人不知。使人知如何。</text>
<title>附 高山九曲歌本諺錄。係宋時烈翻文。 其四</title>,<text>三曲何處是。翠屏葉已敷。綠樹有山鳥。上下其音時。盤松受淸風。頓無夏炎熱。</text>
<title>附 高山九曲歌本諺錄。係宋時烈翻文。 其五</title>,<text>四曲何處是。松崖日西沈。潭心巖影倒。色色皆蘸之。林泉深更好。幽興自難勝。</text>
<title>附 高山九曲歌本諺錄。係宋時烈翻文。 其六</title>,<text>五曲何處是。隱屏最好看。水邊精舍在。瀟灑意無極。箇中常講學。詠月且吟風。</text>
<title>附 高山九曲歌本諺錄。係宋時烈翻文。 其七</title>,<text>六曲何處是。釣溪水邊闊。不知人與魚。其樂孰爲多。黃昏荷竹竿。聊且帶月歸。</text>
<title>附 高山九曲歌本諺錄。係宋時烈翻文。 其八</title>,<text>七曲何處是。楓巖秋色鮮。淸霜薄言打。絶壁眞錦繡。寒巖獨坐時。聊亦且忘家。</text>
<title>附 高山九曲歌本諺錄。係宋時烈翻文。 其九</title>,<text>八曲何處是。琴灘月正明。玉軫與金徽。聊奏數三曲。古調無知者。何妨獨自樂。</text>
<title>附 高山九曲歌本諺錄。係宋時烈翻文。 其十</title>,<text>九曲何處是。文山歲暮時。奇巖與怪石。雪裏埋其形。遊人自不來。漫謂無佳景。</text>
<title>鏡浦臺賦 十歲作</title>,<text>一氣流化。爰結爰融。開慳祕於海外。鍾淸淑於山東。分淸派於天池。湛一面之寒鏡。失左股於蓬島。列數點之靑峯。有閣臨湖。如跂斯翼。引微涼於綺疏。耀朝日於金碧。下臨無地。見城郭而纔分。上出重霄。拊星辰而可摘。境是方外。地入壺中。波含鶴背之月。軒納鷁頭之風。行人渡橋。見長虹之臥水。仙闕橫雲。比海蜃之浮空。其春也。東君弭節。灝氣流行。東西兮花卉競秀。上下兮水天同淸。柳岸金絲。煙鎖流鶯之幕。桃源花色。露濕蝴蝶之翔。浮嵐藹藹。遠岫茫茫。灑香雨於漁店。飜錦浪於沙汀。於是鼓瑟解衣。抱曾點浴沂之樂。臨風把酒。藹希文憂世之情。其夏也。祝融司權。長養萬物。分草木之敷榮。極流爍之煩熱。炎炎火氣。日比趙孟之嚴。疊疊奇峯。雲入淵明之句。積雨初霽。衆川爭赴。山烝烝而霧生。水溶溶而波闊。於是蘭臺詠賦。快哉楚襄之風。殿角生涼。愛此唐文之日。其秋也。金神按節。大地凄涼。列疏篆以征雁。染紅葉以淸霜。紅蓼岸邊。鷺窺游魚之出沒。白蘋洲畔。鷗驚釣舟之往來。窓來漁笛。風埽黃埃。天悠悠而益遠。月皎皎而增輝。於是踵張翰吳州。飽玉鱠銀蓴之味。追蘇仙赤壁。歌明月窈窕之詩。其冬也。氣閉窮陰。凍鎖煙浪。凋百草其已零。秀孤松兮幾丈。霜風振地。鳴萬馬之刀鎗。雪花飜空。散千重之玉屑。宇宙微茫。山川索漠。征帆絶於遠浦。瘦骨生於疊嶂。於是帶月尋友。王子猷興不盡於山陰。殘梅返魂。林處士骨未槀於湖上。有客江山性癖。朝市心違。寄笑傲於虛閣。翫淸漪於苔磯。黃鶴樓前。芳草兼晴川共遠。滕王閣上。落霞與孤鶩齊飛。玆以眼高九州。神遊六合。塵心靜於水軒。世情散於風榻。金鷄唱曉。挹扶桑萬頃之紅波。玉兔昇昏。頫龍宮千層之白塔。快哉騁眺。怳若登仙。踏煙沙而散步。馴白鳥而共眠。鯨濤起望中。大鵬擧兮九萬。鰲岑在何處。弱水杳兮三千。遊覽旣周。喟然歎曰。前賢已矣。往事亡羊。覽竹溪之雄筆。吟石澗之淸章。火後經營。悵失前日之華構。水中蘭桂。誰載昔時之紅糚。噫。名繮絆人。利網籠世。孰囂囂而得閒。咸役役而自弊。宦味同於鷄肋。難恃寰中之榮。名區類於菟裘。宜成林下之計。傍有一人曰。旣有此地。便築斯臺。想英雄之遺賞。懷隱逸之裵徊。登臨放情。縱一時之樂事。杳茫無迹。歷千古而成灰。若夫德積于身。物被其澤。效忠惠於君民。垂德業於竹帛。攀龍附鳳。可成身後之名。惰志忘形。莫循眼前之樂。客笑而答曰。行藏由運。禍福有期。求之而不可得。捨之而不能遺。已乎終非人力之可取。命也當聽造化之所爲。而況形分雖萬。理合則一。尙不辨於死生。矧有分於久促。周非我蝶非物。諒無夢而無眞。凡未亡楚未存。竟誰得而誰失。是故虛心應物。觸事得宜。神不虧而內守。志豈動而外馳。達莫喜窮莫悲。庶全出處之道。仰不愧俯不怍。可免天人之譏。且夫難制者情。易盪者氣。苟操養之失機。必流佚而喪志。求名求利。定有害於性情。樂水樂山。竊多慕於仁智。雖然士生於世。不私其身。倘遇風雲之會。當成社稷之臣。隆中臥龍。縱非求聞之士。渭川漁父。豈是忘世之人。嗚呼。風燈百年。滄海一粟。哂夏蟲之疑氷。思達人之見獨。訪風景而天地爲家兮。何必效仲宣之空懷故國也哉。</text>
<title>遊伽倻山賦</title>,<text>遡元化而玄覽兮。求融結之攸始。寓至理於太虛兮。運玄機兮不已。伊開闔之孰尸。奠高卑而流峙。惟伽倻之奇挺。作雄鎭於火維。淑氣之所磅礡。神明之所扶持。齊維嶽之峻極。等赤城之建標。蟠坤軸兮倚巇。沒層霄兮嶕嶢。望秩之虞封不及。隨山之禹迹未履。雖闕載於常典。乃標名於奇紀。旣遼隔於塵界兮。寔靈仙之所宅。非遙想而冥搜。孰超然而登陟。嗟余之好奇兮。夙馳神於靈嶽。埽塵累而高擧兮。整輕翮而迅征。際玄冥之司節兮。遭天地之閉塞。埋千峯於積雪。絶萬逕之人迹。爾乃履攙天之鳥道兮。扣洞門之石扃。誠已契於異境。冒垂堂而猶平。尋幽壑之窈窕。陟高岡之崔嵬。天台之瀑布界道。衡嶽之雲霧初開。若其奇巖環列。翠屏四回。石題朱篆。波殷晴雷。此所謂紅流洞者也。疊石成峯。高出雲閒。巖梯削立。猿狖難攀。此所謂吹笛峯者也。方丈接乎蓬萊兮。慌三島之鼎立。毗盧秀乎衆峯兮。若朝宗而拱揖。渡石橋而直進兮。歷九折而始休。沿松柏之脩逕兮。散余步而遨遊。琳宮聳於高隅兮。露彩甍於林隙。五雲翼乎珠閣兮。掩中天之日色。攀層階而未半。目眩轉而神迷。憑危欄而四顧兮。氣颯爽而欲飛。窺十尋之深谷。俯萬仞之高陵。木葉盡脫。山骨稜稜。纖翳旣絶。天眞始露。層崖垂練。峻嶺戴縞。於是客有吹長笛者。弄數曲於山顚。聲寥亮而縹緲兮。若吹簫於洞天。山鳴兮異鳥驚唳。水應兮潛珍瑟縮。余亦劃然長嘯兮。逸興變爲悽惻。哀蜉蝣之閱世。羨飛仙之高躅。惟蟬蛻而羽化。知不可乎驟得。爰收視而默存。欲忘懷於蝴蝶。夢一羽衣。駕鶴蹁躚。揖予而言曰。人閒多苦。膏火相煎。心馳利欲。口厭腥羶。君非凡骨。猶有宿緣。昏迷醉夢。惟予汝悲。我有靈丹。一飽忘飢。閬風玄圃。惟意所之。苟信斯言。吾不汝欺。君今訪古。知我爲誰。予曰。噫嘻。我知之矣。上界散人。新羅學士。世稱儒仙者。非子也耶。羽衣微笑。取琴而歌。歌曰。若有人兮絶世。謇獨立兮山阿。芰荷裳兮薜蘿衣。採靈芝兮遺所思。奏瑤琴兮孰知。彈一曲兮千秋。目渺渺兮相望。君不來兮夷猶。歌罷形開。萬籟俱寂。開戶視之。山空月白。</text>
<title>靑蠅賦</title>,<text>噫。大勻之流化。囿羣生而竝育。雖巨細之多端。咸受氣於亭毒。然美惡之不齊。竊有刺於靑蠅。羌無用而害物。誠可嫉而可憎。蛻汚穢而學飛。得其所於南訛。惟腥羶之是就。紛醜類之孔多。眇爾形之至小。宜爾欲之易盈。何溪壑之無厭。苦終日而營營。人於爾兮無負。爾於人兮構怨。乘薰風而鼓翼。初捷捷而幡幡。苟有食其輒聚。乃緝緝而翩翩。嗟爾舌其幾寸。得一臠而足焉。繽往來之不絶。爾所求者何事。隨所遇而霑汚。免汝侵者有幾。換物色而眩人。偏有心於善妒。彼皎皎之齊紈。汝汚之以亂素。彼溫溫之良玉。汝點之以成瑕。養醜種於腊醯。俾臧獲而被訶。集俎豆而遺穢。致薦祀之不潔。緣眶睫而攪夢。失槐安之爵祿。五色混其眞僞。百味失其苦甜。紛紛入袖而穿裳。俾神氣而不恬。雖麈尾之屢揮。乍飛去而還集。體雖微而害要。數厥罪而難悉。宜乎以爾微物。比讒人之罔極。彼憸言兮孔甘。能鑠金而銷骨。以萋婓而爲錦。以哆侈而爲箕。苟浸潤之已洽。人不信者幾希。聞三告而投杼。見掇蜂而逐子。寄毒螫於寸舌。務陷人而售己。人與物其雖殊。諒所爲之符合。嗚呼。物有靑蠅。人有讒慝。倒置賢愚。變亂黑白。止樊止棘。不擇其棲。居河之麋。職爲亂階。賦形則異。處心則一。雖然逐氣尋香。人莫不嫉。巧言如簧。人鮮不惑。莫不嫉故患小。鮮不惑故禍酷。故盜言之肆志。必交亂乎四國。玆豈弟之君子。終不信夫讒說。尙彼蠅點汚之可惡。況殄行之可堲。吾不知人而蠅者是誰。但見几格上逐臭之一物。乃呼而告之曰。靑蠅靑蠅。亦靦面目。人皆汝尤。胡不遄死。居無所定。貪不知止。蛟蝱利觜。蜂蠆毒尾。雖爲人畏。猶或可避。汝獨何爲。衆多莫敵。營何所希。動爲人孼。樂不可極。福盡殃隨。靑蠅靑蠅。蓋亦不思。天之生物。各有其時。誰能爲汝。留此炎曦。爾罪已盈。天不爾私。爾逢天罰。人誰汝悲。投畀有昊。古有其辭。言已。天淸氣肅。商飆橫吹。羣蠅屏迹。不知所之。</text>
<title>空中樓閣賦</title>,<text>若有人兮超世。絶塵氛而高擧。溘埃風兮上征。立天衢而容與。涉泬寥之樓閣兮。謇憑虛而延佇。覽斯宇之結構。異尋常之所處。上冥冥兮無鄰。下杳杳兮無據。求木不假於工師。卜築奚問乎元龜。繩不督於離婁。巧豈資於般倕。集灝氣而爲材。履剛風而止基。玆突兀乎太淸。豈俗眼之敢窺。齊日月之不可踰。豈及肩之可比。洞八窓而去障。絶遊氣之爲累。乾之端兮坤之倪。總軒豁而呈露。非竿頭之闊步。孰同昇於雲路。夫孰云臲卼而無依。寔攸寧之安宅。俯下界而遊目。紛衆流之積億。蜾蠃負蟲兮。墨翟之不黔突也。蝸牛閉殼兮。楊朱之毛不拔也。蒼蠅逐臭兮。權謀功利之說也。蜃樓浮海兮。虛無寂滅之學也。諒在上而辨下。曾不滿乎一哂。嗟玆閣之占高。詎尋引之能準。聞取物而譬人。美善喩之有得。于以求乎前哲。仰堯夫之通闢。原地位之所躋。固登高之自卑。始習靜而爲基。止方寸之外馳。漸澄汰而去滓。無愧怍而自持。爰生白於虛室。廓恢恢乎有容。觀芸芸之化源。運玅思而研窮。究陰陽之度數。推元會之始終。倏鞭霆而駕風。渺遊覽於無際。瑩心眼之洞明。無一點之纖翳。躡天根而高蹈。探月窟而遠騖。幽而達鬼神之情。顯而通天下之故。彼萬象之起滅。孰逃形於水鏡。夫孰知斗大之室。乃揭揭於斗柄。俯羣兒之走作。默攲枕而看戲。弄胸中之太極。吐彌天之浩氣。嗟先生之天挺。實命世之才智。惜天津之鵑叫。蘊經濟而未試。只收春於肝肺。付飮和於行窩。眇余仰止兮彌高。顧豐蔀而興嗟。然吾心本虛而本明。非古今之殊科。信升堂入室之由我。冀九仞之功成。契風月之情懷。庶玩弄乎高明。</text>
<title>納約自牖賦</title>,<text>余觀夫畜君之要道。乘善端而進規。諒天理之不泯。故啓發之有時。玩易辭而有得。知納約之要術。旣蹇難兮坎險。又尊卑之位隔。欲馳騁而先後兮。恐靈修之莫余察。欲汎汎而隨波兮。忍見君擧之日忒。肆君子之柔克。豈暫忘乎格非。羌內積乎誠信。非外事乎多儀。彼衆攻之日梏。縱斧斤於山木。然本善之性明。固四端之闖發。因所明而將順。他人心乎余忖度。斯去蔽而進明。若焦釜之受沃。噓灼火而奮焰。導源泉於始達。夫孰知不煩乎面折。乃有回天之力。藥不至於瞑眩。亦克瘳乎厥疾。爰進結而入腹。異方圓之不周。致謀猷之必行。若君上之休休。取巽與而勇改。亦由擴其通明。苟能悅而不繹。豈揆余之中情。故進言之在身。實用言之在辟。亂曰。莫高者天。誠以格兮。莫嚴者君。善以迪兮。迪之伊何。自牖納約。樽酒用缶。在乎質實。啓昏猶易。況遇聖哲。我王御極。凡民猶作。盍歸乎來。庶助涓滴。</text>
<title>偶興二首○癸丑</title>,<text>家藏老樹陰。逕入層崖窾。有客抱桐絲。石橋來緩緩。</text>
<title>偶興二首○癸丑 其二</title>,<text>渚沙雪無垠。汀柳煙初裊。漁翁醉不醒。江月慇懃照。</text>
<title>山中</title>,<text>白雲抱幽巖。靑鼠窺蓬戶。山人不出山。石逕蒼苔老。</text>
<title>觀海甲寅</title>,<text>爲愛滄波混太淸。路人休怪立沙汀。靑銅鏡上乾坤斷。白雪花中日月生。征雁初依孤島下。落霞時趁片帆行。緬懷魯叟乘槎意。獨倚長風嘯一聲。</text>
<title>登毗盧峯</title>,<text>曳杖陟崔嵬。長風四面來。靑天頭上帽。碧海掌中杯。</text>
<title>余之遊楓嶽也。懶不作詩。登覽旣畢。乃摭所聞所見。成三千言。非敢爲詩。只錄所經歷者耳。言或俚野。韻或再押。觀者勿嗤。</title>,<text>混沌未判時。不得分兩儀。陰陽互動靜。孰能執其機。化物不見迹。玅理奇乎奇。乾坤旣開闢。上下分於斯。中間萬物形。一切難可名。水爲天地血。土成天地肉。白骨所積處。自成山崒嵂。特鍾淸淑氣。名之以皆骨。佳名播四海。咸願生吾國。崆峒與不周。比此皆奴僕。吾聞於志怪。天形皆是石。所以女媧氏。鍊石補其缺。玆山墜於天。不是下界物。就之如踏雪。望之如森玉。方知造物手。向此盡其力。聞名尙有慕。況在不遠域。余生愛山水。不曾閒我足。夙昔夢見之。天涯移枕席。今朝浩然來。千里同咫尺。初從行脚僧。過盡千山禿。漸漸入佳境。渾忘行逕永。欲見眞面目。須登斷髮嶺。一萬二千峯。極目皆淸淨。浮嵐散長風。突兀撑靑空。遠望已可喜。何況遊山中。欣然曳靑藜。山路更無窮。溪分兩派流。出谷何悠悠。危橋幾酸股。苔石頻就休。最初入長安。洞口雲乍收。琳宮値火後。新起梵鐘樓。居僧散樵徑。伐木山更幽。天王立門側。怒眼令人愕。庭前何所有。數叢紅芍藥。禪牀展兩足。困疲留一宿。明朝向何許。路轉千萬曲。金藏與銀藏。高占蒼厓旁。所見漸奇秀。出入行澗岡。高峯立我前。七寶爲其糚。忽近楡岾寺。松檜鬱成行。飛樓跨澗水。映奪靑山光。門前平地闊。沙草逢春綠。入門駭汗出。神將相對立。靑獅與白象。呀口瞋雙目。撞鐘千指迎。繞袖香煙輕。庭中聳高塔。風鐸聲琮琤。翬飛三昧宮。結構何其雄。堂中古佛像。塵埃暗金容。遠自天竺來。駕海隨黃龍。尼巖與憩房。一一留其蹤。眞贋不可辨。事與齊諧同。明寂在其西。興聖在其東。尋幽不暫閒。興入煙霞濃。寂寥斗雲菴。雲碓水自舂。臨溪渡石矼。活水聲淙淙。成佛倚高峯。滄溟在東窓。峩峨佛頂臺。孤絶更無雙。我來看朝曦。滿目紅雲披。水天兩無際。火氣驚馮夷。擧頭白巓面。十二天紳垂。回尋舊時路。到處皆可怡。上下二見性。臨路危甍飛。石窟名竺修。瀟灑澗之湄。靈臺與靈隱。雲霧生階墀。崎嶇勞涉險。兩脚難自持。橋摧臥古槎。路斷攀樹枝。流湍亂我耳。濺沫灑人衣。幽深九淵洞。草合人迹微。徘徊普賢菴。仰見峯巒危。寄傲眞見性。欲去仍留遲。冒雨入香鑪。人靜關柴扉。天陰與夜氣。滿山同霏霏。內院半日留。禪榻學忘機。更尋彌勒峯。愛山如渴飢。峯頭石如佛。得名良在玆。蕭條南草菴。居僧有仙姿。見我薦山羞。香蔬療我饑。此洞深幾許。山僧亦不知。是非聲不至。何須勞洗耳。暮共白猿吟。朝隨蒼鶴起。還登萬景臺。四方皆洞視。有窟名養眞。過淸難久止。人寰隔霄壤。宜居避世士。他時期再來。出洞頭屢回。僧言內山好。外山同輿儓。外山已如此。況彼內山哉。急須入仙境。以滌塵中病。行行樹陰中。晚風吹不定。山禽不知名。自呼三兩聲。小溪通略彴。攲側不可行。解衣弄淸泚。形影聊相戲。一身在巖上。一身在水裏。爾今不是我。我今還是爾。散爲百東坡。頃刻復在此。好在水中人。到處無緇磷。禪菴妙吉祥。面戶淸無塵。其旁有文殊。地祕人難臻。登登到佛地。幾經山嶙峋。小菴在巖下。厥號爲罽賓。萬樹衛金殿。名是摩訶衍。雄峯峙其後。峻嶺當其面。環回天所成。絶勝前所見。佳氣鬱葱葱。心驚顏爲變。吁嗟最靈地。千載空虛棄。庸僧汚雲霞。感歎知奈何。山中所歷菴。多少難爲科。欲詳不可得。我試言其略。玅峯與獅子。近在摩訶側。萬回與白雲。船菴與迦葉。玅德與能仁。圓通與眞佛。修善與奇奇。開心與天德。天津與安心。頓道與神林。利嚴與五賢。安養與靑蓮。雲岾與松蘿。次第如星羅。或倚最高峯。手可捫銀河。或枕急流瀑。靜中喧聒聒。或在巖石下。低頭僅出入。或對紫翠峯。暮色來排闥。或占大巖上。綫路纔容迹。或隱幽邃處。永與塵勞隔。雖無外客來。小語山已答。或祕樹木中。濃陰遮日色。或據斷崖頭。滿庭皆怪石。奇形與異狀。記之終難悉。眼看口難言。漏萬纔掛一。我愛表訓寺。鬱鬱依林麓。僧閒畫殿空。日午樓陰直。我愛正陽寺。俯臨千丈壑。褰衣步庭除。四顧山如積。我愛須彌臺。疊石成崔嵬。淸絶似仙區。不必求蓬萊。我愛望高臺。四面收黃埃。欲知高幾何。笙簫天上來。凌雲縱快活。執鎖誠危哉。我愛十王洞。山勢皆盤回。古塔不記年。兀立懸崖邊。我愛萬瀑洞。飛流瀉靑汞。一巖連數里。滑淨難所倚。逶迤至洞口。滿洞皆流水。坎處陷爲淵。下有火龍眠。傾處激爲湍。鳴雷振空山。平處湛不流。如鏡鑑吾顏。淸風左右至。炎熱變爲寒。披襟坐樹下。始知身世間。我愛寶德窟。銅柱盈千尺。飛閣在虛空。天造非人力。未至望如畫。旣登汗如沐。禪僧萬緣虛。紙帒儲松葉。若欲棲此地。應須學絶粒。去矣不可留。我將巡山遊。有石類獅子。屹立乎峯頭。有菴似築城。不知誰所營。世無方朔儔。怪事問無由。內山留十日。遊尋略已周。東行到上院。路旁層巒遠。寂滅上開心。橫雲時未捲。開窓何所見。赤海平如練。山人指白巓。人閒兜率天。諸菴列翠微。鐘鼓聲相連。有洞名聲聞。水石何紛紜。可望不可尋。靑鶴爲弟昆。鉢淵對絶壁。天工所磨削。一條噴長虹。其底澄潭碧。山僧無一事。轉下聊爲樂。投身急如梭。顚倒眩莫測。回登九井峯。桂樹森可折。扶桑手可挹。夜半看日出。欲見九龍淵。僧言路險惡。若遇驟雨來。死生在頃刻。不如上高峯。以躡飛仙蹤。斯言定信乎。決意登毗盧。松根絡石角。手攀足可踏。有僧導我前。戒我勿俯矚。臨危若俯矚。目眩神必惑。若欲見山形。莫上最高嶽。若登最高嶽。所見皆怳惚。此言爲我師。勉旃無怠忽。一經晝與宵。始及山之腰。困臥盤石上。廓落迷俯仰。心定始擡首。衆峯皆我向。高低與遠近。一槪皆削粉。百里不盈尺。鉅細皆無隱。忽然蒸白霧。澒洞失遠覯。初依一谷生。漸蔽羣山走。遂使山蒼蒼。飜作海茫茫。浩浩同一氣。漠漠難爲量。吾聞太極前。萬化不開張。山靈意何如。示我物之初。無風漸飄散。半卷還半舒。始露數點秀。孤如天上岫。濃靑畫脩眉。浴海褰鵬噣。俄驚疾風起。駛若驊騮驟。須臾無點滓。眼力皆通透。或尖若劍鋒。或圓若籩豆。或長若走蛇。或短若臥獸。或如萬乘尊。朝會開天門。衣冠儼侍立。車馬如雲屯。或如釋迦佛。領衆依靈鷲。蠻君與鬼伯。競進頭戢戢。或如吳與孫。擊鼓陳三軍。鐵馬振刀鎗。壯士爭追奔。或如獅子王。威壓百獸羣。或如行兩龍。奮鬣噴陰雲。或如靠巖虎。顧眄當路蹲。或若文書積。鄴侯三萬軸。或若建浮圖。蕭梁九層塔。或若纍纍塚。令威尋故國。或向如揖讓。或背如抱毒。或疏若相避。或密若相狎。或如窈窕女。深閨守貞淑。或如讀書儒。低頭披簡牘。或如賁育徒。賈勇氣咆勃。或如坐禪僧。藜牀穿兩膝。或若搏兔鷹。或若抱兒鹿。或翔若驚鳧。或峙若立鵠。或偃然肆志。或靡然自屈。或散而不合。或連而不絶。萬象各異態。貪翫忘移足。不可廢半道。我欲窮其高。繞身是何物。時有行雲孤。行雲不及處。肅肅剛風號。飛鳶與棲鶻。莫能追我翺。直到無上頂。朗詠聊遊遨。林端拂朝日。石頭礙夜月。俯聽蟻動聲。山腰起霹靂。山川圍四面。糢糊不可辨。大者類丘垤。小者視不見。縱有離婁目。安能辨城郭。浩然發長嘯。聲入淸都厥。仙侶定駭愕。玉皇應驚詰。天宮縱不遠。其奈道根淺。吾聞上界仙。官府未得閒。何如方外人。不在仙凡間。心虛萬事一。氣大六合窄。崑崙脫手毬。大海塗足油。胸中有山水。不必於此留。一覽便知足。造物不我尤。僧言此山景。四時皆淸勝。炎涼異世間。陰氣春猶盛。浮花豈吐蕊。只有寒梅瑩。山門四五月。始有尋春興。層崖千萬丈。蹢躅紅相映。大地入紅鑪。衲僧猶苦冷。撲緣不侵人。蒼蠅絶形影。秋風來苦早。落葉塡石逕。峯巒瘦生稜。素月增耿耿。松林閒楓樹。紅碧紛無數。水落露危巖。激激波聲怒。冬寒水官驕。積雪高天柱。煙生知有寺。門礙難開戶。譬如別世界。白銀爲國土。翠檜列幾行。鬚髮垂滄浪。君胡不見此。反思歸故鄕。此山有羽人。馭風凌空行。綠髮飄若煙。巖竇藏其形。千年食松脂。蟬蛻得長生。見人不接言。顏秀方瞳淸。君胡不見此。似無物外情。此山有異獸。非虎非豺狼。雄形大如山。怒眸若鏡光。有時磨大木。翠毛掛百尺。足迹廣如輪。諒非凡獸匹。君胡不見此。避去如畏怯。山中有獸。如詩中所記云。 此山有仙鶴。大如垂天翼。翺翔白雲上。暮還棲翠壁。有時舞雌雄。雙影峯前落。高人尙不親。況求對以臆。君胡不見此。胸次未免俗。我聞此僧言。將還更回躅。遂作半歲留。所聞非虛說。僧言此山名。金剛與怾怛。衆寶所合成。中有曇無竭。我言佛書中。不見朝鮮國。又云在海中。不與此山同。我疑龍伯豪。一釣連六鰲。三山遂失所。泛海驚仙曹。漂流到我疆。作此羣山王。又疑西河吳。荷斧桂樹旁。斫桂落此地。萬古無時停。玉幹化爲石。高積巉靑冥。虛實竟誰分。何人作山經。自從作天遊。始覺吾生浮。下山將出洞。山靈向我愁。夢中來見我。自言有所求。物生天宇閒。因人名乃休。廬山無李白。誰能詠其瀑。蘭亭無逸少。誰能壽其迹。子美題洞庭。東坡賦赤壁。咸因大手筆。令名垂不滅。君今遊我山。風景皆收拾。胡爲不吟詩。氏作緘口默。請君揮巨杠。庶使山增色。我言子過矣。子言非我擬。我無錦繡腸。安能追數子。滿腔惟一拙。吐出人不喜。子欲得瓊琚。往求無價手。山靈色不悅。側立久凝視。咄咄指我言。惡賓無汝似。我知不能辭。遂許撰荒鄙。形開如酒醒。所聽皆慌爾。有約不可負。聊以記終始。</text>
<title>雲閒月</title>,<text>極目琉璃一璧寒。半生雲外半雲閒。怳如西子新糚罷。嬌把輕紈掩玉顏。</text>
<title>遊楓嶽。將還。寓靈臺菴。乙卯</title>,<text>一牀高臥對高峯。千里家山信不通。半夜鶴聲來枕上。始知身在寂寥中。</text>
<title>偶吟</title>,<text>嗟余生苦晚。少小趨埃塵。眼閱古𪚥書。志慕羲皇人。世累紛萬緖。無處怡精神。飜然出國門。足迹窮海濱。風月養我情。煙霞盈我身。子長吾所慕。悅卿吾所親。非探山水興。聊以全吾眞。物我合一體。誰主誰爲賓。湛湛若澄潭。肅肅如秋旻。無憂亦無喜。此境人難臻。妙理不可測。百歲無緇磷。擾擾路中子。指我爲愚民。四顧孰知音。明月爲雷陳。浩歌一長嘯。悠悠天地春。</text>
<title>次杜御史作</title>,<text>綠水靑山杖策行。片雲鳧舃一般輕。今朝始覺關東夢。贏得人閒放曠名。</text>
<title>遣悶</title>,<text>開邊正苦修矛戟。卒歲寧遑蓺稻粱。不是訏謀無肉食。杞人憂慮自難忘。</text>
<title>游鏡湖堂</title>,<text>共對殘花酒滿缸。吟懷安得筆如杠。鵝黃樽裏詩千首。鴨綠波頭鷺一雙。山帶夕陽迷翠靄。松含靈籟動朱窓。留連直待黃昏後。玉笛聲中月滿江。</text>
<title>用前韻。贈沈景混 長源。二首。</title>,<text>香醪我醉一傾缸。健筆君揮百尺杠。今日飮中賢有七。何須月下影爲雙。乾坤已作壺中物。日月應成眼底窓。我欲尋仙蓬島去。鯨濤雪浪正喧江。</text>
<title>用前韻。贈沈景混 長源。二首。 其二</title>,<text>狂興都將付小缸。揮亳飜似倚風杠。紅浮醉面愁無四。白泛煙波鳥有雙。密席笙簫飄上界。遙岑暮色下西窓。別是此中難畫處。半天金柱臥平江。</text>
<title>次景混韻</title>,<text>吸海長鯨萬壑空。醉顏生熱愛松風。平江飜雪侵沙碧。落日低山蘸水紅。宇宙已歸詩酒裏。山川都在有無中。朗詠佳編仙趣發。六鰲天外戴三峯。</text>
<title>湖上醉別景混。三首。</title>,<text>相逢湖上採芳蓀。唱和塤篪似弟昆。海水豈將深淺𪚥。別懷難把短長論。山當餞席衣巾翠。日隱行雲渚樹昏。開口笑時容易得。莫辭傾盡故人樽。</text>
<title>湖上醉別景混。三首。 其二</title>,<text>金蘭情友列苔磯。此樂莫敎兒輩知。風來鯨背水波急。日沒虞淵山影微。天低遠岫月盈盞。地接蓬萊雲惹衣。懸知別後苦相憶。定羨湖邊泥醉時。</text>
<title>湖上醉別景混。三首。 其三</title>,<text>共採芝蘭佩紫蓀。深情如弟復如昆。切偲豈是陳雷下。詩酒還將李杜論。水接天池波浩渺。山連北極月黃昏。不知別恨消何物。只有忘憂酒滿樽。</text>
<title>復用鏡湖堂韻</title>,<text>曬衣何似對金缸。堪笑阿咸犢鼻杠。樂事良辰古難再。嘉賓賢主已成雙。筵前髥叟搖淸影。庭畔飛花遶畫窓。欲識斜陽醒酒處。長風陣陣捲平江。</text>
<title>湖上醉別景混</title>,<text>鼎坐苔庭對釣磯。一樽瓊液會心知。輕風拂水波紋細。別意催愁酒力微。幾朶雲山迷客眼。數團松露滴人衣。他年見月相思處。須記如今折柳時。</text>
<title>次臨風樓懸板韻</title>,<text>誰將杞菊賦寒慳。此日華筵樂且閒。花晚別留春後色。樓高平挹遠邊山。燭前秉筆吟眉蹙。醉裏飜杯舞袖斑。爲客亦知風味足。男兒何必戀鄕關。</text>
<title>淸風溪洞 丙辰</title>,<text>新知兼舊友。携手得天游。雨後千峯淨。松閒一逕幽。仙區纔半日。塵世定三秋。咫尺蓬萊在。何須海外求。</text>
<title>贈李景魯 希參 次韻</title>,<text>毗盧頂在紫霄端。萬二峯巒縹緲閒。海外三年窮異景。人閒一枕夢邯鄲。靑生眼目君初見。雲惹衣裳我始還。共引淸風開北戶。時看紫翠對南山。霜縑寫句編珠玉。虛論懷瀉肺肝。潦倒生涯歸海外。等閒名字入區寰。一軒佳致淸難畫。十里溪山景不刪。但恨雨中泥滑滑。不能隨處弄潺湲。</text>
<title>藏義洞李景魯家</title>,<text>蹇驢倦僕得相從。澗水交流路乍通。數朶翠微疏柳外。半天殘照晚雲中。苔痕漸上空階綠。雨色偏歸遠岫濃。大地紅鑪知所避。樹陰深處自生風。</text>
<title>景魯惠硯。以詩謝之。</title>,<text>靑蘿處士好事者。贈我風林月石硯。體堅何殊出崑玉。色淨無瑕誰所鍊。騰山龍虎世所乏。自恨不識鍾王面。我今無事不出門。默坐終朝對黃卷。時時苦被風月惱。覓句幾與詩魔戰。持君所贈充四友。龍尾鳳咮吾不羨。秋蠅春蚓任𪚥畫。何必臨池黔素絹。從來此物磨不磷。比之相好無時變。</text>
<title>次吳上舍 博 韻 戊午</title>,<text>行色何須問疾徐。笑談方洽醉吟餘。憑君莫厭寰中客。林壑他年共一閭。</text>
<title>次李承旨 文楗 休叟吟韻</title>,<text>謀道從來食不謀。肯將榮悴上眉頭。行藏總是由天定。禍福誰言自己求。安分只追顏子樂。忘懷寧學杞人憂。欲知休叟無機處。丈室翛然萬事休。</text>
<title>送李司評 之蕃</title>,<text>逸趣人誰識。仙風我所師。秋天歸雁日。神武掛冠時。樽酒愁分手。山川繞夢思。何當蠟雙屐。蘿逕共娛嬉。</text>
<title>水鐘寺</title>,<text>初驚足難著。稍喜眼無遮。氣爽知天近。山平覺地賖。晴川回曠野。斜日隱長沙。一洗文園渴。多僧進晚茶。</text>
<title>義慈軸。次權松溪 應仁 韻。己未</title>,<text>尋得松梢暮磬音。梵宮瀟灑隱靑林。僧穿藜榻根塵靜。客步晴嵐洞壑深。趨俗歎吾空眯目。坐禪憐汝只蓬心。淸宵相對論同異。話罷開窓月照襟。</text>
<title>送張兄 倫 歸省臨瀛 庚申</title>,<text>屈指臨瀛六百程。春風匹馬爲誰征。遙知鶴髮占烏鵲。莫惱煙光緩緩行。</text>
<title>贈安彦盛 慶昌</title>,<text>雪月鏖春發漢陽。頭流應濕澗花香。胸中一點塵埃絶。南北東西總故鄕。</text>
<title>次集勝亭韻</title>,<text>沈侯華構擅雄名。勝境催詩太瘦生。雲影度山平野迥。斜陽蘸水遠沙明。煙邨細雨千帆落。蘆岸微風一笛橫。塵土未成江海志。每逢佳處便移情。</text>
<title>次公緖韻</title>,<text>君我相從恐不殊。柳州能使冉溪愚。賴麻蓬直吾最樂。近墨身黔子豈無。窮達在天難預卜。行藏由命莫前圖。世間得失南柯夢。休作區區賤丈夫。</text>
<title>次士初韻</title>,<text>滿目滔滔醉夢閒。何人拂枕臥靑山。身能安分隨時樂。心得忘機到處閒。我似丘陵人易忽。君如山斗衆難攀。賢愚窮達休相問。林壑他年共掩關。</text>
<title>春寒</title>,<text>東君力弱氣凄寒。顓頊逢春勢尙頑。風伯似妨時雨潤。雪花如妒小梅團。無氷不信宣尼筆。有菜誰看杜老盤。幽谷若非鄒子律。後園人日見鶯難。</text>
<title>陽智客軒淸鑑堂。次仲蘊韻。</title>,<text>進居台鼎退居山。莫厭奔馳莫厭閒。一本萬殊君若信。鳶魚休作兩般看。</text>
<title>贈人 代家君作</title>,<text>三十年來別故人。江東渭北幾傷神。聲音情意渾依舊。惟覺樽前兩鬢新。</text>
<title>南仲素 尙文。訪余于星州寓舍。</title>,<text>城南求僻地。幽寂守窓螢。乍喜跫然響。飜驚謦欬聲。牙籤燈下話。長鋏客中情。聞說伽倻好。相期扣石扃。</text>
<title>訪梅鶴亭</title>,<text>若木平明車載脂。幾度登山復渡水。孤山迫在大野頭。洛江煙波遶汀沚。披榛覓路扣竹扉。小童應門迎我喜。玲瓏朱閣絶點塵。儉而不陋奢不侈。空階梅萼未返魂。九臯淸音時入耳。童言主人在田野。邨逕逶迤隔十里。須臾報道主人歸。八窓執闥同徙倚。曾聞傾蓋便若舊。此言從知非妄矣。星山邂逅適我願。一見便許以知己。況復相逢物外境。世間交道安足比。斜陽半出破煙鬟。粼粼遠水金波起。江分沙島燕尾開。樹列汀洲翠支蓋。逍遙縱目逸興飛。千里江山通一視。蒼然瞑色滿虛亭。收拾風光猶未已。遙看漁火數點明。江邨盡入熹微裏。閉戶挑燈羣動息。永夜淸談詩隱几。先生不是俗中人。生憎逐利求名士。自言卜築尋形勝。況是先人有基址。十年之計樹百卉。春來繞舍皆桃李。腐餘糞土夢已斷。明時貧賤吾不隱。時將醉興作草戲。蛇怒虯驚風滿紙。簞瓢纔足可長謂。肯效區區慕羶蟻。嗟余誤落輭紅中。役役未免牽僞累。擧世徒知鷄肋味。秋風誰憶鱸魚美。先生一言眞起余。放浪江湖吾所跂。矢將身世老漁樵。不欲醉生還夢死。今宵巵酒不須辭。破除萬事從此始。</text>
<title>贈林叔茂 植○癸亥</title>,<text>寒燈細話十年情。風透疏欞夜氣淸。却策羸驂催曉發。不堪秋雨繞山城。</text>
<title>洪川旅舍。別伯氏。</title>,<text>缺月入虛簷。殘燈閃半壁。耿耿度寒更。悄然羣籟寂。臯魚淚初晞。復値離愁積。聚散豈無時。客中尤慘戚。世事今已矣。家業憑嗣續。於菟想覓黎。孜孜須訓迪。明朝路東西。忍見坡隴隔。</text>
<title>洪川村舍。別季獻。</title>,<text>此生休說白鷄年。恐有驚魂未得旋。烏鵲止啼丘木外。鶺鴒分路客燈前。愁來難作淸宵夢。憶著安能白日眠。振起家聲今望汝。雪窓螢榻痛加鞭。</text>
<title>在臨津農舍。次安應壁韻。</title>,<text>林閒茅屋水邊亭。一一無非我所經。別浦雁來殘月白。前山葉盡瘦峯靑。長郊遠近煙爲帳。短艇東西岸是屏。感舊自忘吟詠苦。韓公解道不平鳴。</text>
<title>竹</title>,<text>枝鳴挹晚風。葉濕迎疏雨。玩來人不俗。肯落王猷後。蕭蕭歲寒姿。暗笑蒲與柳。</text>
<title>送權松溪赴京 甲子</title>,<text>五載相望費夢思。豈料憂患亦同時。心無舊興非莪痛。鬢有新霜舐犢悲。鎭國披雲雙握手。遼陽見月幾篇詩。城東小宅今誰主。說著令人淚欲垂。</text>
<title>安心寺積雪樓。次佔畢齋韻。</title>,<text>世路饒羈思。禪林遇贊公。棲雲無限趣。擊目不言中。燈落中天影。鐘傳下界風。神游竹園裏。足洗六塵空。</text>
<title>送項梁渡江 進士初試狀元</title>,<text>鄢郢寒日欲生曜。鮑車忽駕沙丘路。羣雄起應三戶謠。一片乾坤漲塵霧。將軍虎嘯會稽風。八千健兒羶蟻聚。殷通豎子一劍揮。白晝吳中飛血雨。臨江誓衆月星晦。馮夷鼓浪天爲怒。橫流千艘未擊揖。祖龍已泣驪山墓。嗟君本是楚將種。此行感激誠難喩。前朝羞辱不忍言。至今南公向天龥。夷陵遺骨一炬盡。章臺不見回金輅。竟移鍾簴入函谷。麥穗離離誰敢顧。況君常抱戴天冤。奮身一死輕一羽。天生壯士必有意。親讐國恥今分付。但將忠義立芉氏。大澤狐鳴何足數。龍挐萬里此日始。百二山河失險固。狂秦虐焰豈長熾。君應手挽天河注。蕭蕭馬鳴軍令嚴。但聞鴉軋煙江暮。凜然相對髮衝冠。此別豈作兒女慕。丁寧幕下萬人敵。莫恃剛强務寬裕。天時已復吾老矣。忼慨不得隨君渡。</text>
<title>捉月圖 進士覆試</title>,<text>隴西公子謫僊人。一生愛月爲知己。采石江頭秋正深。一葉輕舟千頃水。徵雲淨埽銀闕涌。玉塔橫江波不起。天心有月不可近。水中有月還孔邇。欣然乘醉欲一捉。側身棹底輕生死。那知一月分上下。徹底虛明難入手。捉時空空無一物。放後了了還可指。三人此夜作四人。雲漢相期淡無累。誰知這般有深意。眼前萬象皆如此。吾人本是玉皇吏。誤讀黃庭謫此地。胸中浩蕩眼無人。大兒小兒皆下視。開元天子亦不俗。沈香亭北同徙倚。高人自古縻不留。況是君恩不可恃。天涯流落我何愁。玉妃奉硯吾不喜。早知榮辱等外物。擾擾塵寰春夢耳。騎鯨一夕向帝京。直上天門九萬里。更無骸骨與烏鳶。尙有名字垂靑史。誰將遺迹入絹素。仙姿鶴態依俙是。見之令我別有感。采石風月今何似。茫茫宇宙我生晚。却恨相逢圖畫裏。</text>
<title>送金書狀 啓 朝京</title>,<text>逶遲周道客紛紛。許國賢勞孰似君。執奠三脂燕路轄。籌邊一踏雪山雲。心親不待源源見。目擊何須衮衮言。行色漸遙相識絶。只應孤月照慇懃。</text>
<title>贈沈文叔 禮謙 用閔恕初 忠元 韻。</title>,<text>相携丞相宅。愴古坐班荊。作別誰無恨。通家更有情。蒼苔迷石嶝。白雨滿山城。珍重松都倅。蓑衣我獨行。</text>
<title>次河西韻。贈金季義。從虎。河西子。</title>,<text>秋氣攪幽思。無愁還有愁。況値送佳客。摻裾臨道周。典刑懷往哲。形勝憶南州。更切云亡歎。丈夫雙淚流。</text>
<title>題烏原驛。三首。</title>,<text>竝海數奇巖。白沙平處歇。孤邨起夕煙。瘦嶺留殘雪。</text>
<title>題烏原驛。三首。 其二</title>,<text>邨犬吠柴門。數家依古木。荒田半嶺橫。細逕緣溪曲。</text>
<title>題烏原驛。三首。 其三</title>,<text>銀蟾出海時。宿鳥棲初定。孤客不能眠。風泉滿淸聽。</text>
<title>題孝思堂一作題金子溫德璋軒</title>,<text>雪逕穿瓊玉。華軒敞盛筵。上賓邀五馬。珍饌直千錢。醉耳輕冬冷。纖歌咽暮天。將何酬厚意。濡翰强題篇。</text>
<title>又贈孝思堂主人 乙丑</title>,<text>數夕招邀苦未逢。偶成佳會得從容。先含暝色籬邊樹。吹散陰雲海上風。燭影漸低情話永。酒瓶頻臥醉顏紅。明朝岐路東西隔。關嶺迢迢雪塞空。</text>
<title>平昌環翠樓。贈主守金成卿。</title>,<text>川聲樹影晚來淸。迥倚虛樓爽氣生。雲濕四山人語少。細風時韻閤前鈴。</text>
<title>海雲小亭</title>,<text>勝地逢杯酒。斯遊也不嫌。那知千里外。得値二難兼。海色初收霧。松風不受炎。何須韓吏部。茗盌捧纖纖。</text>
<title>竹西樓次韻</title>,<text>誰將天奧敞華樓。石老星移不記秋。野外千鬟浮遠岫。沙邊一帶湛寒流。騷人自是多幽情。淸境何須惹客愁。會撥萬緣携籊籊。碧崖西畔弄眠鷗。</text>
<title>海松亭得松字</title>,<text>秋風力弱不吹暑。溟州八月炎威濃。短壑層氷踏無由。對食不餐還無悰。湖邊小亭政入望。策馬來尋子之丰。怪來秋氣集於斯。蕭蕭地籟生蒼松。臨流展席絺綌冷。鏡面如拭涵天容。雄風不獨在蘭臺。開樽況澆磊磈胸。事殊情極忽長思。隙駒過影何無蹤。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。嗟余素志出風塵。江海與子欣相從。那知風樹慘余懷。舊遊樂事難再逢。江山形勝摠依然。逸興感舊惟吾儂。重陳空使心鬱紆。不如付與堯千鍾。</text>
<title>臨瀛館次韻</title>,<text>戀闕休須日抵年。此生行止摠由天。靑泥沒馬山千疊。木帝回春地一邊。城角夜吟撓客夢。海雲朝起雜邨煙。鈴齋棋罷淸無事。謾說瀛洲別有仙。</text>
<title>大和道中</title>,<text>千里行色困。山路何多石。羸馬策不進。斜陽掛喬木。前山漸欲暝。所經多虎迹。穿林抵孤邨。一縷炊煙碧。老翁喘且語。隔籬問何客。老婦抱兒出。遮門不許宿。下馬倚積蒿。倦極交雙目。松明與榾柮。𪚥禁生寒粟。緩頰借溫房。主翁眉閒蹙。呼前酌巵酒。立飮無欣色。彈舌指瓮牖。此室吾豈惜。兒輩依土牀。不忍露赤脚。請入謀諸婦。良久乃肯諾。强顏𪚥躬入。擧頭頭打屋。夜半假寐罷。衆兒喧後壁。呼寒爭一衣。怨客恣罵辱。喟然却興歎。此豈民風惡。何時不贏糧。到處人心朴。</text>
<title>題寶山驛。二首。</title>,<text>落照黃埃外。郵亭綠水陰。客來忘倦處。山色納虛襟。</text>
<title>題寶山驛。二首。 其二</title>,<text>煙生樹翳翳。日隱山陰陰。快倒一杯酒。當窓風滿襟。</text>
<title>遊大同江</title>,<text>風定澄波靜。煙光日夕多。層崖緣水遠。細嶝旁城斜。白雪玄琴語。陽春皓齒歌。放船隨所適。應是醉爲家。</text>
<title>乘船遊浮碧樓</title>,<text>三翠浮來鏡面洪。高樓物色浩無窮。中分水抱綾羅島。一抹煙橫錦繡峯。木老城荒悲故國。龍歸麟去想奇蹤。鷗盟未遂回舟下。從此江山幾映空。</text>
<title>題博川廣通院</title>,<text>關路歸心促。郊原雪意寒。分明故人迹。却在畫屏間。</text>
<title>風月樓。雨中賞蓮。次韻。</title>,<text>窮經度長夏。遇景慳吟詩。綺窓倦來憑。幽興終難持。芙蓉滿綠渠。密雨隨風時。勢若風流陣。靚糚相娛嬉。明珠走的皪。翠蓋還攲危。晚色有令姿。探玩吾非癡。安得踵濂溪。卒歲忘歸期。</text>
<title>挽李上舍 夢奎</title>,<text>春和斂迹海天濱。一代風流七尺身。共擬金閨晚通籍。那知玉樹遽埋塵。賢愚俱慕交非苟。淸濁無偏保厥眞。千里雁歸空寄淚。生芻安得弔伊人。</text>
<title>丹筆詳刑 月課○丙寅</title>,<text>北陸陰凝歲律窮。順時從古代天工。霜彫品彙方成物。威制姦兇始發蒙。泣罪曾聞文命化。平刑更慕盛君風。終宵淚落香燈下。冒雪春回彩筆中。深念却忘寒凜冽。看詳不聽漏丁東。免將黑索加災眚。難把金鷄救怙終。勿喜欲追曾氏訓。無刑可繼士師功。公明獨決非師聽。欽恤施仁在至衷。秦獄不餐賢豈擅。殺民無怨道還同。惟來惟貨傷今俗。忼慨何時見圄空。</text>
<title>哀深迫大祥文定王后大祥○月課○丁卯</title>,<text>風霜雨露迭相侵。哀慕煢煢苦不任。王鮪薦時驚節序。隙駒忙處歎光陰。愼終不忍祥期迫。沒世逾知惠澤深。長樂凄風愁麗景。原陵宿草鎖徽音。曾聞扶日多陰敎。未遂含飴痛素心。淸廟欲升增孝感。龍袍將御激宸忱。煙花繞闕悲連境。風木盈瞻淚滿襟。鞠育鴻恩終罔極。杳冥仙馭竟難尋。明禋旣得承昭穆。繼志惟應慰赫臨。宗社繫身宜保惜。願將寬抑作規箴。</text>
<title>痛悼領敦寧 月課</title>,<text>靑川雅望秀巖廊。黃閣當年疑棟樑。巨室箕裘眞有子。晉家王謝便無光。斯干吉夢曾懷月。于渭殊榮早定祥。養德若非遵聖訓。承乾安得媚周姜。官崇每切淵氷戒。門盛常憂倚伏殃。內告謀猷歸后德。外將儀表鎭鵷行。沈痾入骨妨三接。藥餌扶身過五霜。捐館哀聲𪚥衮冕。照城春日變凄涼。云亡永惜邦家瘁。靡至那堪國母傷。賴有盈庭蘭玉秀。簪紳赫世慶流長。</text>
<title>種菊月課</title>,<text>香根移細雨。課僕倚筇遲。豈爲金華艶。要看隱逸姿。未敷承露葉。新展傲霜枝。百卉飄零後。相諧歲暮期。</text>
<title>贈義州牧伯郭景高 㟸○戊辰</title>,<text>京洛曾聞大樹名。同舟此日更多情。長江一渡分南北。馬耳山光暮轉靑。</text>
<title>懷遠館壁上。見外舅筆迹。悽然有感。</title>,<text>壁閒遺墨半熹微。拭眼吟來淚濕衣。鴻印雪泥留指爪。九原魂散幾時歸。</text>
<title>次睦思可 詹 望醫無閭山韻</title>,<text>遼水西頭未有山。客行何日度秦關。無閭縹緲晴天外。喜見蒼龍萬疊盤。</text>
<title>題閭陽驛壁上</title>,<text>馬嘶廣寧草。衣濕無閭雨。孤館客燈殘。魂迷漢陽樹。</text>
<title>次思可燕京韻</title>,<text>萬雉皇城氣象專。玉河秋月駐吟鞭。明朝環珮隨仙仗。遠客心蘇紫闥前。</text>
<title>次金元瑞卽事韻</title>,<text>觚棱飛聳紫霄端。靄靄祥雲擁畫欄。風拂琳琅鳴委佩。霜嚴獬豸整峨冠。香淸更喜從空下。天近誰言坐井觀。只祝遠猷寰宇內。兩階干羽萬邦歡。</text>
<title>與思可次黎公 民表 秋雁韻</title>,<text>嚴霜飛玉塞。候雁叫淸晨。天迥回翔緩。沙平落陣頻。瀟湘淸有怨。雲夢闊無津。侶散時驚月。聲悲故近人。陰陽雖識勢。粱稻誤謀身。何似岐山羽。難將細德親。</text>
<title>與思可次李公 言恭 秋夜有懷韻</title>,<text>使事今纔畢。歸程政渺然。夜涼淸露滴。天淨玉繩懸。會撥灤河棹。行穿海戍煙。男兒隨處樂。莫賦式微篇。</text>
<title>次思可戲吟韻。二首。</title>,<text>靜觀氣機妙。須臾廟器傾。不如除綺語。丹府澹然平。</text>
<title>次思可戲吟韻。二首。 其二</title>,<text>吟作秋蟲細。評應鶴首傾。何如收戰鼓。兩陣莫渝平。</text>
<title>次前韻。答許太輝。曄○時爲進賀使</title>,<text>前言戲之耳。造次豈相傾。君看詩戰處。心地自和平。</text>
<title>次許太輝馬上口占韻</title>,<text>理罷歸裝發興餘。通州江上檥船初。淸波翠樹天俱遠。細雨長煙雁陣疏。</text>
<title>次太輝重陽對酒韻</title>,<text>荒郊開霽色。征馬駐孤城。吹帽回佳節。傾杯放客情。林霜初著葉。野菊乍含英。四座皆親友。依俙漢曲行。</text>
<title>次思可玉田道中韻</title>,<text>欲別終難別。齊鑣向海天。同君夜夜話。梨棗熟丹田。</text>
<title>次思可用草河驛壁上韻</title>,<text>義豐郵舍駐行旌。風伯壇前坐月明。天外有期孤影雁。客中無賴九秋情。瓊詞吟處囊偏富。玉屑飛邊僕屢更。得趣每忘關塞遠。只緣相應是同聲。</text>
<title>次思可見山海關。長城烽火。羅列幾三十餘里韻。二首。</title>,<text>逶遲緩轡海邊行。林薄初收返照明。沙路漸迷棲鳥定。飛來皎月解相迎。星羅萬餘炬。</text>
<title>次思可見山海關。長城烽火。羅列幾三十餘里韻。二首。 其二</title>,<text>晣晣山海城。驕虜欲窺關。風火馳邊聲。恨無薛將軍。天山三箭平。</text>
<title>次思可三河道中逢重九韻</title>,<text>辭朝便作脫羈身。目送蒼茫興有神。遙想故園依砌菊。留花不發待歸人。</text>
<title>次思可曉吟韻</title>,<text>入夜風動幃。蕭蕭打窓葉。雁過最誰聞。孤衾未眠客。</text>
<title>次思可武眞廟門外午憩韻</title>,<text>暮色生喬樹。煙光藹遠山。翩翩東海客。携手自天還。</text>
<title>次國閑馬上吟韻</title>,<text>金風驅雁碧天高。寥落川原百卉凋。馬上陽春頻唱和。多慙下里曲難調。</text>
<title>次思可偶吟韻</title>,<text>情法元難竝。求中便入私。自慙非有德。無以禮齊之。</text>
<title>次思可登天壇韻。二首。</title>,<text>雕欄碧瓦入雲高。玉砌珠簾制作豪。想得漢皇朝帝日。九霄笙鶴下仙曹。</text>
<title>次思可登天壇韻。二首。 其二</title>,<text>瞻仰穹玄德莫高。祀壇何必騁奢豪。願言聖主遵天則。至敬能追五帝曹。</text>
<title>復次前韻。二首。</title>,<text>畫簷飛舞碧虛高。承露金仙孰與豪。惆悵茂陵秋草老。石壇松籟泣靈曹。</text>
<title>復次前韻。二首。 其二</title>,<text>碧煙飛盡玉欄高。宮觀何殊上界豪。翠柏受風交亂影。依俙如見舞干曹。</text>
<title>次張太醫 芝 韻</title>,<text>金闕迎陽霽色鮮。九天鐘動會羣仙。魂飛故國雲鴻外。身沐皇恩雨露邊。賓席每慙煩問譯。騷壇何幸遇忘年。珠璣一吐通肝肺。說著離愁却黯然。</text>
<title>次元瑞玉河吟韻</title>,<text>繫雁書難待。回程事未圓。夢飛沙磧外。蟲咽土牀邊。旅況詩能語。閒愁酒不湔。溟州雲海上。歸作地行仙。</text>
<title>與思可閱詞苑同聲集。次戚公 繼光 客館韻。</title>,<text>細話千年事。淸敲一局棋。但令幽意愜。莫戀故山棲。煙暝鐘聲歇。槐疏月影移。玉河同翦燭。他日幾回思。</text>
<title>次國閑獨臥敍懷韻</title>,<text>北天秋氣集江城。紅樹靑山淨練明。細雨暗村迷野色。回風拍馬送邊聲。騷人壇上詞鋒勁。壯士腰閒寶劍鳴。欲倚崆峒最高頂。手揮金帚埽妖星。</text>
<title>次思可觀迴瀾石。用詔使歐公 希稷 韻。</title>,<text>神匠揮天斧。臨流敞石屏。積陰含雪意。噓氣弄雲情。橋外晴莎闊。磯頭白鷺輕。征驂惜不發。僕僕笑吾生。</text>
<title>次思可永平道中望夷齊廟韻。二首。</title>,<text>灤河驛路渺緣雲。古廟微茫隔暮氛。想得碧臺槐影冷。滿城衰草掩寒門。</text>
<title>次思可永平道中望夷齊廟韻。二首。 其二</title>,<text>昭回宇宙此心明。一片荒城萬古情。惆悵石扉難再叩。碧河嗚咽送寒聲。</text>
<title>次思可拜淸節祠韻</title>,<text>孤竹來尋扣馬人。儼然章甫孰傳眞。淸風徹骨寒生粟。密樹交陰肅有神。碧巘晴波愁惹遠。荒城古碣首回頻。西山薇蕨今誰採。千載空瞻廟宇新。</text>
<title>與思可次淸風臺懸板韻</title>,<text>誰築孤城闢草萊。高臺斗起近星台。煙收一面晴蕪迥。山聳千頭夕照開。世事已隨流水去。英靈疑駕片雲來。百代聞風瞻仰久。摩挲石碣重遲徊。</text>
<title>次思可買夷齊誌韻</title>,<text>曾瞻古廟啓幽扉。更得遺編迹有依。惆悵九原如可作。微斯兄弟與誰歸。</text>
<title>次思可謁箕子墓韻</title>,<text>祗謁幽宮歇客輪。草荒松老耿光新。郊原只見分田址。文獻誰傳發政仁。志𪚥敍疇終授聖。嘆深微禹爲明倫。油油禾黍無窮恨。却是天敎福我人。</text>
<title>丘山書院謁聖像。示諸生。己巳</title>,<text>淑氣鍾東海。傳神自北天。垂光本無隱。鑿地卽逢泉。旁水思興歎。臨書想絶編。觀瞻皆有益。莫厭鑽彌堅。</text>
<title>次權進士璉 韻</title>,<text>塵土何緣汚我衣。滿山風月掩柴扉。故鄕數日尋丘水。猿鶴應嗔不早歸。</text>
<title>自臨瀛抵芳林驛。寫懷寄舍弟。</title>,<text>寒雀噪孤店。客至山藏暉。餘沍擁翠厓。陽和力猶微。海鄕日漸遠。離思正依依。珍重戒疏懶。莫使初心違。稍坐受夜氣。澹月開林霏。</text>
<title>餞應慶之行於剛仲家</title>,<text>新月半簾影。纖歌淸夜聲。秋風一樽酒。難酌別離情。</text>
<title>卽事</title>,<text>海棠江路遠。策馬返家鄕。丘水情無極。親朋樂有常。一樽消別恨。千首遣愁腸。更得重陽日。同歡翫菊黃。</text>
<title>嚼雪</title>,<text>陰崖爽氣積。中有經春雪。入口瑩無思。寒潭心共潔。</text>
<title>江閣別公保，公緖。次韻以贈。</title>,<text>此別佳期闊。孤蹤杳莫依。詩淸情更切。江淨月增輝。雁影經虛榻。灘聲到夜扉。明朝一騎發。關外故人稀。</text>
<title>次景肅韻。時七夕。</title>,<text>棠陰吏散靜囂塵。虛閣淸樽敞錦茵。侵砌水光荷外淨。遶軒山色雨邊新。人閒勝友酬佳句。天上仙靈會吉辰。一別那堪原隰迥。孤舟渺渺廣陵津。</text>
<title>蠶頭亭</title>,<text>小亭足樹陰。蕭蕭秋氣深。山屏悅詩眼。江鏡淨人心。塵夢今初覺。鷗盟此可尋。斜陽更奇絶。殘霞抹遙岑。</text>
<title>挽李上舍 熙明</title>,<text>早歲遊芹舍。歸歟嶺海濱。未沽三刖足。飜作百年人。孝友推張仲。風流慕季眞。箕裘阿符在。瞑目九原塵。</text>
<title>與汝受往景魯家詠懷</title>,<text>殘夢覺非覺。小窓明不明。山腰疏雨止。簷外片雲行。話舊言雖畢。書懷筆正輕。一宵相對味。良畫豈能形。</text>
<title>聞李生寓居禹壽臺。詩以寄之。</title>,<text>昨日聞消息。幽棲禹壽臺。雪埋山澗靜。雲捲洞門開。覓句詩應瘦。懷人首幾回。靑藜會相訪。先寄一枝梅。</text>
<title>臨津江</title>,<text>翠壁望中遙。方知水閣高。春心初浩浩。醉興復飄飄。江碧看氷泮。山靑認雪消。狂吟吟不盡。還禿管城毛。</text>
<title>偶吟</title>,<text>隨分生涯足。私居爲里仁。峯巒來紺嶽。煙浪下臨津。聖主知迂闊。明時許隱淪。緣崖芳草逕。來往兩間人。</text>
<title>次僧軸韻</title>,<text>病我離羣日。敲門有衲禪。千山行自在。一室坐翛然。塵垢雖相溷。摩尼本自圓。如何淨飯子。天外更求天。</text>
<title>次景混元日門帖韻</title>,<text>太虛含萬化。寒暑是同根。生意裁羣物。和風扇一元。金烏催歲律。靑帝醉乾坤。今日應多感。屠蘇可滿樽。</text>
<title>贈景混</title>,<text>與君無貌敬。相許結心親。傾蓋關東月。同樽漢北春。僻居鄰澗壑。深巷絶蹄輪。靜裏常談洽。瓊辭照眼新。</text>
<title>次景混遣懷韻</title>,<text>鏡湖行樂夢悠然。聚散無期欲問天。心友別愁今日最。故園歸計幾時圓。靑山雨霽千峯畫。紫陌花開十里煙。春色亦應隨我去。驛窓何處聽啼鵑。</text>
<title>贈景混</title>,<text>旅況連旬閉戶眼。美人招我涉前川。沙汀水嚙迷江路。蘆岸煙深失釣船。客榻淸談霏玉屑。漁邨佳味飽銀鮮。待看湖面氷輪涌。一葦同參海上仙。</text>
<title>次李大仲 海壽 韻 辛未</title>,<text>樓閣玲瓏壓水潯。幾人登此爽煩襟。今來自悔尋春晚。綠盡平沙兩岸林。</text>
<title>湖堂次辛君望 應時 韻。與奇明彦 大升 同賦。</title>,<text>西山拄笏昔同寮。盆浦春光共此宵。繞檻雲山渾不見。吟眸有限興難銷。</text>
<title>再次辛君望韻</title>,<text>相親何必昔同寮。月色江聲共一宵。携手莫辭千榼酒。江湖幽興向來銷。</text>
<title>挽高峯奇明彦 壬申</title>,<text>南服高翔彩翼斜。羽儀淸世志亨嘉。英才未試胸中蘊。殊渥徒聞死後加。文倒江河光簡策。氣陵牛斗浩雲霞。華山一別幽明隔。無路招魂泣楚些。</text>
<title>與牛溪共尋逍遙山</title>,<text>草合山溪雨壞橋。不知何處向消遙。相逢似是曾相識。引入煙蘿共月宵。</text>
<title>次崔彦明 滉 韻敍別。三首。</title>,<text>惜別留佳句。蘭舟欲發時。山中掩衡宇。吟此可忘飢。</text>
<title>次崔彦明 滉 韻敍別。三首。 其二</title>,<text>一粟浮滄溟。醯鷄寄宇宙。何須慕腐餘。漫向風塵走。</text>
<title>次崔彦明 滉 韻敍別。三首。 其三</title>,<text>用舍皆由命。行藏不在人。生平補天志。却作一窮民。</text>
<title>巡到兔山。坐三聖臺。贈邑宰大受。甲戌</title>,<text>荒寂村居少。周詢馹騎輕。溪雲迷路細。山雪照軒淸。客愛巖臺勝。民歌邑政成。通宵去屏障。相對寸心傾。</text>
<title>題松禾李生草堂</title>,<text>殘荷衰柳共深秋。十里黃雲繞隱丘。多謝主人留客意。夕陽將發更廻輈。</text>
<title>神光寺。題玄旭詩軸。</title>,<text>客坐絶巖上。笙簫天上來。山人飽禪味。秋岫錦屏開。</text>
<title>送許子新 銘 佐幕關西 乙亥</title>,<text>衣繡辭兵省。春風玉面郞。皇華得賢佐。列宿減淸光。聖眷紆西道。慈親在北堂。名都多艶色。須使鐵爲腸。</text>
<title>挽李兵使 文誠</title>,<text>運智推無敵。穿楊更出羣。靑春承雨露。紫綬際風雲。天眷三朝老。恩沾四鎭軍。雄名自垂後。不假策邊勳。</text>
<title>送李季眞 後白 按關北</title>,<text>天意方深北顧憂。儒臣按節佩吳鉤。淸名傳世關山重。大旆連雲驛路脩。戀主豈堪長孺泣。籌邊應建贊皇樓。採薪未向河橋別。紅葉黃花負九秋。</text>
<title>題愼生樂琴堂次韻 丙子</title>,<text>聞說林居勝。幽人自在眠。但求眞趣足。不要俗情憐。山廻長川外。沙明返照邊。若爲乘野興。憑榻和新篇。</text>
<title>贈金生 景時○江陵人</title>,<text>求道難詢瞽。如何繭足尋。吾聞四百病。一藥在治心。</text>
<title>哭李愼孝</title>,<text>氣秀難兼厚。聰明壽不延。鎔金方向道。埋玉豈非天。丘壑終焉契。塵編助我言。于今兩已矣。消得淚如泉。</text>
<title>別舍弟于高陽村舍</title>,<text>秋日上林巒。蘭畦餘露濕。含情未發言。替客寒蛩泣。</text>
<title>挽李僕正怡怡 彦怡</title>,<text>靑春遊泮水。墨綬宰南荒。文武推全藝。乘除困老郞。一官追伯冏。雙璧失元方。賴有寧馨在。箕裘世業長。</text>
<title>寄柳應瑞 夢鶴。時作大興宰。余有退志。應瑞遺書止之。故及之。</title>,<text>珍重東村柳。于南又一年。龔繩應日理。陳榻待誰懸。病客歸心切。親朋遠意牽。淸時非色擧。要路愧妨賢。</text>
<title>與李宜仲 義健 景魯。會話于江亭。明日又話牛溪書室。次浩原韻。二首。</title>,<text>有客聯鑣扣野關。小亭呼酒晚憑欄。江山雨過秋容淨。贏得騷人不厭看。</text>
<title>與李宜仲 義健 景魯。會話于江亭。明日又話牛溪書室。次浩原韻。二首。 其二</title>,<text>曉策羸驂傍碧山。溪堂就問故人安。虛窓相對淸無夢。一任煙嵐濕葛冠。</text>
<title>宿衍慶寺。主僧義敏求詩。書其軸。</title>,<text>招提日夕扣雲扃。金宇懸燈綺語淸。明發羸驂歸路達。疏鐘出谷送人行。</text>
<title>次李公輔觀魚臺韻</title>,<text>小閣孤臨杜若洲。憑軒照影碧波頭。非關渭曲無鉤趣。只玩濠梁得意遊。釣澤猶煩天子聘。如棠空使世臣憂。相忘江海君爲最。此樂人閒不見儔。</text>
<title>題朴仁壽先塋圖</title>,<text>朴生袖中軸。素練開雲煙。有山積空翠。有水流山前。一屋非考槃。負土憂三年。藼室在城中。死生孝無偏。歸家具甘旨。展圖對新阡。洞壑宛淸幽。樹林鬱相連。泉石有雅趣。所思在奉先。嗟哉爾朴生。追遠誠格天。我亦懷二人。題詩雙淚懸。</text>
<title>哭鄭承旨子中 惟一○丁丑</title>,<text>淸世馳淸譽。人期荷重任。斯人有是疾。天道竟何諶。未卒陶山業。深悲越客吟。靈輀難可送。病友淚沾襟。</text>
<title>許校理美叔 篈。訪石潭小酌。次韻以贈 二首。</title>,<text>日邊消息近來稀。葵藿雖傾力太微。抱病秖堪安素履。全身不是避危機。逢君悅若朝天闕。顧影依然在石扉。入夜永懷瞻北極。一林花月自煙霏。</text>
<title>許校理美叔 篈。訪石潭小酌。次韻以贈 二首。 其二</title>,<text>幽居臨九曲。聞道隱仙靈。水石輕朱紱。行裝擬綠萍。相思天共遠。一笑眼雙靑。近事君休說。年來不要聽。</text>
<title>明日對酌新舍。又次美叔見贈韻。</title>,<text>昭代方求士。微軀自愛閒。逢君驚午夢。携酒對春山。匹馬催行色。孤懷在別顏。那堪花月夕。寂寞掩柴關。</text>
<title>美叔求題于扇。扇畫梅花一枝。是尹儼思叔筆。</title>,<text>一枝含早春。寫向齊紈素。淸風在袖中。千里隨君去。</text>
<title>贈天然上人。余到安峽巖泉寺。天然來謁。是曾破智異山天王峯淫祠者也。</title>,<text>然師舊聞名。壯氣擎不周。一拳破山石。妖氛霽頭流。歸參趙州無。一悟塵機休。禪蹤無定所。瓶錫隨雲遊。我到巖泉寺。迥倚寒巖頭。師從千里來。一笑回靑眸。永夜對孤燈。淸談消客憂。明朝擧別袖。路指金剛脩。重逢渺何許。天末脩眉浮。</text>
<title>與季弘沈仲悟。游神光寺。</title>,<text>山陰樹影釀微涼。梵宇淸心一炷香。邂逅天西難再得。莫辭終日醉迷方。</text>
<title>神光寺樓。復次前韻。</title>,<text>山擁虛樓分外涼。綠樽纖唱坐生香。淸遊未半忽惆悵。渺渺美人天一方。</text>
<title>次安丹城路上諸作韻 碧浮臺</title>,<text>橫野聳危岫。臨流開翠屏。巖臺多逸趣。宜醉不宜醒。</text>
<title>次安丹城路上諸作韻 晚暉亭</title>,<text>衆岫浮天碧。平蕪極目靑。開襟當晚吹。醉客坐來醒。</text>
<title>次安丹城路上諸作韻 龍井</title>,<text>一畝方塘溢。分流畎澮連。靈源深不測。寶鑑碧生煙。</text>
<title>次安丹城路上諸作韻 飛來峯積沙爲山者也</title>,<text>造化誠多巧。金沙聚作峯。人登最高頂。山繞幾回重。碧海翔陽沒。紅波滿眼舂。暝來尋去路。蕭寺隱高松。</text>
<title>題挹淸亭</title>,<text>炎程千里客。虛閣獨來憑。隔壟湖光迥。沿溪樹影澄。淸涼欣氣爽。孤寂覺神凝。轉盡林閒照。猶嫌宿未能。</text>
<title>寄別黃參判汝溫 琳。 以改宗系事。朝天奏請。時余在海州。</title>,<text>遠忱誰達九重天。專對惟公匪獨賢。萬里艱關應盡瘁。百年羞辱此堪湔。關王廟古森喬木。石子河寒霽晚煙。江海茫茫饒別恨。雪窓孤燭坐悽然。</text>
<title>挽眉嵒柳副提學 希春</title>,<text>文星照南服。我公生此地。聰明誦三篋。博學通奧義。事君惟赤心。夷險斯一視。風波失際會。暗灑傷時淚。霜雪塞北天。十年甘憔悴。新陽煦幽谷。枯草回生意。雲龍運飜亨。立朝還近侍。白首映金章。聖眷期勿貳。啓沃補衮職。始售窮經志。老矣賦歸歟。側席猶相遲。殊渥被衡茅。感激回歸轡。奄忽悼宸衷。云亡悲士類。生平五車書。浩汗將何畀。小子忝登門。猥許能識字。生別尙含惻。死別情何寄。一慟海山阿。殘暉曖空翠。</text>
<title>李子修 俊民 令公陞資。重按關西。過別余索詩。</title>,<text>重佩西門鑰。臨江敍別情。黎元望旌節。草木識威聲。聖主紆深眷。慈親享遠齡。一方成樂土。歸去報澄淸。</text>
<title>黃吉哉 允吉。以書狀朝天。致簡求詩。不見三年矣。</title>,<text>埽雪推蓬戶。開緘對故人。三年分嶺月。萬里動征輪。薊樹寒無影。灤河闊有津。歸來擬相賀。皇澤爲君新。</text>
<title>花山君江亭在廣津○戊寅</title>,<text>广下王孫宅。朱窓雪裏鮮。何嫌失淨練。亦好望瓊田。塵榻誰迎客。霜松自帶煙。風光惜無主。有賣豈論錢。</text>
<title>送李夢應牧晉州。州有樓。名曰矗石。甚有名。</title>,<text>久矣南民散。欽哉懋乃功。盤根觀利器。絶地播淸風。片悃明初日。危樓倚夕空。棲棲吾已老。憂國祝年豐。</text>
<title>送季獻至神光洞口昇仙巖。有作。己卯</title>,<text>文會依巖壑。鴒原惜去留。仙山當席聳。梵宇隱松幽。老覺難堪別。春應不解愁。瑤琴聲欲歇。悽絶玉溪頭。</text>
<title>南江送別</title>,<text>金風輕拂海山秋。晚泛蘭舟碧玉流。腸斷送人雲樹外。驪駒一曲滿江愁。</text>
<title>浩然亭。送崔時中。雲遇</title>,<text>李氏林亭送客歸。迎晨坐到暮煙霏。湖廻海口寒巖秀。雲抹天涯遠岫稀。心㴑眞源交道密。身游勝地宦情微。從今發軔期千里。莫使中途素志違。</text>
<title>許亭。次牧伯景文贈別君望韻。時仲秋念三日。</title>,<text>相逢絶境手雙携。恨唱驪駒日亦西。他日思君憶何處。玉溪松籟夢魂迷。</text>
<title>有上人信辯。苦求詩。書以贈之。</title>,<text>索居潭上百無爲。坐看秋山朝暮姿。不是禪和耽綺語。誰令老子强吟詩。</text>
<title>送權敬仲 克禮 朝天 辛巳</title>,<text>歷歷曾遊處。悠悠送子行。山圍寮野迥。樹入薊門平。觀國朝雲闕。懷人對月明。歸來擬相候。新雪野橋晴。</text>
<title>送彦明以承宣出按海西。時値大無。</title>,<text>西土方艱食。分憂出近臣。鳳池驚宿夢。蜒海撫流人。身帶無私照。民迎有脚春。澄淸報明主。應荷寵光新。</text>
<title>送黃岡金重晦以奏請使赴京</title>,<text>秋風起漢曲。送君行萬里。萬里獻國忱。泣雪先朝恥。嗟君誦三百。專對承恩旨。吾王解錦袍。賜爵彤雲裏。祖帳臨野橋。征途渺山水。月照薊門樹。煙鎖灤河沚。歷歷我所經。悠悠子去矣。衣華我佩光。惆悵別予美。四牡發騑騑。高樓愁夕倚。</text>
<title>送柳參判 希霖 朝天</title>,<text>臥病迷人事。嗟君向玉京。三秋饒別意。萬里算歸程。月出天山迥。風回鴨水平。離筵百壺酒。不及一篇情。</text>
<title>愼吉遠有竹林精舍。而未歸求詩。次帖中韻。</title>,<text>玉立千竿繞短椽。幽居不受世紛牽。思鄕淸夢飛湖外。報國孤蹤滯日邊。濃葉密枝藏雪久。細香疏韻得風先。何時共把琴樽興。嘯詠雲窓對榻眠。</text>
<title>挽沈彦明妻</title>,<text>吾家生女士。玉質多令姿。柔素合閨範。于飛琴瑟宜。見汝抱嬰兒。憶汝扶牀時。壽夭竟誰司。禍福理難知。靑春蕣英落。白日慘無輝。孤鸞對鏡泣。舐犢痛庭闈。所親皆在此。捨去欲何依。侵晨畫翣發。孤艇催解維。一訣消息絶。目送淚滿衣。大夢會有覺。不悲無窮期。</text>
<title>挽姜右相 士尙○壬午</title>,<text>正笏垂紳左右宜。堂堂生應聖明時。持身每守三緘戒。掌選曾無一宦私。廊廟謀猷歸國乘。淸貧緖業屬家兒。愚儒題挽傷心最。東閣當年得許闚。</text>
<title>送崔嘉運出宰鐘城</title>,<text>俊逸淸新子庶幾。穿楊又道似君稀。金鑾不著詞臣迹。玉帳還伸虎旅威。小白山高留臘雪。籌邊樓迥對朝暉。氷霜素履令人服。殊俗何難入指揮。</text>
<title>通禮院引儀契軸</title>,<text>多才僧命達。一藝獻淸朝。導仗開金殿。傳臚響紫霄。王庭贊周禮。令節祝唐堯。暇日聊修契。襟期矢後凋。</text>
<title>挽白彰卿 光勳</title>,<text>雅度澄壺月。淸詩脫轡銜。命窮違素志。官薄困靑衫。旅舍驚辭世。秋風未掛帆。靈輀明日發。老淚灑天南。</text>
<title>松都</title>,<text>水落巖邊細溜淸。弄晴山鳥自呼名。峯陰欲暝樵歌絶。手撫喬松萬里情。</text>
<title>送從事許美叔，金瞻。游成川降仙樓。</title>,<text>送客衝寒向降仙。樓前氷雪塞長川。孤吟此日偏多感。醉對巫山記昔年。</text>
<title>題義順館次韻</title>,<text>天涯作客幾朝矄。不是春宵遠夢紛。戍角迥傳來古壘。漢旌遙望入寒雲。博山火冷香煙盡。高樹星沈曙色分。賴築詩壇消旅恨。一篇吟就當元勳。</text>
<title>挽尹參議 斗壽 母氏 癸未</title>,<text>有美閨門秀。天生溫惠姿。母儀同斷織。柔範等齊眉。介福推遐壽。承家有令兒。堪悲著淚處。幾樹作枯枝。</text>
