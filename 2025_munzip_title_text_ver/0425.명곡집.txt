<title>頭陀山歌。敬送南先生鎭川之行。南公九萬。字雲路。號藥泉。</title>,<text>頭陀山在鎭州東。巨石奇峯橫半空。自古謠俗儉且嗇。桑麻百里勤耕農。去年之冬月十二。椿府丈人爲邑宰。訟庭無事閣鈴靜。不羨淮陽臥而治。先生今向此中去。彩服應作庭前戲。黃花秋日城西別。靑眼高歌相送地。負笈從遊已三年。離筵不覺神黯然。煩公珍重早歸來。九重且有皇恩宣。況是中秋三五夜。對月襟懷誰共瀉。入望雲山夢獨遙。秋深鴻雁書堪把。</text>
<title>頭陀山歌。敬送南先生鎭川之行。南公九萬。字雲路。號藥泉。 附次韻</title>,<text>崔生才標冠海東。快如神鶻當秋空。文學可言子夏詩。志氣肯學樊遲農。試事不啻五對二。揮翰早能驚眞宰。與余從遊今數歲。美璞還資山石治。浩浩湖江呑欲盡。世上餘子眞兒戲。旁通卦象及篆籀。游刃恢恢有餘地。未及王子洛濱年。已見成章何斐然。我向南歸望白雲。臨別殷勤一言宣。字字煒煌可燭夜。百斛明珠玉盤瀉。長途作客饒愁眠。賴此新詩手中把。</text>
<title>卽事 癸卯</title>,<text>苔庭淅瀝飛雨脚。曉霤琮琤響簷角。漸舒堤柳綠生眉。初綻窓梅氷入萼。香殘金鴨酒力微。風動帷犀簾影薄。一院深深掩重扃。數點春山遠依約。</text>
<title>和林德涵泳詠月 三首○丙午</title>,<text>早識潭翁語。氷輪鎭夜盈。人間有晦朔。天上自光明。散遍千江色。凝含萬古晶。更誰詩解道。留與對床評。</text>
<title>和林德涵泳詠月 三首○丙午 其二</title>,<text>金魄由來暗。澄輝借日盈。並行知合德。相照見同明。不隔山河影。能分晝夜晶。天人非二致。妙契莫容評。</text>
<title>和林德涵泳詠月 三首○丙午 其三</title>,<text>天機眞衮衮。本體自盈盈。暫蝕那妨復。微雲未損明。行周窮日夜。時至動光晶。蟾兔詩人語。從渠對酒評。</text>
<title>兩殿幸溫泉。津頭作。二首</title>,<text>龍舟搖曳泝煙濤。百隊期門擁翠旄。花覆赤城仙仗轉。日臨黃道彩雲高。淸江霽色凝紅繖。錦岸香風醉碧桃。爲是銘盤新聖德。頻年湯沐不辭勞。</text>
<title>兩殿幸溫泉。津頭作。二首 其二</title>,<text>兩宮車駕出端門。紫陌塵淸曙色分。帳殿平臨沙苑路。樓船橫截漢江雲。千官環佩隨天仗。十里旌旗擁羽軍。會薦子雲文似者。甘泉一賦獻吾君。</text>
<title>初夏</title>,<text>誰將詞賦動三京。臥病殘春覺瘦生。淡淡飛花仍暮景。悠悠浮世尙虛名。怕看稚弟詩書澁。喜得良朋笑語淸。佳雨一園梅子結。綠陰隨處可聞鸚。</text>
<title>北窓</title>,<text>翳翳庭柯晩。涼飆時復生。悠然北窓下。絶似西山淸。松菊一園趣。羲皇千古情。寥寥誰解者。酒淡琴無聲。</text>
<title>玉硯滴聯句。同李壽翁世龜，李伯吉賦。</title>,<text>崑丘蔚虹采。切琢資妙質。中藏小泓淸。外狀奇峯崒。旣放陳玄料。轉施毛穎漆。麗澤得浸潤。黃流比瓚瑟。實藉活水來。任從餘波溢。暗潮自吐呑。一氣行舒疾。濡翰漸浩浩。瀉源方汩汩。實腹寧滿假。虛心抱貞一。去手易傷缺。藏身要縝密。</text>
<title>松京道中</title>,<text>淸秋赤壁羽衣飄。路入西京賞更饒。海色微分鼇子島。潮聲不到橐駝橋。霞標舊洞疑巢鶴。月滿仙臺憶弄簫。古往今來行冉冉。江流山靄自朝朝。</text>
<title>謾吟</title>,<text>百代師宗程正叔。千秋人傑邵堯夫。方嚴氣象曾參嫡。灑落襟懷孔氏徒。款晤行窩十年久。評論數學一言無。始知明理爲知易。會去尋看太極圖。</text>
<title>臥病卽事</title>,<text>滿榻淸風午睡蘧。松陰濃處竹陰疏。心麤豈識天機妙。意靜方看太極初。多病只消書點檢。閑愁那用酒驅除。一園芳草堪時藉。興到何妨引小車。</text>
<title>勖舍弟汝久。用前韻。時舍弟錫恒往家君白川任所。新冠。</title>,<text>寡過吾方慕衛蘧。如君才業未全疏。知行責重成人後。義利途分立脚初。美玉礱時瑕必盡。嘉禾茂處莠先除。男兒不是虛生世。刺股要須誦五車。</text>
<title>病後示伯吉</title>,<text>五月榴花照眼斑。居然一病硯氷乾。加工莫失芳年做。持己終須晩節看。鍊藥丹爐文火暖。燒香靑案篆煙殘。幽居盡日無餘事。啼鳥行雲自一般。</text>
<title>唱第日作</title>,<text>九門魚鑰曉鎗鎗。黼座昭回日月光。仙桂泄春簪處重。宮壺近臘醉來香。趨庭綵服承顏並。許國丹心盡節長。自愧微才叨盛際。敢將詞賦擬長楊。</text>
<title>示舍弟 時余新捷大科。榮掃西原。季也以委禽同行。</title>,<text>旭日聞鳴雁。雲霄見化鵬。香憐桂枝動。紅愛燭花凝。卽事雙難並。茲行二喜稱。催粧君有作。獻賦我何能。</text>
<title>沂川洪領相命夏挽 代華谷作</title>,<text>嶽瀆鍾元氣。琳琅挺介珪。淸規流輩服。廉節古人齊。際會眞無敵。雲霄不借梯。講筵蓮燭撤。臺席皁囊携。報主心常切。憂時氣欲低。才通兩銓秉。位極上台躋。文靖軒容馬。沂公飯設藜。一心扶善士。餘澤奠窮黎。名姓民爭誦。蓍龜算不迷。明庭方覩鳳。幽夢遽催鷄。大屋摧樑棟。長途去軏輗。人亡邦日瘁。天奪理還睽。聖主偏哀惜。儒林切慘悽。議堂今寂寞。時事孰端倪。夙昔登門館。襟期謝町畦。多年仰風裁。遲暮失提撕。東閣開何日。西州沒舊蹊。音容嗟莫及。典則尙能稽。故宅槐陰滿。春江薤露凄。公私一長慟。哀挽不堪題。</text>
<title>許永川崘挽 代大人作</title>,<text>台嶺推華胄。公惟外氏醇。敦仁看世濟。悃愊任天眞。宓子鳴琴日。王猷記馬辰。溟圖嗟落拓。祿隱久沈淪。峴首殘碑淚。河陽幾樹春。陶潛歸作賦。公幹病纏身。藥物空殫技。音容怳隔晨。明徵眞錯莫。往事獨酸辛。想記垂髫舊。經承撫頂頻。視吾猶宅相。依舅仰天倫。泡幻今如此。存亡足愴神。沐棺家易主。泛麥世無人。素韠悲深墨。黃壚隔幾塵。哀詞不盡意。一慟廣陵津。</text>
<title>春宮賜橘。志感屬徐僚丈國益。徐公文尙字○壬子</title>,<text>鵠卵蠙珠箇箇團。洞庭風味拆苞看。乍驚羅帕從天降。不許濃香渡海殘。中酒吟腸初欲潤。當筵講舌莫愁乾。陸郞當日懷中物。恩及吾親報答難。</text>
<title>路出維楊。望崇陵。感而有作。次杜工部至日遣興韻。二首○首篇第一。次篇第二。並用杜句。</title>,<text>去歲茲辰捧御床。幾從螭陛廁周行。玉欄未信開仙萼。瓊窟徒聞出異香。尙記爐煙携滿袖。可堪秋草泣沾裳。百年風樹違憑几。痛結烏號一倍長。</text>
<title>路出維楊。望崇陵。感而有作。次杜工部至日遣興韻。二首○首篇第一。次篇第二。並用杜句。 其二</title>,<text>憶昨彤毫忝近班。去年今日侍龍顏。晨趨玉陛含香入。朝罷金蓮秉燭還。咫尺瞻天如夢裡。依俙遊月倘雲間。呑聲忍過崇陵路。松柏秋風咽曉山。</text>
<title>酒泉淸虛樓</title>,<text>落葉迷樵逕。寒花近酒村。書應秦地雁。秋已楚山猿。樓影中流見。灘聲薄暮喧。詩成還獨詠。誰與共淸樽。</text>
<title>大和館</title>,<text>跋涉仍王事。登臨復驛亭。峯高遲吐月。天闊正垂星。客路秋沙白。人煙暮店靑。仙區應咫尺。明發叩雲扃。</text>
<title>途中偶吟</title>,<text>錦繡秋光滿目斑。關東物色馬蹄間。隔年弓劍猶含痛。長日杯觴忍破顏。出峽疏鍾雲際寺。半天殘照雨邊山。分明記得前宵夢。銀漏催人趁曉班。</text>
<title>月精寺。贈文玉上人。玉曾受知於白洲李尙書。卷有白洲詩。遂次其韻。玉亂後曾爲壽春僧將云。</title>,<text>佛日曇花淨。天風落木疏。新逢崔太史。舊識李尙書。世亂曾旌棨。詩淸不筍蔬。金剛臺更好。一笑暮鐘餘。</text>
<title>聞玉上人能詩。要見所作。玉病未能賦。書示舊作尋智異山一首。仍和之。</title>,<text>祕史仍仙界。談詩卽古僧。維摩今日病。方丈隔年登。夕籟千章檜。秋陰萬壑藤。尋眞此路近。兜率幾多層。</text>
<title>夜宿月精寺</title>,<text>九重丹詔出天庭。華蓋東來卽使星。已許棧雲窺石室。不妨乘月叩禪扃。一宵虛館秋生白。千古名山舊殺靑。寒磬敲殘僧定後。滿空風露鶴梳翎。</text>
<title>訪上院寺。仍上中臺。寺卽世祖所刱。僧言中臺藏佛骨云。</title>,<text>縹緲中臺絶世紛。仙凡剛向此間分。幾年留骨藏眞佛。當日凝鑾禮聖君。攢樹有枝常近鶴。亂峯無石不生雲。子長千載應遺恨。鄒嶧纔窮渤海濆。</text>
<title>同溟州李使君煦。訪鐘峯道英上人不遇。</title>,<text>鏡浦主人今李白。鐘峯道士舊湯休。客與主人尋寺到。僧言道士出山遊。林中不見羊車演。門外空題鳳字留。夕陽歸路頻回首。愛爾臺前碧玉流。</text>
<title>詠水碓</title>,<text>山木蒼蒼帶夕暉。水邊雲碓傍苔磯。傳筒一注來泉脈。落杵千回動氣機。休怪道人多慧性。也添幽事侈禪扉。沙彌報道香秔熟。深夜提籠爇火歸。</text>
<title>砥平客舍</title>,<text>五臺千里客初還。長路驅馳昨度關。白洞仍騎沙苑馬。黃庭已近漢陽山。遙空不盡斜陽外。暝樹纔分淡靄間。公館杯罇渾漫興。枕邊偸得一宵閑。</text>
<title>宿玄石朴丈楊江寓居。玄石。朴公世采號。</title>,<text>絶學淵源溯考亭。素心無愧北山銘。安車中歲辭三聘。文網當時坐六經。畎畝尙憐淸渭水。雲霄自有少微星。此來未害還相講。秋夜寒溪月滿庭。</text>
<title>次壽翁伯吉韻却寄 二首</title>,<text>墨愛右軍妙。詩嫌東野寒。圖書吾道在。偃仰此心寬。泣玉頻年怨。生珠幾箇團。驪江春水闊。一棹計非難。</text>
<title>次壽翁伯吉韻却寄 二首 其二</title>,<text>山擁扶蘇勝。江流白馬寒。煙霞三逕靜。棲息一丘寬。晩蔌香筠軟。秋盤紫蟹團。工夫在苦淡。晩節保來難。</text>
<title>奉寄文谷相公朗城謫所 二首○金公壽恒號</title>,<text>了無歸夢到黃扉。尙有孤忠戀紫微。粉藻擬裨虞帝衮。芳蘭還綴楚臣衣。君門渺渺風雲隔。驛路迢迢信使稀。聞說秋懷成水調。定知神助發天機。</text>
<title>奉寄文谷相公朗城謫所 二首○金公壽恒號 其二</title>,<text>梅入寒簷竹映扉。瘴鄕煙雨夢依微。忠言炳日垂靑簡。世事浮雲化白衣。八月頻傷仙馭遠。三湘偏覺赦書稀。蘭臺珥筆棲棲者。自笑紅塵未息機。</text>
<title>寄趙子直謫所 趙公相愚字</title>,<text>湘浦秋殘憶故人。素書回首間音塵。一封漫切匡君志。三黜誰憐去國身。折得寒梅誰寄遠。嘗來霜橘定思親。瘴江千里恩波阻。天上空聞赦令頻。</text>
<title>贈趙光甫 趙公持謙字</title>,<text>罷對蒼黃出禁門。前宵風色詎堪論。才從畫地聞持被。不爲當塗戒越樽。握管盡言看士氣。休官得靜亦君恩。黃楊厄閏還饒笑。奉敎今來作上番。</text>
<title>送柳江界悠久 柳公尙運字</title>,<text>障塞山從靺鞨來。西關鎖鑰此雄哉。轅門月暗城邊柝。沙磧春生笛裏梅。是處金貂聊緩帶。幾時靑眼更含杯。紅旗獵罷千峯雪。誰識明光草詔才。</text>
<title>次貫之詠蟋蟀 三首○吳公道一字</title>,<text>誰遣鑪錘賦爾躬。巧將哀韻響西風。聲催落木蕭蕭下。怨入寒機札札中。閨裏幾驚遼塞夢。湘潭應攪楚臣衷。淸宵獨倚愁無寐。月隱高墻露曖空。</text>
<title>次貫之詠蟋蟀 三首○吳公道一字 其二</title>,<text>流徵淸商一自躬。聲將萬葉共吟風。殿殘春日嚶鳴後。叫破寒宵寂歷中。啼處正當搖落候。聽來如訴不平衷。愁人入耳應多感。絲管繁音也洗空。</text>
<title>次貫之詠蟋蟀 三首○吳公道一字 其三</title>,<text>天籟由來不自躬。卽看春鳥與冬風。憐渠獨趁涼秋後。得意還須靜夜中。恥向官蛙爭鼓吹。時和旅雁共情衷。麽蟲也解勤天職。却顧還慙舊學空。</text>
<title>金友垣卿輔臣再入陟州。敬次美齋南先生韻以送之。時李擇之選。方莅陟州。○美齋。藥泉一號。</title>,<text>壯懷難局此塵寰。方信奇遊出世間。匹馬重尋三陟路。高秋憶上五臺山。桃花是處應無恙。桂樹他年倘許攀。天借謫仙爲地主。不妨時醉竹樓還。</text>
<title>十二月二十四日大雪。次昌黎詠雪贈張籍五言長律四十韻。寄吳博士貫之要和。</title>,<text>是歲苦寒甚。今晨大雪來。初因微霰集。更被朔飆催。點綴姿堪玩。顚狂勢可猜。飄空唯瞥眼。捲野已成堆。鬪巧侵陵入。誇輕拂掠廻。絲絲穿牖隙。歷歷礙墻隈。洒急何曾讓。騰高未覺摧。疏聲動林壑。凜色接樓臺。縞翮令威化。霜紈織女裁。琉璃井甃石。粉米瓦溝苔。但任紛紛落。寧煩箇箇挼。妬容羞綽約。比德失玫瑰。糝地眞篩屑。漫街怳扇埃。川原俄蕩蕩。宇宙一皚皚。御食分編隷。官鹽罷榷財。恒沙迷浩溔。華嶽幻崔鬼。怪獸疑銜火。神車欲喚雷。誰家牢閉戶。幾處淺斟杯。宿霧朝仍合。餘曦晩不開。松篁虞幹折。薺麥賴根培。殿閣熒煌遍。庭除撇捩纔。群飛常學鷺。孤艷或爭梅。簸弄天機劇。搜羅物象該。戰衢龍夭矯。繞樹蝶徘徊。雨粟耕千畝。風毛獵八垓。城連楚國寶。劫變漢時灰。張王驕縢伯。凌兢怯帝魁。羲爻陽浸長。漢律臘將頹。浪走兒童競。驚號虎豹豗。氷簷懸玉乳。月幌絡珠胎。太史書三白。公田講九推。朝堂宰相賀。蔀屋下民哀。縱喜金穰兆。翻憂水盛災。獨謠呵凍硯。癡坐對殘罍。郢曲愁難和。梁園媿匪才。沈痾方困頓。豪氣尙毰毸。宦冷誠宜爾。談淸豈易哉。剡溪舟有興。灞岸逕無媒。筆陣蒙衝迅。文鋩肯綮恢。效嚬同醜婦。撫掌信嬰孩。</text>
<title>鄭郞中泰卿，吳博士貫之俱和詠雪韻。復依前韻。得七言四十韻求和。鄭公名道成。</title>,<text>也知坎澤當冬閉。忽有同雲釀雪來。素質輕盈看可愛。玄樞回斡定誰催。被他寒令全無艷。惹箇天公別有猜。頃刻故成花六出。飄颻勝似錦千堆。高低隨地欹還整。聚散因風往復廻。着意糢糊偏樹杪。等閑隱映或欄隈。榮窓撩亂聲初急。接屋漫汗勢欲摧。粲粲疑瑤殷帝室。重重似壁穆五臺。正羞越纊勞洴澼。剛厭隋花費翦裁。淡抹山腰工斂黛。細粘池面解封苔。紛紛密灑如篩墮。一一匀飛勝手挼。姑射神人肌綽約。漢皐仙子佩琦瑰。初鋪大地銀爲屑。乍捲回飆粉作埃。遠勢漫空看浩浩。姸姿纈眼覺皚皚。藍田種玉寧專寶。金谷量珠未擅財。已向凹中塡缺齾。先從凸處掩崔嵬。林間急吹時驅霰。地底微陽尙蟄雷。書榻不勞螢照字。酒壚偏愛蟻浮杯。朝暉照耀龍鱗碎。曙色玲瓏貝闕開。迥覆八荒均滌濯。潛膏萬木妙裁培。窮冬朔氣鏖糟甚。半夜寒聲淅瀝纔。粉米擬添華衮繡。形鹽欲試大羹梅。盈襟爽朗澄神久。觸目繽紛變態該。歌扇乍低欺皎潔。舞腰方轉妬徘徊。祗園淨土彌千界。帝宅淸都接九垓。閨女艷情吟柳絮。村生拙語詠稭灰。冥濛正訝浮坤軸。眩轉翻愁側斗魁。灞水騎驢從連蹇。藍關擁馬信虺頹。深爐榾拙多時煖。大塊調刀盡日豗。知爾融身同幻影。問渠冶性孰胚胎。何年孤客船回棹。是處幽人戶懶推。沙磧呼鷹奚騎健。關山負羽戍兒哀。天機一任凝還釋。人事終關瑞與災。已識景淸難下筆。重慙才竭類傾罍。一篇摸寫無佳句。二子賡酬得俊才。恨不對床同跌踼。驚看揮翰兩毰毸。汗流籍湜今亡矣。辭屈鄒枚孰似哉。強對施姸飾嫫母。試鞭駑鈍逐龍媒。襟期歲暮知誰共。藻思今朝賴爾恢。餘子徒爲學步客。老娘還復倒綳孩。</text>
<title>二月十五夜。次昌黎和崔舍人詠月韻。</title>,<text>今宵仲春月。還復出滄溟。素魄資陰德。圓光借曜靈。山河萬里影。今古一般形。半壁纔升嶺。孤輪已輾冥。揚輝憐顧兔。失照陋飛螢。點綴微雲淡。蕭騷衆籟泠。綺疏低欲透。珠網暗相經。玉宇疑梯上。仙簫怳耳聆。桂寒猶馥郁。娥老尙娉婷。皎皎穿花塢。溶溶拂柳庭。金波穆華露。銀漢炯疏星。白動知虛室。涼生覺水亭。徧階鋪積雪。當沼鑑浮萍。竹色凝寒碧。松陰浸晩靑。洗襟淸可掬。潑眼蕩難停。怨女彈瑤瑟。幽人酌玉缾。斗杓隨轉指。漏鼓數更聽。懷遠思玄圃。誠深戀紫扃。寧辭吟榻冷。直到曙窓熒。莫笑虞庠客。彤毫舊記蓂。</text>
<title>禁直。寄張參軍斗以世南。</title>,<text>新秋滌暑雨鳴簷。悄坐懷人恨緖添。禁省爲郞斑是鬢。長裾趨尹紫爲髥。騰驤綠耳君休戀。煒燁彤毫我懶拈。忽憶楓溪酬唱處。看山高笏也無嫌。</text>
<title>次汝久遊景福宮韻 二首</title>,<text>星臺嵽嵲罷觀䘲。輦路蒼苔迹已沈。野鳥自來宮樹晩。官蛙亂叫渚蓮深。猶聞鴻雁詩人詠。忍說龍蛇寇盜侵。昭代未遑恢舊觀。漫敎遊客費登臨。</text>
<title>次汝久遊景福宮韻 二首 其二</title>,<text>䆗窱鉤陳識紫微。縈回水岸辨漁磯。循階碧藕疑華蓋。籠苑紅雲想衮衣。夾路官曹猶肅穆。離宮池榭摠依俙。何當一拓昇平舊。復見詞臣緩步歸。</text>
<title>和寄貫之 八首</title>,<text>衛玠淸無敵。楊脩悟絶人。雙呼看玉潤。一讀解虀辛。薄俗猜名甚。玄談撥病新。寧嫌平子倒。也許孔融親。</text>
<title>和寄貫之 八首 其二</title>,<text>誰憐舊供奉。遠愧謫仙人。釣瀨思嚴子。金臺弔劇辛。官應同落拓。詩豈逼淸新。罇酒論文地。千秋夢想親。</text>
<title>和寄貫之 八首 其三</title>,<text>賦與洪鈞大。當仁肯讓人。莫愁茅徑塞。須咬菜根辛。羲易貴時義。湯銘勖日新。千秋羨愚魯。薰炙聖門親。</text>
<title>和寄貫之 八首 其四</title>,<text>窮愁星送鬼。時序日逢人。糝逕殘梅亞。盈盤細菜辛。病添詩思苦。春與戀懷新。不用過從數。終須道義親。</text>
<title>和寄貫之 八首 其五</title>,<text>氣槩看吾輩。心期慕古人。龍蛇寒正蟄。薑桂晩逾辛。衛子淸羸久。潘郞鬢髮新。汗靑今已了。樽酒可相親。</text>
<title>和寄貫之 八首 其六</title>,<text>詩豈窮吾道。天應玉此人。圓扉驚再入。雪嶺飽千辛。伏枕神猶旺。搖毫句轉新。相逢無別語。病裏憶情親。</text>
<title>和寄貫之 八首 其七</title>,<text>托好今三世。同心卽二人。交情如水淡。世味劇椒辛。倚玉慙形穢。探珠覺語新。靑門憶聯句。九歲已相親。</text>
<title>和寄貫之 八首 其八</title>,<text>出郭仍蘭室。當筵更璧人。桑弧驚老大。椒醑潑芳辛。雪裏梅粧澁。春邊鳥語新。寧辭投轄飮。一會摠情親。</text>
<title>寄泰卿貫之 二首</title>,<text>鄭谷前村雪。藍田對樹松。棣華開處映。闌臭襲來濃。晩榻閑疑定。新醅快敵封。辱詩非俗韻。江海眩金鍾。</text>
<title>寄泰卿貫之 二首 其二</title>,<text>疏翁太常日。滿院手栽松。宦跡昔猶拙。詩情君更濃。齋回吟翠蓋。睡罷瀉黃封。祿隱差堪適。還應笑萬鍾。</text>
<title>次李大規宏</title>,<text>小院棋殘後。前村酒熟時。簾疏邀月檻。氷暖種花池。坐懶常忘櫛。從窮不廢詩。休官眞有味。祿隱較如玆。</text>
<title>城西。別兪顯叔晦一寓居襄陽。</title>,<text>城西一會故人多。秉燭良宵不飮何。雪後寒梅迷庾嶺。春來明月滿漳河。莊生不獨知魚樂。楚客眞成學鳳歌。見說鹿門棲隱跡。拂衣吾欲老煙蓑。</text>
<title>題稷山靈沼亭</title>,<text>何年駐蹕刱玆亭。尙見遺民謂沼靈。稷下飜爲湯沐邑。殷盤定作日新銘。帝鄕綿邈瞻雲白。文苑依俙想汗靑。不盡孤臣弓劍痛。湖山千里忍重經。</text>
<title>詠竹 五首</title>,<text>楚淚當年染幾枝。雎園嫩籜更多姿。松風半雜如簧韻。梅雨微醒欲醉時。秀色故侵書閤淨。涼陰偏向酒樽移。新梢也帶凌霜意。勁節寧須木落知。</text>
<title>詠竹 五首 其二</title>,<text>爭春花卉自繁枝。愛爾貞標不俗姿。傲雪凌霜元一節。和煙滴露獨多時。籜龍護砌憐相逬。棲鳥隨陰訝更移。好是半庭疏雨過。滿林淸籟隔窓知。</text>
<title>詠竹 五首 其三</title>,<text>涼籟蕭騷響晩枝。一叢寒玉帶幽姿。纖梢勢已凌千尺。勁節天敎貫四時。歲暮獨靑聊自保。雨餘新綠正堪移。香筠日夕參差長。莫遣饞兒取次知。</text>
<title>詠竹 五首 其四</title>,<text>松老惟存偃蹇枝。梅香亦近艷陽姿。儘疏節目偏憐汝。太瘦形容不入時。晩榻聲將風自韻。涼宵影許月頻移。煩君莫作尋常看。歲晏貞標也始知。</text>
<title>詠竹 五首 其五</title>,<text>風梳摵摵自寒枝。雨洗娟娟更嫩姿。看取可能無一日。種來還復幾多時。當軒秀色樽初泛。轉砌輕陰席更移。欲向彭城尋墨妙。庭空月落有誰知。</text>
<title>差崇陵秋夕祭官。有感。</title>,<text>銀海茫茫夜不晨。帝鄕雲斷叫無因。却憐秋夕擎香客。曾忝先朝秉筆臣。歸院金蓮渾似昨。傍欄紅藥幾回春。喬山此日瞻靈寢。有淚都成血滿巾。</text>
<title>謝濟州判官朴學季致道書惠全鰒水茸</title>,<text>別君時屢改。亹亹越陽朔。炎海萬里隔。好音苦難數。思君中菀懊。若衣垢未濯。牢關十日雪。曉起驚剝啄。開函得君札。珠琲燦盈握。投之訪死生。足以見懇愨。況將二味副。珍腴潤尫殼。磨姑水中菌。決明石上鰒。賴玆奓飣餖。感認嘉惠渥。仍思裨海外。壯觀懷卓犖。瀛洲水浩溔。漢拏峯聳擢。依依涉蓬壺。往往侶喬偓。目林露橘香。瞰坰雲馬駁。海舶湊瑰貨。蠻歈間繁樂。大鵬六月息。偃翅笑林鷽。綸藻賁調芼。鱟蠔來刺擉。荒遐足幽怪。一一筆難貌。應接想不暇。天機費雕琢。胸襟日曠閬。詞格倍超卓。念君斗南秀。敏才復贍學。胡爲落卑陬。不得侍帷幄。天居阻淸切。簿書飫氛遝。鹽車服驊褭。枳棘巢鵷鷟。時命豈其謬。古道已云邈。日吾厭華省。端居對南嶽。休官劇脫銜。守愚非蘊璞。深知靜中趣。未要俗子覺。獨恨君在遠。參辰限涯角。峨絃孰令聽。漫鼻誰爲斲。毣毣諒難盡。且憑詩梗榷。遠意謝鄭重。深悰效款樸。歲暮北風多。天衢縱霰雹。憶君重回首。浩歌歌齪齪。</text>
<title>送任大仲埅宰黃澗</title>,<text>折腰休殺笑如陶。爭似秋泥鞴馬勞。擁縣靑山今吏隱。欺人烏帽舊詩豪。風塵歷落無知己。湖嶺棲遲有善刀。自是君家稱大釣。會看滄海掣靈鼇。</text>
<title>次黃姬水落梅 以下十首。係館課。</title>,<text>庾嶺羅浮隔幾重。曉來參月澹遙空。羌兒笛罷孤城外。齊女粧成小閤東。且愛遲回如落雪。不敎輕薄任隨風。尙看葉底留靑子。標致終輸鼎鼐中。</text>
<title>次黃佐雪後蚤朝</title>,<text>千門雪後淨無塵。拂曙龍樓霽景新。籠幄瑞雲開雉扇。咽壺淸漏報鷄人。熒煌銀燭天街色。的樂琪花帝苑春。鸞掖侍臣偏荷眷。擬將涓露答洪匀。</text>
<title>次丘濬題牧羊圖</title>,<text>壯年銜命逐星旄。頭白龍庭杖節勞。萬里看羊沙磧遠。一封歸雁塞天高。孤忠雪窖輕湯鑊。遺像雲臺儼笏袍。咄汝當時陵律輩。男兒早已辦鴻毛。</text>
<title>次楊愼古塞下曲</title>,<text>燕雲極目漲黃沙。大漠旌旗列五牙。萬里秦關猶有月。千春胡地本無花。獵煙處處迷烽火。羌笛聲聲和塞笳。自是男兒身許國。暫時征戍莫思家。</text>
<title>次李攀龍冬日登樓</title>,<text>危樓一上意凄淸。落日中原極望平。湖海經秋仍遠客。乾坤垂老尙虛名。菑川積雪千峯色。碣石悲風萬木聲。莫怪登臨留製作。仲宣偏有未歸情。</text>
<title>次李夢陽小至</title>,<text>陽生至日常多暖。却到今年暖未饒。魏闕頒蓂看已近。漢宮添線想非遙。葭灰隔曉風催律。梅萼偸春雪勒條。深巷閉關空咄咄。幾家寒徑有晨樵。</text>
<title>次王元美春日郊遊</title>,<text>細草芳郊上。偸閑爲少留。高開萬里眼。直豁百年愁。白日巫閭峻。靑春渤澥流。江南望不極。吾復憶同遊。</text>
<title>次王稚欽聞箏</title>,<text>羅綺正嬌春。鳴箏惱殺人。嫩簧初破澁。愁黛尙含顰。淺酌停杯久。纖歌度曲新。羅敷莫相問。渠姓舊知秦。</text>
<title>次李賓之春興</title>,<text>蓬萊宮闕五雲封。花氣氤氳柳影重。禁籞春深飛蛺蝶。天池水暖長芙蓉。淸宵畫省添爐鴨。晝日書帷襯衮龍。造化本來均發育。明時雨露覺偏濃。</text>
<title>次楊孟載春草</title>,<text>遠岸平郊淡復濃。和煙和雨正茸茸。芳塘夜夢相思裏。綺陌春愁一望中。妬色故侵粧袖碧。含姿巧點落花紅。王孫別恨知多少。半在斜陽半曉風。</text>
<title>次謝艮齋趙學士宗著寄示韻 四首</title>,<text>殷書咄咄孔遑遑。凡聖千秋只管忙。差喜詩翁宦情薄。廣陵春水促歸裝。</text>
<title>次謝艮齋趙學士宗著寄示韻 四首 其二</title>,<text>歸夢前宵月滿船。起來高詠撫龍泉。淹留摠爲君恩重。不是江湖懶着鞭。</text>
<title>次謝艮齋趙學士宗著寄示韻 四首 其三</title>,<text>漢代條侯堅守壁。秦時王翦善攻城。兵家不必論攻守。制勝唯看實與聲。</text>
<title>次謝艮齋趙學士宗著寄示韻 四首 其四</title>,<text>兵機只在辨瑕堅。強弱非由大小年。却笑詩翁太多事。還從鷄肋試麤拳。</text>
<title>又次近體之字韻 三首</title>,<text>文窮沒奈化兒欺。苦海安流摠任之。我自筋駑仍長懶。君雖齒豁豈全衰。頻從儤直牢騷處。想見沈痾噤唫時。咀嚼來詩多少語。也知先獲示心期。</text>
<title>又次近體之字韻 三首 其二</title>,<text>詩壘眞遭老將欺。先驅示弱後張之。未應執弭爭雄長。不待交鋒已竭衰。毒手厭拳非浪語。陰符刺股怕同時。春來嶽麓饒佳趣。更卜偏師白戰期。</text>
<title>又次近體之字韻 三首 其三</title>,<text>王風久被鄭聲欺。綺麗從而破壞之。李杜勃興恢大雅。韓歐繼霸起中衰。其間作者寥千載。我輩居然並一時。君且前行吾請後。斯文丕責倘相期。</text>
<title>又疊之韻示貫之 四首</title>,<text>遭逢常被障魔欺。運化機緘孰主之。當日子輿嗟或尼。暮年宣父歎吾衰。聖人行止唯安命。君子窮通自有時。但把此心存此道。不須晼晩怨佳期。</text>
<title>又疊之韻示貫之 四首 其二</title>,<text>口業從來每受欺。名高造物必猜之。杜陵蹤跡當年困。韓子頭顱未老衰。萬物搜羅無遁狀。一心雕琢少閑時。天生角齒難兼取。窮與詩人本不期。</text>
<title>又疊之韻示貫之 四首 其三</title>,<text>至寶常遭肉眼欺。潛光歷世乃知之。士當厄際心逾壯。君況中年齒未衰。好是作人非俗物。直須藏器待良時。近聞經席求儒雅。卞玉寧無一剖期。</text>
<title>又疊之韻示貫之 四首 其四</title>,<text>事主當年志勿欺。雖嬰百適亦安之。眞他末俗讒譏重。未是吾君寵渥衰。舊學驗從窮約日。新功勖在靜專時。故人隣並天應借。道義相磨是所期。</text>
<title>鄭正郞泰卿挽二十八韻</title>,<text>我友文章伯。平生鄭道成。咀華耽左氏。摛藻逼西京。博識眞無敵。巍科遂大鳴。馳辭才卓犖。對策字縱橫。驥展長楸足。鵬開萬里程。朝簪標俊彩。諫筆振英聲。省署爲郞日。藩麾佐幕行。悲秋斑鬢早。過嶺錦囊贏。寵辱紛相襲。存亡倏可驚。窮途非阮籍。一疾似劉禎。地下埋瓊樹。風前折紫荊。高堂泣雙老。虛幕掩孤惸。惻惻悲何已。蒼蒼理莫明。云誰司予奪。俾爾不公卿。識面從中歲。論交已半生。襟期輸許與。畦畛絶將迎。藥裹時相覓。詩篇亦屢賡。揚前笑糠粃。報重擲瑤瓊。傑自追枚馬。姸非謝遜鏗。珪璋方特達。芝蕙竟難榮。珠笈於何質。金閨不果盛。門闌鳳有羽。宇宙豹留名。世路無知己。騷壇失共盟。淸談思跌蕩。豪岸想崢嶸。永隔連床話。空悲相輓情。復魂仍借宅。掩穸卽新塋。月暗南湖路。雲霾北斗城。悽悽求友作。不忍聽林鸚。</text>
<title>李春卿東馣，子文東郁兄弟。在郊莊觀獵訪僧。聞而詠之。</title>,<text>雪後郊原響晩颸。如皐閑興逐隣兒。翩翻鞲上蒼毛隼。腷膊林間錦翼雌。甘毳會供晨省地。操存宜着暮歸時。酒酣乘月招提路。鍾梵應添一段奇。</text>
<title>和柳集仲成運感懷之作</title>,<text>僦屋城西隅。蓬蒿斷來客。時有會心人。舒襟慰寤宿。逃虛喜足音。況此朋來樂。而余著冊書。屛居久離索。無由踵高門。蹇產思弗釋。尺書日以閡。諒余長懶率。頹然一室中。古書空滿壁。商飆捲帷幔。歲晏增陫側。高唱和者希。千秋郢雪白。圓丘泛雲和。滄海漉明月。曠懷倚庭柯。沈吟至日夕。十襲永爲好。寧論荊氏玉。</text>
<title>湘妃怨</title>,<text>楚淚啼痕染幾枝。千年帝子有餘悲。黃陵廟裏蕭蕭雨。猶似臨江鼓瑟時。</text>
<title>詠朴淵飛瀑圖。同貫之賦。五首</title>,<text>朴淵飛瀑掛雲頭。鄭老詞源倒峽流。誰向畫中移怳憁。也從詩上發淸幽。驚毫欲捲千峯色。素壁長含萬壑秋。坐久不知魂骨爽。却疑身入洞天遊。</text>
<title>詠朴淵飛瀑圖。同貫之賦。五首 其二</title>,<text>天孫素手濯機頭。戲抉銀河一派流。除是謫仙詩最妙。不應廬岳境專幽。虹光直射龍淵曉。伯氣遙連鵠嶺秋。想得畫工盤礴日。凝毫慘憺與神遊。</text>
<title>詠朴淵飛瀑圖。同貫之賦。五首 其三</title>,<text>陰畜蜿蜒閟角頭。晴虹夭矯飮河流。千年地鑿混沌竅。一壑天開磅礴幽。廬岳飛來今入畫。溟翁去後幾經秋。百篇非爲爭鋒穎。也喜詩成敵壯遊。</text>
<title>詠朴淵飛瀑圖。同貫之賦。五首 其四</title>,<text>麗代神崇地北頭。朴生懸瀑半空流。乾坤爽氣風噓竅。霹靂雄聲鬼蟄幽。能事應須淹十日。奇觀可但閱千秋。煩君篋笥勒珍護。留與騷翁作臥遊。</text>
<title>詠朴淵飛瀑圖。同貫之賦。五首 其五</title>,<text>畫工奇思役尖頭。倒瀉胸中萬壑流。素幅淋漓初起爽。天機慘惔忽通幽。橫空翠靄非關曉。照壁丹楓不爲秋。睡足幾年勞夢想。眼明今日當遨遊。</text>
<title>次東溟朴淵圖韻</title>,<text>何年神畫虎頭手。畫出朴淵飛瀑壯。東溟老人有詩句。朴君士安書其上。溟老之詩雄且冽。士安筆奪顏柳骨。我初得之南秀才。臥遊名山送日月。高堂凜凜五月寒。白日晴空洒飛雪。共說靈虯伏深潭。怳聞驚電爭流沫。積翠橫連聖居山。霏紅暗射觀音窟。三韓山水無與儔。第一金剛此亞流。安得仙人綠玉杖。脚踏眞境逍遙遊。</text>
<title>題蘭亭脩稧圖 二首</title>,<text>淸流一帶繞沙汀。脩竹千竿擁畫亭。泛渚鵝群雲樣白。當軒螺髻雨餘靑。風流共任莊生達。醉興翻嫌楚客醒。好事何人移繪素。摩挲百代挹遺馨。</text>
<title>題蘭亭脩稧圖 二首 其二</title>,<text>蒼山擁座水涵汀。宇宙名區復此亭。一代風流擅王謝。千秋陳迹入丹靑。休嫌勝會無絲管。只把淸談共醉醒。卷裏諸公留製作。至今文苑播芳馨。</text>
<title>賦得詩得江山助 三首</title>,<text>冥探絶巘泝澄瀾。勝槩逢人地不慳。胸裏橫呑九雲夢。筆端還有一江山。神功正在雕鎪外。奇氣全輸放浪間。老杜夔州差髣髴。紛紛餘子莫能攀。</text>
<title>賦得詩得江山助 三首 其二</title>,<text>奇處巉巖艶處瀾。筆鋒初破化翁慳。文章海嶽同司馬。詞賦江關陋子山。正氣獨追風雅後。瑰觀盡入肺腸間。名區漫浪天應借。結習當年有宿攀。</text>
<title>賦得詩得江山助 三首 其三</title>,<text>風檣學海泛洋瀾。一謫天敎發鬼慳。東自九江多勝地。南踰五嶺摠名山。吟懷跌宕雲煙表。筆勢聯翩沈宋間。恨不並時叨執弭。盛唐文壘許追攀。</text>
<title>賦得圍棋賭墅 三首</title>,<text>天塹東南羽檄移。相公何事漫圍棋。非關暇日聊偸樂。爲是臨危要出奇。妙略已恢殲賊地。豪情都付乞甥時。沈機鎭物眞如許。肯遣童兒取次知。</text>
<title>賦得圍棋賭墅 三首 其二</title>,<text>坐鎭危機岳不移。非緣當日便工棋。憑將一局輸還勝。嘿運三軍正且奇。蜩甲蛛絲聊托意。風聲鶴唳亦乘時。君看太傅矯情處。折屐門前也始知。</text>
<title>賦得圍棋賭墅 三首 其三</title>,<text>天下安危在轉移。勢無常勝本如棋。投鞭不是閑爭罷。賭墅纔成一着奇。未信淸談能廢事。祗應雅望正需時。想看對局凝神處。這裏韜鈐鬼莫知。</text>
<title>和北溟。用佔畢齋演雅體。兼呈老仙。北溟。趙公世彙號。老仙。鄭公淹號。</title>,<text>鄭羊曾爲楚人牽。牛耳今輸二老邊。白馬新篇元壯麗。勃鳩佳句更淸圓。並驅逐鹿知誰讓。隻手探驪不待眠。千斛龍驤乘積水。自嗟蛙井芥爲船。</text>
<title>用前韻演雅</title>,<text>駑驥曾當寶勒牽。幾含鷄舌五雲邊。羊腸閱世多般險。魚目欺人這樣圓。秋水蛟龍思遠蟄。故山猿鶴想寒眠。還須對客揮談塵。浮蟻長傾藥玉船。</text>
<title>次老仙</title>,<text>落日在高樹。郊原秋氣多。如何秦地雁。況復洞庭波。詩自來窮鬼。愁能伏睡魔。悲歡皆外境。得酒且長歌。</text>
<title>別用名字演雅。呈兩丈求和。</title>,<text>不須龜筴問君平。歲暮空吟猛虎行。衮衮鼠肝從自化。紛紛蝸角幾相爭。麒麟勳業終無分。鸚鵡文章𪚥有名。聽說菟裘江海上。白鷗吾欲共新盟。</text>
<title>次北溟韻</title>,<text>莽蕩乾坤大。差池節序遷。僑居長似客。今歲又無年。主德殷湯旱。民憂杞國天。士衡聞入洛。丘壑恐難專。</text>
<title>疊前韻。和老仙見寄。</title>,<text>鼓車甘驥伏。喬木負鸚遷。歷落靑雲志。蹉跎白髮年。文章漫驚世。窮達自關天。前代滎陽老。詩名未敢專。</text>
<title>次老杜秋興 八首</title>,<text>歲暮懷人叢桂林。鏡中華髮自蕭森。蟲吟寂歷催寒織。日色悠揚易夕陰。千里望雲游子淚。二年餐菊楚臣心。秋聲不待聞高樹。半入重城月下砧。</text>
<title>次老杜秋興 八首 其二</title>,<text>病起樓頭月欲斜。長歌激越感年華。生憎趁社將歸燕。每羨經天不繫槎。是處騷人悲落木。誰家思婦夢邊笳。西風一夕汀洲冷。幾陣霜鴻宿葦花。</text>
<title>次老杜秋興 八首 其三</title>,<text>烘簾秋日正暉暉。一夜西風暑氣微。得得鷹鸇方遠擊。冥冥鴻雁且高飛。功名抗疏知應薄。心事傳經庶不違。張翰平生差快意。解憐蓴美與鱸肥。</text>
<title>次老杜秋興 八首 其四</title>,<text>萬事人間一局棋。不曾操慄舍奚悲。天機應候蟲吟裏。物態隨陽雁去時。未信無君三月久。却嗟成佛十年遲。神交不分逢玄晏。任爾吳傖笑左思。</text>
<title>次老杜秋興 八首 其五</title>,<text>憶昨承恩上道山。爐煙尙記殿中間。經秋不作靑雲夢。避世非無紫氣關。長日文園消病肺。隔年天陛遠威顏。新涼正好開經席。靑瑣何人點舊班。</text>
<title>次老杜秋興 八首 其六</title>,<text>久矣朝簪不到頭。客懷寥落又驚秋。千年宋玉元多感。萬事張衡自有愁。北叟元知得失馬。海翁終愧往來鷗。歸心暗逐寒宵月。流照江南瘴癘州。</text>
<title>次老杜秋興 八首 其七</title>,<text>少日雕蟲枉費功。回頭感慨百年中。情懷潘令悲秋賦。意氣宗君破浪風。劍向酆城埋了紫。旗從漢壁豎來紅。苦吟移日無佳句。慙愧夔州老杜翁。</text>
<title>次老杜秋興 八首 其八</title>,<text>丹鳳城西狹路迤。皇華巷裏少陵陂。蔣生蓬藋開三徑。莊叟鷦鷯寄一枝。宦跡秪今驚寵辱。僑居終歲費遷移。霜風日夕東籬畔。想見黃花也自垂。</text>
<title>送李子明寅熽之任稷山。次郭夏叔昌徵韻。</title>,<text>幾年吟病守窓櫺。五斗能驅骯髒形。潘令鬢毛愁裏白。謝公山色句邊靑。官仍相國觀風路。地有先朝駐蹕亭。分手可堪離思苦。邇來親友若晨星。</text>
<title>送高山姜督郵碩昌。用北溟送貫之北行韻。</title>,<text>落落仍吾輩。棲棲又此行。離懷中歲惡。世路幾時平。雪暗當山驛。雲迷並海城。君看櫪上驥。瘦骨古來輕。</text>
<title>次貫之差祈雨祭韻</title>,<text>驕陽赫赫下民咨。夏壟還愆穫麥期。北極蟺蜎勤雨處。西疇襏襫望雲時。未應宗祝嫌將事。遮箇王程好賭詩。甘澍元因精禱力。已聞恩錫輟權奇。</text>
<title>次崔文叔寄示韻 時余方在滎川。文叔在連山。○崔公奎瑞字。</title>,<text>神交一別間山川。去歲分携尙黯然。龜鶴登臨淹日月。鷄龍棲遯臥雲煙。憂時轉覺丹心苦。處阨方看素操堅。賴有故人詩在手。讀來聊復慰愁眠。</text>
<title>金谷途中</title>,<text>千里身隨五馬還。綵衣仍是老萊斑。衝當氷雪早春候。指點東南何郡山。薄暮烏鴉猶悄悄。向陽溪壑已潺潺。沿途物色渾詩料。興到成章不復删。</text>
<title>黃江月夜。宿權兄致道精舍。權公尙夏字。</title>,<text>遂願山人住白雲。門前流水漾波紋。黃江月夜吟招隱。絶勝山陰訪戴君。</text>
<title>示權有道尙游論太極</title>,<text>莫難言太極。容易落精粗。統自該千性。分能妙萬殊。春心着花木。月影在江湖。不用多箋釋。濂翁舊有圖。</text>
<title>過孝女門</title>,<text>丹陽十里見旌閭。孝女同娘此舊居。一段秉彝知有母。百年芳臭不關渠。門前綠竹疑抽筍。洞裏寒泉想躍魚。安得文如黃絹手。解鑱貞石列遺墟。</text>
<title>憶貫之，光甫</title>,<text>疏懶平生少許心。騷壇數子卽知音。襟期似水吳都事。臭味如蘭趙翰林。莫歎驊騮中道棄。終看蟋蟀俟秋唫。朔雲秦月勞相憶。文酒何時共盍簪。</text>
<title>同姜叔弼錫武，家姪昌憲訪浮石寺。</title>,<text>浩劫金沙界。名區太白山。樓臺靑嶂外。花木翠微間。特地成三笑。浮生判一閑。夕陽淸磬響。僧與鶴俱還。</text>
<title>和寄兪寧叔得一 二首</title>,<text>湖外風煙窮一一。客邊時序屬三三。應須放浪存吾道。恨不聯翩共爾驂。羈思別懷增孌嫪。柳條花蕊已㲯毿。隔年詩債今猶在。佳句緣愁懶更探。</text>
<title>和寄兪寧叔得一 二首 其二</title>,<text>萊服南來着舊斑。別區幽致頗相關。荷香竹翠雙淸閣。暮靄朝煙小白山。盡日沈潛觀易穩。有時吟嘯引杯閑。箇中自起停雲思。流水牙音夢寢間。</text>
<title>重三訪龜鶴亭。與恒弟憲姪流觴。用三字韻。二首</title>,<text>鶴亭可並蘭亭兩。前輩何如我輩三。暫向水邊成宴坐。仍從竹裏憩游驂。縈波細酌隨風灩。夾岸濃花過雨毿。鈴閣趨庭饒暇日。不妨吟嘯事窮探。</text>
<title>重三訪龜鶴亭。與恒弟憲姪流觴。用三字韻。二首 其二</title>,<text>並馬春郊人少一。傳觴曲水禮成三。身閑易辦芳辰樂。境勝難容俗客驂。竹細花明俱淡蕩。鷺眠鳧浴自㲯毿。詩成金谷寧辭罰。驪穴珠胎讓爾探。</text>
<title>拙翁沈子實𣚅。要余復往。三首</title>,<text>名亭盍簪美具四。詞壘爭鋒氣竭三。李白不須江作酒。楊州寧羨鶴爲驂。雨餘芳草坐來軟。春晩輕陰行處毿。却把一頭輸老將。醉中詩句費幽探。</text>
<title>拙翁沈子實𣚅。要余復往。三首 其二</title>,<text>春波對浴鳥一二。蒼壁倒垂花兩三。與客携壺要酩酊。緣溪步屧謝騑驂。縈回石臼杯心凸。演漾苔磯樹影毿。賴有隱侯詩入妙。箇中光景筆能探。</text>
<title>拙翁沈子實𣚅。要余復往。三首 其三</title>,<text>幽棲福地君藏六。寵辱明時我黜三。梅閣官樽拚好會。竹溪春日共閑驂。襟期鄭老詩猶健。詞賦潘郞鬢欲毿。息意騷壇爭觜距。囊中餘智不須探。</text>
<title>前韻寄奉化姜使君叔九錫範</title>,<text>往歲仙鳧出嶠南。中牟異政已聞三。斑衣舞處連荊樹。皁蓋行時列篠驂。官沼晩荷香苒苒。訟庭春草綠毿毿。公餘讀遍參同字。丹鼎眞詮要細探。</text>
<title>次拙翁靑字 十首</title>,<text>多君逐仙隱。一入小山靑。自是長沮耦。何須禦寇泠。滑消仍近道。懸解亦逃刑。偶此成佳會。淸談倚夕櫺。</text>
<title>次拙翁靑字 十首 其二</title>,<text>篷館新封血。蘭臺舊汗靑。悠揚婆夢冷。放浪客心泠。鵩賦曾遷謫。龍門亦腐刑。窮愁堪著述。長日掩疏櫺。</text>
<title>次拙翁靑字 十首 其三</title>,<text>隱侯華胄遠。詩是舊氈靑。老覺篇遒逸。窮逾韻爽泠。難逢匠石斲。幾泣卞和刑。讀罷龜亭作。溪風滿曉櫺。</text>
<title>次拙翁靑字 十首 其四</title>,<text>小隱山分白。名家系出靑。聲華曾藹蔚。襟韻轉淸泠。勝地同歡賞。雄詞足範刑。新題八詠作。墨色動窓櫺。</text>
<title>次拙翁靑字 十首 其五</title>,<text>少日抽黃白。中年拖紫靑。宦途從拓落。心境喜澄泠。報主慙匡德。憂時想錯刑。殘宵耿不寐。微月瞰前櫺。</text>
<title>次拙翁靑字 十首 其六</title>,<text>異地仍披綵。佳辰又踏靑。野花明的的。春水響泠泠。勝躅尋王謝。淸談及老刑。臨流亭子好。一笑俯雕櫺。</text>
<title>次拙翁靑字 十首 其七</title>,<text>客散樽餘淥。詩來眼敵靑。搜羅窮奧祕。洗濯極淸泠。古氣追商頌。奇辭似呂刑。不才思已涸。媿汗斲窓櫺。</text>
<title>次拙翁靑字 十首 其八</title>,<text>聞說幽居好。誅茅疊嶂靑。供吟林月皎。入釀野泉泠。守拙應安分。養生非近刑。堂顏二大字。雅趣寄山櫺。</text>
<title>次拙翁靑字 十首 其九</title>,<text>蓮花藏寶匣。霜刃十年靑。越砥磨來瑩。淸淵淬罷泠。蛟龍水應化。犀象陸堪刑。古壁塵埋久。神光夜照櫺。</text>
<title>次拙翁靑字 十首 其十</title>,<text>九霄胎化質。今放野田靑。縞翮翻雲杳。淸音警露泠。高飛遠世網。逸步謝天刑。不分乘軒寵。寒宵夢玉櫺。</text>
<title>用前韻。寄奉化使君。</title>,<text>吏隱詩翁得。山如謝眺靑。印文封處澁。琴韻撫來泠。竹馬初留惠。蒲鞭不用刑。遙知郡齋夜。坐嘯獨憑櫺。</text>
<title>與汝久訪伊山書院 三首</title>,<text>曲水流觴罷。伊山訪道同。勝情偸暇日。春服倚微風。野麥連畦綠。巖花一樹紅。前途問樵叟。遙指白雲中。</text>
<title>與汝久訪伊山書院 三首 其二</title>,<text>舊築龜山近。新規鹿院同。藏修仍勝地。懷仰卽高風。簡閱千編碧。香燒一瓣紅。十圖論聖學。孤唱繼閩中。</text>
<title>與汝久訪伊山書院 三首 其三</title>,<text>俎豆宗儒遠。絃歌邑子同。江山自羅代。民物有唐風。至道存飛躍。遺祠煥碧紅。千秋留妙鍵。誰復發淹中。</text>
<title>浮石寺 二首</title>,<text>浮石名山寺。諸天梵帝家。荒年僧住少。勝日客來多。一逕皆春竹。虛簷自佛花。題詩當說偈。渾欲洗波羅。</text>
<title>浮石寺 二首 其二</title>,<text>祖印彌千佛。禪經抵萬家。疏鍾雲外迥。淸梵月中多。遠客靑藜杖。春山躑躅花。上方臺殿古。傳說自新羅。</text>
<title>寄拙翁。用三字韻。</title>,<text>親朋萬里有幾箇。笑口一年纔數三。芳草縱慙崔顥句。長洲堪駐子安驂。醉來詩骨山俱聳。別後春愁絮共毿。嫩綠輕陰可人意。風光要趁此時探。</text>
<title>奉寄南先生南海謫所 二首</title>,<text>溟波翻日嶺攙天。此別如何不黯然。忠悃本期裨世道。禍機終爲忤時權。南來遊子思親淚。北望孤臣戀主篇。負笈夷陵嗟莫遂。臨岐深愧昔人賢。</text>
<title>奉寄南先生南海謫所 二首 其二</title>,<text>行藏久已信蒼天。瘴癘炎陬亦爽然。鬢髮在涪占學力。文章過嶺奪神權。幾年問字從雄地。萬事傷心弔屈篇。聖代未應疏直道。會看宣室更求賢。</text>
<title>奉寄南先生南海謫所 二首 附次韻 余之南竄也。崔校理汝和意余行路由鳥嶺。自榮川出迎咸昌。而余由雲峯入良峴以來。故不相値。到配後。汝和寄書言到咸昌。得二律詩寫送。次其韻以答。</title>,<text>我不尤人豈怨天。竄身南海職當然。憂時有素終招過。學道無成且昧權。未奉籃輿梅嶺路。空吟水調玉樓篇。邇來霜雪偏侵鬢。深覺工夫負昔賢。</text>
<title>奉寄南先生南海謫所 二首 附次韻 余之南竄也。崔校理汝和意余行路由鳥嶺。自榮川出迎咸昌。而余由雲峯入良峴以來。故不相値。到配後。汝和寄書言到咸昌。得二律詩寫送。次其韻以答。 其二</title>,<text>何來瓊什到南天。使我煩襟一灑然。早向雲衢馳上駟。還從詩壘制中權。情深送尉藍田路。詞續招魂楚客篇。自許平生蓄雙眼。不慙蕭傅識游賢。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首</title>,<text>黃江放船下。第一大巖灘。撑突篙師迅。前山背後看。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其二</title>,<text>第二龍潭曲。盤渦拍岸回。澄波淨如練。光影共徘徊。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其三</title>,<text>淺瀨波濤駛。輕舟戛石過。俄看山影轉。已下浦灘沙。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其四</title>,<text>捨楫緣楡串。穿鞋下鷁門。行行石蹊轉。沙際有漁村。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其五</title>,<text>有灘巖似甕。第六此爲名。雪浪舂危石。船艫若箭輕。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其六</title>,<text>甕巖至對巖。水勢正平遠。一棹倚中流。晴波蘸翠巘。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其七</title>,<text>第七對巖是。兩巖相對起。飛船下激湍。撇捩空明裏。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其八</title>,<text>巉絶中流石。舟人號洞巖。下灘舡自疾。不用挂風帆。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其九</title>,<text>紙灘爲第九。輕浪白如脂。蕭寺知非遠。山僧洗楮皮。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其十</title>,<text>月巖初過眼。龍瀨續迎舟。沙水明如鏡。山光浸碧流。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其十一</title>,<text>舟行到金串。十里是長灘。賴有撑篙手。渾忘涉險難。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其十二</title>,<text>十三爲月窟。沙激石粼粼。日午鸕鹚立。驚飛掠渚蘋。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其十三</title>,<text>月灘爲十四。十五箭灘名。岸上靑山轉。依依遞送迎。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其十四</title>,<text>席島木溪上。葛項木溪下。其間最勝絶。處處開亭榭。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其十五</title>,<text>十八泝柁坊。十九加羅石。次第數灘名。已近莫喜樂。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其十六</title>,<text>舟行八十里。水勢最險艱。客子莫喜樂。瞿塘在此間。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其十七</title>,<text>忠州大都會。郡北可興倉。日暮投漁店。沙邊簇萬檣。</text>
<title>自黃江乘舟以下。記所經灘名。恐有愁以下則無險灘。故詩到此而止。十八首 其十八</title>,<text>舟勢飛如箭。灘名恐有愁。舡人相顧語。過此是安流。</text>
<title>驪江舟中和汝久</title>,<text>澄江一帶水悠悠。遙望淸心百尺樓。薄暮鍾聲臨岸寺。中流人語下灘舟。依依送客天邊岫。點點隨波雨外鷗。回首漸看南嶠遠。白雲愁思滿汀洲。</text>
<title>驪江舟中和汝久 附原韻</title>,<text>一江歸思政悠悠。夜宿漁家近酒樓。薄暮疏煙迷古渡。四更殘月在孤舟。琴書行李隨緣客。雲水生涯得意鷗。且待明朝催櫓去。風帆直放豆彌洲。</text>
<title>舟行次韻</title>,<text>櫓外靑山轉。鷗邊碧浪浮。寺鍾神勒月。江雨豆彌舟。春水流如馬。蓬窓倚作樓。長風萬里闊。極望野雲收。</text>
<title>豐陽君張判書善瀓挽</title>,<text>相國今韓愈。名家舊觀津。丹山鳳有羽。淸廟玉爲珍。自致雲霄上。非因肺腑親。周時元舅盛。漢代長君貧。雅望參廊廟。淸標冠搢紳。秩宗司禮謹。廷尉讞囚均。諫切靑蒲夕。悲深素柰春。滄桑俄變改。世道倏紛繽。進退憂何間。艱危志莫伸。朝堂抗議日。政壁上書辰。慷慨傷時涕。沈綿報主身。盧跗方奏技。箕尾遞還眞。莽矣難諶理。嗟哉不弔旻。士林亡哲匠。喬木失親臣。奕世論先好。多年仰後塵。叨修文擧刺。任吐邴公茵。國士銘知久。賢郞託契新。陪歡渾似昨。撫跡已成陳。月榭空秋水。雲菴鎖畫輪。緘辭續哀挽。負媿此何人。</text>
<title>鎭川田廬。聞特旨放釋。</title>,<text>携孥計活寄山村。忽見雲間喜鵲翻。已判姓名書黨籍。豈期蹤迹近脩門。羲暉自照葵忱赤。鄒律偏噓黍壤溫。縻粉一身那復惜。此生無地答鴻恩。</text>
<title>靈水菴。同李文伯寅煥丈及隣人夜酌。次南伯珍正重韻。</title>,<text>雨餘遊騎趁殘曛。衣袖全和出洞雲。好是銜杯中聖者。不妨爭博喚將軍。陀山霽月當窓見。松寺疏鍾隔岸聞。賴有詩翁携玉潤。驚人綺語自超群。</text>
<title>詠懷呈李文伯丈 李丈新罷襄陽府使。余來寓草坪。卽李丈莊同里也。</title>,<text>落落休官去。棲棲盡室行。君如彭澤賦。我愧鹿門耕。松竹連三逕。漁樵可一生。秋來黍釀熟。野席許相爭。</text>
<title>置酒凌煙閣。十韻排律。應製居首。賜豹皮。</title>,<text>化家鴻業隘紘埏。異表英姿啓自天。旣見二俘歸象闕。還思一箭息狼煙。將軍並摠諸兵事。都督新條六策便。露布來從沙漠外。天顏喜動御樓前。宮壺爲置如澠酒。畫閣仍開式燕筵。上壽金杯行絡繹。承歡綵衮舞蹁蹮。尊爲帝父崇榮極。化及蠻酋悅豫偏。却笑平城留漢恥。方知重器託堯傳。豐功可但圖王會。盛事終看記史編。今日小臣叨授簡。聖謨修攘祝遐宣。</text>
<title>蒙賜豹皮後。次北溟韻。</title>,<text>春殿晴開瑞靄曛。晝傳宮漏喜重聞。叨趨禁地眞非分。竊吹騷壇奈不文。恩輟豹斑初出帑。才非驥足枉空群。柏梁漢事何須說。今日風雲際聖君。</text>
<title>送沈龍卿之任大興。沈公名壽亮。</title>,<text>天際輕陰乍放晴。一樽西郭送君行。朋簪是處如期合。官燭殘宵盡意明。萱室榮光魚入饌。驛亭時序雁流聲。公餘夢趁三淸漏。北望應深戀闕情。</text>
<title>送任德章弘望赴濟州</title>,<text>一島環瀛海。茫然國號耽。鯤鵬曾變化。鮫鰐亦淹涵。境接甌閩百。人傳乙那三。水程眞踔遠。王化莫延覃。孰副朝廷選。爭推宇宙男。才猷元利器。襟韻間淸談。政屬茅茹拔。方期諫筆簪。平生一夷險。寧復較專咸。壯氣看軒輊。奇遊徧北南。跡同龔遂渤。事異子瞻儋。惠澤宜蘇涸。廉名可酌貪。今朝辭禁陛。明日叱官驂。許國君應爾。離群我不堪。悠悠恨莫說。刺刺語還慙。政績因風得。詩囊指日探。從來傾蓋義。不必待如郯。</text>
<title>美齋南先生大夫人權氏挽</title>,<text>系出勳賢胄。于歸積慶門。閨儀宗黨服。慈範義方存。晝寂垂堂幔。春深樹背萱。誰云一兒少。及見貳卿尊。慷慨唐韓愈。悲傷楚屈原。以吾甘志養。從爾進忠言。望子靑山恨。憂時漆室冤。君臣還合契。母子特銜恩。再舞承歡綵。重開上壽樽。方期愛暉永。忽訝婺精昏。莽莽元難測。欒欒更忍論。靈輀湖外發。飛旐雨中翻。夙昔從楊子。比隣託孟孫。情因函丈篤。誼視一家敦。永隔升堂拜。仍乖漬絮奔。哀辭不盡意。一慟淚雙痕。</text>
<title>喜貫之，德涵講筵蒙寵褒。用直中韻。呈兩友。</title>,<text>晝鼓鼕鼕罷對遲。詞臣特達荷恩時。當筵啓沃仍三接。曠代遭逢亦一奇。歸院定携香滿袖。把杯應共月臨墀。詩從禁裏投吾手。字字分明感寵私。</text>
<title>試院秋夜口占。奉呈僉詞案。</title>,<text>物論徽之重。詩名白也高。如綸元大手。似馬亦淸曹。試鑑推懸鏡。交情比飮醪。自慙才已竭。欲和吮柔毫。</text>
<title>途中偶吟</title>,<text>端陽佳節客中回。一雨爲霖晩未開。桑葉未稀蠶欲老。芹泥初暖燕頻來。田翁襏襫家家出。村女鞦韆岸岸催。小店微風醒午睡。葛巾欹處進瓢杯。</text>
<title>城南小集。仍送朴士行泰尙按關西。</title>,<text>名園當夏茂林靑。樽酒留人雨滿庭。關外客愁休復說。郢中高調也堪聽。南歸海曲無魚信。西去箕城幾驛亭。一會居然還惜別。世間離合本如萍。</text>
<title>試院四喜詩。四首。</title>,<text>曙鼓鳴時闢鎖圍。高張銀燭正輝輝。緋袍椅坐相看處。疑是天仙降紫微。</text>
<title>試院四喜詩。四首。 其二</title>,<text>淸夜文堂讀卷殘。酒杯相屬展情歡。騷人醉後偏乘興。好把新詩仔細看。</text>
<title>試院四喜詩。四首。 其三</title>,<text>靑衿承策藹如雲。挂榜天門曙色分。自是漢庭多士盛。箇中知有廣川文。</text>
<title>試院四喜詩。四首。 其四</title>,<text>十日荊圍晝亦扃。今朝出榜造天庭。歸家脫却朝衣臥。快若樊籠振鶴翎。</text>
<title>試院。敬呈汾厓，恬軒僉詞伯求和。二首○汾厓。申公晸號。恬軒。任公相元號。</title>,<text>聯裾同出掖門西。槐市前頭簇馬蹄。勝會不期恩所借。禮圍多暇句頻題。寒宵風力聞鍾響。落日天機數鳥棲。最有彥昇詩格古。昂昂仙鶴避群鷄。</text>
<title>試院。敬呈汾厓，恬軒僉詞伯求和。二首○汾厓。申公晸號。恬軒。任公相元號。 其二</title>,<text>得友何須較北西。論心今日可忘蹄。恬翁句是談邊就。崖老篇多醉後題。乍向荊圍拚勝會。却思林壑共幽棲。騷壇酬唱追韓孟。自愧聯章詠鬪鷄。</text>
<title>試闈次汾厓</title>,<text>芹堂策士藹群賢。較似歐翁掌試年。聯席自知竽是濫。考篇寧數瓦能全。一場會合無生面。三世交遊到白顚。前後辱詩紆過奬。微才偏荷相公憐。</text>
<title>試院次恬軒韻</title>,<text>試鼓三通日未斜。粉袍承策藹如霞。寒消昨夜盈庭雪。香動明朝滿鬢花。董子下帷聞刻苦。歐公較藝近浮誇。東塗西抹當時事。勝迹懷來十載賖。</text>
<title>次趙子直韻。兼示李養叔頤命。</title>,<text>雙擎御札霱雲西。關羽祠前散馬蹄。暮夜誰知繡衣使。風煙應入錦囊題。桐鄕片石詢遺愛。蘭寺孤舟訪舊棲。禁直共談于役苦。寒宵不覺到鳴鷄。</text>
<title>和尹學士邦瑞德駿演雅 二首</title>,<text>祥麟本出九眞西。天驥初騰歷塊蹄。亢藝屠龍萬金破。雄詞倚馬百篇題。已聞碧落鯤鵬上。爭覩靑梧鸑鷟棲。末路幸叨蠅附尾。曉趨螭陛共含鷄。</text>
<title>和尹學士邦瑞德駿演雅 二首 其二</title>,<text>虯箭晨催鳳閣西。太官分膳送駝蹄。爰居不分聆金奏。款段非心戀月題。歸夢有時隨蝶化。故林何日伴猿棲。山龍衮職慙無補。飮啄樊中類野鷄。</text>
<title>用賖字韻。賀慈懿殿周甲。屬諸公求和。</title>,<text>千慶樓前輦路斜。趁班環佩擁晨霞。龍池御柳初迎雪。瑤水蟠桃又報花。太后含飴歡已洽。曾孫問寢事堪誇。群僚拜獻如岡壽。共祝靑丘寶曆賖。</text>
<title>賀王候平復</title>,<text>掖門簪佩會如星。周豎朝來出禁庭。玉體幸看瘳翼日。天心應已啓千齡。恩推藥院輝腰紫。慶屬宗祊記汗靑。更報初陽添一線。法筵淸晝可橫經。</text>
<title>用前韻鷄字</title>,<text>群醫罷直協陽西。恩錫便蕃輟駿蹄。勿藥正關宗社慶。賀詩寧闕侍臣題。占祥緹室灰初動。送喜龍樓鵲欲棲。從此九重勤聽政。不煩齊殿報鳴鷄。</text>
<title>和尹學士邦瑞五色體韻</title>,<text>知爾生鍾太白星。謫來亶爲誤黃庭。丹墀射策干明主。粉署含香自妙齡。七日豹文藏霧黑。九霄鵬背負天靑。虞裳黼黻要華國。莫懶硏朱點古經。</text>
<title>又和借字回文</title>,<text>玉堂寒夜漏聲殘。夜漏聲殘獨倚欄。獨倚欄時聞鶴唳。時聞鶴唳玉堂寒。</text>
<title>和煎藥頒賜韻</title>,<text>藥院開神劑。經帷眷近臣。含來香共馥。啖處蔗爭珍。山桂叢枝老。崖蜂溜液新。煎熬成美味。甜辣兩相因。</text>
<title>次光甫寄子直韻。却寄光甫。</title>,<text>天上恩書閟綠綈。雪邊歸路伴樵奚。枯葵向日難移性。病驥嘶風奈縶蹄。貂帽舊香擎未散。玉樓殘夢到還迷。思君不寐成孤詠。長夜寒窓對燭啼。</text>
<title>復次子直。用鷄韻。</title>,<text>東里愁顰強效西。神駒騰處怯駑蹄。病憂經歲詩全閣。杯酒連宵句始題。露冷金盤搖鶴夢。雪殘宮樹見鴉棲。知君獨抱匡君志。風雨凄凄有曉鷄。</text>
<title>靜中偶題。效任恬軒體。</title>,<text>平居懶性罕窺園。更怯春寒不出門。吟罷白詩憐淡蕩。讀殘朱箚慕淵源。窓禽解作千般語。簷日剛添些子暄。須識靜中觀妙意。向來莊叟欲忘言。</text>
<title>寄恬軒</title>,<text>鎖闈聯席憶秋宵。偪側街南歲色凋。深酌遣愁猶自絆。嫩寒留雪未全消。君從薇省移長暇。我向花甎懶早朝。岳麓春來饒勝致。可能聞健共道遙。</text>
<title>次申侍講季晦曄寄示韻 二首</title>,<text>楚江遷謫倏經冬。相憶時看夢裏容。寒谷自回鄒子律。天街重蹋景陽鍾。久疏袍笏心應澁。乍對杯觴興已濃。何幸赤墀聯步武。唱酬還復起余慵。</text>
<title>次申侍講季晦曄寄示韻 二首 其二</title>,<text>闕角初陽欲破冬。宸居穆穆仰堯容。銅壺刻漏晨催箭。葭管浮灰暗叶鍾。宦意似雲元自薄。交情如水不須濃。新詩隔日遲還債。可是陳三覓句慵。</text>
<title>寄題涵碧亭。次光甫韻。貫之爲蔚珍倅。作亭。</title>,<text>吏隱名區早着鞭。紅亭結構待侯賢。透簾曙色扶桑旭。棲檻秋陰鬱島煙。事簡不妨滁守醉。時淸還惜賈生遷。登臨異日非生客。拙句先憑驛使傳。</text>
<title>寄題望雲亭</title>,<text>咸關千里阻趨庭。知爾思親此構亭。漢北歸心雲渺渺。天涯謫宦馬駉駉。幾時萊服重披綵。當日宮蒲舊伏靑。扁額想看書大字。墨花璀璨照窮溟。</text>
<title>金淸城錫胄挽</title>,<text>詩禮家仍積慶門。兩都詞賦擅魁元。功深社稷安危際。位極人間將相尊。身後易名歸太史。葬時題湊出東園。嫖嬈幕裡曾叨辟。一哭公私淚自翻。</text>
<title>別春州使君宋道深光淵</title>,<text>豐海人思蔽芾棠。左符今屈舊關防。淸時獻納辭班近。儉歲流逋得牧良。韶閣定嗟儀鳥遠。貊墟空弔去鴻忙。微痾阻殺都門餞。愁緖和雲入峽長。</text>
<title>賀宗室平原令惟斅壽爵陞君</title>,<text>宣陵四代有王孫。濁世翩翩器宇存。得壽已踰周絳縣。疏封仍裂趙平原。高年進秩橫金爛。萊子承歡舞彩翻。聽說河間新樂譜。一腔彈出感君恩。</text>
<title>次諸學士禁中聯句。趙祥甫儀徵新入騎省。</title>,<text>小齋南岳下。三逕雪泥深。有客嘲淸淨。無人笑噤吟。勞形官是絆。息慮口如瘖。風幔燈生暈。松窓月有陰。憂哀變鬒髮。忠憤激丹心。竊吹同齊管。新詞得郢音。官曹自淸切。時物動蕭森。浮拍樽中酒。欹傾鬢上簪。美談傳禁掖。佳句播詞林。恨不陪高會。相將討素襟。駑蹄追逸足。短綆汲千尋。寄語郞潛友。明時肯陸沈。</text>
<title>次玉堂翰院諸友詠頒橘</title>,<text>異果生南國。殊恩賜近臣。遭逢知主聖。薄劣愧儒珍。傳合黃甘並。詩從粉署新。蕪詞同下里。郢曲和無因。</text>
<title>次玉堂諸學士詠頒柑</title>,<text>臘月頒甘子。霜苞自遠方。恩波霑屢及。經席愧先嘗。玉瓣香生爪。靈津爽潤腸。鑾坡富酬唱。定有續題章。</text>
<title>權修撰汝元斗紀挽</title>,<text>君丁我丙一年強。最愛氷襟與石腸。每向急流恬進取。時從錯節試循良。花甎步武渾如夢。塵世光陰只管忙。他日忍過東郭路。垂楊依舊掩池塘。</text>
<title>蔣平海諒挽</title>,<text>弱冠穿楊葉。專城佩竹符。才堪百夫特。膽是一身都。迫隘嗟時俗。飛騰屈壯圖。家聲餘寶樹。猶足慰泉途。</text>
<title>趙正郞持憲挽</title>,<text>延翁自出浦翁孫。三世交情視弟昆。中歲爲郞何水部。早年成宅魏陽元。靑山也解深埋玉。白髮誰憐暮倚門。曲水異時脩稧地。不堪聞笛倍傷魂。</text>
<title>家姪昌演冠禮</title>,<text>巷北諸宗會。家咸弁首辰。琴祥嗟已闋。朋酒喜斯陳。奉老歡情溢。迎賓禮意新。緇冠存古義。棄幼勖成人。</text>
<title>四吾堂次韻 洪柱甫所居</title>,<text>耕鑿能安靜者心。水南佳處卽楓林。苔磯月落秋溪冷。蘿逕雲來曉洞深。也識主人饒曠趣。便敎遊客豁煩襟。蠻牋劈取丹霞色。醉把柔毫費一吟。</text>
<title>寄灣尹朴汝吉泰遜</title>,<text>關塞經年客未歸。春鴻飛盡信書稀。詩翁官罷閑無事。滿塢花陰獨掩扉。</text>
<title>訪香山趙丈師錫。次西河諸公韻。李公敏敍號。</title>,<text>雨後終南岳色新。芳醪一盞便醺人。尙書休告閑無事。課僕栽松趁上春。</text>
<title>敬次伯氏韻 二首○伯氏新解堤川綬</title>,<text>兄賦歸來弟罷官。正當花事未全闌。姜衾好作連枝會。萊服仍成舞綵歡。峽水風輕帆影駛。楸枰日午子聲殘。行時莫訝攀轅泣。聞道流逋已奠安。</text>
<title>敬次伯氏韻 二首○伯氏新解堤川綬 其二</title>,<text>輕風水岸試春袍。晴浪如煙張幾篙。近渚鷗群吟處泛。隔林山色坐來高。依依出峽看鴻影。箇箇離苞見鳳毛。聽說歸裝惟一鶴。扁舟能復載官醪。</text>
<title>老親壽席。敬次壺谷韻。南公龍翼號。</title>,<text>長簪疊組爛盈門。三月城西花映軒。幸有老親蒙異渥。爲留佳容置淸樽。華筵左右看初秩。壽算期頤祝更尊。多意天公開宿雨。夜闌星斗破雲痕。</text>
<title>西河李判書子婦挽。卽金學士萬均之女。</title>,<text>光山氏族大。有美閨壼姿。于歸亦名閥。門戶兩相宜。夫壻玉雪郞。尙書庭有兒。上堂拜尊章。入室治麻絲。齊言秦晉匹。共喜鳳凰飛。云胡鬼伯惡。一疾竟難醫。舜華隕紅采。蘭芳彫素蕤。袿徽縹以忽。零落歸山陂。浮生處宇內。大運如火馳。人事倘云足。乘化復何疑。獨惜苗不秀。胐魄掩其輝。逝者正堪憐。生者豈足悲。莊生亦有說。臭腐化神奇。此理竟渺茫。巧曆難測知。吾聞程氏女。廿九未結縭。彼固無所恨。今何嘆嗟爲。湘靈在何許。鼓瑟與娛嬉。持此慰冥寞。因之賦哀詞。</text>
<title>朗原君夫人改葬挽</title>,<text>花誥疏恩早。蘭叢卜慶綿。故釵聞燕化。新隴改牛眠。定和臨江瑟。空悲在御絃。王孫當日淚。重灑悼亡篇。</text>
<title>次李壽翁詠沈都正贈諡宴韻</title>,<text>千秋竹帛姓名垂。正氣堂堂塞二儀。獨樹彝倫如日炳。緬懷遺跡幾星移。殊恩壹惠今初覩。大節雙成世共知。賴有久翁成宅相。朱門輝映舊臺池。</text>
<title>送公洪兵使李慣令公</title>,<text>節度開營擁碧油。湖山千里戒行輈。地形浩蕩天爲黨。兵略縱橫鬼與謀。舊識西平多棨戟。早聞元凱癖春秋。轅門簿領應饒暇。戀主時登拱北樓。</text>
<title>次壽翁韻</title>,<text>春湖興入越鷄毫。淸禁恩沾蜀纈袍。愁鬢斬新潘子白。吟肩依舊浩然高。雕鎪月露終安用。鞭駕風霆也是豪。早識監茶吾道在。不應兒婦問啼號。</text>
<title>寄南子聞鶴鳴。次圭庵韻。</title>,<text>絶磴懸穹崖。飛櫩駕深谷。巖洞何䆗窱。中有十丈瀑。相公此卜築。宴坐聊永夕。繞宅樹花卉。疏園治杞菊。前人阮巷樂。撫迹猶可識。地靈發祕幽。人功煩拂拭。鯉對更有人。圖書左右積。風涼夏木淸。寄傲溪堂寂。圭翁有詩句。和女躡芳躅。</text>
<title>寄題李汝遠鳴東坡山齋舍</title>,<text>萬事堪書咄咄空。百年犧斷在溝中。詩追郢雪無人和。文學韓星送鬼窮。差喜芝蘭生滿宅。莫嗟容鬢老成翁。何時匹馬坡山路。共醉長堤牧笛風。</text>
<title>送錦平尉朴公弼成以謝恩使之燕</title>,<text>遼野茫茫薊樹重。火雲驅傳正龐龐。關城萬里餘秦迹。碣石千年尙禹封。專對卽今歸禁臠。獨賢從古歎尸饔。君行試訪幽燕市。誰復當時擊筑傭。</text>
<title>別端川使君李鳳來四翼。李公新遞金郊察訪。金郊館名玄都。</title>,<text>南巷紫關長綠苔。忽驚靑眼故人來。甁缸嶺外宮如戍。長白山前雪似梅。夜識豈曾妨酌水。日哦應不廢含杯。知君昨過玄都觀。劫後春光問幾回。</text>
<title>別平澤使君鄭恕卿推</title>,<text>曾聞獻策徹明光。華省連雲拜夕郞。竹虎分憂人共惜。林烏求哺意還忙。離裾摻處春猶雪。皁蓋行時日載陽。坐嘯政淸應暇豫。倘回情札付鴻將。</text>
<title>夜別崔文叔宰楊口</title>,<text>城西一會卽離筵。細酌樽前燭影偏。松桂林爲銅墨吏。絲綸手卽玉堂仙。新詩寫向琴軒月。公牒題和藥竈煙。峽水春來通漢曲。情緘寄與素鱗傳。</text>
<title>趙光甫挽 二首</title>,<text>丹山瑞鷟挺殊姿。文陛漸鴻見羽儀。孝直聲名前席日。季涵標擧把杯時。誰知宦跡同桑海。漫說生年直斗箕。寂寞夜郞身後事。祗應光焰簡編垂。</text>
<title>趙光甫挽 二首 其二</title>,<text>淸苦平生蘖與氷。江湖身遠戀觚稜。豈期才命終相誤。休把天人問所能。伯起有靈來大鳥。仲翔無客但靑蠅。一抔海岸藏餘魄。樵豎猶知下馬陵。</text>
<title>悄然獨坐。松壑李丈來枉。小醉分韻。得山谷集雲字。李公名時興。</title>,<text>秋霖融盡九街塵。好事無人候子雲。跫響此時驚陋巷。德星前夜動乾文。淸談落處初霏屑。芝宇舒來更襲薰。可是有錢充酒債。不煩行止問嚴君。</text>
<title>和柳注書集仲悼趙學士光甫之作。光甫曾於引對。特賜貂帽。</title>,<text>流落羈蹤海上村。頭邊猶揷賜貂溫。宋朝司馬元淸節。漢代朱雲有讜言。不食我心悲井渫。云亡人骨已丘原。歸來竟阻脩門入。騷些難招楚客魂。</text>
<title>次壺谷日涉亭韻</title>,<text>騷翁小構喜初完。一榻雙趺是處安。興到詩篇閑獨詠。醉來山色淡相看。東籬自有松篁趣。西塞依然風雨寒。洛下巢居傳故事。豪家寧羨玉爲欄。</text>
<title>祖江精舍。贈鄕人。</title>,<text>綿綿浦漵下微霜。杮欲紅時蟹已黃。鄕社賽神村鼓鬧。秋田刈熟野鎌忙。百年丘墓還吾土。一席親知共此觴。多荷諸公鷄黍意。異時追憶定難忘。</text>
<title>次壺谷西河朝會詠雪韻</title>,<text>龍甲離披鶴羽纖。九街寒色擁朝參。仙班引處花開六。天仗嚴時鼓罷三。勝會兔園推末至。雄詞驪宂報先探。淸臺此夜看星聚。不獨荀陳擅汝南。</text>
<title>送別李侍郞擇之丈以副使之燕</title>,<text>行行使者車。去去征途遠。霜風振野草。歲色忽已晩。幽燕古帝居。山河壯關鍵。衣裳異昔時。弓槊爲文獻。大陸日荒荒。遼河波混混。採薇有遺廟。寒蕪秋苯䔿。懸金想英槩。撫筑留哀怨。極目多感傷。悲吟瀉幽懣。丈夫四方志。焉能守閨閫。國小事羈縻。時危非息偃。專對屬才賢。大夫冠廷論。貳卿佐持衡。淸鑑物無遁。陪都漢之南。居守固邦本。一部國子監。胸中森典憲。完璧舊相如。毀垣今子產。采色目將熒。沈機智不困。去時河氷積。歸日薊柳嫩。遙知玉館月。戀主心一寸。鬱鬱安危計。悠悠聚散恨。上勉紓顧憂。下言加餐飯。玉潤在東床。讀書日可勸。勿爲旦夕念。行看詩筆健。贈言仁者事。不足當子慁。燈前草別語。記一漏千萬。</text>
<title>次寄趙子直</title>,<text>蓬山學士醉當筵。小集高齋落雪翩。淸世並游眞幸耳。半年相別亦依然。函關未學靑牛客。遼郭行尋白鶴仙。已把一身都許國。征裾明日不須牽。</text>
<title>哀趙童子壽孫 祥甫之兒</title>,<text>明珠何皎皎。出自滄海麋。靈姿初剖蚌。虹彩已流離。偸眼造化兒。奪取胡遽爲。鬱鬱廣陵土。閟此明月輝。爺孃哭不聞。太翁呼不知。太上旣罕見。鍾情痛亦宜。然以達觀論。未免泥有涯。哀樂本妄緣。彭殤亦同歸。千秋故昭氏。鼓琴無成虧。況聞謝家庭。而多寶樹枝。玄經尙有托。勿爲童烏悲。持此慰吾友。因之相哀詞。</text>
<title>敬次家大人癸亥志感韻 二首追和</title>,<text>屬猪休運記王春。附翼攀鱗更有人。長樂尊名看復正。凌煙遺像凜如新。璿璣協日當回甲。寶扆臨朝軫往辰。錫爵洪恩覃揭厲。古來靑史豈曾頻。</text>
<title>敬次家大人癸亥志感韻 二首追和 其二</title>,<text>中興鐵券煥垂恩。功大旋乾復轉坤。撥亂應期龍得雨。同盟修好弟兼昆。大時夏曆逢花甲。王澤堯衢醉獸樽。罄盡丹心瞻北極。祥雲長護紫微垣。</text>
<title>飛鷺亭。用白洲韻。同洪九言賦。洪公受疇字。</title>,<text>十年歸夢落鷗沙。一壑幽棲傍水涯。世事紛紛雲幾變。郊扉寂寂日初斜。綠添深盞催詩興。紅盡疏林感歲華。有意卜隣君許未。半生吾已痼煙霞。</text>
<title>次九言廬韻。屬聖老。李公錫周字。</title>,<text>晩食盈腸不願餘。詩翁活計野僧如。園無杜子新收栗。家有宗元舊賜書。秋後乾坤看闊遠。曉來星斗覺稀疏。平生孟浩吟肩聳。恨不相携入禁廬。</text>
<title>得吟字</title>,<text>醉賓巾帽側。處士屋廬深。風格詩成玉。交情利斷金。寒燈催小酌。纖月照幽襟。撥棄紛紛事。含杯且一吟。</text>
<title>次九言河字</title>,<text>曾聞水伯詫秋河。秀句驚人敢自多。浮世光陰欺客鬢。暮天風雨入庭柯。窮經董子今三策。去國梁鴻昔五歌。一臥江湖幽事足。此身無地不恩波。</text>
<title>江漢聯句</title>,<text>江漢歲云暮。乾坤氣已肅。大火流西方。羲輪近北陸。水落石齒齒。雲歸山簇簇。幽居秋興足。野甕新酒熟。籍眼靑忽開。潘毛白欲禿。招邀人是七。獻酢酌非獨。戢戢架上籤。離離階下菊。追聯石鼎句。共訪玉川屋。秋深楚臣悲。途窮晉人哭。憶昨在京城。幾年依輦轂。橫經丹禁通。論事靑蒲伏。耿耿報君心。昏昏憂世目。衛鶴恥乘軒。唐馬愧食祿。一自賦歸去。久矣親耕牧。磻江寂寞濱。芝洞盤旋谷。天敎地又隣。興在日相逐。洞邃自標霞。人閑時杖竹。桃源知在此。蕭寺刱自孰。綺纈萬壑楓。練飛九天瀑。巖泉淸且冽。石路繚以複。海色瑩瑠璃。林光帶霡霂。歸來誇絶境。賦詠達鉅軸。錦囊試一投。白圭堪三復。獨恨違仙賞。未能共野服。主人是靜者。此地成小築。誰知蘭在澗。自甘玉韞櫝。華饌遣人賖。寒齋留客宿。玉露談屑繁。秋陽性宇穆。且喜展嘉話。多羨享淸福。嗟我空疏甚。與世鉏鋙夙。時命旣大謬。前塗猶未卜。窮憐涸轍魚。夢失覆隍鹿。厭直同嚴助。依樣笑陶縠。進退憂同切。安危力共勠。逸興在江湖。淸遊指濠濮。佳氣那可孤。樂事良貴速。月渚促扁舟。巖江移尺牘。棹歌起霜鴻。詩料入霞鶩。秋水不尋尺。親朋只五六。萬事不可期。孤蹤亦已蹙。縱免屈藏魚。將愁賈賦鵩。高天邈難訴。幽憤無由暴。水調終愛君。嚴程但親僕。莫負情伯仲。堪悲世季叔。此事豈誠然。興言亦可恧。是非空聒耳。得喪可捧腹。醉眼着玄花。羈形類枯木。未安鷦枝巢。虛紆鳳池沐。坐愛宵燭熒。起看曉星煜。長篇五十句。興來時可讀。</text>
<title>同伯氏訪松壑幽居</title>,<text>生兒摠不誤金銀。趣味仍耽麴米春。奕葉曾知名相系。同根況忝外家親。一簾蓍策眞成隱。滿壑松風足揚神。但道客來樽有酒。笑他名利謾賓賓。</text>
<title>疊前韻。寄松壑。</title>,<text>天馬跑空步絶塵。南鵬擊水翼如雲。得非夔後春容手。定是淮南詰屈文。藏去隋珠盈一掬。讀來薇露費三薰。百篇酬唱吾何敢。年少推鋒有卯君。</text>
<title>入紫霞洞。訪三岳寺。路中口占。</title>,<text>流水聲中一逕紆。賞秋行色好相俱。巖楓纈眼霜濃淡。林靄迎人翠有無。塵宂撥來仍散策。詩情句去復提壺。雲霞向晩紛千狀。幻出吳興水墨圖。</text>
<title>次松壑</title>,<text>朝辭玉帝紫霄宮。遠訪招提滄海東。勝地誰居三岳上。玆遊冠絶百年中。飛泉氣接銜山日。落木聲酣滿壑風。詩欲就時杯到手。佛燈遮莫夜深紅。</text>
<title>次松壑望海門落照</title>,<text>兜率本空空。秋山又色色。屬我林中來。看君霞上作。欲知天海相涵映。碧綠靑黃且紫赤。</text>
<title>次韻。示曹季通夏亨。</title>,<text>嘗怪雄詞過眼迷。十年鵬路讓雲梯。賦成不向金門獻。酒熟時從野逕携。漢代文章山大小。鄭君棲息瀼東西。春來禮網搜才彥。冤淚應收渡灞啼。</text>
<title>用白洲集中韻 四首</title>,<text>醉倚危欄氣像豪。滄溟極目杳煙濤。河神望若方知小。謝客登山不憚勞。說法時聞龍象語。將雛喜見鳳凰毛。騷壇七子誰爭長。學海波瀾姓是曹。</text>
<title>用白洲集中韻 四首 其二</title>,<text>樽酒論文一代豪。淸秋藻思浩雲濤。琴開古匣彈流水。刃發新硎淬孟勞。時物倚筇看赤葉。客愁臨鏡歎霜毛。天章去後空餘子。白雪高樓屬我曹。</text>
<title>用白洲集中韻 四首 其三</title>,<text>翰墨場中得二豪。居然興在廣陵濤。一中早識徐君趣。十上奚論韓子勞。靜聽風松生萬籟。朗吟霜兔禿千毛。泱泱大國歌齊晉。自笑微辭等鄶曹。</text>
<title>用白洲集中韻 四首 其四</title>,<text>佛雨秋連海。天風夜撼林。有朋尋岳麓。發興似山陰。塔祕千年骨。松鳴萬古琴。君看籠裏鶴。終是野棲禽。</text>
<title>次松壑道人寄示韻</title>,<text>往者松壑道人讀蕊珠。存窩居士時坐隅。原道俶眞舌底翻。文言繫辭掌中敷。道氣濃如許椽家。不數鬼谷藏陰符。對之怳然中自失。始知縣黎結綠混珷玞。何不上佐玉皇案。歷落風塵游下都。玄之又玄衆妙門。笑他人間相與吾。爾來駸駸三十載。我爲丈夫君白鬚。凌雲壯氣剗不除。筆掃千軍雄萬夫。杈枒句法破鬼膽。欲追高韻虎難摸。怳疑魚腹布八陣。更訝蛇身敶河圖。得之不啻趙王璧。觀者動色興長吁。直恐眞宰下取將。飛電倏爍騰天衢。昔者昌黎韓子。不敢和玉川子。乃云效玉川子。作月蝕詩後。此事千年無。何當着我松雲松月松風松雪一壑中。瞠乎道人風斯下處相驩娛。</text>
<title>次九言和圖字韻。却寄。二首</title>,<text>腰間久厭紫靑紆。佳水佳山夢想俱。暇日行裝雙屐在。僑居活計一錢無。方甘野糲開塵甑。不分宮醪醉玉壺。蓬館新抄文學士。法筵非乏演河圖。</text>
<title>次九言和圖字韻。却寄。二首 其二</title>,<text>懷人不見思煩紆。情札投來麗什俱。三字華銜拋却久。一分陳語剗來無。靑山隱約當詩筆。黃菊離披傍酒壺。浮世是非休掛意。卜隣雲壑卽良圖。</text>
<title>用遊字韻。簡朴處士大叔鐔。</title>,<text>風光共說水南秋。是處登臨亦勝遊。林逕雲深藏洞壑。海門潮落吐汀洲。蒹葭江上詩人恨。桂樹山中楚客愁。一把蓋頭能辦否。此間端合與君留。</text>
<title>和李子明 三首</title>,<text>朝暉淸暖可寒簷。自省頑愚孰訂砭。樣未入時知伉拙。名仍招謗欲撝謙。已荒舊學三分了。豈待宜休二者兼。窓外靑山長偃蹇。世間惟汝不猜嫌。</text>
<title>和李子明 三首 其二</title>,<text>我愛鷦巢借一枝。幽尋水竹亦多時。乍閑情境憑誰語。小醉光陰只自知。欲報主恩餘悃愊。每招人謗坐文辭。留侯本乏魁梧相。半世慙爲帝者師。</text>
<title>和李子明 三首 其三</title>,<text>端居幽致自相關。秋日郊墟少往還。松意不移寒節候。鷗心只在水中間。一生未免多名累。萬事無如未老閑。玄晏春來應復健。丹梯百尺共躋攀。</text>
<title>又疊圖字韻。寄九言 二首</title>,<text>苔磯松逕自相紆。江望蒼靑野望俱。詩思奈如還不律。歸心何待贈文無。閑中結束靑行縢。醉裏情懷玉唾壺。看我茅齋開素壁。請君來掃墨梅圖。</text>
<title>又疊圖字韻。寄九言 二首 其二</title>,<text>寥落衡門體自紆。漁磯垂釣野翁俱。道書架上千編在。塵慮胸中一點無。江雨有時催點筆。山禽終日勸提壺。頹然午榻紗巾側。會與龍眠作畫圖。</text>
<title>寄松壑。仍示季通。</title>,<text>鑾坡學士早歸田。興在秋山蠟屐前。九月楓林明錦繡。上方樓觀艶神仙。關門不散靑牛氣。鄴下新傳白馬篇。共辦勝遊眞幸耳。欲追高步只瞠然。</text>
<title>尹忠原嘉績挽</title>,<text>早歲含香入紫微。淸班聯璧有光輝。十年春夢從人說。萬事鴻泥撫迹非。不見化鳧王令舃。空餘弄雀老萊衣。傷心獺水遙通漢。依舊棠花照櫬歸。</text>
<title>次壽翁韻 三首</title>,<text>憐君半世太龍鍾。只有藏書滿四墉。九食三旬何冷淡。一裘十載亦蒙茸。鋤時不乏兒寬學。鍛處偏知叔夜慵。想得閑中無別事。新開方沼種芙蓉。</text>
<title>次壽翁韻 三首 其二</title>,<text>鶢鶋眞眩魯門鍾。却掃茅齋倚北墉。滿架綠籤看𧤏𧤏。縈牕香篆愛茸茸。離愁似絮隨風亂。宦意如雲出岫慵。早晩江湖卜隣社。相期初服製芙蓉。</text>
<title>次壽翁韻 三首 其三</title>,<text>知音千載叶牙鍾。射隼常期上峻墉。一別暮雲停藹藹。五看芳草出茸茸。棲遲丘壑君將隱。踧躠風塵我亦慵。肯向春華爭艶麗。秋江秀色有芙蓉。</text>
<title>興平尉舊宅。陪家大人。同諸兄弟納涼看蓮。醉草屬元鳳來夢翼。二首</title>,<text>小集城西若有期。星堂故事也爭奇。池光綠淨容垂釣。荷色紅酣可賦詩。半榻微涼醒午睡。一簾疏雨映殘棋。秦樓煙霧今寥落。幽抱聊憑棣萼披。</text>
<title>興平尉舊宅。陪家大人。同諸兄弟納涼看蓮。醉草屬元鳳來夢翼。二首 其二</title>,<text>興到幽尋有底催。十分詩料未能裁。靑梧院落微涼動。紅藕池塘細雨來。少長相携成勝集。肴羞錯進勸深杯。主人好意何珍重。新下阿奴玉鏡臺。</text>
<title>社洞安靈山家。餞金牙山從叔晦卿。金公晢字。</title>,<text>靑眼城西取次開。主人還有好亭臺。離離雲影搖詩筆。淡淡荷香入酒杯。鳧舃幾時能復返。驪駒明發莫須催。北堂正急林烏哺。分竹非緣百里才。</text>
<title>次拙修齋趙成卿韻 趙公聖期字</title>,<text>並世常嗟阻討論。床前目擊道還存。施爲定似千匀弩。瓠落寧同五石樽。玄晏半生猶抱病。漆園當日欲忘言。長牋讀罷牙生爽。字字金篦警我昏。</text>
<title>和趙成卿 八首</title>,<text>塵世趨營劇擾攘。愛君眞趣靜來長。幾年彖象窮羲易。他日山龍補舜裳。頓悟法門寧信陸。魋顏相訣懶從唐。休言琴晢違中道。志古嘐嘐未是狂。</text>
<title>和趙成卿 八首 其二</title>,<text>紛紛世故莫須論。斷置凡亡與楚存。幽興寧回剡溪棹。淸談思共月陂樽。襟期也許蘭其臭。操履端如玉不言。城市塵囂那到耳。一床書史送朝昏。</text>
<title>和趙成卿 八首 其三</title>,<text>世間車笠且休論。尊足由來尙有存。半日欣成陪笑語。當年恨未接杯樽。郢中寡和元高調。堂下知心在一言。夜坐懷人愁不寐。十分淸月破黃昏。</text>
<title>和趙成卿 八首 其四</title>,<text>交誼先從世好論。竹翁風範幸猶存。念君沙礫藏荊璞。笑我靑黃類木樽。不向去時煩喚字。相逢鍛處豈無言。欲搜詩句追瓊韻。神思其如病裏昏。</text>
<title>和趙成卿 八首 其五</title>,<text>浮名於世我偏攘。樂志當年負仲長。常恨宦途初失脚。每聞眞訣欲褰裳。春秋筆下羞言伯。元會書中只數唐。墨守半生無與語。非君何以發吾狂。</text>
<title>和趙成卿 八首 其六</title>,<text>心靜應無六鑿攘。天機深處道情長。神駒出水龍爲友。黃鵠沖霄菊作裳。道在不夷還不惠。詩成非宋又非唐。傍人豈識行窩樂。鞭駕風霆也自狂。</text>
<title>和趙成卿 八首 其七</title>,<text>古來治道在修攘。化國曾聞日晷長。一自王風變雅頌。差強踐土會衣裳。延陵觀樂無譏鄶。孔聖删書斷自唐。後史了無開眼處。紛紛風雨太顚狂。</text>
<title>和趙成卿 八首 其八</title>,<text>此學淵源有孰傳。獨留遺訓在陳編。硏精造化六十卦。陶冶性靈三百篇。學到樂時方得力。理才窮處可忘年。欲知千載存心訣。秋月寒江本瑩然。</text>
<title>訪趙成卿。卽席同賦。</title>,<text>憐子僻居鼪鼬逕。愧余平步鳳凰池。虛名半世相如賦。漫興千篇杜老詩。向日墊巾傷不遇。今晨解榻慰相思。傍人不識材支廈。錯擬莊生擁腫枝。</text>
<title>又次成卿詠梅花</title>,<text>藐姑仙子夢中疑。深雪前村有幾枝。莫道孤芳無與伴。便敎幽客自相隨。橫斜影是蟾初落。冷淡香應蝶不知。野外何須勞健步。巡簷索笑未容遲。</text>
<title>禁直聯句 二首○申校理啓華叔開，金修撰搆士官，李翰林廷謙景益。會兵曹直所。</title>,<text>玉署連華省。中宵對月明。鉤陳環衛肅。經幄地分淸。遣興惟須飮。聞跫豈待迎。風傳仙漏促。山接暮煙平。好會唯今日。淸談不俗情。憂時丹悃在。論契素襟傾。灝氣三淸近。良辰四美幷。樽前宜取樂。身後詎求名。萬事蕉藏鹿。浮榮谷出鶯。江湖余所樂。寵辱子頻驚。會識樊籠裏。猶存鷗鷺盟。慇懃他日約。歸去伴田更。</text>
<title>禁直聯句 二首○申校理啓華叔開，金修撰搆士官，李翰林廷謙景益。會兵曹直所。 其二</title>,<text>堆庭黃葉一燈深。靑眼相逢見古心。騎省感懷還似岳。鳳池佳句愧非岑。百年難得今宵會。萬事從他積毀侵。潦倒風塵眞可笑。休官何日共抽簪。</text>
<title>次前韻。寄九言謫所慶興。</title>,<text>神交杳杳隔關河。天際浮雲日暮多。萬里行裝投北塞。十年春夢罷南柯。猿猱嶺外相儔侶。魑魅山中共嘯歌。絶憶文窮韓吏部。孤舟曾泝洞庭波。</text>
<title>次洪九言韻</title>,<text>寒天霜滿逐臣衣。五嶺雲深夢度遲。遠謫幾逢瀧吏笑。大招空詠楚魂歸。江村對酌追前夜。關塞行吟憶此時。聽說九重新詔下。雲間丹鵲見翻飛。</text>
<title>謝桂林李尙書之翼從叔惠眞魚新蓮子 二首</title>,<text>倦游阻賜黃封酒。得雋欣分丙宂魚。厚意何殊百朋錫。相思知有一封書。不應詩客嫌多骨。未要群羊夢蹴蔬。便欲鞭驢尋莽蒼。桂江煙雨共君漁。</text>
<title>謝桂林李尙書之翼從叔惠眞魚新蓮子 二首 其二</title>,<text>碧池紅藕出新房。露顆收來箇箇香。誰道名花摠無實。獨憐良餌解充腸。水仙定墮凌波襪。炎帝初編本草方。珍重驪珠量滿斗。羞將燕石答虹光。</text>
<title>次子聞松醪韻</title>,<text>聞子松根釀松葉。新篘已與歲寒謀。眞堪顚飮作千日。更耐佳辰當九秋。癭勺窪樽元趣味。霜林露菊亦風流。此間朗詠西河賦。怳接坡仙和遠遊。</text>
<title>高陽客舍。次家弟汝久韻。</title>,<text>受命龍墀側。行程鴨水西。期完趙白璧。肯畏蜀靑泥。官燭烘脩焰。郵驂蹀駿蹄。人生有離別。那用意含凄。</text>
<title>同遊花石亭。次壁上韻。亭卽栗谷先生舊宅。</title>,<text>小築曾臨水。征車此戴星。偶然成勝集。何處訪遺經。柳色春催岸。潮聲夜落汀。歸當歌杕杜。重約上玆亭。</text>
<title>早發松京。示經歷洪成仲萬遂。</title>,<text>萬古神崧只麽靑。周遭一帶見荒城。分司玉署演綸手。過客金河持節行。天壽門前新柳色。酒泉橋畔舊鍾聲。匆匆又打晨裝發。馬上哦詩句未成。</text>
<title>龍泉途中</title>,<text>龍泉二月雪初消。官柳如絲已拂橋。漸覺親知關外少。離愁不待與攀條。</text>
<title>濠上亭</title>,<text>濠上名亭發興新。晴波漾綠見游鱗。忽思去歲磻江上。細雨磯頭把釣綸。</text>
<title>和進吾乘坐車韻 李公墩字</title>,<text>鎭日晨裝怕據鞍。遼陽歸路又脩艱。輶軒駕處平如屋。繡轂馳來迅似湍。政好合眸消膜翳。兼宜團思吮毫端。煩君莫苦風雷簸。慣到乘時體自安。</text>
<title>洞仙嶺。屬書狀。</title>,<text>仙嶺歸雲擁使軺。羊腸九折看非遙。地疑阮子尋台嶽。人似相如過蜀橋。眼爲雪飄花共亂。酒因風掠暈全消。黃岡客夜丹心切。夢逐鵷班躡早朝。</text>
<title>黃岡途中</title>,<text>春雲泱漭被前岡。公館憑風晩更涼。炊罷野村煙抹白。霧收山驛樹浮蒼。孤槎幸得隨星使。虛牝頻蒙擲夜光。多病久疏遊宴趣。任他年少鬪千場。</text>
<title>中和衙軒夜話</title>,<text>殊庭銜命忝乘軺。夢裏君親日下遙。柳色春回殘雪岸。馬聲晴度夕陽橋。笙歌暫解愁腸結。樽酒知蘇病肺消。邂逅倘孤良夜話。浿江離恨奈明朝。</text>
<title>西都。用湖陰集中韻。</title>,<text>三韓書裏識箕城。萬里星槎此緩程。裨海山河餘王氣。半空樓觀倚春晴。衙騶候客多時鬧。官燭留人盡意明。恨不共携陽館宰。一場觴詠慰離情。</text>
<title>箕子廟。次董天使韻。</title>,<text>八條流化浹民深。班固書稱俗不淫。懇惻同歸仁者事。艱貞直契聖人心。遺祠尙有瞻依地。玉座如聆謦欬音。晩代鯫臣持節過。瓣香椒酒爲陳斟。</text>
<title>井田</title>,<text>彷彿溝塍間屋廬。方田七十尙殷餘。先王舊制無人會。千古紛紛鄭白渠。</text>
<title>登練光亭。按使李仲庚携酒來會。李公世白字。</title>,<text>客路上名亭。飛甍可摘星。山河圍故國。紅粉媚新晴。興易逢場劇。詩難遇境淸。觀風多好意。不覺緩王程。</text>
<title>敬次家大人韻</title>,<text>昨夜庭闈尺素書。緘封千里到關西。書中但問詩多少。苦語曾無一字題。</text>
<title>寄內</title>,<text>大同門外水增波。西國繁華艶綺羅。摠爲身當王事重。醒時較似醉時多。</text>
<title>練光亭。用前韻靑字。</title>,<text>飛亭迢遞煥丹靑。佳麗西關說此城。潤色都巡開府地。淹留學士泛槎行。明粧倒寫澄江色。舞袖催翻鐵撥聲。醉後憑欄寬我抱。更呼賓從促詩成。</text>
<title>將發箕城。用湖陰集中韻。</title>,<text>鐃歌鏜鞳起城鴉。羈客殘更夢到家。是處愁岑分恨水。他時風柳送煙花。靑娥款勸開春酌。紅帓喧趨趁早衙。萬里含綸王事急。蘭陔無路採芳芽。</text>
<title>安興館。贈金節度城。</title>,<text>隋帝戰何日。麗王遊幾時。威名新節度。形勝舊城池。薩水千波壯。祥樓百尺奇。遼槎猶暇豫。吾得賦新詩。</text>
<title>納淸亭歇馬偶題</title>,<text>新安官路幾長亭。曉日凄淸酒半醒。春色全偸溪柳綠。雲陰微放野巒靑。襜帷攬景晴仍捲。候館留賓夜不扃。強欲賦詩酬歲月。他時賴此記曾經。</text>
<title>新安館。同行臺夜飮。疊前韻。</title>,<text>紅妓新粧襯髻鴉。暫留征袂慰離家。愁消別館三杯酒。寒勒邊城二月花。錦瑟乍低知度曲。鐃歌初散報休衙。偏憐桂魄流華影。照得瓊潭綠草芽。</text>
<title>林畔。次湖陰集韻。</title>,<text>前林瑟飁暝鴉飛。城角吹殘半壁暉。兒女音書看漸少。庭闈信息覺尤稀。楊條風暖初低巷。燕子春寒不到扉。一笑燈前官酒綠。暫寬幽抱客如歸。</text>
<title>林畔途中</title>,<text>西關風日少姸和。此去燕京路幾何。宿債頻於詩上了。勞生半是客中過。邊城柳色春猶淺。沙塞雲陰暮更多。摠爲羈愁寬不得。夜深留聽雪兒歌。</text>
<title>所串站</title>,<text>客路登登二月中。輕寒幾陣戰條風。融泥去去和春雪。征旆看看逐塞鴻。世事悲吟堪髮白。官杯淺酌亦顏紅。今宵擬抵龍灣館。竣事何時馬首東。</text>
<title>登箭門嶺有感</title>,<text>西來抵灣府。北望盡胡山。塞水朝滄海。春風到玉關。佳人彈別曲。征客解愁顏。努力男兒事。何須涕淚潸。</text>
<title>統軍亭。次板上韻。</title>,<text>春日凝香閣。相携倒玉甁。三韓一介使。萬里幾長亭。關柳可憐碧。胡山無數靑。別愁如中酒。非醉也難醒。</text>
<title>九連城</title>,<text>晡時秣馬九連城。衰草寒雲四野平。想得孝宗詩句在。一杯相屬淚先傾。</text>
<title>曉發九連城</title>,<text>日日晨裝動。行行馬首西。春寒猶刻轢。雲物轉萋迷。谷暝聞熊吼。峯危見鶻棲。携來灣館酒。肯怕朔風凄。</text>
<title>金石山途中</title>,<text>關外聯翩動使車。鳳城歸路望中賖。邊愁乍向含杯失。塵色難容擧扇遮。朔氣悲風嘶倦馬。天機落日噪寒鴉。懷哉曷月余旋旆。還渡灣江當到家。</text>
<title>鳳凰城</title>,<text>長川如帶抱城流。穹岫前環井落稠。渤碣中間一都會。高句境界此咽喉。夷音半是兼蕃漢。北俗終須重馬牛。暫借寒炕休遠脚。一杯蘆酒慰羈愁。</text>
<title>鳳城途中</title>,<text>氈帳春宵閣夜寒。枕邊嗚軋曉笳殘。奚奴挈榼開蘆酒。廚吏篝燈進糲飧。行邁有程傷旅瑣。文章無用笑儒酸。鳳凰山下童童樹。歸日應將熟面看。</text>
<title>松站用前韻</title>,<text>松山一雨破餘寒。陰壑春氷馬踏殘。旅枕幾成愁不寐。鄕書猶阻勉加餐。嫌聞數曲胡歌鬧。強飮三杯虜酒酸。殊俗亦知冠冕貴。夾途兒女共來看。</text>
<title>松站途中</title>,<text>曉發鳳城下。春寒霜露繁。千車同轍迹。雜種異方言。塞日穿山赤。川流渡馬渾。乘槎當日意。無路問河源。</text>
<title>八度河途中</title>,<text>絶塞山重疊。長河水屈蟠。春曦烘更薄。曉霧裛猶寒。忠信平生力。艱危一寸丹。前頭鎭夷堡。一榻可求安。</text>
<title>路中始見黃蝶</title>,<text>雪盡遼河路。春風吹客衣。應知花事近。已見蝶兒飛。</text>
<title>連山關。逢江南人馮兆麟。</title>,<text>憐渠南士謫遼城。店舍辛勤課學生。却恐傍人言語泄。不要相對說分明。</text>
<title>連山關途中</title>,<text>重重嶺峽苦多風。塞外人煙僅可通。陰澗雪氷春滿壑。亂山雲日晝霾空。夷音慣聽偏騷耳。世事悲吟獨撫躬。丁鶴舊墟何處是。此城知近古遼東。</text>
<title>甜水站</title>,<text>重嶺嵯峨勢接天。羸驂十步九回顚。已悲遠目饒春望。聊借胡床着午眠。淡日孤煙千嶂外。來牛去馬一村前。誰將活水烹新茗。共滌羈愁爲醒然。</text>
<title>甜水站途中</title>,<text>塞日多陰晦。胡山動接連。春分看已過。寒事故依然。古郭平無堞。荒村近有煙。乾愁難撥置。賴付酒如泉。</text>
<title>過靑石嶺</title>,<text>天險登玆嶺。危高契夙聞。客程愁遠涉。春序感平分。馬踏崚嶒石。衣穿䆗窱雲。句當王事急。征役不遑云。</text>
<title>靑石嶺</title>,<text>霞標孤絶可捫星。肺腑千重石盡靑。危棧縈回虹倒影。亂岩崷崒虎呈形。童兒欲老同泥坂。車軌難方劇井陘。最是全遼要害處。昔人於此固邊扃。</text>
<title>觀戲子及女胡馳馬。漫述。</title>,<text>承蜩痀僂漆園稱。戲子千場見未曾。雙手擲來毬電激。纖腰飜處馬雲騰。倡優莫道荊人拙。馳突從知此俗能。剩把詭觀消客日。不妨搜句筆呵氷。</text>
<title>遼東</title>,<text>群山斷處忽平郊。沃野重關似二崤。興廢幾回餘白塔。川原一望盡黃茅。長城遠勢從秦拓。蕃落方音與漢交。繡袷通歡多歲月。定遼邊備亦全拋。</text>
<title>華表柱</title>,<text>捲野衝飆蔌蔌威。連雲灌莽動因依。橋頭古柱人何去。海上浮槎客自歸。疇昔皇華凡幾過。舊時城郭已全非。寒鴉落日無情緖。惟解群鳴繞樹飛。</text>
<title>疊前韻歸字</title>,<text>春日邊風尙稔威。客游羈思轉依依。愁中覓句眞成惱。夢裏尋家不當歸。遠岫晴眉看欲掃。平郊匹練近還非。何時脫却衝泥苦。花暖芳堤馬似飛。</text>
<title>瀋陽衛。謹次先祖北扉錄韻。</title>,<text>華表何年報鶴還。挹婁猶是舊遼關。重城隱隱開通邑。大野茫茫接遠山。雪窖遺篇今尙在。鴻泥陳跡杳難攀。春生耶律前江水。細學愁腸幾曲彎。</text>
<title>疊前韻鴉字寒字 二首</title>,<text>邊柳蒼唐帶曉鴉。五更殘夢罷還家。深杯有力衝愁陣。漫興無心動筆花。遼野別開新壁壘。瀋城仍拓舊官衙。頻驚湩酪妨喉吻。賴得盤中晩菜芽。</text>
<title>疊前韻鴉字寒字 二首 其二</title>,<text>三月遼陽朔吹寒。塞河氷雪未全殘。枕邊愛聽中華語。案上愁逢北客餐。旋去碾機長耳捷。擘來筐實側生酸。腰間紫氣時衝斗。殊俗無人也解看。</text>
<title>在瀋陽。逢回還節使。走草呈芝湖李侍郞選。</title>,<text>萬里星槎滯瀋城。偶逢回旆自燕京。春鴻社燕將迎地。雪柳風花往返程。了却句當看足羨。說來辛苦聽堪驚。今朝又是三三節。岐路東西倍有情。</text>
<title>疊前韻星字</title>,<text>仙槎幸接泰階星。霜氣仍鍾晩柏靑。疆外驅馳齊奉命。客中輸寫各忘形。孤忠自擬完荊壁。絶險寧愁度趙陘。擧目新亭多感慨。山河終古壯皇扃。</text>
<title>瀋衛偶題</title>,<text>城塹無如瀋衛全。千人蟻附絶夤緣。金湯險阻天開設。陸海珍藏地接連。遼塞玄氷猶慘裂。漢時明月自高懸。難容宋鵲窺三窟。鶉首方同錫策年。</text>
<title>瀋陽途中。値三月三日。</title>,<text>長路騑騑月涉三。望雲羈思正難堪。偶逢佳節添愁恨。賴有良朋共笑談。花被開遲春未煮。酒因沽遠晩方酣。遙知鄕國歡遊處。細馬香車漢水南。</text>
<title>邊城道中。見車載男婦者陸續不絶。問是平西部下配遣邊地者。有感偶題。</title>,<text>麟史書中義甚明。狐鳴張楚亦虛名。白頭堪笑平西事。大計當年負郭生。</text>
<title>偶吟</title>,<text>寸心將命許驅馳。專對才慙誦古詩。遼野雲消天遠大。薊門寒盡日舒遲。至今漢使乘槎路。從古風人陟岵悲。王事竣來歸始決。舊盟惟有白鷗知。</text>
<title>二道井 本名一堵墻。北邊有山連延。是醫巫閭山。其北是蒙古地方。北人謂蒙爲東㒓。</title>,<text>旗亭西去指長途。曉霧消遲日已晡。曠野微茫連北漠。群峯匼匝界東胡。塞天斷雁鳴嗷軋。城柳翻鴉尾畢逋。此地有泉淸可歃。擬和新茗沃腸枯。</text>
<title>用前韻</title>,<text>筋力愁衝萬里途。俶裝鷄曉抵西晡。粧山隱約誰家店。織路喧呼幾種胡。酒到靑州徵舊令。詩從御史怯新逋。中華禮樂無由覩。回首風塵眼欲枯。</text>
<title>早發二道井。歇馬新庄。</title>,<text>春氣暄姸野色澄。故園回望日東昇。山眉半埽浮空黛。澤腹全消滿壑氷。客路看看時物改。征驂去去曉裝騰。嬴秦錫策天應醉。國恥何由洒見陵。</text>
<title>小黑山</title>,<text>春晩遼寒勢不牢。大夫無意賦賢勞。綿綿廢埭村依岸。往往崩城水滿壕。何日漢儀看整肅。邇來蕃落劇雄驁。君詩衮衮無停綴。定禿中山幾兔毫。</text>
<title>敬次正使相公韻</title>,<text>沙塞叨將咫尺書。客中三見月如梳。飛蠅幸附追風驥。喣沫還同涸轍魚。雅量款承杯酒地。高懷時露笑談餘。明珠磊落投虛牝。燕石區區但色沮。</text>
<title>觀祖大壽牌樓</title>,<text>元帥偸生歲幾周。石門猶有舊時樓。雲根定是何山斲。鬼斧應從特地鎪。四世恩綸如日月。千年貶鉞在陽秋。區區豢養終安補。痛殺皇家失遠猷。</text>
<title>志感 先祖曾滯瀋獄。婦翁華谷相奉使赴燕。</title>,<text>吾祖精忠滯北扉。岳翁文彩赴燕畿。密伸大義今猶賴。專對奇才古亦稀。雪窖飧氈時夐邈。星槎上漢路依俙。那堪使節經過地。感緖縈腸涕暗揮。</text>
<title>兩水河途中曉發</title>,<text>落月蒼山曙。歸鴻紫塞春。那堪鬢毛改。又見柳絲新。沙磧書來少。庭闈夢到頻。欲觀周禮樂。殊異舊行人。</text>
<title>山海關客館偶吟</title>,<text>關海城雄峙。風沙客遠遊。不堪聞楚奏。那復飫秦求。落月低山館。晨鐘殷市樓。華音訛已久。騷耳苦喧啾。</text>
<title>永平府。次湖陰韻。</title>,<text>沃野天開府。方城水作池。玆焉關輔脊。舊是冀都支。市列重重隧。城環曲曲陴。胡兒騎駿馬。羌女倚羅帷。官舍旌幢簇。門牌玉石差。腥塵看滿眼。往事入攢眉。薇蕨遺祠在。於菟古石危。王庭將厚幣。客路困調飢。已任長征役。還愁苦縶維。回看光祿宅。殘柳映荒基。</text>
<title>題淸節祠。用簡易集韻。</title>,<text>風節千秋凜若生。至今祠屋聳亭亭。當時獨抱求仁志。後世兼揚遜國名。不惠方知淸者聖。非湯自合道之經。停車爲洒殷墟淚。一帶灤河照眼明。</text>
<title>沙河驛宿所</title>,<text>朝驂每趁鳴鷄發。夕路常依倦鳥投。古驛有村煙乍起。荒城無堞水空流。神州久已輸狼望。傳舍何須問狗偸。胸次邇來增磊磈。一杯誰與瀉煩憂。</text>
<title>榛子店。次季文蘭壁上韻。</title>,<text>纖眉寶髻爲誰粧。淚染瀟湘六幅裳。却羨春鴻歸塞遠。秋來猶得更隨陽。</text>
<title>豐潤疊投字</title>,<text>畿東保障前朝設。遼左行人此日投。幾處市鋪聯彩牓。兩重城閘帶淸流。當壚女或粧明媚。衽革民今俗惰偸。萬軸牙籤堆眼裏。手忙披處可忘憂。</text>
<title>過高麗堡</title>,<text>玆鋪種落本吾鮮。撫跡傷時一戚然。關內舊爲華夏土。周餘今帶犬戎羶。家家折柳樊蔬圃。岸岸疏渠灌稻田。重是店名存故俗。東槎此日意還牽。</text>
<title>玉田縣疊前韻</title>,<text>日照通衢彩榜鮮。玆城都會亦裒然。殊邦習俗牛風馬。列肆喧囂蟻聚羶。臺廢懸金思郭隗。山傳種玉卽藍田。看花最是登樓好。偶逐騷翁逸興牽。</text>
<title>疊前韻記玉田</title>,<text>曉日粧樓翠袖鮮。簾間噀水故依然。酒傳薊釀沽來美。羊作南烹飫不羶。唐代詩人名是島。漢時奇士姓爲田。耕巖隱谷今無處。弔古悲吟恨緖牽。</text>
<title>疊前韻</title>,<text>煙籠遠樹野花鮮。着色龍眠對宛然。怪石尙傳飛將勇。錦䙀猶說祿兒羶。春回鄒子來時谷。麥秀張堪去後田。獨樂祗園容借榻。暫時塵累脫拘牽。</text>
<title>三河縣。用湖陰韻。河卽㳵沱。近地有崆峒山。</title>,<text>三條河帶抱殘譙。長路衝來馬不驕。地卽興劉曾渡水。人非喩蜀舊題橋。南禽此日空思越。海鶴何時却返遼。聞說帝軒求道處。至今霞氣建層標。</text>
<title>通州次湖陰韻</title>,<text>金湯瀋衛方斯蔑。雄富秦關較莫加。帝里皇居看日近。吳檣楚柁滿江多。紅塵晝暗新豐市。垂柳春藏趙女家。遠客此來飜起感。阿奴擧目異山河。</text>
<title>東嶽廟</title>,<text>帝城東畔岳神祠。春日花深碧柳垂。誰代塑成千座佛。何山石作滿庭碑。香車寶馬紛無數。薦福祈靈自有時。也識北方崇異敎。叢林往往雜街逵。</text>
<title>三月二十五日。始入北京。</title>,<text>風力揚沙剗地吹。更衣嶽廟不多時。黃知殿瓦凌霄出。腥見胡兒夾路馳。萬歲山前花影亂。朝陽門外漏聲遲。星槎遠客無悰緖。強被傍人索賦詩。</text>
<title>呈咨禮部。用湖陰集中韻。</title>,<text>春琯飛殘季月灰。曉衙排處衆胥催。充庭貢篚堂前列。呈部書函袖裏開。河水可容雙手挽。野心難着一言回。無愁却羨偏裨客。帳下甘眠鼻似雷。</text>
<title>次李同知翊臣韻</title>,<text>久識顏筋妙。龍蛇筆下驚。詩兼有佳句。吾得慰長程。將老惜春意。異鄕爲客情。一杯桑落酒。與爾破愁城。</text>
<title>朝參後。漫題示書狀。</title>,<text>鶢鶋眞眩魯門鍾。依舊皇居壯九重。曉漏催班庭引象。春旗簇仗砌蟠龍。雲韶尙奏蹌蹌樂。黼座殊非穆穆容。大漢威儀難再見。空餘流水自朝宗。</text>
<title>朝參後。漫題示書狀。 附次韻 書狀</title>,<text>曉班催趁九街鍾。紫闥深深翠靄重。對峙瓊樓飛五鳳。高擎玉柱聳雙龍。衣冠却厭新朝制。鹵簿猶傳舊國容。孤館歸來羈緖惡。可堪揮淚說神宗。</text>
<title>再疊三疊。奉正使。二首</title>,<text>晴開閶闔奏懸鐘。萬歲山高積翠重。貝勒摠騎金腰褭。蝦軍盡着綉蛟龍。朝儀草草從新制。殿閣依依帶舊容。終古殷墟悲麥秀。至今遺澤想三宗。</text>
<title>再疊三疊。奉正使。二首 其二</title>,<text>羈魂不散五更鐘。去踏遼陽路幾重。節序今辰當浴佛。山河此地舊盤龍。蠡瓢豈測滄溟闊。螢火還蒙廨宇容。槎上唱詶眞勝事。繡衣文彩亦詞宗。</text>
<title>再疊三疊。奉正使。二首 附次韻 正使</title>,<text>更漏初殘動曉鐘。九街銀燭影重重。春雲覆苑花成錦。高柱擎天玉刻龍。觸目悲傷唯有淚。趁班趨走強爲容。憑君莫說前朝事。化沐東漸自神宗。</text>
<title>鐘字四疊五疊 二首</title>,<text>晨趨漏院幾聞鐘。飣案常祛肉味重。漢節此來將玉帛。舜裳當日補山龍。楊家世德元無敵。謝傳襟懷綽有容。儘把朝廷隆鼎呂。會看靑史紀功宗。</text>
<title>鐘字四疊五疊 二首 其二</title>,<text>天街共趁景陽鐘。禁直猶思繡被重。舊薦正平才似鶚。曾歌東野願爲龍。焦桐縱有知音賞。醜女難爲悅己容。槎路賡酬無好句。凡毛愧殺謝超宗。</text>
<title>始見櫻桃。次杜律韻。</title>,<text>初看錯落火齊紅。香霧霏霏滿野籠。覽物共驚時候改。嘗新還許我曹同。銜來黃鳥疑秦苑。賜出金盤想漢宮。遠客西河增滯悶。杜陵何獨歎飄蓬。</text>
<title>見禮部咨後。憂憤不堪。久沒詩思。行到山海關。謾述求和。二首</title>,<text>萬緖沈憂若繭絲。孤臣華髮爲傷時。郵童未解心中事。怪我經旬不賦詩。</text>
<title>見禮部咨後。憂憤不堪。久沒詩思。行到山海關。謾述求和。二首 其二</title>,<text>靑丘使者發燕京。赤煒炎雲擁海城。吟國忘身今日事。渡江無面此時行。征途冉冉衝寒暑。塞岫重重管送迎。遙想練光亭畔路。樹陰濃處可新鶯。</text>
<title>連山驛。用前韻寒字。</title>,<text>五月遼西只有寒。頭邊壯髮戀貂冠。近村邑犬逢人吠。走路胡兒訝客看。山際日昇消淡靄。海門潮退捲層湍。戴星來往成何事。遙想龍樓寢不安。</text>
<title>廣寧途中。用前韻多字。</title>,<text>夏至未來芒種過。輕寒嫩暑氣相和。殘星伴月晨光迥。芳草連天野色多。鄕思此時勞遠目。邊聲何處動悲笳。邇來詩句緣愁廢。今爲排愁費一哦。</text>
<title>白旗堡途中</title>,<text>旗村小雨浥塵淸。曉起雲陰不放晴。胡虜難分生熟種。山川半雜古今名。舟橫野渡行人少。兔走郊原獵騎輕。客路多逢南士語。一杯相屬眼偏明。</text>
<title>周流河途中</title>,<text>夜宿周流河上家。村邊塞水亦漸車。草深原野從奔鹿。雨暗池塘有亂蛙。未紓主憂寧愛死。欲言時事只成嗟。請看鏡裏靑絲鬢。歸日緣愁一半華。</text>
<title>過遼陽</title>,<text>曈曈赤日擁行旌。歷歷靑郊識去程。曉霧衝殘衣袖重。危灘涉盡馬蹄輕。張騫奉使槎初返。賈誼傷時涕自橫。仙鶴何年尋古柱。不堪重過舊遼城。</text>
<title>風俗通聯句五十韻</title>,<text>文物中華地。何年夷狄之。拊心記往事。觸目增我悲。剃髮頭盡禿。無領衣全緇。土屋平如篷。黍飯半成糜。首帽戴時樣。頂飾辨朝儀。纏足識漢女。捲髮看胡姬。俗好宰羊烹。兒能騎馬馳。華音久舛訛。虜語本侏離。拳土爲墳墓。素巾表斬衰。坐每踞床高。揖必搖手爲。酒帘題絶品。門牓祝進貲。團團旋磨驢。擾擾賣水兒。駱茶啜不停。馬通拾無遺。肩擔不負背。箸食那用匙。元無房室制。必塞西北垂。炕突去壁障。薥稭當新炊。牛耕馬分勞。女任男代尸。家家設神牌。處處開叢祠。公卿乘婦轎。市井大門楣。千車同軌轍。衆馬無銜羈。豪家粉甓墻。下戶唐黍籬。甫田方其畝。崇墉濬其池。餠雜白雪糖。果多夏月梨。屋禁鴛鴦瓦。衣多羔羊皮。全稀水耕田。太半火葬屍。送喪用聲樂。決罰謝棍笞。街市旗重重。村墟塚纍纍。麪食抵饔飧。褐布代綌絺。儀章混上下。裳服無尊卑。長幼食同卓。賓主飮各巵。項珠誇高品。面紗藏明眉。雜肉飯汩董。去帶衣昌披。菜畦只韭菘。柳器多筽箕。荷鋤或備盜。養鷄不防貍。家畜重鵝鴨。土產稱驥騏。學問止語孟。習尙善射騎。船必以索引。矢皆用木治。兔毫擅中山。松煤出隃麋。聲難別歌哭。領可分僧尼。耳璫累累穿。帶環雙雙施。牛不穿鼻馴。駝能聞語知。羶薌替膏油。鷄豕同藿藜。田畝約賦稅。城郭任頹隳。兒呱與女笑。普天同一規。禮義視芻狗。財利析毫釐。滿漢半相雜。人獸無等差。腥塵鎭日漲。盲風有時吹。實値運茫茫。何論氓蚩蚩。人心猶思漢。天意或變夷。輶軒五百字。可比觀風詩。</text>
<title>有懷寄李僕正進吾郊居。時余先叨京兆除命。</title>,<text>一寸離腸萬轉勞。中宵歸夢廣陵濤。我非媚嫵新京兆。君似淸狂舊馬曹。時事向來那忍說。主恩今日媿偏叨。僑棲活計應寥落。始信求田意最高。</text>
<title>有懷寄林承旨德涵山居</title>,<text>聞君身事近巖居。靜裏冥觀到物初。拖紫心灰新寵命。硏朱樂在舊詩書。向來遠別關河外。從古斯文憂患餘。歲暮北風多雨雪。幾人携手與同車。</text>
<title>送李德初宜昌以書狀官赴燕</title>,<text>遼陽一道走燕京。舊是中朝玉帛庭。壯觀乘驄君自得。危機將虎我曾經。至今華表無歸鶴。從古銀河有客星。去矣莫愁氷雪路。鴨江回日柳條靑。</text>
<title>次具摠戎鎰家所藏具氏世將說韻</title>,<text>無私是天道。以類降祥殃。爲將仁爲本。其占後必昌。長陵同白水。竹樹卽南陽。看取雲臺畫。高門慶與長。</text>
<title>送海伯申季晦</title>,<text>一方都會舊槃槃。並海提封接塞關。淸聖高風餐蕨廟。太師遺迹射鴻山。憂深宵旰思良牧。任重旬宣輟近班。暇日官杯須細酌。政成唯祝早徵還。</text>
<title>敬次聽松堂迎諡宴文谷韻</title>,<text>壹惠綸頒識稱情。百年堂廢屬新更。淵源靜老留眞脈。詩禮溪翁繼大名。爲有士林深景仰。方知天道極培傾。諸公筆下形歌詠。怳聽風松遶座淸。</text>
<title>次題柳集仲默守精舍</title>,<text>朝來霜氣入窓櫳。忽憶幽人桂樹叢。已識趨營消舊猛。還從靜默著新工。草玄楊子潭思後。閉戶馮生却掃中。街北巷南長偪側。幾時雙鳥遇春風。</text>
<title>柳員外集仲削其六品。還降參下。詩以唁之。</title>,<text>儘箇疏狂不入時。托交唯許我偏知。高名直道終爲累。玉佩瓊琚謾自奇。木有黃楊逢閏厄。魚聞怒頰上竿遲。昭琴鼓罷無成毀。古意寥寥付子期。</text>
<title>與壽翁訪石泉幽居。哭士安。仍宿禪房。淸寒𪚥祠宇在傍。○士安號白石。</title>,<text>路入石泉社。林深梅月祠。秋花幾叢艶。寒磬數聲遲。尙子尋眞意。山陽感舊悲。禪房聊借榻。相視話襟期。</text>
<title>僑居偶吟</title>,<text>秋雨全肥一逕蓬。僑居活計付奚筒。奇遊愧未追司馬。却掃還應似敬通。曲砌離披惟晩菊。晴窓嘹唳有孤鴻。門前載酒煩諸子。任被傍人錯比雄。</text>
<title>徐富平漢柱輓</title>,<text>獄中曾說夏侯書。驅傳虛過處士廬。韻已絶塵兼坦率。談惟稽古極鋪舒。門闌異日籝金在。江漢千秋峴石餘。題挽自生存沒感。向來頗恨盍簪疏。</text>
<title>鄭陽川仲范老仙挽</title>,<text>當年文會各忘形。更着西坡與北溟。溟老先歸悲逝水。坡翁遠出悵晨星。悠悠世上幾靑眼。得得生前雙玉甁。萬事浮休今已矣。不堪重過鷓鴣亭。</text>
<title>魯湖祠。遇趙子直小話。</title>,<text>古廟澄江上。幽尋客解顏。歸田一身遠。憂國二毛斑。嘹唳高秋雁。依微薄暮山。知君故來意。非爲破餘閑。</text>
<title>寄濟州判官尹世礎</title>,<text>半刺官雖薄。瀛洲卽此間。潮通越絶海。天近漢挐山。壯觀胸初豁。羈愁鬢易斑。春風北來雁。一一付詩還。</text>
<title>次徐騎曹魯望詠瑞雪韻 徐公宗泰字</title>,<text>嚇嚇田翁笑未遲。臘前呈瑞巧如期。雲麰可驗開年熟。雨玉何功赤子飢。一白乾坤連浩渺。乍晴城闕擁參差。卿曹此日知爲馬。夜棹山陰起遠思。</text>
<title>用前韻。呈玉堂諸學士。賦夜對之榮。</title>,<text>虯箭傳更罷對遲。法筵三接際昌期。詞臣勸講存監戒。聖主求治若渴飢。衣襲御爐香馥郁。燭分磚路影參差。自慙前粃疏開沃。匡補非無進退思。</text>
<title>摠直。次前韻寄魯望。</title>,<text>一穗香凝晩榻深。寒曦初轉戟枝陰。讀來滿紙瓊琚字。洗盡從前熱惱襟。投老詩盟期共歃。隔宵樽淥阻同斟。吾人身計同蟫蠹。自笑陳編費苦心。</text>
<title>同貫之，九言遊桃藏洞</title>,<text>新雨來尋出郭期。半壺沽酒一枰棋。屐穿山翠微微潤。席逐松陰旋旋移。竹裏淸遊看自得。橘中眞樂有誰知。飛淙盡日醒塵耳。天餉吾曹此段奇。</text>
<title>次棋字</title>,<text>詩人自古愛觀棋。靜趣偏於得句宜。不要誇多爭白戰。只看棋後有新詩。</text>
<title>斜字聯句</title>,<text>流水聲中一逕斜。尋幽遠客爲停車。雲應頭上催詩黑。鳥故林間勸酒譁。白觀賭殘仙子局。靑門買取故侯瓜。偸閑濟勝眞奇事。未害歸驂趁暝鴉。</text>
<title>陽字聯句</title>,<text>松風澗水近斜陽。巖上殘棋落子忙。山爲供詩晴送翠。草因當席細抽芳。狂塵霧蓋誰家夢。霽月氷壺剗地涼。匪懈堂前他日約。一雙芒屨好相將。</text>
<title>再次棋字</title>,<text>休論詩興在觀棋。直爲觀棋也自宜。堪笑坡翁強解事。不工棋法漫工詩。</text>
<title>林察訪宏儒挽</title>,<text>山公藻鑑映當時。謝宅璚叢出好枝。舊業竟違頭上桂。流年才過手中蓍。郵亭薄宦塵三斗。旅舍孤魂月一規。最是北堂垂白處。慈烏啼血有餘悲。</text>
<title>宗會酒席口占</title>,<text>紏族城西宅。春風滿酒巵。好拚花樹會。同賦鶺鴒詩。列坐從昭穆。先休見本枝。家風惟孝謹。盍各勉于玆。</text>
<title>送別李進吾之任江陵</title>,<text>繡衣新自嶠南旋。溟海遨頭早着鞭。爲是分符勤遠瘼。非關破鼎損眞緣。一心淸淨官兼隱。餘事風流妓解禪。秋晩江城霜氣冷。玉樓應有戀君篇。</text>
<title>趙判書珩夫人挽詞</title>,<text>恭惟太碩人。夙著賢淑行。擇配早于歸。皓首相菲敬。從封紫誥芳。卿月光輝映。芝蘭生滿宅。積善見餘慶。截髮舊聞陶。遷舍今見孟。季兮侍丹墀。謇謇匡主聖。前後賦東征。滫瀡備溫凊。賢孫新擢科。福履晩愈盛。曾玄近百數。唱喏勞頷應。華堂奉鶴髮。綵衣迭覲請。吾觀古之人。子賢由敎正。矧玆五福者。自與純德倂。踰八望九旬。天實彌爾性。臨終屛藥物。達哉能安命。哀樂本相乘。大化如緯經。欒欒棘人冠。咽咽蘇耽井。一子自謫還。孝理欽王政。歸舟泝漢水。棺輿華以靚。去矣從夫子。宅兆安且靜。先子昔升堂。晩生均子姓。悲歡數十載。人事屢遷更。俯仰懷疇曩。唯覺淚潛逬。張林有鉅筆。豈必待誄詠。要以道余衷。蕪詞難盡罄。</text>
<title>金淸風壽增室內挽詞。夫人。卽曺侍郞晦谷之女。</title>,<text>𪚥相昔淸淨。漢代歌寧壹。夏山卽其胄。少宰富文術。夫人何婉嫕。夙有賢淑質。于歸永嘉門。共說秦晉匹。嶷然文正公。誠節炳星日。長身摠國器。次第登輔弼。夫子獨連蹇。白首紆郡紱。萊蕪甑生塵。彭澤田收秫。霜露肅蘋蘩。閨闈靜琴瑟。谷雲窈以深。誅茅樂優佚。少君鹿車志。望古爲一律。兒女奄成行。瑤環映蘭茁。大兒養專城。小兒榮珥筆。門闌有光輝。善慶理可必。哀樂倏相尋。明徵孰可詰。不復右由敖。成然寢巨室。甲子僅一周。胡不享大耋。楊山是先兆。松梓何鬱鬱。去去從尊章。袿徽縹以芴。傾羲幾時朝。逝川東流疾。潘生悼亡作。惻愴難具述。世好本非淺。賢郞契又密。昨過白麓宅。欒欒見素韠。哀詞不成詩。聊以相虞紼。</text>
<title>携昌大省墓。時兒子新占小科。</title>,<text>千林霜雨暮秋天。野色均黃築圃前。出郭便成閑世界。將雛仍領好風煙。憐渠弱歲靑衿選。笑我中書繡被眠。明日松溪橋畔路。老蘇行色却依然。</text>
<title>庶祖母八十有八歲壽席。醉草。</title>,<text>年籌九十近期頤。王母蟠桃薦未遲。攝主閫儀知幾歲。享膺天福獨多時。歡情舞袖低瑤瑟。節物榴花映玉巵。看取門楣恩誥煥。不應生女讓生兒。</text>
<title>韓執義魯詹挽 韓公泰東字</title>,<text>苦自先於蘖。貞應獨也松。文窮曾欲送。道直竟難容。天上樓成玉。今年歲在龍。月村他夜淚。添洒更無從。</text>
<title>洪參判萬鍾挽</title>,<text>曾是先朝珥筆臣。中年金帶煥腰身。披襟町疃無多子。閱眼滄桑問幾巡。遠役乍竣歌杕日。沈痾遽屬覆觴辰。重溟不盡莊鵬運。賴有奇毛出宂新。</text>
<title>西河李判書挽</title>,<text>三朝雅望冠英游。政事文章笑蔡歐。人倒衛公雙麈尾。士推平仲一狐裘。情懷丘壑思爭席。名姓巖廊佇覆甌。一老不遺天莫問。粤瞻江漢有東流。</text>
<title>朴判書信圭挽</title>,<text>尙記秋曹步武聯。豪胥眞箇束薪然。一生關節鑽難到。二字公廉指莫先。能事曾看掌金穀。治聲早已著藩宣。達官今歲憂氷樹。長逝還嗟力未愆。</text>
<title>李右相䎘挽</title>,<text>寵辱滄桑閱幾遭。中年際會遇風毛。北朝行義楊津盛。西漢門闌石慶高。大味方看調鼎鼐。沈痾何遽入肓膏。木氷是歲憂心切。花樹他時淚眼蒿。</text>
<title>敬次南壺谷述陵幸 十韻</title>,<text>二聖嚴靈寢。千秋啓後人。遺弓悲尙切。粧鏡感應新。典祀當春禘。邦畿異歲巡。環朝皆旺氣。擁佑卽明神。穆穆焄蒿在。森森鹵簿陳。淸江回輦路。古堞想兵塵。殤鬼霑恩徧。戎壇騁望親。風雲隨綵仗。簫鼓動滄津。共祝治繩祖。仍歌澤及民。卽看南史筆。君擧紀王春。</text>
<title>莊烈王后挽詞</title>,<text>聖祖中興日。元妃上陟年。嗣徽惟淑女。作合自皇天。沙麓何年圮。雲虹半夜纏。殊徵有如此。懿德固無前。至矣承乾正。猗歟主壼賢。翟褕嚴佩瑀。蠶館理紘綖。侍女歌樛木。侯家不曲旃。荒涼鼎湖劍。悽斷楚江絃。一念憂勞備。三朝孝養專。春暉揭新閤。曉漏候安眠。視膳誠無間。含飴樂亦偏。意哀民疾苦。勑賜內金錢。擁佑陰功著。康寧晩福全。尊名增顯冊。壽爵間淸懸。寶曆星回甲。蟠桃實似拳。海籌期滿屋。軒宿忽辭躔。武帳珠襦闃。廞車畫翣翩。曾孫宅諒闇。至行踐參騫。紀美宸章煥。揚休法諡宣。雪霜淸道路。神鬼護山川。地縱湘梧隔。陵猶杜灞連。欄花春欲動。宮月夜仍圓。粧鏡他時感。彤毫後史傳。鯫臣叨世祿。淚盡相哀篇。</text>
<title>東津舟上。遇金子益。又邂逅於駒城縣齋。次其贈別韻。子益名昌翕。</title>,<text>公館此傾蓋。寒江曾問津。荷鋤君活計。挹斗我生辰。行邁不少駐。憂虞難重陳。男兒腸似鐵。何用淚沾巾。</text>
<title>望湖樓。同密陽洪使君九言賦。二首</title>,<text>樓迎好客綺爲茵。春盡猶餘一月春。萬事莫論身外物。百年難得意中人。官楊罷絮靑初暗。江嶂過雲翠轉新。萍水異鄕還勝會。不嫌深酌勸頻頻。</text>
<title>望湖樓。同密陽洪使君九言賦。二首 其二</title>,<text>良讌今宵幸接茵。一條官燭影搖春。江山自是神仙窟。意氣終須我輩人。似漆交情投處合。如棋世事着來新。南樓定有詩千首。歸日傳筒不厭頻。</text>
<title>暎湖樓。次板上韻。二首</title>,<text>福州形勝較誰多。自得紅樓品格加。駐蹕前朝餘古迹。籠紗群彥擅名家。休衙夜酌宜看月。省稼春行亦賞花。復有南湖靑雀舫。波心未要着浮槎。</text>
<title>暎湖樓。次板上韻。二首 其二</title>,<text>縹緲朱欄枕碧流。麗王華扁動銀鉤。晴湖一帶平如拭。夏木千章迥若浮。宇宙可無吾數子。江山還有此高樓。名區漫浪天應借。能繼長洪勝事不。</text>
<title>洪密陽九言索贐章逋債。時余方在花山。償之。</title>,<text>樓觀江山說數州。密城嘉府較誰優。淸奇曠遠雖差別。佳麗雄饒足比侔。北海舊傳文擧飮。西湖曾泛子瞻舟。詩翁並世隣名郡。此事人間問有不。</text>
<title>驪江訪養窩 李公世龜號</title>,<text>花山太守駐行船。來訪驪湖處士賢。憂患十年靑鬢改。簞瓢一巷素心堅。春殘古峽鵑聲咽。雨過村畦麥浪鮮。此日不須論世事。相看無語便悠然。</text>
<title>驪江訪養窩 李公世龜號 附次韻 養窩</title>,<text>懶從前浦上漁船。肯把匏尊較聖賢。宅似楊雄嘲尙白。學希顏子歎彌堅。沿江柳絮風中亂。撲岸松梢雨後鮮。邂逅相逢成一笑。十年華髮兩蕭然。</text>
<title>典農村舍。送別藥泉南先生江陵謫行。</title>,<text>十年三黜際明時。此去江州嶺路危。定力已從前日驗。精忠應有上天知。瀧頭老吏休相侮。澤畔漁翁任爾疑。看見昔人談笑別。臨岐不用涕漣洏。</text>
<title>又次朴士元韻 朴公泰輔字○二首</title>,<text>休把行藏問鄭詹。任他窮海去衝炎。君門已遠忱猶切。身事雖危意却恬。落筆江山資映發。忘機鷗鷺絶猜嫌。莫辭詩句摸離恨。完月樓頭易就纖。</text>
<title>又次朴士元韻 朴公泰輔字○二首 其二</title>,<text>逌然一笑卽臨岐。肯許幾微見色辭。可是此行關世運。不應相惜但吾私。蕭蕭征馬江風急。杳杳啼猿嶺樹悲。公去豈無環召日。天心回處卜前期。</text>
<title>寄永嘉邑中同事諸君 卽鄕所</title>,<text>一春來往太悤悤。湖上樓臺似夢中。自愧蒲鞭無異政。黃堂坐嘯賴諸公。</text>
<title>重陽日。同汝久及李季章登南麓。李公寅燁字。</title>,<text>南嶽秋空錦作林。暮城雲物起層陰。良辰正値嘉吹帽。幽興還同點鼓琴。藜杖欹斜聊信脚。木瓢眞率可傳心。冥觀正在胸襟妙。不必含毫費苦吟。</text>
<title>次李國弼翊夏韻</title>,<text>憶昨辭文陛。分符雪嶺賖。陶畦宜種秫。劉觀罷題花。判簿携官燭。詢謠到野家。解官知聖渥。失路不興嗟。</text>
<title>閒中漫吟</title>,<text>蔚然林木似幽居。羅雀門前草不除。涼意已生潦盡後。蟲聲偏在露漙初。十年寵辱身經閱。千古興亡手卷舒。玄首四重無客難。漫抽柔翰續殘書。</text>
<title>次朴士元韻。題李上舍而遠志長南洞草堂。</title>,<text>風林瑟飁月痕纖。獨爇名香坐小簷。南郭道人聊隱几。西川處士不開簾。雨餘鶴洞添溪響。霜後蠶峯露石尖。和璞藏珍終一剖。莫愁奇氣老窮閻。</text>
<title>偶吟寄楓林書室。時閔彥暉，朴大叔讀書于此。彥暉。閔公以升字。</title>,<text>多病經秋臥洛城。藥囊書架任欹傾。群蟲在戶寒俱蟄。獨鶴歸林夜自鳴。消得妄心知夢好。沐來稀髮感頭輕。懷人日夕吟招隱。偃蹇山中桂樹生。</text>
<title>偶吟</title>,<text>投紱歸來臥邵城。海山雲物自怡情。絶憐墩姓同康節。經世書中了半生。</text>
<title>山井夜話偶吟 宗叔後徵莊舍。叔初免喪。</title>,<text>海山深處訪吾宗。乖闊誰期此日逢。龐老遺風悲宿草。陶潛歸趣在孤松。觀棋夜榻燈侵座。對酒寒窓月滿峯。準擬與君分一壑。北阡南巷好相從。</text>
<title>贈金生琬</title>,<text>不見金生久。相逢海曲深。別離凋壯髮。顏魄倚高吟。自愧鳴琴化。誰知擊磬心。寒宵展良晤。款款到橫參。</text>
<title>幽居述懷</title>,<text>蘇山之下可棲遲。差喜身閑未老時。野鶴風前多逸響。江梅雪後有疏枝。學非杜預那成癖。字到楊雄漫識奇。村逕不嫌來往少。箇中眞樂只心知。</text>
<title>日昨余訪山井。今日宗叔來枉。余生丙戌。宗叔生丁亥。弊居地名田反。故稱田村。</title>,<text>山井崇朝話。田村此夜期。天倫看叔姪。年甲較雄雌。野彴才通步。隣駒或借騎。源源眞可樂。索筆又題詩。</text>
<title>冬暖 二首</title>,<text>今歲江南硯不氷。天心應復軫黎蒸。農家穀賤無衣絮。故斂寒威示見矜。</text>
<title>冬暖 二首 其二</title>,<text>大寒時候異常年。氷雪全消日色姸。沙際數聲聞雁叫。恰如江口早春天。</text>
<title>和宗叔</title>,<text>江海身將隱。雲煙氣自舒。剡溪廻棹日。彭澤賦歸初。歲稔猶防盜。村貧尙有魚。淸談宵娓娓。勝似讀詩書。</text>
<title>次安逸堂瑞翼韻。謝枉過陋居</title>,<text>行年五十六光陰。祥羽如何作野禽。甕蟻前頭存活計。沙鷗側畔斷機心。連城鬱鬱空懷璞。流水寥寥絶賞音。聽說向來疏造請。蓬門今日荷先尋。</text>
<title>夜臥</title>,<text>群囂闃屛鳥歸林。雪滿山窓夜已深。須識靜中還有物。易稱來復見天心。</text>
<title>曉起</title>,<text>寒鷄催曉下殘更。落月依微野色明。一念前頭分舜跖。幾人於利不營營。</text>
<title>歸田詠。寄家弟汝久。</title>,<text>歲暮寒總至。群蟲各壞藏。郊原多北風。霰雪何其雱。而我駕言邁。適彼邵城莊。玆地足魚稻。田園未全荒。僮僕喜我來。迎門羅酒漿。親戚喜我來。開口話情長。掃榻枕余肱。蔬糲亦充腸。丌上何所有。古書說皇王。露鷄佐醇醪。木瓢爲我觴。微醺方浩然。撫節歌激昂。憂時憂不已。樂道樂無央。古人不可見。千載遙相望。陶潛尙介潔。白傳喜淸狂。二子最得意。夢寐殊不忘。余亦澹蕩人。昨解南郡章。明時宦已成。庶幾息勞忙。吾弟粉署英。雅望冠周行。謙虛頗識道。涉世久迷𪚥。願言早歸來。共對風雨床。有使卽寄詩。及此悵時光。</text>
<title>又次前韻。寄逸堂。三首</title>,<text>新詩咄咄逼何陰。雅志嘐嘐慕向禽。處陋不移淸士節。居今獨抱古人心。寧愁鄙吝留胸次。稍喜空虛有足音。海岸垂垂梅欲老。一筇殘雪可幽尋。</text>
<title>又次前韻。寄逸堂。三首 其二</title>,<text>抱甕曾聞漢水陰。鼓鍾徒眩魯門禽。宦成自切歸田計。身退寧忘報國心。閑閱白詩挑病睫。醉歌陶賦發淸音。滄波泛泛鷗如雪。海客幽盟政可尋。</text>
<title>又次前韻。寄逸堂。三首 其三</title>,<text>前宵發興似山陰。報客仙窓起好禽。白璧豈無魚目笑。靑松自有歲寒心。卽看徐孺開陳榻。堪笑巴人和郢音。千載巷顏存至樂。勖君須向卷中尋。</text>
<title>閑叟漫吟</title>,<text>閑叟生涯本是閑。村居幽致也相關。彎彎淺渚纔通屐。短短疏籬不礙山。散詠間無曾俗慮。曲肱中有但歡顏。百年枉被浮名誤。投紱如今始得還。</text>
<title>煮艾。同宗叔遠卿賦。後徵字。</title>,<text>陽崖成偶坐。破臘雪初殘。澗艾供新芼。塒鷄入晩餐。依微山髻碧。料峭柳腰寒。吾叔癡全未。高風歲暮看。</text>
<title>權進士叔良詹携酒相訪</title>,<text>浦漵綿綿野望寬。幽人一枕黑甜殘。忽驚佳客携官釀。兼惠珍羞佐糲餐。雲捲暮山多秀色。雪消陰壑尙餘寒。村扉盡日開情話。勝似城中擾擾看。</text>
<title>用前韻。和石生文珪。二首</title>,<text>學稼當年枉笑遲。不才端合謝淸時。鶴孤病亦江湖思。樗散生惟擁腫枝。酒愛微醺聊取適。詩因漫興未要奇。焦桐自有龍門響。千載中郞聖得知。</text>
<title>用前韻。和石生文珪。二首 其二</title>,<text>撚斷吟髭覓句遲。鸕鶿近渚立移時。茅簷雪落猶寒意。柳岸煙生已好枝。自是流行資翕聚。從來臭腐化神奇。天機衮衮相推敓。此理人間未易知。</text>
<title>次逸堂疏字韻 二首</title>,<text>香山曾說世緣疏。彭澤新巾訪壑車。野老雲煙成獨往。騷翁花竹喜隣居。酒杯料理朝吟後。棋局句牽午睡餘。剗地又看窮臘盡。鼕鼕村鼓歲方除。</text>
<title>次逸堂疏字韻 二首 其二</title>,<text>每恨驪黃相術疏。霜蹄從古困鹽車。流沙舊是飄飄至。皁櫪今嗟鬱鬱居。臺廢英王求骨後。歌殘烈士擊壺餘。莫言世上無良樂。展步行看上玉除。</text>
<title>田村夜酌。用竹陰集中韻。</title>,<text>亭亭寒日下山齋。暮色蒼然入望佳。村客杯盤携白酒。野翁籬落縳靑柴。夙齡魚隊憐相逐。晩歲鷗盟喜不乖。預乞窓前梅一樹。春來和雨種新階。</text>
<title>洪陽趙使君子直書來。促別語之債。書此以報。二首</title>,<text>送君湖上去爲州。南邑歸來我獨留。別恨攪心如中酒。年光撩眼已驚秋。簿書長日堆鈴閣。魂夢中宵遶玉樓。一片楊山瓜地在。幾時投紱共優游。</text>
<title>洪陽趙使君子直書來。促別語之債。書此以報。二首 其二</title>,<text>故人情札字斑斑。千里相思路險艱。江海爲農吾得計。風塵作吏子愁顏。白催鏡裏潘安鬢。靑對窓前謝眺山。惆悵別懷當歲暮。又看天際月如彎。</text>
<title>除夕示諸生</title>,<text>四運更變化。貞元互環復。玆歲倏已暮。流光不可掬。古人惜徂景。斗酒歡相屬。博塞逞英心。絃桐理淸曲。而我尙淡泊。不眠聊應俗。縱然今與居。志不在趢趗。浮名取公器。薄姿嬰厚祿。慆慆不知止。循省良多恧。及此未老身。閑閑謝羈束。江干一畝居。不待詹尹卜。遊方自係戀。未遑禽向躅。古道照顏色。參前睟以穆。行藏義與比。得喪非所勠。山樞答蟋蟀。永言懷不告。離離縱濡翰。翳翳爇華燭。樂意方未已。沈憂自相續。眷言山中人。懷哉美如玉。</text>
<title>立春</title>,<text>行年四十五回春。迹半朝流半野人。從此田廬安拙分。壤歌煙月祝堯仁。</text>
<title>春祝</title>,<text>一人無闕失。萬民不飢寒。高堂無疾病。定省日平安。此身少罪戾。心體常廣胖。渾舍少災難。兒孫滿眼前。</text>
<title>次大兒除夕韻</title>,<text>城南爆竹掩重門。頗覺流光水共奔。耽靜趣如禪入定。惜年情似別銷魂。靑燈翳翳猶含壁。綠酒湛湛正滿樽。除却賦詩無別事。未嫌吟哢了明昏。</text>
<title>次李文叔寅炳謝送酒韻</title>,<text>書卷經冬懶未開。前宵歸夢釣魚臺。別懷黯黯停雲暮。春事堂堂細菜來。薄饌詎回兒子叫。新詩堪敵故人杯。賢閨更有陶家婦。對酌懽情豈易裁。</text>
<title>人日。同李內翰季章賦。</title>,<text>寒齋小酌破淸幽。料峭東風透弊裘。啼鳥樹頭初弄舌。柔楊堤畔已生愁。奴星送鬼憐韓子。人日題詩笑蜀州。不有罷休爭得此。未應客易駕靑牛。</text>
<title>寄金大玉借玄琴 金公必振字</title>,<text>閑中幽趣在高林。誰寄蘇州七尺琴。膝上枯桐如見借。涼宵明月故人心。</text>
<title>新正。小集城西李子明宅。分韻。</title>,<text>年鑰崢嶸不貸人。屠蘇粔籹逐時新。尋僧舊約磻江雪。策蹇幽期灞水春。老去安身惟草坐。興來釃酒有絺巾。重城雲物堪詩料。醉後拈毫莫厭頻。</text>
<title>謝文叔，季章來訪</title>,<text>草堂岑寂類山村。棋子丁丁作小喧。稚女添燈移近席。病妻揩眼促開樽。無魚客有彈馮鋏。羅雀人稀過翟門。聞說新居宜眺望。爲余掃洒傍湖軒。</text>
<title>次秋潭韻 兪公瑒號</title>,<text>明時肯效五噫梁。小築眞成獨樂光。松意當寒無改節。葵心抵老只傾陽。霜髥不倦靑山屐。寶樹曾含玉署香。報道高門新慶集。大郞文彩獻長楊。</text>
<title>次李國弼春祝韻</title>,<text>祈春不與衆人同。未始求通豈諱窮。得得行藏吾自有。悠悠芳臭後應公。禽調百舌和風力。花發千林惠雨功。惟願身閑歌聖澤。琴書無恙酒頻中。</text>
<title>宜月軒 卽明谷南墻外草舍</title>,<text>茅齋何所有。偏與月相宜。夕照初沈後。涼風乍起時。庭虛天遠出。櫩短桂欹垂。病我猶能飮。當歌對酒巵。</text>
<title>茅齋朝坐</title>,<text>草木有春意。朝日氣已暄。墻東亦避世。捫琴坐小軒。時從短簷隙。閑讀群聖言。占人旣云沒。誰知至道源。</text>
<title>種來禽</title>,<text>新雨自知時。芳園生意動。墻間有隙地。奇樹初移種。夭夭徑寸莖。托根賁茅棟。賞葩復食實。抱珍期致用。亭亭蘭谿老。好意勤相送。不羨五侯家。春檻花蒔擁。</text>
<title>次文叔封字</title>,<text>北闕經年罷上封。春窓烏匼看雲容。心忘簪組非緣適。契托詩書不厭濃。終日漫吟逃競病。有時淸夢入羲農。知君才業需時用。莫以身閒太放慵。</text>
<title>呂領相聖齊挽</title>,<text>班心玉立見魁梧。紳笏巖廊衆望須。共說處家常簡重。方知臨事不糊塗。夔魖北塞曾相逐。鴻雁東山漫自呼。世道向來隨日化。可堪橫涕相歌虞。</text>
<title>訪汝良于霜坪。從弟錫弼字。</title>,<text>村扉不整逐江斜。水國蒼蒼卷曙霞。漢曲游人曾抱甕。鹽州太守爲停車。欣從野外聯姜被。憶向城東種邵瓜。離合自生存沒感。兩行哀涕入年華。</text>
<title>坡州道中。憶朴士元有感。</title>,<text>一帶坡山事可傷。彈琴人去只虛堂。巖開謝客丹書在。碑出羊公碧蘚荒。終古白華悲小雅。至今黃鳥怨三良。飜思送謫東郊路。並馬松陰昨夢涼。</text>
<title>松都。次昌大韻。</title>,<text>舊都文物逐煙空。廢沼殘荷泣露紅。金殿不分龍女井。玉宸虛托梵王宮。空傳鬱鬱眞人氣。尙有泱泱大國風。行客自生離黍感。敢將宏業比蠶叢。</text>
<title>延州官齋口占</title>,<text>千柄官池菡萏明。一方都護豉鹽城。李侯碑在崇墉屹。梧相堂空鉅野平。長日簿書非物役。半生榮辱坐時名。魚開丙穴供親舍。自識疏頑荷聖情。</text>
<title>次兒子韻</title>,<text>官居連海浦。曠望客愁添。積潦初收瘴。涼堂不受炎。猶堪寄嘯傲。未害課茶鹽。爲看前山色。終朝懶下簾。</text>
<title>同李督郵汝遠，高騎省益亨小坐蓮池。得湖字。</title>,<text>垂柳陰陰遶碧湖。荷花十里似三吳。不知坡老杭州日。亦有風流二客無。</text>
<title>天旱。禱雨飛鳳山。得雨志喜。</title>,<text>時光屆徂暑。大火將西迤。驕陽劇如焚。終風掀未已。田野草皆黃。稂莠無復理。自慙食官廩。端憂在庚癸。圭璧縱彌文。殫誠猶在是。鳳嶽鎭玆城。膚寸雲霞起。夕宿靈壇下。齋沐潔余體。剛鬣侑淸酤。駿奔來庠士。宵氛乍薈蔚。曉霧何旖旎。膏雨忽沛然。崇朝聲滿耳。嘉澤函禾稼。餘潤及荷葦。西民苦秦求。樂歲免流徙。夏麥旣未登。征徭紛不止。一雨繄誰力。三農憂可弭。庶覩斯民康。緣情爲志喜。</text>
<title>次李督郵汝遠寄示韻</title>,<text>官燭深更照靜便。一場情話兩驩然。折腰自笑今陶令。強項還慙舊董宣。紅藕池塘風滿閣。碧山簾箔雨連天。淸時吏隱差堪適。較勝棲棲走路邊。</text>
<title>次黃生遇石</title>,<text>平郊莽蒼際層城。此去棠營不數程。迂渚斷雲猶雨意。小村喬木亦蟬聲。寧忘溢目民憂急。且喜埋頭訟牒淸。看子奇才終有用。莫嗟長鋏類馮生。</text>
<title>滯雨。示得甫令。李公德成字。時爲海州牧。</title>,<text>深杯無力破愁城。一雨朝來滯客程。擁樹歸雲迷嶽色。巡簷滴溜雜灘聲。腰經屢折看猶澁。眼爲重逢覺轉明。昨夢磻江秋水闊。初盟鷗鳥負平生。</text>
<title>南子長啓夏內挽</title>,<text>隱几平生友。歌盆此日悲。大兒纔弱冠。夫壻尙麻衣。南郭雲如夢。東城月似眉。春來樑上燕。不忍見雙飛。</text>
<title>洪慶源九言宅夜酌聯句</title>,<text>君自西來我北歸。候鴻秋燕巧相違。官池菡萏仙舟汎。大漠貔貅獵騎圍。淸賞壯遊俱落落。宦情羈思却依依。只應海月分光處。同憶今宵盞斝飛。</text>
<title>洪九言宅。用東州集中韻。</title>,<text>秋稅城東訪友鞍。浮生笑口也應難。高墻月隱依微色。獨樹霜凋浩蕩寒。共惜佩符千里遠。莫辭携燭一宵闌。詩從過嶺饒神助。看取風雲入筆端。</text>
<title>觀射君子亭</title>,<text>君子亭前秋日晴。韎韋列隊角弓鳴。靈鼉吼月軍門肅。粉鵠含風射埒平。自昔弛張存妙道。于今修攘戒先聲。連雲禾稼伊誰力。五十年中不講兵。</text>
<title>和唐詩崑體</title>,<text>誰從壁上喚眞眞。阮洞仙花別有春。琥珀尙餘松氣韻。珠胎潛受月精神。龍池水色明如鏡。錦石苔紋碧勝茵。且待葛洪丹竈熟。共驂鸞鶴出風塵。</text>
<title>送黃生</title>,<text>送爾乘舟去。天秋海月明。行尋摽梅約。待遂採蓮榮。沙渚賓鴻起。琴堂別酒傾。應逢驥子語。歸意在春耕。</text>
<title>同洪生世泰道長郡齋夜吟</title>,<text>淸絶官居對碧山。樓高不許俗人攀。忽驚佳客來天末。共識才名滿世間。坐久論文霜葉落。夜闌携酒燭花斑。知君健筆多神助。槎影曾從日域還。</text>
<title>夕望和洪生</title>,<text>秋序近搖落。官齋雲物淸。天空聞雁叫。野夕見人行。身事有榮悴。文名誰重輕。自慙爲政拙。孤嘯依江城。</text>
<title>夜坐示洪生</title>,<text>閣夜風生幔。城秋葉擁門。端居無訟牒。幽致似山村。遠客回靑眼。霜螯佐玉樽。波臣方處涸。誰復念推恩。</text>
<title>再疊山字</title>,<text>昨夢凌霞入小山。叢生桂樹與君攀。人逢海國煙霜外。興在琴軒酒賦間。落木千林風浙浙。寒花一院雨斑斑。洪崖自有神仙骨。莫惜分爐鍊大還。</text>
<title>得裘字</title>,<text>淸霜吹劈木綿裘。簾外山光曉滿樓。碧見芙蕖千柄老。黃知䆉稏萬家秋。詩篇待子方成軸。杯酒留人莫問籌。聽說硏朱新點易。眉端不掛世間愁。</text>
<title>再疊淸字</title>,<text>落景澹秋色。疏琴含夕淸。風塵爲吏日。關塞送君行。白髮文章得。黃金意氣輕。蛾眉媒久絶。誰復重傾城。</text>
<title>再疊門字</title>,<text>缺月含山郭。寒潮上縣門。何來漢陽客。疑自剡溪村。不淺南樓興。那無北海樽。疲氓未蘇息。深愧撫摩恩。</text>
<title>夜坐。示問字諸生。三首○李夏英，李世瑊兩童子從學。</title>,<text>官閣秋深大海西。簿書閑處句堪題。中盤水杮堆紅實。左手霜螯劈紫臍。荏苒時光那可挽。參差世事故難齊。滿堂諸子多英妙。自媿絃歌比割鷄。</text>
<title>夜坐。示問字諸生。三首○李夏英，李世瑊兩童子從學。 其二</title>,<text>十年生理玉東西。筆下千篇倚醉題。學問類慙鸚鵡語。文章還似麝香臍。淸霜落後山容老。衆籟沈來樹影齊。炯彼手中雙鵠卵。化成安用越人鷄。</text>
<title>夜坐。示問字諸生。三首○李夏英，李世瑊兩童子從學。 其三</title>,<text>寒日亭亭已向西。醉來聊檢壁間題。中年宦業方知足。少日聲名欲噬臍。告子把心先不動。莊生於物強要齊。何時得遂田園樂。十畝桑林養祝鷄。</text>
<title>十月一日</title>,<text>紅葉無言斷送秋。客懷寥落罷登樓。迎霜碩果中邊熟。赴壑悲川日夜流。千里不堪親舍遠。百年方信此生浮。窓前菊蕊寒相並。照眼時忘簿牒愁。</text>
<title>同李進士潤卿德英夜吟 松壑之孫○二首</title>,<text>雨餘雲日淡淸暉。紅盡疏林秋欲歸。官舍不禁山滴滴。訟庭唯見鶴飛飛。逢人海外霜侵鬢。看菊燈前露滿衣。喜得與君杯酒飮。他鄕休道賞心違。</text>
<title>同李進士潤卿德英夜吟 松壑之孫○二首 其二</title>,<text>萬木澄秋氣。孤城散夕霞。丁丁響山杵。歷歷見村家。太守如陶令。官齋有菊花。寒宵留客醉。巾帽任欹斜。</text>
<title>朝日</title>,<text>孟冬寒總至。朝日晷微舒。疏樹園光淨。孤花窓影虛。政非迎竹馬。身媿佩銅魚。琴閣偸淸暇。高吟振我裾。</text>
<title>宗人崔夏伯世顯自湖中來訪。夜吟。</title>,<text>官閣一燈靑。相看俱暮齡。蓼莪哀尙切。荊樹淚新熒。水落芙蓉國。人稀雀鼠庭。他鄕亦杯酒。此酌可能停。</text>
<title>十月九日 玄石來郡北</title>,<text>綠液酒如海。瓊籤書滿家。寒天催急景。霜菊有殘花。稍稍饒歌靜。離離燭影斜。宗儒聞住近。小出亦雲沙。</text>
<title>夜吟</title>,<text>葉盡寒山靜。村虛野水明。人煙沙際直。天漢屋梁橫。好道仍中歲。觀書欲二更。方知符守暇。琴軫坐來鳴。</text>
<title>示李夏英</title>,<text>異鄕相守似蛩虛。秋盡江城木葉疏。每愧臨民庭有訟。不愁留客食無魚。寒塘霽月街鍾後。極浦輕煙井鹵餘。他日乾芝山下水。賦歸吾得共君漁。</text>
<title>習操于沁州。洪生寄詩。仍次其韻。</title>,<text>十月長河上。寒無些子兒。舟船候風色。組練赴師期。短詠輸橫槊。雄心試搴旗。休歌都護曲。此段便成奇。</text>
<title>沁州赴操漫作</title>,<text>軻峨大艑若雲屯。曉日江干組練新。水路開營二百里。牙兵列隊五千人。前山燧色寅和堡。遠浦潮聲甲串津。莫道書生疏武略。擬將白羽靜邊塵。</text>
<title>平遠堂夜集。次洪生韻。三首</title>,<text>官燭生煙閣夜寒。接罹欹處對棋盤。焦桐豈乏知音賞。酆劍慙非具眼看。話劇樽前天欲雪。詩成筆下海翻瀾。關山歸路還投趾。較似憨娘覿舊歡。</text>
<title>平遠堂夜集。次洪生韻。三首 其二</title>,<text>聲聲墟落暮砧和。天際微雲汎月波。且喜公田收秫稻。不愁江國侶黿鼉。湖山勝地新詩在。杯酒他鄕好客多。撫字催科勞更拙。政成何日聽絃歌。</text>
<title>平遠堂夜集。次洪生韻。三首 其三</title>,<text>千尺危樓跨海心。眼中佳客喜重臨。村煙半割平湖勢。塞日微生暮堞陰。剩把深杯澆渴肺。急搜新句制煩襟。夜來徙倚朱欄曲。風力時聞月下砧。</text>
<title>平遠堂晩望</title>,<text>紅藕三秋月。靑山十里城。高吟才子妙。宴坐曲欄淸。得喪知何有。昇沈久不驚。梧翁楣上作。曠世起余情。</text>
<title>次皐字</title>,<text>菊樹留寒蕊。梧床面夕皐。人如梁苑雪。興在廣陵濤。海月當樓細。城笳入夜高。平生飛動意。困處尙餘豪。</text>
<title>游龍鳳庵。從者洪道長，昌大，李夏英，李世瑊。二首</title>,<text>暫脫雀鼠累。間尋龍象緣。人煙迷遠浦。佛日靜寒天。賴有聯鑣話。何妨借榻眠。吾師白居士。佳處輒參禪。</text>
<title>游龍鳳庵。從者洪道長，昌大，李夏英，李世瑊。二首 其二</title>,<text>東林尋絶壑。此路問眞如。寒寺客心靜。夜窓禪影虛。鳥聲僧飯後。山色野樵餘。一上仙臺望。孤高逼帝居。</text>
<title>以登山臨水送將歸分韻。得送字。</title>,<text>井蛙自拘虛。醯鷄悲在甕。擾擾區中人。紛紛一醉夢。而余縻郡符。簿書何倥倊。幸玆訟牒閑。幽禪訪龍鳳。夕林散餘映。氷澗含初凍。西臨海水闊。北睋岡巒衆。煩想一洒然。高懷入啽哢。眷言同游子。蘊奇常屢空。忘形以頡頏。長嘯振巖洞。夜月上仙臺。飛笙倘相送。</text>
<title>次心字</title>,<text>巖磴飄微雪。空山歲暮心。提携群措大。看見衆觀音。晩飯僧盂淨。晨齋佛殿陰。明朝郡舍裏。愁對簿書深。</text>
<title>次寒字</title>,<text>心如古井水。瑩淨不生瀾。爲有忘機客。相携坐玉壇。一壺靑嶂暮。雙舃白雲寒。箇裏超然境。誰能狀筆端。</text>
<title>次深字</title>,<text>佛香銷盡篆煙沈。閑對高僧洗俗襟。滿鉢軟泡禪味足。一聲淸磬道機深。人山不隔無多路。儒釋同歸只此心。頗憶虎溪三笑別。啼猿送客過東林。</text>
<title>次松字示洪生</title>,<text>符守超常戀。芒鞋作野容。山深聞怪鳥。寺僻見高松。世慮於何着。詩情到此濃。從來宋子宅。還有賞音傭。</text>
<title>詠歸臺</title>,<text>詠歸臺勝絶。極目海門西。空闊天容大。調刀物象齊。靑山謝公得。丹竈葛洪迷。剗掃蒼苔色。巖名遣客題。</text>
<title>滄浪將歸漢陽。夜登平遠堂。三首○滄浪。洪世泰號。</title>,<text>畫閣新添幾曲欄。海山雲物與君看。荒城砧杵煙光夕。大澤菰蒲雪色寒。擊劍馮生歌正苦。觀濤枚叔賦初殘。論交只在驪黃外。從古人稱相士難。</text>
<title>滄浪將歸漢陽。夜登平遠堂。三首○滄浪。洪世泰號。 其二</title>,<text>長湖氷始合。玆歲又將闌。遠客欄干暮。啼烏睥睨寒。論交霜刃在。恨別燭花殘。他日思君處。新詩爲展看。</text>
<title>滄浪將歸漢陽。夜登平遠堂。三首○滄浪。洪世泰號。 其三</title>,<text>勝地奇游遍。華簷秀句新。別筵當海雪。歸棹及江春。氣槩空餘子。風流有幾人。菱歌他夜月。仙佩解西津。</text>
<title>用蘇州韻。送道長。</title>,<text>槎詠曾聞播海東。百年天地任窮通。秋殘傳舍悲歌後。雪滿關河久客中。季世幾人知國士。雄詞千載振王風。酒闌却憶梁園會。末至相如事頗同。</text>
<title>別滄浪聯句 道長要於一紙。各以親筆書。爲障子。</title>,<text>浩蕩乾坤內。浮生各有爲。駏蛩非一性。蘭菊亦殊時。末路牙琴在。交情古劍知。百年眞莫逆。千里得相隨。官舍携明燭。賓筵對玉巵。登樓謝公勝。賦雪馬卿奇。鶚立當朝正。鸞棲下邑卑。名慙峴首石。興在習家池。健筆山河得。淸游觀沼宜。綠陂通海滿。紅藕到秋衰。領略環滁記。追騰泛潁詩。浦帆寒雨落。城角曉霜吹。野入窓間盡。天從樹外垂。重修梧相閣。一讀李侯碑。舊蹟丹靑改。遺祠父老悲。古今殊有感。文酒若相期。璧月三更轉。朱欄百尺危。綺羅爭夜醉。歌舞使人遲。鳧舃陪仙宰。龍宮訪遠師。楓松森寂歷。臺殿鬱參差。佛日懸金塔。天花隱寶帷。洞回巖逕約。峯拆海波馳。應接知無暇。攀登却忘疲。奇觀不盡意。浮世故多岐。惻惻捐親愛。依依告別離。北風征馬動。南浦客舟後。絶藝無知者。悲歌欲向誰。賴公賢父子。憐我拙男兒。卽事成三影。傍人摠九疑。慇懃白駒詠。遲爾重來思。</text>
<title>次閔彥暉寄示韻</title>,<text>墨綬殊非舊纈袍。公餘淸坐憶林皐。塵容久分山靈誚。拙政何心漢璽褒。江浦暮雲空悵望。海天新月自孤高。故人詩句如金玉。披讀眞堪僕命騷。</text>
<title>敬次御製韻</title>,<text>大道浩無垠。其要在一身。每憂邪勝正。常戒僞迷眞。兢業誠如此。雍煕自可臻。東民希至澤。邦命佇維新。</text>
<title>偶覽白詩有吟</title>,<text>平生最愛白香山。詞翰風流遠欲攀。位顯獨超標榜外。官低猶落郡州間。心因好道常多靜。鬢爲憂時早已斑。湖上草廬歸意動。不應黃綬待瓜還。</text>
<title>愼令仲任宅。次任大年元耇韻。仲任。愼公景尹字。</title>,<text>拂面春寒得酒消。一場佳話度殘宵。磻溪歲月無情老。好畤田園自在饒。村逕遠分忠翊寺。江樓近對禮成潮。逢君細討幽居勝。洗却塵紛入耳囂。</text>
<title>詠畫梅二簇。黑繒以泥金畫。花片則用泥銀。卽梅窓趙耘之所畫。而以絶筆名於世。</title>,<text>灞水孤山一樣奇。生綃二幅幻幽姿。孤芳獨出風前幹。疏影初斜竹外枝。金色釋迦知現相。粉痕姑射訝呈肌。寒齋小燭吟相傍。稍似前村夜雪時。</text>
<title>平遠堂。次板上梧陰韻。</title>,<text>外境資爲政。高樓可洗心。湖山極淸曠。暇日復登臨。荷氣薰如酒。松聲靜似琴。古人懷不見。聊和壁間吟。</text>
<title>李生大來携酒至。醉吟。李生名泰翼。</title>,<text>海國春強半。佳賓復滿堂。雜花明野色。微雨送爐香。吏散初收鬧。詩成欲放狂。平生無劇飮。聊盡李君觴。</text>
<title>花石亭。敬次栗谷先生韻。</title>,<text>征車此焉駐。幽思浩難窮。往跡浮雲白。悲吟落照紅。滄波如送客。古木尙含風。小子同私淑。空懷立雪中。</text>
<title>郡齋。次兒輩韻。</title>,<text>遠柳看初膩。浮絲覺漸長。簿書多暇日。江海復時光。酒似楊雄宅。琴非宓子堂。徵科任吾拙。春及理歸裝。</text>
<title>寄題水雲亭 元公聖兪江舍</title>,<text>靑蓮逸調夢羊裘。莫是詩翁愛浪遊。巖渚煙波無限好。漫郞池榭此焉幽。古人能事存堂構。淸世良圖出屛休。要識水雲名室意。箇中閑趣自悠悠。</text>
<title>李尙州恢挽</title>,<text>營營名利彼何人。飫喫東華十丈塵。滿地江湖空自白。倚天花卉爲誰春。看君獨保淸眞樂。沒世長爲漫浪身。乘化浩然奚所憾。一哀相送是情親。</text>
<title>東陽客館。遇朴生命錫。次其韻。</title>,<text>芻牧虛分聖主憂。十年歸計負林丘。新詩馬上看花覓。好客樽前得雨留。世事乘除成一笑。塵容奔走足閑愁。綠陰紅藕南池勝。能復相携醉郡樓。</text>
<title>飛鳳院。同諸生小話。</title>,<text>暇日尋儒苑。溪山霽景鮮。眞同沂水上。不學習池邊。接席聞崇論。開函閱古編。林花如有意。飛落勸杯前。</text>
<title>東陽。又和趙生光璧韻。</title>,<text>百年針芥喜相從。浮世雲泥亦繫逢。可是焦桐當具眼。不應蟠木待先容。精光此日知衝斗。雷雨他時看化龍。負笈遠來非易事。倘憑鴻翼問畸蹤。</text>
<title>次趙生韻。贈朴生。</title>,<text>杜陵生事逐年微。彭澤心期與世違。風馬向來嗟不及。水蓱今日幸相依。歌殘白雪人誰和。棲老靑梧鳳苦饑。最是驛亭逢別處。落花如雨撲征衣。</text>
<title>燈夕次李生韻</title>,<text>知爾良宵會。遙聞鼓笛嘈。長歌時接響。屢舞亦分曹。賞月平湖迥。懸燈畫閣高。自慙非具眼。鄷獄有雄刀。</text>
<title>次諸生韻</title>,<text>風花初澹澹。水樹晩依依。丘壑幽盟在。君民宿計違。林鶯憐百囀。海燕悵分飛。不羨陶彭澤。田荒始賦歸。</text>
<title>暮春。遊閔漬巖。汝久爲高陽宰。携晦卿叔昌敏及李夏英，朴泰膺同來。</title>,<text>蠟屐春風上碧峯。同舟仙客忽相逢。乍看靈境愁仍破。未接淸談意已濃。題罷墨痕留翠壁。落殘棋子韻疏松。晩來鍾梵招提路。此去諸天問幾重。</text>
<title>五月九日。設小酌會親戚。以奉老親一時之歡。酒中呼韻。得心字。</title>,<text>暫佩專城綬。偏知愛日心。壽杯傳綺席。融景滿靑林。寶瑟調絃促。纖歌隔座深。喜情翻作感。荊樹改前陰。</text>
<title>存窩生朝小集。仍設世講契。時余欲解鹽城倅。</title>,<text>一雨洗炎蒸。幽花晩色澄。弧辰命樽酒。山館集親朋。逸少文多感。泉明賦未能。何時枌社裏。秋夜共漁燈。</text>
<title>簡李得甫 二首○李新遞海州。余新遞延安。</title>,<text>孤竹城邊雲接海。金蓮浦上月銜山。如今解綬差先後。長憶隣州共往還。</text>
<title>簡李得甫 二首○李新遞海州。余新遞延安。 其二</title>,<text>君似韓公通判日。我慙蘇子刺杭年。簿書揮汗非徒爾。鍫鍤勞心亦偶然。</text>
<title>題寒江釣雪圖。次朴汝厚泰淳韻。二首</title>,<text>雪棹滄江上。高人似孝威。軟綃初掛壁。涼氣已侵衣。魚樂吾能解。鷗盟爾不違。磻湖秋水闊。投紱可言歸。</text>
<title>題寒江釣雪圖。次朴汝厚泰淳韻。二首 其二</title>,<text>水雲寒蒼茫。江嶂遠依微。何事獨垂釣。此翁方息機。孤舟隱叢薄。暮色靜群飛。牽動滄洲興。明朝可拂衣。</text>
<title>次李公達澚</title>,<text>常愛漆雕未信斯。又聞鄒孟學宣尼。修治本自同心法。文道何曾異路岐。跬步不休憐跛鼈。一年三秀歎靈芝。看君志業能如許。貫徹他時到不疑。</text>
<title>喜西谷柳公至 柳公名長元</title>,<text>睡罷終南宅。詩翁已在門。幽花香滿院。孤嶂翠當樽。末路神交得。天機目擊存。相逢樂觴詠。且置世紛喧。</text>
<title>次西谷</title>,<text>白日黃鷄唱幾回。請君側耳且停杯。蓬蒿不乏能言士。田野非無濟代才。今夕酒香那獨飮。向來詩廢覺難裁。寒蟬暮蛬尋常事。造化從渠自趲催。</text>
<title>次李夏英中秋詠月</title>,<text>秋空雰靄暮和煙。夜氣澄來列宿懸。天向此間無限闊。月當今夕十分圓。林疏宿鳥身翻倒。露下寒螿響接連。佳節一年知最好。不妨觴詠破愁眠。</text>
<title>羅顯道良佐壽席。次楓厓韻。楓厓。金公必振號。</title>,<text>別業臨淸漢。華堂進壽杯。風林知菊散。霜宇見鴻來。不有嘉招辱。爭能好抱開。歡娛永今夕。羲馭莫相催。</text>
<title>閔察訪泰重挽</title>,<text>憶昨常山訪隱居。村壺野榼好相於。幽期共指黃花暮。老態偏驚白髮疏。逝水趲催千古別。淸塵零落去年書。平生孝誼堪成傳。淚盡林烏反哺餘。</text>
<title>洪洪川澤普內挽</title>,<text>父舅俱黃閣。眞同王謝門。郞君才墨綬。未畢尙平婚。卽事悲埋玉。何人問叩盆。惟應楚江淚。鞶帨見餘痕。</text>
<title>趙梅窓之耘挽</title>,<text>數杯醺後見天眞。襟韻恢疏自絶塵。名父風標元奕世。暮年符檄寔藏身。山河落落成千古。翰墨寥寥復幾人。他日憶君回白首。月窓梅影是傳神。</text>
<title>金大玉挽</title>,<text>憶昨城隅並馬廻。漢江秋雨共銜杯。人生一夕成今古。夫子當年適去來。閉戶楊雄無載酒。罷官何遜亦吟梅。匣中遺曲誰知者。從此瑤絃不復開。</text>
<title>李判書翊相挽 四首</title>,<text>異代三蘇出海東。玄洲人比穎濱翁。莫嗟名位差相讓。餘慶庭前玉樹叢。</text>
<title>李判書翊相挽 四首 其二</title>,<text>吾家燕喜必邀公。幾把淸觴笑語同。壺谷唱來公輒和。至今篇什照箱籠。</text>
<title>李判書翊相挽 四首 其三</title>,<text>曾忝燕槎杖節行。公時分命尹松京。太平館裏樽當月。天壽門前柳掩城。</text>
<title>李判書翊相挽 四首 其四</title>,<text>農村憶昨訪郊居。深樹鶯啼雨歇初。相對嗒然無一語。笑看雲葉化蒼虛。</text>
<title>金判書禹錫挽</title>,<text>憶曾掄秀會星堂。燒燭同含十日觴。悃愊與人無蔕芥。功名於世極商量。浮生衮衮驚周蝶。萬事悠悠閱海桑。天上履聲今寂寞。獨留遺慶付諸郞。</text>
<title>陽智村舍有感</title>,<text>形役風塵不暫休。昨辭南邑又西州。無營却羨村家漢。長對爺兄到白頭。</text>
<title>和生谷歎老之作 李公寅煥號</title>,<text>齒豁猶堪呑白酒。眼昏還復對黃花。煩君好趁重陽節。來醉磻江隱者家。</text>
<title>尋寺</title>,<text>峽水通盤瀨。林巒接硯城。倘微耕野志。能辦入山行。落照霜楓影。孤燈夜梵聲。曾游餘十載。往往記僧名。</text>
<title>朴生來陽執筆</title>,<text>擬把餘年守故林。賓鴻天際共歸心。窮秋萬室收禾稼。薄暮千村起杵砧。琴有古音消境寂。酒開新釀話情深。箇中胸次淸無累。肯許人紛取次侵。</text>
<title>次水村柳台贈文伯韻。却寄水村。水村。柳公尙運所居。</title>,<text>閉門非著子雲書。湖上靑山畫不如。滿塢茶煙春睡後。一簾松月夜吟餘。消憂缸面開新釀。當肉盤中薦晩蔬。此樂君應先我識。從前恨未卜隣居。</text>
<title>次朴生汝器璉</title>,<text>工部新居浣水西。鷦鷯自托一枝棲。能詩好客常常見。近酒寒花故故低。秋寺浪遊鞭未着。夜窓情話燭仍携。請君且勖三餘業。冤淚行收卞玉啼。</text>
<title>同生谷，梅山。訪井村朴生晶草堂。梅山。李公寅赫號。</title>,<text>偶興成佳會。秋光滿野扉。篘來新酒熟。網得細鱗肥。茅屋任瀟洒。農談無是非。主人多好意。日夕憺忘歸。</text>
<title>釣隱亭小坐。次西坰韻。亭卽權進士誼所居。朴生壽極善琴。</title>,<text>匹馬尋幽築。秋山石逕斜。依林村影暮。滿壑水聲多。客有携琴至。人稀載酒過。亭名餘釣隱。何日起朝歌。</text>
<title>訪釣隱幽居。以謝前日之枉。</title>,<text>爲訪中丘隱。聊回下澤車。人煙寒食後。山雨杏花初。古瑟無成毀。閑雲自卷舒。欲酬曾枉意。詩業奈全疏。</text>
<title>對琴人</title>,<text>豪竹和淸絃。金杯更細傳。透簾山色暮。映燭雪花姸。逸響驚村耳。疏懷勝妓筵。爲君添一醉。遙夜罷愁眠。</text>
<title>賦紅桃</title>,<text>菊蕊當秋艶。梅枝映雪寒。還憐武陵樹。來傍草堂欄。意入春風細。顏承曉日丹。不言知爾德。誰復有心看。</text>
<title>城西。遇安州牧李子文。</title>,<text>幾年萍泛各西東。君健吾衰未始同。世事任看棋局裏。心期唯托酒杯中。夜闌城月初斜魄。春早溪楊已好風。莫向明時羞拙宦。徵書他日璽文紅。</text>
<title>生朝小集</title>,<text>生朝當夏五。林榭晩風淸。幸此銜杯酒。知余在洛城。觀棋柯欲爛。留客蓋初傾。明日江湖上。琴書卽野情。</text>
<title>蘭溪李從祖楚奇挽</title>,<text>崇蘭生谷底。孤芳衆未識。蒨練謝家榮。威池楚畹色。服艾紛盈要。莫汝以爲飾。歲暮霜雪零。嗟哉隕嘉植。㽕條尙猗猗。可以守馨德。歌此相薤詞。臨風余太息。</text>
<title>茅亭小坐。用唐律韻。</title>,<text>愛爾幽居近翠微。紅塵於此到應稀。陂塘雨足禾秧出。簾幕風低燕子飛。講道仍成花樹會。休官欲製芰荷衣。世人不識田園好。陶後誰能更賦歸。</text>
<title>詠費隱</title>,<text>費隱名言最密微。堪嗟知者古來稀。方塘水滿從魚躍。碧落雲消見鳥飛。要識霽行兼潦止。只看飢食與寒衣。莫於太極求無極。却怕游軍遠不歸。</text>
<title>夜坐論天地終始</title>,<text>此事從來未易言。嘗聞六合聖人存。須看動靜無端始。也識陰陽互本根。宇宙別開何世界。鴻濛曾判幾乾坤。箇中觀物資窮格。堪向燈前一細論。</text>
<title>詠中字</title>,<text>中字非難識。斯民鮮克斯。靜時存大本。行處得便宜。不倚終須勉。無權未或思。康莊元九達。高駕莫遲疑。</text>
<title>用明律韻</title>,<text>茅亭乘夕吹。携手步前林。曠宇開新霽。繁星破薄陰。幽尋仍道氣。小坐亦疏襟。借問滄江釣。誰爲梁甫吟。</text>
<title>小飮得香字</title>,<text>風江當六月。一笑復桑鄕。盞底湘醪嫩。盤中楚粽香。向非余末殺。那得此相羊。自有詩書味。歡呼減舊狂。</text>
<title>明村池荷方開。折來揷瓷甁。</title>,<text>白藕花初發。隣家水滿塘。手中移一朵。甁裏貯孤芳。升月添新影。流風度細香。千秋無極叟。對此意難忘。</text>
<title>詠大學</title>,<text>大學爲書說最詳。中含八目與三綱。新民不外修齊則。誠意要先格致方。持敬本該心體用。任賢元係國興亡。誰知孔聖言無訟。正爲丁寧止善章。</text>
<title>詠中庸</title>,<text>子思傳道有遺經。盡性由來在至誠。天地始於夫婦近。鬼神推及禮義明。中和極致能參贊。高遠工夫自謹行。喫緊千秋爲人意。終輸惟一與惟精。</text>
<title>明谷聯句。別星山吳使君。</title>,<text>四載相逢卽別筵。一樽春日鬢俱鮮。江湖久斷明時念。銅墨猶存宿世緣。差慰伽倻山近郡。不愁聞慶嶺參天。只應細酌偸淸暇。憂國詩成莫浪傳。</text>
<title>悼朴士元</title>,<text>嗚呼人代此何時。夏殿淪霜隕玉芝。碧血未銷千古恨。丹心惟許九天知。魂招屈子湛身日。殯近成翁表節祠。宣室竟無虛席夜。賈生才學更難追。</text>
<title>用聯句韻。別趙晉州祥甫。</title>,<text>憐君出守似長流。別意蒼茫怨暮秋。腥雨怪風雖瘴土。野梅官橘亦名州。句成東閣追何遜。歌罷前溪對莫愁。正憶公餘陶寫處。皐翁物色倘分留。</text>
<title>朴學士士心泰恒大人年七十九。特恩陞秩。次玄石韻。以詩賀之。</title>,<text>湖山淸福七旬餘。抵老筋骸尙起居。今日聖恩推進秩。異時佳氣識充閭。華堂貂玉輝朱鳥。慶席笙歌戛碧虛。遙想錦衣歸省地。絶勝巴郡返相如。</text>
<title>示外弟宋德章明淵</title>,<text>十年雙眼喜俱靑。南北迢迢若曉星。魏國瓢樽余瓠落。吳洲竹箭爾精靈。秋園命酒山當席。夜榻論詩月滿庭。雲路致身須及早。未應窮谷守殘經。</text>
<title>次贈吳生德讓</title>,<text>西州才子有文章。弱冠題詩字挾霜。迹似流萍看不定。情同喣沫媿相忘。楊雄老去門常掩。陶令歸來菊自香。螢雪光陰須愛惜。異時鵬路接天長。</text>
<title>寄閑閑堂金垣卿</title>,<text>避世閑閑者。中年得得來。玉川惟破屋。彭澤且深杯。耕來和雲出。漁竿帶月回。磻江吾欲老。知子不驚猜。</text>
<title>賀李子明文叔擢科。次尹丈坪韻。</title>,<text>二蘇同榜說奇才。小宋高名復大魁。芝蓋眼中隨日轉。仙童馬首自天來。榮光不獨誇常棣。先業知應繼鼎台。鶴髮歡情遙可掬。淸秋好奉板輿回。</text>
<title>次歐公韻。示李新恩文叔。昔竹西李丈好飮。藥泉題歐詩於扇以贈。文叔亦好飮故和以贈之。</title>,<text>歐公詩諷蔡公酒。廿八言中炯戒垂。今日爲君持贈意。藥泉題扇事堪追。</text>
<title>琶潭題詠。藥泉南相國別業。</title>,<text>曾將剡楫理商川。晩歲爲農臥澗邊。眠榻愛分靑㠉月。釣竿閑拂翠潭煙。起樓城市初無地。避世雲林別有天。還道國人思赤舃。一丘終老豈其然。</text>
<title>次閔彥暉贈汝久韻</title>,<text>佳政畿邦有幾員。午君爲邑吏人馴。割鷄暫試牛刀利。吹律能回黍谷溫。理道不煩官長責。高懷時向野翁論。一般經濟非容易。淸淨臨民或可言。</text>
<title>論語</title>,<text>六經俱是聖人言。親切門庭在魯論。問答幾章仁可識。棲遑諸國道斯存。顏瓢飮處知眞樂。點瑟希來見大源。讀了沛然方得力。後生鑽仰莫辭煩。</text>
<title>孟子</title>,<text>吾觀鄒聖聘齊梁。七箇篇中意味長。邪說闢來先衛道。伯功排處勸行王。縱橫快辯當洪水。上下千言破萬章。儘把本源論性命。紛紛後世幾荀楊。</text>
<title>李僉知維聃挽 李君師尙大父</title>,<text>指李仙宗自醴源。占槐厚德見高門。銀臺往跡常思子。粉署新榮更抱孫。春樹在園看未老。夜舟移壑忽無痕。身邊貂玉猶餘憾。不及開年進秩恩。</text>
<title>張淮陽善沖丈挽 三首</title>,<text>早從谿叟襲家風。軒輊曾無草草胸。偉論霏如初鋸屑。高標凜若後凋松。當年出處非嵇紹。向老情懷泣孝宗。英爽秪今隨大化。幾人湖海惜元龍。</text>
<title>張淮陽善沖丈挽 三首 其二</title>,<text>淸世英髦出並游。向來推許極朝流。高風復見陳徐榻。雅望同歸李郭舟。未及百年嗟盡化。惟餘一老又長休。滔滔逝水趨深壑。有力何人挽得留。</text>
<title>張淮陽善沖丈挽 三首 其三</title>,<text>吾父童時與頡頑。交期皓首淡相將。鄭公鄕裏仍同社。龐德門前幾拜床。粉字忍揮今日淚。黃花憶泛去年觴。幽墟樂石知無愧。只恐姸辭負蔡郞。</text>
<title>曺進士夏亨挽</title>,<text>三藐尋眞記往時。佛燈秋雨話心期。乾坤落落餘詩卷。江漢迢迢但夢思。桂落新墳羅隱恨。琴亡古匣子猷悲。只應上界饒官府。高會修文壑老隨。</text>
<title>次子明韻 以下十首。賀李子明文叔昆仲雙桂科慶。</title>,<text>龍頭妙選一爲多。況又聯芳甲丙科。賢伯仍分漢庭竹。季方曾對掖垣花。三秋勝宴連朝設。八景名區得意過。筵上唱酬成鉅軸。洛中傳與世人誇。</text>
<title>次文叔</title>,<text>舊桂先簪一。新龍更躍雙。佳賓來壽席。慈母倚文窓。樽俎紛登薦。弦鍾遞擊撞。幾年含灞淚。窮鬼到今降。</text>
<title>次徐台文重時宰江陵</title>,<text>臨瀛仙客水城過。賀語新翻一曲歌。父子世魁今豈有。弟兄同榜古無多。文星近接扶桑旭。恩雨新添碧海波。萱草北堂春未老。箇中樂事問如何。</text>
<title>次文叔</title>,<text>諸客當筵各賦章。催嗔蠟炬繼殘陽。秋深碧嶂山光麗。雨後紅樓月色芳。香妓纖歌頻度曲。翠娘嬌舞幾分行。海山遊宴傳新譜。流播他時滿一方。</text>
<title>次金都事始徽</title>,<text>魚躍龍門會有時。莫嗟成佛十年遲。世間不乏楊州鶴。淸澗開筵倍樣奇。</text>
<title>次子明</title>,<text>榮名今世謂斯何。壽母純禧更覺多。待得洪君龍化日。門闌重賀五兒科。</text>
<title>次文伯</title>,<text>古者悅親先志養。今人生子重科名。蓋聞文譜連倫語。誰似君家一榜榮。駟馬行歸巴蜀郡。珠簾捲盡洛陽城。爭傳諫議詩相賀。赫赫門闌倍有聲。</text>
<title>次季章</title>,<text>八龜餘慶未應休。雙桂新榮也最優。要識長公箴戒意。前頭行止此中求。</text>
<title>屬子明</title>,<text>人生爭羨少年科。老去成名興更多。若使向來身已達。慈顏暮歲慰將何。</text>
<title>賀閔仲嫂 文叔 內相</title>,<text>父舅科名並大魁。郞君衣鉢有從來。乘龍此日聞新喜。占鳳當年得俊才。</text>
<title>送趙德而大壽赴龍岡 三首</title>,<text>新叩莊盆咽不腔。忽聞毛檄喜難雙。九秋詞賦留華省。三縣風流近浿江。美政定知人口滿。高名能使獸心降。寒沙鷗鳥如相待。歸夢時時繞海邦。</text>
<title>送趙德而大壽赴龍岡 三首 其二</title>,<text>門外驪駒唱數腔。去留情緖若爲雙。蜀中行色携孤鶴。吳會官居枕大江。燠暍醒來逋戶集。神明透處黠胥降。新詩別後知應富。不獨能聲滿一邦。</text>
<title>送趙德而大壽赴龍岡 三首 其三</title>,<text>病來扶策只殘腔。相送西門與客雙。官燭解能添別淚。酒杯應復變春江。狀元聲價新爭霸。知制詞鋒早受降。莫道晨星俱落落。尙看文會盛吾邦。</text>
<title>城西別後。夜坐呼韻得花字。時趙德而將赴龍岡。會于李文叔第。○四首</title>,<text>來醉西門學士家。送人關外鬢毛華。渭城靑盡經秋柳。潘縣紅催隔歲花。何事塞鴻行欲斷。有情官燭影初斜。知君此去求便養。不羨林間有哺鴉。</text>
<title>城西別後。夜坐呼韻得花字。時趙德而將赴龍岡。會于李文叔第。○四首 其二</title>,<text>詞賦東征說大家。使君今日厭金華。沙頭灎灎甁雙玉。關外翩翩馬五花。猶勝波臣方處涸。不妨雲路暫飛斜。離亭客去仍愁絶。逋尾惟看暮堞鴉。</text>
<title>城西別後。夜坐呼韻得花字。時趙德而將赴龍岡。會于李文叔第。○四首 其三</title>,<text>時論爭歸老阮家。仲容文彩亦聲華。私情令伯山頭日。世事劉郞觀裏花。星動直廬連闕迥。雪殘官路傍江斜。他年會展靑雲步。莫向明廷效噤鴉。</text>
<title>城西別後。夜坐呼韻得花字。時趙德而將赴龍岡。會于李文叔第。○四首 其四</title>,<text>何處前村有酒家。典衣沽取惜年華。客程關外連浮碧。歸夢江南到落花。但覺牕櫳燈掩映。不知庭院雪橫斜。詩成別後看明鏡。雙鬢全凋昨日鴉。</text>
<title>寄鄭郞中士瞻齊泰謫居</title>,<text>前夜離心耿在腔。憶君哀淚每垂雙。共知一病同潼水。誰料孤忠弔楚江。跡苦戴盆嗟未暴。情懸陟屺定難降。藥山西去三千里。消息何由到故邦。</text>
<title>寄星山使君貫之</title>,<text>堂上鳴琴奏幾腔。訟庭馴雉自成雙。日邊歸夢懸金闕。湖外幽棲憶錦江。迹在彀中人欲殺。詩成筆下鬼堪降。蜀州已著文翁化。濟濟儒風播近邦。</text>
<title>寄安陵使君權君敬持</title>,<text>爲政要推惻隱腔。惠綏威戢本來雙。雄饒最說平安道。佳麗先稱浿蕯江。倒玉風流諸妓羨。酌泉廉操長官降。邊城謫客憐枯槁。斗水相濡賴此邦。</text>
<title>答趙叔平相槩</title>,<text>陽春誰和郢中腔。標格昂昂旣鮮雙。抱玉深冤同楚國。還珠異績在吳江。托交最向吾家許。持論常敎俗子降。南北可堪親愛隔。塞雲湖月各殊邦。</text>
<title>用前韻寄九言 六首</title>,<text>如蘭臭味藹盈腔。有鳥和鳴忽作雙。仙客玉壺藏汝市。海翁金鉺釣磻江。夢闌名利婆能說。窮到文章鬼不降。自古奇才多拓落。不應懷寶更迷邦。</text>
<title>用前韻寄九言 六首 其二</title>,<text>吟骨崚嶒聳瘦腔。剖來荊璧價無雙。南登學士題詩閣。北泝將軍飮馬江。虯戶壯遊天定借。鳳池雄筆世曾降。不容下里爭啁哳。齊魏泱泱自大邦。</text>
<title>用前韻寄九言 六首 其三</title>,<text>非心靑紫逼疏腔。贏得浮名與謗雙。謫宦佩符過二嶺。遠遊持節渡三江。病來鶴性飢難縶。秋後山容瘦不降。詠罷隰苓懷未已。可堪予美隔西邦。</text>
<title>用前韻寄九言 六首 其四</title>,<text>水南茅屋兩三家。曾卜幽居送歲華。樽裏竹浮新逕葉。笛中梅落半江花。釣磯短笠宜風細。詩榻殘燈到月斜。賦詠秪今留鉅軸。墨痕濃處抹如鴉。</text>
<title>用前韻寄九言 六首 其五</title>,<text>詞藻唐城亦世家。本期錢選極淸華。君門暫起明光草。世路重看紫陌花。不負靑山惟汝在。無情白日向人斜。當年一疏招讒毀。從古雌雄孰辨鴉。</text>
<title>用前韻寄九言 六首 其六</title>,<text>悲蛩不到要人家。解伴窮愁泣露華。下邑再分銅虎竹。掖垣曾對木犀花。幾回世事雲容改。無數顚毛線樣斜。惟有日邊淸禁夢。曉隨環佩趁寒鴉。</text>
<title>雪詩用前韻。和九言。二首</title>,<text>鮮冶其姿淡素腔。化翁機事巧無雙。狂於落絮迷隋岸。壯似奔潮捲浙江。白帝威儀看甚設。蒼生熱惱想都降。忽驚鳳沼馳姸唱。風雨塵埃洗陋邦。</text>
<title>雪詩用前韻。和九言。二首 其二</title>,<text>塵界渾成玉帝家。衆仙巾佩尙瓊華。樓臺在處連城璧。庭院非時滿樹花。取水煎添茶冷冽。分光照得字橫斜。可憐白屋薪如桂。惟待歸樵趁暝鴉。</text>
<title>次聯句。送趙德而。</title>,<text>羈懷搖落對寒山。節序駸駸近閉關。遠別忽驚沙塞外。高才暫試簿書間。情同反哺元初計。跡有卑棲且強顏。欲把黯然摹寫得。夢中無復筆花斑。</text>
<title>寄進吾</title>,<text>與君心事國忘家。曾共星軺忝使華。遼野弔殘千古鶴。浿關看盡一春花。泥鴻往跡堂堂去。隙馬流光苒苒斜。尙記薊門沽酒處。數枝靑柳恰藏鴉。</text>
<title>寄貫之</title>,<text>疇昔淸班食不家。我衣君佩共光華。名場一夢同槐國。老圃餘香有菊花。星到曉來殘點少。雁從秋後幾行斜。卽看臭味偏相似。人好兼憐屋上鴉。</text>
<title>寄南海謫客李養叔</title>,<text>寒燈燃盡一條腔。遠憶孤臣玉玦雙。埋血光陰經幾載。倚門消息隔重江。高天欲訴無由徹。羈鬼相憐不待降。歲暮汀洲多橘樹。楚騷從此播炎邦。</text>
<title>寄壽翁</title>,<text>幽憂未信絆閑腔。料理年來蠟屐雙。秋後正陽尋海嶽。雪中寒碧泝湖江。一生神助從今得。千種塵緣到此降。靜裏莫疏經濟具。築巖當日相殷邦。</text>
<title>呈壺隱 洪公受疇 號</title>,<text>玉壺仙隱自殊腔。心竅通來藝寡雙。文脈已傳洪鶴谷。畫才堪比趙滄江。草龍新障天應泣。沙鳥淸篇衆所降。小篆更追秦相法。卽看三絶擅東邦。</text>
<title>次韻呈九言</title>,<text>微風叔季等蟬號。正始誰追鄴下曹。前者翠軒才獨妙。後來蓀谷格猶高。偏師戰壘空傳檄。一割屠門競鼓刀。宇宙卽今惟我輩。不妨相就日揮毫。</text>
<title>次誠齋詠經世韻 閔公以升號</title>,<text>盈於天地道斯存。況復形聲有本源。在昔邵書明韻法。于今王訓正方言。熒光擬助離明照。隻手難回衆壑奔。後世子雲應識我。幾時寰宇更同文。</text>
<title>趙東岡，吳西坡見訪。作黃花會。二首○東岡。趙公相愚號。西坡。吳公道一號。○丙子</title>,<text>睡起朝窓嚥玉津。傍山門巷少風塵。卽看親友關懷地。便是平生得意辰。白首漸於官興薄。黃花不與世情新。敲推習氣軍除却。愛向詩中說性眞。</text>
<title>趙東岡，吳西坡見訪。作黃花會。二首○東岡。趙公相愚號。西坡。吳公道一號。○丙子 其二</title>,<text>五湖煙水不迷津。慙愧東華踏軟塵。徒有悃誠懸魏闕。奈無才力答昌辰。官身得暇差聞健。愁鬢逢秋倍斬新。二子平生同趣味。翛然相對露心眞。</text>
<title>直廬。蒙霑宣醞聯句。</title>,<text>淸禁深嚴逼歲除。丁東銀漏二更餘。內廚珍饌兼香醞。粉署群賢與尙書。促膝開襟欣共醉。挑燈覓句好相於。十年重續今宵會。偏感君恩竟不疏。</text>
<title>曹潭陽殿周挽</title>,<text>夏山勳閥自華宗。名屈公車只繫逢。半世簿書仍落拓。端居騷墨亦從容。子期思緖悲聞笛。元亮歸心阻撫松。不是老來饒涕淚。天於吾輩奈情鍾。</text>
<title>車駕幸寅平尉主第。從班。次貫之韻。</title>,<text>公主樓臺岳麓前。爲迎車駕敞華筵。時當恤饉非耽賞。念切仁親自奉先。千囀新鶯嬌度曲。一林芳樹細含煙。侍臣共醉琅玕簟。陪從歸來賦幾篇。</text>
<title>次權氏聞喜聯芳帖。忭，𢜫兄弟。</title>,<text>花山盛福冠倫魁。四子科筵次第開。共說德門宜復始。卽看天道驗培栽。湖鄕舞綵榮光溢。雲陛含香步武催。鳳穴羽毛生衮衮。文瀾知自石翁來。</text>
<title>李獻納台龍挽</title>,<text>哭君氷雪暮悽然。屈指交遊已卅年。皎皎心期寒後識。英英標望斗南先。曾聞玉軫橫官舍。不見靑蒲奉御筵。寥落仙莊餘故宅。早梅新柳爲誰姸。</text>
<title>送平昌成使君至敏</title>,<text>淸絶平昌郡。官居對碧峯。政和琴自韻。訟息印長封。晝閣鳴山雉。秋庭落海松。丹砂知早熟。金匕倘分儂。</text>
<title>豳風圖詩 二首○奉敎撰投進。有箚見文稿。</title>,<text>場圃綿綿徑隧分。眼中禾稼捲黃雲。長鎌短笠紛相並。豢豕芻羊自一群。傍岸樵蘇遙可辨。隔窓機杼靜疑聞。不緣畫手留心苦。那識田家作力勤。</text>
<title>豳風圖詩 二首○奉敎撰投進。有箚見文稿。 其二</title>,<text>山蹊暮色雪蒼茫。野獵歸時挾兩狼。刴得臘羔初出釜。篘來春酒正盈觴。滌場收稼何曾歇。乘屋敲氷更許忙。數幅生綃輸乙覽。欲陳王業繼豳章。</text>
<title>新年九祝</title>,<text>一人無闕失。宗社日鞏安。二氣得其序。黎民不飢寒。三公勉寅協。朝著少波瀾。四方歌太平。邊境絶釁端。五叟欲寡過。心體常廣胖。六親共和樂。門戶多芝蘭。七子相周旋。交義謝鹹酸。八口免災厄。隣里亦忭歡。九一有山居。琴書好盤桓。</text>
<title>敬次御賜藥泉南先生駱粥搥鰒湯及手寫詩韻。時先生遭責在鄕。</title>,<text>元老行年迫七旬。滿腔丹悃繫楓宸。一封奎藻勞宮墨。二味珍腴潤病身。已見敷心延碩輔。肯辭殫力報昌辰。非常眷渥難辜負。衮舃還朝趁早春。</text>
<title>西坡典文衡後。修傳硯故事。丁丑</title>,<text>詞場步武忝糠前。文印千秋得醉仙。藝苑主盟歸自代。空門護法比相傳。傍觀久縮良工手。節制初移上將權。擬送麴神能爾否。石生從此托新緣。</text>
<title>貫之宅聯句 春有燕行</title>,<text>城南春雨亦煙花。相國來尋舊友家。白首對尊交誼淡。新詩傳硯古風賖。毛錐事業知難了。蟻穴功名不足誇。最是關心燕塞別。幾時銀浦返星槎。</text>
<title>寅平尉公主挽</title>,<text>秦樓鄭谷自因依。錦石支殘帝女機。相國門闌推閥閱。先朝花萼有光輝。粧奩曉日鸞空舞。寶匣中宵劍忽飛。車駕幸臨纔隔歲。從臣猶憶醉言歸。</text>
<title>李石城集成挽</title>,<text>先君蓮榜號多賢。指李風標正妙年。阮籍醒來猶白眼。王生老去只靑氈。沈痾獨掩城西宅。歸計空拋海上田。莽蒼未成綿酒送。春江氷雪亦悽然。</text>
<title>送李得甫按節海西</title>,<text>曾分竹使出西州。玉節今來問幾秋。枯菀自應隨世變。賢勞要爲軫民憂。營中候吏紛韡靺。帳裏佳人競面頭。疇昔與君同跌宕。碧城荷月夢悠悠。</text>
<title>送兪寧叔按節關東。次李進吾。</title>,<text>仙山有分不猜嫌。一路觀風擧汝僉。九郡風煙歸眼底。萬峯蒼翠入毫尖。荒年布政非容易。勝地收觀可屬厭。香寢自多憂國意。不煩重碧戒頻拈。</text>
<title>奉次舅氏安翊衛韻。安公名後相。</title>,<text>龍池雪盡柳容欣。泱漭新陽播四垠。禁直偶成甥並舅。官銜自愧武兼文。春回玉座求衣早。日永銅樓典學勤。千載幸逢亨泰運。海星歌曲雜卿雲。</text>
<title>次兪道叔時偕赴釋奠將事。兪公信一字。</title>,<text>昔歎斯文喪。今看聖化行。作新天下士。開迪海隅氓。泮水流無極。黌堂儼不傾。祠官簪共盍。歌詠有餘情。</text>
<title>直摠府。次除夜韻。志兩學士夜對。李仲剛健命，宋質夫徵殷。</title>,<text>蓮燭分光下玉除。詞臣罷對二更餘。宸旒戒切同寅義。講席論深古史書。池籞雪殘花事未。禁林春動鳥鳴於。集賢環衛相隣並。晨夕過從喜不疏。</text>
<title>次蔡一瑞廷麟直中述懷</title>,<text>念君羈宦滯秦京。詩骨逢春覺瘦生。郞署本期應列宿。縣符非爲靳專城。撑腸晩歲推經笥。劘壘當年畏墨兵。自是世人無具眼。誰從柯笛賞希聲。</text>
<title>鄭江界壽俊挽</title>,<text>春送麟符玉塞遙。別愁撩亂繫楊條。纔聞定遠催生入。忽訝巫陽阻下招。諫草已休驄馬夕。詞頭猶記紫宸朝。浮生俛仰成今古。曉月寒江咽挽簫。</text>
<title>洪副正受湸挽</title>,<text>少年聲價擅三都。垂老功名屈左符。鬱鬱斗文龍久蟄。迢迢江思鶴同孤。袁安宅裏餘深雪。楊子門前但綠蕪。高榻解懸纔隔歲。不堪遙夕斷鴻呼。</text>
<title>林滄溪挽 二首</title>,<text>盛年文采冠鴻逵。蓮燭榮光滿玉墀。每向進中甘退步。却從疑處着精思。橫經奧義推唐鑑。講學長牋自武夷。予奪秪應關世運。潸然長慟不吾私。</text>
<title>林滄溪挽 二首 其二</title>,<text>游庠擢第並同時。文雅相推自丱羈。可惜神交今已矣。豈期天道竟如斯。滄溪故築空行跡。玉署遺函見血辭。無復古經資講確。暮塗偏切輟斤悲。</text>
<title>玉溜泉。次書狀宋玉汝韻。二首</title>,<text>蒼峭崚嶒石。靈源觱沸泉。王程成訪嶽。聖訓識觀川。古跡丹書在。新題翠壁懸。吟哦爲陶寫。不必要人傳。</text>
<title>玉溜泉。次書狀宋玉汝韻。二首 其二</title>,<text>舊識蔥山勝。依然玉鏡光。樹陰當駐幰。峯翠落含觴。乍覺羈愁失。還嫌去路長。行臺詩捷妙。佳句挾風霜。</text>
<title>次益損堂板上韻</title>,<text>隴麥抽芒後。官楊罷絮時。頻從吏部飮。難和舍人詩。王事炎程去。民憂菜色知。湖亭足勝致。征客可休思。</text>
<title>次韻湖上亭</title>,<text>官路陰陰夏木淸。小亭遊跡記分明。前林日㬉幽禽語。曲岸風低細浪生。寵辱十年仍暮境。關河千里又炎程。湖山不管無詩客。賴有行臺得細評。</text>
<title>次書狀太虛樓韻</title>,<text>衝暑催驅使者車。乍登高閣怳憑虛。江山不改皇華路。城櫓猶存戰伐墟。和好秪應尋漢策。孑遺誰復救周餘。明朝西指箕王殿。一瓣心香整我裾。</text>
<title>練光亭</title>,<text>憑欄此日意悠哉。表裏山河四望開。天勢闊呑平野合。江流徐抱古城回。幾家煙火連商市。十部笙歌滿妓臺。遊客十年還再到。白頭能賦媿非才。</text>
<title>快哉亭</title>,<text>登臨怳挹楚王風。一帶淸江漾碧空。不盡天光寥廓外。無邊野色杳茫中。華筵醉瑟豪情減。佳節觀燈舊俗同。緬憶皇華游賞地。此時吟望意難窮。</text>
<title>觀燈</title>,<text>此夕燈光最要看。丹梯百尺倚欄干。村墟錯落春星動。臺榭依俙曉月闌。且可杯觴消漫興。未應絲管助淸歡。繁華尙說箕都勝。不識荒年井邑殘。</text>
<title>次副使觀燈韻志感</title>,<text>煙花爛漫綠陰新。松院遙通錦繡津。浴佛佳辰當此夕。乘槎遠役及殘春。他鄕杯酒堪留客。老境筋骸却羨人。坐久不知良夜促。角聲嗚軋報蕭晨。</text>
<title>謁箕子墓</title>,<text>洪範深陳萬世功。道原方識自玄穹。田疇不變殷人制。墟墓猶存太古風。三字短碑煙雨裏。數椽遺廟草萊中。鯫臣握節經過地。曠感悲吟獨撫躬。</text>
<title>安定館。次書狀韻。</title>,<text>炎月當于役。中宵屢夢歸。同爲萬里客。弊盡一春衣。嫩葉初交蔭。新鶯乍學飛。襟期得數子。觴詠動相依。</text>
<title>肅寧館偶吟</title>,<text>安定西頭指肅寧。觸炎征蓋暫容停。啼鶯意緖穿林澁。垂柳光陰羃岸靑。使事關心行冉冉。舊游回首鬢星星。荒年觴讌渾無興。不是明時效楚醒。</text>
<title>百祥樓</title>,<text>安西暫駐玉京槎。春盡關城碧柳斜。萬戶村開靑嶂裏。百層樓壓大江涯。聲名不廢姜天使。詩卷長留李月沙。多病獨孤登眺興。鬢毛贏得十分華。</text>
<title>用前韻。奉調行臺。</title>,<text>繡袂紅飛蝶。紗窓碧勝煙。王程催馹騎。客夢罷香筵。佳約心中在。情緘別後傳。只愁郞意變。難得月長圓。</text>
<title>次韻演雅</title>,<text>十年重泛赴燕槎。鴨水狼山客路斜。尋理蠹魚看學力。琢磨花鳥送生涯。行程正趁鶯啼樹。歸騎應先雁落沙。犬馬微誠惟戀主。日邊雙鳳夢京華。</text>
<title>倚劍亭</title>,<text>倚劍名亭在。乘槎遠客臨。歲荒宜貶食。身老尙雄心。塞日欄杆暮。邊笳睥睨陰。深河有遺廟。撫跡一悲吟。</text>
<title>林畔客館。逢李御史季章。次壁上韻。</title>,<text>垂垂官柳繞層城。關外逢人眼覺明。征客昔年曾宿留。畫堂何歲此經營。樓頭一雨如相挽。帳裏雙蛾故解迎。摠爲飮氷王事急。不敎觴讌滯吾行。</text>
<title>林畔途中</title>,<text>雲日蒼唐接塞關。雨餘山色碧孱顏。綿綿廢堞川原外。歷歷荒村灌莽間。民事向來將竭蹶。主憂何日始湔删。丹心炯炯君應識。一節期完趙壁還。</text>
<title>聽流堂</title>,<text>使節知前度。山容似舊時。綠潭淸見底。芳樹細生枝。厭聽佳人唱。先催御史詩。齊民多訴牒。無策起癃疲。</text>
<title>龍灣用前韻</title>,<text>勒石千年事。乘槎萬里心。山河龍塞盡。天地鴨江深。此去懷荊璧。歸裝笑越金。高亭名聚勝。一上更長吟。</text>
<title>鴨江舟中作。屬灣尹柳君休以復</title>,<text>一帶江流暮雨霏。使君停棹送將歸。雲鬟歷亂紅粧濕。錦席欹傾玉斝飛。燕路算來猶渺渺。灣亭看去摠依依。莫言炎暑王程苦。回日淸秋素月輝。</text>
<title>渡江</title>,<text>欲渡鴨江去。行車休怪遲。天顏違浹月。鄕信隔多時。已絶游方戀。惟深去國思。看君詩上語。同我昔年悲。</text>
<title>九連城</title>,<text>衝雨來殊域。披榛抵古城。關雲多變態。塞水罕知名。草次何嫌陋。幽懷自不平。先王有詩句。遺恥識宸情。</text>
<title>九連城途中</title>,<text>靡靡行程別漢關。澄江乍解客中顏。村煙不見荒城外。峽路纔通亂磧間。觸眼邊愁聊暫撥。攻心內熱未全删。十年重踏遼陽土。華表依然海鶴還。</text>
<title>金石山。疊前韻。</title>,<text>雲際晴曦破宿霏。時逢獵騎挾忘歸。石泉緣壑尋常響。山鳥穿林上下飛。愁裏光陰那可駐。客邊棲息幸相依。行臺秀句淸人目。虛牝驚投照夜輝。</text>
<title>霧</title>,<text>松鶻山前霧雨繁。鳳凰城下促歸轅。齊州昔歎三精塞。大漠今看八表昏。征客衣裳愁厭浥。野禽毛羽失飛飜。何時快覩新暘出。陰曀澄來境落褰。</text>
<title>沙芚途中</title>,<text>曉日鶯啼柳。春殘是去時。西風雁橫塞。秋到卽歸期。遠役恒寒暑。孤忠一險夷。駪駪懷靡及。曾誦古人詩。</text>
<title>柵門</title>,<text>停車柵門外。融景轉穹林。鬧擾馬牛跡。喧啾蕃漢音。行人憂世淚。先聖畏天心。蘆酒難成醉。鄕愁恐不禁。</text>
<title>鳳凰城 六首</title>,<text>遼左窮邊一片城。唐宗於此昔觀兵。寒霜玉帳三軍老。白羽玄花四海驚。魯削已悲疆土蹙。秦輸重愧使車行。可憐當日楊都尉。靑史中間沒姓名。</text>
<title>鳳凰城 六首 其二</title>,<text>群山環合一川流。邊土民居到此稠。遠客中宵聊歇脚。淸茶半盞亦霑喉。屋無窓壁多施幔。車服驢騾或駕牛。殊俗語音渾未慣。強排詩律瀉羈愁。</text>
<title>鳳凰城 六首 其三</title>,<text>燕槎諸子簡朝流。蘭臭相薰樂事稠。御史霜威曾折角。尙書雅望亦司喉。重來跡似丁仙鶴。爰立名慙丙相牛。長路唱酬成卷軸。不知爲客異鄕愁。</text>
<title>鳳凰城 六首 其四</title>,<text>拂曙邊雲靉欲流。戎戎野色望來稠。虜廚厭看生獰面。歌館回思宛轉喉。城下舊盟曾白馬。客中今歲又騂牛。天機世事堪揮涕。不獨行人遠役愁。</text>
<title>鳳凰城 六首 其五</title>,<text>畸蹤水上等萍流。聚散中間歲月稠。何幸異鄕聯睡榻。每從長路費吟喉。行臺雅望兼峨豸。文壘齊盟忝執牛。最有少陵詩語妙。筆端游戲破閑愁。</text>
<title>鳳凰城 六首 其六</title>,<text>蒼生仍歲困逋流。關塞前頭餓者稠。每駐使車收訴牒。爲傾行橐潤飢喉。氷廚楚客輕寒暑。葛屨東人望女牛。看取野田春麥茂。亦知天意解民愁。</text>
<title>松站途中</title>,<text>遠客停驂問酒家。松村一路傍山斜。紛紛驛卒爭沽水。擾擾羌兒競雇車。王事只應歌杕杜。此身安得繫匏瓜。羈悰旅況君休說。異域觀游亦聖涯。</text>
<title>八渡途中</title>,<text>耳熟瀯瀯水。衣和淰淰雲。車箱惟一路。馬畜動千群。跋涉知前度。艱關契昔聞。同行得數子。吟料與平分。</text>
<title>連山關</title>,<text>村前流水戲娵隅。峽裏長坡際綠蕪。川潤僕僮頻揭厲。谷深禽鳥遞嗚呼。穹林屢轉山蹊仄。疊嶂初回野店孤。除却賦詩難撥悶。此間吟哢可能無。</text>
<title>遼陽</title>,<text>雲暗仙人郭。波晴太子河。漢關臨塞盡。遼野得天多。跋涉仍長路。羈危且浩歌。禪宮阻游賞。客恨定如何。</text>
<title>遼陽食櫻瓜</title>,<text>全遼地近古幽幷。長路駸駸客意驚。邊塞風煙頻節物。異鄕園圃亦人情。香凝玉筋浮來爽。色映銀盤寫處明。此日嘗新偏有感。皇華儐接憶昇平。</text>
<title>遼陽用前韻</title>,<text>都會遼陽邑萬家。古城層塔入雲斜。瑤臺鶴化千年柱。蒼陸人隨萬里車。異味天南來荔橘。時新客裏見櫻瓜。山川極望開平遠。風景依俙浿水涯。</text>
<title>觀天用連山關韻</title>,<text>遼天如覆鬴。眞箇混開初。蟻子磨中運。醯鷄甕裏居。地球新說巧。周髀古方疏。圓器包圓物。聞諸金判書。</text>
<title>爛泥途中</title>,<text>遼陽古城外。一道走幽燕。迥眺蒼茫野。平看遠大天。旅懷聊快眼。遺恥恨空拳。莫問形容老。曾游十載前。</text>
<title>白塔堡途中。逢寧陵忌辰。是日入瀋。</title>,<text>瀋館如前日。星槎又此時。先陵當諱夕。臣子有餘悲。往跡同淹恤。今行異載馳。兩翁餐雪地。誠節北人知。</text>
<title>瀋陽有感</title>,<text>百六逢罹歎我生。北扉當日困公卿。經權爛漫同歸地。夷夏鏘洋不朽名。草樹秪今餘廢館。風煙依舊擁荒城。星槎比路懷先蹟。玉帛何心走上京。</text>
<title>瀋陽遇端午 二首</title>,<text>單車行李客殊方。遼野穿來到瀋陽。旅舍忽逢端午節。羈愁聊把故人觴。菟裘我自思專壑。鶴髮君應戀在堂。最是謝塘靑草夢。迢迢湖外雁分行。</text>
<title>瀋陽遇端午 二首 其二</title>,<text>又看佳節屬天中。客裏流光太劇悤。遼鶴去遙時幾換。塞鴻飛盡信難通。蒲觴送賀歡悰少。艾戶迎祥異俗同。王事卽今非息偃。莫嗟顏鬢已成翁。</text>
<title>孤家店</title>,<text>蚊幬淸曉起廉隅。五月寒風捲野蕪。齕草嘶群驂躞蹀。關門索價虜喧呼。長空浩浩無邊闊。遠岫依依一點孤。最厭北人崇異敎。家家畫佛誦南無。</text>
<title>周流河遇風</title>,<text>魯叟當年病問津。燕槎此日困行人。飄揚雙節衝風數。出沒孤舟渡水頻。飮了楚氷猶內熱。擣殘巴桂覺餘辛。周詩從古哀征役。胡乃將車秪自塵。</text>
<title>二道井遇雨</title>,<text>我輩方泥露。僮人等鄶曹。居然村影暮。颯爾雨聲高。涉險憐吾怯。探奇畏子饕。征途仗食客。入幕摠賢豪。</text>
<title>新店</title>,<text>舊客投新店。涔雲起旱天。雷聲驚昨夜。山色似當年。去路長城外。歸心獨鳥邊。平生誦三百。不賦大夫賢。</text>
<title>戲占。呈同行兩詞伯。</title>,<text>同槎諸彥摠能文。武略如今更出群。祕計劉鄩推副价。奇才凌統見參軍。伐謀制勝知無敵。探穴犁庭可策勳。從此幕中兼智勇。不愁疆域遍妖氛。</text>
<title>松山</title>,<text>海岱飜崩日。燕雲震蕩時。累朝扶節義。幾個有男兒。摧敗猶堪暴。聲名久更垂。荒墟餘堞壘。遺跡使人悲。</text>
<title>杏山</title>,<text>乘障官非顯。焉能盡擇才。只應誠貫日。無奈勢如雷。一郡張巡烈。全家卞壼哀。停車問往事。慘澹北風來。</text>
<title>塔山</title>,<text>行人何歎也。往事足悲夫。運去忠奚賴。城危勢已孤。魂隨孼虹見。節與凜霜俱。天地無情老。難敎淚眼枯。</text>
<title>觀祖將軍牌樓 二首</title>,<text>雙樓竦峙九街中。斲取雲根刻鏤工。當日窮奢忘遠略。至今遺臭愧元戎。簷楹尙掛前朝日。鈴鐸長喧朔野風。一死向來輸爾弟。不應無面獨袁公。</text>
<title>觀祖將軍牌樓 二首 其二</title>,<text>積石輸來費萬牛。高樓橫壓古雄州。良工魯國班倕集。妙制陳家結綺搜。漫把一門矜渥寵。豈知千載帶深羞。功名富貴都消盡。留與莊生問髑髏。</text>
<title>兩水河途中</title>,<text>明月曉不落。早行人氣淸。河村打蓐食。山驛問前程。筋力知誰健。肝心也自傾。渡江垂一朔。今夕入秦城。</text>
<title>兩水河早行</title>,<text>天邊流月殺殘更。曉色蒼蒼接野城。髮爲憂時渾覺短。身因許國早知輕。長途櫪馬惟瞻首。遙店塒鷄僅辨聲。王事卽今嗟靡盬。不應徒抱旅人情。</text>
<title>貞女祠。次碑上王致中韻。</title>,<text>遠翠堆雲想髻螺。平湖開鏡宛秋波。千年苦恨封金石。萬古芳名掩綺羅。無語荒城徒築怨。有靈遺廟自降魔。東韓過客停歸轡。大筆題詩托不磨。</text>
<title>入山海關</title>,<text>貞女祠前客路彎。火雲亭午鑠玄顏。北來遼塞三千里。東入秦城第一關。槎上此行殊泛漢。屐邊遺債負登山。寒妻弱輔無窮事。認取沿途嘯詠間。</text>
<title>山海關</title>,<text>北來山勢壯幽燕。南見滄溟正浩然。漫築長城秦二世。誰噓炎火漢中天。李斯遺墨門楣在。徐達弘規堞櫓傳。自昔遠游雄筆力。未應先怯度關篇。</text>
<title>鳳凰店途中</title>,<text>山海關頭野勢廻。鳳凰山下峽村開。碧園露滴珠璣爛。黃隴風來餠餌堆。有興和殘千首得。無人寄與一壺來。衣冠漢代今薰歇。芳草煙汀只舊臺。</text>
<title>店舍逢生朝</title>,<text>五月中旬屆。生朝異域遭。志惟成濩落。恩未答劬勞。風撼堂前樹。霜侵鏡裏毛。非關旅游恨。有淚濕征袍。</text>
<title>少憩樹陰</title>,<text>驛村西畔蔭垂楊。孤客停車借一涼。忽憶草廬閑住日。棗林幽處坐藤床。</text>
<title>楡關</title>,<text>楡塞當年亦禹封。大邦天祿奈遐終。成皇定鼎違遷洛。吳帥論兵錯召戎。隴畝橫從荒野外。村鋪蕭瑟暮煙中。鯷岑遠客吟三百。悒怏非緣遡緖風。</text>
<title>永平途中</title>,<text>夏日滄涼野色晴。煙沙極目一江平。餐薇節著殷臣廟。射虎名傳漢將營。紅帛踉蹡看女足。紫峯崷崪見駝鳴。流風往跡多遷謝。釀感偏傷過客情。</text>
<title>次裨將權喜學韻</title>,<text>已被庚炎惱。還遭午睡侵。長風吹短髮。急雨洗煩襟。客意燕山暮。歸程薊樹深。遠來無倦色。今日見君心。</text>
<title>榛子店</title>,<text>季女何年過此村。至今行客暗傷魂。蘭窓灑淚紗猶暈。素壁題詩字半昏。原草入春留碧恨。塞笳和月訴紅冤。英姬一代同心事。藻思哀襟可共論。</text>
<title>玉田。敬次藥泉南先生韻。贈玉秀才楫。</title>,<text>滿牀書史字含丹。花竹淸幽夏亦寒。羅隱奇才知抱屈。鹿門高趣見遺安。人逢畫裏精神在。客到天涯鬢髮殘。小謝深情猶舊面。一樽分手也應難。</text>
<title>薊州途中</title>,<text>神京歸路自金沙。煙樹依微一望賖。碧玉瓜盤堆列肆。黃雲麥隴捲千家。只看征馬隨塵色。已覺鳴蟬咽露華。王事幾時方幹得。百年勞碌笑生涯。</text>
<title>通州 二首</title>,<text>此去燕京不莽蒼。雄腴佳麗擅名鄕。蘇杭玉帛連三市。荊楚香茶簇萬檣。從古江河悲擧目。至今扃鐍笑探囊。何時復覩衣冠制。免賦都人第一章。</text>
<title>通州 二首 其二</title>,<text>燕地華腴說此州。轔轔車馬看如流。閨姝不數荊吳艶。江路遙通海浙舟。萬室風煙連醉陌。一春花月滿歌樓。觀周宿計嗟生晩。拭玉玆行摠可羞。</text>
<title>東嶽廟</title>,<text>異敎由來北俗尊。岱宗靈廟設玄元。陰森鬼物雕鎪壯。簇立龜趺讚頌繁。擾擾漢蕃看遠客。重重城櫓近都門。興亡百代神何力。妖患徒然擧世奔。</text>
<title>玉河館遇伏日</title>,<text>重幹來尋好。殊隣久講平。自關憂國念。遑恤望鄕情。倦脚胡床歇。煩懷伏雨淸。坐看墻影暮。知了幾陰晴。</text>
<title>流頭日</title>,<text>六月當三五。流頭令節回。經旬方把筆。隔日始含杯。偶値廉提督。難逢好秀才。緘呈一腔血。苦行喜音來。</text>
<title>和玉齋燕京感懷 八首○書狀號</title>,<text>彝訓昭昭自祖皇。太宗開業異周湯。遷都匪爲臨河圯。卜世還乖過曆長。可是千三丁否運。非關百二讓咸陽。城池不逐繁華改。依舊風雲護禁墻。</text>
<title>和玉齋燕京感懷 八首○書狀號 其二</title>,<text>革除遺事足傷嗟。天順年中恨更多。祭仲行權殊轍迹。延陵讓國若山河。空聞尺布傳遺唱。誰把鳴箏奏怨歌。痛殺屬鏤無眼目。忠魂應逐浙江波。</text>
<title>和玉齋燕京感懷 八首○書狀號 其三</title>,<text>忍看皇極換乾淸。只有遺黎泣大明。荐食龍蛇懷往事。長驅貔虎動天兵。其蘇聖澤無前古。尙寐悲吟歎我生。玉帛犧牲誰復免。傷心最是錦州城。</text>
<title>和玉齋燕京感懷 八首○書狀號 其四</title>,<text>眼看凡楚幾亡存。豺虎中原任吐呑。黨議向來同白馬。朝權何日去黃門。殷墟漸麥詩人恨。蜀峽啼禽望帝冤。聽說西湖爲飮窟。荒涼不獨玉河園。</text>
<title>和玉齋燕京感懷 八首○書狀號 其五</title>,<text>前代園陵萬歲山。至今昭穆儼靈壇。珠襦閟影秋風冷。玉馬無聲曉月寒。此日任敎樵牧入。誰人爲獻畫圖看。曾聞古義存三恪。不億洪支計已殘。</text>
<title>和玉齋燕京感懷 八首○書狀號 其六</title>,<text>爲訪昭王舊築臺。風煙極目但荒萊。枕戈一洒當年恥。擁篲旁招間世才。灑落君臣今不見。騰驤驥騄老空回。遺燕對趙心中事。攬涕千秋客自哀。</text>
<title>和玉齋燕京感懷 八首○書狀號 其七</title>,<text>千載英聲起我思。寒風蕭瑟滿江湄。如何落落平生志。畢竟區區浪死爲。劍術初非疏曩日。天心會已醉當時。秪今燕市無豪擧。欲把幽懷說向誰。</text>
<title>和玉齋燕京感懷 八首○書狀號 其八</title>,<text>何處黃冠相國樓。千年人去跡空留。精英可但星虹貫。忠烈惟應簡策收。柴市荒煙藏碧血。汴宮衰柳綰閑愁。中州又見王風變。誰問南征楚澤舟。</text>
<title>北征聯句</title>,<text>國有重輪慶。歡騰薄海隅。爲徼封典降。寧緩使車趨。台閣掄丞相。卿班輟大夫。自慙叨下价。安敢惜微軀。象胥多簪玉。偏裨摠履珠。三千餘里外。二十八人俱。北闕琅函捧。西郊餞席鋪。亭高挹花石。臺廢感松都。玉溜川觀媚。黃樓野望紆。山河箕壤麗。花月浿江娛。薩水煙和柳。龍灣雨送艫。一行纔點檢。三節並馳驅。露宿依戎幕。氷餐𪚥客廚。鳳飛餘廢壘。鶴去但荒郛。八站山同麗。全遼塞接盧。經村懷管隱。臨水弔燕逋。瀋衛眞天府。雄關舊挹婁。龍潛聖王困。羝乳老臣拘。未見金戈挽。空將玉帛輸。行人心欲折。弱國事堪吁。客榻逢翁伯。行囊問大蘇。塵沙人易眯。炎溽馬頻瘏。路向雙旗轉。車從一板逾。游氛褰境落。秀色見醫巫。玉女盆淸澈。桃花洞有無。門樓宛猶在。督帥尒何誅。錦堞降壇見。寧城戰骨枯。愁雲空慘淡。冤血尙糢糊。海色蒼知曙。山光紫覺晡。長城徒築怨。秦帝誤防胡。禦暴功思魏。開門策笑吳。藩籬輕毀撤。豺虎遂呑屠。天地迷雰雺。衣冠變羯膢。紛紛雜華語。攘攘看胡雛。漢將無橫草。邊軍孰饗租。淸風孤竹遠。仙種玉田腴。野盡霜蹄駿。門多皓齒姝。燕歌雖厭聽。薊酒亦堪沽。百尺禪樓壯。諸天佛像殊。風檣通海浙。煙樹擁闤闍。帝宅觀基固。天時迫暑徂。嶽祠更傳馬。河館稅征徒。禮部纔呈牘。鴻臚暫曳絇。序班眞狡獪。衙譯極頑麤。拭玉誠徒切。捐金計亦迂。微辭瀝危懇。駁議踵前誣。蠻貊行雖愧。豚魚信可孚。穀朝仍好語。輿卒亦歡呼。喜氣傾樽淥。秋聲隕井梧。主憂紓可矣。臣罪免知夫。縱是心無累。其如跡類俘。病喉愁濁井。瘦鬣厭陳芻。幻子瞞群目。形形類鬼符。燈籠藏百戲。種種出新模。異觀聊相噱。煩襟竟未愉。盤腥集蠅蜹。庖肉雜鴐鳧。列肆堆紈綺。長街似畫圖。崇財棄禮讓。尙武賤文儒。臥榻粧藤竹。賓筵重酪酥。香茶隨越賈。歌舞畜荊歈。城闕群駝滿。官衙衆草蕪。皇天如此醉。世運一何汚。謾說金湯地。虛開陸海區。始焉生闖賊。終乃付單于。事往堪流涕。機危甚捋鬚。請行非得已。竣事盍歸乎。馮子歌何苦。莊生病已穌。秦城紫宸遠。湖嶺白雲孤。載膏間關牽。催鞭躞蹀駒。行隨雁違漠。回望日生嵎。白露凋邊草。金風動渚菰。佳回今日蔗。苦失向來荼。學士當朝彥。才華衆望須。香聞荀令席。氷映鮑生壺。彥國推專對。敦詩擢典樞。文章餘事業。經濟足訏謨。夙昔同瀛館。風波亦宦途。羨君猶齒壯。嗟我已筋駑。虯戶登知忝。班門弄是愚。襟期托膠漆。詩韻叶笙竽。吏部心如水。明堂器比瑚。時名追范呂。家學慕濂洙。異域均憂喜。聯床輒爾吾。丹心元共勉。白首肯相渝。鶼蟨如相待。蓬麻也不扶。許身非趢趗。當事詎踟躕。夷險何須擇。升沈且莫諏。恩波方浩蕩。賢路不崎嶇。少海歌皇漢。卿雲頌有虞。協心扶社稷。終老臥江湖。自笑支離粟。眞同屈轂瓠。園荒元亮菊。秋晩季鷹鱸。十載重持節。當年左設弧。生爲大男子。志不在妻孥。行李看垂橐。風煙入把觚。來程變楡柳。歸興趁茱萸。檄倚參軍馬。威生御史烏。自應輕李白。無乃學楊朱。和璧嫌彈雀。祥金恥躍爐。傍觀休笑拙。亦勝畫葫蘆。</text>
<title>敬次藥泉南先生韻</title>,<text>忠信蠻邦愧可行。身軀王事許長征。盛年氷雪曾馳驛。垂老炎風又載旌。共喜月輪歌聖漢。莫言天意醉狂嬴。新詩送別情無極。隻字千金較重輕。</text>
<title>燕地旅舍。逢先祖諱日有感。</title>,<text>丙戌遲翁昔降精。小孫弧矢値回庚。登庠弱歲人稱美。入閣丁年世號榮。奉使此行逢諱日。拘幽陳迹感平生。傳家舊業惟忠孝。庶勖丹心不墜聲。</text>
<title>次豐潤谷秀才鵾韻</title>,<text>遠客來燕市。相逢似舊情。仙槎余浪跡。俠窟尒藏名。露柳疏秋影。風蟬咽暮聲。此間無縞紵。幽抱以詩鳴。</text>
<title>在灣府。寄永柔吳使君命峻。</title>,<text>飛傳西關匝月留。慣聞邊邑頌賢侯。論思雅望含香早。剸割奇才製錦優。勤恤牧芻元職分。品題霞鶩亦風流。官齋淸夜梨花月。恨殺王程負一遊。</text>
<title>黃州月波樓</title>,<text>特地開天險。名樓得月波。城陰江襯抱。野色嶽橫摩。古戍寒吹角。賓筵夜踏歌。西來倦遊賞。到此賦詩多。</text>
<title>次洪道長韻</title>,<text>僦屋南湖上。無人問索居。王程懷璧後。官謗鑠金餘。報主初心在。經邦宿計虛。磻江秋水闊。歸意在觀魚。</text>
<title>次家姪昌億韻</title>,<text>西駕春將暮。歸情已麥秋。鷄群爭稻啄。鵬背負天遊。韓子曾孤憤。張衡亦四愁。芸芸浮世事。漸不到心頭。</text>
<title>次朴汝厚韻</title>,<text>羈懷搖落滿秋江。叫侶孤鴻度野窓。薄譴已知恩出例。浮名偏覺謗爲雙。身閑卷裏饒眞味。地僻門前斷俗跫。剡曲扁舟成悵望。滄波遙夕意難降。</text>
<title>追挽羅敎官仲輔碩佐</title>,<text>新築鷗湖壁未乾。風塵無意戀微官。當年志業汾河策。暮歲襟期濮水竿。萬事祗今歸夢幻。此生誰復會心肝。寒山菊蕊開應遍。忍對堯夫涕淚看。</text>
<title>次汝望江上寄示韻 從弟錫文字</title>,<text>隨緣江漢借高樓。不用山錢賈沃州。遠水長天看氣象。歸雲落日見行休。寧嫌涉世機疏淺。自笑經邦計謬悠。報道甕間新釀熟。閑來獨酌可銷憂。</text>
<title>同淸安從叔與汝久諸人。登重九峯。</title>,<text>相逢若有數存然。更値黃花九月天。彭澤琴樽仍暇日。午橋林壑亦賓筵。微霜海岸蕭蕭葉。落照村墟淡淡煙。偶此登高成勝會。風流不羨竹林賢。</text>
<title>屬宋弟明淵</title>,<text>村逕蕭條海岸深。喜君千里遠相尋。玉殘冤客荊山淚。蘭入騷人楚澤吟。野水連天常暮色。賓鴻帶月共歸心。惟當撥棄閑煩惱。酒斝棋枰話素襟。</text>
<title>金大諫子懷挽 金公名洪福</title>,<text>襟韻恢疏自不凡。納言都諫摠華銜。差池素髮非文擧。歷落靑雲共阮咸。西臬幾年歌舊茇。北宸他日署遺函。羈棲海曲無相送。逬淚秋天月向攕。</text>
<title>送兪道叔出宰淮陽 二首</title>,<text>少日交情視友于。相看鬢髮白紛如。百川潭水西流漢。雙鯉來時寄素書。</text>
<title>送兪道叔出宰淮陽 二首 其二</title>,<text>竹使名區借汲治。巾車何日賦陶歸。絶勝趨走紅塵裏。宦海風波足是非。</text>
<title>次囿和韻 李生太元字</title>,<text>半生招謗坐名浮。郊野投閑百不憂。靜聽海潮隨月上。愛看山翠撲天流。枯棋燭畔消殘夜。細菊尊前送一秋。浪迹秪今同泛梗。傍人錯比濟川舟。</text>
<title>李令宇益挽</title>,<text>先人庚契盛朝端。蔭路棲棲獨拙官。孤鶴形容餘瘦骨。古泉心事絶輕瀾。花陰不改臨湖縣。松翠空留祭社壇。自屛郊園違祖送。西風一淚暮江寒。</text>
<title>鄭別檢君啓世沃挽</title>,<text>秋宿江村雨滿觴。客窓情話共宵長。幽盟不負寒鷗外。拙斲堪羞巧匠傍。送鬼有星添潦倒。騎鯨無月但蒼茫。山河落落成今古。薤曲遙和涕兩行。</text>
<title>閔誠齋以升挽 四首</title>,<text>博識淹經籍。鴻名重士林。短脩終有命。出處本無心。書榻高峯寂。官齋永峽深。遺編空滿壁。蕪絶定難尋。</text>
<title>閔誠齋以升挽 四首 其二</title>,<text>冷落玄江上。呼皐一夕傳。詩書今已矣。氷雪但悽然。未正黔婁被。猶虛綺皓筵。九重興歎惜。殊賵賁幽泉。</text>
<title>閔誠齋以升挽 四首 其三</title>,<text>夙昔淨土寺。虛襟仍託交。談經常娓娓。慕古亦嘐嘐。尺牘窮橫豎。微言省凸凹。千秋費隱旨。誰與發玄苞。</text>
<title>閔誠齋以升挽 四首 其四</title>,<text>敢說朱張契。曾聞李郭遊。風泉紫霞夕。蘿月大慈秋。末路離群歎。餘生絶學憂。逃空追作挽。淚盡漢江頭。</text>
<title>李鎭安儀卿羽成挽 二首</title>,<text>黌舍題名出榜元。相門擩染見賢孫。南溟擬借摶風勢。楚國終含抱玉冤。墨綬十年傷拙宦。素車千里泣羈魂。不應伸詘無天道。看取槐陰滿地繁。</text>
<title>李鎭安儀卿羽成挽 二首 其二</title>,<text>童丱交情到白紛。獨憐貞操更淸芬。昇沈異路心如水。聚散隨緣迹似雲。三峽流鴻虛素札。二陵深樹隔孤墳。秋風海岸橫遙涕。暮笛聲哀不可聞。</text>
<title>送李得甫令公以副使之燕 二首</title>,<text>驅車遠征邁。北風天雨雪。峨峨氷塞川。徒御載饑渴。豈敢遑啓處。疆事正𪚥奊。灣塞昔輕裘。薊門今使節。迹同上漢騫。事異觀周札。應對鮮敗事。未始憂內熱。春柳浩如煙。歸時綠堪折。寧爲岐路色。顧視語剌剌。</text>
<title>送李得甫令公以副使之燕 二首 其二</title>,<text>昔我銜王命。十年再赴燕。秦城正望海。遼野宜觀天。幽都壯帝居。人馬何騈闐。列肆粲如綺。殷鱗萬象淵。所悲衣冠變。觸目心怛然。遠游猶快意。況君非暮年。郭公滯流河。王生隱玉田。君去試相訪。爲我好音傳。</text>
<title>次玉堂志喜韻 時世子痘患平復。○己卯</title>,<text>班心喜氣溢千官。禁柳如煙送嫩寒。煕代吉祥方湊集。少陽愆度日蘇安。恩書乍降雷初解。賀盞交飛酒不乾。休說漢家輝潤曲。藝垣新什表同歡。</text>
<title>敬次御製賜海昌尉韻。詠魯山復位事。</title>,<text>與賢能識命。天位早褰裳。梧野違從舜。桐宮阻見湯。追修宗廟禮。增著國家光。曠典神人悅。於千寶曆長。</text>
<title>中秋夜。偶吟屬諸生。</title>,<text>時光遞流謝。今夕屆殷秋。我與二三子。携手步庭幽。涼風吹游氛。素月當空流。朗吟秋興詞。憀慄生遠愁。</text>
<title>中秋夜。偶吟屬諸生。 其二</title>,<text>酌彼滿尊酒。肴核登園收。棋盤圍白黑。華燈照牀頭。聊此作佳節。曠然銷我憂。夜深蟲語息。群籟闃翏翏。</text>
<title>中秋夜。偶吟屬諸生。 其三</title>,<text>羲農去已久。世道日謬悠。簪紳孰和衷。位著紛戈矛。平生報主心。耿耿方未休。晩暮尙可勉。鞭策追前脩。</text>
<title>中秋夜。偶吟屬諸生。 其四</title>,<text>嗟哉少年子。讀書毋惰游。周道平如砥。俶駕整鞬輈。少壯不孟晉。後時徒悔尤。舒懷以成章。擊節陳商謳。</text>
<title>題松雪八駿圖。敬次先祖韻。</title>,<text>子昂墨妙兼工畫。八馬傳神摠是龍。正想穆王窮遠迹。怳看瑤水舞奇容。超騰意態區中隘。盤礴天機筆外濃。今代未應無駿骨。昔時良御也難逢。</text>
<title>任判書相元挽</title>,<text>共識恬軒不朽文。獨憐端操更超氛。滄桑眼裏經多劫。泥滓胸間去十分。讀破典墳誰似者。揚來糠粃媿前云。晩休已沒公仍逝。從此騷壇泣輟斤。</text>
<title>寄題方丈禪堂。和性聰上人。</title>,<text>尋眞一念未全灰。方丈風煙夢踏回。忽見柏菴淸牘枉。遙聞蓮社小堂開。雲從學士巖邊起。鶴有仙人海上來。求得惡詩何以故。百年神契類宗雷。</text>
<title>賀李兵判子雨 李公濡字。群從三人。占文武及司馬。以榮其王母夫人。</title>,<text>王母堂中鶴算賖。賢孫聞喜更堪誇。兩科文武兼蓮榜。一代榮光盛棣華。賓至管絃聲乍咽。酒闌燈燭影初斜。尙書倚席徵佳句。才盡其如筆退花。</text>
<title>次羅顯道韻</title>,<text>不見明村久。秋天音信疏。君應尋絶學。我亦抱殘書。簾爲看山捲。庭從得月虛。誰知黃閣老。今作病相如。</text>
<title>辛沔川聖重挽</title>,<text>聞君當暑抱微痾。誰料浮生遽有涯。兩世靑氈廉吏久。十年黃閣故人多。橋邊破屋全埋逕。海上荒田半落沙。舊雨敲門如昨日。不堪橫涕相哀歌。</text>
<title>次家弟韻。賀閑閑堂金友輔臣周甲壽席。</title>,<text>閑叟堂中客摠佳。金貂壓坐共談諧。佚吾以老當周甲。崇酒于觴爲暢懷。連口盛筵勞小阮。一年華節近嘉排。樽前獨少平生友。閉戶其如滯病骸。</text>
<title>尹修撰晢內室挽。是余表從母。卽尹學士女。</title>,<text>父夫文彩並金閨。秦晉家聲兩與齊。仙鶴古城悲不返。舞鸞明鏡怨孤棲。䦱門懿範初皆誦。逐子姸詞晩始題。遙想素波神劍會。薤歌凄斷魯丘西。</text>
<title>追次沈漁村夜飮宜城宅韻。諸公詩文。見雙湖遺事。</title>,<text>風流佳客醉看花。夜宴秦樓樂事多。歌響已殘詩尙在。至今松月井邊斜。</text>
<title>養窩挽 六首○庚辰</title>,<text>皇穹敍五典。朋友居其一。薰浥輔吾仁。切摩攻已疾。古人重友道。取況膠與漆。淵魚隨隊泳。林鳥嘯群鴥。翹耎尙如此。矧爾人最物。奈何今之人。面交欠誠實。</text>
<title>養窩挽 六首○庚辰 其二</title>,<text>與子識面初。靑陽俱始冠。志意相投合。藹如中谷蘭。砭過得良益。精義竭兩端。褒衣以翓翊。璜佩何珊珊。皓首不甘壞。笑彼雲雨飜。心期兩相照。不隔河與山。</text>
<title>養窩挽 六首○庚辰 其三</title>,<text>叔世無眞儒。騖外遺內省。夫子獨專精。闇然思尙絅。黃中自通理。美質加琢丱。學希廣胖功。論極危微境。緖餘任經濟。綱條頗井井。斯民歎無祿。小試亦毫穎。</text>
<title>養窩挽 六首○庚辰 其四</title>,<text>我有綠綺琴。百尺桐樹枝。玉軫黃金徽。絙以秋繭絲。泠泠若流水。調古空自奇。我鼓君能解。千載得鍾期。嗟哉絶絃慟。孰聽誰爲爲。昔謂君知我。今惟我子知。</text>
<title>養窩挽 六首○庚辰 其五</title>,<text>憶昨赴湖州。拜命辭玉闕。共君一夜話。有酒醑皓月。名園舊所遊。芳草綠如髮。谹論及君民。妙鍵探根窟。孰謂歲未周。浮生見存沒。驪江杳煙水。欲往不可越。</text>
<title>養窩挽 六首○庚辰 其六</title>,<text>芒芒大包內。品物自成壞。至人觀化源。哀樂等懸解。此義常究討。從君抱明誨。獨怪今哭君。深悲久未殺。神交奄決絶。精識長鬱昧。而我爲人猗。有痛庸詎耐。</text>
<title>敬題春宮寶墨屛後 詳見序文</title>,<text>八疊新屛子。离暉爛若星。文從羲易象。訓自太師銘。翰墨徵餘事。基圖啓億齡。傳家永爲寶。藏護費人靈。</text>
<title>次趙光璧韻</title>,<text>白首承嚴譴。蒼黃出國門。一身當重任。三箚愧昌言。忽漫逢山客。相將倒野樽。湖中非遠謫。何必弔湘魂。</text>
<title>贈寬谷朴丈惟說</title>,<text>臥龍亭下縈回水。漁隱村前淡蕩雲。遷客野翁相伴住。一川風月好平分。</text>
<title>詠懷</title>,<text>自古謫居人。心事不同量。柳子太悲愁。蘇翁偏放曠。縱然見通局。於道未爲諒。伊余承恩譴。去國心養養。湖西惟中道。地偏近煙瘴。荒村少人居。長川紆疊嶂。依得野翁隣。分作村夫樣。磚床與草坐。一室堪偃仰。玩心閱古書。舒悁引秋釀。潛深絶慍悶。守眞損苛恙。君子識行藏。至人齊得喪。庶幾息黥劓。有眚戒無妄。</text>
<title>善楚吟</title>,<text>童奴嶺南產。新長如黃犢。姓金名善立。短小髮半禿。十七來洛下。應門主竿牘。爲人有執守。止酒仍斷肉。心性淡如僧。所食只鹽蔌。學書且不倦。曉夕不輟讀。今年始二十。從我來鄕曲。寓居過三冬。侍側謹帣鞠。老奴鄭岳金。守莊爲紀僕。有女名楚英。膩髮顏如玉。十三能織素。細意治杼柚。映戶淡梳粧。行年才十六。童奴見而悅。暗暗頻成目。楚英輒避匿。嬌羞態可掬。勸成秦晉匹。一言定約束。綵帛主母助。吉期仁弟卜。季冬十四日。乘昏設花燭。郞披新枕衾。女着借裳服。瓢杯接慇懃。莞簟同寢宿。兩情相婉孌。綠池鴦對浴。村人共嘲笑。尒僧今何俗。答云君莫嘲。我志非趢趗。娶妻重廢倫。喫素爲防慾。主翁聞此言。听然一捧腹。阿奴才不凡。英婢性且淑。邂逅得良耦。我謫於汝福。仍思村巷間。類多怨曠族。摽梅詠傾筐。有蓷悲中谷。婚娵苦未售。室家常不足。安得平其政。俾民樂事育。嘉惠及紅女。愁恨絶白屋。感歎遂成吟。冀以聞司牧。</text>
<title>山居夜話口號</title>,<text>寒雪飄䬙滿峽天。佩壺佳客此燈前。謫居猶得曾遊地。醉折黃花記往年。</text>
<title>示李衡坤</title>,<text>滔滔聲利世爭馳。希聖希賢此道非。若要一心無悔吝。先將雙眼辨幾微。伊顏志學爲能事。鼂董科名在範圍。珍重別時求益意。贈言相勉莫余違。</text>
<title>漫吟 六首</title>,<text>上帝有降衷。知愚同一性。誠之乃爲貴。盡性斯謂聖。</text>
<title>漫吟 六首 其二</title>,<text>惟性本一源。氣則有淸濁。如何荀卿氏。著論言性惡。</text>
<title>漫吟 六首 其三</title>,<text>天理與人欲。一念分舜跖。所以古之人。尊性復問學。</text>
<title>漫吟 六首 其四</title>,<text>中和體用全。存省工夫備。降得一片心。可做天下事。</text>
<title>漫吟 六首 其五</title>,<text>爲人有大要。己私剋將去。譬如王良乘。六馬在善馭。</text>
<title>漫吟 六首 其六</title>,<text>世人競坐馳。鞭辟昧近裏。古訓誰最切。其惟鄒孟氏。</text>
<title>七夕。同朴老惟說。弄月前溪。</title>,<text>湖山雨初霽。水木已新秋。此夜月宜賞。小溪舟可遊。杯盤成雅集。賓從亦詩流。朗詠蘇仙賦。悠然寬我愁。</text>
<title>新構偶吟</title>,<text>隙地構新亭。亭關太極名。雲煙澄薄暮。水木澹新晴。艇或觀魚泛。樽仍對月傾。寬閑於我足。聊可度餘生。</text>
<title>初夏集句</title>,<text>桃源一面少風塵。錦里田園晩更貧。老去漸於詩律細。年來頗喜物華新。不寒不熱好時節。半醉半醒無事人。自愧國恩終未報。且從閑處養閑身。</text>
<title>七月旣望。泛舟玉川。李台季章及諸生同賦。</title>,<text>秋天空闊秋水淸。泛舟來游玉屛下。汀洲日夕風嫋嫋。夾岸䈴葭半披亞。頭陀山頭山月出。煙水微茫色相射。灝氣先侵太極亭。澄輝近接憑虛榭。蓬窓瀟灑竹爲欄。入夜金波翻動乍。坐來魂骨覺森爽。獨立飄然如羽化。雙梧仙客自何來。靑眼尊前笑相迓。隣翁步屧各聯翩。野老杯盤頗狼藉。諸生競誦古人詩。李杜淸篇及陶賈。麟童歌響最淸絶。琤若明珠玉盤瀉。遙吟俯暢逸興飛。酒酣意氣凌嵩華。中流鼓枻恣沿洄。曠望山川足悲咤。磻溪大釣憶呂望。商嶺高風追綺夏。玉溪當日抱琴來。臥龍何年春睡罷。英賢往跡若雲煙。顧名興懷君莫訝。人生一世貴適志。軒冕浮榮由外假。朱公五湖早揚舲。張翰秋風曾命駕。此翁蹤跡異休退。暮境身心亦閑暇。忘機海客鷗可狎。避繳冥鴻鴟不嚇。少風波處足生涯。新傍雲沙結茅舍。靑山綠水長自在。明月淸風本無價。虛名自誤欲噬臍。晩味初回如噉蔗。幽居嘿嘿似逃虛。此日淸遊天所借。江山佳處客又佳。勝似蘇仙赤壁夜。</text>
<title>存省吟</title>,<text>日乾戒懼之方。夕惕愼獨之境。愼獨偏主已發。戒懼兼該動靜。戒懼無事而常存。愼獨知微而必省。斯爲修道之大端。所以顧諟乎明命。</text>
<title>醉眠吟</title>,<text>一醉亭裏醉翁。春睡堂中睡仙。睡去神游暭暭。醉來思入玄玄。旣醉而醒又醉。或眠而寤且眠。生涯枕上壺中。一任天機自然。</text>
<title>鄭士仰，朴大叔兩友。自安山來訪邵城寓居。三日而還。二首○士仰。鄭公齊斗字。</title>,<text>空谷無人問索居。𪚥翩枉駕意何如。乍開淸範堪銷吝。款聽高言勝讀書。會處輔仁資切琢。靜申觀理極鳶魚。邇來此學憂將絶。相講相明且莫疏。</text>
<title>鄭士仰，朴大叔兩友。自安山來訪邵城寓居。三日而還。二首○士仰。鄭公齊斗字。 其二</title>,<text>剝啄聲中日欲曛。一燈相對鬢絲紛。芝蘭淑氣看初襲。藥石深規喜更聞。歎我畸蹤飄落葉。羨他高志抗浮雲。莫言友道今衰缺。隣社提携得數君。</text>
<title>次書齋諸君子</title>,<text>靜夜煙霄氣霽昏。小窓低處月流痕。忽驚芝宇開寒榻。不道萍蹤滯僻村。雙璧光輝寧韞匵。六經功課愧專門。年來理會閑中事。懶向黃扉作夢魂。</text>
<title>紫霞溪堂</title>,<text>海岸盟鷗意。林皐友鹿心。畸蹤殊遠引。雅趣在幽尋。琴瑟茅堂靜。煙霞玉洞深。一年五遷次。於此洗塵襟。</text>
<title>示申生弼夏</title>,<text>幽棲一壑弄雲煙。靜裏冥觀太極前。萬物從來皆備我。不須人外更求天。</text>
<title>中秋日。小坐西巖觀魚。</title>,<text>偶趁中秋節。聊巾下澤車。山光濃滴面。潭影碧涵虛。獨往心無繫。幽尋意不疏。悠然觀物理。誰謂子非魚。</text>
<title>又用前韻 三首</title>,<text>生涯憑典籍。歸夢斷軒車。探索新工懶。經綸夙計虛。谷深秋景早。村迥暮煙疏。靜處忘機久。親人有鳥魚。</text>
<title>又用前韻 三首 其二</title>,<text>事業慙黃閣。榮名謝赤車。琴書堪伏隩。藜藋似逃虛。道氣朝朝徹。人情日日疏。碧山堪老矣。從此解銀魚。</text>
<title>又用前韻 三首 其三</title>,<text>濟勝玄暉屐。乘閒邵子車。筋骸老去佚。緣慮靜中虛。閣夜泉聲駛。山秋樹影疏。携游意相樂。良愧食無魚。</text>
<title>次昌大雪詩</title>,<text>作態微微故向人。當空靄靄乍飄塵。漁蓑幾處渾堪畫。花樹千家恐是春。皎潔若仙呈玉質。融虛如佛化金身。默觀造物機緘妙。癡坐窓間便達晨。</text>
<title>吳西坡挽 六首</title>,<text>灘翁曾與養菴親。奕世論交到後孫。憶在九齡初識面。賦詩携手上東門。</text>
<title>吳西坡挽 六首 其二</title>,<text>一生貞白守靑氈。身後曾無數畝田。不見行歌負薪者。誰人抵掌楚王前。</text>
<title>吳西坡挽 六首 其三</title>,<text>氣岸嵬峨壓座人。半酣杯酒見天眞。若將標擧論前輩。明彥松江可等倫。</text>
<title>吳西坡挽 六首 其四</title>,<text>一部牀頭困得編。少時論學已窮硏。中間不有𪚥𪚥疾。造詣精深未易言。</text>
<title>吳西坡挽 六首 其五</title>,<text>萬事如棋日日新。世情交態亦紛繽。當時親友皆卿相。保得初心有幾人。</text>
<title>吳西坡挽 六首 其六</title>,<text>浮世光陰劇逝川。死生離合兩茫然。月村去後誰知己。頭白人間泣斷絃。</text>
<title>採蓮詞</title>,<text>褰裳采采芰荷香。月滿汀洲秋夜長。渺渺美人懷不見。無由持贈我心傷。</text>
<title>宇宙吟</title>,<text>神游往古來今際。目運高天厚地間。學到三才通貫處。方知生世不虛閑。</text>
<title>鴻濛吟</title>,<text>我觀鴻濛氣。推盪九垓外。高深旣無限。廣遠那有際。至理諒斯存。萬宇同此界。曾聞井蛙驚。褊見多局滯。</text>
<title>從衡吟</title>,<text>天地始蓋軫。覆載無窮極。日月如磨蟻。往來無休息。一寰九九州。萬方同一幅。一元十二會。億載爲長曆。中央數萬里。聲敎布郡國。中間數千年。理亂昭方策。鄒子說裨海。曠宇從可識。邵子論經世。窮宙因可測。旣竭心思妙。無煩眼脚力。宙前幾年代。宇外多界域。浮漚各範圍。逝川無朝夕。一理參吾前。衡從見平直。至人洞元化。幽贊神明德。彌綸盡人物。世爲天下則。藐予求大方。發憤忘寢食。叔季生已遲。偏荒處又僻。探賾說諸心。豁然如有得。庶幾一以貫。於道不疑惑。</text>
<title>周易</title>,<text>一理潛藏太極先。隨時妙用在乾乾。孔編絶後由程演。羲畫重來待邵傳。可是盡言能盡意。不應知數許知天。閩中贊義明心法。啓我蒙求旨躍然。</text>
<title>尙書</title>,<text>堯欽舜哲仰巍巍。代虐維揚一怒威。秦火尙餘辭灝噩。漢儒誰識義精微。金縢穆穆神明誡。洪範淵淵造化機。治道後來多雜伯。掩書中夜爲增唏。</text>
<title>毛詩</title>,<text>三百周詩聖筆删。首開風化詠關關。性情不失篇章內。聲氣難追節奏間。季子雅音無處問。平王衰轍幾時還。哀騷綺選徒盈耳。汾水傳經亦等閑。</text>
<title>內賜駝駱一椀</title>,<text>紫衣傳詔到山村。咫尺天威跪受言。內賜駝酥分御味。新題麝墨帶宮痕。畸蹤伏隩甘荒寂。睿念蘇枯出眷存。正席嘗來方寸激。欲翻琴調感君恩。</text>
<title>送金溝金使君士淨浣</title>,<text>鵬圖新讓仲容賢。鳧舃猶疑葉縣仙。春草夢懸南嶠月。官梅興入水曹篇。政聲湖俗偸堪化。廉節山翁美豈專。病與候蟲寒共蟄。一壺相送負離筵。</text>
<title>送尹邦瑞之任安東</title>,<text>我說永嘉勝。東南佳麗鄕。風煙近徐伐。樓觀自麗王。案牘應無滯。箯輿可穩將。徊翔亦名邑。莫惜佩銅章。</text>
<title>藥泉先生夫人挽 四首</title>,<text>恭惟貞敬夫人。出自名家德門。嘉耦藥泉相國。賢郞晦隱徵君。從夫爵命一品。偕老光陰七旬。巨室成然長寐。獨留懿躅芳塵。</text>
<title>藥泉先生夫人挽 四首 其二</title>,<text>先生運遭磨蝎。寵辱中間太頻。共享公孤榮祿。同經嶺海艱辛。年來棲息靡定。老去生涯轉貧。到底安之若命。眉端肯掛皺顰。</text>
<title>藥泉先生夫人挽 四首 其三</title>,<text>夙歲從游函丈。深知梱則如賓。柔嘉發爲慈惠。孝謹推之睦姻。滿室芝蘭鬱鬱。百年琴瑟訢訢。惟應逝者無憾。庶寬莊叟鼓盆。</text>
<title>藥泉先生夫人挽 四首 其四</title>,<text>湖山邈以千里。訃告來傳漢津。自歎羈棲淹病。追惟往事隔晨。升堂納拜何處。執紼助喪無因。不見欒欒孝子。緘詞痛哭遙陳。</text>
<title>漢皐偶吟</title>,<text>自笑疏愚甚。行藏進退間。前年紫霞洞。今歲鹿門山。詩禮歸編定。風雲入砭删。棲遑固吾道。未害飫長閑。</text>
<title>嘲老得</title>,<text>偶得小兒當暮景。絶憐最少亦人情。屛間未卞之無字。牕下猶聞咿啞聲。莫道王符無外氏。共知荀鶴繼詩名。昆侖有弟差堪喜。不待啼看便識英。</text>
<title>追悼游齋李夏瑞 五首○李公玄錫字</title>,<text>蓮榜同登丙午科。後先通籍上鑾坡。中間寵辱紛如許。閱盡酸鹹世味多。</text>
<title>追悼游齋李夏瑞 五首○李公玄錫字 其二</title>,<text>昔者分符出永嘉。公爲舊尹未離衙。映湖樓上同杯酒。尙記波心彩舫斜。</text>
<title>追悼游齋李夏瑞 五首○李公玄錫字 其三</title>,<text>自謂知公我最深。一生貞白葆沖襟。世間利名區區事。毫末何曾累此心。</text>
<title>追悼游齋李夏瑞 五首○李公玄錫字 其四</title>,<text>文如飜水浩無涯。意到千言信筆爲。藻繪世人容不乏。詞源誰復較雄雌。</text>
<title>追悼游齋李夏瑞 五首○李公玄錫字 其五</title>,<text>擧目山河泣大明。爲編靑史繼麟經。九重他日徵遺稿。應鑑先生一片誠。</text>
<title>尹左相趾善挽</title>,<text>東西銓注並提衡。玉鉉調元更老成。喬木世風仍似舅。棣華公望亦難兄。沈痾久隔君臣議。大暮同悲朝野情。衮衮岩廊賢不乏。幾人淸愼保嘉名。</text>
<title>洪參判九言挽</title>,<text>條銜贏得掌如絲。十載淸班步武遲。師魯貶曾緣直道。聖兪窮豈坐能詩。陪卿宦業猶平進。下壽光陰亦短期。他日續編箕雅集。鷺亭珠唾不應遺。</text>
<title>敬次御製書懷 二首</title>,<text>洪惟寶曆昌。在宥卅餘稔。仁化洽綿區。野芹思御飪。群情歸美切。聖德執謙甚。四韻自天題。穆如形惕懍。</text>
<title>敬次御製書懷 二首 其二</title>,<text>堯湯可匹休。盛德曠千稔。勤恤若瘝身。側修恒損飪。尊名讓不居。沖挹久彌甚。僭欲賡宸藻。秪增下懷懍。</text>
<title>敬次御製親祭北壇</title>,<text>靈壇祀事聖躬親。吉日諏來叶暮春。幄座香煙神位肅。軒懸佾舞禮容陳。深恩億載常緘髓。感涕千官共濕巾。從此尊王明大義。孝宗遺志仰欽遵。</text>
<title>漢皐書懷</title>,<text>玄黃肇孼牙。人物乃生寅。放唐執徐年。于玆四千春。代謝成今古。轇葛如機輪。聖喆亦棲遑。才淑多賤貧。陽奇陰常耦。化理豈無因。而我迹畸危。久與木石隣。專精舍外慕。經訓以禔身。是時漢之曲。芊蔚歲華新。靜觀祗自娛。不要持語人。</text>
<title>代李陵次蘇子卿 三首</title>,<text>男兒志功名。百年眞須臾。報主死不避。當事肯躕躇。手提五千人。鞮汗遠相踰。壯志一蹉跌。落在天一隅。彷徨中夜起。撫劍有所須。誓心欲得當。非爲愛微軀。</text>
<title>代李陵次蘇子卿 三首 其二</title>,<text>嗟哉吾子卿。義節著春秋。顧我赴殊域。初心頗謬悠。今當遠別離。我有一言酬。思將盈觴酒。慰此慷慨愁。悲來不得語。詩以抒綢繆。</text>
<title>代李陵次蘇子卿 三首 其三</title>,<text>携手上河梁。送子我何之。參辰各南北。此別永爲辭。天長道路脩。耿耿空相思。節義在所樹。功名亦有時。行當各努力。歲寒以爲期。</text>
<title>立春。在漢皐作。乙酉</title>,<text>弱柳風催眼。寒梅雪勒梢。江山春欲動。天地氣初交。病客新移枕。飛烏且定巢。盤中細生菜。不畏酒無肴。</text>
<title>次晦窩李台季章寄示韻 二首○余在龍山。季章在鷺梁。</title>,<text>鍾鼎慙微分。江湖亦聖恩。避人眞有味。逢客欲無言。鷺渚煙沈樹。龍山雪滿村。相望徒脈脈。晩計共郊園。</text>
<title>次晦窩李台季章寄示韻 二首○余在龍山。季章在鷺梁。 其二</title>,<text>得得魚游壑。迢迢鶴在林。由來經濟地。自有退藏心。花竹幽期愜。詩書古意深。沈憂撥不遣。命酌一微吟。</text>
<title>次李台進吾宴會韻。進吾四昆仲。與趙東岡昆仲同會。</title>,<text>聞說朋簪集小軒。晩松寒菊喜猶存。兩家湛樂如王謝。群老提携類綺園。歌響乍從琴韻促。酒籌還與漏籤繁。祗應佳會無終極。歲歲同傾此夜撙。</text>
<title>耆英會席上。口占求和。</title>,<text>淳厖元化屬煕朝。耆社開筵辱盛招。仙樂匀天兼御饌。貴班卿月簇豐貂。酡顏乍解淸談劇。纖唱初低翠黛嬌。進宴餘波推及老。太平勝事溢街謠。</text>
<title>述邦禮 六首</title>,<text>銀燈拂曙影煌煌。御諱親書祝紙芳。明日廟庭冬享祭。至尊齋服手傳香。</text>
<title>述邦禮 六首 其二</title>,<text>臘祠春祭一旬間。三相俱差享獻官。大小臣僚無曠職。始知朝著日平安。</text>
<title>述邦禮 六首 其三</title>,<text>別殿春回祀事明。儲君玄冕肅親行。白首老臣叨亞獻。追惟往事愴中情。</text>
<title>述邦禮 六首 其四</title>,<text>池柳宮梅歲色新。六宗祗謁卜初旬。至尊動駕春宮後。擁路驩呼匝士民。</text>
<title>述邦禮 六首 其五</title>,<text>太廟烝嘗享祖宗。每年躬執益度恭。吾王達孝超千古。穆穆前旒仰禮容。</text>
<title>述邦禮 六首 其六</title>,<text>淸蹕春回祭社壇。滿山松檜肅餘寒。儲君亞獻千官侍。磬管聲中雜佩珊。</text>
<title>修睦契會 戊子九月望。會于鄭汝式家。</title>,<text>隱德徵先祖。綿休見後孫。今成中表會。更覺本支蕃。列坐山當席。開懷菊映樽。年年修此契。歡敍意彌敦。</text>
<title>戊子七月二十九日。承召入侍。上面諭丁寧。特拜元輔。仍傳授命召。感而作。</title>,<text>台司面命古應無。前席親傳御押符。許國平生餘寸赤。聖恩深處忽忘軀。</text>
<title>九月十日夜。承旨捧御札。感而成吟。</title>,<text>城漏傳初夜。承宣捧御書。雲章啓羅帕。虹采徹蓬廬。譖舌萋斐甚。危蹤跋㚄餘。叨紆不世眷。欲報意何如。</text>
<title>徐相公文重挽</title>,<text>商羹大味入調鹽。沂國忠勤晏相廉。機務繁時疏得快。法綱頹處守逾嚴。重臨久佇蒼生望。一退難成綠野淹。聯席廟堂如夢寐。阿咸相對涕承髥。</text>
<title>金判官輔臣挽 三首</title>,<text>少也同隣社。心期莫逆於。居然成老大。鬢髮各紛如。世態多雲雨。交情不笠車。高風今寂寞。大地一蘧廬。</text>
<title>金判官輔臣挽 三首 其二</title>,<text>祿仕曾非意。豪情故不除。閑閑淸趣足。落落世緣疏。匠斲誰知子。夔憐獨有余。猶看三笑月。依舊把杯餘。</text>
<title>金判官輔臣挽 三首 其三</title>,<text>杏峴君幽築。芝山我謫居。逢迎亦斗酒。問訊有雙魚。聚散魂常黯。存亡夢忽蘧。沈痾阻奔哭。淚灑去年書。</text>
<title>宋判書奎濂挽</title>,<text>滔滔一世利名趨。蠻觸紛然競暖姝。暮境優閑夫子是。急流難進近來無。湖山滿目雲俱往。花竹成林鶴正孤。俛仰高風那復見。家聲猶在九苞雛。</text>
<title>小集口占。屬諸公求和。九月一日。兒子爲廣尹。追設弧杯。</title>,<text>秋日茅軒雲物淸。乘閑小集眼俱明。當筵翠黛鳴瑤瑟。近酒黃花掇露英。危疾欲蘇如夢覺。重擔纔解卽身輕。國恩未報嗟吾老。兒子新霑養一城。</text>
<title>小集口占。屬諸公求和。九月一日。兒子爲廣尹。追設弧杯。 附次韻 兩首</title>,<text>夜闌秋氣覺凄淸。醉看紅粧映燭明。佩竹阿郞仍獻壽。橫金上客自延英。不知廊廟三台重。爭似江湖一棹輕。風雨對床留宿約。莫敎蘇老歎彭城。</text>
<title>小集口占。屬諸公求和。九月一日。兒子爲廣尹。追設弧杯。 附次韻 兩首 其2</title>,<text>名園絲竹咽秋淸。相國優閑荷聖明。時物政當重九節。風流不減洛中英。恩深白首安危佩。夢斷黃扉寵辱輕。促席傳杯歌盛事。藝垣聲價重連城。</text>
<title>李江西眞養挽</title>,<text>家對城西五柳門。若翁中表素情敦。襲殘蘭臭餘馨在。看處槐陰舊澤存。共說氷泉來躍鯉。曾悲楚峽有啼猿。觀居此世追韓誌。俛仰于今獨愴魂。</text>
<title>洞會。次洪于海萬宗韻。</title>,<text>髫齔相隨共禿翁。九秋鄕社一樽同。君看序坐行杯處。三代威儀在此中。</text>
<title>沁州官齋。次壁上東岳韻。</title>,<text>承命來游古沁州。筍輿踏遍內城周。微茫海島千帆曉。搖落江山萬木秋。異日爲歸勞聖慮。前時失守坐人謀。國家大計存陰雨。中夜沈吟獨倚樓。</text>
<title>次林學士志喜帖韻 林君象德湖堂應製居首。賜豹皮笠耳掩。</title>,<text>恩貂承弁映周行。爲有風騷燦報章。西掖爭推演綸手。東湖新貯讀書堂。受知聖主榮誰比。假寵詞臣侈不妨。莫詑金門標賜暖。藝垣今夕倍龍光。</text>
<title>謝劉鎭邦汝良遠訪</title>,<text>春盡窮村車馬稀。忽驚佳客叩衡扉。媿余三黜仍鞮屨。歎子長貧尙布衣。淺酌微吟聊暢敍。綠陰幽草亦芳菲。聯床一夜談經義。忘却人間有是非。</text>
<title>藥泉先生挽 辛卯四月二十四日</title>,<text>宇宙標名世。山河鬱降精。黃流挹玉瓚。金璞薀丹衡。世德傳勳閥。聲華自泮黌。澡身厲氷玉。潔服佩蘭蘅。博識眞無敵。宏詞遂大鳴。駿蹄騰汗血。鵬翮上雲程。玉署論思切。銓司品藻淸。胄筵推雅望。諫筆振英聲。選媵停椒掖。親戎輟柳營。猶長事君日。正急哺烏情。纍印蘇溝殣。褰帷奠鄙氓。牋移掃旁午。方略戒先庚。仙馭悲弓劍。淸班遍棘荊。封章忤權孼。秉憲折奸萌。嶺海炎蒸地。江潭困悴行。蠻歈飜水調。楚頌詠霜橙。涪水髭還勝。瓊厓瘴𪚥攖。周行欣再入。漢瑟屬新更。禁地趨仙漏。文場主夏盟。寵私方注顧。憂戚忽纏嬰。愍惻恩頒札。便蕃賻滿籯。援琴歎隙駟。讀禮費宵檠。內省參籌畫。西曹詰甲兵。風猷聳韎韐。精采變旂旌。宿偫充常羨。春蒐靖不驚。沙堤看築路。鼎實入調羹。累膏之燕舝。頻經化鶴城。𪚥時任經濟。許國仗忠貞。玉陛當前叩。私恩瀝血爭。雷霆震威怒。魑魅慣逢迎。憶昔持旌節。于今侶鼬鼪。溟波秋浩渺。關塞暮崢嶸。北極雲猶蔽。西江浪未晴。孤忱丹一片。危鬢雪千莖。人紀嗟淪斁。坤維欻圮傾。鋒車纔返洛。謫籍又遵瀛。往往遭瀧吏。棲棲逐野傖。天心匪遠復。世運卜重亨。卽日昇元輔。淸朝覩彙征。細氈登密邇。前箸借縱橫。鞫獄初承命。凶魁輒傅輕。憂無不用極。事有至難平。競鼓嘵嘵舌。誰明斷斷誠。一心扶國本。深計鞏宗祊。痛塞幽陰竇。昭湔日月明。濁流紛胥溺。砥柱屹孤撑。縱有羲輪照。其如蜮弩偵。出郊淹赤舃。加額繫蒼生。詔諭煩諸史。敦留走列卿。郵驂路如織。御札篋仍盈。乍進同三揖。徑歸失六丁。還聞受寒玦。不見撫哀箏。枯菀互嬗變。行休誰使令。引年祈致政。投老許歸耕。寶座虛前席。宮醪醉滿觥。高情甘獨樂。佳會謝耆英。旣老宜優佚。餘咻奈擊抨。沈痾移杖几。祥夢抱瑰瓊。位極才難盡。年高算尙贏。妖星驚示祲。白日慘無晶。巨浸摧檣楫。明堂去棟楹。悲傷動宸極。嗟悼及嫠惸。瓜鼠驕亡虎。蝦鰌舞偃鯨。老成今奪去。時事孰商評。志業無窮事。文章不朽名。安危見休戚。存沒備哀榮。小子曾攀誨。深恩若牖盲。丱羈操𪚥篲。情義視爺兄。虛橐蒙稛載。頑根賴玉成。長途策跛鼈。喬木引雛鶯。簡牘時詢訪。詩篇幾和賡。同升追衛僎。竊比慕殷彭。燕處承顏色。朝班接芾珩。謂言補黥劓。永擬荷幪帲。幽顯分張遽。公私痛怛幷。加麻懷切切。執手對煢煢。不可問蒼昊。無因作九京。呼皐仍借宅。藏魄卽新塋。一幅詞抽臆。千行淚濯纓。他時思自效。事蹟紀麗牲。</text>
<title>小坐岫雲亭 卽申判書汝哲郊亭</title>,<text>秋日肩輿出洞遲。將軍別墅有臺池。歌聲舞影今何處。乘水殘山依舊時。林鳥向人如勸酒。村童怪我不吟詩。醉來跂石忘歸去。一任微風拂帽吹。</text>
<title>題文振東詩軸。和趙東岡韻。</title>,<text>今人不見古時人。我爲文生感慨新。海外尙餘周禮樂。天中不改舜星辰。黃冠相國傳遺緖。白首龍驤等逸民。安得借渠宮衛將。備員淸禁著朝巾。</text>
<title>滌煩亭。敬次御製韻。亭是海昌都尉別業。在興仁門外鼓岩。</title>,<text>十年孤負傍巖堂。半爲沈痾半爲忙。誰謂薄游成邂逅。始知靈境在尋常。縈流峭壁看何厭。煖榻涼軒夢不忘。別有御書留寶唾。夜深虹氣燭天長。</text>
<title>詠陵幸</title>,<text>天蹕初回霽景明。乘秋龍馭肅時行。恭聞省拜先陵地。玉體新蘇步履輕。</text>
<title>九月十三日。携申生宗夏，庶從錫華。復游岫雲亭。</title>,<text>步步穿紅樹。行行拂翠煙。誰知山外地。別有洞中天。倚杖看雲氣。含杯聽瀑泉。三秋吾病矣。今夕一醒然。</text>
<title>林僉知世溫挽</title>,<text>往昔多賢宰。淸癯最盛名。長身皆器宇。秀骨復精英。祿仕元非志。江湖早托盟。怡然湛樂趣。皭爾燕超情。氣味偕蘭馥。姿標賽鶴淸。磬襄曾入海。龐德不遊城。鳳穴抽奇羽。鵬霄接遠程。官廚筍魚養。恩爵玉貂榮。宗弟分符地。賢郞奉命行。禮隆先諡賜。歡極闔門迎。秩秩初筵罷。蘧蘧大夢驚。吉凶紛互襲。倚伏果誰明。月暗呼皐舍。風凄葬魄塋。緘詞慰素韠。寄涕洒丹旌。故宅槐陰滿。寒林薤露傾。他時瀧上表。貤贈逮公卿。</text>
<title>次元令聖兪韻 二首</title>,<text>瘦骨生稜二豎餘。窮愁日覺世情疏。甘從野老容爭席。懶向靈龜問卜居。古瑟無心成與毀。浮雲有態卷還舒。白首未了詩書業。故跡尋來笑磨驢。</text>
<title>次元令聖兪韻 二首 其二</title>,<text>詩牘聯翩一束餘。莫言多病故人疏。巖廊寂寂無歸夢。郊野棲棲未定居。是處天機拚自玩。他時幽抱向誰舒。蕭條雪意迷寒逕。灞岸堪乘孟浩驢。</text>
<title>坤殿痘患平復。上親臨受賀。玆乃莫大之慶也。老臣屛蟄東郊。不勝抃躍之忱。志喜成吟。仍示柳大醫瑺。立春前一日。</title>,<text>坤宮玉候乍愆和。議藥經旬體去痾。文陛香煙關帳殿。賀班環佩雜笙歌。雪花呈瑞催春帖。雷雨宣恩敞禮羅。前後診治紆賞賚。柳醫榮福一何多。</text>
<title>羅掌令顯道追挽 二首</title>,<text>魯叟抱潛德。從游最子賢。專門同仲默。善學有公宣。辨理甘投塞。輿閑若障川。是非應早定。何待百來年。</text>
<title>羅掌令顯道追挽 二首 其二</title>,<text>世人矜外飾。夫子味眞腴。和氣坐來襲。吝萌看處無。楸桐多闊絶。誠養已泉壚。君沒誰知我。堪悲此道孤。</text>
<title>續四雖吟</title>,<text>先雖有田產。本無郊莊。每患蹤迹之棲遑。後雖有嗣續。未見孫兒。恒慮世業之衰遲。年雖近七旬。無一事可稱於世。悔尤日萃。位雖極上相。無一分可補於國。罪謗徒積。生計庸拙出於性。身世孤單由於命。年位至斯本不期。自媿無德可以稱。默檢平生多自歉。烏得控搏爲自幸。</text>
<title>敬次御製詠北漢韻</title>,<text>籌邊制敵要精思。北漢新城孰主之。縱說御戎當戰守。不云謀國在修治。兩都保障俱憑險。四境關防足捍危。財力殫時邦已瘁。區區營築欲何爲。</text>
<title>空山</title>,<text>空山寒竹響。日暮掩門深。遙夜焚香坐。居然抱古心。</text>
<title>峭壁</title>,<text>峭壁開雲氣。巓厓響澗泉。寒空餘落日。山水共蒼然。</text>
<title>送趙吏部大年奉使日本 四首○趙君名泰億</title>,<text>滄海漫漫不見涯。風帆踔遠杳程期。乘槎持節秋翁詠。板屋梅窓鄭老詩。此去望洋休羨若。古來覘國謝諏龜。揮鞭萬里身輕健。自信孤忠一險夷。</text>
<title>送趙吏部大年奉使日本 四首○趙君名泰億 其二</title>,<text>直道淸名振一時。炎天銜命向東維。卽知忠信行椎辮。肯許幾微見色辭。蠻俗聳看風采動。海神加護節宣宜。歸來竣事朝金闕。喜氣春浮八彩眉。</text>
<title>送趙吏部大年奉使日本 四首○趙君名泰億 其三</title>,<text>胸次恢來筆力奇。區區雕篆爾徒爲。馬遷禹宂遊非遠。子美扶桑恨有遺。直泝鯢桓窮日域。縱觀鵬翼化天池。文章要得江山助。格價增高定在玆。</text>
<title>送趙吏部大年奉使日本 四首○趙君名泰億 其四</title>,<text>往事龍蛇涕自垂。百年修好出羈縻。宗儒學識論和策。元帥精忠勝戰碑。謂國有人方得重。恃邊無釁易生危。野夫孤負都門餞。苦意深情數疊詞。</text>
<title>次集勝亭詩帖韻。示沈叔平。壬辰○沈君名埈。</title>,<text>危欄斗壓岸岑崟。樓上風煙滿一襟。列岫依依朝檻遠。歸帆歷歷溯江深。幾時樓碎空餘鶴。千古人亡不但琴。石訓丹書蘭叟筆。品題猶識昔賢心。</text>
<title>次松齋沈明仲廷煕詩帖</title>,<text>任他雲路笑泥泉。茅屋蕭然故壟前。不羨艶陽桃李色。素心知在雪霜邊。</text>
<title>宗生昌道行冠禮于渼沙</title>,<text>總角吾宗秀。相從到漢師。成人禮容備。棄幼祝詞宜。樂意樽波見。秋聲井葉知。庭闈阻湖峽。悵望暮雲遲。</text>
<title>次金副率叔涵載海承賜春宮手札及筆墨韻 癸巳</title>,<text>离筵晝接院司均。前說遺經意益親。寫出絲綸頒邸札。題封翰墨輟宮珍。誠深好學咨求切。禮重優賢奬予新。精一傳心從此卜。不應殊渥止榮身。</text>
<title>元承旨聖兪挽。用前韻。</title>,<text>胸次曾無一點塵。帶醺風味頰留春。孤標偃蹇松爲友。雅性淸癯鶴養神。半世腰章欺傲史。十年喉院老詞臣。巖江亭榭空雲水。定有吟魂獨往頻。</text>
<title>論泰西乾象</title>,<text>乾文屛子出新模。赤道中分兩幅圖。南極漸低如指掌。六規常現若連珠。儀參渾髀資相發。宿換參觜驗不誣。也識歐巴精曆數。這般天學古應無。</text>
<title>論泰西坤輿</title>,<text>坤德元來體直方。地球新說刱西洋。民均戴履無高下。景異炎涼有短長。六合聖人存不議。九州裨海較難詳。茫茫宇宙彌千界。健步何由問亥章。</text>
<title>敬次御製詠白軒集</title>,<text>生及忠賢敢恨遲。忽擎宸藻起癃疲。柱天大節華夷服。範世高名婦孺知。昔際艱危殫至悃。今逢睿聖荷殊私。前咻後詆庸何病。不待傾河一洒之。</text>
<title>六月三十日</title>,<text>老眼無眠夏夜長。曉來風雨轉凄涼。隣家稚子戀母泣。忽若吾兒啼在傍。</text>
<title>寵辱</title>,<text>勞生佚老信莊周。老我如何獨久憂。寵辱殘年棲未定。悲驩暮境淚長流。榮名極處招災孼。權位隆時積悔尤。物理細推宜達命。不敎眉宇罥閑愁。</text>
<title>默算</title>,<text>默算平生罪悔深。半爲名誤賈群侵。十登台府慙裴相。三黜明時類展禽。徒有悃誠懸耿耿。了無功業紀愔愔。從今謝却閑煩惱。前聖書中只會心。</text>
<title>崔欽天天璧挽</title>,<text>仰觀玄渾周。懸象上森列。天人自妙契。吉凶爲祥孼。愼竈豈妄評。郭李留眞訣。近代有崔君。心眼兩聰徹。暈適占雲虹。躔離驗星月。不言言必中。前知若蓍揲。昔余領書雲。申明象緯說。得君處郞屬。愛其操簡潔。編輯究精微。誨迪分緖節。微官類積薪。薄料困涸轍。冷署與殘郵。棲棲意轉拙。一朝謝病歸。浩然誰絆紲。阻闊幾年所。奄忽成死別。斲輪不傳妙。已矣於今絶。君平閉空簾。北窓臥深雪。湖山邈千里。川路不可越。故情乖絮酒。緘詞倍悽咽。</text>
<title>李說書必重挽 二首</title>,<text>英標氷玉操松筠。愛爾心期瑩不磷。恥作一毫阿世態。險途隨處耐群嗔。</text>
<title>李說書必重挽 二首 其二</title>,<text>紛紛冠蓋滿城闉。不見淸班玉立身。地下修文誠有否。秪應茫昧問無因。</text>
<title>敬次御製題商山四皓圖</title>,<text>少海歌重潤。高山輟采芝。飛鴻成羽翼。矰弋孰加之。</text>
<title>尹明齋挽詞 四首○尹公拯號</title>,<text>祭酒家聲遠。默庵道學尊。內外毓英秀。綸緖得美村。篤實有光輝。私淑石潭門。先生濟厥美。魯鄕如婺源。兩世抱潛德。果忘非所論。天地屬閉塞。大節諒斯存。</text>
<title>尹明齋挽詞 四首○尹公拯號 其二</title>,<text>曾氏日三省。伯淳春一團。德容自粹溫。心體常廣胖。襞幽芳遠聞。藹如中谷蘭。兩朝勤聘召。束帛旅戔戔。千駟不屑意。冥鴻誰可攀。台光耀林丘。永矢歌考槃。</text>
<title>尹明齋挽詞 四首○尹公拯號 其三</title>,<text>世人多騖虛。夫子獨靜專。和順發英華。深幾在極硏。體道恒慥慥。愼獨日乾乾。不殄亦不隕。處義可與權。王言定國是。公議不百年。不容其奚病。然後見大賢。</text>
<title>尹明齋挽詞 四首○尹公拯號 其四</title>,<text>昔値西河葬。迎哭大江濆。纍顏望深墨。嚮仰同及門。古人重親炙。心醉若飮醇。論相不爲私。夾輔期致君。出處叩時義。經禮講疑文。書疏滿塵篋。入眼感涕紛。</text>
<title>呂校理光周挽 三首</title>,<text>斤斤相業聖褒加。濟美賢孫克世家。朝望共期廊廟重。進塗方貯掖垣華。崦嵫暮景情何極。岱岳仙驂跡已賖。身後尙看餘慶在。一枝非少謝蘭佳。</text>
<title>呂校理光周挽 三首 其二</title>,<text>十年人事夢中花。哀樂乘除奈數何。往日輟舂歌薤露。前秋聞喜醉流霞。悠悠遠跡淹長路。衮衮浮生逐逝波。尙記越山氷雪裏。和章連軸墨痕斜。</text>
<title>呂校理光周挽 三首 其三</title>,<text>老夫心弱足悲嗟。每失英髦涕淚多。桂谷文泉才未究。隱候長吉命非遐。祗應病葉偏凋隕。可但淸姿易朽磨。今日哭君遙寄輓。公私長痛兩無涯。</text>
<title>李進吾挽 二首</title>,<text>東銓首席亞文衡。淸世官銜未始輕。衮衮巖廊賢不乏。幾人廉直保嘉名。</text>
<title>李進吾挽 二首 其二</title>,<text>不知天道竟如何。梁獄經年弔汨羅。無奈浮雲工蔽日。九泉冤淚也應多。</text>
<title>次羅童子沈演雅</title>,<text>鷦鷯未占一枝棲。伏櫪時聽老馬嘶。秋澗蟹螯沙渺渺。夜牕蛩影露凄凄。誰人解羨莊龜者。有客能譏楚鳳兮。嘉尒遠來勤鳥習。愧無蛾術助提撕。</text>
<title>李懷仁命世挽</title>,<text>君侯早穎秀。雅望冠時流。門自洲翁出。學從溪上求。恢奇羞握齱。砥礪自淸脩。堂后珥彤日。海南分玦秋。寸心扶國本。忠諫動宸旒。魑魅喜迎客。雪霜歸滿頭。晩爲湖縣宰。俄作岱宗遊。歷落雲霄迥。威池志業休。高賢多餓死。闒茸競炰烋。予奪誰司柄。昇沈莫詰由。飛旌鶯逬淚。露輓笛生愁。定有冤虹氣。宵看山澤留。</text>
<title>次諸生壽詩韻</title>,<text>淳厖聖化囿吾東。壽域儲祥浩不窮。淸潤星光連析木。蜿蟺地脈接神蓬。發舒化國春暉色。藻繪堯階瑞筴叢。民物王風時累洽。老成卿月秩俱崇。試觀挽近耆英社。賴有當朝六七公。聯席幸叨諸彥後。斲輪還謝匠斤工。十登台府慙非分。三黜明時坐罔功。蟫蠹生涯經與史。箕裘世業孝兼忠。中年志槩追黃綺。晩節心期慕赤松。局促井蛙難語海。支離社櫟飽經風。榮期索帶存三樂。徐邈瓢樽且一中。多病早衰身已老。不才無德位徒隆。端明故事知曾忝。履道淸歡惜未終。乞退差池疏傅計。許驅牢落武侯躬。巧言緝緝夸毗子。默佑冥冥造化翁。鳧鶴短長安性命。坎流行止一窮通。齒從前歲偏多缺。耳到今年半已聾。隱几道人初喪我。摳衣諸子欲求蒙。一丘要抗浮雲志。九闕常懸皎日衷。村酒釃來爭野席。壽詩呈處滿奚筒。比聞錦玉愆王體。復道雲霓軫聖聰。甘澍浹旬蘇旱涸。翼瘳何日舞疲癃。棲遑身事長時困。耿結憂心一味忡。鼓缶肯嗟離日昃。懸車秪願舜年豐。人非洛水歌龍臥。跡異東山詠雨濛。聖代優游聊卒歲。笑他鍾漏軟塵紅。</text>
<title>送南原朴使君乃貞</title>,<text>褫却昇平換帶方。湖山深處善刀藏。卽知蟾窟桂娥影。勝似蠻荒梅橘香。吏道自應勤謹潔。仙風誰是鶴錢楊。蒼茫別緖驚秋暮。素札賓鴻倘寄將。</text>
<title>送李參判光佐赴燕 二首</title>,<text>送子幽燕道。北風天正寒。賢勞出疆外。才望冠朝端。卽事荊優拙。前修趙璧完。中天猶可卜。明歲又涒灘。</text>
<title>送李參判光佐赴燕 二首 其二</title>,<text>昔我銜王命。十年再赴燕。衣冠今變夏。槎路舊朝天。椒桂餘辛在。風沙客夢懸。劫灰磨不盡。書肆訪陳編。</text>
<title>次壽詩韻 二首</title>,<text>東山林壑正盤紆。生理牀頭酒半壺。老與疾痾如舊約。身因閒屛得良圖。空疏學業懵經旨。伉拙心腸詭俗趨。憂患邇來詩思沒。欲追高韻只瞠乎。</text>
<title>次壽詩韻 二首 其二</title>,<text>生世休論大小年。特聞聲實乃爲賢。老身何有兼三達。耆社居然齒八仙。春水漾波㪺作酒。落花如綺坐當筵。遺經晩味非糟魄。妙斲寧愁不可傳。</text>
<title>廣幽通賦</title>,<text>有完山之華胄兮。冠左海而跨立宗。初諜乎神虎兮。濬流派之至賾。逮文貞而施平度兮。世昭德而蹈矱。懿吾祖之純淑兮。紛獨遭時之嵒齬。服經訓而自勵兮。仰先烈而增歔。翊聖后而昌邦兮。謇紀脩而倫晢。敷王禮之醇鬯兮。發羲爻之淵穆。載駿烈于庭趨兮。濟厥美而詒則。咨余生之藐藐兮。汩蠢處乎橫目。旣天質之鹵莽兮。又聞識之謏約。欲瑩道而禔身兮。然蔽閡而罔迪。古聖旣已堙喪兮。焉遵正而矯忒。時晻晻其幽暮兮。衆樊然而循枉。愍風敎之不明兮。恫時俗之擾攘。雕大樸而冒華兮。汩弱喪而不返。舍中和之至道兮。日流趨乎誖亂。譬乘舲而無維兮。凌洪波之浩汗。云何余生之不辰兮。値斯世之衰叔。懼世業之弛墜兮。虞性眞之爽錯。忽不自料其愚魯兮。思希聖而踔越。闡方策而求通兮。從石師而取物。物何微而弗格兮。理何深而弗抽。察古今之明戒兮。謨聖哲之大猷。潭思而力究兮。賅本剽而別臧否。駕良騄於周行兮。執鞭筴而愼旃。刻弘璧以成楮兮。羌不知其服廑。匪仁義其曷程兮。匪文章其曷宣。專純嘿而弸中兮。指道岸而駸駸。纗至德之瑤華兮。琢貞白以製琛。潔余志之修姱兮。炳余衷之誠諶。思搏搏而無極兮。恐霣絶而莫階。獨煩瞀而湛懷兮。心潢洋而掣曳。諒不契於今之人兮。無寧望古而炎逝。知服膺乎前修兮。又何近夫汚佞。懷絓結而不釋兮。欻神遊而逖聽。頫眩湣而無所見兮。仰嵺廓而無所聞。御百靈而戒途兮。搏衆芳而叢身。紛衙衙而闐闐兮。泝區外而遐循。轙葩車之瑵莖兮。駟黃渠而驂白減。遂舒節於暘谷兮。正東皇而不貳。望太皥而道余思兮。雲翳翳而炎起。忿支祁之肆慝兮。錮脩幹而莫捄。偉瀛海之浚靈兮。寧芥舟之足膠。箕檀邈其靡詰兮。徒惄如其焉求。吾將往乎南娭兮。歷陸離而中休。挹重華而訪道兮。存火正而訊猶。亮世夐而跡熄兮。焉乃逝而樛流。汎濛汜之漭漭兮。騖意馬而西浮。樹建木之高竿兮。曳宛虹之素斿。集丹丘入白門兮。登閬風而俶余裝。遇戴勝而宿之兮。觀玉女之舞蹌。雖嬋嬛而非吾求兮。從含靁而背陵陽。呵燭龍令照夜兮。指玄冥之矞皇。忽矯首而東睎兮。日未暾於扶桑。噏沆瀣之芳液兮。飧若木之露英。寔芒黖而荒絶兮。匪道眞之所周旋。余軫而顧懷兮。靡紫綢而卷玄旄。窺九淵而逐墳羊兮。與富媼乎相謀。嗟背昭而就冥兮。又何可以宿留。攀魁衡而上出兮。越嵒嶅之嶔岑。馭翩飄而夭矯兮。班軒輊而萷森。邸余車乎帝之居兮。杳淸澂而靚深。虎豹猙獰以守關兮。余乃叫閽而撼鋪。列仙眷余色笑兮。奏六英而歌晨露。聘瑤琨而載贄兮。邀玉皇乎璚府。般將將而翼翼兮。洞余心兮駭余睹。整冠褋而鞠跽兮。竭衷素而上注。心聇聇而禱祈兮。冀或察余之深愬。誶物理而繆戾兮。叩天道之杳茫。省憂喜之倚伏兮。樛淑慝之抑揚。皇乃揆余之中情兮。命余朝乎紫堂。魂𣙤惘而砉欻兮。伏瑤戺而承昌。辭曰。品彙之糾紛兮。道本一而不岐。陶大鈞而沕穆兮。運鴻樞而回斡。詔斯民之最靈兮。首跂行與喙息。苟飽煖而無敎兮。乃人獸焉相敓。夫孰非道而可道兮。孰非學而可晢。故參三而贊化兮。逌至誠而不息。繄羽鱗之飛潛兮。泉草木之榮落。寔隨化而鑪錘兮。理無間於通塞。克明物而察倫兮。迺成聖而渾然。愚自暴而自棄兮。昧大本而惛焉。夫吉凶之相襲兮。類狙公之朝暮。榮與瘁其代序兮。損與益其同聚。嗟配命而自求兮。著昭訓於鄒叟。惟哆然而語命兮。恐言哤而理闊。釋氏泯色而合空兮。伯陽知白而守黑。諒異端之亂正兮。匪大中之不偏。孔贊謨於懿德兮。孟雅言夫性善。夫惟物則與民倫兮。寔萬古之彝常。天鑑下而弗僭兮。眡德否而災祥。彼顏窒而跖樂兮。非景命之所經。苟所存之卓爾兮。雖近躓而遠延。亮元化之緯繣兮。肆近智之昏閼。由精義而入神兮。可砭頑而剖惑。群囂折乎聖言兮。萬途歸於一轍。匪禹神而塗冥兮。豈昔豐而今嗇。識天衷之自有兮。驗至理之不易。帝在己而非遠兮。奚有待於位壽。膺靈訓而惕若兮。砉洗心而咸輔。忽反顧而自省兮。如大寐之一寤。知無入而不自得兮。在循理而俟命。不貞觀而滯曲兮。烏自免夫聽瑩。扁斲輪而凝道兮。丁游刃而化物。咸役智於末技兮。匪取大於往列。夷食薇而餓顯兮。屣衮冕而樹義。展三絀而不渝兮。惇薄夫於千祀。雖同躋乎聖域兮。亦未免夫執一。惟象尼之巍巍兮。集大成而垂法。盍鑽仰而恪守兮。戒蟹心之弗一。旣覽觀乎大方兮。宜遵蹈乎成式。尙睒天而覩畛兮。匪僭論乎述作。斯內訟而自矢兮。訴來許而求質。亂曰。圜包坱圠。融蝹蝹兮。紛綸總䔿。函化醇兮。機緘要妙。杳無倪兮。陰摩陽盪。斡不濟兮。惟皇克仁。降明勅兮。君子盡性。昭厥則兮。葆靈啓鍵。牖後覺兮。闇然日章。正其誼兮。天健川流。無豫怠兮。主敬以直。義以方兮。克復厥初。勔自強兮。立本趣時。罔僭忒兮。純粹精白。絶瑕慝兮。不顯亦臨。無厭斁兮。趙友祥甫年未弱冠。大治詞賦。能推演班張之旨。作百十餘韻。目以廣幽通。無論命意之奧深。引物之宏博。其詞致文鋒。凜乎不可禦也。屬余和之。不敢辭。爲之效顰云。依其本韻。故韻語多不叶。丙午春書。</text>
<title>抒思 反歸田樂之意。送淸州明府南先生。</title>,<text>歲上章之發春兮。公卽閑而歸田。引前志而然疑兮。馮藻翰而自宣。懼採山而攘腴兮。寧濯泉而專潔。樂省耕以觀書兮。苟爭席其猶不屑。承母慈于高堂兮。澹無爲而卒歲。亮屈信之相襲兮。疇有艮而無兌。沐聖朝之渥惠兮。俾出牧于近服。駕五牡之彭彭兮。指湖山之淸淑。惟淸川之雄府兮。地最鉅而務劇。縱有乖於繕性兮。亦可備滫瀡之節。適受民社之隆委兮。焉乏事而曠責。矧歲年之荒菑兮。政匪嫚夫撫綏。騞桑林之游刃兮。笑武城之割鷄。旣與人而共樂兮。宜與邦而同憂。匪妨人之足虞兮。佇分甘而播流。昔守已而猶約兮。今濟衆而己優。美九里之河潤兮。微此方之獨庥。奠流逋于晏粲兮。申謳吟以燠休。將下邑之勞徠兮。替會朝之謨謀。績無間於外內兮。道奚異夫佚勞。譬吾黨之藏修兮。亦胥資乎息游。猗夫子之脩姱兮。固辭榮而就卑。局一州而不咸兮。撫時事而歎噫。云余小子之困蒙兮。久攀墻而覿德。惜緖言之乍違兮。嗟謦咳之斯逖。顧游方之有戀兮。願執御而不可得。增勞心之忉忉兮。怨秋氣之摵摵。魂聇聇以遠邁兮。懷熲熲其東注。祝政成而來疾兮。望行旌而軒佇。遵道周而將子兮。遂抒思而獨賦。</text>
<title>次續松醪賦 李西河彝仲丈爲南子聞作。屬余和之。</title>,<text>聞至人之服食。取枸杞之夜號。或寓趣於杯中。泛菊英於東皐。味眞腴於往牒。歎物理之有遭。嗟我友之如玉。視榮利猶毫毛。廓專精而內養。甘蔬糲於蓬蒿。藏小甕於霜根。釀靑松之芳膏。襲臭味於歲寒。混麴糱而爲曹。淹十日而乃開。成異品之新醪。笑桑郞之太俗。嫌桂醑之徒勞。謇要余而一吸。洗膏火之煎熬。馮櫺檻而倚枕。怳聽籟之嘈嘈。襲風味之醺和。增趣操之淸高。觀觴面之紺碧。類醱醅於葡萄。薦野蔌而侑飮。厭肥羶於庖羔。雖吏部之手風。尙堪持夫蟹螯。携同志而拍浮。諒塵囂其可逃。倚伯倫之帷幕。忘叔夜之把搔。把與爬同 方性眞之浩浩。與造物而遊遨。弄地底之龜蛇。伏心中之猿猱。有西河之先生。擅學海之瀾濤。追雪堂之遺詞。挹行窩之人豪。攀瓊韻而欲和。嘅俚唱之難操。癭木兮爲樽。薛荔兮爲袍。期先生於海澨。羌枕藉乎餘糟。恐此言之弗可遂兮。聊以續體物而慰牢騷。</text>
<title>對續天問</title>,<text>昔屈原作天問。以抒其憂悲環怪之辭。而柳子厚著說。以破其難。名曰天對。子厚於大道。未有所聞。宜其言之悖于經而流于淫也。近谿谷張子又演屈子之意。作續天問。凡造化幽明之故。物理人事之變。皆擧以爲問。而淫怪之說亡及焉。蓋欲矯昔人之流遁而歸之大中也。余嘗讀而美之。旣而惜其有所難而無所取衷。妄爲之論述。亦不敢輒以天對爲目。就張子本題。弁以對字。以病子厚援天以對之爲謬且僭云。問。冥冥元化。孰尸其功。宇宙之變。焉始焉終。元化不宰。自然而然。強名曰帝。果孰尸焉。宇宙之變。無終無始。小則混闢。大則無已。誰信誰詘。而四時成。誰闔誰闢。而晝夜行。寒暑相推。乃冬乃夏。日月相代。爰晝爰夜。而詘信闔闢。則歸之元化。太虛之大。無外無際。夫曰無外。而何所窮止。有外則局。無外則無所係。有無之極。終焉所詣。氣之統體。命曰太虛。理固無外。氣焉獨殊。夫唯無所係。是以爲大。旣曰無外。安有所詣。函三之始。萬有泯焉。何馮馮混混而二儀分焉。太極函三。機有動靜。動則陽始。靜則陰生。兩儀旣分。萬有迺形。闢焉而生。闔焉而死。何天地之大而有成毀。道無終始。物有死生。天地亦物。豈無虧與成。有形斯物。無形斯道。有形者受變。無形者難老。前之所終。而後之始。始終之變。相尋無已。幾闔幾闢。而有此天地。浸假大化。厥初有始。方知幾闔闢而有此天地。道本無始。焉能歷計。淸濁初分。上浮下凝。何高而不傾。而厚而不崩。浮陽日運。動而不窮。積陰隤然。順而處中。機緘莫停。斯不傾不崩。或使間之將玄騫而黃墊。日月之麗。孰陳列之。山河之奠。孰融結之。玄象凝精。或燬而淵。厚祗載靈。或河而山。孰陳列而結融。夫惟玄造之功。林林之生。各全其天。蜚走動植。巨細紛綸。孰㨀其機。而使之然。五行各性。萬物殊受。刻彫紛錯。蜚蜚走走。孰使之然。㨀機者帝。普物無心。否則太勩。日行冬夏。厥塗移焉。何不恒其德。而或郤或前。平分樞極。赤道衡腰。日行黃道。跨赤而交。隨天左動。有前有郤。前則冬肅。郤則夏燠。厥趨恒右。匪貳其德。玄穹蕩蕩。無方無所。而三百六十。孰量厥度。玄穹無體。列宿爲經。植圭置臬。昏中是營。日隨天動。徐疾異宜。強名爲度。以志厥差。三百六十五日有奇。天與日會。是之謂期。豈若小器尋尺可知。萬熒之森。孰爲其宗。何經緯錯綜。有衡有從。太陽之精。散爲列星。維北有斗。寔宗于萬熒。或五而緯。或恒而經。左右殊趣。斯經從而緯衡。圜包駛運。機輪無停。何樞極之貫。厥居有恒。凡圜之物運必有機。若輪之有轂而磨之有臍。雖則斡旋而機不移。斯號二極。上下厥規。東南何缺。西北何偏。何覆載之大而不得其全。地缺東南。其體則然。天形之橢。厥理舛焉。誰俑弔詭而疵上玄。攻苦盈虛。陰陽異便。豈覆載之大。而有偏而不全。何水有溫而火無寒。海潮盈虛。孰吸孰噓。陰能從陽。乾不隨坤。故火無寒而水有溫。海之有潮。如人之喘息。一虛一盈。上應月魄。孰噓吸。是大化之力。二曜代明。靈德相逑。何偪鬪薄食而自眯其眸。日以陽曜。月以陰靈。德惟相配。往來代明。行有疾徐。迺分胐魄。經緯合躔。於焉鬪食。厥有恒度。匪眯其目。無爲之功。必有其宰。厥狀何肖。厥居何在。上天之載。靡臭靡聲。其理孔隱。厥狀焉形。統爲太極。分在萬殊。靡所不存。奚適厥居。曰道曰器。爲一爲二。上下之分。相去有幾。命理曰道。形形曰器。或下或上。非一非二。旣非二物。相去幾何。脗然相守。不可少多。於皇明命。是爲物則。何群生均稟而多慝寡淑。惟天賦物。降衷爲則。性本渾然。氣流爲惡。陽一陰二。斯寡淑而多慝。姚姒明德。上格旁播。何父子昆弟。獨梗其化。以堯爲父而朱其子。以舜爲昆而象其弟。厥性嚚傲。匪敎攸移。肆帝德之被格而病不能𪚥斯。菑凶之降。寔由人作。何禹湯之仁而墊焦爲虐。天降災沴。職競由人。胡九潦七旱。戚禹湯之仁。理有常變。或然而然。傅會者鑿。焉能知天。畀德之豐。必付其位。何鄒魯之勤。而卒以窮死。古也有志德必得位。而鄒魯之聖賢。卒困於蓬累。性也有命。肆君子順天而病已。何厚於盜跖蹻寵樂。何仇於仁顏冉夭厄。顏冉之夭厄。跖蹻之寵樂。命之緯繣。天豈厚薄。儒明義理。老尙玄默。西方之敎。泯然空寂。何大道之一。而群言相角。孰眞孰僞。誰順誰逆。伯陽宗玄。瞿曇尙寂。有體無用。匪道之極。夫維儒敎。率性循理。大中不偏。一統在是。逆順僞眞。何待究論。法象無二。術數多岐。倚蓋鳥卵。何說得之。圓象至鉅。渾渾難知。蓋哉卵哉。厥術多岐。擬議仿像。互有失得。苟明其理。測管可識。僊夫養形。制鍊精氣。胡藐尒之軀。而敢竊天祕。物化有終。胡獨不死。飄飄僊侶。鍊精服氣。回光內照。竊得天祕。縱或引年。焉能與之終古。惟遁天而罔生。肆君子之弗取。浮屠明鬼。言闊而厖。業報環回。冥境孔彰。果有之哉。無亦荒唐。誕哉釋子。陳說罪福。謂之方便。衆兆攸惑。業報環回。於理斯錯。所以君子辭闢之廓。何天道之正直。而有時而錯。淫未必禍。善未必福。惟天道之本縮視善淫。而福禍乘氣機而斡流。斯有時而錯迕。武侯盡瘁。興漢于蜀。胡右彼譖猾。而星精遽踣。宋氏之顚。飛也奮猷。胡假壬以逞。忠勇爲劉。維漢宋之衰。有若葛岳竭忠奮猷。志存興復。涕盈二表。背涅四字。師未捷而星霣。賊未翦而譖遂。玆由時運。夫豈天心末之如何。非右譖而假壬。三代之英。繼踵比肩。孔孟之歿。千五百載而寥焉。何聖賢之生。疏數相懸。昔在上古。風氣方淳。沖和所會。英哲紛綸。降及後代。元化日澆。賢聖之生。曠世寥寥。孟稱五百。蓋擧隆汚。而疏數之期。焉有定數。朱宗博約。陸慕簡易。何同師孔孟。而旨歸殊致。源同流異。孰眞洙泗。朱是儒宗。陸則禪旨。雖同師孔孟。而異趣殊致。一薰一蕕。何難卞其正僞。茫茫大運。何尾何首。元會之說。曷本曷究。十二之分。今焉僅午。何方中之候。而遽爾晦暮。他然宙然。厥有終始。元會之說。刱自邵氏。易數是源。象日之辰。測古準今。午會始分。方中之候。宜爾昭明。夷焉翦夏。罔焉蔑貞。曷其晦塞。如晝日食。陟降左右。厥有明言。而聖賢之歿。果有不亡者存。鬼神之德。至微而顯。聖賢之言。無幽不闡。文王陟降。周雅有詠。洋洋如在。有諴斯應。若謂不亡者恒存。近於輪回之異言。檀而肇辟。箕而肇敎。何神聖之墟。而遺風眇眇。維我東表。有檀有箕。允爲君師。以敎以治。降及于今。夐數千載。神聖遺化。邈焉湮晦。勢有固然。夫焉足怪。卓卓圃牧。値麗之痡。何群賢蔚興。而國以不扶。麗氏云季。鄭李並出。志扶宗國。竟胥以踣。崇山峨峨。驪水沄沄。天眷吾鮮。奈何乎人。好惡之倫。今何繆錯。煦拊驁逆。掊擊貞直。天之好惡。徵諸福禍。旣誶於前。胡再求我。惟貞惟驁。或掊或煦。氣有錯行。匪玆伊故。芝蘭何瘁。蔱艾何遂。鸞鳳何逝。鴟梟何厲。芝蘭之瘁。天理微也。蔱艾之遂。人欲肥也。鸞凰之逝。賢士藏也。鴟梟之厲。小人長也。強弱氣也。隱見數也。氣數之間。天莫之與也。人心之蔽。曷其能廓。天理之常。曷其能復。人心之蔽。廓之在人。天理之常。復之在君。志士傷時。憂心慬慬。有問乎天。天胡無聞。時有升降。道有泰否。此動靜陰陽。所以相嬗而無已。末之傷哉。惟曰順俟。凡子所問。天其有聞。天其有聞。窅默何言。</text>
