<title>坡州銀杏亭</title>,<text>倚樹坐望露霑巾。夜分岑外月窺人。滿尊玉友知心處。莫恨光陰下坂輪。</text>
<title>題江石</title>,<text>濯足淸江臥白沙。心神潛寂入無何。天敎風浪長喧耳。不聞人間萬事多。</text>
<title>歌詞</title>,<text>深復深山無主花。蝶蜂不識自相過。春風餘幾留難得。軟綠將成可奈何。</text>
<title>題金剛山 金剛山一支蔓延於百許里。雪岳山略如金剛。故曰小金剛。此則題於小金剛。</title>,<text>生先檀帝戊辰歲。眼及箕王號馬韓。留與永郞遊水府。又牽春酒滯人間。</text>
<title>圓覺寺東上室。金守溫，徐居正，洪允成呼韻。時金時習悅卿在坐之右。</title>,<text>與勞非穀強賢臧。爭似丁刀更善藏。雪裏草衣肥益軟。日中木食腹猶望。靑山綠水吾家境。明月淸風孰主張。如寄生涯宜放浪。還思名敎共天長。</text>
<title>圓覺寺東上室。金守溫，徐居正，洪允成呼韻。時金時習悅卿在坐之右。 其二</title>,<text>德業文章萬選臧。眼空宇宙九流藏。風雲氣象容群動。海岳精神鎭物望。第宅居閑樽有禁。軒車行暑蓋無張。重瞳千載文明主。三接細氈論道長。</text>
<title>圓覺寺東上室。金守溫，徐居正，洪允成呼韻。時金時習悅卿在坐之右。 其三</title>,<text>莫問前三與後三。且傾瓦鉢酒如泔。奔忙闤闠塵埃暗。和暖祇園草樹酣。佛樂成終香篆短。齋飧餕散啄烏甘。掀雲木覓𪚥腰過。來聽天人義理談。</text>
<title>圓覺寺東上室。金守溫，徐居正，洪允成呼韻。時金時習悅卿在坐之右。 其四</title>,<text>雅量滄波萬頃三。洗乎士氣濁於泔。金犀帶映金沙動。玉筍班𪚥玉斝酣。垂柳欄干呈爽景。瀉茶磁𥒸奉淸甘。吹風晝漏傳聲數。天欲偸閑亟縱談。</text>
<title>次靈泉館韻 在濟州</title>,<text>特地淸嘉聚此新。渥洼種產錦雲身。深泉綠水常留夏。廣野平蕪每管春。山勢北高遮斗𪚥。海波南靜出鮫人。張侯孤岸蔥蘢畔。擬畫難分僞與眞。</text>
<title>在平康苦等公叔自京廻</title>,<text>將返傳聞公叔來。卸鞍還坐爲徘徊。當昏可得逢靑眼。對月唯應說舊懷。最喜詩文探滿篋。先愁老病勸深杯。世間人事元無定。却恐頑胸偶未開。</text>
<title>贈平康訓導孫順祖希述</title>,<text>相逢仍憶昔遊同。三十餘年醉夢中。漫浪我猶瘢膝老。龍鍾君亦點顋翁。聲容顏面嗟非舊。意氣精神喜各雄。俱自隣鄕遷一道。生涯出處共飄蓬。</text>
<title>挽詞</title>,<text>茫茫天意信難全。倚伏從來傀儡權。威鳳早騰捐竹實。玉男追繼隱林𪚥。世家美業雲消盡。中饋嘉譽史永傳。奉紼孤孫淚成血。淸溪山北是重泉。</text>
<title>靑藜杖</title>,<text>讎書天祿日將西。金櫃玉函鎭幄犀。半夜眞人來太乙。一吹爛焰出扶藜。分明照盡蠅頭字。掀覽無餘蠆尾題。杜撰舛訛歸正義。斯文萬古有階梯。</text>
<title>七夕</title>,<text>秋盡瑤墟銀漢遙。河邊烏鵲自相招。牽牛幾日思如結。織布多時恨未消。天感最憐離別久。雨零應和涕洟飄。爭歡邂逅論心事。怕却金雞促報朝。</text>
<title>夜起醊粥</title>,<text>西風吹徹意先輕。拓戶見星欲五更。作粥試淘新粟米。糝羹仍斫野菘莖。盈塯擎手落顏影。刺匕入唇開齒聲。分與眼前炊母喫。小兒睡起索還鳴</text>
<title>食生魚</title>,<text>囊粒爨借來謁人。猶然笑拱孰能嗔。沙工貫索相扶贈。漁父盛筐更瀉陳。洗出淸川橫玉尺。烹殘大鼎閃銀鱗。使君稻飯深盂凸。匙𪚥不閑兩味新。</text>
<title>述懷</title>,<text>三十年前氣不禁。高山大水喜登臨。四方走路入雙屨。萬卷古言儲寸心。細事豈曾憂樂我。閑情唯有短長吟。如今坎壈兼衰老。只欲靜居一室深。</text>
<title>憶長安</title>,<text>男兒生世肯謀閑。天外久遊多苦顏。路隔雨仍濛大海。身留心已到長安。秋宵達曙坐無睡。愁緖多端思未闌。傍草寒虫知我覺。群鳴相弔轉辛酸。</text>
<title>月夜出城</title>,<text>秋深山郭滅纖煙。開遍里門村犬眠。白月懸空天似畫。淸風動樹夜如年。寒虫鳴筑依衰草。淨露綴珠滿野田。柱杖高吟有餘興。神澄骨爽欲登仙。</text>
<title>使相送鹿脯</title>,<text>營皀早來折簡傳。出門迎入勸杯先。伊尼乾聶潤紅玉。吉貝密縫光白絹。縱忌開封躬起拜。精神感德淚零連。卑微身世生涯晚。他日將何報大賢。</text>
<title>奉辭使華</title>,<text>使相衙歸奉拜辭。山東秋月欲辰時。滿杯美酒粘粳醴。盈耳嘉言大雅詩。醘賜銀魚府䗸口。肴添繡蓏嚲盟看。叩頭匍匐出門外。別意茫茫迷所之。</text>
<title>待風出城</title>,<text>須信他鄕勝故鄕。兩兒苦別轉堪傷。厭看官柳添離恨。愁聽角聲挽去腸。回首挐山高崒屼。送眸溟海曠微茫。行行麗譙隔重阜。日帶薄雲照淡裝。</text>
<title>行箱紙盡。得句不敢寫。</title>,<text>三旬傍海阻西風。不獨行裝見底通。側理已爲烏有子。銀鉤亦作涉無公。石虛中處陳玄遠。麴秀才前栗尾封。從此情愁臨不得。晝晴獨自睡濛濛。</text>
<title>入楸子島 二首</title>,<text>一島南崖與北崖。純巖萬仞圍如削。千年不長立矮松。兩眼未經啼怪雀。石竇唅呀瓮口如。波頭出入人聲若。執枝頓足是心痒。落影陸離龍必愕。</text>
<title>入楸子島 二首 其二</title>,<text>靑草細長衆壑平。偏山林淺竹陰淸。折腰柱杖行幽邃。矯手扶蔓賞蕤榮。最上高峯登眺望。極邊露島列縱橫。微茫碧海大於地。上下難分迷後𪚥。</text>
<title>山飮</title>,<text>走上高峯望大洋。黃花開野適重陽。同來遊侶多懷遠。督去蒼頭急齎觴。指說天南雲礙處。先愁野北暝回忙。重斟苦酒誰論醉。並步劇談草逕長。</text>
<title>贈趙虎賁末孫</title>,<text>荒外論交寬旅懷。少年意氣萃群魁。時平雖賴經書術。固國亦因弓劍才。龍榜媒名慙老矣。虎科取𪚥適時哉。遠媱辭醉養猿臂。兩塞長城萬里開。</text>
<title>旌義縣監厚遇有感</title>,<text>旌義遨頭送內還。來留相近待盛寬。時分肥肉添羹鼎。間贈嘉魚助饌盤。軟却春中敎眩目。長腰玉上遣和顏。由基百步穿楊葉。早見王庭虜血殷。</text>
<title>茅亭謁旌義。置酒作樂。夜分乃罷。</title>,<text>醒罷淸哦醉睡沈。不容世事苦相侵。龍吟長笛闃𪚥鼓。水激淸聲瓦振音。銀漢早廻從夜𪚥。浦城桑落任科斟。傍人喜道東風起。送淚愁端忽不禁。</text>
<title>海島述懷</title>,<text>謫居島嶼瘴雲深。鬢邊還過幾光陰。奇花異卉開幽思。麗海佳山入細吟。麥飯盛塯肥肉減。麻衣掩骼雪霜侵。天明日照窮林草。更發新芽雨露心。</text>
<title>居海錯漢之廬</title>,<text>大艦下來艇遞來。暫眠海錯漢廬興。三竿天日臨窓愛。數朶嶺雲隔野蒸。白玉新粳炊飯進。靑簹宿醴汁盆澄。肥魚章擧灸烹間。軟菜體葑生熟仍。捫腹欠伸納稿履。遐觀聊擬碧峯升。</text>
<title>泛海</title>,<text>撑舟離岸晚天晴。雲氣東來西去輕。廣野已爲微麓縮。高岑漸作細眉橫。蒲帆風滿蕉腰裊。鯨海波殘鏡面平。聚坐危樓談戲劇。是身何謝禦寇行。</text>
<title>語客</title>,<text>客來日日出迎門。對坐開窓月欲明。勸酒慇懃多厚意。看雲飛散捲山城。醉中別恨情還重。野外興濃景復淸。別後去留南北異。百年身各好爲行。</text>
<title>贈智覺</title>,<text>壽陵匍匐返。鼢鼠得壻良。頭戴胡王使。心含百草霜。多岐羊不覓。出穴蟹無腸。猶近涅般路。身隨榾柮光。</text>
<title>次平康客軒</title>,<text>依俙割據地。狐兔擅爲生。折礎知宮址。窿原記土城。御溝成澗水。花樹變榛荊。處處頹殘瓦。仍思百世情。荒蕪多水處。麋鹿自群生。襞積人如蝨。逶迤嶺似城。民居無土壁。野曠有柴荊。村巷農桑懶。飢寒適自情。</text>
<title>江樓</title>,<text>暮色欲開同倚杖。晨光未霽獨憑欄。豈無佳句休題柱。恐有游人醉眼看。</text>
<title>征婦詞</title>,<text>征雁寒聲落枕邊。綠紗窓靜對孤眠。遼西早放防秋詔。夢裏分明下九天。</text>
<title>雪冤 載於車原頫雪冤錄</title>,<text>髓還山外洞仙飢。竹盡岐陽鳳失依。地久天長應有限。一端雙恨絶無期。</text>
<title>謹奉寄獻紅旗侍胥六絶</title>,<text>拜辭熊車北來長。兩見秋花野菊香。駒隙光陰雖易換。情同當處捧書牀。</text>
<title>謹奉寄獻紅旗侍胥六絶 其二</title>,<text>遙向鈴軒仰慕長。風吹和氣送餘香。形骸縱在終南下。日夜心歸玉帳牀。</text>
<title>謹奉寄獻紅旗侍胥六絶 其三</title>,<text>追思去歲奉陪長。美肉堆盤冽酒香。時夢風流當日事。覺來感淚滿莞牀。</text>
<title>謹奉寄獻紅旗侍胥六絶 其四</title>,<text>款曲語音盈耳長。恩波新染類薰香。滿邊金帶長安日。却近侍趨階上牀。</text>
<title>謹奉寄獻紅旗侍胥六絶 其五</title>,<text>船破海餘風疾長。隔年吟痛臥燒香。未逢州計斷音問。仍憶兩兒淚逬牀。</text>
<title>謹奉寄獻紅旗侍胥六絶 其六</title>,<text>中隔微茫碧海長。柑花難再喚淸香。苦憐兒子號爺哭。半夜神驚墮下牀。</text>
<title>次公叔韻</title>,<text>得喪悲歡已罷除。邯鄲欹枕夢驚餘。興遊川上看鷗合。吟坐室中喜客疏。煕爾圓機工轉滑。澹然方寸世紛虛。思當出處時三省。情似垢頭洗牙梳。</text>
<title>漫興述懷逆順通脈格。三十韻 先押平聲。後押入聲。 錄奉南道兵營。</title>,<text>奉問靑油慕堗黔。高枕元戎兩鬢綠。起着貂裘臥貂衾。折衝禦侮秉威德。虜地苦寒霜雪深。風利劇刀日色薄。陰崖層氷應千尋。烏觜凍合啼不得。玉帳紅旗常暗暗。賢帥壯氣鎭胡貉。瓮頭富水春長斟。長嘯未解悲鼓角。緗篇案上萬古心。天遊何謝考槃槃。文武兼才希古今。勳華昭代高步獨。不數偏長淸士吟。只能簿書亦非極。征南征北憂世淫。意遠作碑憑夷勒。潦到進士聞好音。見雁對月相苦憶。此無相識歸駸駸。故應未能奉尺牘。不入芹宮居江潯。時與卑人飽酒肉。擁毀綿衣兀似瘖。三山影裏五間屋。少妾奉斝嗟無琴。朗詠聲撼負兒岳。飢耶寒耶誰涔涔。晨暮何論足不足。擬欲去賞矛戟森。却恨衰老無筋力。見面 缺二字 同麗金。遠別卑賤懷抱惡。軟紅人海當共臨。闕能趨走緣柳脚。五馬大旆初抵任。恨不出餞靑門曲。難過此日爲商參。感舊愁緖長陸續。偕肄科業賢盍簪。遣奴六鎭布易穀。古風長言寫幽襟。丁寧付與行裝橐。賜糧仍令醉不禁。如對賤我於筵席。羊胛踆烏走驚蟫。官滿遷日在瞬息。木覓山北好泉林。猶能奉陪非久隔。少年氣狂無砭鍼。浪遊塞北貴營歷。當時壯觀豈銷沈。時因令公夢裏覿。爲國莫敎二毛侵。宴閑迎慶適其適。孟冬上九遠幕欽。洪裕孫題紙半幅。</text>
<title>沙苑牧馬圖</title>,<text>日高卓午風騫幄。咫尺壁間沙苑長。四州八方四萬里。誰負中宵移置忙。疑定瞪視久乃悟。出諸毛錐陳玄粧。汧渭合流終南下。平波澄綠何蒼茫。沙如淨洗細如篩。草若密織芬若香。隨胡追風放其中。十隊百屯千群行。驤首揮尾布原隰。四十萬匹雲錦張。驪起人立而鵲厲。踶嚙奔突爭騰揚。齕草驕嘶嗅溲仰。慕侶顧號追相將。鳳臆龍脊煙霧鬣。奇姿逸態鶴翺翔。蘭筋鐵骨盡龍種。斜陽返照風驄光。太僕監牧時翦刷。供奉帝閑馴更良。至尊臨觀東郊遠。入姨騎走樂未央。三千娉婷亦扈從。金羈玉筋雕鞍煌。軟紅塵高日和暖。都人咸覩修康莊。漁陽塵亦鳳城接。馬亦不厭胡語狂。入駿西行襪價重。銜杯舞馬難登牀。盤礴苦心畫幾日。容視後人含悲傷。</text>
<title>將進酒 佛頂曰。世人以爲先子之作。而不知然否。</title>,<text>朝把陳篇至日斜。細推今古感偏多。明妃以色埋靑冢。屈子懷忠死汨𤄷。金谷無人空綠草。蒼梧有墓只啼鴉。賢愚貴賤同歸盡。其奈平生不醉何。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。</title>,<text>石牀火微下流蘇。晚鋪葦絮木綿褥。柳巷煙暖燕乳雛。匊如卯醉醺更沃。詩魂閑入黑甜鄕。自適那知化蝶莊。天地一塊世石火。蟻群雨後笑閑忙。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 其二</title>,<text>頑雲凍似活墨融。陰覆湖山啼鴉鵲。忽變菲榮玉穗嚲。天外姮娥揷兩脚。懶卷紙被學龜藏。細斟酒庭烹韻香。遮莫繁星曉磊落。醉撚髭鬚嘯蒼蒼。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 其三</title>,<text>槁腸夜發漢萬仞。曉飯未解羊蹴蔬。拈出紅區蓓蕾片。汲此井華翦風爐。百驢拽車走靑坂。白雲倒𪚥潭紋衮。一斝去參宴瑤池。俯視三山如燕卵。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 其四</title>,<text>剝取蓬萊赤藤皮。織成文房貯書箱。面作異草奇花撲。品先謝家紫羅囊。烏皮淨几明窓畔。百興十指稱把玩。文傳金石卷粧黃。十二代國裏裏亂。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 其五</title>,<text>七間矮屋風穿壁。醴雪低天龜殼如。丹靑紙屛十二疊。邐迤抱野碧嶺挐。方丈掃淨維摩座。工部詩中添日課。養拙有餘策勳微。拚却世人少所可。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 其六</title>,<text>風區月界幾大千。春懷秋思古猶今。頭戴接罹走芒履。牽興步哦響泉林。纖堗不許惹淸詞。楊始粧束加容儀。有底陸離五色袋。光輝奚肯貯金琦。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 其七</title>,<text>踆烏飛送三竿影。十里陰晴烏語乾。疏欞縞紗塗一幅。虛室生白琉璃寒。瀲灎方諸掛象釘。氷輪出海光初定。對照觚稜覓句顏。仍嫌歲月𪚥裏罄。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 其八</title>,<text>閉戶草詩晝如年。竹簾風定薄陰籠。雕鐫金猊上小卓。一朶仙峯揷海中。兩條碧煙細屈曲。蛛絲閣風映日色。暗聞頓覺鼻觀浮。籟籟妙聲勝薝蔔。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 附 南秋江次題</title>,<text>蘩陰漠漠柳絲斜。花壓欄干耀日華。有才不展不如睡。蘧蘧化蝶尋春花。冷然喪我隨飄風。手摩列缺超鴻濛。堪笑少年習氣在。歸途就見照周公。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 附 南秋江次題 其2</title>,<text>簷前試手張龍公。小雪整整滿空飛。起視瓮中新釀熟。頹然猶坐鏖北風。破却北風入醉鄕。人間榮辱頓相忘。茫然去來一枕空。二十五聲寒點長。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 附 南秋江次題 其3</title>,<text>曾向世間馳東西。十年枯腸飢鳶啼。呼童煮茗暮江寒。醫我渴肺心火低。百慮漸齋虛室明。日長烏几收視聽。東華門外競是非。呶呶聒耳不聞聲。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 附 南秋江次題 其4</title>,<text>無名朴散渾沌死。道自聖人舌上起。一二三四及數盡。萬卷千卷經與史。靑燈細讀忘飧飯。左右逢源得一本。始知黃卷爲跧蹄。藏在古篋長下楗。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 附 南秋江次題 其5</title>,<text>白山十月胡馬聲。彎弓才士盡北征。散人於世百無用。箕山穎水持淸名。樵蘇爇火土牀暖。溫飽可人忘櫛盥。圍屛堯與舜禪圖。叩角謳歌夜無伴。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 附 南秋江次題 其6</title>,<text>混元西轉無停晨。日往月來秋及春。風雲霜露與時變。禽花草木隨日新。幽人染翰模造化。得句有時無眞假。呼奚日投古錦囊。朝吟未夕滿都下。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 附 南秋江次題 其7</title>,<text>扶桑枝頭金雞鳴。靑銅掛窓朝日明。鼎中九六調鉛永。正坐照面𪚥天行。文武火間轂軸施。須臾六氣周三田。東隣掃眉女才子。謂我修容學少年。</text>
<title>東皐八詠 佛頂曰。韓副正景琦。號香雪堂。置墅于國東門之外峨嵯山下。號曰東皐。其孫郡守韓嶠爲余言之。 附 南秋江次題 其8</title>,<text>長安市上鋪腥膻。穢我鼻孔二十年。空齋此日養玄牝。一炷最宜聞香煙。人間險心萬仞峙。百年虛名顙有泚。西風酒醒博山瞑。靈臺浻浻照秋水。</text>
<title>四韻</title>,<text>綬封若若畫熊巾。遙望萱堂近紫宸。行過幾郵無夢寐。起居入座大夫人。塤篪伯仲定晨夕。金玉頂腰光里隣。民事計關還去祝。𪚥𪚥觀水𪚥天眞。</text>
<title>四韻 其二</title>,<text>左回右顧列群山。千佛拱迎頭髮删。鞍據鞭嚲淸興進。體胖心廣樂遊觀。置郵快騎追風速。亭榭通涼扇影閑。到處王程無限景。足底始今千里還。</text>
<title>四韻 其三</title>,<text>詞華炳炳耀靑丘。困詠苦吟今古羞。周沐恩波漚沫少。遍覃藻行斂恭脩。遨頭自昔誰能並。翰墨如今競自模。外物儻來雖欲拒。功名彝鼎萬年流。</text>
<title>四韻 其四</title>,<text>日斜封署簿書雲。衙退晴窓萬卷勤。詩邁句新玄志暢。聖經賢傳碧眸馧。時從獨酌觀今古。日任群喧助見聞。吏隱由來仙隱倂。心中靜擾悟何分。</text>
<title>四韻 其五</title>,<text>乾坤勝景自山河。將欲盡觀如遠何。澄水佳山觀處在。大江壯嶺遠荒多。新豐美酒傾荷藕。東土軟胾灸橐駝。方寸機關隨世轉。昭看人事揣還摩。</text>
<title>四韻 其六</title>,<text>人頌政平遠邇同。蠶桑勤課勸耕農。村墟吏影無狵吠。門戶蛛絲有燕通。里老巷兒歌舞競。耘夫織婦懶眠空。龔黃卓茂彼何者。若有遊魂媿熱濃。</text>
<title>四韻 其七</title>,<text>春情依草動全年。雪意値和欲自遷。鴻雁往來隨氣候。走飛休靜待風煙。封書轉寄固無易。別後相聞觀亟連。南北後前無咫尺。但憂玉版篋難徧。</text>
<title>四韻 其八</title>,<text>才微老去怕飢寒。懸簿高門奔乞歡。大水名山升降盡。鬼崇神欺護恤頑。晝夜窮吟何所用。晨昏著述漫空嘆。如今幸得遇知己。半月舂糧暫自安。</text>
<title>四韻 其九</title>,<text>秋場共望入甄陶。爭鍊試才媿二毛。晝長夜短空坐嘯。燭無油渴耐心翺。却將斗米木綿換。還覺長安物價高。欲乞凌煙多蓄貨。繼暉卒業釣連鼇。</text>
<title>題平康客軒 三首</title>,<text>秋盡山城宿霧晴。作行雁字寫天輕。風吹落木愁遊客。來伴閑吟野鳥聲。</text>
<title>題平康客軒 三首 其二</title>,<text>睡起秋陰盡意晴。重蒙破絮舊衣輕。晚暉照壁生微暖。濡筆擡頭覓句聲。</text>
<title>題平康客軒 三首 其三</title>,<text>秋去冬來天氣晴。坐見殘葉逐風輕。百杯飮盡無酒力。怕聽入窓紙有聲。</text>
<title>絶句 此二絶亦題平康客軒</title>,<text>黃霧晚開遠近晴。衆山巖色夕陽明。天低曠野啼征雁。準疑奚囊取次行。</text>
<title>絶句 此二絶亦題平康客軒 其二</title>,<text>風顚窓外醉房中。智不過量食過量。應爲怪災多憂虞。一吐淸嘯響遠漲。</text>
<title>失題 得於斷簡。亦未的知公所述。姑祿以待考。</title>,<text>落泊江湖馬上郞。世人誰復識淸狂。揮鞭薄暮靑山外。都把乾坤入醉鄕。</text>
<title>失題 南陽趙姓人傳誦</title>,<text>濯髮飛泉落未收。霜莖飄向海東流。蓬萊仙者如相見。應笑人間有白頭。</text>
