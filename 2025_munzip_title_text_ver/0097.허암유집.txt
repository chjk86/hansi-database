<title>瀟湘八景</title>,<text>秋容濃淡雨還晴。海波不動含淨綠。沙平若翦雪嵯峨。雁背寒光斜欲滴。西風吹影落漁磯。字字新出臨池墨。何處稻粱驚網弋。急向蘆花深處宿。</text>
<title>瀟湘八景 其二</title>,<text>渡頭楓林霜半破。海風吹滴猩猩血。秋光上下鏡面平。一片鑄出玻瓈碧。隔岸眠鷗忽驚起。客帆飛來隨鳥沒。落日蒼茫何處宿。短笛數聲山水綠。</text>
<title>瀟湘八景 其三</title>,<text>靑山影空釣磯寒。海門秋色濃可掬。漁翁臥蓑睡不驚。鷗鳥欲散還相逐。織柳穿魚及暮歸。南隣喚酒東隣答。疏疏晩雨急取綱。一抹斜陽掛枯木。</text>
<title>瀟湘八景 其四</title>,<text>江上靑山玉一朶。曉日染成嵐縷碧。經雲緯霧綿陸離。織罷瀟湘秋水色。隨風宛轉學佳人。畫出文君眉半蹙。俄頃霏微散作雨。靑山忽起如新沐。</text>
<title>瀟湘八景 其五</title>,<text>湖水澄澄秋影寒。露洗風吹生桂魄。君山玉樹森可數。老虯抱珠眠不熟。夜深哀響落雲間。定有湘靈弄瑤瑟。骨淸魂冷我欲仙。擬向篷萊訪銀闕。</text>
<title>瀟湘八景 其六</title>,<text>九疑嵯峨雲似墨。鷓鴣啼雨湘江夕。寒聲淅瀝助凄切。竹間餘淚哀欲滴。楚些爲招帝子魂。月恨雲愁天亦泣。孤舟一夜滯未歸。遠客蕭條生白髮。</text>
<title>瀟湘八景 其七</title>,<text>古木回巖山轉深。鳥啼不盡來暝色。穿雲越壑何處鍾。定有高僧住空谷。縹緲樓臺隱晩霞。雖欲往從歸路隔。落日驚聞獅子吼。驢背詩人首屢側。</text>
<title>瀟湘八景 其八</title>,<text>江村日落天杳茫。荻葦蕭疏響晩雪。蟄龍愁吟凍生鱗。睡鷗不動寒徹骨。孤舟獨向者誰子。兀坐蓬窓滯行色。溪上高人定淸曠。安得往尋同茗蓆。</text>
<title>有感</title>,<text>父母生我苦。毫髮皆所賜。惜哉不肖身。具體寧非美。提携煩背膝。庶幾完骨髓。胡爲浪觸禍。腰脚遭鞭箠。寸軀自難保。況敢答親志。遠謫天一涯。故國隔萬里。定省已久闕。念之良可恥。弟妹各飄零。一夕魂九徙。登高獨長望。落日悲風起。</text>
<title>有懷 十三首</title>,<text>我愛朴仲說。肝膽如霽月。相忘到濠梁。至樂相與敵。梅窓響春雨。草屋鳴夜雪。把酒作靑眼。論詩跋紅燭。謂言此趣眞。常恐兒輩覺。世事乃如此。造物吁可愕。</text>
<title>有懷 十三首 其二</title>,<text>我愛金仁老。美質如璞玉。才全德不形。視外知內實。猗蘭種九畹。許我同一室。謂言保臭味。俱升君子席。誰使篷蒿資。飄零失所托。茫茫萬里途。弱力無由息。本性倘不變。蘭悴何足說。</text>
<title>有懷 十三首 其三</title>,<text>我愛洪崖子。骨秀神仙伯。才名二十年。出語驚世俗。斯人接古派。大江合西北。學道在崇深。文氣去浮薄。手持造化爐。陶謝可鑄出。</text>
<title>有懷 十三首 其四</title>,<text>我愛容齋士。嶷嶷山岳精。倜儻負奇才。寶劍新發硎。文章特餘事。所學皆朱程。賈生少多見。論議何崢嶸。遇事輒痛哭。動爲人所驚。</text>
<title>有懷 十三首 其五</title>,<text>我愛南士華。異體同骨肉。所學在正道。王霸甚分析。虛庵煙火社。止亭風雨夕。連床吐懷抱。一笑相唯諾。余時獨高議。子面浮喜色。論交古人間。管鮑可無怍。</text>
<title>有懷 十三首 其六</title>,<text>我愛金景劉。邈在祝融國。負土塚累累。森森手種柏。西風樹不靜。此憂何時畢。斯人道甚高。薄世可淳朴。</text>
<title>有懷 十三首 其七</title>,<text>我愛權氏子。相從自結髮。伯也負異氣。仲也俠奇骨。吾嘗倚其間。屹立分鼎足。憶昔同爭霸。詩酒作勁敵。決鬪恐難全。斂刃各堅壁。如今吳蜀魏。長江限南北。影響已寂寞。夢魂亦緬邈。思之不可見。獨坐歌伐木。</text>
<title>有懷 十三首 其八</title>,<text>我愛安氏子。詩書有家法。瑞世出三鳳。皆是靑田質。善之最高妙。噦噦蓬萊闕。一鳴徹九重。四聰皆曠達。</text>
<title>有懷 十三首 其九</title>,<text>我愛李學士。貌古心不俗。皮裏備衮鉞。世人那得識。誰傾山水耳。聽我峨洋曲。翰林天出仙。廣文塵中蝨。榮辱固不同。氣味誰能別。</text>
<title>有懷 十三首 其十</title>,<text>我愛金諧仲。翩翩鸞鶴精。咳唾九天上。淸風吹玉霙。散作人間寶。珠玉皆夜明。睡叟亦非凡。視子猶弟兄。卓落吾益友。可以俱忘形。</text>
<title>有懷 十三首 其十一</title>,<text>我愛琴軒翁。處世樂幽寂。梅梢新月上。淸光散虛室。衆念死灰靜。閉戶自怡悅。手拊三尺桐。細彈松風曲。彈罷月徘徊。起立梅露滴。斯人信淸曠。每許同茗蓆。萬里各相望。鄙吝生胸臆。遙知唱楚些。招此天涯魄。</text>
<title>有懷 十三首 其十二</title>,<text>我愛申思仲。峨洋頗同調。讀書尋山寺。放情窮巖嶅。古壁燈炯炯。寒窓雨蕭蕭。煮茗澆舌本。曠朗吟離騷。君時臨晉帖。玉樹生秋毫。縱談雜奇怪。拍手相矜豪。人事安足恃。散落如牛毛。嶺南隔雲水。塞北多篷蒿。欲見那可得。懷哉增鬱陶。</text>
<title>有懷 十三首 其十三</title>,<text>我愛黃叔度。侃侃古遺直。文章例正始。且於學有得。折臂成老醫。謀臣策最密。非君諒誰師。香火已三沐。</text>
<title>夜雨有感</title>,<text>夜雨止復作。潺湲簷溜滴。愁人獨不寐。壁燭吹欲滅。明朝莫看鏡。兩鬢應半雪。</text>
<title>天磨山</title>,<text>半空劍立天磨山。下有行人魂欲死。遙知伏豹嘯雲端。落日寒風吹不止。</text>
<title>塞上</title>,<text>雉堞連雲地勢雄。笛聲寥亮戍樓空。將軍射徹三重甲。壯士彎回八札弓。萬里牛羊長放野。百年關海絶傳烽。我來更覺無餘事。日日城頭數斷鴻。</text>
<title>憶寓庵挹翠</title>,<text>早知窮達摠關天。還把才名作謫仙。長憶共尋靑鶴洞。獨憐虛賦白雲篇。詩魂寂寞海山外。劍氣崢嶸牛斗邊。別後傷心消息斷。客中愁病過年年。</text>
<title>偶書 箕雅有此詩。而初句曰。十年磨劍志平戎。勳業蕭條欲轉蓬。</title>,<text>誰敎造物忌英雄。勳業蕭條覽鏡慵。瘴氣橫空雲似墨。胡山如畫雪爲峯。地連龍穴天多雨。門近鯨濤晝又風。幾被故人吟桂樹。客愁寥落數歸鴻。</text>
<title>寄擇之 姓李。名荇。號容齋。</title>,<text>明時何敢歎沈淪。自許疏慵附逸民。長道萍蓬身作客。故園蝴蝶夢尋春。不禁歲月侵衰鬢。可喜乾坤着放臣。多少新詩惆悵得。題封遠寄謫仙人。</text>
<title>題壁</title>,<text>鴨江如帶去悠悠。歲月無情共逐流。萬里胡天雲出塞。一聲羌笛客登樓。長風吹送燕山雨。斷雁含來鶴野秋。覽物懷鄕偏有感。孤城落日獨搔頭。</text>
<title>題壁 其二</title>,<text>流落他鄕獨自悲。從來才命喜相違。百年通計愁多日。一世中分少幾時。無術可能堪遣憫。有閒隨處彊題詩。客窓岑寂聊爲樂。坐對靑山讀楚辭。</text>
<title>次梅溪先生韻</title>,<text>怪却今朝滿鏡霜。鬢毛爭奈客愁長。天涯寂寞登臨處。惟有靑山似故鄕。</text>
<title>憶擇之</title>,<text>詩成欲寄謫仙人。許我平生意最親。一別天涯消息斷。獨憐孤負禁城春。</text>
<title>奉和禹牧使九日韻</title>,<text>廓落天涯歲月催。強將詩酒獨登臺。故園松菊俱無恙。應向秋風待主來。</text>
<title>錄呈梅溪先生</title>,<text>廣文憔悴鬢蕭疏。歲晩追隨長者車。政爾不知三月味。秪應勝讀十年書。殘燈古壁傷前事。細雨窮山憶舊居。但使此心常淡泊。不妨身世付樵漁。</text>
<title>偶吟</title>,<text>坎止流行道迺尊。此心閑處不紛紜。謫來飽食無餘事。臥看靑山起白雲。</text>
<title>雪後錄奉梅溪先生</title>,<text>客窓偏惜歲將殘。蘆荻蕭疏雪滿山。塞外風高鷹趐健。陣前雲起箭聲寒。不妨夜月相乘興。何事詩人獨閉關。擁褐煎茶淸味永。況論杯酒作春顏。</text>
<title>病中書懷</title>,<text>回首天涯歲月遒。獨憐多病倦登樓。殘生兀兀龜藏足。瘦影稜稜鶴側頭。千里羈魂危不定。五更歸夢散難收。詩人濩落漸無用。自是文章與命仇。</text>
<title>病中書懷 其二</title>,<text>落日關山瘴霧橫。角聲凄冷動邊城。將軍翠幕開淸宴。羈客西風對殘檠。詩句却因愁裏得。旅情多是病中生。明時魑魅增相伴。憫默空齋獨自驚。</text>
<title>病中書懷 其三</title>,<text>長向窮途事可憐。又從楡塞過殘年。十生九死身千里。白日丹心指碧天。不學世情翻似局。自知吾道直如絃。平生觸處皆重險。要試肝腸鐵石堅。</text>
<title>立春奉呈梅溪先生</title>,<text>天涯落魄重逡巡。惆悵今朝歲月新。佳節忽逢桃萊日。傷心俱是望鄕人。蟄蟲迎氣將開戶。殘雪收威不禁春。知有梅魂冤未洩。爲誰憔悴古溪濱。</text>
<title>寄京洛知己</title>,<text>歲暮天涯獨閉門。鄕愁離恨易銷魂。論詩對酒應思我。臨水登山更憶君。眼入煙霞空漠漠。夢隨蝴蝶去紛紛。虛庵何日重携手。臥聽蕭蕭夜雨喧。</text>
<title>送擇之朝燕</title>,<text>寂寞龍灣舊翰林。至今漁牧與相參。星霜一臥看三變。送舊迎新已不堪。</text>
<title>奉呈梅溪先生</title>,<text>愧將書劍學從軍。獨住邊城欲斷魂。海氣散凝關外雪。角聲吹落隴頭雲。自憐末路知音少。猶喜先生下榻勤。更有風流堪愛處。醉中相對細論文。</text>
<title>述懷 二首</title>,<text>疏慵恐被俗人嘲。甘向溪山作老饕。謂把靑雲收價重。閑吟白雪覺調高。土床攤飯欺莊蝶。夜雨挑燈讀楚騷。自笑吾生誰得似。飄零眞是九牛毛。</text>
<title>述懷 二首 其二</title>,<text>搔首乾坤老更顚。西風飄落雁書傳。夢中故國猶千里。塞上新愁又一年。榮辱古今渾得醉。親朋南北各隨緣。長沙自昔留才子。幾日金鷄下日邊。</text>
<title>讀宋史</title>,<text>建隆初築太平基。半夜相傳揖讓規。家法忽從金櫃變。天心先許杜鵑知。啁啾群議江南割。零落諸賢嶺外移。誰勸康王回馬首。可憐殘葉續如絲。</text>
<title>喜見仲說書贈</title>,<text>斷鴻驚月叫胡山。蘆荻蕭疏響雪寒。千里他鄕逢面目。一燈相對說悲歡。</text>
<title>喜見仲說書贈 附仲說詩</title>,<text>故國迢遙隔萬山。荒村寂寞客氈寒。風霜胡海長年別。夜雨樽前一日歡。</text>
<title>別仲說還京</title>,<text>客窓風雪點孤燈。身世依俙有髮僧。京洛故人應憶我。莫言憔悴骨嶒崚。</text>
<title>別仲說還京 其二</title>,<text>君向燕山道路長。一罇相別思蒼茫。如今又作天涯客。却羨君歸指故鄕。</text>
<title>偶書</title>,<text>他時作客討蕭疏。惟有江山獨起余。拍手狂歌成一笑。書生習氣未全除。</text>
<title>奉呈梅溪 二首</title>,<text>謫來懷抱向誰論。長與先生坐席分。世路十年三折臂。家山一夕九馳魂。但傾北海樽中酒。休學東坡嶺外文。身似孤僧惟有髮。亂山窮處晝關門。</text>
<title>奉呈梅溪 二首 其二</title>,<text>崎嶇塞外小相親。惟有溪山着放臣。俛首頗遭官長責。天涯俱是可憐人。</text>
<title>錄奉梅溪 三首</title>,<text>寥落天涯歲欲遒。龍鍾多病重搔頭。半生去國常爲客。盡日看山不下樓。海氣晝暝渾作雨。荻花晴衮又驚秋。共來慘淡風霜地。坐對斜陽只自愁。</text>
<title>錄奉梅溪 三首 其二</title>,<text>他鄕山水競嘲欺。爲是騷人得句稀。歲暮凍雲多雪意。塞垣寒日少晴暉。風塵衮衮誰知己。世事悠悠獨掩扉。幸有梅溪容我拙。時因杯酒共忘機。</text>
<title>次梅溪謁文丞相廟韻 五首</title>,<text>茫茫往跡杳難尋。欲說當時日自陰。正氣蕭條南渡盡。胡風慘慽北來深。崖山一敗非人罪。燕嶽千秋未死心。血寫平生衣有贊。輝光皎潔照如今。</text>
<title>次梅溪謁文丞相廟韻 五首 其二</title>,<text>平生手疏爲誅姦。末路傷心獨詠難。日迫虞淵誰取洗。天傾杞國欲躋攀。齧氈北海成雙節。恥食西山自一班。落落高名忠義傳。餘風能起賤夫頑。</text>
<title>次梅溪謁文丞相廟韻 五首 其三</title>,<text>一夜西風碧海翻。兩都冠蓋鳥驚奔。北來歲月忠心老。南望塵埃白日昏。卽墨將危齊可恃。孔明未死漢猶存。堂堂正氣公俱逝。千古人間節更尊。</text>
<title>次梅溪謁文丞相廟韻 五首 其四</title>,<text>景炎承相仗雄才。王氣如絲挽不回。鼎水方驚龍御遠。祈山未見捷書來。謀張越國心逾壯。詩集杜陵事益哀。燕市豈銷忠憤氣。晴天應作一轟雷。</text>
<title>次梅溪謁文丞相廟韻 五首 其五</title>,<text>伏臘椒漿薦苾芬。文山高節昔曾聞。忠蛇古壁留丹篆。風雨苔碑長碧紋。寥落遺魂歸浙越。凄涼古廟只煙雲。豎儒不識先生志。何用區區草祭文。</text>
<title>偶吟 二首</title>,<text>紙窓明處輒參禪。端坐焚香兀瘦肩。四壁圖書堪作主。一生詩酒更成顚。靑山入眼人嫌白。綠水高歌思獨玄。出處參差吾豈敢。從來造物本多權。</text>
<title>偶吟 二首 其二</title>,<text>支離南北鬢毛殘。噓嗒空齋獨閉關。黃葉落時辭古國。白雲飛處憶慈顏。詩因偶得還嫌謗。世與相違自卜閒。短拔區區終底用。不如捫蝨對靑山。</text>
<title>除夜</title>,<text>客愁撩亂欲華顚。殘夜如燈寸寸燃。要向樽前須大醉。曉鷄聲斷是明年。</text>
<title>詠春眠寄季文</title>,<text>茆簷獨坐看遊絲。山鳥亂啼春晝遲。暖日着人濃似酒。新愁滿眼懶如癡。忘形忽作莊生蝶。視物眞成老子夷。憂樂是非渾不記。此中閒味恐君知。</text>
<title>戲集歸去來辭。效東坡。</title>,<text>歸去問田園。懽迎松菊存。琴書聊獨樂。富貴亦非欣。東日觀農植。南窓引酒樽。吾生今已矣。世事復何言。</text>
<title>戲集歸去來辭。效東坡。 其二</title>,<text>三徑春將老。東風吹未休。良辰不可得。是樂復何求。杖酒時孤往。巾車或命遊。登臨尋窈窕。稚僕請相留。</text>
<title>戲集歸去來辭。效東坡。 其三</title>,<text>感時良可悲。惆悵老猶期。詩酒心相悅。舟車塗未非。遊雲尋壑往。倦鳥向人飛。獨嘯門前路。松風吹我衣。</text>
<title>戲集歸去來辭。效東坡。 其四</title>,<text>撫膝猶成趣。携琴自傲顏。微風來菊徑。稚子倚松關。遠岫行常眄。孤舟去獨還。臨流胡不樂。矯首任盤桓。</text>
<title>戲集歸去來辭。效東坡。 其五</title>,<text>歸去田園蕪。崎嶇事日非。吾生今已矣。世路向何之。室有怡顏酒。心無倦鳥疑。及時聊自樂。扶杖話淸詩。</text>
<title>書懷</title>,<text>寂寞龍灣郡。凄涼蘆荻秋。江山靑客眼。世事白人頭。役役頻驚夢。悠悠獨倚樓。他時須可惡。風雨自生愁。</text>
<title>書懷 其二</title>,<text>去國三千里。思親十二時。生涯憂濩落。老病怯支離。憫嘿潛成寂。喑啞兀似癡。文章餘浩習。獨坐強題詩。</text>
<title>書懷 其三</title>,<text>胡山圍近野。遼海接孤城。鼓角聲聲急。邊烽夜夜驚。乾坤雙髮白。歲月寸心明。許國身空老。其如感慨情。</text>
<title>雨中卽事</title>,<text>晩雨蕭蕭獨閉門。杏花疏影月黃昏。少年狂興都消盡。默坐空齋看海雲。</text>
<title>偶書</title>,<text>年來索寞鴨江濱。回首塵沙欲問津。客裏又逢寒食雨。夢中猶憶故鄕春。一生愁病添衰鬢。萬里溪山着放臣。直以疏慵成落魄。非關時命滯詩人。</text>
<title>春日書懷</title>,<text>沙草尙含凍。春風吹欲生。輕陰連海暗。薄日漏雲明。遊子思親淚。孤臣去國情。感時仍獨歎。愁緖政崢嶸。</text>
<title>贈別成應卿</title>,<text>他鄕寥落少知音。沅芷萋萋入苦吟。一夜天涯同是客。十年書劍共論心。春情似絮風中亂。別恨如雲雨後陰。從此溪山還杳邈。政敎魂夢費相尋。</text>
<title>題壁</title>,<text>強扶衰病獨登樓。望盡長天是海頭。三島雨晴鷗背濕。一江風定鏡光流。靑山不鎖思親夢。白日潛生憶弟愁。自古他鄕虛信美。若爲憔悴重淹留。</text>
<title>有感</title>,<text>天涯滯跡歎伶俜。誰向長沙問賈生。世事紛紛頭欲白。江山鬱鬱眼還靑。樽前憫默傷春意。客裏蕭疏聽雨聲。惆悵故鄕歸不得。澹煙凄日自傷情。</text>
<title>題壁</title>,<text>憔悴何勞泣海陬。風煙猶自割昏眸。四山抱野天疑盡。一水涵虛地欲浮。課日晴眠黃犢草。被蓑雨臥白鷗洲。也知聖代多才俊。如我端宜老釣舟。</text>
<title>晩望</title>,<text>惆悵無因病眼開。強扶憔悴獨登臺。日晴沙岸鷗眠穩。風暖春江雁浴來。楊柳陰多溪雨過。蒹葭影沒海潮回。澧蘭沅芷堪宜味。羈思如今未易裁。</text>
<title>憶昔</title>,<text>文章撼動斗牛躔。準擬蓬萊第一仙。銀燭通宵明似月。玉堂回首迥如天。杯分掌上玲瓏露。衣濕爐前繚繞煙。惆悵年來成落魄。離騷重詠屈原篇。</text>
<title>寓懷</title>,<text>明時竄逐坐顚狂。欲向空齋學病忘。萬里萍蓬長作客。一窓風雨自回腸。卷中歲月皆陳跡。夢裏溪山是故鄕。算盡世間多少事。祗今先得鬢蒼浪。</text>
<title>謠宋使相 軼 巡行</title>,<text>要公巖重鎭邊疆。按轡徐行整紀綱。風逐車輪能作澤。花迎玉節自生香。一麾禮樂絃歌俗。千里桑麻雨露鄕。借得賢才誰不喜。路人堪詠召南棠。</text>
<title>人有惠我櫻桃。分寄于梅溪案右。</title>,<text>摘來朱實寄相如。端合晴窓睡渴餘。爲報殷勤休按劍。好將詩句替瓊琚。</text>
<title>上梅溪</title>,<text>智異之山神所鍾。巍巍獨立天南方。星分其下六十州。氣接三島靑茫茫。蓄縮雲霧祕不洩。歲若大旱能沛滂。豫章竹箭是特潤。奇珍怪羽焉足當。群仙白日何翩翩。飆輪雷轂虹霓裳。前驅偓佺後喬松。或騎麒麟翳鳳凰。中有一人骨最秀。捫牛歷斗來帝傍。坤靈慘慘山爲愁。草木借被昭回光。大名句陳豹尾傍。文章李杜同周行。金閨通籍二十年。噓吸沆瀣餐桂香。健筆飄飄騰翠氣。咳唾落地鳴𤨿𤨿。猥誦高篇衆口餘。收拾寸錦私古囊。晝吟時時夜夢見。目中怳惚如歐陽。帝前誤讀銀字書。小却處之魑魅場。天門杳杳隔九千。身欲奮飛低回翔。公今許我窺仞墻。玉匙啓鑰無留藏。授以刀圭親手試。換易肝膽猶強剛。安得置公玉皇前。坐令域內開壽昌。高車駟馬本憂患。從公萬里吾何傷。</text>
<title>夜坐煎茶</title>,<text>夜如何其天欲雪。靑燈古屋寒無眠。手取床頭苔蘚腹。瀉下碧海冷冷泉。撥開文武火力均。壁月浮動生靑煙。松風颼颼響空谷。飛流激激鳴長川。雷驚電走怒未已。急輪轉越轘轅巓。須臾雲捲風復止。波濤不起淸而漣。大瓢一傾氷雪光。肝膽炯徹通神仙。徐徐鑿破混沌竅。獨御神馬遊象先。回看向來谿地。妖魔俗念俱茫然。但覺心源浩自運。揮斥物外逍遙天。漸窮佳境到妙處。拍手浪吟離騷篇。吾聞上界眞人好淸淨。噓吸沆瀣糞穢痊。餐霞服玉可延年。洗髓伐毛童顏鮮。我自世間看如此。豈與枯槁爭長年。君不見盧仝飢三百片。文字汗漫空五千。</text>
<title>大熱</title>,<text>六月火雲烝海嶽。金烏呀口昇天東。祝融回祿助其威。雨師縮頸飛廉慵。赫赫丁夫手可炙。婦任潛喘低羞容。深山虎豹恐渴死。水底擾擾哀群龍。大哉芒碭宇宙內。如以熾炭燒頑銅。崖焚土灰方爛熳。況我有身囚樊籠。南窓午睡困頗敲。仰空大叫呼淸風。淸風不來氣愈鬱。蠅蜹撲面欺矇矓。人間何處得暫避。氷鼎露盤知難逢。吾聞崑崙之上高積雪。白日凜凜神仙宮。安得飄颻最絶頂。一洗千古塵埃胸。</text>
<title>醉歌</title>,<text>君不見莘野耕雲叟渭川釣魚翁。俱是山林一凡夫。時來奮迅如蛟龍。男兒窮達未可知。我今衰鬢生秋蓬。袖裏摩挲十年劍。世間何者爲英雄。</text>
<title>寄直卿仲說</title>,<text>李杜死已久。作者惟蘇黃。馳聘元豐間。諸老誰敢當。噓吸吐虹霓。粲爛成文章。天慳與地祕。披露呈毫芒。日月畏陵暴。河海困簸揚。比如岐山鳳。噦噦呼高岡。一鳴三十秋。後世名愈長。邇來寂無聞。百鳥徒爾狂。二子和其聲。淸響含宮商。洪崖氣磊落。壁立摩蒼蒼。有時肆怒嘻。萬竅喧崩硠。夔魖亦破膽。衆怪皆摧藏。醉墨雜風雨。雷電何煒煌。仲說引孤吭。咀嚼筠桂香。叩腹出奇音。初疑帝樂長。徐徐間笙鏞。節奏聲鏘鏘。揮毫灑百紙。錦繡裹珪璋。憶昔在京師。側翅同翺翔。天翁厭喧聒。囚我魑魅鄕。卷舌使憫默。愁憤撑饑腸。不得相伴吟。啾啾空自傷。願子勿驚怪。此言誠慨慷。</text>
<title>月蝕</title>,<text>孟夏夜之半。有月昇天空。初如白芙渠。披出淸冷宮。忽似黑水晶。又被塵土蒙。天形若灰死。宇宙俄溟濛。衆星尙雄剛。射彩爭玲瓏。此事吁可愕。厥咎惟頑蟲。上帝實聰明。高居司吉凶。懸之日與月。萬古爲重瞳。神姦不敢瀆。邪孼那能兇。奈彼蝦蟆精。婪酣欺睡龍。忽含大圓鏡。納以方寸中。雷師虛設斧。羽林徒張弓。耳目自難保。昏塞猶盲聾。下土隔茫茫。吾道何由通。桓魋肆唐突。仲尼無所容。臧倉弄妖舌。軻也只益窮。善惡豈足憑。後世常瞢瞢。慨慷玉川子。挺劍呼天風。九門邈而遠。涕泗雙垂胸。血寫牋西北。咄咄飛廉慵。我今重演玉川詞。安得耿耿明其衷。</text>
<title>日蝕</title>,<text>淸晨呼我起。父老門前泣。云此仲夏月。火德方赫赫。況彼衆陽宗。萬古行有律。如何失躔次。迺被陰氣蝕。煌煌十分光。慘慘虧七八。小民但驚怪。君子獨歎息。聞昔堯舜時。敬天恒惕若。寅賓自暘谷。日月皆秩秩。擊鼓豈其救。俗事還怕愕。廟堂誠可念。吾言非所識。</text>
<title>有感</title>,<text>嗷嗷能鳴雁。引頸隨其行。天寒落沙塞。不復同翔翺。三年別故國。六翮已摧傷。何時得天風。與爾共稻粱。</text>
<title>古柏</title>,<text>老柏高崢嶸。摧折小臣意。豈止毒霧熏。亦有霜雪萃。正直神所扶。蛇虺豈敢戲。柯葉自憔悴。過者出涕淚。且復凌霄志。偃蹇猶不死。雖然一枝在。大匠焉得棄。</text>
<title>謝贈寓庵 二首</title>,<text>客從方丈來。遺我白霓裳。出自仙女機。皎潔如雪霜。縫以情頭緖。緘之不可忘。上有洪崖子。隱隱照日光。</text>
<title>謝贈寓庵 二首 其二</title>,<text>洪崖天上仙。貽我囊中藥。一一金鼎熟。團圓似明月。服之塵穢醒。病眼生玉色。望望雲間人。因風報消息。</text>
<title>雨後登統軍亭。觀漲聯句。</title>,<text>積雨收遠塞。風日忽淸亮。一水來浩渺。萬壑極奔漲。觸壁轟雷霆。遇風喧甕盎。怒勢駕高陵。登處潑新釀。浮沈鷗鷺影。出沒魚龍狀。納汚不相捨。涵虛無盡藏。汪洋憤欲洩。澎湃聲愈壯。亂打鼓百面。急越車萬兩。投鞭詎能斷。持杯未易量。陰氣畜妖孼。爽氣洗炎瘴。呑林渺無涯。掩陸迷所向。舟楫困掀舞。乾坤浮蕩漾。島嶼縮如鼇。派流鋪似纊。怳惚天吳騰。腥獰河伯旺。擧翮鵬送飆。磨牙鯨吐浪。黿鼉移窟穴。鮫鰐眛俯仰。商羊舞初已。馮夷氣方元。滔滔赴千里。忽忽纔一餉。潛入土囊底。潤通星漢上。茫茫宇宙合。隱隱虹霓放。白霧散成霏。靑山巧作嶂。奏樂聲猶在。乘槎意可尙。刮瞙增眼明。決癰愜志暢。纖雲掃寥廓。落日含千嶂。遠覽恣眄睞。冥搜傃空曠。樂哉吾輩遊。他年期再訪。</text>
<title>獨臥旅窓。秋夜將半。寂無人聲。風雨颯然。有去國悲慘之情。聊發之於詩云。</title>,<text>虛室夜將曉。隔窓蟲語長。秋聲已寂歷。雨氣還蒼茫。殘夢客千里。故鄕天一方。廣文官自冷。猶勝此凄涼。</text>
<title>題金剛寺</title>,<text>寺古何年作。問僧僧未知。靑山澹欲夕。白雨急催詩。偶宿高人境。兼念靜者機。吾今如夢裏。還怪我爲誰。</text>
<title>題秋月菴 二首</title>,<text>煙霞初出頂。古寺薜蘿深。醜石龍疑伏。懸崖斗欲沈。夕陽何郡樹。疏雨此山陰。勝景行難住。多慙靜者心。</text>
<title>題秋月菴 二首 其二</title>,<text>巖棲在絶頂。古徑蒼苔幽。易得西江月。先驚北嶽秋。寺名應不偶。吾輩亦堪遊。落日溪雲黑。蕭蕭猿鶴愁。</text>
<title>寄止亭</title>,<text>故人皆衮衮。惟我獨摧殘。白首三湘謫。靑雲一字難。世情因病熟。古意取琴彈。夜月偏知己。淸窓識子顏。</text>
<title>寄容齋挹翠兩詩伯</title>,<text>一別隔層霄。荒城歲月遙。壯心空落落。疏鬢自蕭蕭。夢裏蝦蟆聒。愁邊魑魅驕。羈魂危不定。須用楚詞招。</text>
<title>寄京洛一二知己</title>,<text>故舊長爲別。天涯歲月深。隔年書一到。半夜夢相尋。汩沒無人境。淸孤未死心。高歌悲獨立。楓樹日沈沈。</text>
<title>冬雷</title>,<text>北風天氣閉。西塞凍雲摧。大野方成蟄。滄江忽動雷。陰陽相戰薄。節序恐驚回。至治憑誰問。孤臣政獨哀。</text>
<title>喜得直卿書因迎簡示</title>,<text>昨夜燈花喜。故人今有書。風霜詩思健。歲月鬢毛疏。道路行行盡。江山日日舒。倘逢靑眼對。吾意更何如。</text>
<title>贈別直卿還京師 二首</title>,<text>寥落關山北。逢君眼共明。風霜看舊面。樽酒話深情。一別天邊雁。三年水上萍。莫言相見寡。我淚自沾纓。</text>
<title>贈別直卿還京師 二首 其二</title>,<text>悠悠多歲月。道路亦漫漫。萬里行初返。三杯興未闌。寒暄肝膽裏。離合夢魂間。欲借江淹筆。愁題恨字難。</text>
<title>寒雪</title>,<text>寒天政寂寥。冷落雪蕭蕭。遠岫仍摧骨。長江不起潮。蛟龍依窟蟄。豺虎挾風驕。獨惜吟詩鬢。愁邊已半凋。</text>
<title>雪後 二首</title>,<text>海風吹夜雲。春色着林濃。詩興鹽梅外。溪山今古中。吟肩愁聳峻。樽酒怯成空。閉戶形將影。蕭條獨病翁。</text>
<title>雪後 二首 其二</title>,<text>蕩漾浮平地。崢嶸沒遠林。峽深藏餓虎。枝滑落驚禽。敗履悲前跡。晴窓有古心。扁舟湖海志。此日復侵尋。</text>
<title>重用前韻。答梅溪老人和贈。二首</title>,<text>如何歲月晩。轉作客愁濃。脈脈梅詩裏。蕭蕭謝賦中。身窮猶閉戶。坐獨更書空。世事堪惆悵。靑山亦老翁。</text>
<title>重用前韻。答梅溪老人和贈。二首 其二</title>,<text>凄涼吟鵩賦。愁殺對楓林。關塞無來雁。風簷不下禽。可能侵竹色。更欲折梅心。故國經年別。天涯夢一尋。</text>
<title>重用前韻。答梅溪老人和贈。附梅溪韻 二首</title>,<text>天花纔着地。一夜凍雲濃。宇宙窮陰裏。湖山積縞中。占年爭道瑞。遲日旋成空。未擬梁園賦。孤吟塞上翁。</text>
<title>重用前韻。答梅溪老人和贈。附梅溪韻 二首 其二</title>,<text>穿簷兼透戶。壓樹更堆林。陌上無遊騎。簷前有凍禽。齧氈懷古節。詠絮想芳心。倂起山陰興。扁舟月下尋。</text>
<title>憶弟</title>,<text>疢疾中年至。飄零故國賖。雁孤空弔影。荊老欲無花。人事悲歡足。窮途歲月遐。平生急難志。半夜淚滂沱。</text>
<title>苦寒</title>,<text>牢落溪山晩。崢嶸歲月窮。寒窓吟蟋蟀。凍匣泣蛟龍。慘慘飛霜氣。蕭蕭送海風。若無樽裏酒。愁殺易成翁。</text>
<title>歲暮</title>,<text>急景垂垂盡。孤生衮衮浮。江山非故國。鼓角動新愁。何處開靑眼。傷心易白頭。鄕書來有數。不是爲公侯。</text>
<title>述懷</title>,<text>宇宙雙鬢蓬。詩書一旅人。崢嶸埋嶽氣。漂泊臥龍塵。湘水沈騷客。衡山滯直臣。凄涼今古事。況復更輪囷。</text>
<title>寄仲敬</title>,<text>身與關山阻。天敎歲月頻。風霜侵古柏。塵海蟄修鱗。失脚翻投井。回頭枉問津。知音猶未晩。念爾謫仙人。</text>
<title>謫中</title>,<text>城崩太古雪。地起瘴江雲。一脚逢山鬼。三聲怕嶺猿。感時虛灑淚。去國易驚魂。坐待金鷄晩。啾啾衆雀喧。</text>
<title>贈之胤</title>,<text>乾坤自納納。歲月送悠悠。詩酒逢君日。江湖失意秋。事隨雲共散。身與世同浮。故國歸無計。相看欲白頭。</text>
<title>次諧仲詩</title>,<text>龍鍾經國策。寂寞病相如。白璧元無罪。靑編悔有書。世間吾喪馬。濠上子知魚。豈恨功名晩。唯須返舊居。</text>
<title>次諧仲詩 附諧仲原韻</title>,<text>悲君流落久。氣味更何如。遣悶詩添興。傳聲雁寄書。應逢宣室詔。莫葬鴨江魚。幸有歸邊使。殷勤問謫居。</text>
<title>歲暮戲題窓上</title>,<text>人與窮相住。天敎歲易遷。長江潮復汐。孤月缺還圓。昨日非今日。明年是去年。可憐蘇季子。頭白此窓邊。</text>
<title>有感</title>,<text>騷人坐濩落。漂泊塞江邊。地隔風雲氣。魂消犬馬年。功名嫌我早。老病與人先。笑殺他山月。秋來幾缺圓。</text>
<title>寄季文</title>,<text>慙非吾道直。賦鵩獨何偏。共食龍灣粟。同乘鴨水船。行藏惟在命。禍福詎違天。志應先此定。君休歎索然。</text>
<title>次季文洪氏園林韻 名右文。義州人也。</title>,<text>雖非遯世者。晦跡此深園。手種林成幄。躬耕黍供飧。溪山曾飽默。城市獨厭喧。窮巷人來寡。隣僧或叩門。</text>
<title>次季文洪氏園林韻 名右文。義州人也。 附季文詩</title>,<text>邂逅虛庵老。同遊主薄園。浮瓜供晩酌。眷麥作朝飧。坐席隨陰轉。聞禽盡日喧。自言來客少。今夕始開門。</text>
<title>次止亭挹翠相唱韻。</title>,<text>賦命天應薄。偏嘗世味辛。同床多不察。絶域更誰親。宇宙渾如舊。風塵幾變新。聊將挹翠酒。遠慰獨醒人。</text>
<title>次止亭挹翠相唱韻。 附挹翠詩</title>,<text>今古成嗟咄。行藏飽苦辛。心知皆遠謫。面識少相親。樂事年年減。塵機日日新。邇來秋釀熟。邀醉止亭人。</text>
<title>次止亭挹翠相唱韻。 附止亭詩</title>,<text>論交曾啖蔗。處世久忘辛。眼爲良知刮。身從簿領親。塵埃悲喜足。歲月鬢毛新。莫向閒中話。殷勤道舊人。</text>
<title>次季文寄余之作 五首</title>,<text>退之終吏部。梅也老郞官。才被時人棄。身爲聖代閒。尋君詩酒裏。待我阮劉間。至味應知少。新篇仔細看。</text>
<title>次季文寄余之作 五首 其二</title>,<text>生涯曾汩沒。還愧舊都官。世路頻三黜。溪山得一閒。身宜逃酒裏。名亦托詩間。所貴相知寡。休妨俗眼看。</text>
<title>次季文寄余之作 五首 其三</title>,<text>寥落古城曲。龍鍾臥數年。凌雲空負氣。對月獨吟篇。寶劍晴埋嶽。珠光夜出淵。何勞永識己。終日泛虛船。</text>
<title>次季文寄余之作 五首 其四</title>,<text>如我知音寡。從遊已十年。共修宣廟錄。同知鴨江篇。衰鳳翔千仞。泥龍蟄九淵。飽觀西北美。坐待向南船。</text>
<title>次季文寄余之作 五首 其五</title>,<text>海嶽三秋雨。星霜二髮年。憐君同遠謫。和我寄淸篇。片月澄金井。層氷貯玉淵。夜來虹貫斗。知是載詩船。</text>
<title>登浮碧樓。次牧隱詩。</title>,<text>蒼茫塵事外。江月夜明樓。宇宙鼇頭闢。溪山鶴背秋。古人俱寂寞。吾輩得遨遊。遠勝登仙去。慙非靜者流。</text>
<title>登浮碧樓。次牧隱詩。 其二</title>,<text>風流牧隱老。詩筆動滄洲。寂寞江山在。吾今更倚樓。</text>
<title>次梅溪韻 二首</title>,<text>八斗平生着一分。建安諸子儘紛紛。鴨江縱好何須句。松嶽應靈未有雲。天地獨容韓吏部。兒童猶說鮑參軍。自慙誤下陳蕃榻。更欲掦揚御李君。</text>
<title>次梅溪韻 二首 其二</title>,<text>衣鉢詞林遠有傳。聲名付與後人賢。百年衮衮猶強半。萬事悠悠已欠全。世味危如炊劍劇。文章美似截肪鮮。自憐舊疾憎蝦蟹。怕遣詩筒日日連。</text>
<title>寄京洛一二知己</title>,<text>收取聲名寄翰林。端知異日不埋沈。共持歲月靑松色。難掩塵埃白玉心。夜雨長燈詩律峻。春風曲水酒杯深。茫茫一夢邯鄲上。斗覺人間已古今。</text>
<title>題安齋 季文先人。安貧樂道。終於畎畝。故以德公擬之也。</title>,<text>鹿門家世只寧馨。晩把靑氈送一生。富貴早知多捷徑。乾坤終是作長亭。瓢中日月閒來往。心上星辰自晦明。愧我空空無底物。獨憑茅屋以虛名。</text>
<title>夜詠</title>,<text>寥落殘燈夜獨明。室虛容我影崢嶸。夕烽過後眠初定。山角吹來夢自驚。地僻稀逢京國雁。身孤堪比客窓螢。古人窮境吾嘗遍。多病還遭竄逐幷。</text>
<title>客中</title>,<text>一謫天涯作病翁。疏慵那免哭途窮。枝間踏雪三更雀。泥上留痕四散鴻。薄薄海濤詩老褐。凄凄秋菊楚人容。從來造物眞難料。可喜文章老益工。</text>
<title>夜深獨坐有感而作</title>,<text>旅館蕭條夜氣淸。騷人危坐膽崢嶸。殘燈一點丹心老。畫角三聲白髮生。萬里相隨惟酒病。十年虛做是詩名。多慙所學非經濟。只逐風塵度太平。</text>
<title>寄止亭</title>,<text>出處區區寵辱幷。文章與命喜相爭。淸詩謫後得千首。白髮秋來添幾莖。天上故人書斷絶。客中歸計夢飄零。可憐落日登樓眼。猶被浮雲不肯明。</text>
<title>寄容齋居士</title>,<text>客魂消盡瘦崢嶸。咄咄長齋默自驚。片月照心臨故國。殘星隨夢落邊城。故人字跡千金重。老子聲名一髮輕。莫話陳雷生死地。從今粗亦識時情。</text>
<title>至日有感</title>,<text>漸覺他鄕歲月遲。飄零去國鬢成絲。地中一氣初來復。塞外孤臣獨感悲。可見天心元不錯。更關人事互相推。茫茫此理知誰會。爲向庖犧欲問之。</text>
<title>得希剛書</title>,<text>落魄天涯作楚狂。逢人時復問希剛。一年更値江山暮。千里能傳翰墨香。謫裏交書方斷絶。世間吾子獨彷徨。向來相識知多小。惟許平生盛孝章。</text>
<title>偶吟</title>,<text>算盡古今共誰言。噓嗒空齋獨掩門。往事鴻泥微有跡。浮名劍海了無痕。身遭籠閉如孤鶴。吟徹霜淸似旅猿。宦路十年知己少。何人能憶廣文園。</text>
<title>和安齋詠雪</title>,<text>溪山落日朗皚皚。勢欲崩騰沒地來。壯士愁深弓力硬。孤樓冷急角聲哀。自慙癰瘇如枯木。誰借吹噓更煖灰。況復萍蓬長作客。西風萬里易驚荄。</text>
<title>送公碩赴燕京</title>,<text>共許雲間陸士龍。少年聲譽冠諸公。優遊風月三千界。蟠屈溪山八九胸。逸足自能空冀北。高才誰敢詑遼東。期君刮目歸來早。知我疏慵一病翁。</text>
<title>題金剛寺</title>,<text>兩年城裏厭塵喧。一杖穿蘿到寺門。自古溪山多勝境。縱吟泉石着詩魂。松風習習鴉翻影。暮雨蕭蕭洞起雲。半榻淸談留日永。此間閒味與僧分。</text>
<title>題秋月菴</title>,<text>偶脫人間俗事牽。遠尋松嶽最高巓。千峯入霧疑無地。一徑緣崖若上天。平挹蒼茫遼海月。迥臨明滅鴨江煙。他年白首紅塵窟。幾向西涯望鬱然。</text>
<title>送直卿赴燕京</title>,<text>欲別洪崖記往年。夕陽愁色共秋天。自憐遠謫西湖上。誰料重逢十載前。此日多情如會夢。有時無語輒參禪。明朝更向河陽別。回首燕京路四千。</text>
<title>記夢寄直卿</title>,<text>夢見洪崖自遠方。蹇驢古帽謫仙狂。一窓相對江山暮。千里初歸歲月長。愧我文章同白俗。喜君詩句逼黃香。回頭忽失人何處。惟有疏簾掛夕陽。</text>
<title>九日贈季文</title>,<text>海上蒼茫興轉濃。喜君詩酒得相逢。天涯再度黃花節。客路催成白髮翁。身世卽今同北雁。江山如昨有西風。登臨杜牧精靈在。笑我龍鍾泣道窮。</text>
<title>次季文韻</title>,<text>虛庵好辯安齋訥。俱是平生學古胸。世間馮異元無異。天下盧仝自不仝。道合相知三黜際。情親豈待二言中。若將面目論深淺。肝膽相應置北東。</text>
<title>次季文韻 附季文原韻</title>,<text>相見未知爲我益。相離便覺鄙生胸。論多不合非求異。道本無私恥苟同。自信浮休生死外。何須悲慓舍操中。靑春屈指已強半。更約行吟鴨水東。</text>
<title>次季文韻 選載箕雅。</title>,<text>過眼如雲事事新。狂歌獨立路岐塵。百年三萬六千日。四海東西南北人。宋玉怨騷悲落木。謫仙哀賦惜餘春。醉鄕倘有閒田地。乞與劉伶且卜隣。</text>
<title>次季文春雪韻</title>,<text>天上洪爐別作花。更敎密密復斜斜。侵凌閉戶還成蟄。逼迫句萌未有芽。憶子短翎如病鶴。憐余縮頸似寒鴉。邇來詩價應輕賤。誰向虛庵泛紫霞。</text>
<title>雨中書懷。錄奉梅溪。二首</title>,<text>故園春色落風前。遷客傷心怨杜鵑。一雨江湖連十日。隻身愁病過三年。登樓王粲空傳賦。去國靈均獨問天。懷抱所須知己在。從公何恨共周旋。</text>
<title>雨中書懷。錄奉梅溪。二首 其二</title>,<text>連旬陰雨轉霏微。去國傷心苦憶歸。回首江湖還漠漠。側身魑魅更依依。今朝莫解明朝老。十事多應九事非。浮世百年眞有累。山林城市兩相違。</text>
<title>送擇之赴燕京</title>,<text>崢嶸東觀論文地。廓落西隅去國魂。一代交遊誰許我。百年懷挹獨憑君。滿囊詩摠溪山好。挹袂香深笑語薰。今日又爲貧賤別。暮風吹淚古江濆。</text>
<title>寄子弘謝惠翰墨</title>,<text>憶君愁病度年年。一札兼承七字篇。拔出抱霜千兔翰。擣殘飛月萬松煙。遠從牢落星辰上。忽墮蒼茫瘴霧邊。珍重故人相贈意。寫情端拜玉堂賢。</text>
<title>答仲說惠詩 二首</title>,<text>末路風塵少我知。怪君猶抱舊時癡。詩情渭水增三絶。句法江梅轉一奇。踽踽湘潭長作客。飄飄宋玉獨多辭。何年更結虛庵社。香火連床話所思。</text>
<title>答仲說惠詩 二首 其二</title>,<text>明時魑魅與同群。歲晩江湖獨憶君。夜月琴軒人似玉。暮天春樹句凌雲。楚辭憔悴偏多怨。庾賦登臨政斷魂。每到蕭蕭風雨裏。不堪懷古思紛紛。</text>
<title>贈易卜金嗣宗</title>,<text>山林湖海兩茫茫。賢智多於卜裏藏。季主風塵憎白眼。君平歲月括靑囊。道通漠漠鴻濛外。身在空空太極傍。莫苦將心煩水洗。澄源如井自淸涼。</text>
<title>題拱翠樓</title>,<text>地平林斷發天慳。雲外高簷可宿鸞。回首東南皆碧樹。捲簾西北卽靑山。乾坤百代皆陳跡。風雨今朝獨倚欄。醉裏不知歸路遠。却疑身在畫圖間。</text>
<title>次宋使相恩府 軼 韻</title>,<text>得失何須仔細評。薛門曾被試靑萍。秋高海嶽朱絲動。彩徹星躔紫氣橫。達士自能隨衆父。世情堪愧重方兄。爲公一曲還三歎。忍聽啾啾蟋蟀聲。</text>
<title>鴨江春望 選在箕雅。</title>,<text>邊城事事動傷神。海上狂歌異隱倫。春不見花猶見雪。地無來雁況來人。輕陰漠漠雨連曉。細草萋萋風滿津。惆悵芳時長作客。可堪垂淚更添巾。</text>
<title>奉別梅溪</title>,<text>三年同上鴨江船。誰料重爲萬里遷。縱免風霜侵瘦骨。那堪蛟鰐墮腥涎。歸來寂寞遼東鶴。別後蒼茫渭北天。百世一逢能幾見。病夫揮淚暮雲前。</text>
<title>奉呈宋使相恩府</title>,<text>平生鑑識妙如神。翰墨場中第一人。愧我猥蒙靑眼顧。非公誰許白頭親。北溟羽翼推先化。東閣衣冠拜後塵。今日又爲知己別。滿城花柳不能春。</text>
<title>題浮碧樓</title>,<text>畫閣崢嶸棟欲飛。騷人住此去遲遲。橋邊白水鷗眠熟。寺裏靑苔鳥跡奇。風雨空山惟有褐。乾坤牧老更無詩。月明獨倚欄干立。古渡灘生釣艇移。</text>
<title>次仲敬示余之作</title>,<text>知君早悟大方家。美質天成不用磋。劍氣結虹蟠象緯。珠光凝月射岷峨。學因磊落休慙鄴。詩到淸新始見河。顧我狂疏才力薄。自憐憑軾怯驚蛙。</text>
<title>次梅溪雨中作</title>,<text>誰捲銀河倒瀉盆。晩看天際已同雲。書生病怯蠅頭字。貧士休誇犢鼻裙。桂玉堪憐爲客久。鄕書猶滯隔年聞。今朝咄咄無人共。長憶瑤琴舜殿薰。</text>
<title>次梅溪雨中作 附梅溪原韻</title>,<text>黃梅時節雨翻盆。隱隱轟雷擁峽雲。遠客怕逢苽蔞水。佳人愁黦鬱金裙。街泥浩浩長妨出。簷溜淙淙已厭聞。準擬明朝晴景好。稻畦麥壟午風薰。</text>
<title>贈別仲敬</title>,<text>從來虛札喜跫然。何況逢君是謫仙。細雨一篇揮塵話。殘書半壁對燈眠。好尋山閣圍棋久。多上江樓得句先。樂極易生離別恨。可堪搔首暮雲前。</text>
<title>季文陪梅溪。泛舟觀湖。病不得赴。詩以寄之。</title>,<text>湖水澄澄鏡面平。孤舟盡日獨歸輕。靑山隱隱中流影。碧樹重重兩岸晴。縹緲神仙天上會。蒼茫杯酒畫間行。自慙多病身如此。空羨瀛洲李郭名。</text>
<title>苦熱</title>,<text>人間無路避氛埃。毒霧熏天鬱不開。溟海鵾鵬應側趐。崑崙玉石便成灰。誰家院落風還雨。何處池臺柳拂苔。咫尺茆簷偏日永。午窓渾睡怯蚊雷。</text>
<title>遊洪氏園林。和季文韻。奉呈主人。</title>,<text>恥向王門強曳裾。獨懷泉石事田廬。淸風四面雲間宿。碧樹千章畫裏居。山色渡江來几案。荷香連雨入村墟。愧余亦有煙霞癖。肯許灘頭伴釣魚。</text>
<title>和季文寄余之作 六首</title>,<text>明時憔悴謫麟山。客裏煕煕借酒懽。四壁蟲聲侵旅夢。一江秋色老詩肝。道窮天地身偏阨。吟苦煙霞句帶寒。早識風塵多誤脚。不如高臥子陵灘。</text>
<title>和季文寄余之作 六首 其二</title>,<text>矮屋疏籬接海山。蒼蒼猶自助淸懽。靜看水鏡沈鷗影。吟覺詩鋒破鬼肝。楚客騷情渾欲老。潘郞愁鬢易驚寒。邇來風雨無乾日。何處江湖不起灘。</text>
<title>和季文寄余之作 六首 其三</title>,<text>隱隱長江面面山。謫來誰與共悲懽。始知世事皆蝸角。肯向天公怨鼠肝。富貴獨歸金史熱。文章偏許島郊寒。紛紛得喪都如此。須把深杯捲海灘。</text>
<title>和季文寄余之作 六首 其四</title>,<text>平生意氣喜相同。咫尺溪山不可從。麟嶽暮雲多夜雨。荻洲煙浪起秋風。共持雪裏靑松操。還怕人間白髮公。愁向空齋對寂寞。題詩長憶簡巢翁。</text>
<title>和季文寄余之作 六首 其五</title>,<text>疏慵與世少相同。形影年來亦厭從。門對蒼崖兼白水。室容明月更淸風。逢君往往論詩宿。閱史時時服議公。肚裏唐虞喑不吐。傍人呼我囁嚅翁。</text>
<title>和季文寄余之作 六首 其六</title>,<text>莫把行藏較異同。平生夷險共相從。四郊久密無新雨。六翮初傷待晩風。賦與自能隨造物。乘除何用怒狙公。濟時匡國非吾職。終作溪山漫浪翁。</text>
<title>龍穴</title>,<text>巉巉古穴與天通。風雨時時忽放虹。知有此間龍臥久。碧潭無底水如空。</text>
<title>獨坐煎茶。奉呈梅溪。</title>,<text>日長旅館閒生睡。煮啜瓊漿病眼開。拚洗百年塵土穢。姑山親見玉人來。</text>
<title>獨坐煎茶。奉呈梅溪。 其二</title>,<text>一陣松風四壁寒。夢回蝴蝶覺神閒。晴窓盡日焚香坐。心在鴻濛太極間。</text>
<title>獨坐煎茶。奉呈梅溪。 其三</title>,<text>南江懶膾金鱗鯽。北戶閒揮玉塵風。浪讀離騷成一快。天敎我輩不曾窮。</text>
<title>獨坐煎茶。奉呈梅溪。 其四</title>,<text>局上枯棋三百。胸中文字五千。想見先生獨樂。水邊林下神仙。</text>
<title>獨坐煎茶。奉呈梅溪。 附梅溪述南江釣魚之樂</title>,<text>煙籠野闊靑蕪遠。湖落船移綠荇開。南浦去年搴杜若。等閒今日打魚來。</text>
<title>獨坐煎茶。奉呈梅溪。 附梅溪述南江釣魚之樂 其二</title>,<text>鏡面澄澄潑眼寒。投叉艇子意猶閒。鱗鬐浪藉腥風起。興在鳴榔鼓枻間。</text>
<title>獨坐煎茶。奉呈梅溪。 附梅溪述南江釣魚之樂 其三</title>,<text>輕橈去傍蘼蕪渚。快馬來乘楊柳風。已厭鴨江銀縷膾。書生口業本非窮。</text>
<title>獨坐煎茶。奉呈梅溪。 附梅溪述南江釣魚之樂 其四</title>,<text>白鳥閒飛兩兩。紅鱗潑剌千千。未妨綠蓑靑篛。換作人間水仙。</text>
<title>重用前韻。奉呈梅溪。四首</title>,<text>貽我淸新江上句。拈香一瓣手親開。南湖昨夜蛟螭泣。爲愛風煙捲取來。</text>
<title>重用前韻。奉呈梅溪。四首 其二</title>,<text>居士胸襟雪月寒。却嫌寥寂未全閒。安心有法公知否。覓我翛然丈室間。</text>
<title>重用前韻。奉呈梅溪。四首 其三</title>,<text>物無彼此魚知我。樂在逍遙蛇愛風。要使吾心如止水。人間指馬本何窮。</text>
<title>重用前韻。奉呈梅溪。四首 其四</title>,<text>紛紛得失吹萬。咄咄榮枯政千。赤壁磯頭歲晏。飄飄然作蘇仙。</text>
<title>走筆次洪相國韻。奉呈梅溪。三首</title>,<text>潘郞蕭索二毛年。萬里歸來卷五千。昨夜虹光橫斗北。腰間閃閃動龍泉。</text>
<title>走筆次洪相國韻。奉呈梅溪。三首 其二</title>,<text>竄逐明時已見三。蕭蕭短髮不盈簪。從公幸得傳心訣。惝怳迷途忽指南。</text>
<title>走筆次洪相國韻。奉呈梅溪。三首 其三</title>,<text>龍鍾去國長爲客。滿篋江山摠帶愁。人說咸陽應紙貴。淸詞新就仲宣樓。</text>
<title>龍門</title>,<text>石門蒼霧晝冥濛。潤接星河雨露通。一派靈源澄不渴。此間疑是有蛟龍。</text>
<title>龍門避暑次人韻</title>,<text>靑山倒影蘸深杯。無數芙蓉酒面開。欲向丹崖灑醉墨。恐非磊落謫仙才。</text>
<title>春日次季文韻 四首</title>,<text>一番風雨一番晴。病臥江城懶出行。春草何關詩句好。滿塘依舊自靑靑。</text>
<title>春日次季文韻 四首 其二</title>,<text>雨洗郊原爛熳晴。村前時有野人行。獨憐旅館渾閒事。臥看西山一抹靑。</text>
<title>春日次季文韻 四首 其三</title>,<text>借看黃四宅邊花。客裏傷春白髮多。去國三年同作謫。彈成越曲入雲和。</text>
<title>春日次季文韻 四首 其四</title>,<text>憶昔溪頭手種花。先生日日醉眠多。天涯落魄身如此。歲月依然似永和。</text>
<title>次梅溪江村雜興 二首</title>,<text>楊柳依依拓逕深。夕陽驢背似猿吟。緩尋泉石忘歸去。更向沙鷗共許心。</text>
<title>次梅溪江村雜興 二首 其二</title>,<text>隱隱紅霓海上綸。好風吹動碧鱗鱗。誰將摩詰詩中畫。付與滄浪放逐臣。</text>
<title>次梅溪江村雜興 二首 附梅溪原韻 二首</title>,<text>游魚鼓鬣綠波深。林鳥知鳴助我吟。物自得時機自動。人應觀物見天心。</text>
<title>次梅溪江村雜興 二首 附梅溪原韻 二首</title>,<text>海岸潮回捲釣綸。山樽野飯煮霜鱗。伶俜匹馬歸來晩。誰識金華侍從臣。</text>
<title>題直卿詩卷後</title>,<text>誰遣明珠墮我前。淸新堪比謫仙篇。世間好句元無主。可怪天公與子偏。</text>
<title>偶吟</title>,<text>詩人底事臥邊城。魑魅叢中歲月驚。自笑豪情猶不減。銀山千疊看潮生。</text>
<title>嘲直卿 二首</title>,<text>玉堂揮翰欲凌雲。才力魁奇古廣文。只恐長爲花酒汚。蘭湯一沐要三熏。</text>
<title>嘲直卿 二首 其二</title>,<text>羅綺叢中已醉魂。謫門如掃馬蹄痕。無因一覺楊州夢。始信詩人習氣存。</text>
<title>次直卿贈余之作 二首</title>,<text>江山應助氣崢嶸。驢背歸來句句淸。問子飄飄何處得。他鄕摠是爲愁生。</text>
<title>次直卿贈余之作 二首 其二</title>,<text>一別風霜爲客久。喜君詩眼已雙淸。天吳紫鳳應顚倒。筆下滔滔萬壑傾。</text>
<title>次直卿贈余之作 二首 附直卿原韻 二首</title>,<text>溪山積雪歲崢嶸。更著蟾輪十分淸。驢背至今無好句。襄陽絶憶皺眉生。</text>
<title>次直卿贈余之作 二首 附直卿原韻 二首 其二</title>,<text>想得夜窓聽落雪。朝來自寫小詩淸。釀成新甕何須漉。客至無言便對傾。</text>
<title>次梅溪寵示之作</title>,<text>夢回天末客窓涼。誰遣淸詩起我僵。長對湖山猶閉口。雪中還發舊時狂。</text>
<title>戲書 二首</title>,<text>平生精力着詩功。短髮蕭蕭一病翁。榮辱豈關吾輩事。虛名付與後人公。</text>
<title>戲書 二首 其二</title>,<text>丹山壑裏虛神算。文字塵間吐夜光。白筆人人誅許史。靑編句句活王楊。</text>
<title>得杖</title>,<text>閉門高臥脚崢嶸。何處風塵眼更明。得此情如添健僕。登山臨水要同行。</text>
<title>次梅溪寵示之作 三首</title>,<text>一日雄圖萬里揚。排風決起更蒼蒼。少年壯氣俱磨折。圯上今逢舊姓黃。</text>
<title>次梅溪寵示之作 三首 其二</title>,<text>詞林妙手獨穿楊。字字仍涵海色蒼。按劍床頭雙白壁。眉間一抹已生黃。</text>
<title>次梅溪寵示之作 三首 其三</title>,<text>恥向吳江結怒濤。獨醒何忍詠離騷。天公戲我如猿鶴。可怪山林解作牢。</text>
<title>次梅溪寵示之作 三首 附梅溪原韻</title>,<text>蒙君巨筆過揄揚。燕石何容較水蒼。咄咄榮陽眞可畏。邇來詩律逼陳黃。</text>
<title>次直卿韻</title>,<text>千載江西只數君。紛紛餘子散如雲。天敎正脈關吾輩。不獨歐梅唱古文。</text>
<title>次直卿韻 附直卿原韻</title>,<text>平生知我孰如君。心事渾如出岫雲。寓庵風雨虛菴雪。千載樽前細討文。</text>
<title>次成之韻</title>,<text>驢背詩人逸氣多。獨吟風月過菱河。憑君爲報長沙苦。鵩鳥聲中老奈何。</text>
<title>次睡叟韻</title>,<text>夢裏眞成汗漫遊。好尋花柳自能由。憐渠肝膽經三火。莫學鉛刀繞指柔。</text>
<title>奉呈宋使相座主</title>,<text>狄門桃李共芬芳。幸托餘根獨擅場。歲晩湖山春寂寞。槁枯不改舊時香。</text>
<title>有感</title>,<text>萬里龍灣道。千秋謫客多。我來無伴侶。老淚落煙霞。</text>
<title>還梅直講集于仲說</title>,<text>先生慶曆間。被褐蒙珠玉。蘇子讓其名。老歐相與敵。詩人獲一句。所榮如冕紱。況今去世久。隻字那可得。仲說持贈我。盥手閱篇什。讀之輒三歎。古樂誰復識。但喜知音在。緘封寄仲說。</text>
<title>寄士華仲說</title>,<text>塞外三年別。樽前一日同。如何聚散地。又値歲時窮。海嶽琴心動。雲霄劍氣沖。思君勞覓句。雙鬢已秋風。</text>
<title>自龍灣移向嶺外。寄擇之。住麻田時。擇之在燕京未返。</title>,<text>君在天西我向南。羈思別恨兩難堪。燕鴻避處逢重九。狙栗分時怨四三。世事多端皆若此。人情到老自能諳。龍灣舊是棲遑地。虛辱先生問櫟菴。</text>
<title>贈別一二知己 住興仁門外。</title>,<text>乾坤漂泊各風煙。誰料重逢未死前。謫夢猶惱連夜雨。羈魂先怕下龍船。自憐塞外三年隔。又作江南萬里遷。此別俱爲少壯日。人間離合付蒼天。</text>
<title>登漢江樓。次友人韻。二首</title>,<text>坎止流行雖有道。北來南去自成翁。登臨一吐胸中氣。散作人間衆竅風。</text>
<title>登漢江樓。次友人韻。二首 其二</title>,<text>紛紛宇宙人無數。誰見崢嶸此謫翁。老去豪情猶未咸。醉憑煙雨一帆風。</text>
<title>初渡漢江。寄一二知己。</title>,<text>出晝猶存三宿戀。何妨去路亦遲遲。此行不是鱸魚美。無恨秋風別後思。</text>
<title>投宿水原客館</title>,<text>曉濕漢江雨。隋城夕照明。溪山自寂寞。天地幾陰晴。故國三年別。秋風白髮生。長爲道路客。恥作向人驚。</text>
<title>留水原夜賦</title>,<text>寥落隋城縣。凄然去國情。初爲魚北徙。又逐雁南征。歲月時將晩。風塵事可驚。平昔男兒志。此夕轉崢嶸。</text>
<title>途中</title>,<text>靑山送我去。白雲迎我來。款段著此間。歸興亦奇哉。拍手謝天翁。壯士胸崔嵬。一笑萬里道。仰看西日頹。</text>
<title>微雨 此一首。在龍灣作。</title>,<text>溪雲易作雨。水國山全晴。漠漠隨風散。疏疏漏日明。鷗邊沙岸白。鳥外暮山靑。造物眞多戲。煩吾句自淸。</text>
<title>雲錦樓賞蓮</title>,<text>柄柄十丈荷。獨立耿無隣。舊葉低復擧。新花如佳賓。風味老猶在。更覺徐娘眞。邂逅此粲者。可洗聲色塵。區區欲摘實。韓子眞癡人。千載濂溪翁。與我懷抱親。</text>
<title>登雲錦樓。復次止亭挹翠韻。五首</title>,<text>人間濩落韓山伯。天下龍鍾陶隱翁。愧我今來重感慨。樓邊獨臥舊時風。</text>
<title>登雲錦樓。復次止亭挹翠韻。五首 其二</title>,<text>東西南北經行遍。天地中間獨立翁。乾達山前逢晩雨。龍巖寺裏望江風。</text>
<title>登雲錦樓。復次止亭挹翠韻。五首 其三</title>,<text>同學少年琴谷子。賞音高士止亭翁。月明忽憶相分處。山雨蕭蕭急舊風。</text>
<title>登雲錦樓。復次止亭挹翠韻。五首 其四</title>,<text>溪山勝處雲如錦。頹臥天涯一病翁。此是玉人遊歷地。滿簾荷雨與荷風。</text>
<title>登雲錦樓。復次止亭挹翠韻。五首 其五</title>,<text>乾坤寥落歲時晩。一夜思君成老翁。最愛止亭詩句好。蕭蕭吹過葛巾風。</text>
<title>龍仁客館。見梅溪手題。有感而作。</title>,<text>古館仍留絶俗篇。梅溪去後月重圓。登臨不覺高聲讀。恨滿秋風意已傳。</text>
<title>淸淮驛上。見我姓名。有感而作。</title>,<text>南遷身與雁俱行。水遠天低秋滿城。誰料旅窓閒草木。預先知我舊時名。</text>
<title>途中</title>,<text>淸川細石王維畫。古木回巖太白詩。更著輪囷驢背影。人間如此自一奇。</text>
<title>龍眼驛。借憩仲哉園林。題老樹上。</title>,<text>洞中鬱鬱蒼髥叟。林下皤皤白髮翁。吾與爾曹俱有數。他年拭眼此龍鍾。</text>
<title>題短月驛</title>,<text>柳絲深處綠溶溶。獨臥高樓納晩風。明日豈無桑下戀。夢魂長在水雲中。</text>
<title>登鳥嶺 二首</title>,<text>看盡海雲江北郡。天敎又過嶺外山。攀緣鳥道三千仞。此是南邊第一關。</text>
<title>登鳥嶺 二首 其二</title>,<text>一路秋山三尺驢。三霜古褐一奚奴。翩翩獨望松風過。此是詩人出峽圖。</text>
<title>題聞慶澄淸堂。示獻之。二首</title>,<text>不盡源頭滾滾來。小塘淸澈鏡光開。主人有術觀於水。無限鳶魚上下回。</text>
<title>題聞慶澄淸堂。示獻之。二首 其二</title>,<text>天下虛庵非達士。人間叔度是淸流。一窓相對暮山碧。萬里倦遊紅樹秋。</text>
<title>偶坐池邊。贈墨理書示之。卽獻之子也</title>,<text>江夏黃童也不多。巉巉頭角出塵沙。君能變黑此池水。落筆晴窓行暮鴉。</text>
<title>有感</title>,<text>客路逢秋色。年年去國人。篇章窮餓裏。世事瘴江濱。已負歸田計。那堪與鰐隣。投文弔湘水。賈誼道非眞。</text>
<title>題澄淸堂。示獻之。</title>,<text>主屹山前秋色靜。蟬聲未足樹陰陰。天涯萬里歲時晩。故國三年魚雁沈。衮衮衣冠靑眼舊。茫茫宇宙白頭吟。知音此日丹陽尹。共把淸樽細論心。</text>
<title>上安節度 琛 幕府</title>,<text>控引關河勢不窮。須將鎖鑰付英雄。將軍坐嘯紅蓮幕。號令嚴生白羽風。筆下三千翻似水。胸中十萬臥如龍。輕裘緩帶荊州府。文武全才少有公。</text>
<title>得仲說惠詩</title>,<text>嶺外身如寄。江湖秋水明。迢迢三載路。泛泛一浮萍。老矣才無用。歸歟夢自驚。平生挹翠士。知我此時情。</text>
<title>遊曦陽山鳳巖寺。見旭上人詩卷。有感而作。三首</title>,<text>問渠那識我。我昔與渠親。今日重相見。如逢舊時人。</text>
<title>遊曦陽山鳳巖寺。見旭上人詩卷。有感而作。三首 其二</title>,<text>水窮山盡處。寥落梵王家。片錫孤雲後。遺文古篆訛。煙霞餘舊物。棟宇自新羅。日暮猿啼嶺。秋風客思多。</text>
<title>遊曦陽山鳳巖寺。見旭上人詩卷。有感而作。三首 其三</title>,<text>一臥鳳巖寺。空山三千年。種松巢白鶴。開鉢納靑蓮。雪竇心方寂。梅窓思獨玄。渡溪慙我累。詩句賴相傳。</text>
<title>題曦陽山白臺</title>,<text>鳳巖寺北洞。山勢似蓬丘。翠竹雲藏逕。丹崖石老秋。仙疑遊目下。鶴慣集松頭。幸過招提境。逢僧又小留。</text>
<title>遊鳳巖寺。觀李夢遊碑。宋乾德間所立也</title>,<text>千古堂堂李學士。高文淸映鳳巖山。殘碑一片斜陽裏。有客今朝下馬看。</text>
<title>題崔致遠碑 在曦陽山鳳巖寺</title>,<text>嶺外山無數。崢嶸此嶽雄。煙嵐澒洞處。獨秀靑芙蓉。蒼然一百里。壓以梵王宮。金碧自照耀。澗谷生玲瓏。高人此經過。草木含淸風。亭亭龜背石。苔蘚蟠蛟龍。摩挲古文字。衆器見鼎鍾。鬼神失守護。雨雪相磨礱。快劍斷科斗。又被兵火攻。如雲渡河漢。壁月遭蔽蒙。列星尙耿耿。寶彩橫長空。我來僧歎息。老淚雙垂胸。孤雲邈難及。茲地餘奇蹤。世事幾俯仰。日暮山冥濛。</text>
<title>秋雨有感。示獻之。</title>,<text>嶺外蕭蕭雨。江關動客心。晩涼侵短褐。疏響着高林。雁背空濛濕。蟬聲寂寞吟。年年相別地。歸恨仲宣襟。</text>
<title>秋雨有感。示獻之。 附獻之次韻</title>,<text>窓前山雨細。萬里客歸心。暑氣薄空館。秋聲來遠林。有時頻楚奏。隨處學莊吟。臨別欲垂淚。羞沾君子襟。</text>
<title>重賦答獻之</title>,<text>萬里逢秋雨。三年折病心。孤雲猶戀壑。獨鳥欲歸林。世事還堪悵。天涯只苦吟。素交黃叔度。相笑頗開襟。</text>
<title>挽文襄陽</title>,<text>桂籍儒仙姓字馨。靑雲高價重連城。功名晩入三刀夢。羽翼俄摧萬里程。父老逢人談惠政。士林相弔憶儀形。他年欲赴升堂約。誰料翻爲涕泗零。</text>
<title>次獻之韻</title>,<text>一夜西風入井桐。客愁磊落更堆胸。湘江暮碧鷓鴣哭。秦嶺晝靑煙霧籠。驛樹相迎暝色重。鄕情欲滴秋光濃。經行萬里又千里。馬首靑春吾亦東。</text>
<title>客中遇嚴侍生辰。有感而作。</title>,<text>塞北氷霜地。天南瘴癘場。年年逢此日。處處是他鄕。賦鵩長憔悴。看雲更杳茫。秋風老子淚。灑落菊花觴。</text>
<title>次咸昌板上韻</title>,<text>少愛溪山趣。憑高更遠探。晩霞紅隱隱。晴霧碧毿毿。秋水鷗眠穩。墻陰蟻戰酣。主人眞傲吏。松竹逕開三。</text>
<title>過梅溪有感</title>,<text>萬里同遷蠅附驥。一年相別燕違鴻。茫茫世事皆如此。獨向溪山問放翁。</text>
<title>挽金居士</title>,<text>生死何殊臂屈伸。遽然曉夢化精神。樽空美酒有明月。客散高堂無主人。白璧舊時蒙短褐。靑山是處葬長身。遙知地下風塵隔。應與劉伶共卜隣。</text>
<title>謝遇翁來訪</title>,<text>村巷驚呼長者來。謫門車馬響春雷。白雲解住玲瓏唱。紅袖催傳琥珀杯。太守風流仍好飮。使華蕭灑更多才。分明此會堪圖畫。恐欠詩翁醉欲頹。</text>
<title>聞雁有感</title>,<text>廓落古城外。蕭蕭生晩涼。孤臣萬里老。旅雁一聲長。瘴海蛟龍窟。風霜鐵石腸。莫言堅志義。爲爾輒悲傷。</text>
<title>盆城書事</title>,<text>曾作關中客。重爲嶺外身。靑山餘舊國。白首滯孤臣。海雨龍涎雜。巖風虎嘯頻。小窓捫蝨坐。寒日照愁人。</text>
<title>歲暮</title>,<text>塵埃長作客。歲暮獨盤桓。北望風霜苦。南來宇宙寬。詩魂仍酒放。病體得秋安。衮衮生涯事。朱絃自一彈。</text>
<title>次季文韻 二首</title>,<text>故人猶住河東郡。地隔相招去國魂。已許溪山長入戶。了無車蓋更容門。生前美譽還爲累。醉後狂言欲反呑。士固遇窮堅志義。向來軒冕不須論。</text>
<title>次季文韻 二首 其二</title>,<text>世事悠悠俯仰間。塵埃祗益病夫頑。長疑舊戍關中月。轉覺新遷嶺外山。天且容吾堪着拙。人猶見懶誤稱閒。狂奴陋態還如故。合把風斤更用刪。</text>
<title>登神魚山望海</title>,<text>千年駕洛國。縹緲墮蓬瀛。江折三叉白。山浮七點靑。與波天作累。依岸水如萍。小試平生脚。登臨發浩情。</text>
<title>寄止亭</title>,<text>吾憐止亭人。偶爾一夜同。來如避世鶴。去若驚飛鴻。江海杳茫茫。不可尋其蹤。每望日暮雲。令我成老翁。</text>
<title>歲暮書懷 二首</title>,<text>旅館淸如水。殘生兀似僧。形孤猶有影。歲晩更無朋。壯氣年年減。離懷日日增。閉門聊隱几。免被俗人憎。</text>
<title>歲暮書懷 二首 其二</title>,<text>南國天多暖。冬深瘴霧蒸。山村猶欠雪。海水不成氷。稍活墻邊草。全生壁隙蠅。他鄕雖信美。北客自難勝。</text>
<title>偶書</title>,<text>壯心常欲倚崆峒。老去飄飄類轉蓬。多少夔蚿不相補。是非指馬終何窮。抱疴白日從人笑。炙背晴窓養我慵。已付生涯長寂寞。江湖甘分作龍鍾。</text>
<title>題梅溪詩卷後</title>,<text>天涯一別首重回。翰墨新隨驛使來。塞外溪山曾助氣。湖南草木已輸材。詩從處士梅邊得。句論高僧月下裁。想見掀髥如瘦鶴。飄飄淸唳徹蓬萊。</text>
<title>仲冬初七日大雷雨。有感而作。</title>,<text>至月江南郡。寒遲暖氣生。雷聲疑擘樹。雨聲欲沈城。漠漠應難測。忉忉只自驚。孤臣涕淚處。白日更冥冥。</text>
<title>夜寒書事</title>,<text>海雪孤村夜。扁舟斷客行。鷓鴣寒欲病。河漢凍無聲。落木端能語。殘燈冷不明。此時愁獨坐。詩思政崢嶸。</text>
<title>冬夜步月尋人</title>,<text>杖策出門去。溪山有月明。憐渠光皎潔。着我夢崢嶸。落木蕭蕭雨。殘星淡淡螢。梅詩星辰淡布螢 眼看非俗物。疑向畫間行。</text>
<title>答季文示紀懷之作</title>,<text>憶君海上炎涼變。意氣兼隨翰墨回。飽涉險艱心有道。安排詩律句無埃。多情摠是愁邊得。盥手常於榻上開。題處自能深思苦。令人一讀轉生哀。</text>
<title>早起閒望</title>,<text>詩人曉起病軀輕。索句巡簷意氣淸。遠岫雲稀初日上。孤村木落大江橫。驚鴻叫影那成陣。獨鳥穿林未有聲。臨眺自應惆悵極。非緣憔悴旅情生。</text>
<title>自遣</title>,<text>頭上蕭然折角巾。廣文契闊不全▒。一身與國三年隔。萬里吟詩兩鬢新。早悟塵機難着力。靜諳酒地可藏眞。殘年更作江南客。惟許梅花喚主人。</text>
<title>書懷</title>,<text>歲月伽倻國。離騷楚澤臣。數回寒暑變。空使鬢毛新。度嶺鄕書晩。還家夜夢頻。何時萱草底。得作彩衣人。</text>
<title>獨坐</title>,<text>虛簷夜寂歷。獨坐少人知。自愧流離日。常如放曠時。謀身犀首飮。處世虎頭癡。櫟社眞堪托。蒙莊是我師。</text>
<title>食柚子</title>,<text>江風海雨朝朝濕。綠葉初看病眼新。擘破霜皮香落手。嚼殘金瓣冷霑唇。袖中每日懷慈母。林下先嘗愧逐臣。移取千頭堪命僕。故山歸臥未全貧。</text>
<title>盆城謫居書事</title>,<text>梅邊丈室結三椽。老子吟詩留一年。竹影侵床生活畫。江聲撼壁怯乘船。略容臥外餘無地。靜悟胸中別有天。面面煙霞開戶牖。焚香養默事都捐。</text>
<title>贈別強哉</title>,<text>海上飄飄歲月深。晩從憂患得知音。數臨黃卷論奇字。好對靑山養靜心。醉後別懷那忍說。樽前佳會更相尋。却愁獨坐無言處。夜雪梅窓自撫琴。</text>
<title>雪後寄景劉 二首</title>,<text>蒼茫駕洛國。歲暮雪紛紛。冷壓茅村瘴。寒深竹逕雲。梅花坐失影。鳥跡動生文。不盡溪山興。端居更憶君。</text>
<title>雪後寄景劉 二首 其二</title>,<text>歲晩天南國。寒燈水北樓。動知墻外竹。易失海邊鷗。驢背爬詩瘡。山陰具客舟。古人乘興處。欲與共君遊。</text>
<title>雪中書事</title>,<text>寒雲落日凍槎牙。密雪如篩詎有涯。早向梁園能授簡。却從秦嶺更思家。將軍躍馬弦開月。公子憑貂酒泛霞。不論愁邊奇絶處。問梅尋竹自豪誇。</text>
<title>書懷</title>,<text>山林城郭轉悠悠。梗泛萍漂兩未休。鳥道二千江北郡。人情三四澤南州。浮名所得只錐末。短世常驚應虎頭。十步崎嶇九跌倒。瞿塘灎澦怕安流。</text>
<title>移寓</title>,<text>作客伽倻國。無家雲水禪。吾生猶萬里。此地又三遷。濩落窮相伴。揶揄鬼所憐。動須桃竹杖。除却只飄然。</text>
<title>對竹</title>,<text>崢嶸直節老愈尊。愛此令人不受昏。強項風霜專類我。論心雪月只輸君。寒吟戛戛堪招鳳。爽氣冷冷欲拂雲。自恐塵襟羞與對。朝來三沐又三熏。</text>
<title>至日 二首</title>,<text>宇內陽初復。湖邊客獨愁。梅花如我瘦。日影向人留。鳳闕晨光合。鵷班喜氣浮。孤臣搔短髮。寂寞更回頭。</text>
<title>至日 二首 其二</title>,<text>去國忽三載。今朝生一陽。莫憂陰用壯。須使道全剛。大化雖亭毓。微萌轉渺茫。瀜瀜不自已。萬物漸開張。</text>
<title>書懷寄士華仲說直卿。</title>,<text>吾生寂寞濱。俯仰似閒身。獨對一樽酒。相思千里人。新秋漢水別。久客嶺猿親。坐覺時將晩。梅花南北春。</text>
<title>書懷寄擇之</title>,<text>浩氣塞天地。蕭然一室寬。梅花欺我瘦。竹影與人寒。水國春猶淺。蠻鄕歲欲殘。吟成湖海集。不惜借君看。</text>
<title>上安節度使 琛</title>,<text>欲靜風波地。須憑社稷臣。荊州開督府。諸葛岸綸巾。閫外安危寄。軍中號令新。敦詩依郤穀。緩帶統鉤陳。節制傳三世。恩威及四隣。旌旗雄海陣。鼓角壯邊巡。橫槊論文字。潛謀動鬼神。止戈資妙術。訓卒杖寬仁。踽踽窮途哭。區區失路人。回頭誰識己。重足莫容身。賦鵩傷庚子。孤雌歎甲辰。長卿曾抱病。原憲獨居貧。幸托瓊林接。因蒙杖屨親。追隨非按劍。出處得攀輪。歲月時將晩。乾坤跡已塵。悲歡談笑盡。款曲性情眞。暖律吹寒谷。滄海活涸鱗。升堂慙惡客。入幕作佳賓。桂戟臨門駐。香醪飮夜頻。含懷宜刻骨。感恩更書紳。慷慨蠻煙裏。行吟瘴海濱。爲公歌此曲。薄俗可回淳。</text>
<title>臘月書事</title>,<text>秋風度嶺外。臘日轉江邊。故國空千里。新梅又一年。南溟身獨遠。北極夢長懸。磊落平生志。蕭條老病先。</text>
<title>獨覺</title>,<text>萬籟響方寂。一窓眠獨醒。歲寒臣節苦。燈火此心明。有道行藏穩。無官偃仰輕。雖非善者類。坐待曉鷄鳴。</text>
<title>朝起</title>,<text>日高常晏起。幽事不全忙。太飽身多健。微醺貌欲掦。梅邊哦秀句。篋裏按新方。得遂疏慵性。閒居味自長。</text>
<title>題南遷後錄</title>,<text>遠客天涯歲月深。秋風度嶺鬢蕭森。怪來詩律淸如許。雪色梅窓夜夜心。</text>
<title>盆城書事。示景劉長卿。</title>,<text>役役經千里。勞勞只一年。海天陰少見。江月夜多圓。綠竹常供爨。黃柑不直錢。窮途饒計活。更被故人憐。</text>
<title>臘日書事</title>,<text>雲容水態共廻新。日暖江南欲換辰。海鳥喚來潮外雨。梅花漏洩臘前春。寒隨斷雁歸何處。竹倚高風似此人。獨抱旅窓淸淨債。點棋聊喜看生鱗。</text>
<title>得家君手書</title>,<text>故國無消息。今朝得好音。衣添茲母線。字寄老君心。遠別羈愁益。相望歲月深。含情空咄咄。薄日下高林。</text>
<title>首露王陵</title>,<text>代異功何在。山空水自流。白雲龍馭遠。靑嶂杜鵑愁。海嶽餘靈氣。衣冠閟古邱。邦人懷舊德。蘋藻薦春秋。</text>
<title>登招賢臺</title>,<text>招賢老石伽倻國。落日登臨許盪胸。嶽色似藍深染霧。蘆花如雪巧藏鴻。湖分燕尾蒼茫外。地迫鼇頭縹緲中。我欲沂洄蓬島去。江神肯借半帆風。</text>
<title>臘月十三日雪</title>,<text>海天晝多晦。薄雪轉霏霏。犬吠黃茅店。人吟白竹扉。梅淸仍到骨。鳥墮不成飛。對此興都盡。孤舟我欲歸。</text>
<title>次長卿寄早梅韻 二首</title>,<text>溪翁點檢雪邊開。寄與虛庵寂寞來。絶怪蓬山琪樹早。喚香憐汝是眞梅。</text>
<title>次長卿寄早梅韻 二首 其二</title>,<text>飄飄練袂倚風櫺。可愛仙姿惱客情。幾度相思驚歲晩。藍田日暮見雲英。</text>
<title>偶書</title>,<text>盛代多才俊。疏慵合棄捐。北辰三轉柄。南海一涯天。罪大雷霆後。恩深雨露邊。金鷄看更晩。未定卜歸年。</text>
<title>二友</title>,<text>旅居偸作園林主。肝膽容渠寂寞濱。竹友定論方外好。梅兄喚我社中人。閒中一味聊相許。晩節雙淸政可親。堪笑炎涼隨日變。雪霜終始道彌眞。</text>
<title>臘日雨雪</title>,<text>澤國歲將晩。陰雲晝不開。雨吹滄海去。雪灑靑山來。令蟄龍吟苦。飢愁虎嘯哀。都無少壯興。閉戶獨徘徊。</text>
<title>夜坐書懷</title>,<text>密雲不雨雷霆後。眞宰無私日月傍。獨語自知臣罪大。多慙未報國恩長。靑山相送客千里。白髮欲生天一方。江上昂藏吾易老。起看星斗色凄涼。</text>
<title>旅懷</title>,<text>擧目茫茫非我鄕。登樓有賦怨斜陽。蘇卿北返功名晩。馬史南留歲月長。海上浮雲同去住。天涯旅雁共行藏。客窓淡泊無餘物。收拾溪山一錦囊。</text>
<title>奇言</title>,<text>石柱靑天女蝸補。杖驅白日夸父奔。角端蠻蜀酣侵伐。𪚥上蛸螟長子孫。蟻垤能容富貴事。槐柯或列侯王尊。丁丁鑿破混沌竅。戢戢化生玄牝門。</text>
<title>偶書</title>,<text>多病年來寄異鄕。閉門高臥怯杯觴。梅花冷落吟邊白。客魂凄涼鏡裏倉。獨對胡山增意氣。閒消日月老文章。功名不許詩人管。留興淸高野史光。</text>
<title>登佛巖 二首</title>,<text>古國興亡指顧中。獨攀危石愕蛟龍。山排七點峯峯出。派別三叉水水通。雲豁海門天遠大。日沈魚市雨溟濛。不須萬里悲流落。應許吾曹氣益雄。</text>
<title>登佛巖 二首 其二</title>,<text>地古山河在。林深翡翠啼。江回天屈曲。野廣樹高低。石髮磯邊瘦。梅花竹外迷。倘逢笙鶴過。茲境欲幽棲。</text>
<title>次獻之韻</title>,<text>詩傳江北郡。人老澤南洲。有道能訓鰐。無心可狎鷗。乾坤容濩落。轍跡更周流。慷慨長沙鵩。遲鳴入谷騶。</text>
<title>次獻之韻 附獻之原韻</title>,<text>才大今詩伯。飄零駕洛州。蠻鄕少益友。江海多眠鷗。今日看天意。奇窮先爾流。春風吹馬首。早晩戒行騶。</text>
<title>除夜 三首</title>,<text>遠客誰相伴。梅花與影癯。一年今夜盡。萬里此身孤。母子關河隔。君臣歲月踰。愁邊喧爆竹。魑魅笑揶揄。</text>
<title>除夜 三首 其二</title>,<text>遠客誰相問。空齋獨闃然。一窓將盡夜。萬事怯增年。吾道閒燈裏。時情白眼邊。明朝春又至。老病在人先。</text>
<title>除夜 三首 其三</title>,<text>四時互主客。一氣無留停。歲月唐虞禪。陰陽湯武征。脩鱗已沒尾。隙駟不能纓。拔劍仰天叫。誰知今夕情。</text>
<title>除夕題庚申曆</title>,<text>鴨水初逢麥浪雨。盆城又値鯉魚風。都將三百六旬日。付與東西南北翁。</text>
<title>辛酉元日</title>,<text>宇宙如初闢。瞳矓曉日鮮。春風吹鬢末。詩興自梅邊。鳳闕椒花頌。萱堂柏酒傳。傷心令我老。寂寞度年年。</text>
<title>謫中逢辛酉元日題曆</title>,<text>樽前屈指新年換。老去關心舊歲除。已覺春風扶木德。猶欣喜氣占金鷄。</text>
<title>混沌酒歌</title>,<text>長繩欲縶白日飛。大石擬補靑天空。狂圖謬算坐濩落。半世倏忽成老翁。豈如飮我混沌酒。坐對唐虞談笑中。混沌有道人未識。此法遠自浮邱公。不夷不惠全其天。非聖非賢將無同。招呼麴君囚甕底。日夜噫氣聲蓬蓬。俄傾春流帶雨渾。醞釀古色淸而濃。酌以巨瓢揖浮邱。澆下萬古崔嵬胸。一飮通神靈。宇宙欲闢如蒙矓。再飮合自然。陶鑄混沌超鴻濛。手撫混沌世。耳聽混沌風。醉鄕廣大我乃主。此爵天爵非人封。何用區區頭上巾。淵明亦是支離人。</text>
<title>投虛白亭</title>,<text>風流耆舊餘枚叟。翰墨論功次子長。萬古獨尊山有垈。一川能受士爭航。挽回斗柄乾文整。陶鑄衣冠國器良。擾擾如吾方待賴。莫將雙鬢早滄浪。</text>
<title>寄士華，直卿，仲說。</title>,<text>閒餘點檢錦囊詩。太半思君句句悲。記得去年相別處。薄雲殘照雨絲絲。</text>
<title>次季文傷春韻</title>,<text>海上逢佳節。傷心鬢自華。詩添今日興。茗折去年芽。世事眞難料。吾生本無涯。春風公道在。吹入逐臣家。</text>
<title>次季文傷春韻 附季文原韻</title>,<text>爲客何時了。逢春感物華。衝寒梅放萼。戴土蕨抽芽。風雨嶺南路。江湖天一涯。不辭憑榻睡。祗喜夢還家。</text>
<title>春寒</title>,<text>水國春全薄。寒威未解嚴。狂風猶料峭。小雨自廉纖。地僻經過少。身孤老病兼。微暄眞可愛。炙背坐茅簷。</text>
<title>春日有懷士華</title>,<text>潦到人將老。崢嶸歲自遷。江春殘雪外。世事暮雲前。澤國少晴日。蠻鄕多雨天。憶君空不見。悲絶落梅邊。</text>
<title>早春閒望</title>,<text>幽居濩落增離恨。獨上高樓望遠天。楊柳垂垂稍變色。江湖漠漠暗生煙。征鴻喚我催歸國。病眼逢春憶少年。自古詩人多感慨。滿城風雨一凄然。</text>
<title>春後卽事</title>,<text>江南二月草如針。暖日凄薰醉客心。小雨弄晴晴變雨。輕陰沈水水生陰。條條嫩柳池塘靜。樹樹啼禽院落深。沂上遺風能起我。思携冠者一行吟。</text>
<title>春陰</title>,<text>鳩鳴樹外霧連天。柳醉如癡復似眠。遲出曉城沈鼓響。暗侵歌館慢琴絃。江村不斷蕭蕭雨。草渚微生淡淡煙。野水苔靑梅雪白。使人狂興被詩牽。</text>
<title>春雪</title>,<text>澤國春陰思寂寥。朝來密雪忽驚飄。侵凌弱柳輕輕折。着得疏梅片片嬌。狂逐燕泥瀜處濕。誤投鷗渚暖邊銷。何人得識袁安興。盡日關門坐獨謠。</text>
<title>春日卽事</title>,<text>借宅湓江曲。偸看柳渚新。雪簷晴作雨。梅塢暖知春。芳草自多地。夕陽無故人。年年爲客處。老病負良辰。</text>
<title>甁梅</title>,<text>觀渠韻格少相親。冷落都官定後身。月下精神如處士。愁邊意氣動詩人。情關夜夜催添水。興着枝枝別放春。客貌淸癯容易老。滿庭風雨獨逡巡。</text>
<title>春晝</title>,<text>寂寂柴門坐獨吟。晩山嵐濕助春陰。風將嫩綠吹枯草。雨挾輕紅動遠林。客子遲歸世味少。梅花欲落鄕愁深。翻思昔日狂遊處。問柳村村興不襟。</text>
<title>春懷</title>,<text>澤國逢春日。陰晴不定天。草連黃犢外。江暖白鷗邊。宿醉仍添病。疏慵獨抱眠。旅情渾欲老。歸思落花前。</text>
<title>春望</title>,<text>春日伽倻國。江天積厚陰。柳眠如困酒。雲捲欲依林。白鳥冥邊去。靑山雨處沈。故鄕渾在眼。寸寸客愁深。</text>
<title>春日卽事</title>,<text>薄霧空濛日欲斜。天涯芳草客愁多。春江釀碧魚吹浪。雨柳胎黃鳥啄牙。</text>
<title>春愁</title>,<text>春風日日喚愁生。勢若屯雲氣未平。枕上依俙如病酒。眉頭繚繞似連城。侵凌鏡裏蕭蕭鬢。漏泄詩中種種情。自是旅窓窮有債。醉鄕安得出奇兵。</text>
<title>春夢</title>,<text>晝睡矇矓滿眼生。依俙春夢不分明。枉隨蝴蝶穿梅巷。懶逐楊花繞酒城。千里故人猶暫面。一窓斜日轉多情。紛紛得喪渾閒事。悔却從前覓利名。</text>
<title>聞杜鵑</title>,<text>夜月空山不惜聲。聲聲似訴自呼名。怨春啼得多情血。催却人間白髮生。</text>
<title>吟公檢池題退庵 三首</title>,<text>南國溪山最。誰爭此澤雄。雨雲晴不斷。河漢潤相通。漠漠天垂遠。茫茫鳥度空。鏡湖欣得立。造物屬詩翁。</text>
<title>吟公檢池題退庵 三首 其二</title>,<text>水色朝昏異。溶溶自古今。萍開山影勇。月映桂陰森。雨氣虹光放。荷花鷺獨臨。無邊多野趣。晩景更沈沈。</text>
<title>吟公檢池題退庵 三首 其三</title>,<text>地古初開闢。蕭然着退菴。與鷗爭澗月。隣嶽護晴嵐。野服芰花老。山奴橘柚添。江湖豈不好。憂樂爾相參。</text>
<title>王昭君</title>,<text>錯畫蟻眉可奈何。層城門外卽天涯。恩輕漢殿黃金乏。怨入胡山靑草多。社稷豈關顏色重。琵琶猶向語音訛。世間此道終難恃。莫爲佳人更起嗟。</text>
<title>李陵</title>,<text>自負平生大丈夫。英雄歎息未應無。功嫌一髮多慙霍。愧在千秋合謝蘇。漢法不饒飛將種。胡塵虛擲泰山軀。氈場白首誠何事。莫說高人富貴孤。</text>
<title>竹孫</title>,<text>此君淸節自嵯峨。晩見兒孫更不邪。頭角至今看繭栗。雲雷幾日化龍蛇。生來拔地能爲直。力弱當風不受斜。愛爾欲添高士譜。首陽之後世無多。</text>
<title>足公檢池詠</title>,<text>漏澌無底壑。澄處鏡漣猗。不讓百川水。能爲千頃陂。雨過惺草木。龍臥養鱗鬐。歲歲自多稼。厥功誰得知。</text>
<title>書懷</title>,<text>去歲都門道。離亭葉正飛。江南春草綠。舊客歸不歸。</text>
<title>賀士衡登第</title>,<text>憶君懷玉泣京塵。折臂詞林已入神。鵬擊三千雄轉北。椿回八百始知春。半生黃卷書中蠹。末老靑雲路上人。從此功名如芥拾。世間何地不通津。</text>
<title>虹 六歲作○出儒林抄集</title>,<text>靑紅一段錦。應出織女手。欲作牽牛衣。洗掛雨後天。</text>
<title>題麻田郡館 二首出首陽世稿</title>,<text>寂寞麻田郡。何年館宇開。頹垣靑遍草。壞壁綠生苔。地到烏江盡。山從紺岳來。一區煙雨足。麥浪翠千堆。</text>
<title>題麻田郡館 二首出首陽世稿 其二</title>,<text>蕭條輿地誌。寥落鐵城詩。挾路桑麻長。當門楊柳垂。峯巒橫作障。藤葛擁爲籬。太守無公事。琴軒晝日遲。</text>
<title>題嶺南樓 出箕雅</title>,<text>金碧樓明壓水天。昔年誰搆此峯前。一竿漁父雨聲外。十里行人山影邊。入檻雲生巫峽曉。逐波花出武陵煙。沙鷗但聽陽關曲。那識深愁送別筵。</text>
<title>泰定琴 申判書公濟。往在壬子冬。如京師。路見人有以破琴代鍤去雪。申公取而見之。有刻泰定年號。申公異之。高價換來。自作爲琴。果絶品。而先生卽申公之知音也。申公請詩以記其事。先生作此詩。公以金字自書琴腹。世稱三絶琴。琴初成於元泰定。中修於嘉靖。終失於萬曆丁酉兵火。嗚呼。物之存亡得失。亦有數耶。琴雖亡矣。惟幸此詩久而不亡。則琴隨詩而傳於無窮。可知也已。○幷註出首陽世稿。</title>,<text>玉堂學士山澤仙。風袂欲挹洪崖肩。貌古神寂心灰冷。隱几而坐天機全。袖中暫出南薰手。披拂十三塵埃絃。鐵瓜觸撥山水蒼。目送飛鴻秋天長。帝淚灑竹洩幽怨。洞庭月落江蒼茫。夷齊枯死骨崢嶸。屈子餐菊心蒼涼。獨鶴棲松曉夢淸。叫徹空山山鬼驚。佳人千里向胡塞。健夫十年戍邊城。浙江秋水浪拍天。怒濤起立龍蛇顚。南苑北苑桃李春。一雙二雙鶯語圓。怪君朱絲着枯桐。何能有聲聲復空。君言衆籟出太虛。叱吸唱吁吹不同。道烏乎隱寓於神。手與心應皆爲眞。閉門數歲得三昧。自擬中散是前身。邇來人事幾變遷。此物曾經泰定年。安得招君置我室。和我醉誦離騷篇。</text>
<title>惜餘春 出世稿○進士試賦下詩</title>,<text>滿城桃李春半老。落花滿地愁殺余。墻頭鶯語喚新夢。開窓草色侵庭除。露重殘紅濕不飛。煙深池觀畫難如。遊蜂戲蝶繞舊叢。誰識東君欲歸歟。無計留春思黯然。把酒感歎增噫噓。閨中少婦生遠恨。夕陽吹笛凌空虛。王孫自惜韶華盡。更向平原鬪香車。海棠已衰禽聲變。那復芳原散瓊琚。綠暗紅稀嗟已矣。回首春光一夢餘。</text>
<title>梧桐</title>,<text>庭有梧桐。形殊群木。亭亭其幹。菶菶其葉。外無附枝。中含美質。托根得地。幾經歲月。余指而問曰。后皇播物。胡不均兮。芳者桂壽者椿。松之性直。竹之姿淸。各抱美材。是固草木之靈者也。爾亦稟命於造化。何爲而生者也。不知將爲廈屋之壯麗乎。將爲富商之 缺 房乎。將爲舟楫而濟巨川乎。將爲棟樑而扶明堂乎。抑將爲蠹蝸之宮乎。螻蟻之室乎。是何虛老而莫施。飽風霜而特立。桐孫難語。請對以臆。曰天之於物。有誰其私。姸者自姸。媸者自媸。桂止於芳而已。安知大椿之年。竹止於淸而已。豈兼松柏之堅。況余鍾天地之蕤英。沐雨露之淸冷。冀枝葉之峻茂。願終入乎匹氏之庭。望工倕兮安在。世無人其我知。倘一試而遽舍。縱委葉兮何悲。余於是聞而歎曰。爨下之焦。收價於蔡邕之門。石上之枯。贊詠於柳州之文。吾將斲汝而爲琴。協正音於徵角。彈南風之曲而念重華之德。奏猗蘭之調而想宣尼之心。弄高山流水之調而憶鍾期之知音。聽陽春白雪之曲而蕩穢邪之交侵。又欲薦夫郊廟。致鬼神之來格。不然。戒勿翦而勿伐。期鳳凰之棲集也。</text>
<title>函谷關</title>,<text>噫噓嘻函谷關之重阻兮。挾太華而壯開。抗褒斜而㟏岈。負龍首之崔嵬。上則崖奔顚縮。危峯千仞乎截立。下則谷抱谿鬪。長江萬里之來束。左折右曲而難於蜀道。車馬欲進而傾覆。內擁九州之隩區。外扼六國之喉舌。鎖天府之牖戶。控地維之樞轄。曰自孝公之割據。威令振乎群雄。宇宙因以囊括。天下定于祖龍。闢界蠻戎而欲久保兮。吾知嬴氏之爲愚。宅中而可制四海。終何爲乎西土之一隅。恃地利之險阨。漫不念兮人和。噫四塞之壯固。傳萬世其誰何。城郭之完兮。妄爲社稷之扃鐍。刀鋸之利兮。自擬治民之藥石。豈意敵國起於蕭墻。禍胎萌於肘腋。大澤之卒睥睨。鉅鹿之盜潛伏。終爲獨夫。肝膽如仇。回視崤函。反若拘囚。奈何收銷鋒鏑。空餘博浪之寸鐵。誅鋤豪傑。未縶劉項之手足。義師環攻。誰其守之。據之不得兮。爲漢之基。是知太行非覆轍之地。蒲坂非興王之宅。安危實係於民巖。形勢何有於固國。嗟哉函谷。喪亂之邱。襟帶如故。世運不留。秦餘壞堞。漢有舊峯。險不足恃。丸泥可封。</text>
<title>天心仁愛人君 進士第二</title>,<text>蓋聞天之於君也。畀之土地。付之人民。有誰云憎。惟德是親。蓋居高而聽卑。推仁愛之無私。必先示其咎徵。警厥職之或違。隨所遇而輒應。理不爽於毫髮。要欲戒其怠荒。肆以降之妖蘖。倘側身而修省。可轉禍而爲福。故哲王之戰慄。懼告譴之昭晳。涉春氷之兢兢。履虎尾之翼翼。恐國家之將危。思反躬而自飭。君子之在野。何以陟之。小人之在朝。何以斥之。典章久闕。何以復之。庶民阻飢。何以粒也。敬克勤而修政。盡在我之厥德。誠以實而不以文。又何難夫變災而作吉。此天之所以仁愛默佑於冥冥者也。昔堯之欽若。平九載之墊溺。成湯之欽崇。消七年之旱魃。太武之興。由於桑穀之生庭。高宗之聖。始於鼎耳之雉鳴。苟非天之所愛。豈可使商祚而靈長。況乎大風之拔木。成王之德孔彰。雲漢之昭回。周業以之用昌。茲明威之孔昭。夫孰云其渺茫。噫伊洛之渴。夏室遂以罹殃。山冢萃崩。姬曆亦以幾絶。豈天意之獨惡。在時君之莫察。謂萍實爲休祥。羌不足論也。視鵑鳴而志驕。又棄而莫之言也。紛旣指瑞而謂天之厚余。焉知仁愛者在於災變之或出耶。吾將董子之說。以爲有天下者之規策。</text>
<title>題途傍院壁 二首○詳載半溪雜記，海東名臣錄，燃藜抄，箕雅諸書。</title>,<text>鳥窺頹垣穴。人汲夕陽泉。山水爲家客。乾坤何處邊。</text>
<title>題途傍院壁 二首○詳載半溪雜記，海東名臣錄，燃藜抄，箕雅諸書。 其二</title>,<text>風雨驚前日。文明負此時。孤筇遊宇宙。嫌鬧竝休詩。</text>
<title>贈金倫 傳信錄，思齋摭言，徐澹翁傳，燃藜抄。皆有此詩。</title>,<text>八十山中老。三彭已掃除。人閒應不夢。鶴伴意無餘。雪榻蟾光冷。雲窓日影疏。誰知無累鑑。萬代自淸虛。</text>
<title>又至丹溪贈金倫 傳信錄，思齋摭言，徐澹翁傳，燃藜抄。皆有此詩。</title>,<text>偸閒一醉是天遊。箇裏江風挽客留。啄木峯高天若近。秀林亭下地疑浮。二娘魂魄千年事。九曲江聲萬古流。胸海久牽塵累擾。丹溪此日洗吾愁。</text>
<title>失題 出儒林抄集</title>,<text>水澤魚龍國。山林鳥獸家。孤舟明月客。何處是生涯。</text>
<title>沈江日韻 此一首。當在原稿。</title>,<text>日暮滄江上。天寒水自波。孤舟宜早泊。風浪也應多。</text>
<title>李容齋 荇 追悼詩 出燃藜抄容齋遺事</title>,<text>毀譽紛紛萬口謄。此公心地不模棱。楚江何處尋遺佩。願寄繮筒五綵繩。</text>
<title>朴挹翠 誾 追悼詩 見東閣雜記</title>,<text>丈夫一發憤。金石亦可摧。當時魯連子。東海小如杯。人生會一死。臨死或低回。此心苟能推。餘事庶靡頹。吾徒有餘愧。非命豈不哀。江流深莫測。四山鬱崔嵬。欲招平生魂。千秋倘歸來。</text>
<title>金沖菴 淨 追悼詩 上同</title>,<text>虛庵居士去尋眞。不見悠悠世事新。湘水有魂應共弔。人間無地可藏身。</text>
<title>南壼谷 龍翼 次丹溪韻追感詩 宜寧人。孝宗朝典文衡。官至吏判。諡文憲。</title>,<text>何處詩仙何處遊。却疑於此暫遲留。𪚥𪚥𪚥𪚥𪚥𪚥浮。已認賓王吟鷲嶺。誰明屈子赴湘流。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。極目煙波無限愁。</text>
<title>有人題先生墓 在高陽縣</title>,<text>惆悵飆輪何處邊。水雲踪跡去悠然。東人尙道千年事。楚俗同悲五月天。甲子已知危戊午。翰林爭似作神仙。虛墳親墓今猶在。與我先塋偶一阡。</text>
<title>覽詩覓虛庵 賦○金慕齋事。此乃肅廟朝乙酉廷試題。而老村林尙德作此賦。登甲科。</title>,<text>滄江冷而夕波。桂樹秋於靈鷲。魂難招於楚些。夢猶疑於樑月。驚新句於壁間。悟高人之過此。欣奇遇之或遂。悵仙踪之已賖。念吾子之明哲。何遭時之不淑。高名推於翰墨。邃學精於星曆。纔楚澤之賜環。又梁山之含索。功名闌於夢蟻。兆象惡於悲烏。驚斜日於鵩舍。筮寒水於鷦珠。徵無吉於來寅。厄已算於先甲。遵江澨而掛寫。溘埃風而遐踔。人空悲於葬魚。子獨善於蛻蟬。俄攝提之禍作。慘白馬之衣冠。悲群彥之網打。歎先知之龜燭。滄桑遽以萬變。天日幸於重新。恩讎忘於地下。存沒疑於人間。生休同於死活。杳形影於隔世。秋風晩於佛院。偶旌節之此憩。瞻楣間之墨花。怳百年之容顏。窮無着於山水。恨何深於乾坤。非傳夢於竹枝。認飛吟於洞仙。看琪露之尙潤。覺雲踪之未遠。忙呼僧以物色。問樵牧以蹤跡。鴻留瓜於雪泥。麝無痕於春草。君無心於惠顧。我虛慕於一遌。雲空留於古岫。烏亦次於屋下。問悅卿於臨文。又有聞於華涯。</text>
