<title>過宣城</title>,<text>千古斯文地。今朝匹馬過。逢人問風俗。絃誦近如何。</text>
<title>訪忘菴 金邦杰 幽居</title>,<text>野人尋山人。涉險來入谷。谷中雨初霽。左右懸飛瀑。松間有小路。崎嶇接茅屋。主人見客至。迎入吐款曲。諧詼雜書史。夜深猶未足。因言我有好。靑紫非所欲。俯淵抽潛腥。登山採軟綠。如斯送我生。亦可遠恥辱。斯言豪且壯。足以警宂碌。余於世味淡。惟君交契篤。名區倘可分。共與鳴玦玉。</text>
<title>呈鄭雲巢 侙</title>,<text>先生富文章。聲價超凡群。早遊翰墨場。眼底無淵雲。黼黻竊自期。功名那足云。世事喜蹉跎。寶劍多冤氛。無人和陽春。何處試郢斤。不羞噲等伍。謂余來論文。從遊斯文地。日聞所未聞。今來別意催。何日承淸芬。只將白駒詠。遨遊至日曛。</text>
<title>聞內弟金會一 如萬。頗以得失爲念。詩以解之。</title>,<text>蕭瑟如君最可憐。惟能排遣是爲賢。雖多季子懷書日。尙少磻溪釣玉年。大器晩成須待命。達人隨分也聽天。男兒事業曾何限。義理功名有後先。</text>
<title>次琴易堂韻</title>,<text>曾參日省身。伯玉思寡過。古人之爲學。必先切己者。而我嘐嘐然。遭世適長夜。尙友百世上。陳篇滿四座。俯讀仰而思。至理期覰破。道心信微妙。人心易偏頗。聖人四字誨。所以示天下。服膺期勿失。爲仁實由我。</text>
<title>行路難</title>,<text>鳥嶺之道險且峻。危棧直上千萬仞。路中不見一蕢土。只有巖石相撑引。大者如籠小如斗。病騎顚僵不能進。下馬徒行不成步。擧踵欲蹈還囷蠢。欲前不前行不行。身無翰翼焉能迅。巨靈夸娥今寂寞。誰使此地爲平順。寄語同行二三子。盍就坦道安吾軫。如今世路盡如此。冒險行危眞可愼。</text>
<title>次李信古 簠 韻</title>,<text>志氣已於名利頹。夢魂長向水雲回。遙知洛上茅齋靜。松柳疏陰待我來。</text>
<title>記夢</title>,<text>夢入蓬萊境。方知別有天。滿庭松影落。何處磬聲傳。巖畔蔘呈氣。房中鶴吐煙。仙遊平昔願。今夜好因緣。</text>
<title>輓柳百拙庵 㮨</title>,<text>文彩堪華國。楷模可範人。行藏已前定。聞達不求伸。甘旨承顏日。丘園養病辰。囂囂忘世味。衎衎任天眞。四壁琴書靜。三椽契闊貧。聞風求識面。覿德願爲隣。名重菁莪會。身閒寂寞濱。後生時問業。末學幾趨塵。不以顓蒙棄。猶加奬誘頻。至論聞去歲。哀輓卽今春。毀滅神無賴。孤危道漸淪。岐山他日過。承誨更無因。</text>
<title>元日示子姪</title>,<text>流光冉冉又新年。料得生涯自悵然。博塞爲歡顏作強。屠蘇後飮志堪憐。看書每歎花生眼。對鏡頻驚雪滿顚。老去更無還少日。及時媚學勖躚躚。</text>
<title>鳴朝兒加冠書示</title>,<text>齠齡猶昨日。遽到長成時。爾幼從今棄。吾衰賴以持。立揚如有願。忠孝盍爲期。此後賢愚辦。已非父母知。</text>
<title>初度日有感</title>,<text>三載光陰夢裏過。髧髦已換鬢毛皤。如今又値呱呱日。從古難堪蓼蓼莪。寸草有情無處報。枯魚哀淚此時多。庶幾夙夜斯征邁。世德承來豈願他。</text>
<title>石頭。次草堂韻。</title>,<text>不覺春容忽老蒼。但驚烏兔迭堂堂。初辭魯泮群英會。旋占顏瓢一味長。前野麥肥堪可飽。小池荷動易生涼。休敎俗客敲門至。免被閒中半日忙。</text>
<title>述懷</title>,<text>早謝蒼生望。還甘白屋貧。衰齡幸無事。高臥過三春。</text>
<title>過順興有感</title>,<text>天意亦知矣。民彝其柰何。但聞甘赴鼎。未學戒馮河。事往誰從問。愁來欲放歌。登臨多少恨。徙倚看棲鴉。</text>
<title>問馬</title>,<text>爾行何事故遲遲。吾道非如去魯時。寒日欲西歸路遠。長鞭勁策若爲支。</text>
<title>馬答</title>,<text>畜物寧辭負載爲。長途致遠素心期。但悲筋力終難任。請看霜簷饋草時。</text>
<title>寄金天休 學培</title>,<text>故人謝病辭官梅。一鶴一琴歸去來。陶令三杯勝五斗。張生百福禳千災。起居今日眉方展。雲樹多年首自回。廬岳淸遊舊約在。何時藜杖共徘徊。</text>
<title>輓金濟萬 學逵</title>,<text>念至懷常愴。題輓涕自漣。幾年同白社。今日間黃泉。才也窮猶命。仁而夭亦天。如何積善地。連歲哭諸賢。</text>
<title>自潭上向申城浦。遇風雪不果。歸路。吟成古風一篇。錄呈會一。</title>,<text>水南有高士。冥棲在巖幽。閉門讀古書。聞達非所求。我欲從之遊。臨岐問道由。俄然風雪急。來自西北陬。寒威羾渡頭。欲濟愁無舟。蒼黃入村舍。佇立空夷猶。不言亦不笑。茫然如有憂。乘暮獨歸來。十步九回頭。平生好德心。猶未成綢繆。始知一會合。天也非人謀。感歎遂成詩。爲向同心投。</text>
<title>中朝冠服</title>,<text>吾東文物法蒼姬。猶恨彬彬未盡宜。解送中朝儒士服。偏蒙今日相公私。漢儀復覩仍多感。越俗無知自可悲。齋沐着來容觀改。公西言志儻能追。</text>
<title>次石塘金 光源 丈遊鶴駕韻</title>,<text>秋晩鶴山山上行。蕭蕭落葉送寒聲。十年蹤跡重尋處。萬疊峯巒四望淸。小魯敢追先聖見。鐫銘始識昔賢情。歸來日暮松篁路。遠近村煙點點生。</text>
<title>天遊從兄弟冠禮時寄贈</title>,<text>聞道吾宗二妙年。三加禮畢落梅天。追惟撫頂曾無幾。已見英名衆莫先。棄爾幼心遵往訓。恢他逸步踵前賢。丈夫事業知多少。寄語諸郞各勉旃。</text>
<title>樹陰</title>,<text>盾威遮可愛。姮影礙堪愁。必欲求全美。天工亦未周。</text>
<title>示鳳朝兒</title>,<text>聞汝病中欲學醫。醫有二途汝其知。治心治病輕重分。捨重取輕初非宜。吾人本不輕。斲而小之將何成。仲尼不答農圃問。不以小道妨遐程。聖賢事業亦不難。下工先從方寸間。嘗於岑寂攝理中。點掇斯心怠敬看。鷄鳴敬齋及心箴。坐臥目在而心潛。此志旣立大本定。其餘節目將駸駸。耳目聰明百體從。昔時疢疾今消融。醫之大者孰加此。不與一藝成名同。大抵先賢爲此事。工多養病時從起。安知今汝積年痾。欲使玉琢終成器。醫爲仁術學亦可。却恐工夫猶未暇。</text>
<title>松明</title>,<text>孤松嶺上秀。落落凌霄漢。自有廊廟具。其如知者罕。貞心儻可明。九死猶不憚。終隨樵子斧。劈作千萬段。茅齋岑寂處。得近貧士案。風雅與典謨。暸然俱在眼。千古興亡事。激昂到夜半。爾是一爝火。奇功猶自辦。矧彼光明燭。膏澤詎勝算。寄意西方人。一息起三歎。</text>
<title>山火</title>,<text>西山高復高。樹木莽蒼蒼。何處野火起。連燒走巓岡。夜深風力緊。火勢益熾張。可憐松柏樹。材合扶明堂。卒與凡草木。銷盡於一場。芝蘭共焦爛。玉石俱灰颺。原頭空佇立。涕泣沾衣裳。焰焰未及已。到此無由防。願憑赤心風。上達愚臣腸。何緣引東海。浸灌誅畢方。天門幽且深。有懷空抑揚。</text>
<title>輓金鶴沙 應祖</title>,<text>嶠南正學屬先生。謝紱歸來道益明。安石東山存雅望。陽城晉鄙動淸名。治危係念頻揮淚。鷗鷺忘機可濯纓。千古鶴川流不盡。精神猶起後人情。</text>
<title>送雲師</title>,<text>遊人本自貴無名。一錫飄然告我行。靈惠祗能山水愛。許久方覺色空平。別魂黯黯傷春目。歸路悠悠指月城。千里重逢更何日。獨將剞劂寄深情。</text>
<title>懷鄭子眞。次門生韻。</title>,<text>谷口深藏獨養眞。園林瀟灑隔紅塵。淸風千載森猶在。誰識吾人是後身。</text>
<title>閒居八詠 丁未。寓居大兜率村。</title>,<text>日長風暖綠陰稠。步屧沿流爛漫遊。借問冠童何所事。詠歸眞樂當封侯。</text>
<title>閒居八詠 丁未。寓居大兜率村。 其二</title>,<text>堯禪不到箕山上。眞樂獨存陋巷中。富貴何如一瓢飮。科頭樹下領淸風。</text>
<title>閒居八詠 丁未。寓居大兜率村。 其三</title>,<text>川流無本豈成瀾。道體如斯在善觀。寄語少年須勉力。工夫不息是爲難。</text>
<title>閒居八詠 丁未。寓居大兜率村。 其四</title>,<text>僊鄕日月異凡區。點子須臾動千秋。樵客已還鸞馭遠。空留一局古磯頭。</text>
<title>閒居八詠 丁未。寓居大兜率村。 其五</title>,<text>滑於凝膩平於掌。運翰斯宜當楮君。多事山陰狂道士。籠鵝何必右軍門。</text>
<title>閒居八詠 丁未。寓居大兜率村。 其六</title>,<text>從渠淸濁辱榮因。物理猶然況在人。始識下流非可慣。寄言媚學勉爲仁。</text>
<title>閒居八詠 丁未。寓居大兜率村。 其七</title>,<text>𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。</text>
<title>閒居八詠 丁未。寓居大兜率村。 其八</title>,<text>良宵乘月出前堤。携手何人步履齊。道義相推吾豈敢。諸君且莫用心迷。</text>
<title>詠歸臺懷二三子</title>,<text>疊石成臺綠水邊。經營本爲兩三賢。當時風詠曾何許。此日登臨獨悵然。猿鶴有情愁曉月。松蘿無賴媚炎天。可憐物色違携手。浪誦淮南桂樹篇。</text>
<title>巨津護喪歸路有感</title>,<text>主有淸罇客有詩。當時行樂想依依。今來多少存亡恨。山鳥無心送我歸。</text>
<title>松安君宅古木</title>,<text>當時封植豈徒渠。種德相承百歲餘。溪上載靈元有自。能敎過客式前閭。</text>
<title>魚樂亭次韻</title>,<text>幾歲名區風月孤。斜陽歸客爲踟躕。登臨多少心中樂。借問江魚知也無。</text>
<title>怡悅巖爲權處士 用中作</title>,<text>谷口凝然費萬牛。時興靉滿山頭。磨磷不到閒眠日。舒卷無心採藥秋。處士風流森未盡。名區景物浩難收。煩君自悅休持贈。有力來爭也是憂。</text>
<title>朴將軍壙石歌。次李翼文 徽逸。</title>,<text>東門當日閃飛電。殺氣淅瀝迷傳箭。將軍不動綏下死。一斗碧血平蕪濺。忠魂化作塡海禽。白骨埋沒靑楓林。張巡，許遠不虛死。萬古義烈秋霜臨。復矢荒原年過百。誰人至今稱翕赫。家業國牒摠莫徵。鄕人襲謬非眞識。一片有石泥土封。出自水國波溶溶。剔出細視文字在。分明記得捐軀蹤。誰知野人田中獲。乃是名臣壙裏石。始識神物有深意。不使奇功終祕跡。墮淚寧與峴碑殊。鐫銘不啻河南胡。廉頑立懦樹風聲。曷不祭社賢大夫。邇來人心益蔽固。視棄君親如棄土。急病讓夷者何人。膝婢顏奴安足數。將軍遺跡眞可傷。誰將大節能闡揚。繩家幸有宅相賢。發揮幽光明且詳。俎豆于鄕昭示後。千秋責以綱常負。他時瞻拜賽神地。風雨颯颯魚龍吼。</text>
<title>題金剛山圖後</title>,<text>三韓之外渤海上。有山嵂屼名方丈。人言中有列仙居。珠宮貝闕遙相望。秦皇漠武求不得。弱水三千杳無極。吾生何幸山與隣。蠟履朝裝暮可卽。胡爲苦被俗緣制。一生多累無由蛻。蕭然白髮已滿鬢。可憐靈區非我界。龍眠知我想淸都。寄以萬二千峯圖。毗盧之頂衆香城。指空深川三日湖。金鴉曉翥海茫茫。瑤草春茁山蒼蒼。摩挲認是夢想處。看來神氣潛飛揚。山中叢桂已垂垂。群仙應有招來辭。鸞驂鳳蓋儻我許。紫煙深處相追隨。</text>
<title>次箕山金會一韻</title>,<text>跽受魚緘置案傍。忽驚氷炭在中腸。因知瑤草春生色。復喜瓊章夜有光。老子自慙居索久。故人何幸德音良。桑楡陶寫寧非算。欲踵淸遊病見妨。</text>
<title>輓金蒙尙國</title>,<text>挾策憶前年。垂髫眞可憐。孝經與小學。耳領卽心鐫美質曾如此。浮生遽溘然。龍門太史筆。寥落更誰傳。</text>
<title>輓李存齋翼文</title>,<text>善念孜孜不暫休。生平寤寐踵前脩。南州正學公爲最。谷口高風隱者流。黃卷滿牀眞可樂。朱絃在廟孰能酬。篋中數幅相思字。從此何心更閱眸。</text>
<title>悼李翼文寄金石塘</title>,<text>海外李徵士。遼東管幼安。斯文覰肯綮。交道得金籣。叢桂離愁在。書筠宿計寒。同心石塘老。何以愴懷寬。</text>
<title>次諸丈韻。送子華 宗兄震白。</title>,<text>我灑丈夫淚。君歌行路難。征鞭挽不得。斜日強登山。</text>
<title>次會一箕山草堂韻</title>,<text>浮世羞從蟻子群。閉門能作草玄雲。匣中雄劍方騰彩。谷裏幽蘭剩播芬。老去龍鍾悲暮景。別來烏兔過春分。屛居空寂跫音絶。山鳥嚶嚶不忍聞。</text>
<title>次會一箕山草堂韻 其二</title>,<text>榛苓千載美人遙。白首泥塗道也消。世事備嘗先後甲。聖謨思得始終條。陶公舞神松風夕。王子詩情竹雨朝。何日與君携手去。滿山明月看凌霄。</text>
<title>輓柳拙齋 元之</title>,<text>拙齋先生捐館舍。後學失依相顧悲。蘗節玉容已寂寞。屛山花阜空參差。眼中有淚爲明主。燈下著書傷此時。十襲題封且復待。茂陵見訪將安知。</text>
<title>輓宗兄 之白</title>,<text>吾宗篤行士。事親有深愛。口吟白華詩。菽水滋味在。千載老萊事。於今乃見再。去年壽罇設。陽和變陰晦。鶴髮中堂臨。王母鳴環佩。諸郞俱皓首。季也鬚猶艾。迭起壽崇觴。彩戲儼成隊。歌舞逮少長。頌禱徧外內。共謂積德家。福祥天所賚。歲月遽幾何。弔慶更進退。敬姜晝夜哭。行路心欲碎。化者如有知。哀怨彌覆載。</text>
<title>謝金士行 侃 贈靑藜杖</title>,<text>天祿靑藜汗簡傳。何緣落在蓽門前。看來蜿蜿蛟螭活。撫去硜硜鐵柱堅。氷坂曳行安步武。溪橋柱過穩周旋。蒙君悶我衰遲甚。惠此扶持慰暮年。</text>
<title>遊三百寺。次韓文公山石詩韻。</title>,<text>山寺來尋歷翠微。落葉馬首隨風飛。隱隱樓臺歲月深。蒼蒼檜柏風霜肥。山深好鳥自在鳴。境僻遊人經過稀。蒲團自有供客座。磵蔌豈無療我飢。欲觀新曦早昇東。莫嗔宿客晨開扉。窈窕深壑聽竽笙。篬茫遠岫開煙霏。常悲窮轍迷去路。今見愁城解重圍。空中欲御列禦風。物外欲拍洪厓衣。況聞人間厭膏火。誰肯身上加羈鞿。吾將此地攀桂枝。不學王孫歸不歸。</text>
<title>靑丘歌</title>,<text>玄禽苗裔父師公。恥隨祼將來吾東。曾陳九疇有餘蘊。更設八條開群蒙。天民何處不可化。却使東夷變中夏。至今平壤城門外。井地鱗鱗辨高下。仁賢雖遠澤猶存。豪傑又有崔孤雲。結髮西遊贊幕籌。筆頭功烈傾三軍。鷄林鵠嶺晩多感。悶見故國風塵暗。樂部留得伽倻琴。妙曲千秋有餘憾。高麗社稷五百年。達可一身忠義全。食君衣君懷貳心。彼獨何顏能靦然。已知國事挽不得。且盡吾心立人極。蔓草已縈萬壽山。白骨還爲土花蝕。聖朝文物見洋洋。名儒輩出絃歌鄕。其間退溪集大成。寤寐祖述朱紫陽。塵埃未鑄唐虞治。簪紱難換江山志。山榛隰苓無限意。樂行憂違有餘地。吾邦壤地偏復偏。哲人前後何翩翩。爲成短歌歌盛事。欲向中州靑史傳。</text>
<title>和王介甫烘蝨</title>,<text>詩人傑句不敢和。身上疾苦將說破。我家貧甚篋笥空。一衣一裳恒坐臥。故絮敗繒隙窠多。衆蝨卵育知幾介。公然出沒恣啖飼。開襟欲捕先逋播。潛形隱迹善伺便。思欲殄滅無可柰。曾聞兵家火戰法。此輩到此方可剉。呼奴熾炭土罏中。鬱攸勢烈衝四座。擧衣烘之豈得已。殺盡衆醜亦非過。墮入炎上已無數。枯死縫中且難課。爾罪當死不可赦。誰肯爲作招魂些。衣雖薰黃不暇顧。惡類殲盡誠可賀。夜臥何用爬搔勤。朝來不患爪甲涴。爾輩之死快則快。主人亦且非無坐。儻使衣完澣濯頻。蝨也雖饞安敢果。緣吾致爾反罪爾。時復自顧愧慵惰。滔滔世間昧自攻。舍本治末多小大。</text>
<title>謝鄭聖吾 元輔 來訪</title>,<text>仲蔚深居日正高。感君作意訪蓬蒿。桑麻巷裏涼飆轉。松栗陰中暑氣逃。淸議盡輸賢士會。閒情聊付老農曹。古侯瓜地今蕪穢。與子鋤耘莫憚勞。</text>
<title>儒生疏會鄭尙吾 文輔 兄。以書問進退之意。詩以戲之。</title>,<text>自是閒閒農者流。危言讜議儘悠悠。平生但識鋤瓜興。此日誰敎越俎憂。賢士東南扶正氣。諍臣臺閣進嘉猷。不才無事丘園臥。恐負山中杞菊秋。</text>
<title>次菊巖草堂韻 爲金慶叔善基作</title>,<text>志士還驚雪滿鬚。藏修始得水雲區。明時富貴難能力。平地神仙易可圖。採菊味甘遺桂玉。耕巖家給傲公孤。下枝亦有忘機者。漫浪于今子若吾。</text>
<title>南夷吾 天祺 家雪菊</title>,<text>未與軒轅土德爭。還從少昊做金精。月中桂影同心白。雪裏梅兄一樣淸。詞客不須誇紫艶。騷人方可掇秋英。世間鉛粉猶相尙。不比斯花本自貞。</text>
<title>寄冶谷主人</title>,<text>柳下曾稱遯世翁。蘆林千載又高風。精金成器已辭礦。寶劍有氛能吐虹。擾擾塵埃遺蟻夢。悠悠身世混鴻濛。一筇會待尋眞日。可掃松關笑語同。</text>
<title>磨鑑村訪權聖則 以時</title>,<text>一嶺東西二老翁。生涯蕭瑟將無同。鬢毛已自幾時白。山色可憐今日紅。藜杖來尋松柏裏。芸編方對蓽茆中。林泉得子差強意。聖代獨悲賢路窮。</text>
<title>次東坡松風亭下梅花盛開詩韻 晦菴，退溪二先生。俱有此作。</title>,<text>我來孤山山下村。鶴骨已仙誰招魂。幸有一樹庭中梅。冷艶不染風塵昏。正色可充君子林。淸香獨掃芳菲園。素服婦人淡粧靚。藐姑仙子玉容溫。偏憐暗香入曉牕。起看綠蔓迎新暾。好伴幽蘭在空谷。未隨朱李登金門。空寂逢渠喜得朋。心期欲說嫌無言。呼兒索酒酹花魂。且酬且酢傾匏尊。</text>
<title>再疊前韻</title>,<text>一樹梅花谷口村。春來吐萼回芳魂。暗香徘徊細風夕。玉色分明微月昏。孤山居士離索久。杖屨所及惟田園。厭他世態多齪齪。憐渠風味方溫溫。豈恨蜂蝶阻佳期。獨與葵藿傾朝暾。初疑玉女許相過。更見雪子來敲門。西湖遇賞得心契。離騷不入非知言。會待結子調公鼎。坐使東民樂衢罇。</text>
<title>送別權秀才 命昌</title>,<text>負笈來棲閱幾時。羞將記問強爲師。何煩鼓篋勤相過。吾道元從性分推。</text>
<title>夢覺有感</title>,<text>得祿爲榮夙昔心。窮途銜恤痛常深。片時做得邯鄲夢。驚起開牕淚滿襟。</text>
<title>東湖船覆死者甚多</title>,<text>船覆東湖死者多。悼亡一念十分加。身歸水國還無日。報及鄕關哭幾家。塚墓未成哀子姓。靈魂靡托伴魚蝦。聖人刳木寧非算。其禁蚩蚩臭載何。</text>
<title>夜聞童子誦說命篇有感</title>,<text>奮起泥塗佐聖神。胸中長物是經綸。當年不有高宗夢。畢竟尋常版築人。</text>
<title>贈權生重綱</title>,<text>手有圯橋書。平生恥虛死。瀚海多風波。轅門募壯士。拔跡刀筆間。去去事戎轡。積雪連蓬萊。努力愼行李。</text>
<title>贈李德升 國苾</title>,<text>爲愛眞城李處士。一筇訪我孤山前。生涯蕭瑟孟東野。詩思淸新王輞川。不分傍人譏踽踽。從敎承學笑便便。吟流自古多窮命。莫把閒愁入槧鉛。</text>
<title>學農</title>,<text>早識士農業自殊。晩來翻學魯樊須。非無堯舜君民志。其柰田園日就蕪。</text>
<title>次西坰李天源 文潑 韻</title>,<text>生涯渾似食書魚。食盡前經萬卷餘。所得已多無所用。誰云爾腹有詩書。</text>
<title>雪月</title>,<text>今宵雪月十分淸。夢罷悠悠感古情。長嘯竹林人莫識。悲歌郢市耳誰傾。姮娥應有孤棲恨。王子能無命駕行。景物自同哀樂異。開牕不語到天明。</text>
<title>輓李秀才 世標</title>,<text>少小文華出等夷。仍從實地着工奇。自知蹊徑騑騑去。豈但功名赫赫期。聲譽每憐齊伯子。門閭還愴泣偏慈。發揮潛德終無路。好善何人豎二碑。</text>
<title>贈李天源</title>,<text>潢流何敢擬滄溟。師友相資賴抗丁。旬月別來生鄙吝。長時起望詠歸亭。</text>
<title>輓李 琯</title>,<text>早承家學晩無成。得得林泉白髮明。萬卷古書傳子讀。一犁春雨課僮耕。常思藜杖尋高遯。誰謂蒿歌惱別情。此世豈無曾面目。不如經榻舊同庚。</text>
<title>輓金景謙 啓光</title>,<text>蘭香鶴唳儘悠悠。流水人間但白頭。悶見邦人歌殄瘁。況吾重賦衛河舟。</text>
<title>恭聞三大老盍簪以居。詩酒相娛。望之若神仙然。眞稀世事也。敬次寒棲李公 明遠 韻。以敍三大老淸風高致。兼瀉鯫生景仰之忱。奉呈李天源案下。</title>,<text>願借滿罇酒。敬祝遐年壽。靑牛西關路。千載應相友。</text>
<title>恭聞三大老盍簪以居。詩酒相娛。望之若神仙然。眞稀世事也。敬次寒棲李公 明遠 韻。以敍三大老淸風高致。兼瀉鯫生景仰之忱。奉呈李天源案下。 其二</title>,<text>湖山永嘉酒。耆舊襄陽壽。扶提二大老。永結忘形友。</text>
<title>恭聞三大老盍簪以居。詩酒相娛。望之若神仙然。眞稀世事也。敬次寒棲李公 明遠 韻。以敍三大老淸風高致。兼瀉鯫生景仰之忱。奉呈李天源案下。 其三</title>,<text>罇開北海酒。瑞著南星壽。雖少商山老。庶追彭城友。</text>
<title>恭聞三大老盍簪以居。詩酒相娛。望之若神仙然。眞稀世事也。敬次寒棲李公 明遠 韻。以敍三大老淸風高致。兼瀉鯫生景仰之忱。奉呈李天源案下。 其四</title>,<text>文學李上舍。今隨鳩杖後。日聞道義論。肯綮多授受。</text>
<title>恭聞三大老盍簪以居。詩酒相娛。望之若神仙然。眞稀世事也。敬次寒棲李公 明遠 韻。以敍三大老淸風高致。兼瀉鯫生景仰之忱。奉呈李天源案下。 其五</title>,<text>老去寡參尋。春來苦幽屛。恭聞長者風。日夕勤引領。</text>
<title>輓金敬始 學基</title>,<text>蘭香消歇鶴聲殘。洛水烏山望裏寒。賴有屋樑霜月色。玉容時向此中看。</text>
<title>輓金退甫 愈</title>,<text>半世隨肩奬許深。和容雅語起人欽。荊山泣玉曾三刖。草澤憂君只一心。痛結層峯催性命。名存谷口賁雲林。可憐生死辜交義。遙望新阡淚滿襟。</text>
<title>輓金石塘</title>,<text>先生亦云歿。吾道轉孤危。寥落陳編在。凄涼後學悲。文章待來世。貧賤惜明時。誰向林宗墓。重刊第二碑。</text>
<title>輓琴和叔 聖徽</title>,<text>知子其惟大伍公。風流特達命還窮。榛苓八詠能消悶。衿佩盈門也發蒙。烏哺未終天邈邈。鷗盟已冷月夢夢。平生擬討孤山勝。此日堪悲蕙帳空。</text>
<title>金都事 是樞 遷葬輓</title>,<text>記得童時長老聞。金吾雅望迥離群。東坡未及知文正。荀爽無緣御李君。古道傳家詩禮在。彤庭持斧死生分。祗今世路紛紛甚。願擧餘風叫五雲。</text>
<title>庚申除夜。偶吟以霜鬢明朝又一年爲韻。</title>,<text>少壯何時已老蒼。明朝五十七星霜。一生役役成何事。沒世無名聖所傷。</text>
<title>庚申除夜。偶吟以霜鬢明朝又一年爲韻。 其二</title>,<text>昔年親舊凋零盡。留得支離誰復悶。末契從來訕笑足。塊居羞我秋霜鬢。</text>
<title>庚申除夜。偶吟以霜鬢明朝又一年爲韻。 其三</title>,<text>星斗闌干鷄五聲。家家煙火到天明。莫嫌後飮屠蘇酒。老大生涯亦一榮。</text>
<title>庚申除夜。偶吟以霜鬢明朝又一年爲韻。 其四</title>,<text>迎新送舊在明朝。苦恨乾愁未易銷。強進一杯思暫醉。良朋不在弟兄遙。</text>
<title>庚申除夜。偶吟以霜鬢明朝又一年爲韻。 其五</title>,<text>鼎鼎光陰不暫逗。紅顏一去知難又。不無心上經綸策。其柰未遇姬昌狩。</text>
<title>庚申除夜。偶吟以霜鬢明朝又一年爲韻。 其六</title>,<text>老來佔畢善遺失。千百從來記十一。卷裏優游有何益。不如博塞終餘日。</text>
<title>庚申除夜。偶吟以霜鬢明朝又一年爲韻。 其七</title>,<text>獨臥空山思悄然。生涯理會已堪憐。古人說盡吾心事。霜鬢明朝又一年。</text>
<title>輓柳時用 世翊</title>,<text>韞藉儒林秀。琳琅藝苑聲。飛騰少年志。冷淡末官名。日暮悲風木。天寒泣紫荊。窮通與禍福。命也理難明。</text>
<title>病中聞柳時用之喪。過門不勝悲哽。寄李天源。</title>,<text>故人靈櫬過吾閭。一曲蒿歌淚滿裾。爲問元賓當此日。病中心事更何如。</text>
<title>途中別權君性 擴</title>,<text>奚囊曾共著雍年。吟轡今聯臘雪天。末路金蘭惟爾我。浮生離合亦因緣。崎嶇行色千山裏。婉戀情懷一枕邊。老境盍簪知不易。客中分手倍潸然。</text>
<title>次武夷雜詠</title>,<text>地高常有雲。境僻曾無客。結社擬終老。所與唯木石。</text>
<title>次武夷雜詠 其二</title>,<text>昔有仁智者。所樂在山水。徒爲景物役。於道直千里。</text>
<title>次武夷雜詠 其三</title>,<text>我志我自求。所願祕影響。君子與小人。此時誰消長。</text>
<title>次武夷雜詠 其四</title>,<text>我無一善長。子何枉茅宇。貧家媿無食。雨中摘新黍。</text>
<title>次武夷雜詠 其五</title>,<text>已知不可爲。隱居窮巷深。君來自孔氏。願聞聖人心。</text>
<title>次武夷雜詠 其六</title>,<text>講習豈不好。朋友要合席。不如相觀者。爲善多得力。</text>
<title>次武夷雜詠 其七</title>,<text>老來索溫存。深居養精力。霜雪沒千山。圖書滿四壁。</text>
<title>次武夷雜詠 其八</title>,<text>返照入山中。兩壁遙相對。玉女妬蛾眉。參天橫粉黛。</text>
<title>次武夷雜詠 其九</title>,<text>仙人鐵爲笛。一弄氛翳開。鸞驂去不返。餘響空裏來。</text>
<title>次武夷雜詠 其十</title>,<text>欲試江魚心。持竿俯澄碧。了無驚怖意。非我猶相識。</text>
<title>次武夷雜詠 其十一</title>,<text>何年學仙侶。煮茗水中央。人去竈猶在。如聞滿盌香。</text>
<title>次武夷雜詠 其十二</title>,<text>載月非偏重。乘風覺轉輕。歸來値薄暮。先送棹歌聲。</text>
<title>謹次外舅天台公韻</title>,<text>問道意方促。尋春行自遲。孱顏猶落照。谷口果幽期。綺里逃秦日。萊公避楚時。山中有叢桂。歲晩可攀枝。</text>
<title>謹次外舅天台公韻 原韻</title>,<text>峽裏三光疾。筒中一札遲。氷霜將迓臘。笑語苦無期。自媿龍鍾狀。誰憐蟄臥時。梅牕春信到。儻寄暗香枝。</text>
<title>再次</title>,<text>天機猶衮衮。春日已遲遲。苦被魔兒戲。慙違長者期。而今初度節。又是祓除時。未進靈春壽。虛瞻叢桂枝。</text>
<title>聞高汝含 世章 遠謫碧潼</title>,<text>非不尙明哲。其如斯道何。刳肝投短策。鎩翮赴長河。向日丹心在。傷時白髮多。寧無雷雨喜。且莫賦懷沙。</text>
<title>戲題金重卿 時任 草堂</title>,<text>處士家臨冢宰行。山間草木亦知榮。猶嫌千古煙霞地。喝路聲中鳥獸驚。</text>
<title>呈金葛溪 燾</title>,<text>谷口臥雲日。華山樵拜時。峽深猶有雪。溪漲已流澌。奉袂無非敎。開牕摠是詩。輟行寧坐雨。慕德惜分離。</text>
<title>葛溪次又和之</title>,<text>高士藏名日。諸生慕德時。獲書看早菊。告別想殘澌。叢桂淮南賦。生芻小雅詩。蒲輪猶未到。門外草離離。</text>
<title>鳳擧宅前蓮花盛開</title>,<text>吾兄之兒志不俗。野居瀟灑如山谷。宅前方塘一畝餘。菡萏亭亭千朶玉。三春花卉凋謝後。大火行威近三伏。老夫幽獨悄不樂。藜杖忽到笆籬曲。此時誰使醒心魂。滿目森然紅與綠。氣送芬芳逼蘭麝。涼生衣袖驅炎溽。遠望可敬不可褻。淤泥不染眞無欲。逍遙社裏遇賞深。淨友塘邊交契篤。離索今來幸相逢。懽情欲說將更僕。朝臨夕往自忘罷。月下風前看不足。觸物觀理吾豈敢。隨處加工爾宜勖。徒然玩景何足多。六經且向閒中讀。</text>
<title>梁甫吟</title>,<text>功高望重三壯士。不貳貞心初自恃。誰知世路劇九折。劍戟猶藏談笑裏。論功行賞豈無物。二桃從來思草薙。冥行忽落陷穽中。壯士三人同日死。晏子古稱賢達士。設心行機有如此。況彼豺牙與虺毒。日夜傍伺俟釁起。已而已而從政殆。爲語人間遊宦子。</text>
<title>權學山 埯贈金大涉 橈 長篇。語及於僕。因用其韻謝之。</title>,<text>大抵語淺深。可卜情疏密。爲君抽肺肝。解我懷飢渴。自是牛馬走。羞非老蒼兀。榮利才不逮。嗜善心如結。但慕嘐嘐風。益與齪齪闊。不讀非聖書。未知供世訣。羲易著盍簪。衛詩歌磋切。所以求友朋。欲得比鶼鷢。磨礱喜有益。爾汝羞見蔑。慇懃期百一。荏苒積歲月。隣有古昌子。人稱濁世傑。誠信鎭浮俗。忠孝耀前閥。菲薄時從遊。糠粃得拾掇。十里桑麻場。一筇同步戛。乘閒溯潺湲。暢懷陟崷崒。行路劇九折。饒言戒百舌。敢期鵾鵬風。但覓龍蛇窟。近得鐵谷翁。置我交契末。君家松巢公。名重金門謁。妙年有文章。起身自遺逸。斯文踵濂洛。麗詞追摩詰。手持保傅篇。調護功第一。聖代重儒術。賢者辭巖穴。儻展靑雲志。可障黃河決。功業夭中年。齎咨到今日。上舍老先生。碩量比溟渤。昔投衛人爪。猥聞郢中雪。蕙籣凡草異。韶匀衆音別。心中景慕長。肚裏鄙吝豁。纔登君子堂。敢期宣尼室。樑摧我何倚。道喪世有失。傳家有箕裘。瑞世異毛骨。用工實墳典。炯戒在固必。陋巷甘隱淪。諸侯絶聞達。豈要處士名。但守賢者節。伊我一愚憃。幸友二賢哲。每入芝蘭室。與尋古先轍。得失相翻覆。禍福互洄泬。闒茸冒軒冕。才能困短褐。懷古意慷慨。傷今歌激烈。隻手豈扶顚。寸錦難補缺。長往寧自保。冥行忍乾沒。食肉已自憂。罇俎不可越。彼美逍遙洞。可藏山野質。叢桂亦已生。春草猶未歇。淵明樂行休。弘景詠怡悅。臨流喜涓涓。聽松愛瑟瑟。濁醪飛羽觴。淸談霏玉屑。有約相周旋。無心與爭奪。繁華不掛懷。禾黍但相說。臧穀孰賢愚。堯跖誰優劣。凡楚昧存亡。劉項遺興滅。自作朱陳村。學得神仙術。長生有可樂。久視無終畢。鉛汞得妙理。煙火因可絶。自許身世壯。誰道謀計拙。風塵禍實慘。膏火蛾容活。林泉有如此。妻孥宜早挈。行事思貴三。有凶月戒入。所懷不容說。且可寓之筆。老夫豈是耄。良朋莫視聒。昔人戒虛徐。勇往急燎焫。言也多觸諱。祕之愼莫洩。</text>
<title>敬次退陶先生陶山言志詩韻</title>,<text>已覺疏慵無所成。山村卜築學耘耕。饔飧纔給憂何有。肯綮粗通樂自生。曉遣鸎兒驚熟夢。暮敎鳩婦報新晴。優游卒歲安吾分。不是邀求處士名。</text>
<title>自外還聞有客來到草堂</title>,<text>昨日何人過蓽門。慇懃厚意未容言。莫須一一知名姓。不是南隣定北村。</text>
<title>長劍爲友人所借至十有二年而始還</title>,<text>吾家長物一靑蓮。把贈幾時今始還。雪鍔無塵能照日。虯文吐氣欲衝天。鯨鯢可斬悲吾老。薛卞如逢定汝憐。獨坐三歎歌激烈。松風磵水共悽然。</text>
<title>七歌</title>,<text>有一夫夫老且大。外甚愚憃中憒憒。讀書雖勤心未契。謀事乖當動輒敗。溝壑塡來誰復悶。一身天地如稊稗。嗚呼一歌兮歌始苦。松風瑟瑟來茅宇。</text>
<title>七歌 其二</title>,<text>有兄有兄文學贍。十載西遊鬪鉛槧。功名不來歲月去。悶見蘭麝緇塵染。桑柘歸來潦倒甚。白首新愁兼舊痁。嗚呼二歌兮歌有思。庭中棣樹枝參差。</text>
<title>七歌 其三</title>,<text>有弟有弟志濩落。命不身謀足嗟若。案上徒存敎子經。胸中未試匡君略。貧窮誰識倜儻姿。末路猶期立然諾。嗚呼三歌兮淚不禁。我死十口惟君托。</text>
<title>七歌 其四</title>,<text>有妹有妹靑杞鄕。十載沈痾親藥方。邇來江湖魚雁斷。消息不來令我傷。長途病脚倦跋涉。況聞瘴毒行李妨。嗚呼四歌兮悲不歇。只願加餐保羸骨。</text>
<title>七歌 其五</title>,<text>有孀有孀蕙蘭姿。早賦柏舟身命奇。猶遲一死養尊章。郞君顧托期無隳。歲時蘋蘩手自供。淚盡血繼形影悲。嗚呼五歌兮腸欲絶。行路聞之猶哽咽。</text>
<title>七歌 其六</title>,<text>有孫有孫二娘兒。鸎歌燕語相追隨。爾父死時俱襁褓。今來粗識治麻絲。我今衰老已如此。其能得見汝嫁時。嗚呼六歌兮聲益激。撫頂無言情事慼。</text>
<title>七歌 其七</title>,<text>生男初載懸弧矢。欲不虛生復虛死。如何一生不自力。做得人間漫浪子。千載詩人獲我心。蓼莪篇中淚如水。嗚呼七歌兮曲將終。滿腔哀怨猶無窮。</text>
<title>次睡隱堂韻 爲柳子輝世鳳題</title>,<text>十年書劍厭炊沙。辦得槐安好事多。地接華胥全混沌。途分宦海遠風波。湖山勝趣皆吾有。嶺嶠名區舍此何。長夜喚醒應待子。暫時高臥賞煙霞。</text>
<title>謝柳欽若 敬時 惠木果</title>,<text>顧無瓊報媿周詩。碩果猶存剝盡時。園木有根知易長。能承絶學獨君期。</text>
<title>敬次葛溪韻</title>,<text>昨尋叢桂入山幽。目擊方知道妙修。偃仰高棲同綺皓。誓言相好想韓區。音塵秋夕憑魚腹。送別春朝到水頭。九九行年神自王。喬松異術不堪儔。</text>
<title>池洞寓舍題壁</title>,<text>宗人遺搆古池頭。且得遷居停宴遊。半壁殘燈吾喪我。一牕新月蝶爲周。是非擾擾心無妄。身世悠悠跡若浮。末路知音難復得。且從猿鶴老林丘。</text>
<title>戲題</title>,<text>頭顱點撿已如斯。萬事人間摠不知。且樂今朝一杯酒。休歌來日大難詩。</text>
<title>戲題 其二</title>,<text>昌黎窮鬼驅仍在。盧氏長鬚挽不留。手足猶能自可力。採薪拾橡更何憂。</text>
<title>新池洞草堂寓中</title>,<text>僑居寂寂斷人聲。愛聽松風日夕淸。身世偶同陶隱士。素心猶未負平生。</text>
<title>次左太沖招隱 左陸諸作。皆自爲隱遁之語。故次韻亦用其意。</title>,<text>尙靜卽違動。好古還乖今。晤語斷知己。理心有雅琴。松籟聞遠山。花香來近林。移床北牕臥。日色西山沈。孤雲閒舒卷。倦鳥收好音。有味紫芝曲。無心白石吟。世路多飜覆。何處開吾襟。山冠與野服。難可易朝簪。</text>
<title>次陸士衡招隱</title>,<text>欲語口囁嚅。欲進步躑躅。處世亦云艱。莫如還山谷。偃仰隨意爲。萬事無不足。天地成衾枕。草樹爲帳幄。淸陰在脩竹。涼吹來喬木。春草想惠連。秋風哀宋玉。時從冠與童。風詠淸江曲。借問世間樂。何如太古朴。不鑿混沌竅。優游從所欲。</text>
<title>次王康琚反招隱</title>,<text>黃綺隱商顏。梅福藏吳市。至人貴嘉遯。芳躅傳諸史。宦海多風波。利涉失舟子。君看黨錮禍。一網皆名士。不如謝軒冕。脫略樊籠裏。故山松桂老。日夕秋風起。周詩詠携手。羲易著賁趾。山門獨延佇。誰是我知己。嘗聞諸老聃。谷神有妙理。玄靜尙無爲。忘機遊太始。</text>
<title>輓鄭稚巖 維地</title>,<text>蓮桂當年雅望存。離蔬釋褐入君門。名韁到處誰知己。儒術從來不自溫。百里已非賢者路。一枝難借上林園。請看三尺關東石。匪德焉能使不諠。</text>
<title>輓宗兄 爾白</title>,<text>連門作室自分形。一巷衣冠禮俗成。千古蓼莪同隕淚。暮年蒲柳共傷情。麟兒從我羞函丈。棣弟憐渠亦喪兄。貧病未供鷄黍奠。此生何處訴哀誠。</text>
<title>聞朴公崇華之風。其有得於東方朔之道者。爲成近體一首。以備後日納拜之贄云。</title>,<text>歲星入漢更何時。方朔未爲明主知。墳典潛心無限樂。榛苓八詠有餘悲。神交尙阻藏丹室。道合猶尋伐木詩。悵望德容成老大。一堂淸眄儻相期。</text>
<title>雪中。次東坡北臺詩韻</title>,<text>六花飛灑沒洪纖。蓋是玄冥用法嚴。陌上千株玉山桂。空中萬顆謝家鹽。寒聲達夜來高樹。皓色迎晨入短簷。始識天公生物意。土膏脈動有句尖。</text>
<title>雪中。次東坡北臺詩韻 其二</title>,<text>不復凝雲飜黑鴉。喜看東陸涌義車。乾坤照燭瓊瑤窟。樹木鮮明桃李花。曳履誰知高士興。乘舟欲訪故人家。春來溪水應添漲。分付兒童理釣叉。</text>
<title>惜竹</title>,<text>岸上叢篁素所憐。風前疏影淨娟娟。今來忽忽成怊悵。何物農人作火田。</text>
<title>十月十五夜。月有食之。十六夜光明如舊。</title>,<text>陰精昨夜困蟾蜍。依舊今來掛碧虛。有過能更只如此。方知鄒聖不欺余。</text>
<title>鄭聖吾惠翰音一雙。詩以謝之。</title>,<text>聽得晨鷄第一聲。故人情貺百金傾。山牕靜處好相伴。分付廚丁愼莫烹。</text>
<title>癸亥人日。用杜工部韻。</title>,<text>蕭瑟生涯誰共懽。每年新景帶愁看。早梅欲動空山寂。斷雁飛鳴曠野寒。案上陰符何日試。匣中長鋏幾時彈。題詩欲寄還堪笑。海內風塵知己難。</text>
<title>立春日和杜工部韻</title>,<text>天機衮衮陽回節。人事悠悠耳順時。老去謾拋心上策。春來羞見鬢邊絲。梅花欲動從誰賞。棣萼相離秖自悲。何日連枝能合並。玉盤細菜賦新詩。</text>
<title>前在孤山村。對梅花和東坡詩二首。癸亥立春日。在池洞寓舍。忽思前日所詠。復次之。</title>,<text>昔我索居山中村。襟期所托惟梅魂。別來經年消息斷。悠悠夢想勞晨昏。今朝忽聞春意回。句尖欲動山家園。遙知氷質領群芳。排霜冒雪能溫溫。</text>
<title>前在孤山村。對梅花和東坡詩二首。癸亥立春日。在池洞寓舍。忽思前日所詠。復次之。 其二</title>,<text>貞心曾戰朔風寒。皎艶方向東方暾。芳菲相對記昔年。岑寂此日愁蓬門。不敎蜂蝶漏春信。但憑谷鳥傳吾言。開花結子莫太忙。待我往訪開山罇。</text>
<title>觀漲</title>,<text>重陰急雨傾天門。巨浸朝來沒厚坤。十萬石坪雲錦亂。南東周畝浪花飜。長空去鳥迷歸樹。何處浮苴別古根。盡日登臨成悵望。乘楂直欲泝河源。</text>
<title>卜築</title>,<text>棲泊生涯已白頭。始營茅宇舊菟裘。幽貞不待韓龜卜。歌哭元從趙禱求。桑梓百年存古跡。圖書一室慰窮愁。異時堂搆知誰是。屈指餘年感歎稠。</text>
<title>亡妻忌日有感</title>,<text>來世難期此世休。幽明存沒兩悠悠。年年少婦蘋蘩淚。爲問卿卿知也不。</text>
<title>輓鄭護軍 儁</title>,<text>體寧神旺享遐齡。德貌仁風有典刑。敬誦柳州先友記。爭瞻南極老人星。兒孫滿室徒能頷。詩藁聯篇不記蓂。從此襄陽耆舊盡。後生無復禮門屛。</text>
<title>屛山書院。與諸友修正西厓先生年譜。</title>,<text>樑折山頹歲幾周。編摩遺事屬吾儔。晩生未遂樞衣願。代斲還增血指羞。蒼壁暮江如昨日。淸風孤竹感千秋。平生慣却明禋地。好德誠心老未休。</text>
<title>訪金安安 泰基 于其第。不遇。案上有所製詩藁。戲題其後。</title>,<text>一回披讀一開襟。我友新詩擲地金。獨宿高齋亦何恨。快吟瓊什當論心。</text>
<title>伏次御製韻</title>,<text>道體本無垠。行之自我身。安排嫌鑿性。虛僞恐迷眞。學造厥中執。治期於變臻。生逢湯聖敬。日日仰新新。</text>
<title>次柳聖擧 世禎</title>,<text>逢場夙昔極懽遊。離索從來各抱愁。舊面乍交槐葉夏。淸談又負菊花秋。窮如韓子誰能送。學比康成不啻優。此世醇儒君莫讓。久違強輔是吾憂。</text>
<title>裴振夫 興祚 來訪與之論易</title>,<text>義文象畫奧且深。末學墑埴無由尋。發揮雖經程朱手。要妙難窮前聖心。盛朝始有方言解。蓋爲昧者頂門針。大義粗能得分析。微言未免多差參。吾黨之士興陽秀。家學有自堂名琴。不事俗儒句讀間。遠攀商瞿同駸駸。潛心一部會通書。不覺鬢上霜毛侵。謂我還同昌斀嗜。窮巷猥許高軒臨。對榻三更何所語。荀氏九家焦氏林。鉤玄探賾說亹亹。四聖關捩能浸淫。孤蒙末路久離群。邂逅半夜成知音。朝來別意太忽忽。老去何時重盍簪。大抵窮經將致用。徒言可戒猩猩禽。聖學工夫豈在多。詩詠無邪書著欽。勉哉無斁追前脩。纘承絶學期自今。臨分贈言古之道。愧將拙語當規箴。</text>
<title>寄權平仲 憕 借竹</title>,<text>平生嗜竹癖難瘳。千載吾師王子猷。乞得小栽栽近戶。屛山洞主許儂不。</text>
<title>戲題</title>,<text>淸廟朱疏識者稀。大音千古閟絃徽。惡詩譏自金蘭至。殆見先生杜德機。</text>
<title>輓李丈 根遠</title>,<text>全城長者門。公又繼前躅。承家人不間。育子誼以迪。怡怡率群季。曉夕候萱席。愉悅一堂上。此樂期無極。天胡不憖遺。永結鄕里惜。春輝尙未央。萊舞遽先戢。胤子千里遊。靑雲在一趯。乍驚黔婁汗。竟遭枯魚戚。迺知一氣通。不以遠近隔。孤露里中子。幾年蒙奬掖。況有陳雷約。永世期莫逆。今來感意多。不覺淚雙滴。佳城洛之上。永成君子宅。儀刑雖已遠。善譽埋不得。</text>
<title>次黃錦溪茅齋詩韻 退溪先生嘗有和詩。</title>,<text>江山故宅沒荒丘。傑句人間衮衮流。況復先師遺墨在。齋心對越滌煩愁。</text>
<title>次黃錦溪茅齋詩韻 退溪先生嘗有和詩。 其二</title>,<text>閒愁萬斛若爲寬。盡日無人對碧山。賴有錦溪詩卷在。吟來絶似與追攀。</text>
<title>用東坡石鼓歌韻。次箕山老人述懷詩。</title>,<text>年齡不必計子丑。衰晩其如成老叟。鷄皺鶴髮不堪親。少年醜之相背走。忽承傑作感銘心。欲說平生酸溢口。仁義早慕孔周術。文學肯居游夏後。春秋凡例傳究三。易學精微家討九。三雍禮樂躡髦俊。五言門庭闖陶柳。當時志氣駕霄漢。晩歲身名困箕斗。視物矇矓花滿眼。臥床呻吟柳生肘。悠悠鄕里等闒茸。汩汩塵埃混苗莠。學奇誰是侯芭生。知音不見鍾期友。老思鄧杖倦覓枕。病求崖蜜飢探鷇。高生其奈塞山蹊。艾子終憂記蝌蚪。憐君有才空白頭。厚德自少稱黃耇。素位而行樂天命。定力顧肯隨人嗾。瑰才宜置白玉堂。秬鬯本合黃金卣。終敎絳老在泥塗。可惜楚人眞矇瞍。蟾蜍難欲學騏驥。丘垤何能望岣嶁。生涯蕭瑟不參差。稟賦賢愚有薄厚。丘園空自養性靈。廊廟誰能記誰某。擧世與君不相當。萬事於吾何所有。況復前代罪鉤黨。幾箇名賢加械杻。雖當穆穆日麗天。可戒狺狺國多狗。種瓜靑門豈非智。採芝商顏由不偶。芙蓉峯下有靈泉。聞來不覺長回首。萬丈梯橙儻可攀。千古混沌期將掊。名區幸與成二老。造物應不猜多取。採藥寧憂不長生。濯纓便去緇塵垢。故知山靈待我久。至令鬼物終古守。富貴一朝何足道。明哲萬古長不朽。但得留名與山齊。不必彭殤較夭壽。</text>
<title>失題</title>,<text>感君履舃衝炎火。來訪窮村抱病人。但說桑麻供事業。誰將鉛槧費精神。溪邊細草猶嬌日。林外殘花已殿春。隨意倘佯終永夕。自無魂夢到風塵。</text>
<title>輓李秀才 絿</title>,<text>憶昔悲歌京洛遊。逢君縞紵卽相酬。一罇燈下傷時淚。千里江南惜別愁。節義遠追東海士。文章合置子雲儔。奇才終古多無命。悵望新阡白滿頭。</text>
<title>次柳聖擧靜齋韻</title>,<text>勞攘體則罷。蹶趨志仍亂。名齋揭以靜。蓋欲免斯患。潛心味至樂。不覺年光滿。遺我座隅銘。從君同服玩。</text>
<title>又次</title>,<text>幽居省事體方安。一靜功多萬壽丹。新築命名能以此。衰年進學亦無難。犇忙沒齒寧非恥。簡默存心始得閒。敬義夾持工乃備。須將太極兩儀看。</text>
<title>次李君則 東標 牕間植竹</title>,<text>愛竹之心欲煖手。種竹之庭小如斗。朝看夕撫日千還。淇隩淸風長在關。客來說難嘲子雲。籜龍漸長孫之孫。陰侵淨几翳短垣。不使松翠來茅軒。松吾所愛竹吾玩。二者取舍眞難斷。大方之家異測管。遠邇親疏一體看。千古鷹揚與採薇。不必區區分是非。</text>
<title>輓柳伯春 振輝</title>,<text>夢耶其眞耶。亡之奚有斯。垂堂豈不戒。賦命將何爲。昔聞萬事無不有。今哭吾君方始知。雖然趨死同一軌。獨倚高堂重銜悲。</text>
<title>贈南幼輔 尙召</title>,<text>海上名區說禮州。賢豪佳麗最靑丘。韓山文彩魚臺在。我祖風流樂府留。老蜃吐氛堆疊錦。長鯨噴水涌層漚。憑君聽得東溟勝。欲踵三閭賦遠遊。</text>
<title>輓朴參判 筵薛</title>,<text>東山雅望洛中英。鄕社優游廿載贏。世欲吹噓縻好爵。公能歸去拂塵纓。江湖文正憂時事。廊廟君房諒我情。泂酌自天遙降日。千秋華衮表名卿。</text>
<title>李德升求扇戲贈</title>,<text>可憐輞川子。晩有能詩聲。於世見昌斀。從吾如弟兄。自在北牕下。何心輕箑求。淸風有時至。朱夏滿涼秋。</text>
<title>送柳爾能 世鳴 赴關東幕</title>,<text>紅顏翰林郞。白首蓮幕賓。高才世所忌。起廢天恩新。功名無早晩。蠖屈今欲伸。驛騎疾若飛。繡鞍明如銀。出門望關山。雪嶺東嶙峋。豈惟愼跋涉。所祝行吾仁。漢使述異聞。周雅貴咨詢。文敎破天荒。惠澤蘇枯鱗。矧爾賢主人。治效著親民。桐鄕去思淚。引領甘棠春。名賢得鴻儒。道合情相親。化流參謨地。風行課最辰。坐令關東民。陶成太古淳。又聞山水窟。從古多眞人。永郞有遺迹。孤雲如隔晨。懷仙簿領餘。賦詩雲海濱。因風寄數篇。慰我苦吟身。</text>
<title>次權聖則首尾吟。二首。</title>,<text>故人非是愛吟詩。詩是明夷正志時。料量三秋供職謹。賢良今世舍君誰。連山討得羲文旨。迷轍都拋阮籍悲。萬事任天安素履。故人非是愛吟詩。</text>
<title>次權聖則首尾吟。二首。 其二</title>,<text>老夫非是愛吟詩。詩是親朋惜別時。溷子三秋叨作伴。知音末路更輸誰。孤蒙眇眇兼多病。離合悤悤可不悲。寫出臨分無限恨。老夫非是愛吟詩。</text>
<title>戰國五賢</title>,<text>不但能酬國士恩。千秋作範警爲臣。智宗雖滅光猶在。趙氏亡時有幾人。</text>
<title>戰國五賢 其二</title>,<text>厚幣卑辭禮士初。銜恩鼓氣感何如。下齊七十還餘事。鄭重千秋一箚書。</text>
<title>戰國五賢 其三</title>,<text>進退存亡與道幷。綱常千古日星明。賢如昌國猶相害。可惜時丁戰伐生。</text>
<title>戰國五賢 其四</title>,<text>圍城玉貌辱來臨。急難分明一片心。卒使田巴喑默死。始知高士服人深。</text>
<title>戰國五賢 其五</title>,<text>隱約寧同草木萎。非因禮遇不輕隨。信陵初不夷門駕。急難輸誠未可知。</text>
<title>題乙丑年曆</title>,<text>重見生年鶴髮翁。衰遲非復舊阿蒙。支離身世同秦贅。孤獨形骸似魯宮。豈有涓埃酬聖主。惟將參朮保微躬。志存經學工全未。且把殘編沒齒窮。</text>
<title>戲示金蒙義新</title>,<text>傍無驥子可編詩。收拾煩渠盡意爲。拙語不堪傳後看。留資覆瓿豈非癡。</text>
<title>李德升來訪有詩次之</title>,<text>君心如水水如心。淡薄何須較淺深。杖在手中詩在口。時來訪我一長吟。</text>
<title>李德升來訪有詩次之 其二</title>,<text>島瘦郊寒未必賢。古今唯有一靑蓮。與君得意相題品。不覺前村生夕煙。</text>
<title>次黃嶽山僧尙海詩軸中韻</title>,<text>衲錫行裝何處來。午扉今始爲渠開。淸詩自有凌雲語。失脚堪嗟逸俊才。</text>
<title>聞李晉叔 時善 將遊太白。送天燈李居士邀我。詩賦之。</title>,<text>太白何蒼蒼。上有仙人居。常思一往遊。苦被塵緣挐。筋衰脚力倦。絶意尋遂初。吾黨有奇士。志與紛囂疏。身騎列禦風。手拍洪厓裾。飛步上丹梯。朗吟淩空虛。此行何所得。異人與異書。行年六十餘。疆健童時如。大海視杯盂。絶巘看階除。自是有仙骨。不爲年衰沮。從行有羽客。携手同霞車。許詢得友遁。淸風能起予。須將疆中作。惠我慰蓬廬。</text>
<title>輓南大諫 天漢</title>,<text>自是溫溫如玉人。離蔬釋褐謁楓宸。四朝丹陛恩光重。一疏靑蒲正氣伸。洛社養閒忘得失。漳濱久病謝朋親。兩行喬木風霜裏。哭爲公私倍愴神。</text>
<title>次人遊山韻</title>,<text>入谷千巖勝。登樓萬景奇。幾時塵世與。今日散人爲。僧有談山共。雲同出岫知。翛然遺俗累。思欲訪安期。</text>
<title>次彧如新居韻</title>,<text>幻覺爭蝸角。閒耽枕石頭。壺中別日月。橘裏自春秋。雲愛留簷宿。花嫌出洞流。高入專壑處。一半欲相求。</text>
<title>次柳爾能韻八絶 箕山亦有此作。故末篇及之。</title>,<text>僑舍郊坰外。匡床草樹中。貧家無異味。麥飯對靑蔥。守分心無悶。居窮道卽通。何須辨榮悴。萬事付空空。</text>
<title>次柳爾能韻八絶 箕山亦有此作。故末篇及之。 其二</title>,<text>飢鸛長鳴垤。雄鳩不報晴。水從前夜白。野失一年靑。進策遙龍闕。忘憂曠兕觥。誰能測天意。臨眺淚縱橫。</text>
<title>次柳爾能韻八絶 箕山亦有此作。故末篇及之。 其三</title>,<text>世事歡娛少。人生契闊多。親朋春樹遠。存歿曉星賖。鹿羨群趨險。鷗憐伴宿沙。思乘雪舟興。去訪戴逵家。</text>
<title>次柳爾能韻八絶 箕山亦有此作。故末篇及之。 其四</title>,<text>螢火琴書過。蛛絲牕壁橫。別離思故宅。怊悵疚幽情。撲被居無定。開襟坐替明。歸心如亂線。解去復還嬰。</text>
<title>次柳爾能韻八絶 箕山亦有此作。故末篇及之。 其五</title>,<text>菡萏小塘滿。亭亭千古心。風來送穠馥。日出散繁陰。怊悵濂溪說。徘徊陶社吟。寸根如可掘。欲種太華岑。</text>
<title>次柳爾能韻八絶 箕山亦有此作。故末篇及之。 其六</title>,<text>吾師杜工部。技癢不能禁。未展匡君略。空留泣鬼吟。故將靑玉案。來讀碧溪潯。不但耽佳句。精忠感我襟。</text>
<title>次柳爾能韻八絶 箕山亦有此作。故末篇及之。 其七</title>,<text>周南老太史。遠向湖水湄。可笑參軍號。誰憐季女飢。人心逾峻塹。世務劇棼絲。忠信臨懸水。終須利涉期。</text>
<title>次柳爾能韻八絶 箕山亦有此作。故末篇及之。 其八</title>,<text>逸士幽棲地。箕山高接天。許由迥千古。夫子擅當年。曠世亦相感。卜居如有緣。松關靑眼處。塵慮不重牽。</text>
<title>柳爾能赴湖西幕。箕老有詩送之。用其韻。</title>,<text>送公西去路遙遙。憫見陰雲陣未消。幸保千金愼行李。且將三尺謹科條。事君但得供吾職。入幕何殊立本朝。忠信平生質白日。摶扶終自上靑霄。</text>
<title>次金秋伯 兌一</title>,<text>月舟曾未向山陰。猥荷詩仙伐木吟。久服德音神已會。叨承謬奬愧還深。歸來有賦追元亮。狂簡無財笑子琴。強把蕪詞媒後面。不辭零鐵續精金。</text>
<title>金逸少夏世之任旌義。有詩。追次以寄。</title>,<text>耽羅開國已千秋。正是三韓地盡頭。涉險之官作客遠。分憂雖寵爲君愁。北辰長拱房星野。南食初嘗瘴蜃洲。聞道漢挐靈異足。公餘能得幾回遊。</text>
<title>金會一壽辰邀我詩以謝之</title>,<text>仙翁壽節肆芳茵。喚起同年抱病人。皓首衝泥愁不克。淸談對榻恨無因。永懷玉樹觴歌日。尙想靈春酩酊辰。行樂及時須秉燭。塊居情事益悲辛。</text>
<title>懷舊遊寄朴斯文 守天</title>,<text>京洛從遊四十年。別來消息兩茫然。初驚試席波驅筆。却想書帷雪滿顚。通塞有時宜且待。磨礱無日自堪憐。臨流爲寄相思淚。命駕高風媿昔賢。</text>
<title>同甲諸公會中臺見招。病未能赴。詩以謝之。</title>,<text>皇明天啓赤奮若。日月幾何今焉周。騎竹吹蔥夢中夢。蒼顏白髮愁裏愁。羨君共理登山屐。歎我長親煮藥甌。想得招提盍簪處。應憐病友說綢繆。</text>
<title>尹秀才 商覺 贈詩次之</title>,<text>所貴知心不計年。每逢英妙便欣然。芬芳若入芝蘭室。氣味如聞山水絃。欲報瓊章羞我陋。謾求昌斀爲君憐。須懲上蔡能言戒。實踐躬行踵昔賢。</text>
<title>贈柳爾能</title>,<text>名山從古說金剛。媿負平生蠟屐裝。獨有故人探得盡。應將健筆記來詳。三千大海詞中入。萬二層峯卷裏藏。穫展錦囊能卒業。賢於倦脚冒垂堂。</text>
<title>柳德膺 後康 說東京古跡</title>,<text>客自鷄林舊國來。爲言陳跡恨難裁。仍知半月千年郭。尙有瞻星百尺臺。文物摠隨王氣盡。市朝惟見野花開。西賓東主將論述。愧乏班生賦頌才。</text>
<title>題葛溪詩卷後</title>,<text>漢庭老吏法無偏。動合周旋與折旋。燦若明珠生海浦。和如良玉出藍田。陶甄可作騷壇雋。鉛槧能專藝苑權。一卷新詩千遍讀。三春身在百花天。</text>
<title>輓金重卿</title>,<text>章焉追琢相焉金。美質如公鮮矣今。性本剛方仍孝悌。器堪臺閣乃山林。甘從谷口安吾分。不使瑕丘累素心。願續汝南高士傳。留爲痼俗頂門針。</text>
<title>次李君則韻。題遯軒權明仲 晟 草堂。</title>,<text>西江波浪幾時平。遯世從來作散行。已卽文君占得失。更追雲谷質神明。當年鼓篋還如夢。晩歲田園且晦名。盛代只今無隱逸。恐妨高臥遂初情。</text>
<title>輓宋掌令 光井</title>,<text>論交何必舊相知。意氣初傾傾蓋時。猶恨秣陵書未報。却慙興國會乖期。須敎大伍推星曆。也待明君賞藻辭。身逐石丁遊汗漫。卷留天地備聲詩。</text>
<title>次李善餘 元全 韻</title>,<text>早攻鉛槧逐何陰。晩向蓬蒿費苦吟。但有劉生奇字問。自憐商也索居深。少年志業三餘學。妙調峨洋一尺琴。老物秖今悲落木。高才異日見鎔金。</text>
<title>次舍弟遠卿韻</title>,<text>人有橘中樂。蝸能殼裏遊。道雖平若砥。身奈曲如鉤。頭厭宛丘打。心灰廈屋求。榮枯付天命。半百已悠悠。</text>
<title>過金重卿故居</title>,<text>高士遺居何處尋。蔓蹊苔礎碧山陰。磵流淸澈松風冷。如見平生一片心。</text>
<title>下枝尋草堂地</title>,<text>三峯高入雲。一逕纔垂線。躋攀上上頭。極目下視眩。古城周遭在。舊跡徵俗諺。遺墟蔓草場。立室可息宴。我居俯要衝。人事厭煩洊。懶性不喜鬧。於焉欲就便。笙鶴如有聞。茅茨眼中見。瓜芋種滿地。道帙可舒卷。人間不可托。長往豈非善。技癢旣在心。歸路頭百轉。同來有大老。永矢斯言踐。</text>
<title>贈金生萬樞 卽尙海還俗者</title>,<text>浪仙是無本。蝴蝶化莊周。依舊文章在。于今山水遊。梅靑新葉長。桃碧暗香浮。歲歲茲辰會。悠悠與子謀。</text>
<title>輓李察訪 瑄</title>,<text>蘭自芬芳玉自溫。靑年釋褐雅望存。王曾喫着非初志。楊億淸忠在永言。江海一麾知世態。湖山雙屐亦天恩。驅馳竟失神明勞。禍福悠悠未可原。</text>
<title>輓裴敎官 幼章</title>,<text>皇明節士魯連儔。早決行藏道與謀。不爲浮榮移所守。但知眞樂更何求。盈庭蘭玉韋弦在。滿壁圖書歲月稠。夷攷平生無可愧。一時多口儘悠悠。</text>
<title>輓鄭台老 鉉</title>,<text>萬丈丹梯昔共攀。煌煌墨妙彩楣間。賤名敢要紗籠賞。勁筆還疑鬼物慳。別處雲煙猶不改。征途消息尙堪潸。百花時節埋佳士。鬢髮于今況未斑。</text>
<title>寄李參議 馥 興陽謫所</title>,<text>逐臣何處可招魂。得近家山亦聖恩。萬里嚴程南北盡。十年衰鬢雪霜繁。冤氛未洩同豐獄。前席難期隔帝閽。細和淵明應有作。幸分殘馥侈蓬門。</text>
<title>金子任 世重，金天與 昌錫，金澤如 世銑 俱中蓮榜。地主洪公 萬朝 爲作詩賀之。天與邀吾和其韻。故賦之。</title>,<text>聖旨煌煌出繡函。瓊林雨露澤新涵。七襄妙技推奇士。千佛名經鬧劇談。庭訓秖今猶未替。家聲視昔不多慙。遨頭善祝風詩在。擊節沈吟至再三。</text>
<title>金秋伯除寧海倅。李君則除昌樂丞。同作肅謝之行。</title>,<text>水南水北兩山人。暫輟琴歌向紫宸。節近一陽初動處。漸看寒谷自生春。</text>
<title>西美洞訪西厓柳先生，淸陰金相國故墟。</title>,<text>西厓大業儒林重。石室瑰才藝苑香。舊跡尋來成感慨。叢篁蔓草小溪傍。</text>
<title>戲示學徒</title>,<text>學道談經六十年。身難食報後難傳。慇懃寄語躚躚子。坐我無成爲爾憐。</text>
<title>讀佔畢齋集</title>,<text>英宣盛際尙文治。牛耳騷壇畢老推。遠使蘇黃愧師長。近拚陶牧與追隨。盛名暫被高明闞。寶唾終敎鬼物撝。咄咄逼人吾豈敢。自憐生世不同時。</text>
<title>箕山和我送李君則小絶有戲。復次。</title>,<text>鬷明引手更何人。自古靑山遠紫宸。子得送人誰送子。陰崖難復見陽春。</text>
<title>李晉叔有書。約以淸涼孤山之遊。詩以謝之。</title>,<text>故人邀我躡神皐。爲眼躋攀敢憚勞。獲與提携探物色。可敎奇勝入詩毫。蘇門放嘯元非誕。泗水尋芳豈是叨。氛祲卽今生一梗。倘遲雙屐待吾曹。</text>
<title>謝琴秀才顏操丹靑</title>,<text>慕古嘐嘐竊自希。晩生安得接依俙。幸蒙良友傳神術。獲覩前脩瑞世輝。玉雪貞姿臨蓽戶。江湖秀色動柴扉。煩君爲我描疏散。一幅生綃與共歸。</text>
<title>次李君則韻</title>,<text>可憐時運屬重陰。壯士悲歌梁甫吟。蠻觸功名方覺幻。蛟龍窟宅不辭深。牢愁未遣罇無酒。妄想都消膝有琴。遯世雖然樂閒曠。請看詩戒爾音金。</text>
<title>次李君則韻 其二</title>,<text>欲矯偏心未易遷。從前伎倆尙依然。可憐子夏離群日。已迫平公秉燭年。擺脫難能千古恨。消磨不盡一生愆。是非憂樂勞攘地。辜負蒙莊第二篇。</text>
<title>次李君則韻 其三</title>,<text>今世箕翁古尙平。深探損益與時行。仁人本自懷經濟。斯道其如有晦明。每引貴甥留講學。能要拙士勖藏名。久離強輔愆尤積。日夕停雲不禁情。</text>
<title>愼使君 景尹 遊太白山有詩。敬次。</title>,<text>明府風流逐我曾。仙山放嘯踵孫登。縱觀瀑布三千尺。飛步芙蓉第一層。爲羨有緣將羽化。却慙無術可虛憑。遙憐叢桂垂垂老。盡意攀援恐未能。</text>
<title>次李德升韻</title>,<text>今世詩窮李義山。孤吟白雪水雲間。爲憐昌斀同知味。也叩蓬扉共得閒。客至病中辭舊枕。句成愁裏作懽顏。秋來擬討磨崖勝。萬丈丹梯與子攀。</text>
<title>次權聖則寄贈韻</title>,<text>何時報道曠周囹。世事從來欲不醒。故遣生芻在山谷。終敎神化失丹靑。十年衰鬢驚霜雪。一握淸談勝醁醽。回首人間難托足。且將携手向云亭。</text>
<title>次晩翠亭韻</title>,<text>弘景風流我所思。高樓獨立聽松時。爲憐菡萏淤泥出。可把芳蘭衆草疑。俊秀古來庠序在。幽貞今與水雲宜。一亭翠色要人賞。倦脚堪嗟選勝遲。</text>
<title>送人遊寧越有感</title>,<text>誰向荒原酹一杯。舊君陵寢越江隈。百年興廢何須問。兒女猶曾訴怨哀。</text>
<title>柳重吾 榰，柳仲謙 挺輝 率其宗人。爲吾外舅設壽酌。會者五十餘人。外舅於席上有詩。吾以右拱之戚不赴。追次其韻。</title>,<text>名家敦孝弟。高閣且逢迎。鬱鬱靈春色。輝輝若木英。南山進遐壽。北海倒深觥。下客窮廬臥。遙聞頌祝聲。</text>
<title>戊辰元日有感</title>,<text>寒鷄報曉數聲催。老子偏驚新歲來。八八行年顏子倍。煢煢孤影魯宮哀。屠蘇飮處愁難任。爆竹聞時骨欲摧。強起杖藜探物色。一春消息問庭梅。</text>
<title>次柳上舍日祥韻</title>,<text>明時逸士賦閒閒。千首詩成鬢欲闌。挾冊昔年趨魯泮。棄繻何日度秦關。故人起廢騎騶盛。賢宰分憂嶺海安。獨子生涯同我冷。相從不厭百廻還。</text>
<title>次西坰韻</title>,<text>靑陽按節悠悠去。白髮催人衮衮來。存歿幾時哀感集。賓朋何處好懷開。饑凶悶見新年菜。旅寓長思故社梅。強意隣翁多健筆。欲拚燕許作輿臺。</text>
<title>聞洪府伯到鄕校題詩示諸生。勉以講學。感而次之。</title>,<text>神明太守鎭安東。前古文治可繼蹤。魯邑絃歌爲政日。周庠鼓篋作人風。化從聖代期無極。學本先師遠有宗。黌舍千春留美譽。可忘今日擊蒙功。</text>
<title>新池洞寓舍題</title>,<text>一間草屋峽中村。不設藩蘺不置門。必待曲躬頭免打。欲謀伸脚壁難存。破牕風入驅塵糞。隙突煙通亂晝昏。二十二蓂猶信宿。別時回謝主人恩。</text>
<title>書李信古白頭山異聞記後</title>,<text>探勝窮奇賴異人。別區山水總知津。成書幸有文章手。筆上丹靑太逼眞。</text>
<title>次李信古華山卜居韻</title>,<text>靑雲初志久無成。物外煙霞遠有情。斂退自當營白社。艱虞其奈負蒼生。華山舊道希夷睡。盤谷今看李愿行。我欲共君乘興去。期爲竹弟與梅兄。</text>
<title>西坰次前詩韻。又次之。</title>,<text>雨過蘇端杜曲人。一筇在手卽通津。頻來谷口知何事。爲愛躬耕鄭子眞。</text>
<title>觀漁作 是日。不得魚故云。</title>,<text>五月江天暖日遲。來看漁事綠陰涯。鳴桹上下晴雷轉。帶綍沿洄坦路疑。魚鼈離披迷窟宅。黏徽橫亘斷漣漪。雖無縷切盤中薦。勝似屠門大嚼時。</text>
<title>寄題權學山太白山幽居</title>,<text>太白陽阿淸洛隈。柴扉縹渺倚雲開。友人李愿居盤谷。處士嚴陵臥釣臺。牧坂春蕪呼犢去。豆田秋雨荷鋤回。憐君最得幽閒趣。特爲明時惜雋才。</text>
<title>次韻。題慕賢錄。李天行時夏有請。</title>,<text>全寶埋光也莫聞。憑君好事闡玄文。公羊三世時猶近。私淑諸人我欲云</text>
<title>送權恕余 聖矩 之任玉溪</title>,<text>悤悤行色發淸晨。歲暮窮陰愁殺人。江海一麾賢路屈。庭闈三鼎孝誠伸。絃歌可起宣尼戲。勞來應追漢吏循。今送河東薛存義。出門延佇望征輪。</text>
<title>金野叟 𡐔 蓄陰陽梅二簇詩。以爲贄而請焉。</title>,<text>溫伯吾知有道存。衝寒度臘節仍尊。西湖處士孤吟日。誰復能招月下魂。</text>
<title>金野叟 𡐔 蓄陰陽梅二簇詩。以爲贄而請焉。 其二</title>,<text>端端初自墨池來。玉貌貞心故態回。鐵石廣平相與好。新詞嫵媚爲君裁。</text>
<title>看畫梅贈野叟</title>,<text>初辭版築秉匀衡。啓沃功成鑄太平。不有當年調鼎手。商治未必辦休明。</text>
<title>看畫梅贈野叟 其二</title>,<text>漢火將灰祿去公。刳肝瀝血柰無聰。一封仙尉芳名在。九廟王宗逝水空。</text>
<title>看畫梅贈野叟 其三</title>,<text>鐵石肝腸宋廣平。憐渠馨德賦仍成。豈要嫵媚誇詞藻。撞破煙樓自有聲。</text>
<title>看畫梅贈野叟 其四</title>,<text>西湖處士林君復。八首詩成藝苑香。千載梅兄遇知己。鍾期不獨識峨洋。</text>
<title>看畫梅贈野叟 其五</title>,<text>孤芳碩德兩相宜。爲和松風亭下詩。此日看梅仍朗詠。惟憂句盡立多時。</text>
<title>看畫梅贈野叟 其六</title>,<text>節友社中梅一枝。讀書堂裏遠相思。淸芬貞德元同調。湖海風塵不舍時。</text>
<title>看畫梅贈野叟 其七</title>,<text>如君苦節世無多。特愛新梅雪裏花。欲使芬芳恒在目。故敎霜幅寫枯査。</text>
<title>看畫梅贈野叟 其八</title>,<text>我家牕外一枝梅。應自藐姑山上來。別後經年看不得。愁顏聊借筆華開。</text>
<title>追次百拙庵韻</title>,<text>狂簡今成白髮翁。西河離索媿心蓬。更無託道前衣鉢。但有藏詩舊竹筒。正氣昔年擎柱在。頹波今日潰川同。世歸長夜名賢遠。拙賦追賡意不窮。</text>
<title>送李翼升 玄逸 赴召之行</title>,<text>城市山林同不同。隨時出處道之中。幾年緱氏留元禮。今日都門送呂公。國子先生垂絳帳。承明學士進丹衷。應知啓沃功成後。匹馬飄然淸洛東。</text>
<title>謝丁君翊 時翰 來訪</title>,<text>何人爲唱鳳將雛。好客敲門問陋儒。邂逅逢場千里遠。泥塗甲子一年俱。衣沾國望峯前雨。家住興元倉上湖。老境盍簪知不易。臨岐灑淚愧非夫。</text>
<title>有人得女婢於遠郡携來。其女已嫁。有姿色。且粗解文字。中路。其主欲與之戲。其女不從。及渡江。中流躍入水中而死。入水時。自懷中落一小紙。開視則有詩云。威如霜雪信如山。欲去爲難欲止難。回首洛東江水白。此心安處此身安。余聞而悲之。爲和其韻。或云東京女。</title>,<text>千古磨笄復有山。蘭摧一夕自無難。死之榮勝生之辱。百尺深淵是所安。</text>
<title>盈德士族申姓人。有女子未嫁。其父爲縣令所殺。女卽走營門。告縣令受賂枉法。無故殺人之罪。遂罷其職。又赴都下上言。自上下該曹方論罪云。爲詠小絶以美之。</title>,<text>十子不如一女賢。閨中誠澈九重天。滔滔此世多髥婦。欲借嬋姸障百川。</text>
<title>金子方 晉榘 贈我古風一篇。勸西行。用其韻以謝之。</title>,<text>誰將靑玉案。慰我蓬之心。磨礱誠意切。出處鐫諭深。如逢斲鼻工。若聽知心琴。昔我事仁賢。半世隨紳簪。終無供世用。歸臥靑山岑。幸當區玉石。猥得聯玖琳。蓬門來鶴書。草澤承玉音。踧踖不敢當。我豈雙南金。登樓拱北極。感淚沾衣襟。入朝坐多病。頌德成長吟。固質枉尺難。甘心遂初尋。終媿河中舟。泛泛載浮沈。</text>
<title>謹次李天行慕賢錄韻</title>,<text>欲從良友理吟鞭。往聽蓮臺半夜鵑。巖壑應非舊時色。虹橋斷處鎖愁煙。</text>
<title>讀奉化洪氏傳獄中供辭</title>,<text>初遲引決豈貪生。強就公門辨對明。白日照心雷雨作。終敎軀命一毫輕。</text>
<title>宗孫得男兒喜題</title>,<text>門闌相澒賦熊羆。載路聲聞喜上眉。骨表定應興替緖。禎祥果叶得佳兒。四方志在懸弧日。五代宗歸主鬯時。撫頂今朝成咄咄。逼人非獨右軍爲。</text>
<title>烏川路上望淸涼山</title>,<text>立立峯巒入眼明。芙蓉千朶半天擎。朗吟飛下如能辨。可作廬山雪裏行。</text>
<title>遊淸涼。成近體一首。示丁君翊，金華玉 璍。</title>,<text>昔送歸鞭遠志堂。今攀仙袂小金剛。仍敎墨客論文細。更遣沙門指路詳。愼老錫名峯有色。孤雲留躅局生香。遊人最愛聰明水。欲洗區中煙火腸。</text>
<title>別丁君翊</title>,<text>尋眞選勝丁夫子。南北東西無不之。後會悠悠未可卜。各將縞紵託心期。</text>
<title>李君則爲親請郡。得襄陽奉板輿之任。將行送詩。</title>,<text>天日照臨烏鳥情。大家逐子賦東征。板輿度嶺平如掌。綵服趨庭戲作嬰。何道果能酬聖德。至誠宜在牧殘氓。四仙應有長生術。可使增添萬壽觥。</text>
<title>金逸少以寧越宰來訪書示</title>,<text>奇勝曾聞越絶書。名區今見故人居。稽山秀色侵牕潤。錦水寒聲入枕虛。幾馭仙鳧朝紫府。長敎乳翟趁雕輿。鵑啼千古留哀怨。想爲當時淚滿裾。</text>
<title>題權聖源 泳 墳庵</title>,<text>庶見今時大小連。聞君懿行特相憐。志遵先訓神明質。淚灑陳根歲月遷。孝子不禁霜露感。諸生共廢蓼莪篇。庭闈各抱無涯愴。錫類如公最服賢。</text>
<title>夢覺有感</title>,<text>六十年來何所爲。惟將誠正也孶孶。胡然疇昔神交地。却把機心欲自欺。</text>
<title>新池洞寓舍懷舊</title>,<text>森森老樹欲參天。山下小臺臺下泉。五十一年人事變。重來登眺淚潸然</text>
<title>廣興路。用鶴峯先生韻。贈李天源。</title>,<text>少耽康樂屐。未學子雲奇。名是百年幻。閒從半日爲。詩情與誰共。琴韻屬君知。勝事寧無再。臨岐命後期。</text>
<title>寄晩洞</title>,<text>谷鳥鳴嚶嚶。忽然懷我友。閉門十日雨。子桑今安否。慰飢愧無飯。忘憂幸有酒。物薄不足嘗。情深聊以壽。</text>
<title>遊五老峯示同行諸友</title>,<text>乘興未能已。行行上上峯。舊時白蓮寺。自有金芙蓉。招隱攀叢桂。懷仙問赤松。老人偏惜去。茲賞恐難重。</text>
<title>新春往屛院。路中。次會一韻。</title>,<text>平郊十里路。極目興悠然。舊雪仍三尺。新春又一年。江魚知爾樂。谷鳥感人偏。斜日行吟處。恐驚鷗鷺眠。</text>
<title>石水庵族人會飮</title>,<text>我祖貽謨在。傳家敦信持。百年花樹會。今日蔦蘿詩。彩舞三春節。淸罇萬壽時。白頭逢勝事。靑眼更相期。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。</title>,<text>綽約藐姑仙。輕盈溫伯雪。最愛黃昏後。熹微照淡月。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其二</title>,<text>階前有紅藥。半吐背朝陽。絶似息侯婦。無言對楚王。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其三</title>,<text>隨風揚夕艶。帶露靚晨粧。誰遣傾城色。來窺宋玉墻。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其四</title>,<text>自有富貴相。端宜豪士流。若敎桃李看。冷淡不勝羞。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其五</title>,<text>誰把靑春節。還成白帝鄕。波濤翻樹末。氷雪鬪嬌陽。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其六</title>,<text>紅杏日邊宜。南枝勝北枝。渠心貪結子。各自媚春暉。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其七</title>,<text>首夏日初長。芳心眞自傷。昏昏濃睡處。脈脈有微香。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其八</title>,<text>渠心自有待。不恤度流年。開在群芳後。貞爲衆卉先。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其九</title>,<text>旣落復有開。四時顏色好。少壯不重來。對爾羞吾老。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其十</title>,<text>一花未及落。一花隨復開。韶光一百日。日日影侵杯。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其十一</title>,<text>子合療人病。花供滿室香。貞心尤可服。綠葉傲嚴霜。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其十二</title>,<text>七美稱名好。三秋遇賞深。手擎靈液盌。猥起獻芹心。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其十三</title>,<text>爾是丹橘孫。渡淮爲寒門。雖然異枝蔓。浥露播淸芬。</text>
<title>曾讀成先生集。有匪懈堂四十八詠。其中十四絶。乃吾家所有之物。遂次其韻。 其十四</title>,<text>紅白色相間。酸甜味又全。若敎成美酒。一飮便登仙。</text>
<title>中臺寺樓。敬次西厓先生韻。</title>,<text>大地趙宣日。高樓宋玉風。園林近蒼翠。沙水遠玲瓏。支許情相與。方壺路欲通。更登霞起處。身世付虛空。</text>
<title>廣興寺。次柳爾謙 益輝 韻。</title>,<text>蹊回經九曲。山遠度千岑。勝地皆前面。逢場愜素心。妙香來月殿。虛籟自風林。永夜聞淸磬。泠泠發古琴。</text>
<title>輓李茂弘 昌遠</title>,<text>昔年騎竹逐紳衿。猥荷忘形也許心。白酒熟時門往款。淸談展處杖來臨。詩歌頍弁樂無已。賦詠靈光悲不任。一里東西尊老盡。古人風範恨難尋。</text>
<title>躑躅杖引贈柳聖任</title>,<text>躑躅生在太山谷。體堅色赬如紫玉。斲來爲杖尺度適。柳子得之愛好篤。爲憐下枝一老翁。行步年來多踡跼。題封持贈落茅屋。蛟螭着壁不敢觸。會待秋風病脚蘇。臨水登山恣所欲。此時賴爾扶持力。陟降窺緣展遊躅。重爲告曰杖兮杖兮。爾之用也在扶老。故人之惠欲報。千金猶未足。携持往敲月下門。靑眼看來露心曲。噫世道險巇行路難。歲寒心期相與勖。</text>
<title>輓張秀才 命相</title>,<text>美質本難得。得之多嗇壽。嗇壽亦何傷。所貴名永久。顏回昔短命。千載能不朽。擧世入衰季。斯文屬陽九。惟君起名家。嘉穀擢稂莠。黽勉立揚地。寤寐游夏偶。歐陽期悅親。子賤必取友。倘假數年壽。何難多士右。可惜玉樹枝。早萎同蒲柳。臨絶語琅琅。從容禮意厚。家有徵士賢。愛惜逾瓊玖。爲求蒿里章。俾歌蕙百畝。吾言不足信。把筆增愧忸。馨香自遠聞。贊美何煩口。婉婉膝下兒。哀哀堂上母。奚囊蠹欲蝕。經榻塵誰帚。念此不隕淚。人情非所有。禍福竟悠悠。吾將問北叟。</text>
<title>輓柳爾能</title>,<text>昭代蜚英冠俊髦。詞華儒術孰爭高。賈生宣室頻前席。李白金鑾或奪袍。玉色春當靑瑣立。奎文夜向紫微韜。道之將喪嗟何及。撑柱東南失巨鼇。</text>
<title>又 代人作</title>,<text>九十老人何所知。但聞夫子盛名持。惟思母死須臾頃。及見成功輔相時。天不憖遺明主慟。道無傳授後生悲。玉淵澹澹巖厓靜。留得精神永不虧。</text>
<title>輓尹 商徵○代人作</title>,<text>文章雋永獨推君。翹楚南中秀士群。擬見試圍收杜牧。誰知省選屈劉蕡。秋深江上談經宅。日暮人間望子門。共是東床坦腹客。媿余終阻若堂墳。</text>
<title>次李君則蓬萊山月歌 並序</title>,<text>澹翁自有出塵想。佩服婆娑東海渚。尋眞選勝向蓬萊。風流更有騷人與。斷髮嶺上試望之。撑天擎日層層玉。人同列禦欲御風。地異西山猶有雪。崑崙玄圃復何羨。雁蕩天台氣欲奪。三杯天逸臺上酒。一聲毗盧峯下笛。風雷頃刻萬鼓過。桂魄吐影纖雲滅。此身如在水晶宮。俯仰空明天地闊。夜深歸臥歇惺樓。爽氣侵膚塵念絶。同來柳君強解事。使之試歌蓬萊月。蓬萊之月照山中。蓬萊之客臨淸風。臨風望月快騁目。鶴上仙人如可逢。歌成大書巖上石。萬二千峯分外白。</text>
<title>權平仲次李君則蓬萊山月歌韻。寄來。又次之。</title>,<text>我所思兮在何處。玉井之陽淸洛渚。閉門讀書鬢已蒼。白雪陽春世寡與。獨惟昌斀有餘味。何以贈之崑山玉。憶君東郡趨庭日。慣踏蓬萊太始雪。飆輪羽蓋一爲別。仙緣未盡俗緣奪。悵望淸都隔幾重。不復登樓轟鐵笛。金鑾學士有仙骨。竦身飛步如電滅。時當八月十五夜。月色中天天宇闊。長句一篇動海內。李白見之應愁絶。是乃少年爲客處。怳如重對當時月。君於李詩忻得之。和來颯颯生長風。山中叢桂已垂垂。舊日道侶何時逢。我將與子訪南石。縱觀萬二千峯秋月白。</text>
<title>石水庵。次金安安韻。</title>,<text>芝眉鶴髮兩三翁。共躡丹梯翫賞窮。眼底煙雲堆錦繡。耳邊山水奏商宮。桃燈話舊悲存歿。對榻談禪泯色空。天下模楷吾豈敢。終看有道作師宗。</text>
<title>輓金逸叟 壧。○二首。</title>,<text>孝友傳家素。文華弱歲優。奈何通籍早。畢竟宂官休。心事明如日。生涯冷似秋。誰敎太史氏。千載美名留。</text>
<title>輓金逸叟 壧。○二首。 其二</title>,<text>我祖衣冠地。而君製錦時。胡書南郡碣。偃室武城治。幾費經過計。虛勞寤寐思。湖山千里路。旅櫬不勝悲。</text>
<title>邀金大涉會新塘</title>,<text>吾宗節洞翁。今作新塘會。我願得吾兄。與之聯衿帶。老來合懽少。此樂誠爲最。商山可以繼。君莫笑其汰。</text>
<title>題丁君翊萬言疏後</title>,<text>賈生策治安。康樂愛山水。出處各自殊。趣舍難相似。達人異於斯。隨時義之比。閒適樂雖存。君民志不已。今日丁先生。古時魯連子。拂衣澹蕩遊。初疑遺世士。慷慨念時事。肉食安足擬。昨上萬言書。一一肝爲紙。天高北辰遠。欲進行佁儗。我道固如是。卷懷終何俟。重尋遂初賦。再理登山屣。訪我嶺之南。一笑襟懷披。寵辱久忘情。萬事等糠粃。刖足自古然。獻芹徒爲耳。通塞顧有時。直道寧終否。會待主父偃。次第達姚姒。坐看東土治。大業山人起。</text>
<title>新安八景次韻 爲南士兼金貴作</title>,<text>春深十畝賦閑閑。南望驚看白滿山。假雪眞花俱可賞。斸耕嗔却野農頑。</text>
<title>新安八景次韻 爲南士兼金貴作 其二</title>,<text>滿店桃花三月三。蜂喧蝶鬧興方酣。顚風吹作霏霏雨。紅遍村西與舍南。</text>
<title>新安八景次韻 爲南士兼金貴作 其三</title>,<text>笛聲來自牧郊西。靜聽渾忘日下階。不是東風楊柳引。定知南海武陵溪。</text>
<title>新安八景次韻 爲南士兼金貴作 其四</title>,<text>計利貪程夜達晨。行歌祇自鬧心神。一聲飛入幽居處。足慰閒愁不寐人。</text>
<title>新安八景次韻 爲南士兼金貴作 其五</title>,<text>神女行雲誕莫傳。最憐南岳帶濃煙。深粧淺抹須臾事。依舊螺鬟落照邊。</text>
<title>新安八景次韻 爲南士兼金貴作 其六</title>,<text>紅錦初成織女機。中天萬里曳長輝。溶溶寶彩寧虛棄。可作明時招士旂。</text>
<title>新安八景次韻 爲南士兼金貴作 其七</title>,<text>成行整翮戲晴空。時下長洲避晩風。荇菜未生春未老。誓言相好此沙中。</text>
<title>新安八景次韻 爲南士兼金貴作 其八</title>,<text>堂前池水大江連。振鷺時來曲砌眠。可識機心已消盡。野禽翔集自悠然。</text>
<title>往佳野谷。參婦翁忌祀。題贈諸少年。</title>,<text>五十年來萬事非。東床舊客自沾衣。洞天寥落山林靜。啼鳥無心送我歸。</text>
<title>同宗李大哉 㙉 來訪題贈</title>,<text>嶺表離居世代遷。同源異派各風煙。崎嶇涉遠能相訪。敦信貽謨認有傳。九印家聲經七葉。三韓鐵券已千年。雲仍此日衰遲甚。征邁斯期不忝先。</text>
<title>次箕山老人詠懷詩韻</title>,<text>千載重看洗耳翁。箕山深處俗緣空。誰敎鳳擧靑冥外。始見鷄鳴風雨中。酒爲忌憂無量飮。詩因遣興有餘工。於今却向斯文賀。洞主從容衿佩宮。</text>
<title>題李君則金剛山詩卷後。次卷中韻。</title>,<text>太白曾誇五老峯。何如萬朶金芙蓉。皚皚雪色半空石。隱隱雷聲何處鐘。秦帝當年迷望眼。永郞千載認遺蹤。平生未副冥搜願。讀得君詩一快胸。</text>
<title>市隱堂後林木間。得月桂花一樹。乃先祖手植。感而有作。</title>,<text>七十年來萬事休。名花獨自草間留。恭思夙昔栽培意。三嗅芬芳感歎稠。</text>
<title>浮石寺別丁君翊</title>,<text>故人延佇在招提。倦脚躋攀路轉迷。蘿逕孤琴應夜夜。竹溪芳草自萋萋。古詩不復歌鳴鳥。麗澤猶能記醯鷄。但喜今朝聯几席。莫言明日各東西。</text>
<title>鳳寺酬唱</title>,<text>蘿逕孤琴延佇時。敲椎馬上覺行遲。鐘聲隱隱山光暮。多少情人有所思。</text>
<title>鳳寺酬唱 其2</title>,<text>可敎虛負九秋楓。共向山林會老翁。曾道巴筇棲大橘。今成儵忽聚中宮。相驚疏鬢隨霜白。暫愛衰顏借酒紅。人事百年離合在。黯然交手立西風。</text>
<title>聞丁君翊遊溟州荷湖</title>,<text>天入江湖暑氣收。玉人閒泛採蓮舟。誰知洛浦孤吟客。夢逐蘭橈落晩洲。</text>
<title>霽月</title>,<text>積雨初收無片陰。金波穆穆漲天心。光明本體全呈露。想像濂溪灑落襟。</text>
<title>輓李天源</title>,<text>丱角相從到白頭。兩人心事漆膠投。同聲豈但交遊止。麗澤仍從講習求。庠序十年驚冉冉。喬山一命視悠悠。秖今世道冥行甚。成德風流說不休。</text>
<title>安保驛遇曦陽山僧</title>,<text>四十年來畎畝身。還將白髮客風塵。才難調護慙商皓。計負耕耘謝子眞。鷺振摠非前日面。猿驚誰慰故山晨。逢僧聽得招提勝。興已飄然物外春。</text>
<title>宿長湖院</title>,<text>逆旅中宵病客心。思鄕戀闕兩難任。平生未誓相如柱。垂死方謀季子金。豈有謨猷裨黼黻。叨將罷薾託紳衿。荷衣芰製今猶在。早晩興公賦再尋。</text>
<title>過雙嶺</title>,<text>嶺南數萬良家子。丁丑之年此焉滅。行人莫飮嶺下川。盡是當年壯士血。</text>
<title>過松坡渡</title>,<text>欲說先朝事其如。感慨何愁看一片。石乘曉過松坡。</text>
<title>翊衛司夜吟</title>,<text>野鳥愁籠入。泥龜畏廟居。胡然來禁地。秖自念常閭。才薄慙恩重。名浮笑質疏。涓埃無所補。尸坐忝簪裾。</text>
<title>翊衛司夜吟 其二</title>,<text>桂辣月中落。柑香海上來。恩私遍菅蒯。報答蔑涓埃。敢進鮑魚戒。慙非羽翼才。鐘聲在尺五。知是近蓬萊。</text>
<title>次贈金安安。二首。</title>,<text>世味酸甜已飽更。歸心寧待宦名成。何時共逐南飛雁。再賞牕梅雪裏明。</text>
<title>次贈金安安。二首。 其二</title>,<text>一入春坊不踐更。桂香深處苦吟成。商山羽翼非吾事。尙有葵心向日明。</text>
<title>次贈金士興 邦杰</title>,<text>晩生誰與識行藏。誤入蓬萊看鳳翔。野鹿自懷豐草戀。何心聞得桂坊香。</text>
<title>雪冒臺逵似連璐 權學士重經，蔡學士彭胤。應製有詩。次之。</title>,<text>頑雲潑墨冽風銛。半夜騷騷雪意嚴。起視樓臺圭璧遍。俯臨衢逕瑀璜兼。珠宮貝闕姮娥室。曲巷通途謝女鹽。可使寒民將作貨。不憂黎庶乏繒縑。</text>
<title>雪冒臺逵似連璐 權學士重經，蔡學士彭胤。應製有詩。次之。 其二</title>,<text>高臺大路摠皚然。一夜陶成百貨廛。蛟室淚成將鬪日。藍田玉潤欲生煙。難誇楚客珠雙履。誰奏梁園賦一篇。莫道貧家不可食。臘前三白驗豐年。</text>
<title>留贈丁君翊</title>,<text>幾憑莊蝶訪仙居。今扣松關舊覩如。詩詠榛苓美人遠。丹成龍虎俗緣疏。法泉又是先賢地。樂土仍成隱者廬。喪盡天機謁黃綺。羞將塵染點階除。</text>
<title>次丁注書 思愼 韻</title>,<text>君行未離蟾水濱。我到敲門訪道眞。爲愛淸標與勝地。暫留歸袂接芳塵。誠明舊學應無負。貞固初心且莫磷。手把彤墀衮鉞筆。休敎董史獨嶙峋。</text>
<title>過林防禦使 慶業 舊基</title>,<text>拄天初志竟無成。衰草難尋滿世名。惟有彈琴臺下水。千秋咽咽訴哀聲。</text>
<title>途中遇大風</title>,<text>千里行行氷雪中。人疲馬倦厭饕風。倘非解紱還鄕興。愁與愁幷正不窮。</text>
<title>過尹烈女閭</title>,<text>千秋棹楔表門閭。有女貞心玉不如。天賦綱常人共得。窮村愚婦可徵諸。</text>
<title>饑民歎</title>,<text>去歲穀不熟。今春民阻飢。煙火寂閭里。萊菜塞郊圻。手中乞糧瓢。身上懸鶉衣。蒙袂輯屨行。茫茫無所歸。誰能爲惻隱。到處扄關扉。頷顑不忍見。餓殍相仍依。雖有親民官。動輒遭彈譏。廟堂體貌尊。鰥寡軀命微。徵斂倍常年。公家倉廩肥。邦本日凋枯。惠澤何由希。願憑赤心風。披雲叫彤闈。幸有三寸舌。足以明是非。草澤千里遠。何由近天威。對彼將死氓。自悲心事違。</text>
<title>悼亡</title>,<text>有鐘不叩焉能響。欲斲其如無質何。自失西坰老詞伯。喑蟬終歲抱空柯。</text>
<title>松月 李時善，空空 金泰基 兩老。約遊淸涼山。各有近體詩以示志。如我衰病。恐不得追躡後塵。謹次其詩以謝。</title>,<text>送將歸處俯長川。不待悲秋恨已牽。忽報重尋臨海嶠。何緣同住蔚藍天。交情老去深於水。好事年來散若煙。願借龍眠寫吾黨。白頭靑眼坐陶然。</text>
<title>次金會一韻</title>,<text>憐子家貧道不貧。明時終作一閒人。豈將嶺上靑松色。換却堤頭綠柳春。</text>
<title>龍門寺贈丁君翊</title>,<text>氷江咽咽惜分襟。春草萋萋喜盍簪。命駕却忘南嶺遠。尋眞忽到上方深。間關谷鳥迎初夏。爛熳溪花鬪綠陰。景物年年堪可賞。小車他日倘重臨。</text>
<title>次權聖源韻</title>,<text>古與爲心今與居。可憐於世鮮相如。賢良非復齊轅固。經術應同漢仲舒。世味渾忘詩就後。閒情都付酒醺餘。驚聞太廟犧牲入。遮莫江湖自在魚。</text>
<title>次權子輝</title>,<text>輦下曾辭五色雲。山中今作舊徵君。一時宦味同春夢。不管容成造曆文。</text>
<title>七里灘精舍次韻爲金安安題</title>,<text>愛汝草堂臨碧灘。夕陽羸騎暫時班。奧區自有盤桓地。高士宜居偃蹇山。擬把一竿供暮興。行扶九鼎濟時艱。徵招早晩來深谷。月下柴扉未暇關。</text>
<title>輓朴晦彥 焨</title>,<text>系是明時帶礪來。詞場宿昔刃恢恢。三餘經史誰爭長。十上功名鬼見猜。廬岳層陰當榻靜。洛江寒漲遶簷回。幽閒身世還如夢。萬壑松聲總訴哀。</text>
<title>慶老宴</title>,<text>南星呈瑞慶時平。耆耋扶携好會成。四老問誰黃綺氏。九人應有樂天名。餘齡垂盡憐衰謝。舊俗猶存置割烹。且進今朝滿罇酒。休歌來日大難行。</text>
<title>詠至月梅</title>,<text>玉質氷姿迥絶塵。朔風天地一分春。道存溫伯吾憐爾。仙去梅生子是眞。柳眼未舒爭不得。蜂腰尙蟄鬧無因。實成擬作調羹用。可但幽人淨几親。</text>
<title>箕山和吾三首詩。復次之</title>,<text>每對瑰材意不平。明時貧賤鬢絲成。靑山未厭啖薇蕨。黃紙寧容托姓名。倚伏任天聞北叟。從違循俗味南烹。自憐失脚邯鄲客。羞向鍾繇說杭行。</text>
<title>箕山和吾三首詩。復次之 其二</title>,<text>高臥登鄕遺直坊。從敎雲路姓名香。論思久曠丹心在。歲月空催白髮長。滿室琴書親芰製。盈門弟子沐蘭湯。居閒做得斯文壽。不管群兒故謗傷。</text>
<title>箕山和吾三首詩。復次之 其三</title>,<text>敬通却掃守承塵。忽報今朝又一春。石火光陰身是幻。金丹文武術非眞。世情飜覆蒼黃素。物理推遷損益因。萬事備嘗吾閉口。三緘千載意相親。</text>
<title>至日有感</title>,<text>去歲茲辰直桂坊。手擎天上洞庭香。可憐草野三椽臥。忽想金宮一線長。白首敢期趨象魏。丹心猶切祝堯湯。九重如海江湖遠。螻蟻微誠只自傷。</text>
<title>謹次佳野草堂韻</title>,<text>浮雲流水百年間。萬事悠悠舊迹寒。講禮堂前林鳥語。庋書龕裏壁魚乾。諸生尙襲湖州學。故老猶傳李氏山。我祖當年參入室。孤蒙此日愧偸閒。</text>
<title>權恕余之任梁山</title>,<text>七點山頭異跡存。琴聲終古月中聞。知君奉檄之官日。可使仙翁進壽罇。</text>
<title>輓柳德膺</title>,<text>上舍昔作兄家甥。初來已有乘龍名。豈惟文雅出醜類。爭看標格能晶明。士林得子樂新知。國家遲爾他時榮。膚敏況有五昆季。岐嶷四男仍盈盈。家傳喬木又多賢。周有八士聲相爭。如何人事不可恃。一朝奄忽隨卿卿。鶴髮在堂誰復慰。黃口日有呼爺聲。天高鬼惡理茫茫。巷弔鄕悲知舊驚。悠悠浮世等死耳。莫將脩短爭殤彭。看君獨保令名歸。千載絶似歐陽生。</text>
<title>望八老人。自鄭尙吾至金會一。六人者會千中臺。晝與對榻。夜則聯枕。怡怡焉相樂也。少年諸友。亦有來會之者。旬有三日而後罷。亦一時勝事。使金天行 健 序之。李令公亦有近體詩一首。忘拙和之。</title>,<text>年來豪興未曾孤。六老逢場一味腴。對局却成黃綺伴。參禪便作許支徒。情深舊契如投漆。語及斯文欲砭愚。已到希夷無象處。君能忘我我忘吾。</text>
<title>望八老人。自鄭尙吾至金會一。六人者會千中臺。晝與對榻。夜則聯枕。怡怡焉相樂也。少年諸友。亦有來會之者。旬有三日而後罷。亦一時勝事。使金天行 健 序之。李令公亦有近體詩一首。忘拙和之。 其二</title>,<text>離居落落曉星天。邂逅招提景物鮮。淑氣知時消處長。情人如月缺還圓。玉堂學士詩名重。藝苑文豪筆力專。留與山門存故事。光芒夜夜動奎躔。</text>
<title>輓趙持平 德純</title>,<text>快馭飛黃啓坦途。忽聞中道事堪吁。長安客舍雙親遠。千里歸程少婦俱。伊昔木天留信筆。于今柏府斷嘉謨。世間福慶全難得。日暮鴒原但小蘇。</text>
<title>自輓</title>,<text>趨庭夙昔猥聞詩。失脚中年枉費時。佔畢雖勤非實得。擊蒙無術敢爲師。早招多口將誰咎。晩竊虛名却自嗤。何幸托身先壟下。幽堂千古永怡怡。</text>
<title>題玉溪精舍</title>,<text>溪水泠泠逼玉聲。淸心悅耳枕邊鳴。樂飢奚翅洋洋泌。從此高齋始得名。</text>
<title>泛舟龜潭示丁君翊</title>,<text>落落滄洲地。悠悠太乙舟。江山容我輩。終日任風流。</text>
<title>輓金上舍 邦烈</title>,<text>儒術門庭隱者身。山林高蹈出風塵。白駒皎皎人如玉。叢桂垂垂草自春。却使曾孫新幹蠱。不堪歸妹舊姻親。區區此日無窮意。須向吾家宅相陳。</text>
<title>輓金野叟</title>,<text>有斤無質古來悲。賴子重尋伐木詞。佩酒敲門寒縮日。行吟曳杖索居時。堪嗟末路徒爲面。何幸同人也去皮。舊約卜隣存晩計。秖今誰爲結茅茨。</text>
<title>次友人 有網絲。友人持去。</title>,<text>與子別後思。如絲牽不盡。欲隨任公子。東釣解吾悶。</text>
<title>贈權聖則</title>,<text>肯將身世混塗泥。願與同人手共携。用舍行藏已前定。淮南招隱莫頻題。</text>
<title>贈權聖則 其二</title>,<text>無事工宜進。因慵卷不開。獨憐吾黨士。名擅藝苑魁。</text>
<title>贈權聖則 其三</title>,<text>吾儒學類田夫事。捷給何曾貴咤咿。千古陶翁留旨訣。書紳自勑也爲宜。</text>
<title>謹次霖溪處士韻。呈竹陂吟契。後日若見霖溪翁出此詩。爲一大噱也。</title>,<text>李子文章冠嶠南。雄詞健筆世爭談。騷壇汗漫千騎列。學海森羅萬象涵。觀國當年書上十。曳裾何處揖爲三。陽春白雪無人和。潦止暘行獨自諳。晩占名區栽芰蕙。誰知盛世棄楩枏。同遊復有權生在。佳境還從蔗味探。義理沈潛忻有得。乾坤俯仰獨無慙。已將詩禮爲家物。却視功名等嶽嵐。風彩猶能逐我輩。籃輿不惡爲公擔。兩君軒輊凌千里。老子摧頹臥一庵。晩節擬隨攻玉石。初心恥作渡淮柑。生涯渾似書間蠹。黼黻猶期葉上蠶。仇命同謀窮不去。行藏熟算稼爲甘。饑寒任分心常泰。時事多囏口欲喑。多謝金蘭勤枉訪。厚蒙推奬豈能堪。期君事業靑雲上。願把虯光早發函。</text>
<title>輓李參奉 天翼</title>,<text>松老溪寒堂構傾。百年人事可傷情。尙能昆季相征邁。致得家庭再顯榮。亥有六身猶記甲。官纔一命豈邀名。前冬恨失敲門拜。此日慙違相紼行。</text>
<title>裴典書墓會奠</title>,<text>枝葉猶昌大。靈根此可推。名留永嘉志。封在輞川涯。宰樹雲仍淚。貞珉幼婦辭。百年今日會。重與後人期。</text>
<title>輓金春卿 煦</title>,<text>家傳朱紫志幽貞。拙賦篇中過一生。芋栗在園貧亦樂。風騷八詠孰能爭。未聞養老周王禮。但有靈光魯殿名。窀穸已成哀輓後。追思舊意不勝情。</text>
<title>寄李德升</title>,<text>襆被棲棲作館賓。不才何幸得芳隣。客居蕭瑟君能樂。古貌眞醇我最親。松逕幾時歌伐木。桂叢今日怨幽人。論文久曠奚囊澁。月夕花朝悵望頻。</text>
<title>釣魚</title>,<text>窺魚臨水立磯頭。卽復投竿樹下遊。良苦三千六百釣。十年猶未暫時休。</text>
<title>次藥谷草堂韻</title>,<text>高人遯處草爲廬。留得名賢一箚書。昨日偶過遊賞地。昔年風味未全除。</text>
<title>輓南徵吾 天祐</title>,<text>昨往友人家。有客傳君訃。初疑夢中夢。不然傳者誤。誰謂浮生理。奄忽同草露。憐君性坦率。狂簡夙所慕。豈若齷齪輩。小節自繩度。仲也又英特。早展靑雲步。金昆與玉友。衆許謝家樹。昔我卜隣日。追逐無朝暮。學室講訓詁。文堂鬪詞賦。曠懷羨君強。執性羞吾固。我墓木已拱。暮途悲感聚。平生石交友。過半歸物故。康寧孰如子。銳氣憐長駐。豈知無疾死。悠然逝不顧。死生如往返。此理知已素。適當永訣日。難禁淚如雨。</text>
<title>偶題</title>,<text>自愧虛名辱薦書。疏慵豈合着簪裾。知臣今古惟明主。許此無能臥草廬。</text>
<title>次金子方韻</title>,<text>昨夜秋生滿壑楓。蕭條無復舊蔥蘢。天時凋謝三春物。人事蹉跎一世雄。上舍浮名何足算。吾儒明德願言崇。九重側席思賢佐。佇見鵬摶萬里風。</text>
<title>次權君性贈別韻 時有寶文寺會約。以病不果赴。</title>,<text>聞君約伴合懽時。友道重明伐木詩。病渴三更空悵望。峨洋千載負牙期。</text>
<title>次權君性贈別韻 時有寶文寺會約。以病不果赴。 其二</title>,<text>得意湖山跌宕時。文殊萬景入新詩。我來掇拾無餘賞。盡日吟哦恨後期。</text>
<title>次權君性浮石寺韻</title>,<text>羅代伽藍面勢雄。躋攀直上出層空。捫參歷井天將半。藉草看花夏欲中。名士勝遊同冀北。神龍誕說類齊東。此間喜對人如玉。千載重逢命駕風。</text>
<title>次浮石寺韻</title>,<text>邂逅招提境。周旋支許流。登樓喜弘敞。說法契深幽。此日仙疑見。何年石可浮。嗔君着鞭早。物色少分留。</text>
<title>次張五叔 世相 韻</title>,<text>高士茅齋扁養眞。一區煙月自頤神。憐君好讀猗蘭操。令我長懷如玉人。水出箕山堪洗耳。雲深商嶺可藏身。雖然大器終爲用。莫把遐心務絶塵。</text>
<title>次柳爾謙前歲贈別之作</title>,<text>夢中迷路幾經秋。各自離居悲白頭。十月之交亦何幸。去年今歲破閒愁。</text>
<title>久旱</title>,<text>前秋不雨逮今春。又闕嘉平白帝神。膏澤未看沾衆庶。句尖何處荷陶匀。百川魚失莊周樂。九陌人嫌庾亮塵。安得披雲排紫闥。爲陳調燮活斯民。</text>
<title>次李德章 國華 韻。示朔講諸生。</title>,<text>衿佩侁侁逐後先。相將學禮講三千。聖門狂簡雖難望。末路風塵此最賢。言志何論一日長。着工須惜寸陰遷。老夫誘掖慙無術。欲說明誠語未圓。</text>
<title>七同甲詩</title>,<text>隱德豐城老。藏名磵谷居。謀生二頃薄。敎子一經餘。靜默疑逃世。淸臞欲步虛。與君同臭味。非我更誰歟。</text>
<title>七同甲詩 其二</title>,<text>峽裏人如玉。閑來岫幌扃。分明高士傳。寂寞太玄經。築室臨淸鏡。開莊對翠屛。聊將穰侯戲。供爾解頤聽。</text>
<title>七同甲詩 其三</title>,<text>洗耳淸風遠。箕山又逸民。敲門來釣伴。爭席許農人。蘭佩香初聞。蒲輪禮久堙。囂囂且自保。世味我知津。</text>
<title>七同甲詩 其四</title>,<text>丹桂靑春日。朱輪白髮年。主恩延怙恃。臣職勖承宣。肅愼遐荒地。金官割據天。驅馳南北盡。可續遠遊篇。</text>
<title>七同甲詩 其五</title>,<text>奉檄之官日。休云致仕年。寵優酬不倦。親老養宜便。春草尋詩夢。風篁對月弦。聞君吏隱地。惟欲理吟鞭。</text>
<title>七同甲詩 其六</title>,<text>自有六經業。而無千佛榮。靑雲不可力。黃卷誤平生。寂寞蓬蒿逕。飛騰伯仲名。巋然魯殿在。存歿不勝情。</text>
<title>七同甲詩 其七</title>,<text>龍鍾如我少。熊夢與渠同。苒苒成虛老。空空笑此翁。羞爲眩玉石。願作在麻蓬。魯國多君子。餘光及菲躬。</text>
<title>七同甲詩 其八</title>,<text>旃蒙舊童子。奄到此頭顱。賢否雖殊迹。衰遲匪異途。商參眞可歎。邂逅盍相圖。爲報同年友。要須倒百壺。</text>
<title>次高美叔 徽世 韻</title>,<text>從來惡木豈無陰。不似芳蘭芬至今。薄俗乍看輕美玉。何人作傳賁儒林。地分東北將迎闊。契托蓬麻奬與深。老病自嗟遊賞倦。三江白石入悲吟。</text>
<title>次高美叔 徽世 韻 其二</title>,<text>生涯草草試闈塵。猥竊虛名及暮春。自是郞當無寸長。敢將膠漆托高人。正憐羲轂如波下。那得湯盤又日新。七鑿從來混沌死。却愁鉛槧斸吾眞。</text>
<title>次高美叔 徽世 韻 其三</title>,<text>萬事悠悠等刹塵。餘齡都付黑甜春。眼中懽樂非前日。海內朋知有幾人。始喜魚緘能繾綣。仍驚鳳律也淸新。他時谷口經過地。須記耕巖僞子眞。</text>
<title>次金會一箕山野亭韻</title>,<text>高人晦迹混黎黔。架谷方期卒歲淹。老去拾蔬尋脆腝。時來播種看句尖。東君簸煦林莊靘。箕伯函風水纊纖。物色分留欲誰待。傍人且莫較貪廉。</text>
<title>次金會一箕山野亭韻 原韻</title>,<text>棲泊由來突不黔。卜居聊爲暮年淹。前臨十里平郊闊。北望千重列岫尖。但得土床兼豆粥。不關華搆與羅纖。眼前景物都收攬。却笑山翁太不廉。</text>
<title>鳳停寺。次空空韻。</title>,<text>萬丈丹梯次第登。朗吟飛步白雲層。溪流從古聲皆玉。佛降茲山號是燈。江榭淸遊同我友。禪宮幽趣共胡僧。明朝更約尋河曲。晩節方思遍石陵。</text>
<title>次金坦坦 履基 石門亭韻</title>,<text>初從古刹換今名。始覺昭琴有毀成。愼老瑰才雄藝苑。文忠大節感人情。閒來訪舊山無語。醉後開襟月正明。先哲遺徽如我乞。庶將於此送殘生。</text>
<title>聞箕山卜居金谷</title>,<text>箕山隱者卜菟裘。金谷名園卽某丘。故宅枌楡移稍稍。前人井臼理遒遒。三杯醉處追王績。一壑專來拉穰侯。意適身間眞樂國。堪輿家法儘悠悠。</text>
<title>次空空韻</title>,<text>仲宣千載更登樓。徙倚朱欄騁遠眸。表裏山河眞樂國。東西將相古涼州。詩人跌宕多豪興。病客吟呻阻勝流。爲報九秋名嶽會。若從仙侶戲滄洲。</text>
<title>謝空空贈梅竹眞</title>,<text>寒梅孤竹氷玉姿。河上仙公能愛之。名花異草亦何限。苦節淸芬乃相宜。風前雨後色交加。月夜霜朝香更奇。何人千古可同調。子猷君復眞吾師。下枝愚叟人共笑。昌斀一味君獨知。梅兄竹友兩不舍。把贈今朝應有思。伯夷淸風若親炙。吳門仙骨如追隨。仍將蒼頡鳥跡書。爲寫邯鄲黃絹絲。鄭虔三絶入我手。草堂正是生顏時。貧人難報靑玉案。惡詩強和陽春詞。</text>
<title>無題 十二相體</title>,<text>鼠肝蟲臂任所遇。九牛一毛誰復數。平生多口厭市虎。晩歲無兒憐老兔。屠龍破產豈非癡。畫蛇着足仍自誤。死馬尙買世未有。牂羊羵首時丁斁。失木猿猱將安托。風雨鷄鳴猶所慕。纍纍然若喪家狗。將與牧猪奴同趣。</text>
<title>次全天敍 五倫 韻</title>,<text>掩扉深巷抱窮愁。好客今朝過我遊。話舊不堪悲逝水。迎新相與祝嵩丘。論詩肯效抽黃對。談世宜懲擧白浮。文學如公推第一。儒林千載又言游。</text>
<title>次全天敍 五倫 韻 其2</title>,<text>玉佩靑衿泮水邊。賓王多士競相延。劉郞去後玄都觀。萬事渾如一夢然。</text>
<title>次洪聖輝 道翼 草堂韻</title>,<text>於子誰謀廈屋渠。當時萬念摠歸虛。詩看無敵靑蓮李。年過知非白玉蘧。莫歎龍鍾煩十上。須憐犀角富三餘。閒來擬辦遊山屐。蘿逕孤琴可待余。</text>
<title>金安安書中。有老境人事絶。路梗書問稀之語。因以其字爲韻。以博一笑。</title>,<text>生同赤奮若。齒迫縫縣老。欲往從之遊。何由涉遠道。平生同志人。過半閟響影。存者不盡歡。何時慰暮境。石門先哲地。灑落迥離塵。興國千年事。而今屬我人。俗士苦多口。高人貴省事。淡然水不波。拋却較同異。貧士淡交遊。文房四友絶。楮君誰把送。對榻欲磋切。聖人貴辟世。感士歎行路。倘使契遺訓。千秋朝暮遇。琴書六十年。寤寐思張邴。失脚悔前時。譏言來土梗。幸得天弢脫。來從物表居。江湖濯纓罷。歸對紫陽書。</text>
<title>金安安書中。有老境人事絶。路梗書問稀之語。因以其字爲韻。以博一笑。 其2</title>,<text>佔畢昧膏腴。誨人羞記問。豈如七里翁。咀嚼耽前訓。</text>
<title>金安安書中。有老境人事絶。路梗書問稀之語。因以其字爲韻。以博一笑。 其3</title>,<text>壯志衰年退。親朋末路稀。歲寒能不改。惟子可同歸。</text>
<title>李德老次李榮世茅亭韻。以示余。用其韻。贈德老。</title>,<text>與子分携不記秋。逢場心事轉悠悠。昔年英銳君全退。暮境溫存我獨求。爲歎梅鮎緣命蹇。自將燕石愧名浮。暗投明月驚人目。惆悵難酬五鳳樓。</text>
<title>李德老次李榮世茅亭韻。以示余。用其韻。贈德老。 其二</title>,<text>善價連城重。窮愁暮境多。飜尋遂初賦。忽爛採樵柯。洛水供幽興。伽山入醉哦。可憐棲遯地。老大失經過。</text>
<title>甲戌元朝寓中寫懷</title>,<text>淸渭垂竿日。居巢往說時。古人能矍鑠。伊我獨衰遲。棲泊三元始。支離萬事悲。永懷成悵望。輾轉待朝曦。</text>
<title>次沈隱侯韻。贈金守之。必學</title>,<text>絶學千載下。斯文誰與期。吾衰已無及。子少惟其時。居諸豈不惜。敬義宜夾持。刮目待他日。不但長相思。</text>
<title>次金重叔韻</title>,<text>已覺吾生亦有涯。舊人今日整遺誰。靈光殿在身如寄。歎逝篇成淚欲垂。浮世悲懽飛電疾。名韁飜覆累棋危。池魚亦値城門火。邸報聞來皺集眉。</text>
<title>輓柳仲謙</title>,<text>可識名家積善來。天將福慶爲栽培。平生已展飛騰志。晩節仍拋物色猜。三命淸班推孝理。六州榮養祝仙杯。一庚存歿差先後。此世無從眼孔開。</text>
<title>輓金賓如 𨏃</title>,<text>明朝卿月耀祥光。解紱歸田及悔亡。黨錮傳中推郭泰。玄都觀裏感劉郞。平生啓沃丹心在。晩歲憂虞白髮長。却憶桂坊臨問日。恭承下士禮無央。</text>
<title>輓金士興</title>,<text>湖南逐客賦懷沙。昨日靈車過我家。宋玉招魂魂未返。林宗私慟慟無涯。淸班令望圭璋重。藝苑文章黼黻華。被髮大荒公自得。區區哀怨舊蓬麻。</text>
<title>輓金察訪 夏鈗</title>,<text>天問篇中鳴不平。世間禍福苦難明。若將早死風燈促。何用高科晝錦榮。大廈初成樑棟折。靈芝欲秀雪霜驚。如君奄忽誰無慟。況我曾蒙父視情。</text>
<title>宗兄德仰，金兄大涉來話</title>,<text>七十有餘三老翁。一南一北一居中。時時佳會將誰似。儵忽曾臨混沌宮。</text>
<title>輓權聖源</title>,<text>劍舞山中孝子閭。襟懷多少昔相於。豈緣但爲浮名地。獨自難忘顧托餘。佔畢平生而已矣。公車晩歲且何如。想君情事誰無淚。可使同論樂毅書。</text>
<title>次李國材 棟完 韻</title>,<text>襆被尋眞日。班荊小澗濱。八年徒夢想。百里但情親。舊學吾亡鹿。斯文子積薪。西山暮景迫。回首玉如人。</text>
<title>寄南沛于 天澍 乞梅栽</title>,<text>玉立亭亭兩樹梅。契深高士傍簷開。下枝亦有西湖趣。可許芳根一半來。</text>
<title>輓洪子致 爾遠</title>,<text>潛光隱德夙神交。一幅魚函意暫拋。已識山林勝朝市。甘將寂寞換煩敲。義同伯道全孤姪。心是羲經藉白茅。世乏好賢知己矣。詩殘孑孑浚之郊。</text>
<title>張仲溫 璶 來訪</title>,<text>偶得今宵一枕聯。衰年會合亦天緣。方思喜雨關歸袂。可笑貧家闕爨煙。烏鵲簷前憐獨息。驪駒門外惜離筵。秋來與子江樓上。倘償消魂此黯然。</text>
<title>贈松塢鄭 文輔</title>,<text>閱盡人間九九年。尊於鄕黨爵於天。周庠鼓篋渾如夢。漢代玄纁更莫傳。黃綺高山芝曄曄。裘羊舊逕草芊芊。秖緣衰老逢場闊。翹首矮松一悵然。</text>
<title>次李英伯</title>,<text>懷奇夙昔學鶯遷。晩卜菟裘屋數椽。矍鑠未宜居馬後。文章不愧在盧前。孟光主饋年逾耋。陸賈分金日擊鮮。聞道沱江動行李。德星新譜爲君編。</text>
<title>謝李悅卿 浹 贈眼鏡</title>,<text>客從遠方來。遺我雙明鏡。老人忻得之。一拭療目病。對卷無所礙。六籍欲究竟。十年腦脂遮。一朝光明倂。餘齡倘可延。快睛私自慶。濟以旣盲視。惠意誰與競。玉案不足報。報以相思詠。</text>
<title>次雪月齋韻</title>,<text>幾回皮裏試陽秋。獨臥高齋謝俗流。已占幽貞如得雋。偏憐雪月願封留。瓊林璀璨仍爲室。桂樹婆娑可作羞。擬趁玄冬乘灝氣。剡溪半夜共君遊。</text>
<title>敍懷留別丁君翊</title>,<text>有鼓必有舞。旣彈寧無聽。所以兩頭白。欲敎雙眼靑。夫子綴蘭蕙。前賢留典刑。道氣溫伯雪。法語崔瑗名。伐木聞周詩。斷金徵羲經。蓬門見頎頎。玉佩何玎玎。朝遊待夕暉。夜話看晨星。北登浮空石。南瞻揷地屛。紫霄東矗矗。醴泉西冷泠。況茲丹丘洞。素號眞仙停。考槃愛丘壑。遯世遠郊坰。常思接鳳儀。不憚行令俜。逢迎鼓樓巖。提挈金沙汀。揚舲犯龍宮。喝路驚鶴翎。丹梯共躋攀。翠壁開門扃。偃仰傲公侯。感慨思朝廷。仁心抱葵藿。遠志懷榛苓。髮緣戀君短。淚爲傷時零。從容吐素襟。荏苒逾數蓂。攀喜山中桂。離悲水上萍。復思邂逅面。柰迫桑楡齡。悠悠贈短策。歷歷尋長程。懋道爲斯世。加餐養性靈。回路有處送。去留言丁寧。</text>
<title>野塘八景 爲南伯維宗衡題</title>,<text>愛爾新葩攢宿査。參昏月夜影橫斜。將看異日調羹用。豈特先春冠百花。</text>
<title>野塘八景 爲南伯維宗衡題 其二</title>,<text>夏愛微飆來遠潯。春憐新筍補疏林。翛然坐臥淸涼界。孤竹千年若討襟。</text>
<title>野塘八景 爲南伯維宗衡題 其三</title>,<text>亭亭萬朶直兼通。苒苒千葩淡復濃。坐對元公愛蓮說。更憐魚躍在淵中。</text>
<title>野塘八景 爲南伯維宗衡題 其四</title>,<text>垂柳陰陰雨裛塵。知時黃鳥一聲新。啾喧林野多饒舌。未若綿蠻可悅人。</text>
<title>野塘八景 爲南伯維宗衡題 其五</title>,<text>磯畔垂綸俯芰荷。三千六百日方多。晩來應有周王獵。縱欲藏名可柰何。</text>
<title>野塘八景 爲南伯維宗衡題 其六</title>,<text>下藏平楚上連雲。去馬來牛摠莫分。潤物蘇枯非所望。不如甘霔釀氤氳。</text>
<title>野塘八景 爲南伯維宗衡題 其七</title>,<text>卉木逢秋鮮自持。蒼髥獨也保貞姿。豈同桃李成蹊處。紅白須臾色便虧。</text>
<title>野塘八景 爲南伯維宗衡題 其八</title>,<text>鴻雁來賓始有霜。時哉階菊獨揚芳。淵明去後無知己。猶向西風盡意黃。</text>
<title>輓李參判 沃</title>,<text>暫出承明湖海遊。思將逸步學浮休。南華縱有逍遙樂。小范其如進退憂。樓閣丹靑皆翰墨。蓬蒿門巷且夷猶。可憐不朽修辭業。應見千秋衮衮流。</text>
<title>輓柳仁瑞 宜河</title>,<text>大賢模範尙家傳。孝友君陳未或先。德性本從天賦得。工夫元自力行全。明時獨恨登庸晩。下邑徒蒙惠化偏。南土更誰推雅望。花山洛水摠堪憐。</text>
<title>寓中憶故園連翹</title>,<text>衮衮天機換物華。客心何日不思家。前年手種連翹樹。辜負新春第一花。</text>
<title>久寓還家有感</title>,<text>久客始還家。觸物生酸辛。酸辛亦何恨。舊路猶未堙。升堂感伊威。入室歎積塵。顚倒百卷書。帙亂誰能倫。藥餌失舊緘。無復辨君臣。百花何時盡。無心待主人。猶有數叢菊。歲晩幸相親。爲之理荒穢。畚鍤恒隨身。庭除日以淨。心事日以眞。餘生能幾何。優游𪚥𪚥神。</text>
<title>輓宗弟次輝 景白</title>,<text>吾宗昆季二十八。始自乙巳逮丙戌。上下四十二年間。榮枯憂樂亦不一。去歲天禍何其偏。秖今七人纔存全。可憐春秋花樹會。轉見今年減去年。</text>
<title>金守之，李會徵 成全 兩秀才有唱酬佳句。深以世道爲憂。感歎之餘。牽率續貂。</title>,<text>雲路驚聞俊及夷。聊將性命苟全爲。仍知商嶺圍棋日。不管鴻門舞劍時。蝸角功名眞是幻。北翁倚伏定非癡。他年兩妙飛騰地。須記規箴勿復疑。</text>
<title>次高美叔</title>,<text>西江波浪又涼風。予美天涯信不通。楚澤楓林驚晩赤。上園花木競春紅。世非泰也心還泰。命自窮時道不窮。惟有蘇川舊知己。竹筒黃耳替奚童。</text>
<title>卞上人詩軸中。有丁君翊，金安安兩徵君詩。爲書其後。</title>,<text>選勝方知今日得。攻文猶記昔年留。古人風味吾兼有。太白之書康樂遊。</text>
<title>卞上人詩軸中。有丁君翊，金安安兩徵君詩。爲書其後。 其2</title>,<text>前後丁金我。聯名事已奇。磨礱從子得。探歷與渠爲。石社存新約。蟾江憶舊知。峨洋無限意。千載契牙期。</text>
<title>次李英伯韻</title>,<text>周庠鼓篋幾經秋。麗澤相資已謬悠。猶記故人稚弟在。因將遠札拙詩求。名區莫用徐凝惡。樂地何須畢卓浮。一賦松醪起妙思。後生猶可破煙樓。</text>
<title>次李英伯韻 其二</title>,<text>松塢淸陰密。梅園苦節多。輸贏聞北叟。得失等南柯。百里兩行淚。三秋七字哦。同聲應有合。載酒會相過。</text>
<title>龜潭精舍。次丁君翊韻。</title>,<text>來訪丹丘如玉人。三宵聯枕見情親。重成邂逅知何日。竹岫霜楓別恨新。</text>
<title>病中聞諸友會屛山。有感而作。</title>,<text>廈屋渠渠入望頻。平生睡足洛江濱。病來無復湖山興。一壑風光屬別人。</text>
<title>次南天樞 斗元</title>,<text>匪材難與齒詞林。何所聞來涉遠尋。問字本無楊氏學。知音爲聽伯牙琴。多君已足三冬史。愧我空懷萬里心。回路千秋留故事。臨岐鄭重互相箴。</text>
<title>用蘇東坡梅花詩韻。贈高美叔。</title>,<text>風寒霜重閉空村。無人解與招吟魂。況是衰病日相纏。臥久漸覺神精昏。何意西湖一枝梅。雪萼照耀山家園。倘非鄒律變寒谷。應知雪子來從溫。貞心不怕朔風吹。暖氣豈借東方暾。此時無與賞芳菲。獨憶高老敲衡門。衝寒百里不易得。折枝遠寄羞無言。聊將玉葩付長鬚。勸爾泛酒傾匏尊。</text>
<title>題三老孝傳後</title>,<text>金陵古稱君子國。先哲遺風留作則。李家三賢賢者最。百行之源爲已職。行年七十衣彩衣。務悅親心各相勑。干戈之日甘旨足。蓬蓽生涯怡悅色。一家陶成太平春。華胥氣象方得得。推諸四海無不準。秉彝從來服千億。家焉能孝國方忠。敵愾誠心難可抑。戰陣無勇已非孝。臨危草檄思殺賊。二鄭名賢道義同。下澤上澤相得力。誰將非義敢干之。臧否一劍分白黑。承家懿範後人傳。四十年來事如卽。興陽儒者宅相公。巨筆揄揚陳世德。孤露餘生白髮垂。三復幽吟淚頻拭。誰無父母孰非子。可歎無人從作式。猥足畢老西原行。負媿乾坤仍反側。</text>
<title>夜中聞雨聲</title>,<text>滴滴復滴滴。雨聲殊未已。播種且何時。田中愁白水。</text>
<title>奉呈宗侍聘卿行軒</title>,<text>功高開鎭日。門耀佩符時。奄忽百年後。凄涼萬事悲。且須勤北學。相與志南爲。顯達存遺訓。丁寧各自期。</text>
<title>述懷次李相國 奎報 上趙相國詩韻。寄意於同庚諸友。</title>,<text>地偏隣馬弁。世降遠虞唐。未及雍煕盛。徒增感歎長。熊羆初入夢。孔釋始呈祥。柏許嚴陵直。陂期叔度汪。九淵龍自保。千仞鳳高翔。入學聞周禮。賓王觀國光。磨礱同玉石。璀璨齒琳琅。不幸逢三刖。端宜括四囊。邇來嗟道否。老去覺詩昌。未試星辰劍。叨遵禮義防。飢鷹思飽肉。寒雁欲隨陽。歎逝酸生齒。悲秋淚滿裳。淺深方欲試。甘苦已曾嘗。駑驥寧同皁。燕隋欲並量。春坊聯鵠鷺。桂苑襲芬芳。李趙憐渠雋。洪權較我強。香分洞庭橘。食費太官糧。對榻論王伯。開襟閱縹緗。初來趨鳳闕。本欲近龍牀。芹曝誠雖切。雲霄分柰亡。憂民初學范。爲我卒歸楊。壯志何時展。孤忠莫與彰。影單乘泛泛。水闊涉湯湯。忽忽意難適。悠悠行且僵。人情況飜覆。天道更冥茫。可笑舟藏壑。堪嗟鹿覆隍。孤帆松渡上。匹馬漢城傍。畏作宗祧蔡。思烹伏臘羊。草玄同寂寞。不偶異棲遑。欲理登山屐。將營泛海檣。誰憐三代直。自許四明狂。世服東方朔。吾師擊磬襄。功名眞脫略。富貴獨昂藏。舊籍留東郭。餘生寄草堂。愁因衰，謝集。淚爲揶揄滂。無復屠門嚼。徒誇嫫母粧。金蘭喜入室。管鮑與同場。龜卜看貞悔。箕風善簸揚。楓林紅布錦。雉嶽白攢鋩。數子如金玉。千秋又綺黃。德音聞淑愼。雅望服慈良。步月思何已。停雲獨不忘。同爲湖海士。卒使姓名香。管蒯何曾幸。麻蓬共綴行。相期成蚷蟨。愼莫效參商。就木將無日。堅氷在履霜。寧辭老曰獨。無望弄之璋。追憶當時迹。頻回一日腸。禪宮金碧爛。儒榻禮文煌。名敎同推挽。風流更激昂。散材甘自棄。賢路本無妨。仙化腸難易。斤來鼻不傷。華胥因作國。麴蘖欲爲鄕。此地成眞隱。何家是大方。且須安斥鷃。不必羨河魴。寄語同心子。無敎四大忙。</text>
<title>江生浦二十四詠 二十詠缺</title>,<text>聞道河隈起臥龍。風雲千載慶遭逢。治平自是君家事。務益崇深佐九重。</text>
<title>江生浦二十四詠 二十詠缺 其二</title>,<text>輞川詩法出常規。壓杜凌韓務欲奇。大抵文章是公物。安排徒見憊肝脾。</text>
<title>江生浦二十四詠 二十詠缺 其三</title>,<text>爲愛平城金秀才。於何從學取斯來。天生美質誠非偶。遠大功程務益恢。</text>
<title>江生浦二十四詠 二十詠缺 其四</title>,<text>谷邃林深不見人。終朝閉戶斷蹄輪。可憐學易全城子。越嶺來從不憚煩。</text>
<title>輓朴正郞 滈</title>,<text>秋山門下合歡時。把酒論文斗柄移。浮海遠遊將子共。明農晩節學渠爲。少微韜彩林泉寂。南極無輝壽考誰。我是差君三百日。方知朝暮可相隨。</text>
<title>李會徵讀薛文淸先生讀書錄。有二絶句。用其韻和之。</title>,<text>昭代斯文薛莫尊。終將日月揭冥昏。橫渠正學河津訓。可質神明匪二門。</text>
<title>李會徵讀薛文淸先生讀書錄。有二絶句。用其韻和之。 其二</title>,<text>侁侁胄子昧師宗。欲把禪門擬聖功。不有東賢加砭藥。大邦儒術愧矇聾。</text>
<title>贈金安安</title>,<text>參商南北恨分襟。邂逅招提喜盍簪。白首重成靑眼會。衰齡仍是少年心。頤期奄忽擎飛電。肝膽歸輸欲斷金。請子傳神留我側。明牕淨几作知音。</text>
<title>送鄭秀才 泰來 歸庭</title>,<text>送子歸庭感歎長。暮途離別異尋常。重來會合誰能必。此去工夫可自詳。吾道無窮須日進。人生難恃恐年忙。但知擧業誠爲陋。且把前經勉立揚。</text>
<title>次鄭叔吾 宣輔 萬景亭韻</title>,<text>豐城南畔鄭君居。谷口千年又草廬。歎世愁心仍偃仰。耕田餘暇且樵漁。隣翁送酒淸兼濁。舊友投書數或疏。淡泊生涯休自恨。猶賢雲路有誅鋤。</text>
<title>輓金安安</title>,<text>藥山矗矗洛流通。人傑從來此也叢。三護軍兼三學士。六昆弟是六旬翁。精神久服生薑樹。氣味叨參混沌宮。我且垂亡公卽遠。定應泉裏合歡同。</text>
<title>輓李君則</title>,<text>時論同歸尺五天。如公地步擅名專。可憐芝草欲三秀。叵耐林烏啼二年。緱氏山中尋舊學。子眞巖畔理荒田。黔婁死後衣巾廢。一諡千秋表兩賢。</text>
<title>次朴錫之 天柱 魚龍巖韻</title>,<text>稟得聰明養得淳。優游林下作天民。陰陽消長看爻象。化育流行驗翼鱗。昌歜千秋知味合。山谿一夕戒茅堙。猥蒙措大勤勤問。敢誦成湯日日新。</text>
<title>次張五叔韻</title>,<text>渴去何須飮盜泉。苦心惟在味淸篇。固知正學由來閟。願得良朋妙處傳。家法舊存司馬禮。詩聲新有穰侯專。老夫碌碌將無似。喚作先生大不然。</text>
<title>輓琴司藝 聖奎</title>,<text>憶昨天庭賦兩都。溶溶聲價不勝輸。相如未得楊監薦。賈誼還爲絳灌誣。竟見高才悲晼晩。終敎散地惜頭顱。神交幾日違淸眄。題輓今朝擊玉壺。</text>
<title>輓蔡上舍 命元</title>,<text>我出英豪最有名。周庠魯泮夙揚聲。忽悲羅隱崔嵬色。誰慰歐陽父母情。松茂十年思邂逅。蘭摧一夕限幽明。他時幸與靈春會。才不才來痛恨幷。</text>
<title>百拙庵遷葬輓</title>,<text>俛仰光陰四十秋。人心世道儘悠悠。一般正氣渝難得。千古高名卒未休。堂搆至今非昨日。風波何處覓安流。當時門下諸生老。起望新阡淚不收。</text>
<title>次高美叔韻</title>,<text>秋去春來病未痊。居然一札曠郵傳。識韓自是靑蓮願。知仲方看鮑叔賢。花嶽雨過饒卉木。龍宮春晩好林泉。但將景物酬佳節。老大何心草太玄。</text>
<title>次高美叔韻 其二</title>,<text>同人會合不宜疏。明日之鄒愧屋廬。百里風沙妨命駕。三春阡陌鬧巾車。淸詩憶得鴻來後。短札方擎燕至初。莊惠千秋君我在。何時濠上共觀魚。</text>
<title>輓鄭英陽 碩僑</title>,<text>絃歌曾試古英陽。琴鶴淸風枉弊莊。舊誼說來成繾綣。丰姿接處見賢良。家傳至孝人爲範。世襲斯文國有光。天道悠悠難可詰。春輝未戢草先霜。</text>
<title>輓金大器 桓</title>,<text>人生一世間。夭壽同蔑咨。此理備嘗知。爲君胡獨悲。追惟平生事。安得不淚垂。交情姑莫論。德行先言之。溫溫君子心。侃侃豈弟資。誰與托金蘭。時彥眞心知。從遊半百年。相許無磷淄。而我足瑕疵。敢望廁四夔。不以賢愚別。但將臭味隨。安知四五年。彊輔相繼萎。河西與水東。何處論心期。旣無一名資。猶慙六旬朞。內美有如此。賦命何其奇。欲知君之行。茲詩良不欺。</text>
<title>聞李翼升放歸</title>,<text>北塞南荒萬里遊。終看玉貌返菟裘。獨將禮法行安地。飽閱風波等坦流。桂樹再攀新葉長。荷衣重理舊芬留。幸成二老東溟上。携手同歸作好仇。</text>
<title>是冬。與李翼升會黃山。出示前作四韻。翼升和之。又次之</title>,<text>何幸疏慵躡俊遊。素心猶在仲由裘。尋眞忽到新營刹。命駕無非舊勝流。溫理陳編皆得雋。商量世事願封留。山林漫浪成吾分。莫向公侯作好仇。</text>
<title>次李大哉</title>,<text>世閱本支遠。人分南北停。嶺雲徒自白。湖草幾回靑。此日三遷敎。當時九印庭。須尋花樹會。落落戒晨星。</text>
<title>詠新雁</title>,<text>露冷風高雨後天。一聲新雁暮山前。雖然謀食須防患。善避機矰黍稻田。</text>
<title>輓邊參奉 之斗</title>,<text>公與吾兄契分深。不才從此久傾心。十年鼓篋遊商序。晩歲田園學漢陰。二首六身絳縣老。殘膏剩馥白頭吟。四夔舊跡歸冥漠。一曲哀詞淚滿襟。</text>
<title>次洛皐亭唱酬詩集後</title>,<text>弱歲得升君子堂。開蒙何幸辨炎涼。不才辜負提撕舊。厚德能敎景慕長。陳迹欲尋羞倦脚。淸詩八詠起迷方。九原可作吾誰與。共擧籃輿也不妨。</text>
<title>次金會一詠雪韻</title>,<text>喚起梁園筆。揄揚侈一區。江山銀作界。天地玉爲壺。東郭貧猶樂。袁安興不孤。將君有聲畫。命以剡溪圖。</text>
<title>聞從孫兄弟讀書。喜甚有題。</title>,<text>作輟從來鮮有成。觀吾魯莽可徵荊。聖人故有如斯訓。不舍 二字缺 日夜程。</text>
<title>次金會一韻</title>,<text>愁思生生春草同。幽棲誰向訴微衷。催租吏厭臨門外。喝路聲嫌到谷中。失侶哀鳴憐塞雁。分曹酣戰悶儒風。山牕會飮君無負。可使煩憂一夕空。</text>
<title>次金會一韻 其二</title>,<text>處處相隨事事同。樂天知我兩人衷。如何野老筵初秩。竟負山翁酒一中。耆耋扶携除苛法。尊卑酣暢有淳風。虛疑淨界銀鞍少。勝會從來落牝空。</text>
<title>贈丁君翊 時先生已疾病。此詩蓋永訣也。</title>,<text>與君落地攝提同。已是衰遲八十翁。幾處盍簪傷老大。今來離索限西東。羞聞谷鳥春求友。悶見浮萍晩帶風。豐嶽蟾江一片月。他時魂夢正相通。</text>
<title>輓詩李玄逸</title>,<text>樂道無餘事。林泉歲月多。在邦原憲恥。入室鄭玄戈。鵬路騫無意。鱣堂敎有科。瑤琴絃絶久。誰復續遺歌。</text>
<title>輓詩李玄逸 其二</title>,<text>先兄曾莫逆。寡弟晩相知。自失鴒原好。猶憑麗澤資。向來長契闊。末路更追隨。倏忽成存歿。跉跰我獨悲。</text>
<title>輓詩張璶</title>,<text>憐君有志士。沖澹古胸襟。魯學心專靜。傳經得自深。簞瓢顏氏樂。淸介伯夷心。百世廉頑鄙。名高洛水潯。</text>
<title>輓詩張璶 其二</title>,<text>自愧庸愚甚。惟君見許深。少年相警語。知子愛人心。老隔山川遠。勤蒙惠好音。秋山埋玉樹。白首過誰箴。</text>
<title>輓詩李時善</title>,<text>南州數儒老。徵君擅望多。學工分事業。德色飮人和。賤子蒙推奬。餘齡倚切磋。子皮先遽沒。感臨淚滂沱。</text>
<title>輓詩張瑱</title>,<text>得意丘園七十齡。溫醇德器儼天成。常從卷裏耽眞樂。不向人間逐利名。白首長含江渭恨。秋風那忍死別情。平生事業知誰識。遺蹟將看太史銘。</text>
<title>輓詩李克哲</title>,<text>海鶴之姿君子人。少來經學發揮新。顏回至樂在簞食。嚴子高風還富春。大澤已空龍窟宅。小庭留揭月精神。疏慵舊好何須說。嶽老偏傷失德隣。</text>
<title>輓詩權以時</title>,<text>千古孤山百丈靑。燦然長照少微星。幽閒心事隨梅鶴。孜矻工程付傳經。瑞鳳暫看儀聖世。奎精忽報閟玄扃。斯文已矣鄕隣索。惟有賢孫記典刑。</text>
<title>輓詩張萬杰</title>,<text>天回奎運降吾師。不墜斯文儘在茲。實地工夫眞可樂。儻來軒冕本非期。鯫生猥側陪遊列。陋質偏蒙奬飾私。瞻仰此生那可得。人亡國瘁更堪悲。</text>
<title>輓詩金侃</title>,<text>淑氣歸豐嶽。先生報考終。典墳迷戶牖。鄕國失屛幪。拔俗淸修趣。專心篤敬工。嗚呼不再覩。雪涕仰蒼穹。</text>
<title>輓詩金楷</title>,<text>觀於今日碩儒中。私淑諸人獨有公。早學陶溪恬退節。晩爲陋巷樂貧翁。緇帷曉闢靑衿聚。微宿宵零白屋空。從此有疑無所質。餘年虛付一盲聾。</text>
<title>輓詩洪道翼</title>,<text>陶山師席久塵生。絶學如今孰倡明。固識皇天心有屬。肯敎夫子道無成。一時雅望南州重。千古高名北斗傾。可惜山河收間氣。士林憔悴共呑聲。</text>
<title>輓詩李再昌</title>,<text>先生抱道洛江涯。事業平生未易窺。行出古人誰不敬。望尊當世可堪師。幾憑高枕看兒戲。乍赴儲宮作羽儀。身後大名留宇宙。百年公議也應知。</text>
