<title>挽宋榮川爾昌</title>,<text>十年朱墨鬢如絲。晩節田園解綬歸。身世謾同流輩隱。襟期還與古賢追。急人義氣薰堪襲。敦睦家風里共推。澗水柴扉今寂寞。此生無路拜光儀。</text>
<title>挽金參奉潔室內</title>,<text>主中承祀兩相宜。淑德從來稱壼儀。晝哭十年如一日。可憐庭訓看孤兒。</text>
<title>挽李內禁錞</title>,<text>弓馬少年事。琴棋老海濱。姻親今作好。京洛舊同隣。邂逅思前歲。存亡卽此辰。凄涼數句語。南望一傷神。</text>
<title>挽金僉知進礪</title>,<text>龜師昔失所。惟公最後先。存亡二十載。信義兩得全。頤神湖海間。耋艾終天年。有子復有孫。吾無怨乎天。顧視靑雲子。失得何如焉。</text>
<title>挽金生孝立</title>,<text>吾憐金氏子。妙年卽長夜。出繼大宗後。少小早離舍。悠悠嶺湖路。翩翩往來乍。一疾忽不醫。藥石終無藉。哀哀鶴髮痛。無復門閭迓。荏苒歲月促。祖載星言駕。去去割慈愛。深情淚如瀉。老夫亦炙鷄。爲是連門者。</text>
<title>挽李正時稷</title>,<text>江都城塹失關防。仗義何人植紀綱。素性自由天賦善。貞心豈待歲寒彰。成仁不獨文丞相。盡節誰如李侍郞。欲識從容就死處。試看當日寄兒章。</text>
<title>挽尹潭陽是勇</title>,<text>童丱追隨四十年。老來情意倍纏綿。人生脩短元由命。宦路升沈孰問天。澤洽黔黎看列郡。家傳淸白有遺氈。病身未辦臨岐送。題罷新詩涕泗漣。</text>
<title>挽李正時稷妻淑人李氏 公與宋公時榮皆殉節。兩內亦繼歿。</title>,<text>嗚呼李宋全節後。繼聞兩家死於憂。夫則死國婦死夫。求仁得仁何怨尤。有是夫宜有是婦。正家之化豈無由。吾知二公死不死。烈烈忠義無時休。</text>
<title>挽李直夫母夫人</title>,<text>毓德名門稱壼儀。敎兒爭頌孟家慈。三從身世哀榮備。七袠光陰喜懼隨。湖外綵衣纔戲舞。漢南兵甲幾相思。可憐長短君親日。風樹終天不盡悲。</text>
<title>挽柳佐郞泰亨</title>,<text>吾愛夫君父子身。沈溟林巷葆天眞。家聲早播知無間。朋類相從喜有隣。跡謝龍門材豈薄。壽違龜算命還屯。空樑落月疑顏色。暮境偏傷後死人。</text>
<title>挽宋奉事甲祚改葬</title>,<text>宋氏懷川世有人。二難遺直進連倫。西宮朝謁驚兇膽。北闕恩除荷賤身。立志豈曾溫飽在。處家爭道義方遵。傷心衣履遷移日。終古儀形隔厚窀。</text>
<title>挽李參議德洙</title>,<text>良玉溫溫自有輝。況於函丈得依歸。早知季世無全士。忍說中年遇駭機。北闕幾承新雨露。南宮猶看舊冠衣。平生期待曾相篤。一別如今萬事非。</text>
<title>挽李執義尙馨</title>,<text>晩捷高科綴鷺班。幾年蘭佩叩天關。心遊前哲經書裏。跡近威顏咫尺間。臺閣論思方倚重。丘園將息早投閑。可憐今日存亡恨。永隔湖南萬疊山。</text>
<title>挽金忠義璜</title>,<text>大父諸男已寂寥。故家餘業摠蕭條。可憐多少存亡恨。說與阿咸膽欲銷。</text>
<title>挽宋忠順胤昌</title>,<text>從來人事抱悲傷。哀訃連傳母子亡。彩服斑斕成舊迹。春暉寥落掩高堂。幽明異路孤嫠慟。天地無情歲月忙。執紼永違東道別。老眸空有涕浪浪。</text>
<title>挽李大憲楘</title>,<text>五十年間若弟兄。久交回首感平生。慣看流水山逾靜。猶喜晴空月獨明。梅老雪霜誰見賞。鹿閑丘壑自忘情。湖西漢北曾相憶。此別重泉更幾程。</text>
<title>挽再從弟梁</title>,<text>吾宗零替更何云。迓續前光尙倚君。自是身心惟友弟。能令喪祭盡情文。摶鵬奮海方圖遠。聯雁驚秋遽失群。回首林園今寂寞。可憐魂夢漫辛勤。</text>
<title>挽安生景興</title>,<text>筋力康強老自如。暮年行樂在畋漁。人事遽隨春序盡。冷煙寥落鎖村墟。</text>
<title>挽尹府尹德耀改葬</title>,<text>頎然風彩好襟期。臺省當年不負師。誰謂直言還畏死。從來素質本無緇。是非將俟他時定。心跡惟輸彼昊知。聞道今開新冢隧。此生永隔舊容儀。</text>
<title>挽兪參議子脩</title>,<text>浮生南北阻追隨。衰境存亡卽此時。二老風流曾幾日。百年交契失前期。松楸地近行將啓。湖海天長夢亦悲。執紼永違東路別。可堪和淚寫新詩。</text>
<title>仁祖大王挽章</title>,<text>日角英姿自有眞。天生聖主救斯民。昏氛一掃彝倫炳。宗社重光景命新。舜殿垂裳知幾載。軒臺遺劍遽中身。微臣異渥曾非分。血淚空沾蜃衛塵。</text>
<title>挽鄭大憲子容</title>,<text>期待當年久益欽。愧將叢薄托松陰。世情閱盡東流水。交道惟看一片心。高士不嫌憐麴糱。德人還喜受規箴。相觀此日誰爲質。依舊歸魂夜夜尋。</text>
<title>挽柳咨議楫</title>,<text>廿載爾來吾道窮。舊交回首水流東。石川偲切人何在。芚岳從遊夢已空。塵世幾經存沒慟。暮年長隔別離容。如今執紼嗟無及。他日重泉會得逢。</text>
<title>挽閔僉知孝胤</title>,<text>孝哉閔子騫。古貌又古心。行身禮法場。騰名翰墨林。師道蘇湖見。菁莪敎誨深。八袠年雖富。奈此下位沈。嗣續且零丁。天意尙難諶。契闊終永訣。髫齓憶同衾。傷心流水曲。斷絃伯牙琴。</text>
<title>挽權生訨</title>,<text>人道唯忠信。君子斯爲美。聖稱十室邑。抑揚着微旨。齊末不揣本。滔滔者皆是。嗟子葆一生。其誰分彼此。在我固無損。奚足爲憂喜。</text>
<title>挽石室金相公</title>,<text>萬物從來備一身。男兒事業豈云貧。時平未試經綸術。世難還爲節義人。洋溢聲名夷夏服。榮哀生死野朝均。君看衮衮流芳處。始識高門得氣純。</text>
<title>挽權淸河伉</title>,<text>天水權家世有人。高才脫俗愛沈淪。案對蘇黃樽滿酒。一區風月好爲隣。</text>
<title>挽權淸河伉 其二</title>,<text>從來憂患苦侵身。麴糱沈冥五十春。可憐平日要排遣。不料今朝誤却人。</text>
<title>挽金監司慶餘</title>,<text>父沒公始生。母在公先亡。生也一何後。亡也一何忙。有祿不及養。有恨無人將。生死俱可憐。豈惟一身喪。哀哀母子情。天道竟茫茫。想應目不瞑。嗚呼何日忘。</text>
<title>挽堂叔義生氏</title>,<text>吾年八十飽窮獨。在世尊行惟我叔。少吾一十有二三。杖屨無恙欣相逐。俄然門巷舊迹苔。落月依依但荒屋。從來脩短苦不齊。堪嗟老少還翻覆。人間順逆豈不見。天道誰明倚與伏。溪邊楊柳岸上莎。觸物無非慘余目。懸知後期亦不遠。只恨先歸今太速。</text>
<title>挽李上舍渫</title>,<text>郊居迎送僅經旬。聞訃初疑夢也眞。可惜浮生渾是夢。夢中還哭夢中人。</text>
<title>挽黃僉知廷稷</title>,<text>晩連姻契喜相依。遠地無緣拜德儀。官止臨民身未顯。年臻加秩福攸歸。祗今書札猶顏面。終古存亡慟別離。執紼永違南路送。老眸空有涕沾衣。</text>
<title>挽黃庶尹暐</title>,<text>忠義之門世有人。奪袍當日寵恩新。鵬程一誤搏風翼。綵服相依嚙指親。迹屈郞僚心愈泰。庭盈蘭玉福猶臻。西州痼疾終無藥。存沒今朝倍愴神。</text>
<title>挽宋奉事甲祚改葬</title>,<text>人生天地間。何者爲最亨。上結人主知。下垂身後名。有子百夫特。將多世家聲。天餉斯已厚。何必壽且榮。吾人年甲舊。久傷隔世情。今當遷移日。新慟一倍生。</text>
<title>挽尹宜寧舜擧第三子</title>,<text>吾憐尹氏子。英姿長吉亞。詩書曬腹中。龍蛇動筆下。年纔十六七。去去期遠價。夭壽知命矣。藥石終無藉。尤天孟東野。喪明卜子夏。行路莫不嗟。況我世好者。</text>
<title>挽趙相公翼</title>,<text>仁孝聲名自布韋。溫溫君子德之基。蒼生係望元非意。綠野徑還早見幾。身外浮榮眞夢寐。卷中前哲是吾師。聞公此日乘箕去。應厭塵囂趁化機。</text>
<title>挽金同知尙宓</title>,<text>兄我行年一歲爭。偶然蓮榜又聯名。非關家世惟相好。不間京鄕每繫情。雙壁稀齡生共享。一旬連訃沒猶寧。晨星千里冥冥裏。踽踽孤懷夢亦驚。</text>
<title>挽趙大提學錫胤</title>,<text>父子聲名溢口碑。男兒事業佇皐夔。春芳尙滯陰崖冷。秋菊還嫌節物衰。閶闔琅玕終未達。塞垣草木獨先知。可憐髭髮元無改。一疾如何遽不醫。</text>
<title>挽徐敎官漢柱先考</title>,<text>知君之子信君人。每欲相逢久未親。今日凄涼數句語。暮年存沒倍傷神。</text>
<title>奉謝李白軒見訪</title>,<text>干旄孑孑浚郊來。禮意慇懃荷寇萊。久病未曾迎客起。幽懷今始爲公開。秋深湖海風吹帽。情重賓筵酒滿杯。只恨山頭西日暮。便令行色更相催。</text>
<title>病中述懷。用孫兒韻。寄亞使族姪益廉。</title>,<text>少遊城市樂乘春。病臥林泉豈亂倫。佳節思親心倍切。休官戀闕老猶新。閑居祗擬怡情性。克己終須辨主賓。却愧今年八十剩。謾將軀殼對他人。</text>
<title>病中口占 易簀前數日作也</title>,<text>苦飢長痛客。何必問安平。死生猶未定。天意政冥冥。</text>
<title>次雨後登山</title>,<text>山上復山上。飛筇翠微中。雲收勢轉高。眼力渺無窮。天垂乎野闊。海涵衆流空。足底低群嶺。林梢耀霽虹。神遊八極表。曠然思御風。羽客何處在。眞契杳難通。願學鍊丹術。一擧凌瀛蓬。</text>
<title>次聞京報別親舊</title>,<text>聖人固我師。奮乎百世上。顧余百世下。高山安可仰。況此叔季世。滔滔者皆是。徒然慕前古。妄意欲攀跂。衆醉我獨醒。勉焉不知止。不同不相謀。仲尼亦遭毀。昔余約于心。無爲所不爲。內外分已定。於今奚喜悲。生死莫非命。唯當安我義。一簣功卽虧。前程千萬里。嗟哉二三子。毋以外物沮。聖賢不我欺。盍觀方策語。</text>
<title>次有懷</title>,<text>松柏傲霜雪。皓月來相益。桃李耀晨粧。狂風不終夕。君看凡物性。窮處方可識。</text>
<title>次有懷 其二</title>,<text>平時生患害。窮處多增益。人心有舍操。事機變朝夕。盈虛只一理。靜中可默識。</text>
<title>又</title>,<text>道若登天然。後學固難期。當盡吾分內。孜孜務及時。君子厚於己。小人惟自欺。顧余早知戒。嘗從事於茲。人心苦難持。工夫有盈虧。盍於方寸間。毫釐別公私。自古理欲上。此盛彼必衰。</text>
<title>次晩題</title>,<text>小惠猶知感。方冬如挾纊。況乎得其心。可令死長上。仁者固無敵。文王起百里。我願君王心。一欲止所止。今古豈異時。五百期可逢。天高白日晩。誰爲我先容。</text>
<title>次別人</title>,<text>無門惟禍福。同途是喜悲。世情多薄態。君子有窮時。信道能安命。無愁可展眉。黃編味方足。白髮志難移。一天皆王土。何事淚長垂。</text>
<title>次曉次李白</title>,<text>數聲村鷄曉。殘夜人初覺。天開月晦彩。雲卷山呈貌。幽人飽佳趣。淸談對舊要。忘形感平生。心肝澹相照。曠然凝道想。始識閑居妙。荊扉掩蒼苔。靜闃無人召。緬懷種桃者。曠世期同調。武陵何處是。桃花向水笑。山家默藏春。咫尺跼遊眺。</text>
<title>次走筆書懷</title>,<text>吾生宇宙間。胡爲是棲棲。家禍仍兵亂。隻身携老妻。飄零無處所。飢寒瑣尾兮。松楸霜露感。骨肉死生啼。幾年山與海。萬里東復西。老稚日以換。魂夢夜相迷。殊方厭豺虎。故國尙金鼙。天地胡寧忍。田畝草徧萋。</text>
<title>次雲谷哀辭</title>,<text>天涯仍地角。山外又水湄。幾年離別恨。今日死生悲。生逢有早晩。所念惟道里。死後何日見。只應待余死。汝書與汝訃。相距纔浹旬。或者非眞歟。誰知汝爲人。慟哭松聲迥。畏人聲莫連。長恨脩短理。存亡不計年。老余先哭汝。余死誰收骨。然自今年來。氣力日以別。幾何不從死。只是有後先。昔我見汝書。披讀心欣然。今遽聞汝訃。號絶天漠漠。何當就哭汝。奄然歸一壑。</text>
<title>又次</title>,<text>生前猶是客。死後卽非人。想汝臨絶懷。哀汝已死身。鴒原長繫念。夜臺更幾里。一死知命矣。萬事嗟長已。天地助冤恨。江河共幽咽。惟應目不瞑。嗚呼何日洩。</text>
<title>又次</title>,<text>病旣不相知。死又不相哭。生而亦死耳。誰謂我骨肉。吾門親愛意。到我非不篤。人也非我也。千里悲七尺。生別固久別。此訣應長訣。人云死當逢。冥途亦豈必。</text>
<title>又次</title>,<text>死者旣無知。生者何忍久。哀汝他方鬼。愧彼死狐首。不恨汝不壽。恨余一日壽。孰謂少先死。還令老者後。有知抱長慟。不如無知夭。天胡忍余爲。須知恨多少。</text>
<title>次在雲陽山中次友人</title>,<text>輕寒來襲醉眠驚。夜風吹送山頭雪。連天虛白浩無際。滿眼瓊瑤迎素月。松陰閃壁鶴夢廻。密葉低垂餘翠濕。幽人觀物自習靜。朝暮歸雲有底急。數聲淸磬萬慮收。望中幽賞爭來集。耳邊無語何曾洗。斷續寒泉水底澁。遙知山外塵事鬧。馬牛空歎不相及。天門千里白日晩。蔀屋誰憐向隅泣。</text>
<title>次足不足</title>,<text>人云君子長自足。我謂君子長不足。人云小人長不足。我謂小人長自足。君看君子責己厚。已足猶自爲不足。我見小人待己廉。不足還自爲滿足。彼言外物我言內。善惡互爲足不足。已足不足恒欲足。不足自足不求足。欲足終能無不足。不曾求足焉有足。方知至樂在不足。從來大患由自足。大禹家邦克儉勤。不自滿假何曾足。商紂自言命在天。不迪率典常自足。未免鄕人是余憂。不至於舜恒不足。具曰予聖孰雌雄。不復求進徒自足。興亡聖愚若觀火。屈指前人不一足。嗟哉吾黨盍知戒。人謂已足莫謂足。天能運行猶常健。海長呑納如不足。人生百行豈每善。何者不足何者足。仁爲己任不亦重。曠而不居是不足。聖人寧非百世師。不克由聖是不足。不足斯吾所不足。早夜宜思衆不足。虧盈益謙是天道。自足不足方可足。</text>
<title>次贈新寓隣人</title>,<text>我行何日止。風露練衣裳。浮海傷尼聖。窮途哭晉狂。逢人猶故舊。到處作家鄕。岐路驚秋早。歸心對夕陽。</text>
<title>次宿歸鶴亭</title>,<text>遠客行惟倦。高亭跡暫留。鳥投幽藪急。水向大荒流。默坐觀群物。浮生閱幾秋。升沈元已定。何事謾搔頭。</text>
<title>又次</title>,<text>信美非吾土。胡爲久滯留。天同容衆物。山隔任分流。別意偏傷月。歸心不耐秋。飄零無底止。虛老路岐頭。</text>
<title>次宿赤璧村</title>,<text>山近雲含雨。村虛樹帶風。小溪南北岸。疏竹兩三叢。行役長年苦。農談一夕空。明朝更問路。深羨負暄翁。</text>
<title>次獨坐松樓</title>,<text>人分千里遠。月共兩鄕明。獨坐高樓望。相思此夜情。地偏知處靜。身泰覺心淸。從古艱危際。先賢困一生。</text>
<title>次送潭陽伯移守錦城</title>,<text>矯矯生雄俊。威名早服夷。已聞山有虎。何慮士登陴。西膽寒應甚。東漁絶可知。休煩刀斗警。此擧卜安危。</text>
<title>又次</title>,<text>去病能摧敵。齊桓早攘夷。英靈山可拔。猛氣目無陴。緩急身爲用。君臣義夙知。得人今日賀。東土不憂危。</text>
<title>次客中用杜詩韻</title>,<text>夕雲含片雨。簷竹帶餘霑。潮退風鳴岸。泥粘燕打簾。世情窮處覺。眞味晩來添。千古黃編在。吾心庶自潛。</text>
<title>次秋夜宿剛泉寺</title>,<text>谷邃松聲迥。天空桂影懸。前修論事地。今日浪遊人。曠世同心跡。持身慕聖賢。晩生徒好古。長羨葛懷民。</text>
<title>次曉自剛泉上月淵臺</title>,<text>風捲前宵雨。輕陰鎖洞門。山深秋欲老。臺迥地疑分。有待中天鶴。無心出岫雲。塵機忘已久。鳥獸可同群。</text>
<title>次曉雪</title>,<text>侵壁冷初驚。隔窓灑有聲。寒梅妬光笑。皓鶴奪鮮鳴。月入增新彩。天開不擅明。神遊變態裏。孤坐又何爭。</text>
<title>次夜登廣寒樓</title>,<text>烏鵲橋邊月。廣寒樓下塘。山開一面爽。窓納半天涼。夜色連空遠。川光入望長。徘徊耿無寐。風露襲衣裳。</text>
<title>次偶題</title>,<text>好惡情雖異。公私迹易分。茲憐一隅泣。終止衆人喧。燕獄收冤感。齊天霽宿氛。從來誠必格。奚慮片時棼。</text>
<title>次書懷</title>,<text>明時爲棄物。遠地作孤囚。白日無偏照。群崖有異流。愆尤惟內省。生死更何求。時議終歸正。親朋且莫愁。</text>
<title>次獨坐</title>,<text>溪近水侵扉。芳洲麗日遲。流鶯嬌欲醉。垂柳嫩將飛。靜裏耽千卷。衰來嬾百爲。無心年去住。身世正依依。</text>
<title>次客中</title>,<text>行李誰相伴。長郊但暮雲。途炎思樹蔭。喉渴覓泉源。野色迷人遠。川光傍馬分。去家今幾日。山月二三圓。</text>
<title>次靜坐</title>,<text>行止人何及。宜休我卽留。高低看地勢。深淺任川流。未雨修荒屋。先風隱片舟。方知靜中妙。餘外庶無憂。</text>
<title>次道上</title>,<text>斜景下西嶺。長程旅店稀。征夫行更急。瘦馬策猶遲。筋力衰將盡。鄕園夢獨歸。人生知幾許。日日苦臨岐。</text>
<title>次有托</title>,<text>浮念隨雲滅。眞知逐日長。林閑籟歸寂。山靜草生香。水月心無累。塵埃夢亦涼。休言仙跡遠。溪石認爲羊。</text>
<title>次尋蛟龍山</title>,<text>午枕驚黃鳥。筇閑石路微。洞深雲欲滴。山靜日偏遲。絶頂天分影。淸潭鏡奪輝。盤桓忘處所。溪雨聽絲絲。</text>
<title>次獨立</title>,<text>高秋生爽氣。雲外遠聞鍾。山翠晴看雨。松陰靜欲風。長吟乘逸興。獨立對群峯。卽此樂閑散。翛然萬慮空。</text>
<title>次更滯松樓</title>,<text>萬事皆前定。浮生會任天。易安容膝地。端合曲肱眠。味淡還忘客。心亨可傲仙。家鄕無處所。來去只依然。</text>
<title>次秋夜</title>,<text>寂寞誰相問。柴門晝亦扃。輕陰連夜色。萬壑總秋聲。幾落前山葉。三流大火星。惟憐一輪月。長共兩鄕明。</text>
<title>次獨坐寓中次李白</title>,<text>僑居今半世。多病滯邊城。故國軍民望。他鄕鼓角聲。一天何忍戴。率土共含情。聞道王師至。殘胡不足征。</text>
<title>次秋夜</title>,<text>窮陰生獨樹。秋葉帶寒霜。衰境存亡恨。倦遊瘴癘鄕。時危憐朽質。世治憶前王。誰識殘槽下。嘶風舊志長。</text>
<title>次客中</title>,<text>久客幾遷次。靡家自忘歸。寬懷何待酒。無悶不題詩。流水欣相伴。靑山豈我違。卷中賢哲在。百世是吾師。</text>
<title>次贈友人</title>,<text>蘭茝曾同室。群居若飮河。俄然失歡緖。倏忽落容華。好會豈無日。浮生也有涯。自憐百年內。身世足悲嗟。</text>
<title>次謫煕川道中</title>,<text>客裏又爲客。一身化百千。有生且隨地。寧死敢違天。好古不知改。却行豈得前。簞瓢眞可樂。終始謾希賢。</text>
<title>次春晝睡起</title>,<text>何處晩鍾聲。望中山色靑。睡從閑地足。心向靜時明。谷水滿淸聽。溪雲眩幻形。悠然挑逸興。默坐滌塵情。</text>
<title>次山中寓久</title>,<text>谷口塵蹤斷。閑情仙鶴如。旣無招隱操。寧有絶交書。夜共白雲宿。晝幷靑鹿居。此中幽趣足。何用更求餘。</text>
<title>次曉別主人翁</title>,<text>十步九爲山。逢人轉覺難。誰知一見際。却解萬愁端。傾蓋歡情洽。摻裾禮數寬。回頭語兒子。前路護行還。</text>
<title>次靜中</title>,<text>一身備萬物。從古有三希。循序不宜躐。用工或敢遲。欲無畔於道。何莫學夫詩。理氣元來祕。終當踵伏羲。</text>
<title>次六十</title>,<text>世情隨日減。鄕思逐煙空。豈是仙無欲。非關學有功。身從多病健。事待歷年通。凡楚興亡裏。閑閑一老翁。</text>
<title>次楮塞旅寓</title>,<text>塞近早涼生。秋墟病葉鳴。流年催客鬢。殘角動邊情。時危思裹革。民散厭聞兵。痛恨人文弊。寥寥久束經。</text>
<title>次宿瑞興之五雲山寺</title>,<text>偶來脫塵累。高臥掩山扃。谷靜歸禽盡。人閑宿酒醒。泉騰斷續響。雲幻有無形。幽默多深省。不知西日冥。</text>
<title>次姜德輝期會山寺</title>,<text>亂後親朋盡。餘生少往還。那知興國寺。共說富春山。衆水奔流急。孤雲獨去閑。天機無跡處。斗覺道心闌。</text>
<title>次獨宿山寺次前韻</title>,<text>皓月當良夜。沖虛門不扃。松風絃送韻。竹露酒催醒。已覺一心淨。幾忘衆欲形。羽人何處過。仙樂落靑冥。</text>
<title>次宿廣坪金村</title>,<text>地僻村依岸。圃閑樹作欄。澗邊尋草坐。松下引風眠。誰意人間世。獨專物外山。從知方寸內。無欲是眞仙。</text>
<title>次旅中</title>,<text>每日聞酣戰。何年見止戈。民心思漢久。天意厭胡多。遠客空憂世。衷情不在家。誰當回泰運。梁甫恨無涯。</text>
<title>次懷海中人</title>,<text>遙海動秋色。微茫水國中。孤雲將獨鳥。殘照帶凄風。地遠人難見。天長夢亦空。慇懃書尺素。聊此寄歸鴻。</text>
<title>次寓新坪次隣人</title>,<text>依人寧憚遠。避地不辭陬。道在尊中守。心安斷外求。洞雲形未定。溪水響無留。物色空牽興。閑情與共悠。</text>
<title>次獨臥</title>,<text>世人旣棄我。我不與人期。獨臥愛山靜。高吟忘歲移。秋風吹月入。春日護花遲。誰識天多餉。閑中擅四時。</text>
<title>次獨坐</title>,<text>㶁㶁遠灘聲。霏霏暮靄生。看雲耽靜闃。對巘喜崢嶸。獨坐多般味。閑居十分淸。回頭洞門外。誰識此間情。</text>
<title>次不吟</title>,<text>我本非排悶。逢場或有吟。春花如舊面。秋月豈無心。不問詩工拙。唯隨興淺深。傍人且休笑。猶自勝孤斟。</text>
<title>次春曉</title>,<text>虛室人初覺。春天夜已闌。孤雲依水宿。殘月映松閑。心靜都忘世。夢恬不出山。緬思故園竹。長得幾何竿。</text>
<title>次對月吟</title>,<text>星河掩光彩。天地倍澄淸。却對一輪影。盡輸萬里情。盈虧常忌滿。消長不傷明。配德坤宮正。昭輝孰敢爭。</text>
<title>次海曲逢故人</title>,<text>靑眼他鄕日。黃花水國秋。風塵多少恨。湖海一孤舟。故土心千里。餘生雪滿頭。山河猶殺氣。誰洗戴天羞。</text>
<title>次病中</title>,<text>海晴漾空碧。山遠攢孤靑。宿病纔推枕。淸宵喜看星。神閑心息念。洞黑物藏形。何處一聲笛。隨風落戶庭。</text>
<title>次醉翁韻</title>,<text>幽獨養玄牝。沈冥歲月深。醉鄕逃濁世。雲臥遂初心。素秉松筠操。肯甘霜雪侵。南山白石畔。牛角且長吟。</text>
<title>次獨坐</title>,<text>屛跡塵囂外。耽閑旁薜蘿。地偏人見少。山靜鶴聞多。對月寧猜影。臨潭愛息波。寤言終弗告。前哲有遺歌。</text>
<title>次幽居</title>,<text>芳草沒閑扉。村深客到稀。香聞訪梅杖。雲惹採芝衣。好句興中得。眞心靜處知。靑山長作伴。相對兩無違。</text>
<title>次睡</title>,<text>秋陰欺白日。暝色帶前林。睡足溪邊石。興酣膝上琴。慮稀知事少。居靜覺資深。何處昏鍾至。臨風更數音。</text>
<title>次晴曉</title>,<text>雨餘春事促。處處散晴花。列嶂收輕靄。新暾映彩霞。節佳猶少興。身遠又無家。踽踽迷歸路。白頭天一涯。</text>
<title>次高臥</title>,<text>一臥雲山久。虛窓鎖寂寥。鄕園斷魂夢。水石伴昏朝。鶴路風聲迥。天衢月影遙。高懷無處寓。河漢政迢迢。</text>
<title>次所居</title>,<text>誰謂他鄕苦。還同故國春。一天皆樂土。無地不容身。世路多翻覆。事機有屈伸。升沈應已定。何必更尤人。</text>
<title>次病起訪隱</title>,<text>扶疾尋山路。登高更怯風。白頭饒別恨。靑眼對衰容。露浥籬邊菊。霜明岸上楓。淸秋共幽賞。暇日滯萍蹤。</text>
<title>次曉坐憶親舊</title>,<text>曉月當窓白。閑居未啓扉。時危多別恨。世遠覺吾衰。故國新秋思。羈人幾日歸。夢中空好事。一病更支離。</text>
<title>次偶題</title>,<text>南紀變風色。時丁大火流。頹年隨逝水。落日倚孤舟。宋玉曾多感。杞人謾抱憂。殘生無處所。身世任悠悠。</text>
<title>又次</title>,<text>秋氣滿虛壑。淸風動夕林。寒聲驚塞雁。暝色促隣砧。回薄千年事。悲涼一掬心。書灰成獨坐。默默夜將深。</text>
<title>次渡大津</title>,<text>心安身自泰。分定我何愁。天地固生物。江河豈阻流。曾聞一葦過。況復乘桴浮。制外專由內。非惟險可憂。</text>
<title>次寓在控海堂</title>,<text>塵世誰憐我。浮生着處家。艱危明物理。飄落任風沙。幾缺秦關月。三看楚地花。空餘白髮在。天外望仙槎。</text>
<title>次偶題</title>,<text>秦楚日交戰。宋牼難息兵。連城皆左次。何路答升平。家國危頃刻。熊魚失重輕。王綱不宜絶。爾輩敢偸生。天地助秋殺。軍民戴聖明。況聞皇怒赫。引領佇休聲。</text>
<title>次贈兄子歸自漢北</title>,<text>汝來從漢北。吾病滯邊城。一別生疑死。相逢水與萍。悲情兼喜語。旅雁伴流螢。山郭聯筇陟。江沙竝馬行。菊潭頭共白。楓岸眼雙明。假得遊居樂。還忘鼙鼓鳴。風霜邊事早。時節客心驚。歡緖知難續。窮愁轉覺生。飄飄散空葉。落落向晨星。酒盡人皆醉。衰翁獨自醒。</text>
<title>次寓居病中</title>,<text>葉落風鳴樹。香飄菊滿壇。秋深多感物。居靜喜看山。流水歸無盡。浮雲散不難。塵心隨日減。鄕夢有時還。自足長卿病。誰憐范叔寒。兵戈連十載。非獨鬢毛斑。</text>
<title>次湖南按使</title>,<text>休言行世異閑忙。醉裏無人問令章。明月淸風誰是主。靑山流水興方長。樽前物色元相許。身外形骸久已忘。向夕松陰涼氣動。不妨乘夜更銜觴。</text>
<title>次赤壁暮泛</title>,<text>沿流下處信歸船。逆浪回時費屢牽。直爲閑人元坦率。非因遊賞喜留連。滿天風月曾何買。一葉滄波可傲仙。遙想塵中名利輩。載胥沈溺總悽然。</text>
<title>次松江所贈</title>,<text>憶曾蠅附豈徒然。文會初心固有緣。可惜鹽梅今久棄。從知丘壑志應堅。萍蹤當阨猶觀主。蘭室承薰已累年。成毀世間眞夢寐。神交終始喜雙全。</text>
<title>次秋日憶兄弟</title>,<text>秋日凄凄秋氣肅。鶺鴒原上對秋天。別離久絶存亡報。南北應同節序傳。時菊徒姸吹帽處。初寒轉覺授衣邊。孤蹤千里今難會。兩地相思淚逬泉。</text>
<title>次歸光山道中</title>,<text>人寰閱盡死生關。世味千般熱更寒。久客行裝唯白髮。晩途交契是靑山。一天王土誰相忌。流水浮雲不耐閑。莫道幽居無所事。曲肱眞樂在其間。</text>
<title>次秋夜風雨次人</title>,<text>秋空驟雨振庭柯。靜裏寒聲入夜多。有志男兒嗟已矣。感時騷客意如何。霜嚴晩翠偏侵竹。風散殘香欲破荷。珍重瓊琚能起我。幽懷沈抑寄吟哦。</text>
<title>次白馬江</title>,<text>扶蘇王業一荒丘。客到汀洲便作愁。半月城空春寂寂。落花巖古夢悠悠。人生多意傷陳跡。江水無情閱幾秋。若鑑前車懲後轍。錦帆寧復有龍舟。</text>
<title>次懷人</title>,<text>鳳凰無意鴟群嚇。松柏偏侵歲暮霜。舊約黃昏中路改。退憂丹闕一心長。商家鼎鼐宜調味。秋水芙蓉不減香。誰識羲文論易處。聖人終始喜扶陽。</text>
<title>次尋燕巖亭</title>,<text>苔侵庭畔掩閑扉。人到何方久未歸。白屋數椽臨碧水。靑山一片帶殘暉。魚知深穴依巖樂。雲出無心傍鳥飛。默賞天機成獨坐。半空疏雨世塵稀。</text>
<title>次謝贈主人</title>,<text>客裏逢迎禮不衰。新知還勝舊相知。投瓜敢望瓊琚報。麗罶空慙鰋鯉詩。湖海秋深風落帽。賓筵情重酒盈巵。須臾更喜山生月。淸興能令夜飮遲。</text>
<title>次春後書懷</title>,<text>春歸猶未覺春歸。旅客何時可展眉。疏懶無心年去住。韶華過眼夢依俙。佳辰不是少淸興。隻影其如傷遠離。可惜浮生能幾日。羈魂夜夜只勞飛。</text>
<title>次亂離後友人以山莊相贈。詩以謝之。</title>,<text>芳草連蹊獨掩扉。一床遺籍喜觀詩。雲蘿密處幽期曠。松桂叢邊麗日遲。富貴貧窮天已定。死生憂樂我何爲。閑居點却年前事。伯玉方知四十非。</text>
<title>次寄牛溪</title>,<text>梁甫吟成恨未平。窮途何日破愁城。從知伯樂今無在。莫道良騏世不生。好雨滋來花始絢。深潭溢後水初聲。須看凡物皆資植。掃却浮雲月轉明。</text>
<title>次夕泛</title>,<text>一棹蕭然倚夕霞。半江風露滴漁蓑。山圍大野雲陰合。日下長洲雁影斜。騷客自多秋後感。舟人猶怕夜來波。蒼茫萬里迷歸路。怳惚疑乘八月槎。</text>
<title>次靜中有感</title>,<text>從來安宅世多曠。草沒山蹊人不歸。固未思之夫豈遠。爲由已矣復奚疑。毋令虛室開新主。最怕諸官奪舊知。良貴名言誰識味。睟然生色可觀眉。</text>
<title>次靜中</title>,<text>苔荒山徑掩閑扉。獨對群書閱舊疑。老去曾無時習學。病來寧有日新知。世情厭看毛皮態。天理難容分寸私。靜裏蕭然何所事。不妨乘興上漁磯。</text>
<title>次答人</title>,<text>往事紛紛君莫尋。興亡千古已成今。曜靈遞代無留照。造化流行孰致心。形愛憎來人與己。有貪欲處土猶金。世間恩怨渾春夢。山自高高水自深。</text>
<title>次過轅門有感</title>,<text>身當緩急闢轅門。天借威風閫以分。河上戈矛閑幾日。域中兵馬亂如雲。憂深肘腋宜先念。怨極蟲沙孰敢言。爲問田禽誰利執。九重西顧謾慇懃。</text>
<title>次追記晩生多病以寄伯仲二兄</title>,<text>人子誰無父母恩。哀哀生我最多勤。孩提未幾恒憂疾。童丱從來復念婚。當日趨庭詩禮訓。終天孺慕涕洟痕。白頭追孝今無及。將死徒然發善言。</text>
<title>次客中贈人</title>,<text>那堪千樹起寒聲。葉葉飜空錦繡明。客意驚秋愁欲老。民心厭亂善初生。塵中豈識濟時器。林下須尋擅世名。伊尹當年曾樂道。幡然來自有莘耕。</text>
<title>次浮舟南歸贈人</title>,<text>世道三分五裂勢。客愁一日九廻腸。人間避地途方促。天外乘槎夢政長。會見否傾還有泰。從知陰盛亦生陽。萍蹤去駐隨時足。爲報篙師且揭檣。</text>
<title>次寓居海村</title>,<text>遠客愁邊節序催。春禽猶作故園啼。城頭畫角何年歇。塢上閑花滿眼開。耀海瑞光新捧日。崇朝微雨更成霓。傷心千古治平少。誰遣陰陽往又來。</text>
<title>次客去後獨坐書懷</title>,<text>物我形來多間隔。己私成後有猜疑。誰知理欲同原處。要在幾微謹獨時。卓彼先賢專守內。笑他徇利競顰眉。春芳百品均承氣。豈向東風恨較遲。</text>
<title>次聞京報春曉獨望</title>,<text>東風昨夜振群蟄。物物可觀天地心。花草靑紅誰刻畫。鳶魚飛躍自高深。春山霽後多香氣。海日昇來絶點陰。默賞玄機仍獨望。謾同啼鳥短長吟。</text>
<title>次海畔與諸公飮酒</title>,<text>東風微動柳絲輕。百舌間關弄晩晴。天外旅人悲節序。閨中征婦惱邊情。海山雖美非吾土。鼓角何時奏捷聲。十載飄零無底所。白鷗波上負初盟。</text>
<title>次亂後寓中寄人</title>,<text>亂來贏得鬢如絲。棲息稍安世念稀。始識朋情無間隔。笑他天月有盈虧。秋深籬落黃花滿。稻熟溪郊紫蟹肥。節物變遷兵火後。旄丘心思復誰知。</text>
<title>次答海西遠賊稍安來同避亂之作</title>,<text>徒聞物外有仙源。亂代飄零幾褫魂。殘照半空纔卷雨。積陰何處不同雲。春陽尙怕狂風急。尺霧能令晝日昏。時勢固難論一槪。從來禍福本無門。</text>
<title>次送人入洛</title>,<text>君歸無處不心摧。滿目乾坤入燼灰。城郭溝池徒設險。寢園松柏尙含哀。繁華夢冷春寥寂。歌管聲沈鳥去來。千古循環同一理。盛衰回首只相催。</text>
<title>次偶題</title>,<text>疇敎新月映寒梅。桂魄氷魂兩不猜。寸隙容光明必照。暗香浮動氣先來。金波顏色知誰似。玉雪襟懷與爾開。天餉幽人專此物。澹然相對且銜杯。</text>
<title>次憶牛溪</title>,<text>人去書來泣涕漣。德音從此更誰傳。平生道義希先哲。今日容顏隔九泉。坡岳三更回舊夢。海雲千里望遙天。風斤末路吾無質。踽踽孤懷倍愴然。</text>
<title>次馬羊村</title>,<text>悠悠千古事回還。人世紛紜閱幾秦。當日安危纔有跡。片時憂樂已成塵。是非交亂方生說。善惡相渾孰辨眞。唯見仙童長不老。重玄深葆萬年春。</text>
<title>次控海堂</title>,<text>物外還舟事不期。偶然淸境夢依微。天涵大海星疑落。風掣長空月欲飛。華表凄涼遼鶴斷。神山縹緲藥舟遲。危欄獨倚悄無語。塵世悠悠一局棋。</text>
<title>次泉源驛樓韻</title>,<text>短鞭愁落日。長路倚孤雲。何當棲息定。瓢飮老衡門。</text>
<title>次雨夜</title>,<text>山窓鳴驟雨。虛室夜生寒。殘夢蘧然罷。枕邊來遠灘。</text>
<title>次詠棲霞寓客</title>,<text>幾虧秦塞月。三落楚江梅。鴒原消息斷。殘夢獨歸來。</text>
<title>次偶吟</title>,<text>澤國秋多感。鄕園夢獨還。一身千里外。衰白不勝寒。</text>
<title>次竹</title>,<text>已懷剛勁節。寧怕雪霜來。四時長不改。無落亦無開。</text>
<title>次南溪暮泛</title>,<text>山花爭倒影。水底訝紅雲。乘風歸棹疾。香氣襲繽紛。</text>
<title>次南溪暮泛 其二</title>,<text>一棹依流水。耽閑任去遲。前頭花嶼暗。更帶夕陽移。</text>
<title>次靜坐</title>,<text>誰察鳶魚理。冥冥各有天。從來大哉易。森然未畫前。</text>
<title>次次韻</title>,<text>斜日下西嶺。輕陰鬪夕霞。寂寞黃昏近。無心對落花。</text>
<title>次江上</title>,<text>江海塵情淡。扁舟便作家。神仙非物外。方丈亦通波。</text>
<title>次曉起</title>,<text>月隱西峯曉色沈。雲埋群壑洞門深。數聲殘角孤城外。添殺鄕關萬里心。</text>
<title>次曉霽</title>,<text>曉天風露鶴驚棲。寥落星河入戶低。山頭霽後猶殘月。夢遂餘輝到海西。</text>
<title>次秋夜</title>,<text>落葉隨風處處飛。關河秋盡雁來稀。寒節如今看又過。相逢應始換春衣。</text>
<title>次流離中用謫仙韻</title>,<text>邊愁羈思共悽悽。故國煙花但鳥啼。何日堯天歌鼓腹。一生耕鑿與民齊。</text>
<title>次流離中用謫仙韻 其二</title>,<text>我生胡獨是棲棲。安分恥爲兒女啼。君子固窮眞至訓。戒心今日盍思齊。</text>
<title>次憶兄弟</title>,<text>傷心天月幾盈虛。夜夜孤魂夢有無。姜衾同樂知何日。只記當時摻別裾。</text>
<title>次過淸溪峽</title>,<text>山水盤廻綠映紅。一年佳節醉醒中。東君故欲誇行客。爲送殘花舞旋風。</text>
<title>次睡起</title>,<text>莫道儒冠誤一身。男兒事業映千春。紛紛外物我何有。希聖希天方是人。</text>
<title>次廣寒前溪夜泛</title>,<text>川連河漢練光長。月殿玲瓏透桂香。欲攬淸輝歌窈窕。夜深風露滿衣裳。</text>
<title>次秋夜蓮堂 四首</title>,<text>混混原泉晝夜流。一元機軸豈偏留。閑居默識循環理。寒暑當然不是愁。</text>
<title>次秋夜蓮堂 四首 其二</title>,<text>虛閣寒塘對破荷。惡風孤棹遡危波。萬事到頭惟任分。悠悠殘夢付無何。</text>
<title>次秋夜蓮堂 四首 其三</title>,<text>蝸室身閑覺事稀。園林晝靜識風微。箇裏欲尋眞意味。試看魚躍與鳶飛。</text>
<title>次秋夜蓮堂 四首 其四</title>,<text>兩斧由來伐性原。歷觀今古有餘痕。憂疾親心寧不體。片時忘却是辜恩。</text>
<title>次次黃山亭韻 二首</title>,<text>一曲溪流抱山亭。琴書蕭散有餘淸。槐陰四合跫音斷。祗許鳴蟬占晩晴。</text>
<title>次次黃山亭韻 二首 其二</title>,<text>山圍大野水廻亭。護岸長林一倍淸。又有前堤莎被土。不妨鞋襪步新晴。</text>
<title>次睡起郵亭</title>,<text>行邁悠悠趁曉鷄。鍾聲初盡月輪低。前途夷險憑誰問。暗裏難分水與泥。</text>
<title>次不欲見人家。兄勸見之。敢題。</title>,<text>默默幽居意轉深。一床閑寂度光陰。不是空虛逃遁子。何須此日喜跫音。</text>
<title>次謫在威城。龍御西移。衣冠多死。對鏡吟得。以贈故人。</title>,<text>故國傷心春燕飛。龍灣千里是邦畿。滿目丘原親舊盡。一身憔悴命如絲。</text>
<title>次化鶴樓</title>,<text>高樓迢遞與雲齊。峽裏山川入望低。城郭千年歸鶴遠。依然風物海天西。</text>
<title>次新到經亂地次人</title>,<text>燕子依林欲暮天。荒原處處見新阡。蕭條閭井投無所。欲向隣州亦斷煙。</text>
<title>次山中</title>,<text>靜裏潛思忘食眠。神遊千古未形前。白雲來宿還歸去。寥落閑窓聽石泉。</text>
<title>次次擊壤韻</title>,<text>芳辰何處暢余懷。花柳東風酒一杯。萬物悠然生意好。氤氳和氣滿天街。</text>
<title>次中秋月寄牛溪</title>,<text>世間交道謾紛紛。覆雨飜雲變幻頻。惟有淸光兩無厭。年年携影對三人。</text>
<title>次贈人</title>,<text>昨日威顏咫尺天。黃昏改路杳如煙。總爲浮雲能掩蔽。求賢宣室更何年。</text>
<title>次獨臥</title>,<text>北窓閑臥思依依。白日空齋獨掩扉。每憐澗水無情去。一出山門便忘歸。</text>
<title>次雪曉</title>,<text>削玉千峯白四圍。怯寒孤客夢先歸。梨花滿樹呈新態。依舊蒼髥不奪暉。</text>
<title>次曉起憶兄弟</title>,<text>千里關河夢正闌。曉窓殘月半衾寒。暮境前期何日是。爾來十載失追攀。</text>
<title>次贈同約避寇人</title>,<text>滿天風雨捲行蓑。世慮無窮生有涯。大隱只須心地靜。尋眞何必武陵花。</text>
<title>次朝起獨坐</title>,<text>洞門餘靄曙光寒。淸響悠然水石關。須臾四遠皆開豁。畫出天邊次第山。</text>
<title>次望月</title>,<text>消長循環莫恨遲。從來天道貴盈虧。若使圓精長不缺。世間耽賞豈如斯。</text>
<title>次詠閑</title>,<text>天賦賢愚自有眞。舜何人也我何人。茅屋石田生計足。古來憂道不憂貧。</text>
<title>次獨臥</title>,<text>蝸室蕭然自在眠。風光虛老碧溪邊。莫道幽人無所事。一瓢顏巷樂吾天。</text>
<title>次見地圖黃河水有感</title>,<text>萬里黃流紙上尋。依然禹跡入謳吟。千載一淸何日是。至今長憶聖尼心。</text>
<title>次偶吟</title>,<text>淨洗塵心出世塵。百年無伴一閑身。誰知城市紛囂處。還有壺中別界人。</text>
<title>次遊南嶽</title>,<text>城市厭煩擾。山林假逸遊。歸雲心共遠。深洞迹同幽。世念春消雪。神精月照秋。誰勞歌白石。空叩掛書牛。</text>
<title>次雲菴雪夜</title>,<text>誰敎白玉疊成臺。風掣長空霽月廻。半夜松濤驚鶴夢。九皐淸響枕邊來。</text>
<title>次龜山道中</title>,<text>盡日閑閑得得行。山山看色水聽聲。讓路終身枉幾步。由來君子本無爭。</text>
<title>次宿江村</title>,<text>醉客春宵不覺明。曉來風物滿江淸。輕舟棹進一回顧。岸上何人識姓名。</text>
<title>次龜山道中</title>,<text>客路東風値晩晴。傍花隨柳眼雙明。長郊爛熳春光遍。濃帶煙雲十里平。</text>
<title>次宿山寺</title>,<text>夢罷蒲團爽氣飄。竹間山雨冷蕭蕭。半夜驚風催落木。滿空黃葉覆溪橋。</text>
<title>次立春後</title>,<text>志士年年計轉差。追思平昔悔方多。萬事從來應已定。紛紛成毀寄南柯。</text>
<title>次七月初一日</title>,<text>前王已沒世。遺慟幾經秋。年年當此日。懷德淚長流。</text>
<title>次曉行</title>,<text>黑路迷前後。間關不易行。時逢斷橋處。愁聽暗泉聲。跬步疑相喚。交衢悔轉生。回頭山上火。暫借此中明。</text>
<title>次曉詠</title>,<text>浥露春花滿院香。夢回山榻月盈裳。閑中天地身無怍。萬事悠悠本無忙。</text>
<title>次宿水鍾寺</title>,<text>絶壁傾崖細路懸。憑高心思政茫然。山含暝色愁將夕。水拖晴光遠帶煙。洞壑風殘唯暮梵。郊田鳥盡杳秋天。數聲長笛來何處。知是灘頭賈客船。</text>
<title>次郊居述懷</title>,<text>端居靜炎燠。蝸室有餘淸。地僻朋稀到。庭閑筍遍生。孤蹤忘世累。佳句得人驚。只道心中事。非邀身後名。</text>
<title>次贈入城詩僧</title>,<text>問爾深棲寂寞中。下山何事謾携筇。城市卽今車馬鬧。白雲依舊鎖千峯。</text>
<title>次觀瀾臺</title>,<text>客行今幾日。花事已三春。臺榭登臨地。江湖散逸人。灘聲喧語笑。山翠濕衣巾。掛席更何向。迎風占綠蘋。</text>
<title>次讀孟子說滕以井田之制。掩卷有感。</title>,<text>凡事皆由根本生。本根無實事難成。縱使後人行舊制。虛名能得反常經。</text>
<title>次尋老隱丈</title>,<text>芳草連天遠。綠溪一逕斜。岸桃紅映水。門柳綠藏家。佳會違今夕。空庭對落花。重來應有日。相約老雲霞。</text>
<title>次又</title>,<text>山叟愛山不出山。半生心迹水雲間。閑居盡日誰相訪。時有孤僧來叩關。</text>
<title>次田家</title>,<text>犬吠籬邊草沒家。雙雙蝴蝶菜園花。野翁薄暮思僮僕。出候荊扉到日斜。</text>
<title>次曉</title>,<text>紙被縕袍冷似氷。曉風殘燭對寒僧。明朝藜杖還山處。凍雪陰崖愼獨昇。</text>
<title>次謝人寄花</title>,<text>感子風流愛物華。却敎春色入山家。病裏不知時序促。今朝始見向衰花。</text>
<title>次楮子島次友人</title>,<text>江流屈曲浸三山。斗尾龍門入望寒。半夜西風催掛席。滿空煙月泝危灘。</text>
<title>次江上別詩僧</title>,<text>爾去指何處。滄洲地一隈。幾飄楓嶽葉。頻落海天梅。大寐看身世。浮榮等草萊。瓊詞應日富。惟待滿箱廻。</text>
<title>次夜行</title>,<text>細路依巖轉。寒風帶雪過。間關迷所向。橋斷暗聞波。</text>
<title>次宿山寺曉出</title>,<text>曉色蒼蒼路轉迷。洞門相送月含西。臨岐已荷慇懃意。遠出何煩過虎溪。</text>
<title>次下山</title>,<text>靑山不負我。我豈負靑山。重來期不遠。永願脫塵間。</text>
<title>次暮江獨坐</title>,<text>心事多端墮渺茫。會將成毀付蒼蒼。百年身世三生誕。千古悲懽一夢長。獨客秋懷吟白髮。暮江風物對斜陽。夷齊盜跖吾何有。且吸杯中滿眼香。</text>
<title>次送僧謁蘇齋</title>,<text>瘦骨稜稜鬢已斑。衲衣藜杖路艱難。閑中自有安心處。何必辛勤上下山。</text>
<title>次舟中睡起</title>,<text>夢罷篷窓日已西。廣陵煙樹遠天低。名區處處閑過盡。遙指東南是月溪。</text>
<title>次謝人來訪</title>,<text>樹樹皆春色。山山盡夕暉。夕暉無限好。春色到來稀。矧此聞黃鳥。因欣見白衣。厭厭淸夜飮。不醉且忘歸。</text>
<title>次秋暮</title>,<text>秋高山脫葉。歲落客驚心。衣授迎寒節。書傳就暖禽。圖南未奮翼。向北只開襟。仍想騷人怨。遺音動至今。</text>
<title>次山居</title>,<text>堤柳煙光動。長條拂地垂。鳥分山色起。蟬逐樹陰移。愛月携琴久。銜杯就枕遲。寤言忘早暮。閑誦考槃詩。</text>
<title>次偶吟</title>,<text>宿雨初晴露未晞。門前楊柳綠垂垂。山翁煮茗回春睡。野叟驅牛赴稅期。身外浮榮奚戀慕。眼前風物任棲遲。兒童無事群來往。閑向溪邊理釣絲。</text>
<title>次次栗谷韻</title>,<text>從來治亂互相生。君子身爲國重輕。遲遲行邁非無意。追想當年弗豫情。</text>
