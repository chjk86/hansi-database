<title>將歸篇 壬子</title>,<text>我家本神京。胡爲此流亡。不記來遠近。但覺歸路長。殊方困旅泊。惻然思故鄕。登高一回望。烟霧何渺茫。嶺巒互阻絶。川廣無津梁。豈不晝夜懷。誠憚行役艱。憂心不可忘。臨歧正盤桓。安得萬里風。送我一朝還。歲年浸逾邁。日月如跳丸。狐疑不卽路。竟無生歸期。進步苟不輟。一到會有時。如何百年中。終作離家客。此事斷自我。不容他人力。志氣爲吾馬。典籍爲吾粮。崎嶇絶險阻。長道且孤驤。不有今日勞。安見來日樂。此誠鬼神鑒。空言敢自設。</text>
<title>生子志喜 癸丑</title>,<text>嗟余德何薄。未能免幼稚。今忽爲人父。環顧良足愧。上覺慈顔悅。婢僕亦欣喜。以汝藐藐身。門闌溢歡氣。人孰無其子。而余諒獨異。余生只弟兄。依倚嗟鮮矣。及爾繼先人。孤承粢盛事。孑孑奉偏親。辛楚足生理。苦恨不肖甚。無以慰天只。天公應相憐。俾余孝思遂。維熊協吉夢。擧兒得男子。骨肉旣豊碩。兩眼淸如水。從此寬余憂。門戶因可寄。念余先君子。道遠壽何邇。宜有子孫賢。昌大光餘祉。汝父早多厄。痼疾纏骨髓。豈不思勉强。任重奈力瘁。晝夜恒悚惕。遺美恐失墜。所願汝長成。及余謀續似。無惑于他歧。無役于小技。遠大以自期。立揚專恃爾。</text>
<title>卜居</title>,<text>卜居白岳中。俯仰經十秋。終然朝市近。未愜心期幽。近聞角山陽。深谷開平疇。茆茨二三家。淸泉繞林丘。風俗頗淳朴。曠土非難求。誓捐三徑資。往遂一壑謀。伐木南山嶺。結廬北山頭。耕田西溪岸。濯足東溪流。朋來卽共歡。客去成孤遊。靜有山水樂。而無身世憂。著書俟來哲。補過希前脩。玆焉畢餘生。何必營菟裘。</text>
<title>偶題 二首○甲寅</title>,<text>明月出海底。蒼茫光猶濕。閑人愛淸景。扶杖露下立。雖然幽意協。終悲秋思急。寒風樹抄來。摵摵驅枯葉。沉吟久不歸。衰草蟲聲合。</text>
<title>偶題 二首○甲寅 其二</title>,<text>閉戶春芳歇。伏枕秋風生。靜念平生事。心緖無由平。攝生常抱病。治心多愧情。人生非金石。閱世無長程。飄忽百年內。悠悠竟何成。</text>
<title>次舅氏 明齋 韻和南子聞 鶴鳴○乙卯</title>,<text>小人安暴棄。君子常戰慄。苟無堅苦志。不入夫子室。道若大路然。坦履無崔崒。奈何瞢瞢子。難得還易失。物欲亂其心。如髮久不櫛。欲視有掩目。欲行有縶膝。困衡心始反。憤悱氣欲溢。吾生二十年。局志事鉛筆。居然昧遠圖。豈爲無美質。復初諒有道。持敬乃善術。行身愼正邪。立心辨虗實。孜孜無間斷。自得冀有日。吾身寧不貴。流年信可怵。斧斨是名利。鴆毒惟宴逸。刃斬在大勇。澤麗有良匹。得君新詩讀。忽若去宿疾。警戒一惺然。勝閱書百帙。願君敦此志。終始相鞭抶。共期臻聖域。無令後無述。</text>
<title>次舅氏 明齋 韻和南子聞 鶴鳴○乙卯 贈別士元 明齋</title>,<text>旅鴈號霜空。秋風正憀慄。呻吟伴二竪。寂寞閉一室。之子忽來訪。頭角轉𡺚崒。連宵得晤語。頓令幽憂失。看書已無難。箋注能爬櫛。間論西山經。欲屈篁墩膝。昨過右海壖。有作奚囊溢。爲我寫齋扁。古篆不停筆。賢哉富學藝。美矣妙才質。爲道不遠人。入聖豈無術。進取貴立志。根基在務實。願言更勉旃。明誠期異日。名利不足慕。世禍非所怵。南君儘端良。林子亦超逸。且敦切偲義。彬彬好儔匹。嗟余一無成。可憐奄衰疾。安得挽子留。窮簷共殘帙。雖如老牛倦。庶以賴鞭抶。臨分却悵然。有懷爲君述。</text>
<title>次舅氏 明齋 韻和南子聞 鶴鳴○乙卯 用明齋尹丈韻。寄答朴弟。子聞</title>,<text>今歲亦云暮。深冬正寒慄。病渴相如園。雪深袁安室。獨卧無誰語。茅簷短兀崒。撫念百感集。尤悔若有失。平生懶拙甚。晏起無朝櫛。呼朋輒把臂。咏詩長抱膝。春遊眼紅纈。夜酌盃淸溢。看書綴萬卷。學字羅千筆。流浪自爲得。浮剽斲厚質。悠悠二十年。不知吾儒術。如今漸自覺。往事皆非實。庶欲策頑鈍。廻駕報來日。靜言孔念之。流汗自驚怵。吾君挺俗流。志篤才俊逸。願言得附驥。莫以才不匹。流光不可駐。問學宜急疾。先當求放心。且讀西山帙。良心我亦有。慢性君其抶。玆言悉肝肺。聊將短篇述。</text>
<title>次舅氏 明齋 韻和南子聞 鶴鳴○乙卯 次明齋韻却寄南子聞 德涵</title>,<text>索居誰箴誨。省己增慄慄。少小不量力。望道希入室。傍覽無涯岸。仰瞻彌𡺚崒。赫若時有覩。茫然竟還失。如人有髮膚。要日加洗櫛。玆心儻解體。古書徒盈膝。存誠覬積累。執志戒橫溢。低頭謝榮利。絶意抛鉛筆。庶竭平生才。一變頑愚質。憂患撓心志。疾病荒業術。年紀已向立。道德未踐實。還當勉前途。且復惜往日。殷憂結心曲。非爲外物怵。年來浮海意。不獨慕隱逸。荒閑合藏修。所恨絶儔匹。廓落心期遠。徘徊歲月疾。迢迢憶遠人。寂寂對殘帙。高唱窺聯翩。蹇步荷掣抶。申章聊叙懷。我言非虗述。</text>
<title>丁巳上日。曉坐有感。</title>,<text>昊天殺機發。勃然星宿轉。壑蛇無餘影。枕蝶方千變。大化誰能免。浮生空多戀。漫漫長夜曉。天地鷄鳴遍。</text>
<title>丁巳上日。曉坐有感。 次韻 士安</title>,<text>寒燠相推敓。時序遆回轉。視昨今不同。看朝夕已變。天地自無心。人生復奚戀。獨憐雪中樹。陡來春欲遍。</text>
<title>次韻。留別舍兄。</title>,<text>迢迢出國門。悠悠方遠征。蒼黃放逐行。嬋媛去留情。凄風臨長路。執手且屛營。男兒旣出身。誰免世網嬰。平生君親意。忠孝俱不成。幸荷天地德。罪大猶全生。謫路非歸路。邊城望京城。春輝悲草心。白日照葵誠。揮涕從此去。寒水傍人鳴。</text>
<title>次韻。留別舍兄。 原韻 士安</title>,<text>婦爲九原別。弟作千里征。死者長已矣。用理以斷情。生而兩决絶。夙夜魂營營。或慮語言失。或慮疹疾嬰。一一在心膓。糾結解不成。天地德澤普。枯朽亦復生。苟不重得罪。豈憂老邊城。行行尙愼旃。毋替報國誠。獨憐桓山鳥。分翅但悲鳴。</text>
<title>擬陶淵明神釋</title>,<text>惟形自控揣。所忌大限臻。彼影依形立。欣戚恒相因。我實主靈覺。折衷爲爾陳。人之有生死。譬天有冬春。大運常旋轉。萬物隨屈伸。淹速各有期。變化浩無垠。適來安足喜。適去又誰嗔。奈何念無益。穿鑿損精神。或欲逃麴糵。顚冥塞悲辛。憂膓得酒煎。白髮醒來新。立善差足取。不知名是賓。後人爲汝譽。寧復關汝身。鐫爾迷惑胷。無遽妄顰呻。萬事付冥心。委蛇唯道循。一朝乘化盡。是謂返其眞。</text>
<title>擬柳子厚讀書</title>,<text>書生無異業。生死抱古書。食以書爲糧。居以書爲廬。牙籤揷千架。縹箱盈五車。區區敝口眼。頊頊競居諸。庭麥動遭漂。園菜寧暇鋤。掩菼油燈懸。靑熒雪窓虗。呻吟伴秋蟲。辛苦無與如。傍人相借問。彼有何樂歟。或云習時文。射策登玉除。靑黃蟠木根。變化龍門魚。靑雲一朝致。不待他人噓。鼎食坐華堂。河潤及里閭。或云攻詞藻。冀留文苑譽。鏗鏘宣金石。皛潤疊璠璵。膏馥丐後人。咀嚼味更餘。千載稱大家。聲價並古初。我今嗜好殊。世俗孰知余。富貴儘倘來。浮名亦土苴。聖賢無空言。書乃載道輿。述作俟來者。用意良勤渠。精蘊在審討。淺心難窺且。今人皆買櫝。我實增欷歔。一室靜以寂。心與外物踈。正案對簡冊。終日卷且舒。獨求古人意。勇往戒躕躇。無有深不鉤。無有密不梳。誰言糟粕餘。不能喩疾徐。如升古人堂。復聯古人裾。古道入余心。實踰拱璧儲。讀書斯爲貴。沒齒聊樂胥。</text>
<title>擬柳子厚飮酒</title>,<text>喜不宜飮酒。樂極多愆咎。憂不宜飮酒。醉後轉窈糾。唯有無事者。然後宜飮酒。中心旣和平。酣暢可長久。淸風自北窓。好月窺南牖。幽人動逸興。新釀開甕取。引觴還自酌。豈必須我友。醺然適意止。不問石與斗。肌膚爲之潤。性情爲之厚。睢盱反淳古。優游養年壽。俗士拘細節。流涎强欺口。放者乃沉酗。彼哉濡其首。非屈復非髡。此道誰當受。</text>
<title>次韻。敬酬舍兄翰苑述懷之作。壬戌元日</title>,<text>于仕亦何求。不過肥甘饗。顚冥勢利塗。良貴日已喪。所以古賢士。忍飢守丘樊。超然遠寵辱。寤歌答巖泉。余本山野性。不期軒冕至。如鳥觸網驚。欲奮轉投裏。風波一蕩汩。不自制止走。開口亦偶爾。見謂妄呼叫。昨得山中書。當歸以爲信。得便今可去。無爲我友哂。</text>
<title>次韻。敬酬舍兄翰苑述懷之作。壬戌元日 原韻 書懷示堂后諸友</title>,<text>甞笑鶢鶋愚。坐受魯門饗。胡不决焉逝。悲憂以自喪。僕本抱痾者。十載卧丘樊。飢餐林中實。渴飮巖下泉。行止惟適意。偃仰無不至。如何不自量。妄投樊籠裏。拘縶劇牢狴。况復疲犇走。心神一瞀亂。發狂欲大叫。甘辭孰誘我。人言不可信。行將裂冕去。無爲彼鳥哂。</text>
<title>次韻。敬酬舍兄翰苑述懷之作。壬戌元日 原韻 書懷示堂后諸友 其2</title>,<text>不願珥筆榮。不願大烹饗。名利多誤人。迷歸同弱喪。是以君子心。瞿瞿劇圃樊。如何不自保。將身落深泉。豈敢怨他人。自恨慮未至。沉沉槨室內。何異圓扉裏。跛足自瓓珊。何由利趍走。本非效傲慢。幸莫煩嗔叫。時蒙恕踈野。久已荷忱信。毋辱謙抑辭。恐作傍人哂。</text>
<title>次韻。敬酬舍兄翰苑述懷之作。壬戌元日 原韻 書懷示堂后諸友 其3</title>,<text>回無一瓢飮。沒爲百世饗。跖有千駟富。未死名先喪。得失吾不了。惟宜守吾樊。平生所酷愛。愛聽松下泉。隱几卧其間。不知老之至。涉世浸不固。乃墜塵網裏。吾身不自由。茫若風中走。誠同旣醉賓。屢舞而呶叫。大隱隱金門。此語吾未信。醜女欲效顰。自古以爲哂。</text>
<title>次韻。敬酬舍兄翰苑述懷之作。壬戌元日 原韻 書懷示堂后諸友 其4</title>,<text>黍稷豈不馨。非誠神不饗。明月豈不珍。暗投或取喪。達人任坎流。不必拘籬樊。先伐戒直木。易渴忌甘泉。榮辱不能入。毁譽無所至。毋探驪頷下。莫游羿彀裏。老聃道在下。檀公策先走。群龍正滿朝。寡鶴誤一叫。妄作譴可懲。反躬寧自信。斯言苟不蹈。孰免我友哂。</text>
<title>次韻。敬酬舍兄翰苑述懷之作。壬戌元日 戱次士安韻 士行</title>,<text>入江本爲漁。登筵固求饗。榮途旣新得。雅志胡遽喪。翺翔躡蓬島。矯首望丘樊。未醉紫霞觴。猶戀石上泉。羽客多先登。嘲笑輕末至。進退仰喉氣。只在操縱裏。有口不得語。有脚無由走。呻吟成短篇。更謂胡亂叫。滄浪皆自取。聖訓今應信。且宜忍心性。善謔非相哂。</text>
<title>次韻。敬酬舍兄翰苑述懷之作。壬戌元日 戱次士安韻 士行 其2</title>,<text>木或喜溝斷。鳥或駭皷饗。巧進未爲得。善敗非全喪。衆皆矜城府。我圃聊自樊。胡爲不量力。裨海效涓泉。妄率豈勁直。毁譽俄交至。君恩許懲過。脫身風濤裏。新春遂乘閑。一鞭向東走。雪簷索梅笑。松壇聞鶴叫。平陂莽相仍。行藏敢輕信。汝今氣方銳。此言須勿哂。</text>
<title>次韻。敬酬舍兄翰苑述懷之作。壬戌元日 戱次士安韻 士行 其3</title>,<text>居不厭顔巷。食不希偃饗。不是樂貧賤。粗能解得喪。閉門送歲年。城市卽山樊。看書有新意。掘井始得泉。臘雪消將盡。春風連夜至。寒輕柳枝邊。暖添梅塢裏。感此時物變。坂丸無停走。形骸委如土。妻兒任飢叫。知命焉敢擬。安分聊自信。點檢平生事。撫几時一哂。</text>
<title>擬關山月</title>,<text>群山擁塞門。秋日苦易沒。萬竈夕烟斂。霜海懸明月。悄悄哀笳動。索索悲風發。皓光凝寒磧。黃沙迷白骨。戰士壯心盡。懷歸情怳惚。月色夜夜同。征戍何時歇。</text>
<title>擬門有車馬賓行</title>,<text>門有車馬賓。金鞭停高軒。倒屣起從之。知君發故園。挽裳延入坐。泣涕如瀾翻。不遇心所親。我懷誰與論。弱冠破萬卷。靑雲期騰鶱。携書隨計吏。擇日赴君門。孤賤易蹭蹬。貴戚乏姻援。家山萬餘里。閱歷幾寒暄。槖資久已罄。無由回我轅。恓惶客秦梁。牢落悲乾坤。借問宗族間。幾人今尙存。生者已流離。死者埋荒原。丘陵草木長。行人指古墩。聽此更撫膺。宿昔鬢霜繁。天道有崇替。偏我罹此寃。秪應九泉下。長作未歸魂。</text>
<title>送鄭惠仲 萬迪 南歸。用登山臨水送將歸七字分韻。得送字。</title>,<text>鄭生始跅弛。立心已不㑋。一擧望天池。不甘楡枋控。萬事忽蹉跎。三十只同衆。長嘯思復路。慙悔深自慟。掉棄妻兒戀。疾馳千里鞚。鯉庭納蒙士。挾書歸折衷。請賴指敎力。及玆開昏瞢。字字領訓誨。旭曛勒呻諷。有時遭嗔責。傍人顔爲烘。唯生每虗受。心服同回贛。襲淵採驪龍。入穴窺丹鳳。雖未成條章。已復豁雰霿。一簞或不飽。單衣屢經凍。孶孶勖堅忍。不作思鄕夢。近者顔色惡。辛苦病所中。旅寓妨攝養。戒程何倥偬。齋中多親友。攀挽惜此送。行者必有贐。我有一言貢。如屋闕塗茨。止樹梁與棟。如山對峯巒。未親歷巖洞。於己實無得。中廢可嗟痛。日月繫不駐。倐忽如丸弄。早歸勉卒業。完好補缺空。期子登明庭。金榜聞高哄。</text>
<title>趙光甫 持謙 副學奄忽傾逝。悼賢傷往。輒叙五言六十韻。以寄靈筵。不敢列於挽詞以掛人目。覽者當知吾意云。乙丑八月</title>,<text>驅驅利名蹊。入者如酣酤。欵欵君子心。操持獨辛苦。藉爾爲視聽。君不愛長組。胡忍蔀太陽。苟以逃罝罟。往者楚獄末。國言頗洶怒。張辟若焱浮。無辜欲並取。頭縮因尾蟠。跡不許人覩。重此熱可炙。萬口吟不吐。公時在從班。特達荷奬詡。朝入銀臺門。暮宿玉堂宇。正色立朝端。赤心酬明主。坐看國綱壞。憂憤披膓肚。因影得其形。稍稍收肘股。律繩儼以陳。城社失憑怙。上聖識其忠。闢聡無違仵。堯庭得神豸。不許姦佞侮。鼠穴妨窶數。鬼竇駭燈炷。雰霧忽競吹。笙簧更互鼓。陰陽相盪激。朝野沸鼎釜。蕕乃終敗薰。市或眞有乕。秋風吹洞庭。落葉非一樹。拜此蕙纕替。顔色不悽憮。倦行逢醉尉。悲吟恠漁父。無心驚寵辱。有懷戀舜禹。朝觴醉不起。異氣橫牖戶。平生經綸業。轉眄成千古。昔觀君臣際。乖偶亦有數。間在雖暫踈。志應會相聚。天心終玉汝。頻命假使斧。公方引前嫌。進退履䂓矩。他日舜裳闕。待公爲綵縷。風燭何奄忽。吾道竟鹵莽。謬共金閨選。猥聯紫鸞羽。公旣折輩行。吾不吝肝腑。當公論吳獄。首發實自輔。相國見深詆。公走東海滸。臣拜一䟽聞。白簡飛臺府。公召歸自東。道山又接武。承恩試新文。落筆中書廡。上尊泛金盃。受賜同拜舞。余時負危懍。伊源乞外補。明晨將發軔。公夕來我祖。爲我語時事。憤慨髮欲竪。余以微言挑。公怒嗔我魯。北去未云幾。讜論果成伍。聞之豈不喜。過憂俾我瘉。追愆伏遐陬。當路聲聞杜。及公掩郊扉。書信始能粗。正月至都下。會公寓東部。四年一握手。歡咍掌屢撫。朝窓始接語。不覺日過午。求我粟米春。酌我自傾甒。深陳痛飮戒。前志徵膓腐。公書答謝我。領誨當勉努。那知千金軀。竟受儀康蠱。鵰鶚沒秋天。鳥雀自尾乳。方當崑崙决。中流失砥柱。靑史有信筆。淸名無點𪐴。杳杳熊耳峽。素車阻西浦。銜哀寫此辭。有淚空如雨。</text>
<title>羅平康 良佐 女挽</title>,<text>通家羅平康。五十養二娘。不幸無男子。二娘愛踰常。一娘前喪壻。一娘又新亡。生者且苟存。死者永不陽。無論父母心。已令聞者傷。螽斯豈積慶。螟蛉非造殃。願古推理命。節哀毋自戕。</text>
<title>舅氏左議政南公。復奉使入燕。將行。徵詩於小子。小子僭率。竊願效其區區之愚行役之勞。離別之思。有不暇述。</title>,<text>小子無所識。竊患今之人。以國事他人。未知屈與伸。旣恥爲之臣。又不能不臣。臣之旣不專。恥之亦不眞。擾擾無定計。呑吐醎與辛。我民越疆限。理與彼越均。放縱非一日。法綱當思振。文王不殄慍。昆夷乃其隣。况處小大際。何恠爲彼嗔。如云孽由下。延及君父身。國自有斧鉞。誅罰寧逡廵。胡爲謁于彼。哀辭冀垂仁。得請何足榮。失意辱更臻。以計則甚拙。謂恥又不倫。萬人尙雷同。此義竟誰陳。吾舅都鼎軸。國論待贊决。兼當憂辱日。奮身持使節。內外任負重。上下祈望切。不遑懷息偃。咨諏周智劣。一百一字訣。小子願借筆。外事須百忍。內事須一實。忍百未嫌多。實一用不畢。</text>
<title>送南子聞兄尋四郡山水</title>,<text>南生雅放曠。嗜好在山水。秋風出門去。萬事理不理。我願繡作君。終日掛屋裏。君自愛奇景。我自愛奇士。</text>
<title>送李德初 宜昌 赴燕</title>,<text>臨別安用言。不如無言別。縱言不盡意。無言意自實。此行當此時。滋欲言不出。未能終無言。聊爲無言說。</text>
<title>羅顯道 良佐 爲外祖魯西先生上䟽訟誣。觸忤時議。謫寧邊。病不得送。以詩餞行。丁卯三月</title>,<text>人有恒言曰。是非俟百世。吾常評此言。得一於二掣。謂夫聽言者。遠公而近蔽。當年若無述。來者何所繼。孔門得子路。惡言不敢逮。賜也游諸侯。孔道益昭揭。仲尼天所縱。尙藉諸子衛。古來知幾人。黯黮遂沉翳。夫子辨師誣。抗䟽扣玉砌。言言皆痛切。沁人肝肺際。發揮無餘恨。禍福復誰計。時乖雖暫躓。道直終不泥。昔上百祥樓。藥山入斜睇。欝欝萬山裏。念當此羈繫。蒼黃就嚴程。夕駕不遑稅。伏枕違祖道。援毫墨和涕。</text>
<title>韓執義 泰東 魯詹挽 四首</title>,<text>吏役久居外。與君初不識。時得諫草看。想見義形色。昨就寓舍語。値君病日逼。三日赴東堂。及歸哭柩側。深懷竟不展。終身含惻惻。</text>
<title>韓執義 泰東 魯詹挽 四首 其二</title>,<text>憶昔癸亥夏。五人貶同日。胡然比二歲。每歲則喪一。疑天亦茹吐。與人助忌嫉。我懷友于痛。哭君益心疾。每及貫獻語。悲懣胸屢窒。</text>
<title>韓執義 泰東 魯詹挽 四首 其三</title>,<text>流水自有性。隨遇異其狀。如何亂石地。復與逆風當。波浪忽翻涌。聲音一何壯。豈不解淵渟。泓澄雲日漾。惜哉境使然。我獨抱深愴。</text>
<title>韓執義 泰東 魯詹挽 四首 其四</title>,<text>士生不遇時。括囊斯可矣。胡樂抗危言。困躓以至死。尙爲世道憂。來者吾有竢。碩果苟不留。造化幾乎已。聲名竟何物。君子不爲此。</text>
<title>贈別林德涵</title>,<text>我欲求一麾。得之亦有命。子今有所歸。行止頗適性。世網非難脫。生故坐自病。悠悠送子去。云何令我𥊼。</text>
<title>和袁宏道項羽廟 代人課作</title>,<text>炎漢天所置。秦鬼久已哭。項籍亦何人。欲以力相逐。猛氣有時涸。陰陵路何蹙。不能思范增。虞歌淚盈掬。暴興宜卒困。一躓不可復。乍堪劍頭决。寧甘渡江伏。</text>
<title>寒食朝和子聞 辛亥</title>,<text>寒食朝寒食朝。唯見愁雲連春天。野草承莩屍。山花駐飢魂。上帝何時惠豐穰。寒食朝長歌太平年。</text>
<title>借琴 癸丑</title>,<text>幽人不識琴之音。只識琴意愛彈琴。桑間濮上儘淫哇。縱復識之不關心。七絃橫軫五指揮。太古之音眞在斯。以手爲聲以耳聽。我且以此樂天機。隣翁那知此中味。有琴不借徒莞爾。恨無淵明一片桐。浪撫虗叩想其意。且走一力復借之。往來百度得爲期。春窓厭聞百鳥啾。庶將一曲傲黃羲。</text>
<title>效崔顥孟門行</title>,<text>夜光徑寸珠。羞人光乍斂。本擬持相贈。如何反按劍。鷄鳴鐘動百僚會。肩磨踵接同進退。得非中有讒諛人。誰使君心朝夕改。東園桃李樹移種。何辛勤成陰結實。君不取長使荊棘笑殺人。</text>
<title>島弄歌 丁巳</title>,<text>宿雲初散漏斜照。極目滄波孤島小。船人忽起船頭立。絶叫島弄駭且笑。風盤靄旋失定象。倐歘變貿千萬狀。卧如槖駞立如人。張如傘盖圍如帳。謂高忽低圓又方。左消右息不可常。稍稍浮大欲連天。翻然斂縮狹而長。吁嗟土石豈解幻。游氣氛氳亂人眼。騁奇逞恠在頃刻。弄假迷眞眞可惜。請君移舟近前看。此島面目方能識。</text>
<title>擬送諸葛丞相北征中原 辛酉月課</title>,<text>憶昔先皇在荊門。丞相受詔拭淚痕。彼蒼亶無佑漢意。帝緖如今綿若存。一隅迢遆歲月遲。遺氓盡爲豺虎飧。在天陟降二十帝。眷顧咨嗟何憤寃。神人倚仗在丞相。天傾屹然見崑崙。拯屯濟艱地有餘。願回桑楡照乾坤。平生忠赤吐在紙。令人一讀聲再呑。儲材蓄銳期掃蕩。三軍齊動趍中原。劍閣橫天送義旗。奸雄欲啼西陵魂。三分休道我最弱。天下猶知劉氏尊。夔魖魍魎假幽暗。大明一出百恠奔。關中舊都先收復。次第丕權當授元。神器會見再整頓。先皇知公公報恩。</text>
<title>擬蘓子瞻四時詞 甲子夏課。以下四篇同。</title>,<text>東風吹煖繡戶春。語燕呢呢流鸎新。蘭閨春思如春雲。柔指哀彈怨芳辰。空牀遠夢曉紛紛。起見落花覆地均。傍人但恠淚痕多。不知翠蛾爲誰顰。</text>
<title>擬蘓子瞻四時詞 甲子夏課。以下四篇同。 其二</title>,<text>綠樹交陰暎舞榭。象床桃簟宜朱夏。午夢初罷日正遅。薄紈襯膚墮䯻亞。紅巾拭汗粉臉光。綾扇喚風踈簾下。年華可惜容易盡。又見石榴花欲謝。</text>
<title>擬蘓子瞻四時詞 甲子夏課。以下四篇同。 其三</title>,<text>凉葉蕭蕭繞壁流。星月迢迢銀漢秋。珊瑚雙佩冷丁丁。一夜輕霜着簾鉤。秦箏絃急靜自響。西樓寂寞後堂幽。鴛機織得相思錦。靑鳥飛去關河脩。</text>
<title>擬蘓子瞻四時詞 甲子夏課。以下四篇同。 其四</title>,<text>越羅蜀錦衣裳重。水冷指澁晨粧慵。寒日東出俄西沒。使儂苦不展懽容。曲房淸夜歌聲起。紅爐煖酒傲深冬。爲君唱罷白雪曲。畫燭欲盡聞曙鍾。</text>
<title>甲子歲除日。口號示諸生。兼寄南兄子聞。二首</title>,<text>吾年十五志甚壯。寄懷常在千載上。文章事業視容易。决不草草同庸妄。爾來荏苒至三十。宿計萬不成一兩。去日旣多前路遠。遇事逡廵思退讓。如今志氣已如此。更過十年何所望。盛時一失不再得。坐撫流年但惆悵。</text>
<title>甲子歲除日。口號示諸生。兼寄南兄子聞。二首 其二</title>,<text>昔讀古人歲除作。傚學亦道歲可惜。當時下語徒能爾。可惜之實未甚識。歲月稍稍棄我去。每逢除日加惻惻。卽知老翁白髮意。顧戀低回畏日昃。爾今少年氣方銳。聞我此言不動色。努力立身須及早。老大咄咄行自逼。</text>
<title>趙侯 之耘 墨梅歌。贈從姪弼健。</title>,<text>趙侯畫梅添宿鳥。鳥重枝輕垂裊裊。乍敎鳥擧枝起時。翻動繁英落多少。趙侯好手甚自惜。腕可斷畫難得。旣不是伯牙絃絶傷知音。又非關江生奪去筆五色。目存心想皆此物。天機自動不可抑。爾別趙侯將遠適。欣然放筆爲爾作。爾知我憐趙侯畫。贈我珍重比拱璧。我今作詩歌趙侯。俾爾見詩如見畫。慰爾渭陽思悠悠。</text>
<title>踰水落山腰 乙卯</title>,<text>溪路幾回轉。中峯處處看。苔巖秋色凈。松籟暮聲寒。隱日行林好。迷烟出谷難。逢人問前路。遙指赤雲端。</text>
<title>夜過蘆原</title>,<text>晩出前程暗。仍成黑夜行。草橫人屢跌。石卧馬頻驚。蟲響臨秋急。泉聲過雨淸。今宵安得月。通照四山明。</text>
<title>滯雨花谷村舍 龍仁</title>,<text>滯雨孤村夕。占雲獨望身。山風吹樹急。簷溜滴階頻。不語思前路。傷神戀老親。空樑雙燕語。似欲慰愁人。</text>
<title>曉行</title>,<text>旅店凌晨發。參旗當馬頭。泉流虗響駛。蕎麥暗香稠。露冷踈螢曉。風高亂葉秋。抱鞍殘夢罷。前路曙光浮。</text>
<title>寒山寺。望永保亭。</title>,<text>山樓早望通。初日正生東。官閣滄波上。人家亂樹中。烟消城似月。潮滿水生風。倚檻移時立。飄然興不窮。</text>
<title>看月島</title>,<text>片石壓層浪。高齋臨絶巓。魂淸逢靜夜。眼豁望秋天。遙嶼潮連動。平湖月對圓。偶携佳客至。欣賞欲忘旋。</text>
<title>題無量寺</title>,<text>淸秋尋古寺。落日入松林。寶地龍宮煥。香㙜佛像深。亂山晴亦雨。幽壑晝仍陰。坐待藤蘿月。彌淸世外心。</text>
<title>白蓮菴。書示處英上人。</title>,<text>亂石初無路。深林更有家。當軒千嶂逼。映檻一溪斜。烟樹難容畫。霜楓勝似花。探眞心轉遠。興斷白雲涯。</text>
<title>平濟塔</title>,<text>舊國萬事盡。此碑猶獨存。龍蛇一夜戰。天地當時翻。漢將銘功處。遺民積淚痕。苔鑱今剝落。惆悵對荒原。</text>
<title>虎巖</title>,<text>捨舟尋小徑。攀磴上危樓。木落窺湖晩。渚寒聞鴈秋。山形分岸出。江色入天流。最愛臯蘭寺。玲瓏畫裏浮。</text>
<title>塞日 丁巳</title>,<text>塞日暉暉短。邊風發發獰。身單嫌俗異。寒重覺裘輕。望裏孤雲色。愁時斷鴈聲。他鄕仍歲晩。懷抱詎能平。</text>
<title>燈</title>,<text>塞天沉日後。旅館點燈初。暝色驅能出。羈愁照暫紓。孤燃寒夜永。相伴客窓虗。稍似草堂夕。移檠作細書。</text>
<title>耳根</title>,<text>蒼茫荒塞遠。流浪一身微。懶向詹龜卜。從他賈鵩飛。坐多長入定。心索屢忘機。最覺耳根淨。都無說是非。</text>
<title>東江五首 三首</title>,<text>一水兩山中。澄流屈曲通。携筇經虎窟。垂足壓龍宮。偏岸藏斜日。微瀾度晩風。暮笛哀傷極。沾胷曲未終。</text>
<title>東江五首 三首 其二</title>,<text>窮荒還勝景。遷客作閑人。盡日行空壑。乘春弄碧漘。暖沙星彩亂。輕浪織文均。卽此多幽事。槁枯笑楚臣。</text>
<title>東江五首 三首 其三</title>,<text>抵昏依寺歇。乘夜下山來。雲薄猶藏月。瀨懸欲轉雷。喚愁蘆管急。排悶酒杯催。此地眞供興。頻來定幾回。</text>
<title>聞從兄在嶺南。復以試題事見罷。</title>,<text>策名兄及弟。覆轍後隨前。踈稚休深恠。高明奈復然。事難防慮外。道或愧幾先。世路今如此。沉吟獨不眠。</text>
<title>散花潭</title>,<text>偶來深谷裏。閑坐小溪濱。山鳥窺疑客。潭魚躍近人。寒聲千澗落。淑氣百花新。故國歸無日。勤尋塞外春。</text>
<title>放還途中 二首</title>,<text>去國三河遠。離家九月歸。往愁山雪暗。來喜麥風微。朱果分林熟。黃鸎夾路飛。重知化翁意。一物不敎非。</text>
<title>放還途中 二首 其二</title>,<text>虗覺通州遠。欣瞻華岳來。客愁天外失。直道日邊回。稚子應搔額。親朋待把盃。故園知不隔。歸夢莫相催。</text>
<title>李錦山 重輝 挽</title>,<text>元禮通家舊。龐公獨拜尊。暫爲千里別。歸哭九原魂。靑史編循吏。高門待後昆。他時因醉至。一慟廣陵村。</text>
<title>李涉秀才內挽 辛酉</title>,<text>有美幽閨秀。娟娟二八年。菁華正堪掬。珥珮遽長捐。夫壻情凝夢。爺孃淚到泉。君看早霜下。花損子能全。</text>
<title>綠陰芳草勝花時</title>,<text>莫恨紅飄盡。還看綠暗時。草深烟漠漠。陰合日遲遲。翠幕連高閣。芳茵匝小池。春華終不羨。卽此賞何疑。</text>
<title>漠漠水田飛白鷺</title>,<text>水田平漫漫。白鷺見群飛。山遠行相映。蒲深立自依。颺絲風細細。刷羽雪霏霏。忽復驚人起。低翻過釣磯。</text>
<title>用族父玄石先生韻 聖朝追奬先祖潘南先生。敬述感懷。○壬戌。</title>,<text>吾祖麗朝日。論思在主傍。履玆忠孝節。貽我子孫光。高議匡時切。遺風覺世長。報功還異代。哀感自沾裳。</text>
<title>慶寧郡主挽</title>,<text>都尉名家秀。王姬寶系光。絲緡眞配美。熊虺屢占祥。鳳去簫還咽。鸞空鏡遽藏。令譽存壻黨。一愴述斯章。</text>
<title>金剛山 戊辰</title>,<text>雕鎪何恠巧。盤結儘雄閎。列峀俱爭峻。奔泉各競淸。風雲疑借勢。珠玉豈專精。天下唯玆嶽。偏能實副名。</text>
<title>歸覲尼山路中寄子聞兄 庚戌</title>,<text>懷君一念豈甞亡。每到愁時更未忘。旅舘獨逢秋夜雨。客窓空展舊詩囊。將趍東魯歸心切。起望西原去路長。知子深簷對歌舞。肯思中野正彷徨。</text>
<title>玉屛書院 癸丑</title>,<text>思菴相國有高臺。十里平川抱岸廻。風轉碧潭涵日動。雲移蒼壁向天開。百年舊址猶祠廟。數字遺鑱半蘚苔。訪占獨來秋色裏。寒山搖落思悠哉。</text>
<title>雨中。逾赤沙峴。甲寅</title>,<text>頃刻回看野外昏。森森雨脚亂平原。衝風高樹搖難定。打岸長川溢欲翻。無那征衣盡沾濕。難敎羸馬乍騰奔。滿壑濕雲何處去。林間犬吠是山村。</text>
<title>舅氏大司成藥泉南公。言事解職。奉大夫人還結城莊。陪到江上。書示子聞兄。乙卯</title>,<text>澤國春生水路寬。行㫌遙指暮雲間。蓴鱸興發孤帆遠。鷗鷺盟存盡室還。世事幾多蠻觸閙。仙蹤一去海山閑。無端骨肉成離散。臨別呑聲淚已潸。</text>
<title>素沙遇景仁 李濟</title>,<text>鴻來燕去兩相違。半路相逢却有期。我渡前川歸海曲。君於何日到京師。逆旅聊成片時會。吾儕已是幾年離。又看分手成南北。惆悵臨歧上馬遅。</text>
<title>與南子聞。過李白川悏山庄。</title>,<text>閒來並轡過山家。談笑留連到日斜。晩樹欲迷千嶂雨。寒香自發一盆花。林間苔靜眠孤鶴。石上泉淸露淺沙。三繞池塘歸意懶。昏鴉棲盡路方賖。</text>
<title>永保亭</title>,<text>湖上風烟帶素秋。小杯微醉坐高樓。風生極浦山光動。潮退空洲岸影流。無數雲帆交出入。一雙晴島對沉浮。壁間仲說眞吾友。安得携渠共此遊。</text>
<title>自溫臺</title>,<text>陰火潛燃效異祥。君王從此宴遊長。寒霜繞檻秋何在。白露橫江夜未妨。堪恨小臣欺暗主。不知羅使入皇唐。金輿一去空臺冷。寂寞荒山亂樹蒼。</text>
<title>五月十四日。余到結城龜山。從兄子聞適寄栖于公州神院。卽裁書要其來會。十八日。有事之魯城。神院去魯城二十里。而意子聞必已西歸。不克過焉。二十一日。還到龜山。得子聞答書。欲余相訪於過魯城之日。魯城旣已徑過。而吾行不可復迂。相邀相待。竟失一握。悵惘可言。將北歸。留詩以寄。丁巳</title>,<text>半載京湖惱別情。此來多恨不逢兄。待君君却無歸意。邀我我還催去程。鷄岳向來靳暫過。龜山畢竟失相迎。離合有數難容力。去留關心且復行。</text>
<title>林畔別宋溟</title>,<text>孑孑單身海上羈。千人新面一人知。相逢殆欲忘流落。此地那堪告別離。逐客未涯回去日。歸人寧有却來期。東南官道山腰轉。鞭擧塵生悵望時。</text>
<title>哭內從尹可敎見之</title>,<text>溫然如玉眼中人。遽作含珠泉下身。長慟詎知吾不妄。永歸方識爾爲眞。篋中情札凄凉在。岳北遊蹤倐忽陳。離別經年生死隔。此生無復此懷伸。</text>
<title>謝龍灣大尹 申翼相 惠燭。爲守歲之資。戊午</title>,<text>客中玆夕餞窮陰。雙燭封來惠意深。淸淚對垂游子淚。丹心相照逐臣心。帶光寒壁終宵靜。伴影孤身到曉吟。跋見銅盤窓色動。鼕鼕曙皷是新音。</text>
<title>除夕。再用羈字韻。和舍兄守申見寄。</title>,<text>何人此夜伴孤羈。獨坐悲吟秪自知。時序誰能緩箭疾。親知無計合星離。寒鴻度盡書難寄。暖律迴遅赦未期。幾日連床同剪燭。却談除夕憶兄時。</text>
<title>除夕。再用羈字韻。和舍兄守申見寄。 昨投後菴。同逵弟與直甫守申。懷念不禁。用君韻草草書呈。士安</title>,<text>邊頭風雪一身羈。逝水光陰感可知。何日心中不係念。今宵燈下倍傷離。多愁展轉眠難得。遠信沉浮去未期。天地當春均布澤。弟兄同會豈無時。</text>
<title>戊午元日</title>,<text>逐客新年意欲迷。王京千里絶歸蹊。天涯歲律愁邊促。夢裏慈顔別後啼。漸慣夷居何有陋。稍鋤客氣不妨低。看看日日韶光逼。故國池塘嫰草齊。</text>
<title>回文。敬次大人韻。</title>,<text>千隔山兮萬隔水。隔鄕遙望望中愁。天昏霧泣空穿眼。雪亂風驚數擧頭。偏塞舊年流冉冉。暮河寒日落悠悠。全生尙感深恩荷。重罪臣知分放流。</text>
<title>上院菴。書示戒澄上人。</title>,<text>繞石穿林細逕通。靑溪度盡見梵宮。軒窓孤照中天月。松檜齊鳴一壑風。住世忘紛憐汝達。入宮遭妬笑吾窮。閒宵借宿維摩室。塵慮何曾到夢中。</text>
<title>次韻。酬柳使君 德三 見贈。</title>,<text>㷀㷀孤影客西門。綿葛終傷遠弟昆。獨夜月從山外出。愁時雲在日邊屯。萱闈苦闊春來信。楓陛頻承夢裏恩。賴得賢侯爲地主。源源相就倒淸樽。</text>
<title>空堂</title>,<text>千里西遷且未還。故鄕東望阻重關。天涯日月催春色。海上風沙損客顔。今日朝廷多俊彦。古來流蔡雜夷蠻。空堂竟夕無人過。獨倚前楹看碧山。</text>
<title>詠馴鷗</title>,<text>偶然觸網爲漁得。詎意隨籠待我馴。素羽獨愁雕檻夕。彩絛終負碧波春。乍逢投食還猜食。旣已從人却避人。失所悲呼眞物性。他時感汝一沾巾。</text>
<title>蒼蠅</title>,<text>應須比罪噆膚虻。敢與論功照字螢。乍向齊宮迷五德。翻來楚國泣三刑。歐翁嫉惡還留賦。小雅憂讒遂作經。頗恨畫師眞技癢。那因誤點肯傳形。</text>
<title>次韻。寄戒澄上人。</title>,<text>爲問彌天釋道安。於君方見道情閑。掃花古寺長年坐。飛錫東州幾日還。經席不離祗樹下。鍾聲常在暮雲間。顚師舊有韓公契。大士何妨出法關。</text>
<title>聞赦</title>,<text>忽荷寬恩許自新。從今方覺我爲人。蚤經憂患眞天意。亟賜還歸識聖仁。客淚好收西塞暮。萊衣催趁北堂晨。不堪更作趍營計。輕薄何人賦問匀。</text>
<title>玉堂小屛畫。華山歸隱。鹿門躬耕。弘景聽松。四皓採芝。南溪垂釣。東籬掇菊。剡溪回棹。孤山放鶴凡八幅。各賦一事爲一句。庚申</title>,<text>驢背陳仙見事遲。躬耕龐老是吾師。靜聽松籟輕絲竹。飢嚼芝英當肉糜。釣艇頻侵溪月夕。塵觴每負菊花時。尋人也自回舡去。何苦臯禽客報知。</text>
<title>淸簟疎簾看奕碁 月課</title>,<text>官閣迢迢俯水虗。携碁留客納凉初。隱囊紗帽閑相對。玉子紋楸興有餘。江雨動秋生簟潤。林風近夕覺簾踈。早知一局堪消日。勝似埋頭困簿書。</text>
<title>代牽牛贈織女</title>,<text>天孫消息杳雲中。河外靈旗盡日風。萬古含情情詎畢。片宵同夢夢還空。非關橋鵲難頻躡。爭奈星仙各有宮。不服車箱閑自老。羨他烏兔任西東。</text>
<title>代織女答牽牛</title>,<text>塵沒瑤機閴翠屛。殘粧愁鬢怨伶俜。玉宸仙侶朝朝會。銀浦流星夜夜經。別恨纏綿心獨斷。佳期迢遆淚長熒。報章織罷無由寄。空使嬌蛾半减靑。</text>
<title>送申公獻 琓 學士使燕</title>,<text>使車衝雪赴燕臺。朔野駸駸四牡催。今古百年心俯仰。山河萬里眼徘徊。吾鄕一別遠遊倦。遺老相逢長語猜。努力歸來須及早。范陽春色使人哀。</text>
<title>奉送外從祖宜拙南都憲 二星 使燕</title>,<text>幽州使者踵相隨。公又西行使我悲。事異自東思服日。人非未老獨賢時。長途加愛須防酒。舊國消愁只賴詩。歸旆當春還好早。禁林花事莫差池。</text>
<title>腐儒</title>,<text>腐儒胡不處蒿蓬。玉署薇垣路謾通。代斲深知適傷手。聚埃休說可埤嵩。古來避地思梅尉。他日憂天笑杞翁。不是愛身甘結舌。羞將心事質蒼穹。</text>
<title>舅氏明齋先生。見示子敬和士行所贈韻。要余續和之作。季舅亦有和章。謹酬奉呈。</title>,<text>溪上前年憶拜床。而今南北苦相望。弓旌比看恩招數。衡泌還聞道味長。不是無心援世溺。終嫌失脚絆名韁。愚蒙何幸偏知愛。每有書來戒走狂。</text>
<title>舅氏明齋先生。見示子敬和士行所贈韻。要余續和之作。季舅亦有和章。謹酬奉呈。 其2</title>,<text>曏承閑攝寄禪床。尼峀迢迢費戀望。兩地音塵書久絶。三秋瘧癘病何長。終知高卧眞無累。自悼浮名浪受韁。又誤借麾相就計。樞機不愼悔踈狂。</text>
<title>舅氏明齋先生。見示子敬和士行所贈韻。要余續和之作。季舅亦有和章。謹酬奉呈。 其3</title>,<text>元龍早合讓高床。林下淸風不易望。暫爾網來龜用密。忽然飛去鶴程長。閑隨諸從開蓬逕。笑看群兒繞世韁。要路如今防伏弩。鳳歌誰道爾爲狂。</text>
<title>舅氏明齋先生。見示子敬和士行所贈韻。要余續和之作。季舅亦有和章。謹酬奉呈。 其4</title>,<text>淸切班聯近御床。含懷不盡欲何望。從敎同舍嘲輕脫。獨爲明時慮遠長。奮臂自憐當騁轍。籠頭幸免困飛韁。未從洙泗裁狂簡。摧折經來語轉狂。</text>
<title>舅氏明齋先生。見示子敬和士行所贈韻。要余續和之作。季舅亦有和章。謹酬奉呈。 贈子敬原韻 士行</title>,<text>深室涔涔守一床。故人同病只相望。可憐霜重菊花悴。其奈月明秋夜長。斥去猶堪安素履。呼來那得脫名韁。要將孤笑排閑寂。莫恠吾詩語太狂。</text>
<title>舅氏明齋先生。見示子敬和士行所贈韻。要余續和之作。季舅亦有和章。謹酬奉呈。 入京時。尊堂伯令公。一夕乘月來訪。晤語從容。仍吟贈一律。忘陋效嚬。歸示從兄。從兄爲之步和。今却送示此。亦不敢隱其蕪拙。錄呈。子敬</title>,<text>切切寒蟲暮近床。秋風孤客苦吟望。衰顔羞對黃花晩。軟脚嫌趨紫陌長。驚浪由來生宦海。浮雲自是等名韁。今朝得遂歸田願。收拾行裝喜欲狂。</text>
<title>舅氏明齋先生。見示子敬和士行所贈韻。要余續和之作。季舅亦有和章。謹酬奉呈。 子敬歸自京。携示士行令公所贈詩。旣自和之。而又要余屬和。步其韻成三疊。明齋</title>,<text>歸來靜處話聯床。進退從容慰我望。憂國有心才未及。報恩無路意空長。已將世念都歸幻。誰把浮名喚作韁。却歎逸勞皆有分。眼前㫌節日奔狂。</text>
<title>舅氏明齋先生。見示子敬和士行所贈韻。要余續和之作。季舅亦有和章。謹酬奉呈。 子敬歸自京。携示士行令公所贈詩。旣自和之。而又要余屬和。步其韻成三疊。明齋 其2</title>,<text>瓊韻披襟若對床。谷中城裏遠相望。毁譽只可資修省。呼斥何須較短長。要得此心無愧怍。方知萬事免纏韁。嘐嘐欲誦荊公說。一笑何嫌語似狂。</text>
<title>舅氏明齋先生。見示子敬和士行所贈韻。要余續和之作。季舅亦有和章。謹酬奉呈。 子敬歸自京。携示士行令公所贈詩。旣自和之。而又要余屬和。步其韻成三疊。明齋 其3</title>,<text>茅齋兀兀守書床。多少幽懷獨悵望。聖哲千年心可識。人生百歲慮何長。山林可愧皆名累。簪紱休言是世韁。最有前途猶許遠。不堪時節似風狂。</text>
<title>舅氏明齋先生。見示子敬和士行所贈韻。要余續和之作。季舅亦有和章。謹酬奉呈。 秋間與子敬，令公夜話。口占一律。語雜俚謔。曾戒傳說。而今見子仁丈用其韻。和成累篇。不覺愧惕。然其詩中䂓勉之意。不敢孤負。聊此再吟。附士元致謝。士行。</title>,<text>終南積雪卧藜床。湍上田園日在望。把玩殘年悲髮短。激昂千古笑心長。浮名久恥爭趍市。倦力何堪更受韁。多荷故人珍重意。詩中藥石戒踈狂。</text>
<title>趙參議嘉錫挽 壬戌</title>,<text>襟韻恢踈言語眞。掀髯嘲謔座無人。向來直氣姦諛懾。今日淸班望實均。白刃當胸寧顧憚。靑雲滿眼更逡廵。未衰長逝天非奪。却恐翩然厭世塵。</text>
<title>次參議從兄韻 松林。賜諡致祭後作。下二篇同。</title>,<text>精忠大節著靑編。衰草荒烟記故阡。殞椓昔遭昬亂際。崇褒今値聖明年。恭聆綸綍哀榮備。寓慕羹墻感慨偏。並世同聲有圃老。新祠還共舊祠傳。</text>
<title>又次宗丈文開甫韻</title>,<text>聯翩使節降從束。鳳綍瑤函錦帕蒙。未定天人勞睿念。特回日月照孤忠。空山共看簪裾會。宿草寧期雨露逢。七十諸孫齊拜祝。聖明千歲布王風。</text>
<title>又用初字韻。以答不忘初之意。</title>,<text>遠邇諸宗會覿初。面生情阻路人如。自根自本須深認。更遠更歧寧可踈。追孝均誠心已萃。聚歡連日事堪書。萬間大廈能如願。居接床茵出比裾。</text>
<title>崔承旨 錫鼎 大夫人挽</title>,<text>昔陪司諫丈人飮。分付丫鬟入內陳。此客須將佳饌待。咸陵曾與錦洲親。酒星遽返賓筵閴。龍劍相隨薤曲新。人事可憐同逝水。通家小子倍酸辛。</text>
<title>送尹參知趾完使日本</title>,<text>秀吉猖狂亟自顚。源家基業世相傳。包荒已是深羞忍。懷遠還須大信宣。使節南行星彩動。風帆東指海氛褰。飮氷努力憂王事。豈必鄭黃美可專。</text>
<title>送宋承旨昌廵察關東</title>,<text>中臺法從罷含香。六月雙旌出漢陽。好去淸凉仙窟遠。不愁炎暑驛程長。龍津暮雨催船渡。雉岳晩雲迎盖翔。二十六城須扇暍。少煩咨度答恩光。</text>
<title>遊南澗</title>,<text>南澗瀑流聞已久。今朝乘興便來攀。幽泉强作靜中閙。遠峀仍當缺處環。自愛山村意思足。不辭藤蔓往來艱。同行况有二三子。淸唱相酬松石間。</text>
<title>桐 月課代作</title>,<text>嘉樹人間最有桐。紛紛草木更難同。松身聳直嫌麁節。荷葉搖圓笑弱叢。會看一棲丹穴羽。何妨早落鵲橋風。直須枯死經樵爨。拂拭猶堪廿徵宮。</text>
<title>桂</title>,<text>江南叢桂發秋花。林薄陰深澗谷賖。辢性未容蟲蠧蝕。貞姿不怕雪霜加。懷沙廟下樛枝偃。招隱山中老榦斜。奇馥不徒人世重。慇勤移種月娥家。</text>
<title>梅</title>,<text>南國春前見野梅。北人盆養亦催開。寒姿欺壓林間雪。陽氣胚胎地底雷。月照影疑神女過。風吹香訝令公來。新篇一得孤山老。始覺何郞是俗才。</text>
<title>竹</title>,<text>聞道山陰絶俗翁。平生襟韻此君同。芳根幾費栽培力。高價仍資賞拔功。却月靈心含灝氣。停霜苦節傲寒空。世人未解醒塵慮。試聽翛翛北牖風。</text>
<title>蓮</title>,<text>曲沼方塘種晩芳。圓荷脩蔕綴紅房。因風欲步凌波襪。照水初成對鏡粧。不逐春華爭冶態。自含秋露吐幽香。鏡湖別有風流客。花裏撑船詑寵光。</text>
<title>禱雨陽陰山。是日雲氣滿天。雨意甚濃。竟不注滴。霏微而止。歸路懣然有作。癸亥</title>,<text>悶旱憂農未敢寧。虔祈名嶽借甖缾。濕雲似幕空垂野。細雨如塵不滿庭。失政久應蒙譴謫。薦誠重愧莫臨聽。嗷嗷赤子終何罪。凡有咎殃我自丁。</text>
<title>端午日。命賜讀書堂諸臣節扇二把。泰輔方待罪峽縣。亦在賜中。感恩詠懷。遂成長句。</title>,<text>恩賜那聞及外臣。道山榮遇邁凡倫。庸才久恨欺明聖。珍箑難將比笑嚬。落筆中書如隔夜。懷章下邑忽經春。傾陽敢障長安日。扇暍期均一境民。</text>
<title>廣福洞在陽陰山北。其阻塞壯固。殆天所作。所謂山蹊之險者宜無二焉。處僻莫有知者。玆賦一篇。俾見者察焉。時有築洪福城之議。故末句及之。</title>,<text>削玉鎔金四壁成。迷烟抱月一郊平。狠如鄧艾須還走。窘似滎陽可坐耕。造物有心非謾設。世人無眼不留行。刺紋倚市誰能別。聞道楊州又築城。</text>
<title>聞韶閣口占。呈同席。</title>,<text>亂山中闢野蒼蒼。二水幷成一水長。飛閣不孤塵外勝。淸遊欣値雨餘凉。波銜落照搖丹檻。風曳流雲度畫梁。三日淹留幽興足。百年登覽幾人忙。</text>
<title>酬次安朔太守寄示之韻。</title>,<text>雨後西風敗老炎。空齋秋意寂寥添。故人一別光陰改。佳句相思簡牘兼。卧閤我眞同病黯。折腰君謾作醒潛。長江不礙扁舟路。徒爾盈盈對曉蟾。</text>
<title>聞舍兄斥補高山驛丞</title>,<text>芝蕙遭焚桂有霜。飄然行色出夷荒。一陞一黜名仍顯。如汚如隆道益亡。陟岾夢長山矗矗。乘桴意在海茫茫。伊高隣近通音問。不比瓊雷只許望。</text>
<title>癸亥閏六月。舍兄斥補高山驛丞。余自伊川。邀出嶺上。追之不及。到淮陽得痢疾。僵卧十許日。淮陽使君崔公 碩英 有族誼。夙相親愛。憫其病於客中。曲加將護。克臻完復。輒成長句三首。奉寄舍兄。兼呈崔公。</title>,<text>我後兄行較一宵。嶺高川闊馬蹄遙。臨風久立心如失。聽雨孤眠夢屢挑。旅病半緣傷別劇。離懷全被入秋撩。到官安否今何似。早晩霜鴻帶信飄。</text>
<title>癸亥閏六月。舍兄斥補高山驛丞。余自伊川。邀出嶺上。追之不及。到淮陽得痢疾。僵卧十許日。淮陽使君崔公 碩英 有族誼。夙相親愛。憫其病於客中。曲加將護。克臻完復。輒成長句三首。奉寄舍兄。兼呈崔公。 其二</title>,<text>嶺外人稀信未通。謫官官况坐思中。入帷舊是蘭臺月。滿櫪還非栢府𩣭。竟日寂寥仍獨夜。異鄕蕭索更秋風。離鴻未遂聯行願。病裏相望兩鬢蓬。</text>
<title>癸亥閏六月。舍兄斥補高山驛丞。余自伊川。邀出嶺上。追之不及。到淮陽得痢疾。僵卧十許日。淮陽使君崔公 碩英 有族誼。夙相親愛。憫其病於客中。曲加將護。克臻完復。輒成長句三首。奉寄舍兄。兼呈崔公。 其三</title>,<text>不及追攀過嶺塵。途中嬰疾卧經旬。湯丸無法從新試。寢偃隨身任並陳。邪賊欲衰蟾吐月。眞兀稍復草萌春。鬼門奪命何倉卒。相念相扶荷主人。</text>
<title>余追舍兄行不及。因病滯淮陽經旬。舍兄卽到官爲迎新按使。還到嶺下。踰嶺來會。喜而賦此。</title>,<text>不期而會勝如期。萬事由天豈自爲。一騎馳邀眞錯擬。經旬病卧未前知。天涯分作晨星望。嶺上聊成旅鴈隨。同是放臣兄更遠。東岡何日卽歸時。</text>
<title>聞吳貫之 道一 執義。出補蔚珍。却用貫之去年送余官伊川韻。以寄。</title>,<text>何事㙜臣左補催。官閑恩許養痾來。徒懷階闥拾遺願。謾把海山無事盃。正處有偏君莫信。失中見得我非詼。淸詩披篋空吟想。川陸重重首自廻。</text>
<title>兪玉果 瑾 挽</title>,<text>少小依歸識字初。當時比舍暮朝趍。依依常有門墻戀。落落中傷謦欬踈。枳棘棲卑鸞久困。塵埃世厭劍雙徂。江軒昨日終身訣。撫訓懷恩淚滿裾。</text>
<title>題花山縣壁 伊川古號</title>,<text>一水迢迢背縣流。萬山如堵擁官樓。訟庭鞭扑終朝閙。賓席杯觴竟歲休。護國祠前雲黯黯。舍人巖外日悠悠。宦遊未及歸田樂。爲奉潘輿且少留。</text>
<title>舅氏右相南公。奉使入燕。謹呈拙篇。甲子</title>,<text>輶軒衝雪騖長途。遼野茫茫接塞楡。此事畏天須蠖屈。昔人覘國若龜諏。幽都運曆還衰旺。炎海波濤定有無。繡扆仰成方側席。早歸金闕獻嘉謨。</text>
<title>燕使士弘 朴弼成錦平 都尉將行求詩。書此奉贈。兼呈亞使參判尹公 趾善，書狀李君季泉 善溥。○乙丑</title>,<text>吾家都尉錦衣鮮。云自東韓赴北燕。遼澤新泥迷轍跡。灤河古渡慘風烟。少年貴族夷人敬。右袵裹頭漢俗憐。亞使望尊書記妙。各懷珍重信歸鞭。</text>
<title>奉和昭陽使君。用拙題聞韶閣韻詠古松之作。</title>,<text>天敎松樹獨蒼蒼。貴直由來不貴長。正色自持眞可敬。開襟相對欲生凉。徒將傲性能霜雪。誰識奇材任棟樑。坐看幾回桃柳死。浮榮脆艷未要忙。</text>
<title>乙丑四月。聞舍兄在草原被疾。馳往省之。因扶護踰嶺。在途遣悶。相爲酬唱。凡十七首。其龍興江以下。叙列所歷。亦十二首。</title>,<text>鐵嶺平明宿霧開。促裝馳上意悠哉。不知馬度重關盡。如覺天牽故國來。驛館沉綿連月病。鯉庭迢遆隔春回。未堪名路多憂患。吾道唯應在草萊。</text>
<title>乙丑四月。聞舍兄在草原被疾。馳往省之。因扶護踰嶺。在途遣悶。相爲酬唱。凡十七首。其龍興江以下。叙列所歷。亦十二首。 原韻 士安</title>,<text>知有歸期眉始開。韓公此語信佳哉。隴頭流水將愁去。故國靑山送喜來。鵩鳥賦成還毁却。江魚魂散更招回。餘生倘許田間息。披彩唯應學老萊。</text>
<title>釋王寺。用壁上韻。</title>,<text>釋王應是古禪扃。晩出公然餙恠靈。夢著吉符容有理。功基願刹甚非經。若云靑鼠尋西窟。何得赬蛇揔北庭。東岳謾誇詩記實。四篇綴緝瑣兼零。</text>
<title>次簡齋秋懷 乙丑</title>,<text>寥落官齋水一涯。寒霜前夜下汀沙。形容凋換鬚添雪。才力衰遅筆奪花。籬菊有芳還寂寞。林柯無葉自橫斜。人間日月何催促。誰見安期棗似瓜。</text>
<title>次放翁村居秋日</title>,<text>老牛解鞅卧空畦。里叟行歌叫復低。出沒炊烟村遠近。縱橫遺穗畝東西。塵埃奔走顔空換。得失煎熬意已悽。念此田園多樂事。莫將簪笏勝鋤犂。</text>
<title>次放翁秋晩書懷</title>,<text>秋興難禁若馬騰。簿書盈案省何曾。每封印罷先呼酒。正對衙時亦引僧。潦後溪淸宜暫泛。霜前山凈好頻登。夜來抱膝思閑事。挑盡寒窓一點燈。</text>
<title>次韓魏公乙巳重九</title>,<text>憂緖多端苦撓懷。重陽獨坐掩塵罍。澆胷那乏三杯酒。送目非無百尺㙜。冠懶整時從自落。客須呼得更誰來。憐他時菊知人意。靑蘂含香不肯開。</text>
<title>送崔大成汝和 錫鼎 奉使燕山</title>,<text>平日性於詩律乖。一時牽率亦難佳。今朝與子將爲別。長句憑渠粗寫懷。遼左寒威餘積雪。燕南春色動陳荄。此行知過西河舘。感舊傷時淚暗揩。</text>
<title>朝廷賜聽松先生諡。迎于聽松新堂。次文谷金相公韻。時又特贈先生議政。</title>,<text>喜達諱窮是共情。先生此樂確難更。粃糠宜鑄唐虞業。泰斗空留宇宙名。霖雨思賢宸眷切。山林得諡士心傾。百年廢址堂如舊。正想當時几案淸。</text>
<title>送申叔開 啓華 評事</title>,<text>朝廷最重北師權。入幕常分省闥賢。昔贊戎籌防雜種。今資雅望肅荒邊。晨趍玉帳排朱戟。夜飮氊堂擁翠鈿。早晩龍墀召給舍。歸鞭不覺嶺磨天。</text>
<title>送柳集仲 成運 注書。察訪自如道。</title>,<text>簪筆含香步俊躔。一麾那作瘴鄕遷。飽經霜霰須材老。等視淵陵驗守全。驛路春泥仍半凍。客堂明月只孤懸。憐君久結晨昏念。南去如何地更偏。</text>
<title>送吳貫之充書狀入燕</title>,<text>昔者子高語仲尼。陰陽人道兩難違。去時原隰經饑渴。歸日朝廷有是非。海上逐臣充選擢。燕中使節倍光輝。若成若否存乎命。後患能無子庶幾。</text>
<title>題而遠 李志長 草堂</title>,<text>溪谷崎嶇石逕纖。柴扉半掩見茅簷。墻根蘭菊香浮戶。壁上圖書色透簾。坐聽水聲號澗齒。忽看雲氣變峯尖。山西一面通斜眺。十丈紅塵覆萬閻。</text>
<title>邊城早秋</title>,<text>窮邊氣候日悽淸。落日鵰盤大漠平。已見霜風凋塞柳。正愁胡馬犯關城。封侯意在頭空白。懷土情深夢屢驚。望月沾衣心自亂。哀笳何處更飛聲。</text>
<title>閨中早秋</title>,<text>切切寒蟲傍綺櫳。凄凄露氣捲簾中。回文詩苦圖難就。子夜歌悲曲未終。起看星河知夜色。坐思時節感秋風。情人一別三千里。尺素何時付塞鴻。</text>
<title>丙寅十月。同申曅季晦，許玧允玉。承命較藝東堂。考餘厭閑。拈韻酬唱。積成一軸。監察柳龜徵仲九。亦預焉。</title>,<text>翛然不受事相侵。誰覺銜綸在泮林。山影晴含槐市月。泉聲寒傍杏壇琴。詩推東里才偏速。酒服南宮量最深。堪笑湖堂病學士。一杯先醉竟宵吟。</text>
<title>丙寅十月。同申曅季晦，許玧允玉。承命較藝東堂。考餘厭閑。拈韻酬唱。積成一軸。監察柳龜徵仲九。亦預焉。 其2</title>,<text>我今勸子一杯醪。塵世悠悠謾自勞。勳業未須齊管樂。文章何用繼風騷。愁爲簪笏拘身急。悔不溪山立脚牢。庭下諸生應羨我。我心還羨一鴻高。</text>
<title>丙寅十月。同申曅季晦，許玧允玉。承命較藝東堂。考餘厭閑。拈韻酬唱。積成一軸。監察柳龜徵仲九。亦預焉。 其3</title>,<text>年來忽忽悔心多。昨夜秋風又已過。歲月漸看初計謬。風塵其奈此身何。病餘玄鬢添霜雪。別後靑山長薜蘿。賤貴富貧吾自了。誓投簪笏守東坡。</text>
<title>丙寅十月。同申曅季晦，許玧允玉。承命較藝東堂。考餘厭閑。拈韻酬唱。積成一軸。監察柳龜徵仲九。亦預焉。 其4</title>,<text>往事居然歲月多。望鄕峯上幾回過。當時遊覽能如此。今日拘纏欲奈何。舊坐石壇誰掃葉。曾行崖路想捫蘿。風塵潦倒吾將老。注目寒雲立暮坡。</text>
<title>丙寅十月。同申曅季晦，許玧允玉。承命較藝東堂。考餘厭閑。拈韻酬唱。積成一軸。監察柳龜徵仲九。亦預焉。 其5</title>,<text>嵇康書裏七難堪。今日難堪更有三。深院已將叢棘鎖。長官仍促折腰參。狂心强抑還堪笑。欝病方生豈暇談。無事又添酬唱苦。翻羞避敵亦非男。</text>
<title>丙寅十月。同申曅季晦，許玧允玉。承命較藝東堂。考餘厭閑。拈韻酬唱。積成一軸。監察柳龜徵仲九。亦預焉。 其6</title>,<text>塵泥賤士最無堪。經席曾叨晝接三。固陋何甞裨國論。狂愚屢亦速㙜參。低顔甘受他人笑。咋舌深懲世事談。當日急流能勇退。每思錢子是奇男。</text>
<title>丙寅十月。同申曅季晦，許玧允玉。承命較藝東堂。考餘厭閑。拈韻酬唱。積成一軸。監察柳龜徵仲九。亦預焉。 其7</title>,<text>從傍橫擊最難堪。敵國居然已滿三。鼓氣元知盈竭異。兵機更覺正奇參。羸師見誘須深愼。竪子當坑莫妄談。始信淮陰眞不怯。當時匍匐似非男。</text>
<title>丙寅十月。同申曅季晦，許玧允玉。承命較藝東堂。考餘厭閑。拈韻酬唱。積成一軸。監察柳龜徵仲九。亦預焉。 其8</title>,<text>丈夫氣槩貴飛翻。嫌列三元無乃村。才望相先榮上舍。功名驟進數臨軒。慚余邂逅秕穅忝。知子平生聲價存。優劣較量眞可笑。戱談聊供醉中喧。</text>
<title>丙寅十月。同申曅季晦，許玧允玉。承命較藝東堂。考餘厭閑。拈韻酬唱。積成一軸。監察柳龜徵仲九。亦預焉。 次韻 申季晦</title>,<text>筭來身計感懷多。四十流光忽忽過。危鬢已從前歲換。壯心其奈暮年何。朝端隻影羞簪紱。物外閑情寄薜蘿。慚愧明廷恩未報。幾時歸卧故山坡。</text>
<title>丙寅十月。同申曅季晦，許玧允玉。承命較藝東堂。考餘厭閑。拈韻酬唱。積成一軸。監察柳龜徵仲九。亦預焉。 次韻 許允玉</title>,<text>身閑只合飮芳醪。考試曾無半日勞。學士詞華誇月露。侍郞文采繼風騷。莫言終夕吟詩苦。猶勝空齋着睡牢。自幸微蹤蠅附驥。忝隨諸彦泮堂高。</text>
<title>送吳尙書斗寅廵按關西</title>,<text>卿月流輝照浿川。河南第一譽無先。箕京城闕居留重。高氏江山節制專。習俗漬漸兼島㺚。金財委湊綰遼燕。雄藩劇地須良吏。三輔何嫌是左遷。</text>
<title>族叔掌令公 世𤎱 以書狀赴燕。謹以拙句奉餞。丁卯</title>,<text>街北街南羣畜氣。玄冬遼碣雪氷皚。行人獨溯北風去。祖席正當斜日開。幽憤虗評腰下劍。離懷且進手中杯。山河處處堪留吊。詩忌悲哀莫屢裁。</text>
<title>玉堂夜直。過銀㙜。次宋內翰相琦韻。</title>,<text>紫闕沉沉鎖不開。丁東冷漏響中臺。鵷鸞高儷方聯進。江海危蹤愧再來。揔覺簿書忘舊學。虗紆恩渥及駑才。池魚籠鳥終非樂。湖闊雲長意莫裁。</text>
<title>樂民樓 戊辰</title>,<text>高樓百尺麗譙傍。游客憑欄眺望長。山遠天低浮野色。渚平沙闊動川光。新城近紀丹靑相。舊社遙追草昧王。鞏固千年根本地。安危常仗守臣良。</text>
<title>李判書敏叙挽</title>,<text>當代名卿亦無數。我推公作薦紳宗。性如白玉常含潤。文似朱絃自帶醲。繩墨一生誰訿點。風波末路獨從容。逝川不住箕躔遠。舊里歸來涕灑胷。</text>
<title>洪生聖衍母夫人挽</title>,<text>長大難忘童子日。離違長記比隣時。乘狂朝暮過墻去。無賴尋常入室嬉。令子相看是兄弟。夫人垂愛似姑姨。年來問候幷仍闕。忽遽承凶但自悲。</text>
<title>題來蘇亭</title>,<text>偶將湍府使君約。爲愛愼家亭子名。古渡駐烟孤棹晩。幽磯覔路一筇輕。雨中望野野逾碧。樹外見江江更淸。頓覺此心隨境變。風塵簪組夢初驚。</text>
<title>再從叔父 世塤 挽</title>,<text>昔赴伊源路水東。暫趍林徑問樵童。一重一掩囂塵外。古貌古心丘壑中。契闊善論貧活計。敦深多記舊家風。乘曛情話今難得。怊悵溪亭帶月空。</text>
<title>韓判官聖翼挽</title>,<text>半生丘壑息塵機。晩就都居祿仕微。世事秪敎吾事落。人心還與我心非。棲棲暮境情應倦。耿耿中宵意苦違。歸計差池空返翣。親賓誰不淚沾衣。</text>
<title>宋承旨道深丈 光淵 垂示泛虗亭之作。闕於報章。殆及三歲。適因懷仰。謹此攀和。</title>,<text>杏州西畔泛虗亭。前夜相思月正明。虗室琴書無俗韻。晴沙鳧鴈已春聲。耕牛踏畒膏初動。釣艇乘潮岸欲平。軒冕棄君君亦棄。江湖憂世也憂輕。</text>
<title>謹酬公輔 任相元 台丈留贈之韻</title>,<text>下邑寧辭俗慢丞。病軀還苦劇難勝。本嫌要路多風浪。敢謂冥飛遠弋矰。運去鎩翎囚嶺海。時來吐氣騁淄澠。不如閉戶南山下。寂寞唯親照字燈。</text>
<title>謹酬公輔 任相元 台丈留贈之韻 原韻</title>,<text>𪚥佩州符久負丞。經春迎送自難勝。恩深老驥虗沾粟。興發冥鴻解避矰。近國却瞻山似䯻。臨歧猶得酒如澠。他時儻結南村社。定把文楸共一燈。</text>
<title>典農村舍。奉別舅氏藥泉南相公江陵謫行。</title>,<text>相顧茫然立路歧。意悽情極各無辭。從來尤怨公何有。但覺憂嗟我自私。鞭擧塵驚徒御急。風回日曀道塗悲。衮衣暫慰東人望。曷月還看赴闕期。</text>
<title>典農村舍。奉別舅氏藥泉南相公江陵謫行。 李掌令三錫林亭也。仍次諸人韻。四首之一</title>,<text>今當分手立前歧。一首新詩更作辭。白髮蒼顔俱老邁。狂談麁翰悉情私。天長魍魎依微遠。海闊魚龍叫嘯悲。問子何時東訪我。瀛洲欲定鱠鯨期。</text>
<title>有思鑷白者戱題 庚戌</title>,<text>白髮不用鑷。君髮日日白。欲將白便鑷。直到君頭禿。</text>
<title>龍骨里八詠。爲南子聞兄作。其四○乙卯</title>,<text>三面雲山合。孤烟村落迷。愁心何處豁。日落海天低。</text>
<title>龍骨里八詠。爲南子聞兄作。其四○乙卯 其二</title>,<text>南園多雜樹。團團望來好。時向園裏坐。明滅見前道。</text>
<title>龍骨里八詠。爲南子聞兄作。其四○乙卯 其三</title>,<text>露冷禾黍熟。穗齊不見葉。蕭蕭風雨中。阡陌相連接。</text>
<title>龍骨里八詠。爲南子聞兄作。其四○乙卯 其四</title>,<text>客來引小酌。凉軒當晩披。但醉莫愁渴。爲君薦霜梨。</text>
<title>龜山八詠。爲南子聞作。其四</title>,<text>巖下秋水淸。斜陽掛踈柳。獨坐垂釣者。安知非渭叟。</text>
<title>龜山八詠。爲南子聞作。其四 其二</title>,<text>高枝宿鸞鳳。低枝巢翡翠。翛然凉陰下。唯許閑人醉。</text>
<title>龜山八詠。爲南子聞作。其四 其三</title>,<text>孤雲是處起。出沒弄朝輝。散作前溪雨。還向龍山歸。</text>
<title>龜山八詠。爲南子聞作。其四 其四</title>,<text>處處炊烟起。靄靄孤村夕。散入前林去。秋山添暮色。</text>
<title>靜夜 丁巳</title>,<text>雲盡霜天遠。庭空雪月寒。縱然今夜好。非復故鄕看。</text>
<title>謝李周卿 志奭 寄詩及新曆</title>,<text>見曆驚殘歲。吟詩慰客魂。何能當善禱。且復領加飧。</text>
<title>除夕。有懷故國親知。</title>,<text>他鄕影畔身。故國眼中人。此夕頭須白。相思夜接晨。</text>
<title>題上院庵 戊午</title>,<text>客心無依着。出門任所適。偶到空山中。聊伴高僧宿。</text>
<title>鐵馬橋。留別宣人之追送者。</title>,<text>細雨河橋上。歸人首路時。塞隅流落久。邑子捴傷離。</text>
<title>行東郊遇雨 二首○辛酉</title>,<text>前雲已成雨。漠漠風驅西。吾行不妨緩。但看道上泥。</text>
<title>行東郊遇雨 二首○辛酉 其二</title>,<text>雨後松下露。還是一陣雨。我衣終一濕。以此方知數。</text>
<title>酬東原使君路中見示之韻。癸亥</title>,<text>崎嶇嶺愈出。沿溯溪何窮。寂寞萬山裏。去來雙盖同。</text>
<title>舍兄北顧而愁 持平公時爲高山察訪。公自伊川。往會于淮陽。</title>,<text>一作嶺外客。偸來嶺上游。不須開北戶。回顧卽堪愁。</text>
<title>披襟亭 戊辰一月</title>,<text>亭後沸塵土。亭前流水淸。最有何時好。人稀月復明。</text>
<title>再到釋王寺。書示憲上人。</title>,<text>溪路曾行熟。山容再看新。居僧不出戶。應恠我來頻。</text>
<title>春物吟</title>,<text>草短猶生意。氷堅氣已殘。欲推相浸理。愼莫失微端。</text>
<title>昌道以北所歷。皆乙丑舊館。</title>,<text>步步皆陳迹。愔愔憶去年。低頭頻忍淚。爲在老親前。</text>
<title>艤舟臨津。待長湍不至。時任參判相元。爲長湍府使。</title>,<text>待人人不至。移棹繞前灣。風雨秋江晩。孤吟未忍還。</text>
<title>感興 甲寅</title>,<text>筯骸羸削病拘纏。伏枕涔涔强二年。久道𦙞中佳境盡。風前月下更悠然。</text>
<title>落花巖 乙卯</title>,<text>風雨年年滿古㙜。君王不復賞花來。千秋過客傷心地。莫遣殘芳近水開。</text>
<title>白馬江</title>,<text>寒江衮衮古今流。楓葉蘆花日暮愁。輕棹隨波無近遠。不堪秋色吊荒丘。</text>
<title>謫宣川。敬次大人韻。二首○丁巳</title>,<text>流落西荒不怨天。世間何事可常全。所悲一去歸期遠。虗送高堂喜懼年。</text>
<title>謫宣川。敬次大人韻。二首○丁巳 其二</title>,<text>蕭蕭羸馬別京華。千里關河路正賖。孤雲起處頻回首。塞鴈叫時更憶家。</text>
<title>記夢</title>,<text>夢入君門侍玉觴。天顔分外賜恩光。曉窓驚覺身何處。窮塞今朝動一陽。</text>
<title>次韻舍兄見寄 三絶 和勸寬心</title>,<text>世間榮辱儘悠悠。海上遷居且習幽。耿耿獨餘溫凊念。睡時爲夢覺時愁。</text>
<title>次韻舍兄見寄 三絶 原韻 士安</title>,<text>不有曠懷忘苦樂。須存忍性習拘幽。非然去國離家客。何法堪銷萬段愁。</text>
<title>次韻舍兄見寄 三絶 和冬至日。見白集得其冬至思家所作。悵然三復。若見客居容狀。仍次其韻。</title>,<text>他鄕忽忽還佳節。旅舘寥寥獨一身。任是肝膓如鐵石。人生莫作去家人。</text>
<title>次韻舍兄見寄 三絶 和冬至日。見白集得其冬至思家所作。悵然三復。若見客居容狀。仍次其韻。 原韻</title>,<text>一陽萌動初生日。千里棲遑獨去身。爐冷燈殘天欲曙。誰能煮豆饋愁人。</text>
<title>次韻舍兄見寄 三絶 和感時節</title>,<text>虐雪饕風爲客地。孤雲落日望鄕情。坐看冉冉今年盡。屈指元正更自驚。</text>
<title>次韻舍兄見寄 三絶 和感時節 原韻 士安</title>,<text>少逢時節何多喜。漸變歡情作恨情。不說歲除人易感。纔看新曆卽心驚。</text>
<title>守歲</title>,<text>明燈守歲寧長守。把盞銷愁詎盡銷。只爲客中都减睡。寥寥寂寂坐終宵。</text>
<title>登劍山最高頂</title>,<text>劍峯高聳杳茫間。暇日攀登展客顔。更覺此身來處遠。眼中羅列是胡山。</text>
<title>登菩提山 三首</title>,<text>上下崎嶇不憚難。肩輿隨興度春巒。登臨何止當時快。久後胸懷儘覺寬。</text>
<title>登菩提山 三首 其二</title>,<text>一從爲客西州地。每上山頭只望東。東望望家那可見。眼隨心去不知窮。</text>
<title>登菩提山 三首 其三</title>,<text>愁烟一道漲寒波。指點遙知是鴨河。漢使不來餘古渡。年年唯見野人過。</text>
<title>雨後訪大目寺</title>,<text>暮雨初晴海上山。夜尋紺殿濕雲間。居僧迎客休驚恠。欲趁淸晨極望還。</text>
<title>月夜。與冠童數輩。登州西小丘。醉歸有請名斯丘者。名以强醉亭。</title>,<text>良宵携酒小丘顚。惡醉難爲不醉旋。從此孤亭稱强醉。美名還付土人傳。</text>
<title>淸明節</title>,<text>漢陽花柳屬玆辰。嫰綠稠紅正鬪新。塞上至今氷未泮。可憐時借夢中春。</text>
<title>吊金將軍。用子聞內兄韻。</title>,<text>牛毛落日噪胡兵。不復㫌麾返舊京。若道此州遺愛在。那無俎豆妥英精。</text>
<title>次韻酬子聞兄</title>,<text>升沈有數奈何渠。達命還甘絶徼居。靜几明窓書在眼。不知何處是吾廬。</text>
<title>同柳使君遊缶山 三首</title>,<text>長川一道自東來。兩岸靑山合又開。別有川回山駐處。良辰美景好銜盃。</text>
<title>同柳使君遊缶山 三首 其二</title>,<text>暇日相邀勝地來。華筵故向水邊開。風流太守能詩酒。佳句淋漓數擧盃。</text>
<title>同柳使君遊缶山 三首 其三</title>,<text>問我胡爲塞外來。東江春宴已三開。山河擧目情懷惡。此地仍傾送客盃。</text>
<title>和柳使君喜雨絶句</title>,<text>前山欲雨潤生衣。斜映靑林玉筯飛。走傍麥畦看浪動。野花田菜亦芳菲。</text>
<title>又和柳使君喜雨 二絶</title>,<text>竟夕簷聲伴客吟。朝來白氣漫前岑。春餘久失雲霓望。雨後方知草木心。</text>
<title>又和柳使君喜雨 二絶 其二</title>,<text>雷聲隱隱振餘吟。細雨霏微暎亂岑。想得終南山色好。此時彌起故園心。</text>
<title>臨書有吟奉子聞兄</title>,<text>春盡江潭客未廻。羈懷欝欝向誰開。湖西淸北參商地。千里相思夢獨來。</text>
<title>石泉月夜 二首○辛酉</title>,<text>小雨何曾潤久乾。猶能洗出月輪寒。濕雲未散光先漏。斜透松林暎石湍。</text>
<title>石泉月夜 二首○辛酉 其二</title>,<text>良宵共惜酒盃乾。林下徘徊露色寒。我友不須嫌淡泊。錚然琴韻在危湍。</text>
<title>送鎭安宰金伯兼 盛達</title>,<text>君家亭榭在湖上。我昔舟過心不忘。剩說雲山新邑好。較於鰲首定誰强。</text>
<title>東岡酬從兄見寄韻 二首</title>,<text>秋景蕭蕭意自閑。沈吟竟夕對寒山。我今只合安丘壑。名姓何煩在世間。</text>
<title>東岡酬從兄見寄韻 二首 其二</title>,<text>的的霜楓暎澗松。將枯猶作可憐容。誰知秋士操心苦。却向蒼髯意獨濃。</text>
<title>東岡酬從兄見寄韻 二首 原韻 士行</title>,<text>秋深菊塢草堂閑。水落前溪葉滿山。向晩樵童歌互答。一聲聲在翠微間。</text>
<title>東岡酬從兄見寄韻 二首 原韻 士行 其二</title>,<text>深淺丹楓間碧松。道峰秋色勝春容。搘頤宴坐西窓下。日夕對之佳興濃。</text>
<title>壬戌九月。有事湍山。將轉觀朴淵。已戒寺僧相迎。因馬蹇不果行。歸路。悵然有作。</title>,<text>妄傳消息報山靈。應有居僧出寺迎。回視羣峰雲外立。猶疑終日望余行。</text>
<title>九月三日。適長湍。與長陵齋郞成汝訥 至敏 兄。邂逅於碧蹄。問余歸期。欲以扁舟相待於臨津。對以八九日當還。過七日徑還。至津頭。恨前約之誤。遂成長句。</title>,<text>吾行未得預歸期。相約空嗟八九遅。停棹暮江惆悵久。何由報與故人知。</text>
<title>初拜伊川 十一月</title>,<text>二年省闥得棲遅。看我何曾解展眉。奉檄今朝偏色動。此心唯有老毛知。</text>
<title>伊川西站 十一月</title>,<text>未言日晏霧中發。不覺酒醒江上行。人吏遠來迎邑長。山前時有鼓吹聲。</text>
<title>上宋廵察 昌○癸亥。公謫宣川。時宋爲定州。</title>,<text>惆悵筵前有所思。世間離合莽難期。使家縣尹今朝會。何似新安樓上時。</text>
<title>題朔寧東軒 朔宰李萬東子朝</title>,<text>檻前江水浩瀰瀰。江外靑山畫障奇。終日訟庭鞭扑靜。凝香池閣有新詩。</text>
<title>平康地極高。於山上開野。直書所見。</title>,<text>我從伊峽平康去。東望羣山盡入天。一逕辛勤窮絶頂。曠然還復是平川。</text>
<title>馬上笑歎</title>,<text>巖底寒泉是我井。松下淸陰是我廬。我生秪合此中老。飛盖躍馬竟何如。</text>
<title>狼川道中</title>,<text>山外玄雲驅雨來。已應前路洗浮埃。天邊赤日依依斂。樹杪陰風颯颯回。</text>
<title>昭陽亭戱題</title>,<text>閑者自閑忘外境。忙人方解愛江山。看他畫閣津頭起。正爲忙人不爲閑。</text>
<title>望烟村有歎</title>,<text>蜂房蝸室撲平沙。一片炊烟覆百家。宇宙許寬人道隘。飛仙下視可無嗟。</text>
<title>病中。送崔殷老兄弟入金剛。</title>,<text>今我涔涔病在牀。聞君携手入金剛。此夫於此非無興。傳語山靈待早霜。</text>
<title>每夏秋。暴雨將作。雲景奇變可觀。常欲爲賦一篇而未能。是日於朔寧路中得句。</title>,<text>黑雲下重如垂石。雨脚吹偏似散髯。從古無人描到此。詩成疑被鬼神嫌。</text>
<title>不陵峴遇雨</title>,<text>山高峽遠無人地。雨駭風狂欲暮時。雲霧冥冥兼震電。只愁鬼物暗相隨。</text>
<title>祈雨德淵曉歸</title>,<text>曙色曈曈失大星。高雲不動下雲行。靈壇香散空江靜。可識無情與有情。</text>
<title>次韻舍兄新秋登草原前山絶句</title>,<text>天地自然春復秋。此心無繫且乘流。只應靑海供奇觀。何必白山生遠愁。</text>
<title>五傳</title>,<text>五傳裂分爭是非。淺偏寧究理深微。近來又見生新義。泥着尊周賤採薇。</text>
<title>舍兄將踰嶺相過。至嶺下阻雪不果。有詩見寄。依韻和呈。甲子十月</title>,<text>嶺頭寒早常先雪。游子途窮易滯愁。斷鴈背飛相叫急。塞天回首朔雲稠。</text>
<title>舍兄將踰嶺相過。至嶺下阻雪不果。有詩見寄。依韻和呈。甲子十月 原韻</title>,<text>平地雨爲山上雪。貪歸人有滯途愁。可憐隔嶺不相見。恩比瓊雷恨卽稠。</text>
<title>次韻南子聞酬西河學士雪後作兼示余 二首</title>,<text>南山無限倚雲松。赤甲蒼髥鬪作龍。中有閑人吟白雪。欲酬高唱愧塵蹤。</text>
<title>次韻南子聞酬西河學士雪後作兼示余 二首 其二</title>,<text>長孺戇踈寧適時。道州課績更無奇。寒齋雪罷千山靜。不樂不憂心自知。</text>
<title>遙次望雲亭韻 二首○乙丑</title>,<text>鄕信迢迢日又曛。客堂癡坐悄無羣。愁來擡眼西南望。一片心爭萬里雲。</text>
<title>遙次望雲亭韻 二首○乙丑 其二</title>,<text>波瀾世路日紛紛。謫宦離親定幾羣。要使後人知我意。亭前終古有飛雲。</text>
<title>遙次望雲亭韻 二首○乙丑 原韻</title>,<text>峯頭未化身千億。海上空飛鴈數羣。迢遞鯉庭何處是。極天南望有孤雲。</text>
<title>遙次望雲亭韻 二首○乙丑 原韻 其二</title>,<text>影隻形單落海門。孤鴻幾日怨離羣。身委旅榻心馳越。病眼揩來注嶺雲。</text>
<title>卧龍㙜 二首</title>,<text>卧龍㙜下水淸淪。撥劇偸來問早春。終日苦遭官吏擁。無因赤脚踏溪濱。</text>
<title>卧龍㙜 二首 其二</title>,<text>官婢洗鍋煎澗花。官童提網捕魚譁。公廚自有炮臑美。野外盃盤味更奢。</text>
<title>舍兄在草原被疾。扶護踰嶺。在途酬唱。</title>,<text>限截東西一嶺高。疾憂離思隔年勞。今朝握手金河上。喜氣須令二竪逃。</text>
<title>舍兄在草原被疾。扶護踰嶺。在途酬唱。 次韻 士安</title>,<text>前路何愁鐵嶺高。歸心自切却忘勞。將身穩過連松浦。從此鬼門吾可逃。</text>
<title>舍兄在草原被疾。扶護踰嶺。在途酬唱。 次韻 士安 其2</title>,<text>人生憂樂亦無常。隨分安排信妙方。此夜燈前相對笑。何須更說是他鄕。</text>
<title>舍兄在草原被疾。扶護踰嶺。在途酬唱。 次韻 士安 其3</title>,<text>弟是峽中麋鹿長。兄爲嶺外牝騋師。俱欣官責輕前舊。叵耐窮途足別離。</text>
<title>舍兄在草原被疾。扶護踰嶺。在途酬唱。 次韻 士安</title>,<text>縣宰驛丞官固等。君居猶幸近京師。今年始續前年笑。會合幾時多別離。</text>
<title>舍兄在草原被疾。扶護踰嶺。在途酬唱。 次韻 士安 其2</title>,<text>淮舘前年兄顧我。鐵關今日我隨兄。瓊雷故事應無此。始識君恩過汴京。</text>
<title>舍兄在草原被疾。扶護踰嶺。在途酬唱。 次韻 士安</title>,<text>偶然雙鳥落天外。患難相隨有弟兄。陰谷何時回暖律。共鳴環珮入王京。</text>
<title>舍兄在草原被疾。扶護踰嶺。在途酬唱。 次韻 士安 其2</title>,<text>不緣憂患來纏汩。嶺外何由會弟兄。竟日連床酬復唱。却疑羈迹返神京。</text>
<title>舍兄在草原被疾。扶護踰嶺。在途酬唱。 次韻 士安 其3</title>,<text>關河終古足蹉跎。客裏心情不奈何。寬病愧無言語妙。自調新曲敎人歌。</text>
<title>舍兄在草原被疾。扶護踰嶺。在途酬唱。 次韻 士安 其4</title>,<text>日日日行三十里。坐思前路更茫茫。百年細筭元行客。在道如家不用忙。</text>
<title>舍兄在草原被疾。扶護踰嶺。在途酬唱。 次韻 士安</title>,<text>七百今纔行百里。故山前去路茫茫。細思病力終難强。苟得安歸何必忙。</text>
<title>舍兄在草原被疾。扶護踰嶺。在途酬唱。 次韻 士安 其2</title>,<text>世間未有當心事。天下應無自在人。疢疾經多方忍性。險途行盡會安身。</text>
<title>舍兄在草原被疾。扶護踰嶺。在途酬唱。 次韻 士安</title>,<text>當日蒼黃辭玉陛。三年猶作未歸人。屈原賈誼非明哲。萬事終慙保厥身。</text>
<title>舍兄在草原被疾。扶護踰嶺。在途酬唱。 次韻 士安 其2</title>,<text>濕雲曉壓四山低。細雨如烟晩更迷。未必麥根資小潤。無塵兼喜又無泥。</text>
<title>舍兄在草原被疾。扶護踰嶺。在途酬唱。 次韻 士安 其3</title>,<text>高穹何慮復何思。萬古蒼蒼只下垂。消息屈伸皆適爾。休將妄念自騈枝。</text>
<title>舍兄在草原被疾。扶護踰嶺。在途酬唱。 原韻 士安</title>,<text>時雨濛濛侵夜濕。靑靑麥秀露珠垂。昊天終古均仁覆。願借餘膏及槁枝。</text>
<title>舍兄在草原被疾。扶護踰嶺。在途酬唱。 原韻 士安 其2</title>,<text>大人固必齊憂樂。達士應須悟死生。至論我奇庚子賦。孟堅何意誚非情。</text>
<title>舍兄在草原被疾。扶護踰嶺。在途酬唱。 原韻 士安</title>,<text>蘄死元無遄死理。惜生那得更長生。心根妄火須勤滌。莫遣悲懽擾七情。</text>
<title>舍兄在草原被疾。扶護踰嶺。在途酬唱。 原韻 士安 其2</title>,<text>見說北關頻大風。陰山漲海吐呑中。因之高擧冷然善。光甫何須哭阮窮。</text>
<title>舍兄在草原被疾。扶護踰嶺。在途酬唱。 次韻 士安</title>,<text>曾於此地値獰風。驚怕猶存夢寐中。何幸今朝天氣好。阮生無復泣途窮。</text>
<title>昌道驛。別舍兄西歸。</title>,<text>將心放在高空上。攝氣穩行平路間。重險已離前路近。些些風日復何關。</text>
<title>昌道驛。別舍兄西歸。 其二</title>,<text>西去東來捴是憂。人生奔走幾時休。虛傳老死無還往。安得分身彼此留。</text>
<title>龍興江</title>,<text>海上羣山舞碧霄。龍興江水發源遙。至今舊第還原廟。佳氣䓗䓗壽聖朝。</text>
<title>龍興江 次韻 士安</title>,<text>足緣衢路意雲霄。想像鄕園近却遙。安得托身飛鳥背。翩然歸去不終朝。</text>
<title>文川道中</title>,<text>四年嶺右墮深井。厭見側崖仍急流。頓覺今朝心眼豁。海山如畫水悠悠。</text>
<title>元山</title>,<text>東溟魚藿集元山。馬運牛輸走四關。安得敎他輪輻利。更令狼戾及惸鱞。</text>
<title>放馬</title>,<text>路傍瘦馬放靑林。行馬遇之翹足吟。神王金羈終不善。我雖非馬可知心。</text>
<title>鐵關鎭</title>,<text>道傍廢堡尙重關。可笑周遭斗許寬。當日是中容守卒。因知昔寇禦非難。</text>
<title>鐵關鎭 次韻 士安</title>,<text>一點彈丸舊鐵關。守如墨翟此猶寬。長城萬里寧非壯。禍起蕭墻救却難。</text>
<title>南山驛</title>,<text>分明平地爲高岸。陵谷遷移理不疑。誰是當年杜元凱。欲於此處覔沉碑。</text>
<title>霧中尋釋王寺</title>,<text>披霧尋山拂霧回。洞門微記向東開。他年猶自壺天憶。溪路應迷再度來。</text>
<title>浪城</title>,<text>浪城遙見岸沙明。想得汀洲水色淸。今日鶴州憂裏過。無因暫試馬蹄鳴。</text>
<title>鐵嶺</title>,<text>飽聞鐵嶺摧輪險。說處令人欲白頭。我歷千山行到此。小丘當路不驚憂。</text>
<title>路傍石梨</title>,<text>石梨一樹澗之濱。香萼紛紛墮路塵。日閱千人誰汝賞。留詩聊欲慰殘春。</text>
<title>路傍石梨 次韻 士安</title>,<text>千樹桃花澗水濱。雲間日出靜無塵。石泉光景應如此。病滯殊鄕負一春。</text>
<title>連松浦</title>,<text>地窮山斷水呼洶。崖黑潭旋俯視恟。天下許多平路在。我行何事度連松。</text>
<title>連松浦 次韻 士安</title>,<text>千尋絶壑水奔洶。欲度令人心膽恟。塞外險艱猶理勢。南來胡復有連松。</text>
<title>送李進吾 墪 執義充書狀使燕 丙寅</title>,<text>嘖言西來擧國憂。掄才奉命入幽州。早知無計笞中說。笑把長鞭欲贈休。</text>
<title>貫之以事至都。携酒往叙。</title>,<text>我去五年君四年。今來還得共斯筵。愁君尙作天涯吏。明日相思復渺然。</text>
<title>餞貫之席上作 貫之時充書狀赴燕</title>,<text>萬里將行吳判事。一盃來餞朴伊川。玉堂舊友今餘幾。合少離多意惘然。</text>
<title>奉使廉察湖南。過登挾仙樓。丁卯</title>,<text>一月奔馳一日留。倦游何幸借仙樓。今朝乍覺眉尖展。拂暑衝泥又可愁。</text>
<title>壁上有祖父參判府君絶句二篇。丙寅秋所題也。敬次。</title>,<text>千里來登百尺樓。欄危野逈起新愁。壁間吾祖留題後。人世悠悠六十秋。</text>
<title>福妓雪月嶺。伯兄所眄。戱贈一絶。</title>,<text>見我依依跪且前。哀歌一曲淚隨懸。嶺南大府多新愛。消息何時到福川。</text>
<title>滯雨挾仙樓 二首</title>,<text>悄悄終朝覺復眠。閣空簷逈雨聲懸。南風不破浮雲色。欲指歸程失日邊。</text>
<title>滯雨挾仙樓 二首 其二</title>,<text>雨聲挽我挾仙樓。忙客都忘久滯愁。浮世去留皆有數。後期知復幾回秋。</text>
<title>謹酬湖南亞使趙祥甫 儀徵 示贈亭字韻</title>,<text>外㙜才士意亭亭。倚醉看天眼不靑。世路折肱應讓我。羈遊湖海卽鴻冥。</text>
<title>欲訪楓嶽。以雪不果。戊辰</title>,<text>莫向仙區回首頻。山靈有意拒遊人。應敎雪盡他山碧。許識金剛面目眞。</text>
<title>書示絢上人</title>,<text>師問朝聞夕死說。我今鄭重發師藥。從來悟死勝迷生。但恐師知道字錯。</text>
<title>以事至咸興。寄金象卿 夢臣，李子文 東郁。○金爲北評事。李爲鍾城。</title>,<text>繁雪飄風二月天。北行千里到咸川。故人更在磨天北。矯首相思益渺然。</text>
<title>贈別穩城朴使君</title>,<text>綠楊邂逅語臨歧。來會咸關又不期。嶺外故人應在念。能忘一路再逢時。</text>
<title>贈蔡權秀才</title>,<text>眉目分明如畫開。淸詞泉湧筆頭來。湖堂謬握文章柄。一顧慙非伯樂才。</text>
<title>知樂亭。次徐吏部 文裕 韻。</title>,<text>眼中麾却綠衣姸。倚醉平看野外天。君子登高須遠念。亭名豈爲樂玆筵。</text>
<title>將入金剛山。酬徐吏部。</title>,<text>美女爭如美景姸。灑然閑興入雲天。笑君煩惱何時却。到處紅粧閙錦筵。</text>
<title>贈李參奉 齊說</title>,<text>京洛尋常會面稀。他鄕邂逅似相期。濬源古殿逢君語。却憶宣城枉駕時。</text>
<title>楸井</title>,<text>關嶺三旬雪裏行。背關踰嶺屬淸明。東風更借催生雨。溪柳山花似故情。</text>
<title>踰嶺寄北伯兄</title>,<text>離恨關心客路遅。山河迢遞首回時。不知萬歲橋邊柳。別後東風長幾枝。</text>
<title>次無荒亭韻</title>,<text>歸袖翩翩度彩橋。微風十里醉痕消。可憐河柳春猶早。誰爲征人折一條。</text>
<title>正陽寺。贈豐說上人。</title>,<text>千里尋山病適侵。正陽斜日强登臨。雪峰雲壑留餘興。藜杖他年擬更尋。</text>
<title>出金剛山 二首</title>,<text>毘盧峰頂晩雲開。斷髮嶺頭頭自回。約略看山看未洽。爭如初不到山來。</text>
<title>出金剛山 二首 其二</title>,<text>來何倐忽去何遅。牽惹餘情醉更癡。借問美人南浦意。何如我別衆香時。</text>
<title>三釜淵</title>,<text>圓湫直壁始誰鐫。鬼斧遺痕尙瑩然。神物往來人不見。雹殘崖樹至今懸。</text>
<title>白川洪明府 萬煕 廣求別語於詞翰諸公。歷路。索及鄙拙。戱奉一絶。</title>,<text>我來綰轂京西路。日送西州五馬徂。欲笑城中諸學士。送人徒被鬼揶揄。</text>
<title>姑夫李林川 永輝 挽 二首</title>,<text>公爲四邑我三來。庭內寥閑不起埃。繁牒急牌仍兩息。卽知耕鑿舞黃鮐。</text>
<title>姑夫李林川 永輝 挽 二首 其二</title>,<text>氣厚心仁語不揚。能令鄙詐厭然藏。可憐先輩遺風盡。衰俗齗齗使我傷。</text>
<title>尹秀才宰挽</title>,<text>骨秀胷寬無此流。短凶於子豈嘗憂。天人好惡殊相闊。倒使愚頑到白頭。</text>
<title>尹秀才宰挽 其二</title>,<text>零落殘書委故篋。凄凉孝服傍靈牀。已知萬事皆虛幻。獨覺無辭慰北堂。</text>
<title>密陽洪九言 受疇 索別語。贈此。</title>,<text>北荒蘭佩良非罪。南邑牛刀豈拔茹。但使立身常自重。自然公議軔讒車。</text>
<title>贈元卿 李喜相○己巳</title>,<text>逢別忩忩酒一杯。驪駒在路更徘徊。相看四十年光促。把臂從今定幾回。</text>
<title>送汝吉族兄 泰遜 謫江界 二首</title>,<text>百花飄盡柳陰濃。遷客西行路萬重。欲識狄踰關外遠。到時春木始生茸。</text>
<title>送汝吉族兄 泰遜 謫江界 二首 其二</title>,<text>燕塞歸來路六千。西荒行色又翩然。榮枯只得消奔走。一笑相迎定幾年。</text>
<title>城西聯句 沒皓字韻○士安，子聞，士元。○辛亥</title>,<text>昨夜携大被。外宅月中造。倚門苦相待。下馬還絶倒。別日知不遠。離懷欣共討。執手展襞積。論心豁忉懆。高談露精神。明月照襟抱。愁顔得一笑。歡意且相保。燈花促婢僕。酒食煩妹嫂。玉椀進新茶。醍盤薦紅棗。侑以消夜永。戒不就枕早。石砌淸露濕。金缸落花燺。沉沉碧樹圓。澹澹銀河灝。促膝良宵闌。倒睡突室燠。連床曉夢酣。滿簾紅日杲。推枕却起坐。呼兒旋灑掃。深廚起靑烟。朝餐炊香稻。嫰綠茹野蔌。枯膩嚼海薧。對案指先染。罷食面始澡。整冠上高園。曳履踏芳草。春容正蕩蕩。逸興方浩浩。性豪夙攻文。體輕新脫襖。酒膓濕淸濁。醉眼迷白皁。沃葉剪琉璃。繁英呈碼碯。風前柳細細。庭畔桃夭夭。微雨浥輕塵。遊絲藹晴昊。終知樂難窮。便覺愁自㛴。循墻訪舊棲。革基構新橑。念昔俱童稚。於焉脫襁褓。遊止同弟兄。撫養荷母媼。中年各分拆。萬事劇悲惱。縱有今日會。無復昔年好。已改鬪草塲。尙記馳竹道。新花誇爛熳。古木憐枯槁。稚兒已看長。壯者亦云老。石火急流景。桑田變蓬島。浮生孰能久。永年寧可禱。塵世等蠛蠓。俗物類蚊蚤。一尊且酣暢。百慮休煩懊。深盃潤肺渴。淺斟沃吻噪。詩思忽孤聳。憂心爲緩搗。騷壇得三人。文房供四寶。華牋截鵝肪。珍墨磨龍腦。聯坳各逞技。揮翰競摛藻。心目凝雲烟。肝膓錯綵繅。花鳥渾雕鎪。鍾磬互撞考。窮探長吉囊。默運子安藁。鬪奇凌競病。闢荒要栲栳。利如盤根截。急若飛湍滈。直欲駕屈宋。不復數維顥。勢敵雷霆驅。光爭日月暠。縱使蚓雜螭。莫遣莠亂䆃。力屈曳戈甲。令嚴保城堡。兄器俱瑚璉。弟才同樗栲。强詞困追逐。險韻疲尋考。子且酬塤箎。吾實慚珉璪。莫須費謙讓。唯當慰悄恅。念別淚可掬。搔頭髮如葆。飄飄向南邑。遙遙去西鎬。長鞭謝朋友。遠道愁隷皁。心若風中㫌。身似車上繰。去路惜落花。歸程怕滛潦。悲玆失行鴈。羨彼羣居鴇。從知箭離絃。何異郢阻鄗。步月膓應斷。看雲頭盡皓。山家釀白酒。湖田種紫䵚。風物輸篇什。郵筒寄縑縞。臨行無別語。自愛唯深祰。何當紫荊下。重與樂煕皡。</text>
<title>枯木聯句</title>,<text>爲愛軒宇敞。借此賓館宿。庭空立高樹。歲久脫豊肉。危形飽風櫛。朽質經雨沐。摩挲幾費手。坐卧常寓目。皮剝團苔蘚。津涸謝芬馥。幹猶保高標。子已成老木。據地盤屈曲。參天峙孤禿。凉露任夜濕。烈陽恣晝曝。豈免穴蟻閙。或聽宵魅哭。乘槎客去遺。覔環兒來逐。奮柯爭崔嵬。錯節互交縮。神鬼共呵護。顚仆寧遄速。杈枒攢叉角。匏落抱虛腹。列戟白森森。羣峰靑矗矗。祥絶鳳凰棲。咎憑鴟鴞卜。縱違作棟樑。那復比林蔟。桐誰識餘爨。蘭自委幽谷。霜雪打不僵。膏澤浸難育。一死物則皆。長春渠可獨。漫能爲人惜。厥初是孰築。移根賴健步。占宅得平陸。沃葉煩蒙密。脩枝簇重複。庇蔭旣云多。萎折奚其倐。浮世閱千百。槁枿留五六。從知遠斧斤。尙憐近堂屋。古色連滄海。寒影倒翠麓。參差想鴨脚。撑突狀鯨髑。昔聞孔壇側。今見汾河澳。吟詩會文友。時序屬三伏。興發仍綴篇。淸飊吹肅肅。</text>
<title>述懷聯句 士元，景仁。沒願字韻。○壬子。</title>,<text>正當節物佳。相逢兩適願。握手且慰意。命酌聊遣悶。靜味若啖薺。俗累如脫嬎。氣合有心輸。情親去貌愻。論詩意更豪。談文語愈健。飄颻有逸興。灑落無餘恨。紅樹染已深。黃花開方嫰。奇遊正堪博。佳景重相勸。幽抱須遠暢。脩步且快頓。登臨極淸爽。眺望解欝懣。山河圍雙眼。宇宙納一圈。汗漫景物繁。浩蕩襟懷遠。目隨飛鳥逝。心逐寒空曼。草萎野色薄。葉脫山容褪。橫雲白將漲。遠峰紅方焌。奇巖萬鱗次。危瀑千珠潠。靑烟覆閭閻。白水盈塘堰。婉娩日將夕。嬋媛意愈卛。旁臨虎帳開。直瞻鳳闕建。端闈設儀仗。靜壘羅戈鐏。遐想集遠近。高趣絶塵坌。酒醉腰間佩。肴飽盤上獻。共飮資怡怡。並遊賴源源。相思昔甫白。同樂今鄯郾。縱諧良辰會。那堪秋士怨。鳧喋鳳轉辱。駑騰驥獨困。時命漸蹉跎。憂愁方滋蔓。鴻鴈正南歸。龍虎亦深遁。身比大弨掛。氣作長虹噴。良貴宜自保。細故安足慁。永慕天外鵠。寧效泥中鱒。笑彼日中豊。陋此床下巽。賢愚比倉鼠。禍福戒廟腯。陋巷追顔淵。弊衣甘原憲。且須素位行。孰能無事飯。農取禾百億。實由力田畈。商積貨巨萬。亦因勤蜱販。矧玆儼巾服。豈合徒膏腝。輐木必有式。織蒲亦待楦。道豈枉孟尺。陰當惜禹寸。天命賁若草。聖訓旨踰腱。修身貴謹勤。接物要謙遜。方且急除麁。不可緩磨鈍。誠存內不疚。已足外可捘。用舍任否泰。出處隨漸艮。身亨可兼濟。道窮宜嘉遯。何必憂命舛。不用歎世溷。庶致誠意一。勉除愁緖萬。勸君須佩服。此篇誠至論。</text>
<title>丙寅八月四日。宜寧南啓夏子長，鶴鳴子聞，完山崔錫鼎汝和，月城李世龜壽翁，潘南朴泰輔士元。會子聞拱北亭聯句。壽翁之子光佐，甥姪朴麒齡兩童丱從焉。</title>,<text>八月南山下。冠童五六人。携酒上高亭。爲樂及佳辰。山葉初凋綠。泉流已减鱗。松風當鳴瑟。草坐代華茵。遠峀環翠䯻。長街暗紅塵。淸賞幽襟愜。高吟逸興伸。塵容聊可洗。此會豈易頻。俚調慚下里。芳譽仰墊巾。棲棲馬曹掾。衮衮瑤臣。淸游同籍咸。交誼卽雷陳。醉態容踈放。深情謝緇磷。偸閑眞勝事。叨陪若前因。落日低遠樹。寒砧動四鄰。幽興尙未已。後會期明春。臨歸惜解携。詩酒更相親。</text>
<title>次南子聞登樓賦韻 辛亥</title>,<text>請回登樓之逸興兮。且顧蓬蓽之幽憂。恠大專之播命兮。君何德而我獨仇。憤句麗之偏邦兮。辟東海之曲洲。思遁俗而淑離兮。逐孤槎於東流。周流廣漠以欵蓬丘。呼吸日月。永都靈疇。遭形骸之僒束兮。蹇沈滯而且留。處坌濁之所仍兮。淹百疾而歷今。中欝欝之無快兮。氣憞悃而不可任。時夜起而屣庭兮。淸露泫而沾襟。搯胷背之結軫兮。願攄懷於瑤岑。無風雲之可接兮。悵路斷而居深。低簷掩以撲地兮。室杳杳而似牢。禁廓塊潛而頹處兮。喟憑息而揚音。援雅琴而激昂兮。絃索振以哀吟。歎此生之良苦兮。念何方之可虞。心羨夫子之壯遊兮。蚤經營於東極。超飛閣以豁意兮。輸萬里於目力。窮扶桑之極涘兮。列鉅觀而獨食。惟朝光之孔邇兮。萬象炤兮其莫匿。三山縹緲兮。金銀闕共明滅於海色。長鯨據浪而噴波兮。鯤鵬振其鱗翼。見亹亹而不盡兮。氣騫翥而未息。慨余身之胡然兮。顝阻蟄而空惻。欲徑逝而不得兮。邪氣壯而交臆。魂營營而獨懷兮。俟北風而陫側。</text>
<title>次南子聞登樓賦韻 辛亥 樂民樓。次仲宣登樓賦。子聞</title>,<text>嗟遊子之遠征兮。或登樓而忘憂。褰珠箔而送目兮。知北關之無仇。對鐵峽之千峰兮。列巨海之十洲。前有萬歲之長橋兮。下有城川之淸流。羣山向下卑如糟丘。大野無邊不辨田疇。旣詢訏而且樂兮。奚自悲夫獨留。念吾人之懷古兮。亦猶後之視今。覽王子之遺作兮。獨懷㱕而難任。遭時世之紛濁兮。欝不開乎胸襟。欣自北而風來兮。怨蔽目之荊岑。考吾心其不然兮。愁不可以長深。彼一時而此一時兮。何用涕淚之莫禁。試憑欄而展眉兮。振大雅之遺音。惟北溟之有魚兮。望海色而長吟。鯤爲大之不知幾兮。豁今日之壯心。攬昇日之朝旭兮。窮扶桑之無極。究造化之大象兮。飽奇觀乎眼力。男兒生於天地兮。豈徒坐而自食。悲沒世而不稱兮。笑山林之走匿。將何往之不可兮。詎戚戚乎顔色。有壯志者竟成兮。一因風而起翼。當經國而愛君兮。方有事乎太息。顧一身之失所兮。非丈夫之可惻。旣余懷之曠達兮。因擧巵而沾臆。耽勝賞而久坐兮。俄夕日之西側。</text>
<title>送林德涵歸關東賦</title>,<text>何玄冬之慓悷兮。凜霜雪之交薄。念關河之脩敻兮。君遠邁兮焉適。求田舍於物外兮。决長往之遐心。遵海濱而靜處兮。信地僻而境深。斸薇蕨而爲食兮。掬流泉而自酌。詠堯舜而囂囂兮。知子樂之不慊。伊鄙人之苦懷兮。失良友於新知。倀獨立於末路兮。慨麗澤之誰資。自聖賢之云遠兮。紛學術之失路。旣輕重之無序兮。奈本末之不顧。昔子路之未行兮。唯有聞之是恐。何末學之擾擾兮。捨此義而不講。苟未充其所知兮。獨何益於誦讀。唯根基之不立兮。故終身而無獲。余何幸而悟此兮。庶與子而相勖。諒此心之不謬兮。亦千里之奚隔。</text>
<title>萬物生意最可觀賦</title>,<text>陽氣一噓。萬物茁兮。奮舒敷暢。莫夭閼兮。枝枝含氣。葉葉達兮。生意充滿。活潑潑兮。玄化廣運。紛坱圠兮。玆惟端始。情可察兮。元爲善長。純精發兮。斂藏肅殺。非本質兮。君子默觀。體省切兮。良心油然。由中出兮。善推廣之。行無窒兮。勉旃服膺。惟仁術兮。</text>
<title>精義入神。以致用賦。</title>,<text>自穹昊之生民兮。繄有物而有則。紛麤心而畧窺兮。汩失趣而迷極。彼終身以窘蹶兮。乃鹵莽之所報。肆聖人之立訓兮。曰入道之有要。因事物之來集兮。究厥義之攸當。叩兩端而窮討兮。旣磋磨而彌光。或由淺而入深兮。有卽此而悟彼。始棼棼而絲亂兮。終鑿鑿而數計。迨一朝之豁然兮。妙萬物而無滯。理何隱而不晣兮。用何往而不利。如破竹之迎刃兮。若縣水之注壑。唯能事之綽綽兮。遇盤錯而不愕。德日崇而身安兮。抗高名於寥廓。信先難其必獲兮。若關機之不容已。余服膺於孔翼兮。參格致於曾氏。侔龍蠖以屈信兮。俛孶孶而至死。</text>
<title>以雷鳴夏賦</title>,<text>伊陰陽之運流兮。羗有形而有氣。不假物而長鳴兮。曷所宣其堙滯。朱明受節兮。天燠而地蒸。風旋轉而急吹兮。雲霮䨴而暴興。陰氣外束兮。陽動於中。訇訇𡀽𡀽兮。聲在高空抨。豊隆使運桴兮。命阿香以轉軸。導紫蛇之爛燁兮。駕蒼虬之矯躩。乍隱隱而微響兮。俄砰砰而厲音。始磅硠於雲際兮。終爆裂於天心。倐起東而起西兮。若在南而在北。時沸欝而怒號兮。或奮迅而盪擊。疑江翻而海倒兮。怳天傾而坤塌。英䧺爲之失己兮。將聖爲之變色。助祝融而養物兮。催雨師而布澤。不終日而收霽兮。殷餘響於山側。若夫春林花發飛鳥嚶兮。歌童舞女停盃聽兮。草根露冷候蟲吟兮。放臣游子淚滛滛兮。咨駘蕩與戚促兮。非天地之正聲。令人益滛而增傷兮。孰云導其不平。玆先王假鳴於匏竹兮。爰取象於出地。惟聲暢而氣奮兮。宛音節之可擬。人寰邈於帝居兮。夢鈞天而無路。正衣冠而聽虩虩兮。亦足以蕩我胸中之磈礧。</text>
<title>次成汝訥 至敏 上庠。續古酬唱韻。</title>,<text>穆穆聽松。居罕著書。抱道忘言。匪記之踈。我讀古章。一言起余。味永意眞。示我門閭。君子有後。型範尙餘。絶意外慕。謹守先廬。詵詵羣從。丘游水漁。無喜無憂。非謂斯歟。有懷于坡。亟思命車。遺芬可挹。矧子與侶。子有續篇。偲切相與。蔚興嗣聲。唯日以竚。</text>
<title>奉送族丈朴大雅光州之行</title>,<text>朴生盡室起。束裝如秋蓬。遙遙千里行。凜凜深谷中。借問爲何故。陋巷苦屢空。此地絶資因。南州就少豊。天意窮豪傑。奔走何其迫。傾身營一飽。可笑丈夫阨。自古常如此。已矣非所歎。奈何王城內。親舊日離散。吾徒尙濡滯。零丁非久計。去去且弩力。余亦從此逝。</text>
<title>大行王妃挽章</title>,<text>聖人光御極。天合得邦媛。厚德承乾始。陰功導化源。任姜交媚愛。嬪妾逮仁恩。綈練心無斁。珩簪戒每存。二旬靈筭富。六載母儀尊。共喜星軒耀。俄驚地軸翻。早曾悲沁水。無復慶堯門。追悼重宸切。攀號萬姓寃。翬楡虗舊殿。象設儼新原。紀美彤毫在。千秋不可諼。</text>
<title>大行王妃挽章 又 代人作</title>,<text>祥開崩麓讖。禮備造舟迎。軆順承明主。含章賀太平。憂勤詢稼穡。冲素抵珠瓊。福壓金螭重。敎從彩翟明。風謠江漢再。雅頌姒任賡。鍾皷方諧樂。岡陵永享榮。淸㙜俄告祲。陰魄遂淪精。雲駕飄難住。玉衣奄上征。神胡遺社稷。天未祐民生。合殿寒初盡。眞遊歲忽更。凄凉蠶室閉。嵽嵲雀丘成。攀幕徽音遠。千官淚雨傾。</text>
<title>成知事溭挽</title>,<text>聽松振大雅。默庵繼其風。高蹈名迹幷。萬古瞻兩翁。積善貽孫子。公實受報豊。早年脫羈絆。豪氣凌烟虹。支縣試牛刀。衆務游刃空。末世輕耆舊。𣻏俗笑淳悾。平泉不屬人。考盤期始終。名由家聲遠。爵以大耋崇。諸孫九十人。森森蘭玉叢。俯仰無餘憾。完福古難同。百年如過客。大化有時窮。牛溪一片月。猶自寒沙籠。小子懷典刑。題詩淚盈瞳。</text>
<title>乙卯季冬題</title>,<text>五更一點起。按摩行一遍。古書四十行。精讀三十遍。盥櫛無廢闕。梳下每百遍。拜廟仍晨省。食後步百遍。朝晝接事物。念慮須周遍。餘暇對文字。寫誦無定遍。</text>
<title>身彌島行</title>,<text>通州以南何所有。上有靑天下海水。雲濤中開孤島出。摩天揷海靑未已。輕舟穩送一帆風。霅然置我島之中。玄圃虗傳金天西。方丈由來東海東。攢峯疊巘紛難狀。雲㙜石蓮森相向。此山與水直同氣。起伏頗似風中浪。雲梯回回上不窮。斯路應與殊廷通。翩然擧袖半空裏。影落弱水沖融中。坐令意想入太古。怳怳如見裂眞聚。萬木蕭蕭拂暮雲。回風颯颯神靈雨。人言此山有三角。軆勢髣髴如華岳。我從華岳岳麓來。愛見此山猶舊識。華岳近在王城側。擾擾終非眞仙宅。海嶠期接羨門子。免作枯槁澤畔客。</text>
<title>聽鸎 庚戌</title>,<text>漢陽處處多名園。園中林木春始綠。黃鸝偸得鳳笙音。飛去飛來弄巧舌。幽窓晴日聽緜蠻。杳如天樂從天來。朝朝說盡造化機。强半春光此中催。</text>
<title>烏棲山</title>,<text>海上秋山晩。到來見夕陽。綰雲孤石峻。礙日一峯長。望遠愁翻劇。身高意轉狂。摩霄雙鶴去。引興到蓬方。</text>
<title>奉贐通州使君及瓜之行</title>,<text>楚澤方携玦。葵丘始返轅。窮途徒愴別。異日詎忘恩。客淚隨流水。歸心逐去軒。不辭相送遠。其奈係拘存。</text>
<title>東江 五首 二首○三首見元集</title>,<text>憔悴愁何極。猖狂興自牽。江春新漲鴨。崖冷未開鵑。傍岸行披草。依巖坐俯淵。路人應竊笑。漁夫或相憐。</text>
<title>東江 五首 二首○三首見元集 其二</title>,<text>不用登山上。鬱紆望故丘。未如行水畔。蕭散慰窮愁。暮聽驚湍怯。滑過側徑憂。我今無世累。來去儘悠悠。</text>
<title>朝盤</title>,<text>朝盤精鑿飯。磁器數三隨。畦菜琅玕葉。波魚玉雪肌。鮮新相暎色。爛熳具陳時。愁客忘飢飽。沉吟下筯遲。</text>
<title>送申高城丈汝栻</title>,<text>聞說高城郡。不諧俗吏情。經心滄海月。滿眼雪峯晴。俸薄罍頻罄。山深客罕迎。丈人多道氣。樂此息營營。</text>
<title>舍兄來會淮舘連夜。將別賦呈。</title>,<text>天必從人欲。鴈行斷復連。對床如昔日。此地亦前緣。月色鄕心滿。秋聲客耳偏。明朝分手後。回首渺雲烟。</text>
<title>嵐谷縣</title>,<text>于何征馬盤。嵐谷幽而寬。天骨暮山聳。地腴秋稼蟠。小村臨水活。童老負暄安。皁盖苦相擁。麾之慙一官。</text>
<title>送汝吉族兄牧綾城</title>,<text>我昨辭京輦。親知住復稀。一鞭新北去。五馬又南歸。第一難忘世。何曾不息機。綾人望公至。好去活民饑。</text>
<title>平㡽宰羅丈大夫人壽席。東西隣皆會。泰輔獨以侍癠不得造賀。羅丈寄示席上韻。謹步一律以抒下懷。</title>,<text>斧壤東西邑。爭言赴宴行。筭深歡是日。養備穪專城。洩洩慈堂意。孜孜孝子誠。色憂孤屢速。賓席遠馳情。</text>
<title>鄭經歷悏內挽</title>,<text>憐君身世苦。洊此皷盆悲。室閴床空夜。年衰子弱時。黨親懷懿範。婢僕戀深慈。歸旐引來路。桐人亦共咨。</text>
<title>風動萬年枝 月課</title>,<text>彤庭春晝永。翠樹舞微風。發色輝朱戶。飄香滿紫宮。韶華應早入。雨露各偏蒙。樗散慙淸禁。前宵夢桂叢。</text>
<title>寄題枕石亭次景仁 李濟 韻</title>,<text>見說構亭在海皋。聞來勝槩自肩高。鎭波孤島凝光定。劈浪欹桅占勢豪。心到靜時方主管。目將竆處亦煩勞。我愁早受朝衣絆。幽興徒然滿寸毫。</text>
<title>哭內從尹 可敎 見之</title>,<text>愛我唯君我愛君。對君眉宇卽欣欣。精神霜潔誰能並。氣味春溫可以羣。泉下奄然埋玉樹。人間何處覔淸芬。天涯聞訃情如割。慟哭寒雲涕泗紛。</text>
<title>哭內從尹 可敎 見之 其二</title>,<text>昔君與我曾論命。竆達畧同早晩殊。幷値孤臣受玦泣。還聞臯某復衣呼。君抛遠筭魂長逝。我計前程影亦孤。人事到頭俱就盡。悠悠脩短更何區。</text>
<title>大目寺朝起。霧暗不得望海。</title>,<text>準擬乘晴瞰海天。那知宿霧濕猶纏。全埋曉色連山暗。半捲風頭近野圓。望眼茫茫還自閉。羈懷欝欝竟何宣。人非更受山靈困。賦命龍鍾絶可憐。</text>
<title>奉酬柳使君 德三 高韻</title>,<text>年光忽忽客心驚。愁思如濤幾日平。春色正隨明府至。寒霜猶傍逐臣撗。殊方寄寓依賢政。涸轍呴濡見厚情。蓬戶忽垂驪目贈。讀來殊愧意眞傾。</text>
<title>問舍求田意最高 月課</title>,<text>角才鬪智共滔滔。爭似田翁意却高。生事祇須謀一壑。空名到底較秋毫。東岡自覺風塵遠。南畒何知戰伐勞。遮莫高樓誇氣像。慇懃爲我謝羣豪。</text>
<title>李佐郞廷麟挽</title>,<text>詩酒龍鍾五十年。折來丹桂鬢蒼然。馮郞未得論雲守。陶令還聞種秫田。難把遠圖經世短。且收餘慶屬兒贒。後生孤負登龍願。今古幽明悵恨偏。</text>
<title>賞花釣魚 以下二首課作</title>,<text>東帝春回上苑花。方池新漲綠如紗。波搖彩幕排鵷列。樹拂紅㫌駐象車。餌下纖鱗隨釣出。仗前繁萼向人斜。羣臣共際昇平運。歲歲年年此會誇。</text>
<title>栢梁賦詩</title>,<text>層㙜千尺切雲危。天子來遊彩眊移。與宴総延千石吏。問誰能賦七言詩。宮商韻叶新詞麗。風雅聲微變軆奇。千載竆儒尋剩馥。呻吟何許掩低帷。</text>
<title>松 月課代作</title>,<text>萬木經霜落葉封。欝然蒼翠見孤松。老根裂地虬蛇走。高幹凌霄傘盖重。負雪寒連滄海月。含風靜和遠山鍾。美材本自資樑棟。匠石斧斤幾日逢。</text>
<title>菊</title>,<text>塞鴈聲來海燕收。黃花初發向高秋。羅含宅靜微香動。陶令籬寒晩色浮。節物已過終索莫。芳心猶在自綢繆。落英堪恨無人採。長結靈均澤畔愁。</text>
<title>子朝朔守。得花鴨雛養之。其一被狸食。餘者脫籠飛去。歎惋有詩。謹次其韻。</title>,<text>鈴齋多暇馴江禽。供以浦魚織柵深。人意豈能通物性。故巢還只隔前林。彩毛絢練君休愛。新翮翻飛孰更侵。堪笑主人咎狐鼠。唯應海客未無心。</text>
<title>觀察相公新搆廳後池閣。爲七言長句一首。俯索拙和。謹步元韻。</title>,<text>喧喧大府沸黃埃。廳後誰知別界開。百本紅蕖明素壁。一鍾淸水瀉層㙜。簾櫳幽靜常迎客。界部澄淸但擧杯。興到眞遊在几席。不妨强字作蓬萊。</text>
<title>副提學崔侯壽親宴詩 幷序 序見元集</title>,<text>老老推恩孝子門。祝齡誇寵宴華軒。坐中促席頻迎客。醉後嗔燈更倒樽。侍側二郞官職緊。當筵一老貌年尊。遙知此會堪圖畫。誰倩良工試筆痕。</text>
<title>正對秋簿。走次學上人韻。</title>,<text>人間人事日悠悠。歲月潛移似壑舟。世味酸醎曾備悉。塵蹤潦倒早宜收。擬扶藜杖靑霞洞。會上扁舟白鷺洲。愧爾山人情眷眷。肯來擾處許同遊。</text>
<title>次簡齋秋雨初晴</title>,<text>前山雨罷斂雷威。雲盡長空碧一圍。霜雪更於何日至。炎蒸斷自此時歸。流年無奈堂堂去。落葉還看稍稍飛。早覺薄寒欺瘦骨。已催刀尺作秋衣。</text>
<title>田野早秋</title>,<text>問君何事不歸田。田野秋來樂事偏。網蟹罩魚當潦後。醃苽蓄菜趁霜前。匙頭流滑粳香熟。甕面浮淸酒味全。木葉未凋山更綠。勞歌一曲慰徂年。</text>
<title>丙寅十月。同申 曅 季晦，許 玧 允玉。承命較藝。東堂考餘。厭閒拈韻酬唱。積成一軸。監察柳 龜徵 仲九亦預焉。十三首 八首見元集</title>,<text>簾前風色燭光侵。長樂鍾聲隔上林。勝友相逢眞倚玉。微言互答若聆琴。擧人點滿文逾陋。試院閒多地更深。無事欲依金谷律。不妨終夜摘髭吟。</text>
<title>丙寅十月。同申 曅 季晦，許 玧 允玉。承命較藝。東堂考餘。厭閒拈韻酬唱。積成一軸。監察柳 龜徵 仲九亦預焉。十三首 八首見元集 其二</title>,<text>早起寒廳啜薄醪。正愁終席考文勞。表須騈儷因唐制。賦欲敷陳變楚騷。登俊本求需世切。揚名只在讀書牢。不才謬竊魁元號。慚愧賢關座主高。</text>
<title>丙寅十月。同申 曅 季晦，許 玧 允玉。承命較藝。東堂考餘。厭閒拈韻酬唱。積成一軸。監察柳 龜徵 仲九亦預焉。十三首 八首見元集 其三</title>,<text>五時絲絡供肴醪。無事深慙應辦勞。飽飫那曾匙筯染。取求空使井閭騷。須於惜費留心切。更欲妨奸置法牢。自是仁人愛天物。莫將踈誕妄穪高。</text>
<title>丙寅十月。同申 曅 季晦，許 玧 允玉。承命較藝。東堂考餘。厭閒拈韻酬唱。積成一軸。監察柳 龜徵 仲九亦預焉。十三首 八首見元集 其四</title>,<text>詞塲牽强拙難堪。拈韻相催已至三。鵬翼雲垂鵰鷃控。驥蹄電邁蹇駑參。繡膓競擢存酬唱。彩筆交飛雜笑談。多飮醇醪善詩律。如斯亦足號奇男。</text>
<title>丙寅十月。同申 曅 季晦，許 玧 允玉。承命較藝。東堂考餘。厭閒拈韻酬唱。積成一軸。監察柳 龜徵 仲九亦預焉。十三首 八首見元集 其五</title>,<text>庭院陰深幕不翻。霏微細雨暗前村。方冬天氣仍和暖。昨夜風聲乍怒軒。頗恠草芽靑更出。絶驚楊葉綠猶存。驕陽漏洩灾非細。悄悄憂來未敢喧。</text>
<title>送申季晦廵按海西</title>,<text>分憂初撤納言班。別器盤根是海關。鼓鐵販鹽民事雜。彎弓躍馬土風頑。化如草偃看施設。利與人同戒占慳。時議秪今尊辦吏。我言雖闊未宜刪。</text>
<title>次韵趙祥甫 儀徵 見贈</title>,<text>遑遑原隰百憂新。口未嘗開半十旬。豈意沛豊留節地。忽逢京洛賞音人。榻移凉閣風如雪。霧綻潦天月似銀。萍水一歡眞不易。莫辭今夜把盃頻。</text>
<title>酬長湍任公輔叙下車官况</title>,<text>案上文書亂作堆。雪朝風夕戶長開。迫忙耿對盤中飯。無暇偸傾手裏盃。下戶負逋終不入。上司期會日相催。秪今小邑勞如許。誰信吾非撥劇材。</text>
<title>次兪甯叔學士詠歸亭韻</title>,<text>輦下知君賃舘留。却誇江上小堂幽。世情已倦隨振鷺。野興方酖狎舞鷗。棹泛烟波暝戛戛。人歸沙市曉咻咻。一杯一卷眞吾事。此外諸緣定謬悠。</text>
<title>典農村舍。奉別舅氏藥泉南相公江陵謫行。</title>,<text>如何良輔際明時。再歲仍遷嶺海危。白首悴勤酬主眷。丹心懇欵恃天知。藥非瞑眩投何益。地得淸凉去不疑。北峽拜迎纔昨日。今朝東路涕偏洏。</text>
<title>典農村舍。奉別舅氏藥泉南相公江陵謫行。 原韻 崔懏 景畧</title>,<text>王命方嚴震一時。孤臣受玦禍機危。事生慮外安能訟。意在言中豈得知。憂國愛君從此激。平心恕察必無疑。白頭舊友齎餘恨。握手難禁雪涕洏。</text>
<title>典農村舍。奉別舅氏藥泉南相公江陵謫行。 次韻 崔錫鼎 汝和</title>,<text>十年三黜際明時。此去江州嶺路危。定力已從前日驗。精忠應有上天知。瀧頭老吏休相侮。澤畔漁翁任爾疑。聽說昔人談笑別。臨歧不用涕漣洏。</text>
<title>典農村舍。奉別舅氏藥泉南相公江陵謫行。 次韻 藥泉</title>,<text>東郊催馬日斜時。去國孤臣鬢髮危。豈有文章駈鰐遠。只堪春夢遇婆知。身臨仙海猶非惡。命信旻天逈不疑。許貸殘生恩亦大。親朋何用浪垂洏。</text>
<title>典農村舍。奉別舅氏藥泉南相公江陵謫行。 次韻 南啓夏 子長</title>,<text>東遷正似北遷時。關嶺何殊鐵嶺危。直道難容從往昔。嚴程有限隔親知。珠投暗夜人還怒。曲奏陽春世亦疑。遐想鏡湖饒勝槩。臨歧雙涕不須洏。</text>
<title>典農村舍。奉別舅氏藥泉南廂公江陵謫行。其二</title>,<text>衰年頻作遠遷人。今歲已兼去歲辰。萬里漂流同泛梗。一生忠愛秪危身。心懸日下重宸隔。跡寄天涯異俗親。剛喜謫居仍勝地。不妨蘭佩裭朝巾。</text>
<title>典農村舍。奉別舅氏藥泉南廂公江陵謫行。其二 原韻 景畧</title>,<text>匹馬東郊遠送人。摻裾爲問此何辰。知公不慍逢三黜。愛主都忘顧一身。豈敢爲私徒默默。無非陳善勸親親。蒼黃恩譴驚中外。倍覺臨歧淚滿巾。</text>
<title>典農村舍。奉別舅氏藥泉南廂公江陵謫行。其二 次韻 汝和</title>,<text>頻年魑魅慣迎人。又値炎風爍暑辰。豈是言深難悟主。只緣忠大自忘身。齎咨行路看童孺。送別都亭集懿親。想得中宵瀛海月。天涯戀闕倍沾巾。</text>
<title>典農村舍。奉別舅氏藥泉南廂公江陵謫行。其二 次韻 藥泉</title>,<text>莫道炎風惱殺人。淸和猶是遠遊辰。憂時剩有如霜鬢。去國甘爲似葉身。路指虛無滄海闊。詩成離別友朋親。楓宸日夜懸心切。不用賓虞整佩巾。</text>
<title>典農村舍。奉別舅氏藥泉南廂公江陵謫行。其三</title>,<text>冬駕南旋春始詹。夏行炎似去秋炎。四時道路長于役。一日田園未得恬。久信神明扶正直。其如末俗足疑嫌。大關嶺外無相識。唯共村婆說夢纖。</text>
<title>典農村舍。奉別舅氏藥泉南廂公江陵謫行。其三 次韻 汝和</title>,<text>休把行藏問鄭詹。任他竆海去衝炎。君門已遠忱猶切。身事雖危意却恬。落筆江山資映發。忘機鷗鷺絶猜嫌。莫辭𪚥詩摸離恨。完月樓頭易就纖。</text>
<title>典農村舍。奉別舅氏藥泉南廂公江陵謫行。其三 次韻 景畧</title>,<text>應悔卜居未問詹。嚴程又値困朱炎。從知禍福安能動。更覺精神自有恬。百世是非當得定。一時恩譴亦何嫌。分明別後相思處。兩地蟾光夢裏纖。</text>
<title>典農村舍。奉別舅氏藥泉南廂公江陵謫行。其三 次韻 藥泉</title>,<text>何須小語苦詹詹。裘褐惟宜備冷炎。弱馬纔踰天嶺險。輕舟將泛鏡波恬。雪泥留爪那能記。溷廁飛花不足嫌。世事盈虛元一理。中宵明月自圓纖。</text>
<title>與釋語</title>,<text>我豈釋之徒。幽閒則一致。呼來相對語。絶勝名利子。</text>
<title>龍骨里八詠。爲南子聞兄作。四首見元集</title>,<text>十里平蕪闊。遙遙不見人。悵望無限意。愁色滿三春。</text>
<title>龍骨里八詠。爲南子聞兄作。四首見元集 其二</title>,<text>宵川帶月長。宿霧凝霜曙。白鷺無人見。沙洲自來去。</text>
<title>龍骨里八詠。爲南子聞兄作。四首見元集 其三</title>,<text>日夕秋風至。蕭蕭蘆荻叢。一夜眼不着。寒渚有過鴻。</text>
<title>龍骨里八詠。爲南子聞兄作。四首見元集 其四</title>,<text>高樹摘紅實。丹霜着曉寒。恠底赬虬卵。何得滿君盤。</text>
<title>龜山八詠。爲南子聞作。四首見元集</title>,<text>秋葉驚踈雨。寒聲一池滿。幽人動高興。隔窓聽不斷。</text>
<title>龜山八詠。爲南子聞作。四首見元集 其二</title>,<text>返照入竹林。寒影千丈落。與可今已沒。無人更畫得。</text>
<title>龜山八詠。爲南子聞作。四首見元集 其三</title>,<text>乍橫一疋綺。復亂千片花。神女粧初畢。飛去楚王家。</text>
<title>龜山八詠。爲南子聞作。四首見元集 其四</title>,<text>何處長安是。孤烽一夕通。無因寄消息。悵望暮雲中。</text>
<title>送李擇之御史奉使耽羅詩序 序見元集</title>,<text>漢挐弱水外。靈恠古所傳。時有騎鶴人。笙歌過山巓。</text>
<title>釖山龍興寺。書贈六閒上人。</title>,<text>夜宿龍興寺。翛然客夢閒。曉窓風動磬。雪壓幾重山。</text>
<title>行東郊遇雨 三首 二首見元集</title>,<text>黑雲屯在前。暴雨從後驅。我遵此路去。知到何處湍。</text>
<title>病留狼川。贈狼宰洪君天叙。</title>,<text>新知心莫逆。半日病相留。擾擾浮生事。一歡豈易謀。</text>
<title>無題</title>,<text>平地見天涯。登高天更遠。功名及所望。歧路又滿眼。</text>
<title>秋懷 甲寅</title>,<text>高樹蟬鳴薄暮哀。空山秋思杳難裁。却投鄰舍覔歡處。濁酒殷勤三兩盃。</text>
<title>遊重興寺 乙卯</title>,<text>南從行時嗟未逐。李兄遊日恨差遲。此來幽獨無誰語。收拾風光付小詩。</text>
<title>北漢山城</title>,<text>緣崗頹堞閱千齡。改築應須數萬兵。廟謀不解憐鱞寡。固國從來豈在城。</text>
<title>臯蘭寺</title>,<text>荒凉古寺泗江濆。山下寒流枕上聞。故國繁華如夢裏。中宵不寐恨驕君。</text>
<title>釣龍臺</title>,<text>蘇公往日擊東藩。此水屠龍名獨尊。垂釣舊臺今泯滅。蕭條亡國更堪論。</text>
<title>送李擇之御史奉使耽羅 詩又見五絶</title>,<text>繡衣使者奉朝旨。征帆超忽向仙關。君王虛席專相待。莫逐安期去不還。</text>
<title>竄宣川路中作</title>,<text>退之坐直甯辭貶。賈誼緣才却被遷。愧我無端成逐客。敢將行色擬前賢。</text>
<title>豆粥</title>,<text>至日思家不見家。欲餐豆粥似餐沙。移時對案空垂淚。正想高堂憶子嗟。</text>
<title>次韻舍兄見寄 四絶 三首見元集 和慰健兒</title>,<text>兒生未見有翁憐。翁每思兒在眼前。一夜歸心緣汝劇。北風吹夢過南天。</text>
<title>次韻舍兄見寄 四絶 三首見元集 原韻 士安</title>,<text>爾翁謫去西關外。較爾離胞七日前。何事呱呱終夜泣。與兄齊祝感仁天。</text>
<title>登菩提山 五首 三首見元集</title>,<text>歸鞭正苦犯泥塵。回首茫然欲損神。纔向峯頭看獨立。下山還作望山人。</text>
<title>登菩提山 五首 三首見元集 其二</title>,<text>已辦寓公無定宅。况逢佳境好開襟。人事忩忩眞可笑。等閒歸去是何心。</text>
<title>燈夕有感。呈柳使君。</title>,<text>度盡三春夏又仍。玆辰令節我東穪。端門火樹無由見。且復孤吟近蒜燈。</text>
<title>題江東村家壁上</title>,<text>高柳陰陰覆古堤。嬌鸎恰恰向人啼。山前細雨孤村遠。欲問歸程林下迷。</text>
<title>送鎭安宰金伯兼 盛達○二首 一首見元集</title>,<text>水急山高民似猴。風淳政簡吏優游。想來馬耳晴峯色。長入琴堂卧玉舟。</text>
<title>又得絶勾一首。呈公獻。元集。有送公獻學士使燕律。</title>,<text>萬事傷心非昔時。送君聊賦綠衣詩。請看楡塞防胡地。長戟守關倒是誰。</text>
<title>李厚根挽</title>,<text>澗飮林捿六十春。自耕自刈養閒身。厭看末俗機心熟。重惜漢陰抱甕人。</text>
<title>午夢。與僧仙數輩。遊金剛山。寖竆其絶頂。巖崖嶔崎。風氣緊爽。令人精魄𢥠然。所見多奇異。非人世所有覺而識之。悵然引領。不知眞金剛果能如夢境否也。晩過東里。見案上有書帖。乃韓景洪所書崔立之遊楓岳序也。見之怳然以爲奇。應口吟一絶。以示主人。</title>,<text>午夢羣仙引我行。蓬萊山頂御風輕。偶過東里披書帖。觸眼斯文好一驚。</text>
<title>伊川西站 二首 一首見元集</title>,<text>乍暗乍明山上霧。如來如往水中聲。江邊閒坐書沙久。不覺離都已幾程。</text>
<title>峽行</title>,<text>峽行三日適閒悰。好箇詩料處處逢。吟興久爲朱墨敗。風光孤負錦囊封。</text>
<title>狼川道中 二首 一首見元集</title>,<text>蘿葛交陰下有泉。森然凉氣逼人前。正愁觸熱驅長路。便欲抛冠卧此邊。</text>
<title>遙次望雲亭韻 三首 二首見元集</title>,<text>落葉飄颻客塞門。日斜旅舘靜無羣。起來亭上西南望。一片心爭萬里雲。</text>
<title>遙次望雲亭韻 三首 二首見元集 其二</title>,<text>郁郁紛紛早又曛。有時孤去有時羣。此時此意唯吾有。天下何人不看雲。</text>
<title>走筆送南子聞兄迎親于關西。因作巫峽香山之遊。</title>,<text>彩服迎親浿水西。路中探勝事攀躋。香山巫峽饒春色。到處知君滯馬蹄。</text>
<title>巖根折花</title>,<text>巖根一樹媚新春。折取繁枝翫更眞。何許探香蜂一箇。飛來欵欵逐歸人。</text>
<title>乙丑四月。聞舍兄在草原被疾。馳往省之。因扶護踰嶺。在途遣悶。相爲酬唱。凡十七首。十四首見元集。</title>,<text>海隅相見本無期。仙嶽同遊與計違。一止一行眞宰在。人生萬念儘皆非。</text>
<title>乙丑四月。聞舍兄在草原被疾。馳往省之。因扶護踰嶺。在途遣悶。相爲酬唱。凡十七首。十四首見元集。 次韻 士安</title>,<text>萬事由來無定期。其間好會最多違。仙山未踏翻罹疾。妄計如今始覺非。</text>
<title>乙丑四月。聞舍兄在草原被疾。馳往省之。因扶護踰嶺。在途遣悶。相爲酬唱。其二</title>,<text>昨日蒸炎今日風。途中難得氣淸融。平心量力徐前去。豈弟神扶理自公。</text>
<title>乙丑四月。聞舍兄在草原被疾。馳往省之。因扶護踰嶺。在途遣悶。相爲酬唱。其二 次韻 士安</title>,<text>草原三歲長愁風。歸到殊城喜氣融。萬水千山經歷盡。北堂何日拜公公。</text>
<title>乙丑四月。聞舍兄在草原被疾。馳往省之。因扶護踰嶺。在途遣悶。相爲酬唱。其三</title>,<text>海上連宵暑欝餘。不妨凉雨灑征裾。前看鐵嶺無多遠。長路應將病稍除。</text>
<title>乙丑四月。聞舍兄在草原被疾。馳往省之。因扶護踰嶺。在途遣悶。相爲酬唱。其三 次韻 士安</title>,<text>來到南山百步餘。霏霏山雨濕行裾。明朝鐵嶺踰將去。病抱羈愁一半除。</text>
<title>鐵嶺</title>,<text>峽路絶輕嶺坂傾。我初眞恠謂生獰。來往四年翻習慣。如今更笑鐵關平。</text>
<title>次崔汝和聽松堂重搆韻</title>,<text>氷澗風松一壑深。舊堂新築舊墟尋。此中百事皆依昔。只是難傳有寸心。</text>
<title>贈別高城李使君迪吉</title>,<text>三年伊峽望金剛。無分尋眞遠近雙。今日送君楸嶺去。夢隨征旆落南江。</text>
<title>滯雨挾仙樓 三首 二首見元集</title>,<text>檻外方塘雨注平。浮荷錢大夜來生。濕烟暮靄埋光景。難借中天月正明。</text>
<title>戱題一絶。以答昌平兄恃威稜之示。</title>,<text>東樓快雨助詩情。縑簡翩翩筆勢生。欲將文字消長日。敢假威稜困老兄。</text>
<title>戱酬趙祥甫</title>,<text>玄都道士好風神。虛觀甯甘鷰麥春。也倚未開花一樹。知應要見蓓蕾辰。</text>
<title>酬趙祥甫贈汾厓尙書侍妓</title>,<text>恩情婉孌記前時。春事摧頹不自知。忽被詩人歌老醜。相逢還恐更相疑。</text>
<title>知樂亭。宴徐吏部 文裕。</title>,<text>春風半醉倚嬋姸。歌罷依然已暮天。淸詩有興須留壁。關外何年復此筵。</text>
<title>龜龍潭 俗名禾積淵</title>,<text>前奮龍頭後伏龜。通身生動若將飛。眼經皆骨諸山冷。到此方知造化機。</text>
<title>姑夫李林川 永輝 挽 三首 二首見元集</title>,<text>少隨羣從隊魚行。撫頂憐余父若兄。病日未伸牀下問。承凶驚慟愧平生。</text>
<title>送汝吉 泰遜 族兄竄江界 三首 二首見元集</title>,<text>謫居情味我先諳。試爲吾兄一一談。閉戶讀書堪自遣。悶來時合訪禪庵。</text>
<title>又疊前韻戱贈</title>,<text>切要枯淡惡繁濃。凡百應須勇閉重。可笑人情如悍馬。莫敎渦頰騁丰茸。</text>
<title>無題 癸亥</title>,<text>不謂卅年忽來至。平生點檢足憂嘆。從玆收拾未爲晩。只恐立心猶不完。</text>
<title>壬戌季夏久雨 二十韻</title>,<text>當夏屯膏野老啼。滂沱六月已云稽。猶欣流潤蘇枯稼。頗恠成霖漲涸谿。入夜聲垂簷角閙。方朝氣漫戶眉迷。觸林風色紛披急。度嶺雲陰霮䨴低。漠漠斜飛憐縐縠。騰騰散落駭喧鼙。伏庚帶溽逾蒸熱。積濕生凉乍慘悽。行蟻濡頭黏古礎。飛蠅撲翼聚深閨。暫開或復延初日。能截何當指暮霓。卧覺蛙衣侵榻簟。行愁馬足濺街泥。經旬草長埋蓬室。幾處沙崩損稻畦。奔谷濁流跳過頂。濱江窳畒匯平臍。須知極備爲凶咎。坐想其咨起蓽圭。漂麥空嗟收得緩。沉禾可惜養來齊。農家苦樂懸饑穰。大國安危係衆黎。幸遇聖君天德合。冀調玉燭太平躋。公孫謬對堯湯策。盧老悲無血肉梯。五事庶徵桴颯應。高穹垂驚耳如提。但令政化同衡鏡。卽見生成及卵麛。獨我有懷徒耿耿。萬民何事尙睽睽。沉吟展轉今宵永。窓外膠膠聽曉鷄。</text>
<title>風雪訪草廬 二十韻○應敎</title>,<text>英雄失勢且躕躇。千里依人氣不舒。威虎有牙方得攫。神龍生翼始能攄。濟時須識資人傑。冒雪還看訪野廬。天挺君王奇異表。生丁靈獻圮傾餘。自應帝胄憂宗社。可信英姿老里閭。降呂歸曺身屢窘。奔荊走冀歲頻除。功名髀肉空悲晩。氣象高樓未肯鋤。舊物重光惟在我。奇謀密贊孰從余。近傳一士衡茅卧。每比前脩管樂如。也是有才時未値。非端無意火重噓。曾因馬老聞知務。又被徐生勸枉車。逋客遠尋林下去。寒天欲暮雪飛初。心存大策甯辭屈。誠切遺賢不可徐。荒徑獨趨從一騎。野橋三度過干旟。向來寤寐求如渴。此日逢迎望不虛。吳蜀割分成筭在。風雲際會宿心紓。擇林始覺安羈鳥。得水仍欣救涸魚。思爲神人湔恥辱。欲將天地補瘡疽。終傷大廈支難過。莫謂明公計自踈。千載永安遺詔在。令人掩卷淚盈裾。</text>
<title>雪夜訪趙普 二十韻○庭試</title>,<text>銀箭金壺報漏頻。紛紛飛雪暗重闉。宮街寂寂行人盡。相府深深下鑰新。入夜忽聞門叩急。冒寒誰料帝來親。殊私未替塵埃舊。上策須咨社稷臣。天厭五朝方虐亂。民歸一德克寬仁。秉威已奪羣雄氣。禁暴思拯萬國民。天下深謀誰托膂。幕中上客早攀鱗。危疑已是從容釋。籌畧還看密勿陳。君臣正與風雲會。寰海甯容草昧屯。睿念常廑朝退暇。殷憂多在夜閒辰。域中諸郡披圖歎。榻外他人按釖嗔。耿耿那曾安丙枕。翩翩還自出重宸。御衣從濕通衢雪。暮色誰知萬乘身。天子逡廵臨戶闥。相公顚倒整冠紳。仍呼中饋催行酒。更約賢王許共茵。鼎坐因論恢國步。瓜分何計息兵塵。北南正屬驅除會。先後應須緩急因。已策萬年基業固。終成一統帝王眞。晉宮且喜能推局。宣室如何只問神。當日擇臣非不得。金縢奈負約諄諄。</text>
