<title>八駿圖賦 幷敍</title>,<text>聖人在位。祗懼厲精凡三十年。治敎休明。四境無虞。朝野晏淸。於是知守成之不易。念燕安之鴆毒。追惟創業之艱難。敷揚聖祖之義烈。乃至八駿之微。亦在褒崇之列。夫駿之生也神矣奇矣。房星委精。虯螭孕漦。扶輿旁魄。蜿蟺逶蛇。氣化淋漓。晦明雜還。風雨恣其變化。陰陽從其闔闢。集衆美以妙合。成此天機之卓犖。旣佶旣閑。孔阜孔碩。耳䏉批竹。蹄蹴散雹。方者中矩。圓者中規。姿格絢練。鬃䰕髬髵。駓駓祛祛。翼翼騑騑。電影回合。神光陸離。駊騀而涼颸吹。躨跜而春雲起。一鳴兮胡沙浙瀝。再鳴兮冀北風靡。如是者顧千百而一二。將與麒麟鳳凰而並美矣。若夫駿之用也至矣大矣。生爲地用。千載際會。若恤若失。驕騰沛艾。騤騤獨步。蟜蟜卓立。馺𩣯飄颺。蹕蹳躞蹀。塊歷恒華。柸飮河瀆。鬣刷行雲。尾梢流星。塵不識蹄。影不及形。輸勞行陣。服力銜勒。任重致遠。猶不稱力。與人一心。卒成奇蹟。馳聲策名。功歸丹靑。垂永世而不朽。終萬古而揖餘馨。如是者曠百代而難遇。將與麟臺煙閣而同聲矣。欷駿之生也奇矣神矣。不可陳矣。欷駿之用也大矣至矣。不可紀矣。此天之所以產此神物。顯異於世一千百。曠萬代而爲我朝鮮受命之上瑞者也。想夫金鷄滅丙鹿失。大運去國脈絶。天綱斷維。東土汨沒。奸回內贔。寇賊四軼。朔風吹沙。黑水揚波。鏜鏜鼙鼓。鉿鉿鉦鑼。窫窳叨吻。鑿齒磨牙。殷血瀎㴽。白骨嵳峨。居室化爲煨燼。邑井變爲戰場。邊徼丘墟。神州榛荒。至是而世道之亂。生民之禍極矣。不有聖人。孰濟墊溺。時惟我祖。運値千一。神姿絶世。勇智天錫。愍萬姓之無辜。奮四世之遺業。順斗極而運天關。旋乾樞而轉坤軸。伸威奮武。叱風咤雷。天戈攸指。若朽斯摧。紅寇豕突。殘城破邑。憑陵咆咻。恣其燔炙。宗社焚蕩。乘輿播越。惟我聖祖。賈勇振節。握蝥弧而先登。麾親兵而餌敵。兇徒自蹈。十萬其級。手劍縱斮。躍馬踰城。追奔逐北。賊遂以平。納氏老猾。逞其猩獰。聯我邊奸。虐我邊氓。虔劉芟刈。至于洪原。厥勢孔熾。志在噬呑。惟我聖祖。運智應機。單騎挺進。斬將搴旗。射口射腋。拉槁摘髭。累敗窮縮。犇竄假息。老猾褫魄。終身心服。漠彼東寧。亡元之蘖。草黃薛罕。與天盤折。鴨江澎濞。限彼南北。王命我祖。圖恢遠略。元戎啓行。威靈震疊。漫空紫氣。占辭攸屬。螳臂拒轍。望旗釋甲。頑酋執迷。猶保兀刺。維彼兀刺。峻嶮天設。峭壁屹屹。聖武赫赫。孤城中潰。降附四集。霍繹紛泊。霄蛾赴燭。仁威遠暢。克淸朔漠。逖彼東溟。島夷之窟。生長舟楫。悍黠飄疾。視死如歸。惟利是逐。鼠竊狗盜。投我邊隙。帆竿蔽海。舳艫如織。王命我祖。星馳往擊。賊徒雲屯。智異之側。我武攸揚。一箭氣奪。敗覆狼籍。就險自固。峻崖嶙峋。劍槊交注。白刃鞭馬。紫電干日。駿騰一躍。險失千尺。迎刀崩墜。塡坑滿谷。若山壓卵。靡有遺孑。島夷罔悛。又寇關西。信文安鳳。毒慘鯨鯢。諸將奔潰。鋒莫敢嬰。聖祖受命。戰于東亭。方事之殷。阻于泥淖。龍駒蹀足。一奮而趒。應絃十七。皆左其目。賊駭而散。爭相躪轢。聖祖下馬。命酒張樂。遺燼投險。勢窮衝突。矢集坐前。意氣自若。徐命麾下。遂殲餘賊。島夷罔悛。又寇南道。嶮不暇守。城不暇保。攻陷若空。芟薙如草。屠燒州郡。至于雲峯。聖祖受命。擔掃頑凶。精誠貫日。有白其虹。千里索漠。僵屍相積。聖祖惻然。爲廢寢食。乃督群帥。戰于引月。振威耀武。身先士卒。陷陣潰圍。殪彼驍將。鋒摧刃折。莫我敢抗。擧國欣歡。迎我凱唱。島夷罔悛。又寇咸洪。鯨奔猘突。諸軍望風。不敢交綏。若虎驅羊。王命于襄。聖祖是將。七箭十勝。軍中歡呼。因地設伏。按轡徐趨。螺聲讋賊。破膽裂腑。魚游於鼎。東西相聚。聖祖示閑。從容解鞍。誘致其來。轉戰盤桓。四伏並起。若隳于羅。奔崩蹂躡。籍籍他他。我剛我陵。東海之阿。大命將革。天奪其衷。彼狡不量。大邦是攻。六月稱兵。指遼之東。群寮岌岌。萬姓洶洶。告之雖切。聽我若聾。屯兵孤島。霖潦澒浵。進退維谷。大小悉恟。聖祖擧義。白羽彤弓。萬口相慶。不謀而同。爰至野人。千里影從。老幼相携。壺漿以迎。蕩滌邪穢。市肆不驚。拔亂反正。戢武韜兵。國以之定。民以之寧。凡是數者。寔皆我太祖豐功峻烈。卓卓有成者也。深恩厚澤。浹于生靈者也。積慶樹德。根深源遠。而爲後世子孫千萬億載之所憑者也。然此亦特其大略耳。如㺚川之勝。鐵關之捷。海豐之戰。遼陽之波。大小百戰。所向輒克。此雖出於聖武神略。亦豈人力之所能及哉。于斯時也。材勇之士。智謀之彥。苟有一枝一能。各爭售而競扇。攀鱗附翼。奔走後先。叢叢林林。紜紜紛紛。左提右挈。共贊大勳。蓋天之生聖人以救時艱也。必生英雄豪傑以爲之從。亦必生休祥神物以濟其用。此八駿之生。乃天意也。而無非所以佑我大祖之興者也。方其兩陣交綏。鼖鼓雷轟。殺氣干天。陣雲屛屛。出奇制變。爭機競角。壯士猛夫。熊拏虎攫。白刃霜磨。飛鏃雨落。紛紜沸渭。雲合霆發。繽駍駖礚。縱橫膠臈。成敗懸於俄頃。生死決於呼吸。桓桓聖祖。奮我鷹揚。馳堅突衆。所指無強。霹靂列缺。吐火施鞭。萬人辟易。肆意周旋。倏眒倩浰。霧散煙銷。飛嚴霜而脫葉。擧烈火以燎毛。當之者何剛不折。觸之者何堅不碎。破竹不足以諭其勢。轉石不足以論其快。蓋有不世之資者。當受非常之命。建不世之功者。當享非常之慶。我太祖値衰亂之季。以天縱之聖。勤勞旣至。勳業無競。威挾振主。功戴不賞。惟天命之所歸。亦人心之所仰。遂應天而順人。終化家而爲國。演當世之餘澤。流萬葉而不渴。然跣躍所以習武。運甓所以隸勞。因閑圍獵。匪以遊遨。時聘廣漠。乃歷林皐。原隴起伏。丘陵牽聯。罷池陂陀。下屬于淵。石壁神截。脩崖天縣。激湍成澤。浩汗㶀㵧。胥靡不能以遺死。御寇不能以展足。或臨大澤。蒹葭蓊鬱。淵氷初合。輕羅布薄。猛獸蔽伏。變生銜橛。或當氷坂。傾側險滑。或當峻嶺。峌𡸣截嶭。飛走之所栖托。人迹之所不及。維我聖祖。縱轡往復。曰前而前。曰却而却。周旋合度。左右中節。星流炎至。園轉電掣。矢不虛發。中必決眥。走獸首丘而歛羽。飛禽盤空而洒血。王良，造父之徒。賁育，烏獲之屬。歛手喘息。邀劫受屈。是雖聖人之神武。抑亦神駿之偉績。當其懸崖峻絶。泥淖束阨。危在頃刻。倉卒之際。縱有謀臣猛將。亦無所措其技矣。是則神駿之扶佑聖躬。或有非人之所可企者也。此我殿下之所以收八駿於繪事。錄神功於腐骨者也。玆蓋孝不遺於犬馬。謨乃恢於燕翼。嫓嚴銘於几席。存切戒於朽索。觀夫新圖天闢。遺光儵爚。風霜起練。造化生筆。起塵土之幽姿。聳當世之觀覿。形貌靉霼。氣象鬱勃。橫雲追風。發電凝霜。麟游龍騰。豹玄師黃。重霞累錦。沓璧連璋。同功異體。集瑞騰祥。威風懍懍。峻焰煌煌。百戰瘢耆。尙帶遺鏃。搶攘之態。視之如昨。壯氣讋人。膽寒髮立。魂驚魄榹。彌日而定。此特八駿之糟粕。尙能動人之視听。想當時之氣像。隔千齡而起敬。是神物之極致。在夫以而亦不易。又何必肉翅十影。然後始爲之異哉。嗚呼物各有遇。遇各有時。生不得遇。則鹽車自足相困。遇不得時。則鼓車徒足見縻。雖或參於立仗。亦空飽於豆粟。苟欲一鳴。終不可得。今夫八駿。其生也當聖祖之龍興。其死也托聖主之追念。得時遇而得托。宜永世而無憾。賦已。復爲之歌曰。若有龍兮驥之子。其之來兮天所俾。風雲澁譶兮雷雨走。若有駿兮龍之友。生有神兮死有名。若有駿兮龍之精。名萬古兮不渝。若有駿兮龍之徒。</text>
<title>廣居賦</title>,<text>皇天賦我以至理兮。迺衆人之同得。是惟仁道之至大兮。爲一心之全德。故聖賢之宅心兮。依於仁以爲居。偉是居之廣大兮。極體勢之宏疏。匪般輸之運智兮。異廈屋之渠渠。亘古今而莫墜兮。肇結構於太初。敞禮門與義路兮。謇蕩蕩而洞如。自唐虞而迭居兮。亦三代之奄宅。逮洙洒之發輝兮。增是居之煥赫。嗟梁木之旣頹兮。抱遺經而永惜。幸鄒孟之挺生兮。斯道爲之復明。曰廣居以爲號兮。狀至仁之難名。收人心於渙散兮。復歸宿之有處。眇余生於千載之下兮。踵前脩以自許。望孔墻之數仞兮。期入室而升堂。庶屋漏之無愧兮。發泰宇之天光。安廣居以自樂兮。終吾身以倘佯。</text>
<title>雅樂賦</title>,<text>偉聲樂之至和兮。根一心之深衷。惟英華之發外兮。乃和順之積中。肆神聖之創制兮。爰崇德而象功。與天地而同流兮。隨世道而替隆。自唐虞與三代兮。曰制作之不同。各因時而損益兮。備厥制之厖洪。周旣東而詩亡兮。紛鄭，衛之囂囂。時尼聖之遑遑兮。僅在齊而聞韶。世日變而愈迷兮。竟未遑於漢朝。曠音響之旣遠兮。絶雅音其寥寥。幸我王之誕作兮。承列聖之丕基。儼持盈而守成兮。憫正樂之久墜。命太常以討論兮。踵前聖而緬追。定一代之制作兮。協律呂之相宜。諧唱和以迭奏兮。洞幽明而莫遺。接遺音於軒轅兮。飄餘響於包羲。並唐虞與三代兮。爭頡頑於千古。宛洋洋而盈耳兮。播仁聲於寰宇。顧余生於昌辰兮。喜盛制之目覩。庶得聞於鈞天兮。與百獸而率舞。</text>
<title>集賢殿。有二瓮蓮在庭。一敷榮。一憔悴。一日偶直。見璧上有詞。感物自警。戚戚於榮枯之說。辭甚苦。和以慰之。</title>,<text>曰環盆而掬泥兮。屈煙渚之芳莖。眞日離而日遠兮。浮根浪葉之強而爲生。惟一榮而一悴兮。其亦悴中之悴榮。顧不能自脫於大悴兮。又何必余心乎戚戚。庶不變其素節。馨至死猶未沫兮。</text>
<title>辛巳七月十四日。一菴見訪。方開話。風雨驟至。有感作秋雨辭以贈。</title>,<text>鶗鴂鳴兮井梧落。西風起兮天地秋。餘暑鬱其未退兮。苦火威之不收。風雨颯其並至兮。洗人間之炎塵。時禪老之適來兮。高話及乎玄眞。曰晴陰之不可期兮。亦變化之相因。念主張之孰是兮。倏譸張之歸空。拍余手以一咲兮。但見瀟瀟之與濛濛。</text>
<title>題靑山白雲圖</title>,<text>林藏華閣暗。山入海門斜。高人厭俗眼。解遣白雲遮。</text>
<title>題安可度畫靑山白雲圖</title>,<text>白雲本閑物。栖向山中幽。山靑雲自白。兩美無時休。</text>
<title>送李保仁牧晉州</title>,<text>臨分情繾綣。一別應六年。孤懷漢水北。淸夢海南壖。</text>
<title>送李保仁牧晉州 其二</title>,<text>千尺寒潭水。波澄氷亦淸。君心願寶此。飜覆世人情。</text>
<title>送李保仁牧晉州 其三</title>,<text>頭留鎭南極。千里蒸雲煙。政成饒暇日。爲我窮高顚。</text>
<title>謝一菴惠杻席</title>,<text>數尺琉璃瑩。便宜月色侵。庭中且高臥。一夜夢瓊林。</text>
<title>寄權正卿</title>,<text>得閑因病久。空歎綠陰低。黃鳥催人起。東園數日啼。</text>
<title>寄權正卿 其二</title>,<text>淸詩日嘯詠。坐看落來花。綠陰與芳草。又向病中過。</text>
<title>寄黃海監司姜同年 希顏</title>,<text>別後相思苦。鶯聲愁殺人。鬢毛看漸變。依舊走風塵。</text>
<title>寄澯宣慰子濬於全羅</title>,<text>故山天一極。千里夢相隨。舊識如來問。翁今鬢已絲。</text>
<title>次魯參詩韻</title>,<text>朝野方憂旱。連霄雨氣寒。四郊應荷鍤。高臥敢爲安。</text>
<title>寄成川守辛同年 永孫</title>,<text>秋風西塞遠。落落數年心。一夜相思夢。悠然萬里尋。</text>
<title>巡平安江邊。寄尹之望兄。時爲承旨</title>,<text>五雲金闕下。千里塞山秋。客久歸心急。征鞭夜未休。</text>
<title>巡平安江邊。寄尹之望兄。時爲承旨 其二</title>,<text>西行千里遠。東望五雲深。客裏秋風盡。孤燈一片心。</text>
<title>巡平安江邊。寄尹之望兄。時爲承旨 其三</title>,<text>西塞胡山暗。孤城落日懸。誰憐遠遊客。一夜不成眠。</text>
<title>病中。寄別咸中樞，權提學赴京。</title>,<text>風雪關河遠。朝天客路長。病中空悵望。離思正蒼茫。</text>
<title>戰罷。寄京友。</title>,<text>秋風初戰罷。霜落虜中寒。遙知京洛友。應醉菊花間。</text>
<title>戰罷。寄京友。 其二</title>,<text>西風秋雨歇。橫槊鐵衣寒。海天三萬里。歸夢五雲間。</text>
<title>高原川邊。別監司鄭兄 軾。</title>,<text>塞下秋風急。歸來道路長。川邊數杯酒。離思夢中忙。</text>
<title>謝星州牧金之慶惠扇</title>,<text>南中想閑適。京洛困囂塵。誰解除炎溽。淸風自故人。</text>
<title>寄平安節制具致寬 時已遞未還</title>,<text>西風昨夜至。離思日悠悠。宣室每前席。君歸可淹留。</text>
<title>在沃川。寄金尙州 守溫。</title>,<text>相望應不遠。離思更漫漫。夢回孤燭盡。風雪隔關山。</text>
<title>題爲善無及詩卷</title>,<text>人心有善惡。所以罹是非。無及無不及。翛然終自知。</text>
<title>送一菴南遊</title>,<text>嶺表春正佳。頭流浮海雲。落落懷遠意。悠悠又送君。</text>
<title>寄商州牧金守溫</title>,<text>塵土東華路。停雲嶺外天。老去離懷苦。秋風又颯然。</text>
<title>寄羅州崔子初</title>,<text>南州是水國。梅柳故園春。白雪添雙鬢。名途坐困人。</text>
<title>寄商州牧金守溫</title>,<text>歲月不我與。春風又欲來。老年離思苦。寄與嶺頭梅。</text>
<title>寄成川辛同年 永孫</title>,<text>漸覺春風近。長安樂事多。瓜期應未遠。可及滿城花。</text>
<title>示徐剛 中</title>,<text>春事行將近。探春須及期。明朝幸無雨。可報舊遊知。</text>
<title>寄鄭監司兄</title>,<text>光陰雙轉轂。花蝶兩隨塵。寂寂懷離思。悠悠送晚春。</text>
<title>寄贈慶州府尹</title>,<text>相逢又相別。未盡隔年懷。嶺外三千里。山花已遍開。</text>
<title>於天安途中。逢下南人。寄全羅李監司。</title>,<text>相隨千里外。離思夢紛紛。天安回首處。日暮嶺頭雲。</text>
<title>同日。寄崔羅州，金靈光。</title>,<text>故人天一極。尊酒喜相逢。淸懽未十日。離思又千重。</text>
<title>謝津寬住持惠扇</title>,<text>五月炎塵合。人間熱淄煎。淸風自禪榻。起我北窓眠。</text>
<title>寄魯參邀之</title>,<text>連醉困而臥。聞君昨夜還。孤齋滿簾雨。可與看雲山。</text>
<title>邀洪中樞 日升</title>,<text>雨久無人到。幽齋午睡濃。墻頭一尊酒。且欲與君同。</text>
<title>寄延安安重厚 延安弟松禾縣監謹厚死</title>,<text>歲月駒過隙。浮生石火紅。故人漸彫落。血淚洒西風。</text>
<title>題一菴松堂圖</title>,<text>一菴栖碧岑。蒼松蔭高堂。禪翁何所爲。江流空自長。</text>
<title>寄之望巡察全羅</title>,<text>湖南爲勝地。雲物海山秋。西風吹遠意。落落起離愁。</text>
<title>准陽途中偶吟</title>,<text>溪柳雜氷雪。已作黃金色。遙遙遠行邁。觸目感時物。</text>
<title>答寄李副知 由義</title>,<text>萬里同爲客。君將我先歸。停鞭須見待。數日未爲遲。</text>
<title>寄子濬</title>,<text>別來春欲盡。回首路三千。五雲天外遠。歸思夢應先。</text>
<title>行造山串。看鹿屯島。</title>,<text>飛沙造山路。風過浪成紋。聚散應無定。堆堆連海雲。</text>
<title>行造山串。看鹿屯島。 其二</title>,<text>小島平如抹。長江燕尾分。民知耕穫利。來往正紛紛。</text>
<title>上造山煙臺。望赤島。</title>,<text>俯看山盡處。海陸兩縱橫。人言孤島裏。陶穴尙分明。</text>
<title>自富寧向會寧。途中寄正卿子濬。</title>,<text>鰥夫又客久。裘褐漸生蟣。日想春遊樂。滿城花柳時</text>
<title>寄之望憑甫</title>,<text>北中爲客久。春盡古愁州。上林多勝事。歸思日悠悠。</text>
<title>在穩城偶吟</title>,<text>道上楊白花。春歸客未歸。孤城日欲落。塵土暗旌旗。</text>
<title>還到咸興。平安兵使具而栗與首領朴公。馳書來慰。以詩奉答。</title>,<text>客久同漂梗。悠悠兩歲間。慇懃傳尺素。悵望隔雲山。</text>
<title>還到咸興。平安兵使具而栗與首領朴公。馳書來慰。以詩奉答。 其二</title>,<text>狄嶺一杯酒。如今已惘然。尊前花爛熳。且復共而軒。</text>
<title>還到咸興。平安兵使具而栗與首領朴公。馳書來慰。以詩奉答。 其三</title>,<text>去歲爲西客。東溟又遠馳。旅遊多所感。說與阿羅知。</text>
<title>同寄朴首領官</title>,<text>尺書煩問訊。一望心悠悠。馬上東西客。浮遊尙未休。</text>
<title>寄之望巡察慶尙</title>,<text>日想巡遊樂。新羅故國秋。離愁雜鄕夢。千里政悠悠。</text>
<title>寄慶尙盧監司</title>,<text>長安吹臈雪。嶺表放春梅。老去交遊少。悠悠抱別懷。</text>
<title>送金浩生往黃海三絶</title>,<text>西風吹朔雪。遠道拍征衣。信美非吾土。憑君可速歸。</text>
<title>送金浩生往黃海三絶 其二</title>,<text>古州海爲大。牧使奮蒼髥。近日齊安事。憑君瞻不瞻。</text>
<title>送金浩生往黃海三絶 其三</title>,<text>延安是我友。近聽病新差。鶴髮在萱堂。憑君奈若何。</text>
<title>謝一菴問病。且告別之黃海。</title>,<text>故人一菴老。厚意病中知。明日關西路。春風錫杖飛。</text>
<title>謝一菴問病。且告別之黃海。 其二</title>,<text>孤竹坐髥牧。延安臥老安。憑君致一語。夢到酒尊間。</text>
<title>謝一菴問病。且告別之黃海。 其三</title>,<text>關西號勝地。春意況悠悠。是子囊中物。令人作臥遊。</text>
<title>送平安兵使金 師禹</title>,<text>承恩天日近。建節塞雲平。男兒圖結草。聖主倚長城。</text>
<title>寄李南平 專粹</title>,<text>漢山猶臈雪。南國又春梅。頻頻傳尺素。耿耿抱離懷。</text>
<title>寄金豐德 命中</title>,<text>爲郡眞堪樂。行看一縣花。塵事相煎急。春風奈老何。</text>
<title>寄黃牧姜同年 者</title>,<text>太守誰能比。乘春露冕行。故人困塵土。白髮又添莖。</text>
<title>呈洪麻川</title>,<text>病久愁多緖。春回興不深。絃中知有趣。從子借玄琴。</text>
<title>金豐德賡韻送寄。又用前韻答之。</title>,<text>功名身外事。佳興屬春花。家家亥釀熟。悵望可如何。</text>
<title>金豐德賡韻送寄。又用前韻答之。 其二</title>,<text>少年同戲樂。醉眼落玄花。軒冕浮雲耳。其如白髮何。</text>
<title>寄金浩生在大津</title>,<text>春風吹欲近。草木喜逄時。依依昨夜夢。與子共吟詩。</text>
<title>寄一菴遊藏義洞賞花</title>,<text>藏義名仙洞。溪邊草色多。淸遊應更好。躑躅滿山花。</text>
<title>寄延安安 重厚</title>,<text>日月催年矢。煙花悲晚春。兩地無千里。淸談入夢頻。</text>
<title>寄慶尙兵使鄭憑甫兄</title>,<text>江上離懷苦。當時醉惘然。醒來燈暈暗。一夜不成眠。</text>
<title>次洪麻川韻</title>,<text>塵事愁多緖。煙花春欲深。知心賴有子。送我敎玄琴。</text>
<title>寄京圻監司李伯玉 曾有巡還共飮之約。適花川死。故詩云。</title>,<text>浮生饒變化。懽樂幾多時。佳期不可緩。火急報君知。</text>
<title>寄安延安 重厚</title>,<text>依依昨夜夢。與予共論懷。覺來成獨咲。剝啄報人回。</text>
<title>又用前韻寄延安</title>,<text>紛紛厭時事。唯子入孤懷。病臥謝門客。悠悠腸九回。</text>
<title>呈鄭相謫居勵山</title>,<text>炎溽時方酷。南州應更多。淸心能却暑。眠食正如何。</text>
<title>答寄三道巡察李廣陵</title>,<text>陰䨪蒸暑溽。旅況正如何。秋風隔半月。離思老來多。</text>
<title>題學專師無亂湖月道號卷子。次孝宁大君詩韻。</title>,<text>秋風刜蓊蘙。依舊露孤岑。治亂自有緖。啁啾徒聒音。</text>
<title>題學專師無亂湖月道號卷子。次孝宁大君詩韻。 其二</title>,<text>湖光混眞明。殘月下西岑。我亦非塵客。君今懷我音。</text>
<title>題學專師無亂湖月道號卷子。次孝宁大君詩韻。 其三</title>,<text>君從山中來。令人想秋岑。因之有所感。涼蜩作悽音。</text>
<title>寄韓子濬體察西北江邊</title>,<text>鼙鼓氷江戍。杯尊談咲間。春風又拂面。離思隔關山。</text>
<title>送梅中樞 佑，李僉知 諴長 赴京。</title>,<text>雲收鶻嶺月。雪盡鴨江春。舊遊皆歷歷。擧首望行塵。</text>
<title>謝高知閣送柑</title>,<text>海上赬虯卵。團團照眼明。故友知人意。高易未解酲。</text>
<title>寄鄭憑甫兄</title>,<text>離懷隔兩歲。梅柳又春風。南望多愁緖。浮雲靄晚空。</text>
<title>答寄寶城守秦有經</title>,<text>故人傳尺素。千里各相思。相思不可見。煙柳滿城時。</text>
<title>答寄同年鄭咸陽 從韶</title>,<text>故人天一極。別恨路三千。珍重相思字。開緘更惘然。</text>
<title>喜雨遠霄。邀一菴。</title>,<text>久旱逢甘雨。孤齋獨詠詩。門前車馬絶。可共看絲絲。</text>
<title>題祖印桂庭蘿月軒卷。次孝寧韻。</title>,<text>明月照蘿桂。上人獨愛淸。高易堪咲處。醉裏強求醒。</text>
<title>題祖印桂庭蘿月軒卷。次孝寧韻。 其二</title>,<text>對此非塵物。令人心自淸。師今無少我。猶向醉鄕醒。</text>
<title>題祖印桂庭蘿月軒卷。次孝寧韻。 其三</title>,<text>鏡樹都無處。寧知羅桂淸。有心爲物轉。對酒莫論醒。</text>
<title>寄上黨巡邊諸從事</title>,<text>油幕秋將暮。行雲出塞遲。籌邊多暇日。寄我退之詩。</text>
<title>謝惠扇</title>,<text>初夏薰風至。塵間熱惱忙。禪翁方便足。送我一軒涼。</text>
<title>寄答鄭慶興</title>,<text>塞下黃雲合。西風應早寒。霜花空滿眼。離思更漫漫。</text>
<title>寄平安兵使楊山</title>,<text>風冷秋將盡。霜深菊欲乾。離懷空耿耿。萬里隔關山。</text>
<title>寄謝長興守尹孝孫送柑</title>,<text>南國寒應歇。春風暗已回。香柑千里色。厚意一枝梅。</text>
<title>寄黃海監司朴同年 健順 二絶</title>,<text>州牧亦黃金。監司猶帶銀。丹楓莫自苦。煙柳又當春。</text>
<title>寄黃海監司朴同年 健順 二絶 其二</title>,<text>春風正好事。吹我鬢絲紛。故友雖多子。離懷獨有君。</text>
<title>次韻。寄咸吉從事官。三絶</title>,<text>碧海浮天大。黃雲繞塞長。悠悠懷遠別。籬菊爲誰黃。</text>
<title>次韻。寄咸吉從事官。三絶 其二</title>,<text>西風歸興急。北塞夢魂長。閨裏半簾月。眉間一點黃。</text>
<title>次韻。寄咸吉從事官。三絶 其三</title>,<text>邊燧傳明遠。胡山入眼長。借筯恢良策。飛觴泛晚黃。</text>
<title>寄忠淸崔監司</title>,<text>擧手杯浮綠。回眸菊綻黃。秋雲日暮合。愁緖掛天長。</text>
<title>送浩堂師南遊。四絶。</title>,<text>送君還舊隱。隻影天南極。浮生亦有涯。離別安足惜。</text>
<title>送浩堂師南遊。四絶。 其二</title>,<text>怜師無住相。身世隨浮雲。有來必有往。何用徒云云。</text>
<title>送浩堂師南遊。四絶。 其三</title>,<text>伽耶鎭南國。歷歷多仙蹤。有身不自使。雙袖栖塵紅。</text>
<title>送浩堂師南遊。四絶。 其四</title>,<text>家山在嶺表。柹栗屬新秋。今朝送君去。歸興與悠悠。</text>
<title>寄濟州御史姜公 遇文</title>,<text>海國秋風早。霜深橘柚黃。千里雲濤隔。淸談入夢長。</text>
<title>謝金學諭紉惠馬乳</title>,<text>一夜西風急。夢隨秋意俱。宿酲人未起。擧目逬龍珠。</text>
<title>寄金保寧 新</title>,<text>故人在南國。秋風又颯然。白髮猶塵士。悠悠保醉眠。</text>
<title>寄吉牧梁敬老同年</title>,<text>昨宵夢見君。尊酒聽高歌。今得相思字。開緘情緖多。</text>
<title>招金察訪 孟欽</title>,<text>故人千里來。猶與未從容。今日孤齋雪。淸談欲與同。</text>
<title>寄遠</title>,<text>年光且欲盡。赴壑走玄蛇。落落懷離思。尊前菊有花。</text>
<title>寄吉牧梁敬老</title>,<text>東風吹又急。春事日還生。舊友在東極。空懷萬里情。</text>
<title>寄全羅金監司 吉通</title>,<text>南國春風遍。棠花處處新。離懷春更急。擧酒暗傷神。</text>
<title>寄平安金監司 謙光</title>,<text>苒苒流光疾。紛紛春事殷。悠悠離思遠。靄靄空暮雲。</text>
<title>寄濟州安撫使文 沒良</title>,<text>南中春早暖。海國瘴煙生。遠寄相思字。題緘萬里情。</text>
<title>寄權府尹 聰</title>,<text>昨夜滿城雨。桃花紅杏花。驪江一望地。擧酒奈君何。</text>
<title>因權府尹之行。寄慶尙監司鄭年兄。</title>,<text>今因送故人。爲想故人遊。長安春事盛。尊酒老難休。</text>
<title>答寄平安金監司 謙光</title>,<text>春去長安市。鶯啼棠樹林。淸詩當十襲。留待共君吟。</text>
<title>謝李判院 邊 惠黃杏紫菜</title>,<text>黃杏走虯卵。紫采斫蒼玉。何以報厚意。海魚眼正赤。</text>
<title>寄平安吳監司 伯昌</title>,<text>別來無幾日。梅南洒炎塵。西塞黃雲斷。離懷屬故人。</text>
<title>答寄咸吉許兵使 琮</title>,<text>地盡蒼濤壯。天低翠嶺重。紛紜時序換。離思又秋風。</text>
<title>寄文安撫 汝良</title>,<text>離杯春正早。別恨又秋風。一望東南地。扶桑出日紅。</text>
<title>送別忠淸李監司 承召</title>,<text>建節攬余轡。澄淸數十州。東南民力困。正欲待君休。</text>
<title>送別忠淸李監司 承召 其二</title>,<text>舊友今無幾。情親獨有君。病中君又別。愁緖正紛紛。</text>
<title>寄高金溝 台輔</title>,<text>故人在南郡。悠悠歲欲殘。離懷隔兩載。風雪滿關山。</text>
<title>答寄都夏 以軍籍敬差官。在濟州。</title>,<text>海國孤舟遠。乾坤歲暮時。故人見回雁。尺素空相思。</text>
<title>寄忠淸李監司</title>,<text>玉節照南國。雪花吹北風。男兒弧與矢。今日見英雄。</text>
<title>寄忠淸李監司 其二</title>,<text>風雪年光暮。關山別恨多。白頭新病起。老子尙婆娑。</text>
<title>寄韓子濬</title>,<text>颯沓西風雪。凌競塞外氷。病中離思苦。耿耿對孤燈。</text>
<title>招大司成金永濡飮</title>,<text>紅塵猶舊態。白髮又春風。孤齋一場話。聊欲與君同。</text>
<title>招學專師飮</title>,<text>閑忙苦異路。旬日不同吟。欲共一場話。君應有此心。</text>
<title>寄全羅柳監司</title>,<text>玉節照南國。故鄕春又回。碌碌老猶耳。君應知我懷。</text>
<title>戲呈一菴問病</title>,<text>莫怪音信疏。交遊非不多。紛紛含齒舌。誰解問維摩。</text>
<title>寄申司成兄</title>,<text>風雪關山遠。睽離歲月流。歸田頻有夢。白首尙悠悠。</text>
<title>寄平安監司吳伯昌</title>,<text>故人西塞遠。一別再經年。白首春風裏。離懷倍慘然。</text>
<title>題畫屛八絶</title>,<text>濯濯孤柳絲。飛飛雙燕雛。于于藻底魚。泛泛水中鳧。</text>
<title>題畫屛八絶 其二</title>,<text>缺月在松梢。撫琴臨溪滸。山高流水長。只有縞衣舞。</text>
<title>題畫屛八絶 其三</title>,<text>秋風橡栗肥。鼪鼯隨意樂。下有淸溪水。不敢濯雙足。</text>
<title>題畫屛八絶 其四</title>,<text>梅老水淸淺。幽禽枝上啼。咲殺一局棋。令人生死迷。</text>
<title>題畫屛八絶 其五</title>,<text>篔簹俯淸澗。酣歌雜管絃。聞古有七賢。醉態亦蕭散。</text>
<title>題畫屛八絶 其六</title>,<text>蒼松老盤屈。幽鳥驚猿嘯。兒童喜淸曠。嬉戲恣呼召。</text>
<title>題畫屛八絶 其七</title>,<text>蒼龜曉出水。吐氣白如霧。竹節蘭自香。物化不須諭。</text>
<title>題畫屛八絶 其八</title>,<text>仙翁弄玄機。玩世幻迷妄。我自任天眞。咲渠多伎倆。</text>
<title>送鄭梁山 蘭孫 之任</title>,<text>南國三千里。東華萬丈塵。老來相別意。此去況當春。</text>
<title>寄尙牧具致明</title>,<text>白髮塵中老。蒼雲嶺外秋。一心勞撫字。百口免飢愁。</text>
<title>寄平安李監司 允仁</title>,<text>昨夜秋風至。離懷一倍加。臨江試遠望。依舊暗煙沙。</text>
<title>謝楊根守韓陟惠梨</title>,<text>張谷來仙果。淸甘味有餘。故人知病渴。遠慰老相如。</text>
<title>在麻浦。寄慶尙吳監司 伯昌。</title>,<text>賜暇江濱浴。江花正綻黃。仍思嶺外友。巡撫困飢荒。</text>
<title>謝曹參議 變安 惠梨</title>,<text>江居遠城市。浴罷怯秋風。故人乃見念。珍果眼中紅。</text>
<title>寄贈鄭密陽</title>,<text>黃菊秋風早。紅塵白髮明。隔年千里別。魂夢一霄驚。</text>
<title>鄭密陽次韻以送。又用前韻以送。</title>,<text>南國春光早。家家梅柳明。故園歸興急。夜夜夢還驚。</text>
<title>鄭密陽次韻以送。又用前韻以送。 其二</title>,<text>嶺外停雲靄。扶桑曉日明。春風吹不盡。觸物倍心驚。</text>
<title>鄭密陽次韻以送。又用前韻以送。 其三</title>,<text>一夜孤齋靜。靑燈半壁明。歸心共別恨。耿耿使人驚。</text>
<title>鄭密陽次韻以送。又用前韻以送。 其四</title>,<text>憂國頭渾白。傷春眼獨明。對時還感物。落落抱虛驚。</text>
<title>鄭密陽次韻以送。又用前韻以送。 其五</title>,<text>鈴閣薺花發。庭前粉蝶明。他時循吏傳。芳譽使人驚。</text>
<title>贈別一菴南遊</title>,<text>錦江秋水碧。葦嶺暮雲深。閑遊錫杖遠。一一恣幽尋。</text>
<title>贈別一菴南遊 其二</title>,<text>瓮井光山下。松篁有舊居。太守行仁政。聞今不閉門。</text>
<title>贈別一菴南遊 其三</title>,<text>故舊半零落。秋風三徑荒。家山空在念。遊子歸未歸。</text>
<title>贈別一菴南遊 其四</title>,<text>浮雲隨長風。萬里應未休。壯志老有在。白頭懷舊遊。</text>
<title>寄全羅監司金之慶</title>,<text>世味年來薄。離愁老去多。靑燈低粉壁。白首對黃花。</text>
<title>寄成川府使李胤孫</title>,<text>故人千里遠。舊國又淸秋。白髮垂雙耳。隨行尙未休。</text>
<title>寄黃海成監司 尤支。因一菴之往。</title>,<text>秋風一夜涼。起視籬菊黃。故人在遐方。把酒空神傷。</text>
<title>寄申司成兄</title>,<text>寒風射眸子。苒苒歲將暮。名韁脫未得。夢遂南飛羽。</text>
<title>寄永安監司鄭蘭宗</title>,<text>淡沱東園柳。隆鍾老病人。君今在嶺外。入我夢中頻。</text>
<title>寄咸陽守金宗直</title>,<text>爲親屈小邑。鷄肋試牛刀。地僻無多事。頭留入眼高。</text>
<title>寄密陽林壽昌</title>,<text>籬菊秋花老。淸詩又起予。歸心日夜急。不是爲蓴魚。</text>
<title>寄全羅監司李克均</title>,<text>秋深霜露重。玉節照黃花。家山頻入夢。白首尙婆娑。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。</title>,<text>大化運亭毒。否泰工相倚。天眷有所屬。保佑靡不至。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其二</title>,<text>皇天眷大東。聖主濟時否。撥亂極塗炭。湯武豈專美。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其三</title>,<text>賢能競攀附。輸誠事犇走。大智屈群策。借筯相可不。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其四</title>,<text>瑤圖開景運。明良樂際遇。都兪具有爲。應知所先務。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其五</title>,<text>發政施仁義。覃恩先嬛寡。烹鮮固不擾。擧世在陶冶。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其六</title>,<text>梯航盡山海。一視同內外。包涵無不容。天地所以大。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其七</title>,<text>山河擔帶礪。終始期永保。如臣顧微末。亦得被洪造。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其八</title>,<text>爬羅又刮垢。蒼海寧遺珠。賢愚各盡才。如今古所無。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其九</title>,<text>臨朝重大臣。出詩示相勉。詩中有深意。聖謨豈不顯。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其十</title>,<text>任賢在勿疑。契合無緯繣。推誠置人腹。相與遺形迹。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其十一</title>,<text>小臣本迂儒。每念便心悸。愚蒙枉重眷。側足間騏驥。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其十二</title>,<text>涓埃何所補。大恩重山嶽。但當盡心力。孜孜日不足。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其十三</title>,<text>至誠感影響。天人誰使令。建業未數年。已見臻淸寧。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其十四</title>,<text>創易守之難。霄旰當汲汲。爲政在眞實。虛文非所急。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其十五</title>,<text>賢路廓天衢。濟濟集冠冕。微術至九九。寸長亦得展。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其十六</title>,<text>斥鷃顧何物。咫尺恣飛騰。摶風九萬里。變化隨鵾鵬。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其十七</title>,<text>龍飛値九五。文物方煌煌。風雲倏已起。鵷鷺齊翺翔。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其十八</title>,<text>春風扇微和。玉御臨丹扆。群臣齊拜舞。樽俎同樂豈。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其十九</title>,<text>聖澤浹萬民。天威加四裔。愼勿安小康。競競願更厲。</text>
<title>己卯二月八日。上宴宗功于內殿。酒酣。因誦潛邸時所製詩句曰。至美不務治。大造無顯迹。驥足寧急展。鵬翔豈厲促。遂命臣分其字。衍爲 二十首 而進。 其二十</title>,<text>至治本無爲。大道謝鐫鑿。欲速多不成。遠圖不可促。</text>
<title>屯亨詩 十三首。奉敎和進。各占字</title>,<text>先王愛有鍾。聖主重骨肉。天章敍舊事。粲粲照人目。</text>
<title>屯亨詩 十三首。奉敎和進。各占字 其二</title>,<text>行宮連疾疫。避忌亦從俗。出入不自由。風雨又空寂。</text>
<title>屯亨詩 十三首。奉敎和進。各占字 其三</title>,<text>晦冥陰雲合。朔風吹飛雪。人人各脩省。屛閉人迹絶。</text>
<title>屯亨詩 十三首。奉敎和進。各占字 其四</title>,<text>金枝忽受痿。靈鵲繞鳴飛。誰是是吉兆。聽者空憂思。</text>
<title>屯亨詩 十三首。奉敎和進。各占字 其五</title>,<text>親親出至誠。觸物便興悲。霜葉拂殘燈。感歎涕泗隨。</text>
<title>屯亨詩 十三首。奉敎和進。各占字 其六</title>,<text>聖心達至道。幻泡視富貴。醉生還夢死。豈可隨萬彙。</text>
<title>屯亨詩 十三首。奉敎和進。各占字 其七</title>,<text>禍福自有數。倚伏無適莫。世間唯至誠。感動及沖漠。</text>
<title>屯亨詩 十三首。奉敎和進。各占字 其八</title>,<text>迺於呻吟中。旋見還勿藥。保護聖情切。昊天眞罔極。</text>
<title>屯亨詩 十三首。奉敎和進。各占字 其九</title>,<text>藥石徒紛紜。方籍亦空毳。聖心無不至。居然終有濟。</text>
<title>屯亨詩 十三首。奉敎和進。各占字 其十</title>,<text>至誠固前知。釋家況神通。聖心旣懽喜。都人孰不同。</text>
<title>屯亨詩 十三首。奉敎和進。各占字 其十一</title>,<text>否泰本循環。憂喜亦相因。聖心與天通。福祿自天申。</text>
<title>屯亨詩 十三首。奉敎和進。各占字 其十二</title>,<text>疾疫猶禾已。事故變頃刻。天時屬艱屯。恐懼宜惕若。</text>
<title>屯亨詩 十三首。奉敎和進。各占字 其十三</title>,<text>事固不可力。變換與時轉。人人空有心。慼慼無所展。</text>
<title>題屛風</title>,<text>條風扇微和。生意乃悠然。聖人體天道。敷仁以爲先。</text>
<title>題屛風 其二</title>,<text>花卉逞姸華。禽鳥鳴林薄。村村時雨足。南畝事方作。</text>
<title>題屛風 其三</title>,<text>薰風阜民財。萬彙各暢達。天意正如此。長養豈可遏。</text>
<title>題屛風 其四</title>,<text>淸流滿溝澗。綠樹連層雲。晨夫走鋤耨。南畝事方殷。</text>
<title>題屛風 其五</title>,<text>涼風一蕭颯。草木忽彫委。肅殺豈得已。天道固當爾。</text>
<title>題屛風 其六</title>,<text>淸曠條氛翳。寒花映赤葉。處處理場圃。南畝事方急。</text>
<title>題屛風 其七</title>,<text>朔風吹嚴雪。稜稜促凝厲。君子若天時。歛藏思健閉。</text>
<title>題屛風 其八</title>,<text>茅索整籬落。人人喜靜適。爲樂當及時。南畝事方息。</text>
<title>題屛風 其九</title>,<text>春日正遲遲。軟綠回柔桑。田原雨初霽。采采不盈筐。</text>
<title>題屛風 其十</title>,<text>秋風始嫋嫋。微霜又凄凄。衣裳以備寒。女工可小稽。</text>
<title>題屛風 其十一</title>,<text>四序相代謝。農桑各趁時。一日奪其力。使民寒與飢。</text>
<title>寄羅州崔子初</title>,<text>故國三千里。羅山一點靑。秋風起離思。落葉滿空庭。</text>
<title>題畫屛</title>,<text>雨後山光淨。蔥蔥滿郭靑。欲知無限意。有客倚風欞。</text>
<title>題畫屛 其二</title>,<text>天外雲山碧。門前賈舶浮。家家村酒熟。漁唱一江秋。</text>
<title>題畫屛 其三</title>,<text>江靜漁村晚。西岑落照低。孤塔草山遠。輕舟艤岸迷。</text>
<title>題畫屛 其四</title>,<text>溪山酣晦暝。樹木困淋漓。橫江蓑笠客。風味欠委蛇。</text>
<title>題畫屛 其五</title>,<text>汲江引脩綆。投釣窺巨鱗。鍾聲何處寺。寂寞荻蘆濱。</text>
<title>題畫屛 其六</title>,<text>雲鴻秋渺渺。一一落圓沙。扁舟棹歌發。談咲俯江涯。</text>
<title>題畫屛 其七</title>,<text>江山秋風早。汀洲落晚潮。尊前歡未已。缺月在雲霄。</text>
<title>題畫屛 其八</title>,<text>溪駃凍未合。雲凝雪勢遲。天機應有處。只許江客知。</text>
<title>在博多島。次韻寄仁叟，伯玉，仲章，謹甫，淸甫山居。</title>,<text>半歲天涯已倦遊。歸心日夕故山秋。山中舊友靑燈夜。閑話應憐海外舟。</text>
<title>在博多島。次韻寄仁叟，伯玉，仲章，謹甫，淸甫山居。 其二</title>,<text>一任東西自在遊。滄溟萬里海天秋。翻思有命應先定。字是泛翁名叔舟。</text>
<title>在淸州示同僚 扈駕椒水</title>,<text>千里孤雲送眼長。夢歸桑梓易凄涼。朝來強與諸公咲。一望交河暗斷腸。</text>
<title>在淸州示同僚 扈駕椒水 其二</title>,<text>行宮春晚雨初晴。入眼山川畫不成。退食有時回遠眺。隔村桃李放新淸。</text>
<title>送李淸甫拜掃韓山</title>,<text>雲橫故國歸心急。喜動松楸翠色濃。人道公家爲有子。聖思新及若堂封。</text>
<title>扈從淸州。次醴泉懸板。三首。</title>,<text>士女披雲快覩天。春風高拂旆旌懸。九成滋穴非虛事。共道西原已有泉。</text>
<title>扈從淸州。次醴泉懸板。三首。 其二</title>,<text>斗覺仙區別有天。羲娥不是世間懸。霞觴瓊液瑤池飮。爭似香甘一掬泉。</text>
<title>扈從淸州。次醴泉懸板。三首。 其三</title>,<text>卷地薰風四月天。淸酣一椀解吾懸。丹成却被塵凡雜。祗許平生飮壽泉。</text>
<title>次光后菊花詩</title>,<text>弱質摧殘半欲斜。歲寒淸節愛渠多。餘葩數朶寧憔悴。不作尋常落地花。</text>
<title>在義順館偶吟。示謹甫。</title>,<text>春初塞雪逼肌寒。春晚邊流綠正閑。節物更憐俄頃變。山光不是舊時看。</text>
<title>在義順館偶吟。示謹甫。 其二</title>,<text>春風續續帶餘寒。沙上輕鷗意自閑。鴨綠水光宜落日。勸君握髮起相看。</text>
<title>在義順館偶吟。示謹甫。 其三</title>,<text>雨後山光並屋寒。箇中無物破孤閑。天涯遠客無聊賴。縱有梨花不敢看。</text>
<title>偶吟示謹甫</title>,<text>春深乳燕簷前鳴。旅館饒閑睡不成。更向望華樓上望。野桃山杏逞新淸。</text>
<title>偶吟示謹甫 其二</title>,<text>沙鳥晴鳩日暮鳴。山光水色畫難成。無端徙倚沈吟久。樓下長江心與淸。</text>
<title>偶吟示謹甫 其三</title>,<text>齊鳥驚人在一鳴。男兒功業趁時成。鹽梅經濟君家事。應播英名萬古淸。</text>
<title>偶吟示謹甫 其四</title>,<text>夏山奇節先吾鳴。爲畫蛇兒愧未成。吟罷華聯增赧面。風霜兩頰起寒淸。</text>
<title>在義州。呈安州處置使。</title>,<text>王程驅馬日駸駸。鴨水春波綠正深。客裏東風吹欲盡。夢尋江上醉時吟。</text>
<title>在義州。呈安州處置使。 其二</title>,<text>鴨江芳草碧芉緜。正是春風欲晚天。別酒至今醺在骨。每逢淸境誦淸聯。</text>
<title>宿松骨山下。次謹甫詩。</title>,<text>芳草淸川暗送涼。孤煙落日是他鄕。夜來夢亂頻成魘。人道前朝古戰場。</text>
<title>贈黃主事瓚</title>,<text>畢境難窺學海深。稍令愚惑祛胸襟。從天宣召無多日。肯使鸞凰滯棘林。</text>
<title>王三 壐 以紙筆求題。走筆以贈之。壐乃遼東路按察使王憲子也。</title>,<text>妙岭才調正超群。數日淸談叶所聞。萍水相逢眞幸耳。令人他日望停雲。</text>
<title>在遼陽館。贈丁生。</title>,<text>倦客無心逐利機。賈胡商羯日孜孜。眼前計較分銖兩。唯有丁生解乞詩。</text>
<title>松站道中有雨。馬上口占。示謹甫。</title>,<text>蒲茁來時亦不多。歸途滿眼有蒹葭。節序遷移驚遠客。孤吟猶聳兩肩蓑。</text>
<title>松站道中有雨。馬上口占。示謹甫。 其二</title>,<text>終始情親世幾多。與君交結獨莩葭。況今萬里相隨意。並轡論心松站蓑。</text>
<title>松站道中有雨。馬上口占。示謹甫。 其三</title>,<text>節物令人感興多。一年生意在䈴葭。天心微妙誰能識。時雨廉纖客裏蓑。</text>
<title>夜直有感。次崔孤雲韻。</title>,<text>疏星殘月兩悠悠。宮漏沈沈覺夜脩。從此愁心非一緖。西風庭院柳先秋。</text>
<title>次金注簿 挈 覲親詩卷韻</title>,<text>覲親萬里洪陽去。天末秋風一騎塵。誠孝當今無與比。古賢曾子始相隣。</text>
<title>次金注簿 挈 覲親詩卷韻 其二</title>,<text>有父歸寧易感人。離亭忍望後車塵。世間風樹終難止。榮孝如君孰與隣。</text>
<title>卽事 在禁中</title>,<text>數日癡雲徧四方。一窓幽思正茫茫。庭前昨夜秋風至。又見槐花過眼黃。</text>
<title>題古阜郡事李輔仁贈行詩軸</title>,<text>之子才名動士林。少年還把武城琴。歸來好繼循良傳。留取淸風萬古欽。</text>
<title>題古阜郡事李輔仁贈行詩軸 其二</title>,<text>水國秋深魚稻鄕。正當霜菊綻新黃。日高衙罷渾無事。閑看庭前草自香。</text>
<title>題古阜郡事李輔仁贈行詩軸 其三</title>,<text>極目愁雲萬里長。海山迢遞露寒鋩。都亭別酒終難醉。處處鳴蟬帶夕陽。</text>
<title>題古阜郡事李輔仁贈行詩軸 其四</title>,<text>君歸南郡古瀛洲。我向燕山天一頭。兩地停雲應入望。秋風萬里各登樓。</text>
<title>在遼東。聞黃翰林瓚往開原衛。因王壐寄信。</title>,<text>塵埋講榻無人掃。露重庭除草自秋。試向遼陽城北望。停雲落日思悠悠。</text>
<title>題匪懈堂夢桃源圖詩軸</title>,<text>消息盈虛一理通。形神變化妙難窮。膏肓不必論因想。眞妄須知覺夢同。</text>
<title>題匪懈堂夢桃源圖詩軸 其二</title>,<text>煙蘿掩靄擁山根。洞口雲霞常吐呑。時見落花泛流水。不知何處是桃源。</text>
<title>題匪懈堂夢桃源圖詩軸 其三</title>,<text>眞凡枘鑿不相宜。趨向殊途合有歧。誰使天人勤指道。分明一路走瑤池。</text>
<title>題匪懈堂夢桃源圖詩軸 其四</title>,<text>茅茨土砌是誰家。風掩柴扃半欲斜。幽鳥數聲人不在。落花芳草使人愁。</text>
<title>題匪懈堂夢桃源圖詩軸 其五</title>,<text>千樹夭桃錦繡堆。仙風吹送綵霞來。貌姑近日朝天去。留取瓊葩寂寞開。</text>
<title>題匪懈堂夢桃源圖詩軸 其六</title>,<text>遠近交加愛暖風。高低相映更重重。山遊正値三千歲。不是人間一樣紅。</text>
<title>題匪懈堂夢桃源圖詩軸 其七</title>,<text>月殿徒勞誇誕妄。叢陰只得慰窮愁。人間唯有桃源夢。便是逍遙物外遊。</text>
<title>題匪懈堂夢桃源圖詩軸 其八</title>,<text>世間無處索玄珠。俛仰還嗟事已殊。聞說武陵久零落。更隨新夢上新圖。</text>
<title>寄呈淳昌兄</title>,<text>日夕薰風吹薺花。鈴軒佳興屬淸和。九重祕殿深如許。玉漏聲遲欲奈何。</text>
<title>寄呈淳昌兄 其二</title>,<text>兩地情思日日新。晴雲礙眼暗傷神。拂衣一去非無術。紫陌紅塵解繫人。</text>
<title>寄呈淳昌兄 其三</title>,<text>吾門諸父早彫零。人道貪從麴孼馨。似聽近來猶斷酒。停眠一夜喜塡膺。</text>
<title>題姜正郞 希顏 字說詩卷</title>,<text>男兒志學聖賢歸。予舜何人在有爲。胸中眞樂無今古。紈綺簞瓢各不移。</text>
<title>題姜正郞 希顏 字說詩卷 其二</title>,<text>要自天然味道腴。休將虛實辨有無。從來大巧寓若拙。誰識眞愚是不愚。</text>
<title>題姜正郞 希顏 字說詩卷 其三</title>,<text>幾微不放外人知。靜慮凝神坐忘時。床上有書亦不讀。春風拂面柳絲垂。</text>
<title>曹翰林 行源 榮親。以病未參。書三絶以呈。</title>,<text>高堂喜氣接祥雲。榮孝當今孰與群。自顧此身飜作感。九原無處慰游魂。</text>
<title>曹翰林 行源 榮親。以病未參。書三絶以呈。 其二</title>,<text>玉屑珠塵列錦筵。聖恩新自九重天。丈夫事業當如此。鶴髮嚴親喜淚懸。</text>
<title>曹翰林 行源 榮親。以病未參。書三絶以呈。 其三</title>,<text>香煙漠漠擁仙鬟。內部新聲無世間。自是堂前萊舞急。倩人重按五冠山。</text>
<title>病中。聞徐剛中還自嶺南。書呈。</title>,<text>手閉柴扉獨臥塊。聞君新自嶺南來。早知淸賞應無盡。爲問梅花開未開。</text>
<title>題司憲府中丞案上公事總目後。三絶。</title>,<text>頭上雙丸走坂然。滿街春氣靄如煙。園花陌柳空撩亂。坐伴臺烏已兩年。</text>
<title>題司憲府中丞案上公事總目後。三絶。 其二</title>,<text>節物紛紛次第經。涼風又送碧梧聲。天書日下開言路。碌碌因人負聖明。</text>
<title>題司憲府中丞案上公事總目後。三絶。 其三</title>,<text>訟庭擾擾起囂塵。過眼槐黃又著新。袖手茶時十五朔。令人慙愧後來人。</text>
<title>書尹翰林四祖單字。封上朴中丞 仁叟。兼東諸臺長。</title>,<text>館中閑靜對黃封。玉漏聲遲午睡濃。墻下碧梧依舊否。御溝垂柳起秋風。</text>
<title>哭尹三宰 迥</title>,<text>坡原秀氣鍾蜿蟺。山斗三韓曠代賢。碩德只今方倚重。如何仙夢忽翛然。</text>
<title>哭尹三宰 迥 其二</title>,<text>東郊雲物已秋風。丹旐依依曉霧濃。自是忝名門下客。傷心無路望湘中。</text>
<title>承命題日本使畫蓮簇。二絶。</title>,<text>寫出秋蓮水鳥眠。紅紅白白自天然。師心正似淸霄露。葉底花間處處圓。</text>
<title>承命題日本使畫蓮簇。二絶。 其二</title>,<text>孤帆我昔拂東陬。正値棲芳半沿秋。兩幅堂中垂寂寞。滄溟萬里思悠悠。</text>
<title>題崔提學德之休官赴靈岩舊隱詩卷</title>,<text>賦就歸來寂寞濱。紉蘭委佩作閑身。急流勇退知多少。羞殺紅塵汨沒人。</text>
<title>題崔提學德之休官赴靈岩舊隱詩卷 其二</title>,<text>宿德堪爲太史書。淸規又復範州閭。古今人物歸公議。祖送都門幾兩車。</text>
<title>題崔提學德之休官赴靈岩舊隱詩卷 其三</title>,<text>遯世幽情挽不回。一朝投紱賦歸來。士林嘖嘖稱高義。始信男兒自有懷。</text>
<title>題崔提學德之休官赴靈岩舊隱詩卷 其四</title>,<text>早與先人結髮遊。如今存沒兩悠悠。日陪杖屨方爲幸。奈此愁雲隔海陬。</text>
<title>題崔提學德之休官赴靈岩舊隱詩卷 其五</title>,<text>祖送離亭日欲頹。故山迢遞海雲堆。征途雪滿西風急。且進江都酒一杯。</text>
<title>謝禪宗惠扇</title>,<text>大地炎蒸雨後天。紅塵苦火正相煎。上人高致眞堪射。兩鬢淸風忽颯然。</text>
<title>送辛永孫奉使湖南</title>,<text>同榜情親自弱齡。送君今日思冥冥。秋深客路饒淸興。一片完山入眼靑。</text>
<title>挽權承旨 自恭 歸葬安東</title>,<text>端雅溫良稟自天。英才宿望世推賢。龍喉啓沃無多日。夢蝶那知忽栩然。</text>
<title>挽權承旨 自恭 歸葬安東 其二</title>,<text>浮生脩短固難期。翻覆從來天所爲。寂寞九原無處弔。城南極目嶺雲飛。</text>
<title>挽權承旨 自恭 歸葬安東 其三</title>,<text>丹旌漂渺嶺南原。薤露哀歌聒耳喧。一去舊山春欲盡。悲風吹動北堂萱。</text>
<title>送一菴專師遊楓岳</title>,<text>昔與聯詩覆鼎山。松風萬壑夜將闌。當時坐客無餘予。十六年光彈指間。</text>
<title>送一菴專師遊楓岳 其二</title>,<text>君今浪迹寄名山。履徧高巓興未闌。欲識金剛眞面目。芙蓉玉立海雲間。</text>
<title>送一菴專師遊楓岳 其三</title>,<text>日出雲霞卷海山。君歸凭得最高闌。爲君試向西南望。塵漲東華萬丈間。</text>
<title>送一菴專師遊楓岳 其四</title>,<text>我隋紅塵君碧山。浮生正欲兩同闌。逢場一咲亦難得。況復春風煙柳間。</text>
<title>次權正卿韻</title>,<text>春心病裏已蹉跎。臥看飛花拂面過。宿昔有懷眞不負。淸聯一絶奈君何。</text>
<title>次權正卿韻 其二</title>,<text>憑君且莫嘆蹉跎。數日春光尙未過。扶病亦堪尋舊約。東君一去敢誰何。</text>
<title>和御製詩韻</title>,<text>垂衣三十又三年。開我文明漢水陽。盛德在人知幾許。臣民沒世尙神傷。</text>
<title>和御製詩韻 其二</title>,<text>天保東方眷聖明。握符乘運正當陽。如今已協重煕望。當日臣民莫更傷。</text>
<title>和御製詩韻 其三</title>,<text>微臣結髮事先朝。葵藿今猶慕大陽。丕纘聖謨眞達孝。天章況復使人傷。</text>
<title>贈別黃三宰赴京</title>,<text>觀光有路屬幽燕。正値淸和四月天。聖主秪今誠事大。敦詩重望在英賢。</text>
<title>贈別黃三宰赴京 其二</title>,<text>名區勝地足淸歡。鶻嶺閭山入眼寒。正賴千鍾燕市酒。時時猶可遣孤閑。</text>
<title>贈別黃三宰赴京 其三</title>,<text>鶯啼處處翳芳林。臥病悠悠萬里心。話別都亭猶未得。離懷寂寞一庭陰。</text>
<title>贈別鄭兄 軾 出守寶城</title>,<text>名州華選屬高人。肘下離離斗印新。歸騎東風吹暫急。故園梅樹正當春。</text>
<title>贈別鄭兄 軾 出守寶城 其二</title>,<text>千里迢迢六載離。愁雲渺渺海南垂。別懷襞積無人識。一夜丁東宮漏遲。</text>
<title>寄成川守辛永孫</title>,<text>塵事相煎鬢欲蓬。日斜雲盡又秋空。試計交遊無幾子。可堪回首對西風。</text>
<title>贈別具分臺 信忠</title>,<text>千里湖南勝地多。春風況復繡衣過。明時杖節非容易。臨別悠悠贈馬檛。</text>
<title>贈別具分臺 信忠 其二</title>,<text>南國連年水旱災。聖君倉儲爲民開。君歸且展平生志。霄旰憂勞倚大才。</text>
<title>贈別具分臺 信忠 其三</title>,<text>頭上雙丸走若梭。名成碌碌強鳴珂。家山南望春應遍。汨汨塵中奈老何。</text>
<title>別學專歸海印</title>,<text>夾路鶯聲四月天。靑山隨處起嵐煙。此生走向風塵老。每送吾師一悵然。</text>
<title>寄贈韓予濬 時體察三道兼救荒</title>,<text>筍綠梅黃麥浪平。村村已得自生生。承綸手救南氓遍。閑聽黃鸝夾路聲。</text>
<title>寄贈韓予濬 時體察三道兼救荒 其二</title>,<text>宮羅香霧正霏霏。應是南人眼底稀。露冕行春等閑事。人間白日與爭輝。</text>
<title>寄贈韓予濬 時體察三道兼救荒 其三</title>,<text>聖主鴻恩降海隅。華堂紅袖拂笙竽。南人手額爭相歎。今古如公定有無。</text>
<title>寄贈韓予濬 時體察三道兼救荒 其四</title>,<text>巡遊千里遍名區。處處山川入畫圖。北望五雲應日急。令人擧目看雙鳧。</text>
<title>寄贈韓予濬 時體察三道兼救荒 其五</title>,<text>鏡中日見鬢絲明。坐想迢迢玉節輕。賴有少年宣慰使。應傳老子別離情。</text>
<title>迎寄末舟自燕還</title>,<text>夢魂相逐到幽燕。正是蚊蝱五月天。馹騎西來音信至。分明一夜不成眠。</text>
<title>禪宗判事連見訪。以詩謝之。</title>,<text>汨沒人間幻夢身。如今已厭宦途塵。門前擾擾求名者。獨喜禪翁見訪頻。</text>
<title>寄尹金海 起畎</title>,<text>隔年南望路悠悠。一夜西風水國秋。宦海萍浮無曾合。令入白髮已生頭。</text>
<title>寄平壤少尹金永柔</title>,<text>飜覆浮生雨與雲。鬢絲黃葉兩紛紛。秋風暫急多愁緖。耿耿心中只有君。</text>
<title>自平安還鳳山。寄平安兵使監司。</title>,<text>孤館殘燈上土雨。一杯長笛狄餘雲。千里論心眞料外。如今別酒有餘醺。</text>
<title>自平安還鳳山。寄平安兵使監司。 其二</title>,<text>日落淸川看雲月。波輕浮碧喚魚人。回首關山風雪暗。淸歡時入夢中頻。</text>
<title>自平安還到黃州。曹行源以正朝使赴京。適到留一日。會別。到鳳山寄別。是夜有雨</title>,<text>齊安東野際天長。極目蕭蕭蘆葦黃。立馬原頭一杯酒。歸心離思兩茫茫。</text>
<title>自平安還到黃州。曹行源以正朝使赴京。適到留一日。會別。到鳳山寄別。是夜有雨 其二</title>,<text>漢北五雲天渺渺。燕山千里路悠悠。明朝去住無窮恨。落日蒼茫大野頭。</text>
<title>自平安還到黃州。曹行源以正朝使赴京。適到留一日。會別。到鳳山寄別。是夜有雨 其三</title>,<text>西東分手恨難休。各在王程不可留。客館靑燈半夜雨。分明兩地一般愁。</text>
<title>次煕川東軒韻</title>,<text>郡兵相迓郡城東。旗鼓蕭條落照中。豪傑遺蹤問無處。功名寂寞四山空。</text>
<title>次煕川東軒韻 其二</title>,<text>香山帶雪俯軒東。落日蒼顏感慨中。板上先人遺墨在。不堪哀淚洒秋空。</text>
<title>次永柔東軒韻 從弟薛榮祖爲守</title>,<text>十室蕭條負古城。殘山斷壟際天平。客中去住路千里。一夜靑燈無限情。</text>
<title>次永柔東軒韻 從弟薛榮祖爲守 其二</title>,<text>憐君佩綬宰荒城。爲吏莫如廉與平。從古政成無異事。烹鮮不過順民情。</text>
<title>寄曹平安監司 孝門</title>,<text>聖君隆眷倚長城。肘下黃金意氣橫。丈夫知遇當思報。佇見西門鎖鑰成。</text>
<title>寄曹平安監司 孝門 其二</title>,<text>西塞秋風應嫋嫋。長安秋月正盈盈。年來喜睡非前日。四壁寒蛩到曉聲。</text>
<title>寄曹平安監司 孝門 其三</title>,<text>汨沒塵中竟若何。頭邊白日急於梭。少年不識相思淚。老大離愁覺暫多。</text>
<title>還到端州。宣慰使洪中樞逸童適至。與宴後呈承政院諸承旨。</title>,<text>揄塞征夫千里外。銀臺學士五雲間。從天雨露無遐邇。醉倒宮壺五夜寒。</text>
<title>在阿赤河陣中偶吟</title>,<text>虜中霜落鐵衣寒。突騎縱橫百里間。夜戰未休天欲曉。臥看星斗正闌干。</text>
<title>自鍾城出師渡江。偶吟。</title>,<text>日出愁州萬騎馳。兀童河外曉霜飛。一身報主輕生意。只許腰間尺劍知。</text>
<title>次成川降仙樓韻 北征還。與禮判洪允成，參議康孝文，從事金謙光。自永興踰串踰嶺。將迎拜大駕於平壤。至成川。府使適出去。官空。禮判洪公自作主人。慰我遊歡而作。時大駕巡幸平安。</title>,<text>成川江上又登樓。日暮煙波悲遠遊。自作主賓爲大酌。一聲長笛醉臨流。</text>
<title>次成川降仙樓韻 北征還。與禮判洪允成，參議康孝文，從事金謙光。自永興踰串踰嶺。將迎拜大駕於平壤。至成川。府使適出去。官空。禮判洪公自作主人。慰我遊歡而作。時大駕巡幸平安。 其二</title>,<text>還將遠意上靑樓。萬里悠悠已倦遊。石壁千尋宜羯鼓。一杯相與泛淸流。</text>
<title>次成川降仙樓韻 北征還。與禮判洪允成，參議康孝文，從事金謙光。自永興踰串踰嶺。將迎拜大駕於平壤。至成川。府使適出去。官空。禮判洪公自作主人。慰我遊歡而作。時大駕巡幸平安。 其三</title>,<text>一帶長江百尺樓。樓前萬景奈羈遊。興亡往事從誰問。千古遺墟水自流。</text>
<title>題成川江亭子船 自咸吉拜迎車駕於平壤。泛舟成川江。上覽古興錄。偶吟三絶。錄奉同遊諸丈。</title>,<text>北平胡虜敢言功。諸將輸勞聖算中。今日往來江上飮。天顏咫尺五雲濃。</text>
<title>題成川江亭子船 自咸吉拜迎車駕於平壤。泛舟成川江。上覽古興錄。偶吟三絶。錄奉同遊諸丈。 其二</title>,<text>萬丈蒼崖羯鼓聲。長江千古碧羅明。欲知松壤當時事。岩上唯餘屹骨城。</text>
<title>題成川江亭子船 自咸吉拜迎車駕於平壤。泛舟成川江。上覽古興錄。偶吟三絶。錄奉同遊諸丈。 其三</title>,<text>歌舞橫江落日紅。風流氣槪屬諸公。誰能和就高唐賦。雲雨依然十二峯。</text>
<title>次一菴學專師詩韻。謝惠扇。</title>,<text>道人高臥碧蘿天。霖雨長安萬井煙。兩輸氷桂歸人世。祛我沈痾已洒然。</text>
<title>送人歸湖南</title>,<text>南國春風早晚回。村村綠竹間靑梅。送君一望家山遠。空賦荒詞歸去來。</text>
<title>寄咸吉兵使楊山</title>,<text>鏡城館裏尊連海。那段山前醉欲迷。心話情懷猶入夢。鶯花萬里五雲低。</text>
<title>次咸興東軒韻</title>,<text>地勢雄盤稱臣州。馳峯走岫翠如抽。一過豳岐多感慕。千秋萬歲定神遊。</text>
<title>次咸興東軒韻 其二</title>,<text>春風大野控名州。葭茁蒲芽漸欲抽。佳節今年又虛負。王程峻急敢遨遊。</text>
<title>因權正卿伴人赴京。就寄正卿。</title>,<text>陛辭泥醉夢耶非。孑孑孤征向北馳。人事漸看喜乖角。今年又負賞春期。</text>
<title>呈承政院 在利城</title>,<text>承恩泥醉出城東。闕下分携似夢中。度嶺北來官斷酒。不堪孤寂對春風。</text>
<title>次谷口軒板韻</title>,<text>東溟紺碧遠浮天。孤館蕭條大嶺前。方丈蓬萊在何許。令人直欲訪群仙。</text>
<title>次谷口軒板韻 其二</title>,<text>海鷗相逐雪濤端。客裏憑軒暫展顏。試問嶺頭高幾許。郵人指點有無間。</text>
<title>次吉州東軒韻</title>,<text>地靈磅礴擁名州。山勢糢糊蹴海頭。四望緬懷多古意。雙川城下自交流。</text>
<title>次鍾城東軒韻</title>,<text>斬荊開府未多年。達境居民限巨川。日見胡人爭納款。東漸聖化置郵傳。</text>
<title>次鍾城東軒韻 其二</title>,<text>因事留連日似年。徘佪感慨覽山川。角歇轅門春政靜。客中時把羽觴傳。</text>
<title>次鍾城東軒韻 其三</title>,<text>結髮同遊想昔年。板中遺墨照臨川。邊城春半多悲感。忽讀淸詩敢忍傳。</text>
<title>次穩城東軒韻</title>,<text>新移巨鎭背長川。擧目微茫塞外天。太守經營眞老手。芳名從此可流傳。</text>
<title>次穩城東軒韻 其二</title>,<text>曾聞頭萬是名川。始見縱橫入海天。塞外逢君無限意。題詩留與鎭人傳。</text>
<title>次慶興東軒韻</title>,<text>春陰漠漠海天愁。刀斗聲中覺夜脩。投化遠人來絡繹。杯樽處處與優遊。</text>
<title>次慶興東軒韻 其二</title>,<text>春雪漫漫客裏愁。五雲千里夢歸脩。生平弧矢眞無負。又向東溟作遠遊。</text>
<title>次慶興東軒韻 其三</title>,<text>春江流水拍春愁。一帶縈紆接海脩。極目纍纍沙似雪。令人惆悵困羈遊。</text>
<title>寄舍人檢詳</title>,<text>頭萬春江繞塞山。客來歸夢五雲問。中書醉後應無事。明月梨花不怕寒。</text>
<title>次鏡城東軒韻</title>,<text>錫宴春懽到十分。玉山頹了醉將軍。男兒知遇忘身計。袖裏靑蛇映塞雲。</text>
<title>以吾郞哈與亐知介相攻殺。承命行巡安集。尋下諭。令臣宴慰都節制使楊公。故云。聞曹行源還京。寄示。</title>,<text>聞說君從萬里歸。正當桃李滿城時。和戎未了還無日。春盡關山客夢遲。</text>
<title>以吾郞哈與亐知介相攻殺。承命行巡安集。尋下諭。令臣宴慰都節制使楊公。故云。聞曹行源還京。寄示。 其二</title>,<text>前年君去我還歸。今日君歸我北陲。始信人生無會合。天涯孤客淚漣洏。</text>
<title>以吾郞哈與亐知介相攻殺。承命行巡安集。尋下諭。令臣宴慰都節制使楊公。故云。聞曹行源還京。寄示。 其三</title>,<text>身擁旌旗並塞山。桑弧畢竟誤儒冠。春深客久多歸思。天外停雲入眼寒。</text>
<title>次會寧東軒韻</title>,<text>民虜耕耘與雜居。俗知弓劍不知書。百年胡地今爲鎭。阿木河流繞古墟。</text>
<title>次會寧東軒韻 其二</title>,<text>客裏悠悠送日居。題詩聊且把中書。北來春盡無情況。但見長江隔虜墟。</text>
<title>次會寧東軒韻 其三</title>,<text>絶地寧無貨可居。功名不在記名晝。男兒結髮桑弧志。擬掃蜂屯女眞墟。</text>
<title>次穩城東軒韻</title>,<text>塞中三月始知春。芳草幽花得雨新。時見野田遺積在。昇平聖澤及邊民。</text>
<title>次穩城東軒韻 其二</title>,<text>邊城客久送殘春。時物紛紛觸眼新。欲問金人當世事。不知那箇是遺民。</text>
<title>獨坐偶吟。呈康，金兩同年。</title>,<text>雨餘躑躅山杏花。客裏春歸欲奈何。萬里遠遊同寂寞。隔江靑草野人家。</text>
<title>又用前韻。呈主人節制。</title>,<text>客裏悠悠空見花。良辰何處醉無何。主人亦我同年女。杯酒應忘波自家。</text>
<title>次李德輿韻</title>,<text>與君情契謝機關。投漆飮醇無世間。贈別數篇淸什在。客中憑仗遣孤閑。</text>
<title>次李德輿韻 其二</title>,<text>萬里羈遊帶北關。一春歸思五雲間。良辰鳳沼多淸暇。日把黃封醉占閑。</text>
<title>次李德輿韻 其三</title>,<text>內相風流摠少年。芳菲況屬艶陽天。北中春盡花初放。西夏山前躑躅然。</text>
<title>次李德輿韻 其四</title>,<text>邊城刁斗夜如年。明月長江塞外天。春夢羈愁撩亂在。殘燈孤館坐蕭然。</text>
<title>次李德輿韻 其五</title>,<text>醉出都門似夢中。依稀猶記拜尊翁。珠璣旣失今還得。長詠身忘在塞東。</text>
<title>次李德輿韻 其六</title>,<text>悲笳孤角繞胡中。千里誰憐塞上翁。萬騎靑緺塵土暗。雲連長白海天東。</text>
<title>寄呈承政院</title>,<text>千里承恩喜氣新。龍鍾塞下遠遊人。邊民手額知榮耀。那段山前醉送春。</text>
<title>寄呈承政院 其二</title>,<text>北來春盡始開花。報道東君奈爾何。遠客四人同榜友。相將客久便成家。</text>
<title>兵使用前韻見和。又答呈。</title>,<text>一枝窓外雨中花。似道春歸乃我何。蝴蝶且休相見擾。男兒有夢不還家。</text>
<title>兵使用前韻見和。又答呈。</title>,<text>躑躅開殘到李花。廉纖時雨又如何。客窓何寄須臾興。芳草孤城塞上家。</text>
<title>兵使慰宴。又用前韻奉呈。病臥數日。兵使欲慰悅。多折李花以至。楹壁無不亂揷。故戲之。</title>,<text>三行歌舞滿頭花。其奈龍鍾病客何。南望五雲應不遠。明朝上馬我還家。</text>
<title>又答金首領詩。有勸酒語。是日。以病不飮酒。</title>,<text>春風已盡對餘花。病裏當杯可若何。會合方殷離思急。一城微雨萬人家。</text>
<title>前詩韻窮。續韻以屬諸公共詠。</title>,<text>頭上流光瞥眼過。塞天愁緖雨絲多。擧白誰人能引滿。不妨淸詠雜絃歌。</text>
<title>又用前韻</title>,<text>邊城初夏雨新過。那段山前草色多。數日淸歡猶未足。尊前驪舞雜胡歌。</text>
<title>又用前韻 其二</title>,<text>更漏丁東客耳過。歸心一夜雨聲多。諸公且莫論萍梗。從古驪駒有別歌。</text>
<title>慶源伯張同年作軸求詩。爲題兩絶奉還。</title>,<text>邊城舊友喜相逢。數日開歡醉夢中。計子瓜期應未久。相迎痛飮趁秋風。</text>
<title>慶源伯張同年作軸求詩。爲題兩絶奉還。 其二</title>,<text>人生何處不相逢。畫角胡茄談笑中。誰道塞邊時節晚。綠陰芳草已薰風。</text>
<title>次高山站軒朴延山詩韻</title>,<text>館前嶺路正盤空。碧岫晴雲面面同。昔往層氷交積雪。一鞭歸路綠陰中。</text>
<title>次高山站軒朴延山詩韻 其二</title>,<text>浮雲人事轉頭空。此地分携今古同。始信大悲無戚戚。延山笑語別離中。</text>
<title>贈別安首領 迢</title>,<text>關西高選獨難人。庭議推君物望新。少壯宦遊非惡事。西都父老拜淸塵。</text>
<title>寄平安監司曹行源</title>,<text>世事牛毛逐日生。鬢邊華髮兩三莖。近來麻浦秋風老。欲向江濱款段行。</text>
<title>寄平安監司曹行源 其二</title>,<text>老去難堪離思遠。重陽不敢更登高。似聞西土民生困。棠茇應勤撫字勞。</text>
<title>又寄曹行源</title>,<text>鬢邊華髮漸星星。已覺浮生世味輕。寂寞離愁無與說。靑燈一夜照人明。</text>
<title>哭李領院事 季甸</title>,<text>文章勳業繼韓山。山斗東方孰可攀。聖主輟朝舂罷相。途人哀淚亦潸潸。</text>
<title>哭李領院事 季甸 其二</title>,<text>鑾坡十載慣陪從。身世悠悠一夢通。極目廣陵空洒淚。此生遺恨負湘中。</text>
<title>哭李領院事 季甸 其三</title>,<text>離恨當時屬雨霖。那知別路九泉深。江亭有約尋無處。讀罷淸詩淚滿襟。</text>
<title>寄洪允成助戰咸吉</title>,<text>伏鉞專征兩鬢春。都人額手望行塵。馹騎北來應佇待。奇功書向汗靑新。</text>
<title>用前韻。寄咸旨兵使楊汀。</title>,<text>胡羯邊庭屬早春。將軍一戰掃煙塵。獨勞數載君休歎。日見從天雨露新。</text>
<title>次義州板韻</title>,<text>落日孤城橫渡舟。春風江上可淹留。憂來破遣知惟酒。邊釀千鍾不解愁。</text>
<title>次成川府使辛永孫詩韻</title>,<text>江城春意已悠然。老去山川似昔年。結髮故人能話舊。挑燈旅館不成眠。</text>
<title>次成川府使辛永孫詩韻 其二</title>,<text>忘形爾汝心中事。擧目煙霞塞外天。別久淸談今更苦。如君才調正無前。</text>
<title>寄洪判書 允成以助戰元帥赴咸吉</title>,<text>威名遠播淨邊塵。阿木河前草樹春。爲想功成歸興急。長安亥酒發醅新。</text>
<title>寄崔壯元 淸江。爲洪判書從事。</title>,<text>塞上春深不見春。唯看躑躅山杏新。油幕也應頻借筯。似聞胡虜已歸仁。</text>
<title>寄助戰軍官</title>,<text>塞雲東北正悠悠。獨對春風恨未休。少壯從軍人所羨。男兒一戰取封侯。</text>
<title>漆原尹君 志。以僕北征凱還。携壺見訪。酒酣。䄂一卷視之。乃蓬原府院君鄭公曁諸公唱和詩也。尹。高世人也。喜其來。與之引滿話舊。夜闌。情多悲感。謹步諸公詩韻奉贈云。</title>,<text>絶世淸高孰與班。時回白眼視塵顏。門前車馬非無客。獨喜君來一夜歡。</text>
<title>漆原尹君 志。以僕北征凱還。携壺見訪。酒酣。䄂一卷視之。乃蓬原府院君鄭公曁諸公唱和詩也。尹。高世人也。喜其來。與之引滿話舊。夜闌。情多悲感。謹步諸公詩韻奉贈云。 其二</title>,<text>鑾坡十載醉聯班。今日隹君是舊顏。宦海浮沈眞莫料。淸遊時入夢中歡。</text>
<title>漆原尹君 志。以僕北征凱還。携壺見訪。酒酣。䄂一卷視之。乃蓬原府院君鄭公曁諸公唱和詩也。尹。高世人也。喜其來。與之引滿話舊。夜闌。情多悲感。謹步諸公詩韻奉贈云。 其三</title>,<text>功名欺世忝崇班。趨走盡爲時俗顏。飽見物情隨冷暖。何如更與故人歡。</text>
<title>寄贈而栗兼東康孝文</title>,<text>東溟萬里海雲生。塞下超超玉節明。日夕春風吹不盡。鐵衣猶入夢中輕。</text>
<title>寄慶尙監司金淳</title>,<text>都市家家亥釀新。杏花煙柳滿城春。離懷嶺表三千里。閑睡時時夢故人。</text>
<title>寄咸陽兄</title>,<text>三年孤索天南極。數夕團欒漢北頭。對榻情談談未了。嶺雲迢遞起離愁。</text>
<title>又用前韻。呈咸陽兄。</title>,<text>離懷落落如春草。世事悠悠欲白頭。已見長安花似海。停雲千里不堪愁。</text>
<title>寄羅州崔子初</title>,<text>蛺蝶鳴鳩春事殷。飛花白髮兩紛紛。一鞭倘下家山路。數載離懷說與君。</text>
<title>次玉果東軒韻</title>,<text>一軒閑靜綠陰成。芍藥殘花照眼明。小邑朱陳淳俗在。家家桑柘一區平。</text>
<title>次玉果東軒韻 其二</title>,<text>功名欺世竟何成。自愧悠悠負聖明。雨露從天及丘壟。松楸一倍翠陰平。</text>
<title>次玉果東軒韻 其三</title>,<text>十載鄕人總老成。自憐遊子鬢絲明。先塋奠罷多悲感。半日憑軒恨不平。</text>
<title>次光州東軒韻</title>,<text>南國光山是古州。鶴歸華柱起淸愁。時移節變隨人事。但見黃雲麥壟秋。</text>
<title>次全州東軒韻</title>,<text>千古興亡屬壯觀。唯餘滿郭繞靑山。聖代卽今無所事。尊前歌舞簇花冠。</text>
<title>次全州東軒韻 其二</title>,<text>富貴歸鄕衆所觀。十年依舊好江山。功名事業非吾分。世味無如早掛冠。</text>
<title>次全州東軒韻 其三</title>,<text>故國逢人著眼觀。南來處處是家山。征討頻年頭欲白。桑弧畢竟誤儒冠。</text>
<title>到京。答寄全羅李監司。</title>,<text>十載家山始得歸。歸來憋怳夢耶非。祗今身上餘醺在。入眼停雲天外飛。</text>
<title>寄羅州崔子初</title>,<text>故山千里恣遨遊。處處杯尊醉未休。萍水浮生眞可歎。如今回首路悠悠。</text>
<title>寄咸陽兄</title>,<text>千里相隨喜氣新。杯尊處處不饒人。爲想鈴齋淸意味。東華依舊軟紅塵。</text>
<title>呈刑曹參判李伯玉</title>,<text>客斷孤齋夢覺遲。滿簾飛雨正絲絲。故人有意如相訪。話舊論詩喜可知。</text>
<title>正卿以狎鷗亭詩來示。有感偶吟書呈。</title>,<text>剝啄柴扃起視遲。來傳一幅狎鷗詩。令人讀罷生幽思。擬向湖山共宿期。</text>
<title>正卿以狎鷗亭詩來示。有感偶吟書呈。 其二</title>,<text>軒冕倘來自古今。一篇高義動人欽。滿簾飛雨多愁緖。惹起江湖一段心。</text>
<title>次咸陽城門韻</title>,<text>天極頭留倚半空。湖南一望彩雲中。試登樓上憑軒看。千古蒼顏面面同。</text>
<title>題舂隱黃梅詩卷</title>,<text>千峯水墨洒餘淸。一幅縱橫使我驚。坐對西山半簾雨。黃梅消息正分明。</text>
<title>題舂隱黃梅詩卷 其二</title>,<text>金仙遺敎自天西。千古相傳事不齊。無盡燃明一燈在。誰知衣鉢亦筌蹄。</text>
<title>題舂隱黃梅詩卷 其三</title>,<text>慢從胯下求韓信。競逐塵中識聖人。肉眼紛紛固如此。淸風萬古度迷淪。</text>
<title>題舂隱黃梅詩卷 其四</title>,<text>雲盡靑天白月明。西風寒杵起秋聲。師心鏡樹俱無物。一段舂梅誰與評。</text>
<title>代學專。次咸陽詩韻。</title>,<text>平生幽興寄雲空。智異名山在意中。南國秋風收瘴霧。飛筇擬與主人同。</text>
<title>寄贈具體察</title>,<text>薰春江外塞雲合。長白山前雨氣昏。京洛故人頻酹酒。冥冥東望更忘言。</text>
<title>寄贈康參判</title>,<text>鼙鼓連年尙未休。邊城塵土使人愁。萬里離懷誰與說。滿簾飛雨正浮浮。</text>
<title>挽姜領議政</title>,<text>晉山秀氣鍾蜿蟺。山斗三韓曠代賢。聖主祇今方倚重。如何仙夢忽翛然。</text>
<title>挽姜領議政 其二</title>,<text>手摶日轂上天衢。勳在凌煙世不渝。伴食數年陪指畫。情親況復屬葭莩。</text>
<title>挽姜領議政 其三</title>,<text>都門薤露曉聞喧。慘淡愁雲隔九原。千里晉山無處望。悲風吹動北堂萱。</text>
<title>挽姜領議政 其四</title>,<text>達者從來味道諛。昔人賢聖與爲徒。浮生何似尊前醉。千古英靈土一丘。</text>
<title>贈別韓子濬體察咸吉</title>,<text>冒雨前年涉虜庭。送君今日思冥冥。丈夫有志桑弧在。已遣燕然入眼靑。</text>
<title>贈別韓子濬體察咸吉 其二</title>,<text>曾見天兵擣穴巢。尙餘殘虜聚腥臊。君歸掃盡非無策。善戰如何不戰高。</text>
<title>送金應敎 壽寧，李判官 克均。爲子濬從事赴咸吉。</title>,<text>兩君丈武擅才華。入幕籌邊世所多。一取功名猶拾芥。毛錐大劍定如何。</text>
<title>送慶尙監司盧叔同</title>,<text>煌煌玉節照南州。舊國秋回晝錦遊。榮孝如公誰可比。故山佳氣動松楸。</text>
<title>送慶尙監司盧叔同 其二</title>,<text>結髮從遊數十秋。三年嶺外暮雲愁。相逢草草還相別。有約蹉跎恨不休。</text>
<title>送慶尙監司盧叔同 其三</title>,<text>行旌千里拂炎蒸。一別江濱病未能。攬轡澄淸餘事耳。南方佇聽頌聲騰。</text>
<title>醉贈三榜同年南平李使 專 粹</title>,<text>南平太守我同年。千里相逢喜欲顚。落日川邊一樽酒。懽情離思兩茫然。</text>
<title>天順辛巳孟夏。僕焚黃于光州。自光之羅。李同年設幕邀慰于光羅之境川邊原上。川原極目。雲收日西。野曠天低。顧而樂之。與之飮。醉而有贈。時同年監司李公 孝長，光州牧柳君 䩔 曁羅州牧崔君 善復，錦山守李君 始元 亦在坐。僕 旣還京。李君又馳書。徵拙筆楷寫。將以求和諸公。以衍其情。僕 追想當時。怳然如夢。坐上諸公。皆同年故友。千里同懽。豈易得哉。而一饗之間。已爲陳迹矣。寧不有感於懷。李君爲親乞郡。南平。小縣也。李君大才也。枳棘豈鸞鳳所栖集。是亦不可不爲之慨然也。僕 與李君。結髮托交。同名三榜。情分非苟。又用前韻。爲三絶以副雅命。</title>,<text>從君托契與忘年。幾度逢場詩酒顚。小邑屈賢非苟爾。嚴君鶴髮正皤然。</text>
<title>天順辛巳孟夏。僕焚黃于光州。自光之羅。李同年設幕邀慰于光羅之境川邊原上。川原極目。雲收日西。野曠天低。顧而樂之。與之飮。醉而有贈。時同年監司李公 孝長，光州牧柳君 䩔 曁羅州牧崔君 善復，錦山守李君 始元 亦在坐。僕 旣還京。李君又馳書。徵拙筆楷寫。將以求和諸公。以衍其情。僕 追想當時。怳然如夢。坐上諸公。皆同年故友。千里同懽。豈易得哉。而一饗之間。已爲陳迹矣。寧不有感於懷。李君爲親乞郡。南平。小縣也。李君大才也。枳棘豈鸞鳳所栖集。是亦不可不爲之慨然也。僕 與李君。結髮托交。同名三榜。情分非苟。又用前韻。爲三絶以副雅命。 其二</title>,<text>行樂諸君摠妙年。山圍大野露危顚。長笛短簫來遠意。尊前老子且頹然。</text>
<title>天順辛巳孟夏。僕焚黃于光州。自光之羅。李同年設幕邀慰于光羅之境川邊原上。川原極目。雲收日西。野曠天低。顧而樂之。與之飮。醉而有贈。時同年監司李公 孝長，光州牧柳君 䩔 曁羅州牧崔君 善復，錦山守李君 始元 亦在坐。僕 旣還京。李君又馳書。徵拙筆楷寫。將以求和諸公。以衍其情。僕 追想當時。怳然如夢。坐上諸公。皆同年故友。千里同懽。豈易得哉。而一饗之間。已爲陳迹矣。寧不有感於懷。李君爲親乞郡。南平。小縣也。李君大才也。枳棘豈鸞鳳所栖集。是亦不可不爲之慨然也。僕 與李君。結髮托交。同名三榜。情分非苟。又用前韻。爲三絶以副雅命。 其三</title>,<text>故國逢人各問年。可憐遊子亦華顚。浮生聚散須臾事。回首當時已惘然。</text>
<title>送海州牧使李夏成</title>,<text>關西勝地海山秋。牛耳晴光入眼浮。一夜凄風吹不盡。送君愁思更悠悠。</text>
<title>送全羅道監司咸禹治</title>,<text>頭邊白日急如奔。坐想秋風入故園。簪紱纏身何日已。悠悠又此送而軒。</text>
<title>謝姜景愚畫梅兼惠桃</title>,<text>隔歲情懷半日傾。一場高話夢猶驚。炎中雪萼知神手。相對令人徹骨淸。</text>
<title>謝姜景愚畫梅兼惠桃 其二</title>,<text>海中仙果三千歲。世上塵魂一枕眠。凡骨刀圭知有分。桃源何必武陵天。</text>
<title>一菴袖菁川子詩來示求和。依韻走次。</title>,<text>北岳雨晴收暑溽。西湖風起欲秋波。平生汨汨塵中老。泉石幽懷覺漸多。</text>
<title>一菴袖菁川子詩來示求和。依韻走次。 其二</title>,<text>炎蒸坐我烘爐中。賴有神翁一咲同。每喜淸談除熱惱。相從非欲學空空。</text>
<title>一菴袖菁川子詩來示求和。依韻走次。 其三</title>,<text>題詩落字逐絲闌。句意縈懷變態間。禪僧好事來相擾。又費閑中多少閑。</text>
<title>一菴袖菁川子詩來示求和。依韻走次。 其四</title>,<text>昨日西遊夢未忘。長江流水繞平岡。擬邀一老菁川子。共賞孤亭一味涼。</text>
<title>一菴上人。用菁川韻來示。又依韻爲四絶奉呈。</title>,<text>每愛山中掩碧蘿。墮身塵海困驚波。半簾明月秋風至。更覺新涼一夜多。</text>
<title>一菴上人。用菁川韻來示。又依韻爲四絶奉呈。 其二</title>,<text>半百浮生半夢中。夢中身世水萍同。閑來更被詩爲癖。長嘯瀟然倚晚空。</text>
<title>一菴上人。用菁川韻來示。又依韻爲四絶奉呈。 其三</title>,<text>軒冕雲浮世味闌。惟知放浪酒尊間。投簪謝笏非無意。亭上何時可保閑。</text>
<title>一菴上人。用菁川韻來示。又依韻爲四絶奉呈。 其四</title>,<text>俗子禪翁同夜榻。長松明月共秋岡。炎塵暑溽休相惱。一夕西風天地涼。</text>
<title>讓寧大君江亭賜宴席上。次蓬原府院君韻。</title>,<text>江亭賜宴集群英。榮福名亭稱物情。絃管羽觴催醉興。自慙迂拙忝登瀛。</text>
<title>讓寧大君江亭賜宴席上。次蓬原府院君韻。 其二</title>,<text>西風吹雨白鷗邊。落日長江醉眼前。誰信人間有此境。冷然擬欲挾飛仙。</text>
<title>次尹之望韻</title>,<text>老去離愁倍昔年。候虫撩亂一宵眠。超超玉節天南極。況見秋風已颯然。</text>
<title>次尹之望韻 其二</title>,<text>從事諸公摠妙年。尊前風詠醉來眠。湖南自古名奇勝。馬首霜楓況欲然。</text>
<title>寄子濬</title>,<text>東溟極目海連天。塞下秋風已颯然。老去離懷非昔日。虫聲四壁不成眠。</text>
<title>寄之望</title>,<text>離思秋深日更多。虫聲繞砌正交加。尊前醉興成寥落。籬下黃花柰爾何。</text>
<title>一菴袖兩軸畫。乃姜景愚所畫也。請僕詩。題江亭晚照之圖。</title>,<text>江亭落日正垂垂。山寺禪僧出定時。笑殺漆園尙多事。忘機更被海鷗知。</text>
<title>題秋月初昇之圖</title>,<text>一夕秋風入井梧。雲收天淨月輪孤。水村何處吹橫笛。應有輕舟艤鑑湖。</text>
<title>哭李敦寧 明晨</title>,<text>眞淳宿德使人欽。政在湖南遺愛深。一爵都西相送後。江風吹露曉沈沈。</text>
<title>哭李敦寧 明晨 其二</title>,<text>盈虛消息竟成空。已覺浮生石火紅。戚屬比隣恩意厚。不堪哀淚洒秋風。</text>
<title>權政丞往延豐溫井。以病未餞。以詩贈別。</title>,<text>天恩賜餞集江樓。澡浴良晨野菊秋。內部新聲催內醞。高陽酒老病爲仇。</text>
<title>題韓致義山水屛</title>,<text>松檜森森嶽色蒼。水村山寺遠微茫。江亭一夕秋風至。相對無言倚晚涼。</text>
<title>題韓致義山水屛 其二</title>,<text>山下仙宮暗翠霏。平蕪斷壟晚依依。江南賈客門前水。亭上殘棋對落暉。</text>
<title>題韓致義山水屛 其三</title>,<text>古木長風舞翠蛟。盤空綠影陰亭茅。亭中有客何爲者。閑看舟人艤竹苞。</text>
<title>題韓致義山水屛 其四</title>,<text>水遠天長一望通。江邊高閣酒旗風。倚棹扁舟何處客。鍾聲隱隱有無中。</text>
<title>題韓致義山水屛 其五</title>,<text>樹老江村不勝淸。汀沙漸覺晚潮生。柴扉晝掩無人見。只有扁舟自在橫。</text>
<title>題韓致義山水屛 其六</title>,<text>飛流碎沫落天紳。絶世奇觀寂寞濱。擧世炎塵誰得脫。淸涼只有過橋人。</text>
<title>題韓致義山水屛 其七</title>,<text>遠山天外白雲堆。江靜舟人睡一回。亭上醉翁應有意。門前已見抱琴來。</text>
<title>題韓致義山水屛 其八</title>,<text>極浦回灣秋水平。橙黃橘綠渚禽鳴。無人識得江山趣。孤閣危亭夕照明。</text>
<title>題韓致義山水屛 其九</title>,<text>絶壁龍蟠栖古亭。長橋虹臥度幽汀。看來橋上亭中客。棋局蹇驢問醉醒。</text>
<title>題韓致義山水屛 其十</title>,<text>入眼蠻牋畫作奇。山翁江客與委蛇。塵中半日湖山興。正爲吟成十首詩。</text>
<title>次一菴韻</title>,<text>雪中佳果睡餘來。合眼沈痾一嚼開。月在西湖看未得。此生迷妄坐鹽梅。</text>
<title>次一菴韻 其二</title>,<text>兩鬢春風拂拂來。粘枝飛雪作花開。畢竟色香俱一味。知渠不必問眞梅。</text>
<title>寄江原監司朴楗</title>,<text>山岳巃嵷水拍空。雨晴沙軟海棠紅。少年行樂非容易。千古風流在眼中。</text>
<title>寄咸吉康監司</title>,<text>尺素題緘萬里情。離懷落落鬢絲明。邊山躑躅今開未。都下煙花已滿城。</text>
<title>次權正卿詩</title>,<text>春風白髮正交加。滿目芳菲奈爾何。頭上有冠投未得。空令幽興寄煙霞。</text>
<title>次權正卿詩 其二</title>,<text>數篇淸什照瓊葩。斗覺春心一半加。杏盡有桃猶未始。芳期更待滿城花。</text>
<title>次權正卿詩 其三</title>,<text>結髮情親數十年。此生恩義有皇天。賞春一事眞容易。連歲蹉跎似宿緣。</text>
<title>次朴健順韻。賀新同副李繼孫。</title>,<text>風雲際會屬豪英。咫尺天顏日月明。世上云爲皆有數。鯤鵬變化稱人情。</text>
<title>寄廣陵君巡察三道</title>,<text>日想淸遊入夢來。南州處處雨肥梅。老年漸覺離懷苦。莫負秋風泛菊杯。</text>
<title>寄羅州留鄕所鄕在所以僕陞領府寄書。故答之。</title>,<text>鄕人千里冒潘霖。尺素傳書直萬金。欺世功名知已足。秋風又起故園心。</text>
<title>寄謝茂長城主李由義年兄 以陞領府遣吏稱賀。故云。</title>,<text>軒冕浮雲正欲休。西風松桂故山秋。同年城主應知我。尙想蓴鱸興未收。</text>
<title>寄謝光州牧元公 志於</title>,<text>功成畢竟事悠悠。浮實虛名況可休。一夕秋風吹兩鬢。不堪歸興繞林丘。</text>
<title>寄光州留鄕所</title>,<text>早將書劍事羈遊。浪逐浮名尙未休。一見鄕書歸興急。故園三逕又新秋。</text>
<title>寄鄭憑甫兄</title>,<text>離懷千里正如何。一夕西風菊欲花。南望碧雲時入眼。長安新酒已浮霞。</text>
<title>次一菴詩韻</title>,<text>千古傳燈同不同。滿庭秋雨滿簾風。眼沙添綰中心結。何似拋書睡一通。</text>
<title>次一菴詩韻 一菴詩</title>,<text>一道西來萬古同。相公閑詠祖門風。因看三十禪書卷。題寄禪窓漏盡通。</text>
<title>次前韻。呈判禪宗 仁允。</title>,<text>一片心同事不同。井梧籬菊共秋風。讀來滿紙空文字。只有靈光暗已通。</text>
<title>次前韻。呈判禪宗 仁允。 其二</title>,<text>眞妄相凌混異同。此心迷誤逐狂風。終知未免眼中眚。拍手呵呵笑一通。</text>
<title>次前韻。呈判禪宗 仁允。 其三</title>,<text>本來無異又無同。一點圓光萬劫風。便覺妄除眞自在。已從諸祖借神通。</text>
<title>寄別子濬體察江原</title>,<text>一夜西風生井梧。海天寥落碧雲浮。題緘遠寄相思字。魂夢超超乍有無。</text>
<title>贈別晉牧朴隣</title>,<text>靑緺五馬屬炎蒸。一別江亭病未能。嶺外秋風吹漸遍。頭流入眼碧雲凝。</text>
<title>送一菴弟子德尙下禪歸嶺南</title>,<text>南遊嶺表事高尋。故國西風萬里心。禪曹得失空花耳。一樣筌蹄古到今。</text>
<title>問曹行源</title>,<text>三朝連飮酒爲苦。空對東籬菊有花。問君氣味今何似。身病方知老漸多。</text>
<title>次韻謝朴延城 元亨。題詩姜景愚所畫葡桃見惠。</title>,<text>筆下仁齋一架秋。延城幽思更誰收。高陽老子閑相對。便覺人間更九州。</text>
<title>次韻謝朴延城 元亨。題詩姜景愚所畫葡桃見惠。 其二</title>,<text>庭下西風一夕秋。長空寥落暮雲收。半幅蠻牋詩與畫。坐令幽興滿神州。</text>
<title>次韻謝朴延城 元亨。題詩姜景愚所畫葡桃見惠。 其三</title>,<text>不待西風鬢已秋。湖山歸興正難收。賴有故人知已在。無心乘鶴上楊州。</text>
<title>寄魯參自燕而還</title>,<text>一夜西風吹雪飛。長途萬里拍征衣。燕酒千鍾依舊否。題詩遙聞故人歸。</text>
<title>又用前韻答之</title>,<text>燕山來往正如飛。聽子旋旌起攬衣。別後醉鄕空寂寞。而今自喜與同歸。</text>
<title>癸未正月二十六日。以腫臥家。翰林來示知製敎等所作謝恩表箋。傳崔寧城之言曰。諸作皆不可用。今改作書呈。又曰。近來皆不用心作。且不作者多。啓請推考何如。予書紙尾曰。</title>,<text>知敎年來惰慢多。文章巨手賴懸河。縣監荷印休相笑。五七其如四六何。</text>
<title>翼日。寧城次韻爲四絶來贈。又用前韻答之。</title>,<text>一夜東風春氣多。晴光滿目舊山河。醉聯長短眞閑事。白髮淸尊奈爾何。</text>
<title>翼日。寧城次韻爲四絶來贈。又用前韻答之。 崔寧城詩曰</title>,<text>綠髮岩廊眷倚多。洗淸東宇挽天河。文章一藝渾閑事。從古雙全有幾何。</text>
<title>翼日。寧城次韻爲四絶來贈。又用前韻答之。 崔寧城詩曰 其二</title>,<text>斲窓顚倒日來多。博洽深慙辨豕河。擬向江湖乞骸去。却嫌鷗鷺又誰何。</text>
<title>翼日。寧城次韻爲四絶來贈。又用前韻答之。 崔寧城詩曰 其三</title>,<text>雪深雙鬢眼花多。鼴鼠區區欲飮河。日笑趁來添技癢。喜聯三字醉無何。</text>
<title>翼日。寧城次韻爲四絶來贈。又用前韻答之。 崔寧城詩曰 其四</title>,<text>縮手旁觀冷齒多。強將溝澮效江河。白頭學士繃猶倒。其奈少年新進何。</text>
<title>題雲月軒卷</title>,<text>皎皎當空一片月。苦被浮雲忽掩隔。雲兮月兮莫相猜。天明風起兩無跡。</text>
<title>贈別之望兄</title>,<text>男子功名少壯時。春風握節擁旌旗。年來自恨身多病。贈別空傳一首詩。</text>
<title>贈別之望兄 其二</title>,<text>光山山下有荒村。歸夢超超寄故園。臺柳煙絲依舊否。春風相送暗銷魂。</text>
<title>贈別李廣陵</title>,<text>萬騎靑緺氣槩雄。海天梅柳屬春風。高陽病老空回苜。悵望行塵一道紅。</text>
<title>贈別李廣陵 其二</title>,<text>丈武全才正寡儔。頻年南國作淸遊。負弩處處趨前後。馬首春風吹不休。</text>
<title>贈別李廣陵 其三</title>,<text>聞說病成銷瘦多。可堪南望淚滂沱。卽今一聽承賢語。爲到春風三叵羅。</text>
<title>答寄鄭憑甫兄久病新愈</title>,<text>昨夜同傾夢裏杯。今朝尺素嶺南來。開緘讀罷相思字。獨對春風咲一回。</text>
<title>次曹僉知覲親詩卷</title>,<text>家傳賢予千金重。堂有嚴親三達全。事日短長情可已。知君歸思白雲邊。</text>
<title>次沈判閣別墅詩卷韻</title>,<text>一夕西風秋草黃。郊原勝地可傳觴。膠膠擾擾少開口。達者誰能抱獨傷。</text>
<title>次沈判閣別墅詩卷韻 其二</title>,<text>君愛良辰菊有香。淸時別墅好稱觴。得閑且樂閑中樂。世上無人不自忙。</text>
<title>次沈判閣別墅詩卷韻 其三</title>,<text>世味寧如自在遊。浮生塵事白人頭。名途役役何爲者。擧目蕭然天地秋。</text>
<title>次沈判閣別墅詩卷韻 其四</title>,<text>物外逍遙與化遊。應知身世兩悠悠。君今行樂非杯酒。且愛林泉一段幽。</text>
<title>次沈判閣別墅詩卷韻 其五</title>,<text>欲說山林僕合更。從來自信最鍾情。如今可遂高棲志。萬壑松風非惡聲。</text>
<title>次沈判閣別墅詩卷韻 其六</title>,<text>生平立志喜揚淸。正自憐君丘壑情。林下古來稱客少。相從且賴有蘭生。</text>
<title>次左相吉昌詩韻</title>,<text>雨歇天衢不動塵。煙花萬樹正酣春。東風彩服西湖路。無限欄街手額人。</text>
<title>次左相吉昌詩韻 其二</title>,<text>可笑天公好戲人。賞春虛送數年春。如今不待煩招致。正自凌晨拜後塵。</text>
<title>次金浩生韻</title>,<text>隨風處處落紅斜。雨歇春城百萬家。眼底光陰眞頃刻。韓生不必幻盆花。</text>
<title>次金浩生韻 其二</title>,<text>墻下畦蔬逐地斜。一庭幽鳥似田家。睡起偶然成獨笑。春風滿面酒生花。</text>
<title>次洪日休游津寬洞後賡金浩生詩卷詩韻。癸未五月十五日。李伯玉與一菴專師。請游津寬洞。以探舊遊。乃招洪日休，金浩生等入津寬寺。寺皆新之。舊遊盡變。伹有門前古木如舊耳。還出洞口。有圓峯臨水。張幕共坐。射侯聯詩。極歡終日而罷。津寬寺住持性明賚餠麪泡飯。率徒數十來饋。日休喫泡蒸七椀。飯麪魚羹數椀。飮酒數椀。僧徒駭之。</title>,<text>我昔棲山讀書。俄然二十年來。僧移寺新非舊。唯有古木風回。</text>
<title>次洪日休游津寬洞後賡金浩生詩卷詩韻。癸未五月十五日。李伯玉與一菴專師。請游津寬洞。以探舊遊。乃招洪日休，金浩生等入津寬寺。寺皆新之。舊遊盡變。伹有門前古木如舊耳。還出洞口。有圓峯臨水。張幕共坐。射侯聯詩。極歡終日而罷。津寬寺住持性明賚餠麪泡飯。率徒數十來饋。日休喫泡蒸七椀。飯麪魚羹數椀。飮酒數椀。僧徒駭之。 其二</title>,<text>身閑有詩有酒。意適無往無來。日暮歸途倒載。蘧然夢蝶驚回。</text>
<title>次洪日休游津寬洞後賡金浩生詩卷詩韻。癸未五月十五日。李伯玉與一菴專師。請游津寬洞。以探舊遊。乃招洪日休，金浩生等入津寬寺。寺皆新之。舊遊盡變。伹有門前古木如舊耳。還出洞口。有圓峯臨水。張幕共坐。射侯聯詩。極歡終日而罷。津寬寺住持性明賚餠麪泡飯。率徒數十來饋。日休喫泡蒸七椀。飯麪魚羹數椀。飮酒數椀。僧徒駭之。 其三</title>,<text>伯玉如丘舊友。麻川毫隱俱來。共坐圓峯突兀。俯臨淸澗周回。</text>
<title>次洪日休游津寬洞後賡金浩生詩卷詩韻。癸未五月十五日。李伯玉與一菴專師。請游津寬洞。以探舊遊。乃招洪日休，金浩生等入津寬寺。寺皆新之。舊遊盡變。伹有門前古木如舊耳。還出洞口。有圓峯臨水。張幕共坐。射侯聯詩。極歡終日而罷。津寬寺住持性明賚餠麪泡飯。率徒數十來饋。日休喫泡蒸七椀。飯麪魚羹數椀。飮酒數椀。僧徒駭之。 其四</title>,<text>風微洞壑碧雲開。故舊同遊共酒杯。淸興陶然猶未已。天邊日暮不須回。</text>
<title>次洪日休游津寬洞後賡金浩生詩卷詩韻。癸未五月十五日。李伯玉與一菴專師。請游津寬洞。以探舊遊。乃招洪日休，金浩生等入津寬寺。寺皆新之。舊遊盡變。伹有門前古木如舊耳。還出洞口。有圓峯臨水。張幕共坐。射侯聯詩。極歡終日而罷。津寬寺住持性明賚餠麪泡飯。率徒數十來饋。日休喫泡蒸七椀。飯麪魚羹數椀。飮酒數椀。僧徒駭之。 其五</title>,<text>麻川偉量爲人開。七椀泡蒸廿角杯。伯玉百篇傾斗酒。高陽嘖嘖首空回。</text>
<title>次洪日休游津寬洞後賡金浩生詩卷詩韻。癸未五月十五日。李伯玉與一菴專師。請游津寬洞。以探舊遊。乃招洪日休，金浩生等入津寬寺。寺皆新之。舊遊盡變。伹有門前古木如舊耳。還出洞口。有圓峯臨水。張幕共坐。射侯聯詩。極歡終日而罷。津寬寺住持性明賚餠麪泡飯。率徒數十來饋。日休喫泡蒸七椀。飯麪魚羹數椀。飮酒數椀。僧徒駭之。 其六</title>,<text>一日塵懷物外開。三山天際送靑來。傷心舊事無人識。馬上聯詩緩緩回。</text>
<title>戲次洪麻川韻 解在前篇下題</title>,<text>雲埋洞壑有無中。天外三峯翠惹礱。擧口不須傾七椀。歸來得意已充充。</text>
<title>戲次洪麻川韻 解在前篇下題 其二</title>,<text>爛煮堅凝細切肪。縷縷落筯集氷霜。吸來兩椀須臾盡。洗却塵中熱惱腸。</text>
<title>戲次洪麻川韻 解在前篇下題 其三</title>,<text>重到山中聽午鍾。浮生半日出塵籠。香鉢雙盛香積飯。應終七日飽吾公。</text>
<title>戲次洪麻川韻 解在前篇下題 其四</title>,<text>溪上玉壺生暗香。聯詩撚箭足觥觴。飛羽無巡眞野酌。幽懷可寄水雲鄕。</text>
<title>戲次洪麻川韻 解在前篇下題 其五</title>,<text>甘餻滿椀白凝香。正是人間所未嘗。麻老雄豪一筯盡。山人驚喜走添忙。</text>
<title>戲次洪麻川韻 解在前篇下題 其六</title>,<text>羹湯膾炙出溪鱗。大嚼寧論甘與辛。結髮同遊老益壯。士林從此美談新。</text>
<title>呈金生員 紐 丐老松</title>,<text>自識平生憵林石。白頭未免猶好奇。從君且復借霜榦。正爲憑添一首詩。</text>
<title>次權吉昌韻</title>,<text>飛花處處起瓊塵。眼底唯餘四日春。正値太平開口笑。明朝可使舊期新。</text>
<title>次權吉昌詩韻</title>,<text>一生書劍尙迷津。兩鬢蕭蕭白髮新。夜看除書成起坐。挑燈到曉暗愁神。</text>
<title>次權吉昌詩韻 其二</title>,<text>汨沒塵中足強顏。不才況復忝崇班。且莫先人誇捷手。歸田有路竟同還。</text>
<title>次權吉昌詩韻 其三</title>,<text>畫蛇安足待蛇成。祇見旁人窺重輕。若宜歸去早歸去。說飯蒸沙身後名。</text>
<title>次權吉昌詩韻 其四</title>,<text>頭上流光不我留。誰敎掉臂覓封侯。欺世浮名知亦足。從君早晚共漁舟。</text>
<title>次權吉昌詩韻 其五</title>,<text>南國柴桑自有村。竹籬茆屋掩荊門。自歎可歸歸未得。書空咄咄不須言。</text>
<title>次權吉昌詩韻 吉昌詩曰</title>,<text>扁舟巨浪海無津。儆戒篙師日更新。自是濟川無大手。每逢風便謾傷神。</text>
<title>次權吉昌詩韻 吉昌詩曰 其二</title>,<text>分外功名每赧顏。肯將衰病綴台班。從今莫羨韓丞相。匹馬西湖獨往還。</text>
<title>次權吉昌詩韻 吉昌詩曰 其三</title>,<text>因人碌碌愧無成。曾信功名一羽輕。回首十年成底事。多慙尸素惹虛名。</text>
<title>次權吉昌詩韻 吉昌詩曰 其四</title>,<text>布衣之極足封留。況復勳名冠列侯。直將擎日咸池手。閑捻魚竿上釣舟。</text>
<title>次權吉昌詩韻 吉昌詩曰 其五</title>,<text>菊齋之後有陽村。世守忠淸作相門。敢道急流能勇退。角巾私第已忘言。</text>
<title>又用前韻。呈吉昌。</title>,<text>宦海滔滔競問津。牛毛時事日惟新。自古功成唯有退。知幾順命正如神。</text>
<title>又用前韻。呈吉昌。 其二</title>,<text>早從隆準識龍顏。千古功名孰與班。人道大勳歸計早。廟堂應見去將還。</text>
<title>又用前韻。呈吉昌。 其三</title>,<text>眞人從古不雄成。數首淸詩萬戶輕。勳業雅懷銘在世。煌煌千載汗靑名。</text>
<title>又用前韻。呈吉昌。 其四</title>,<text>耳熱高陽任去留。生平事業醉鄕侯。東籬有菊黃金軟。爲洗尊前雙玉舟。</text>
<title>又用前韻。呈吉昌。 其五</title>,<text>紅葉黃花郭外村。高陽日倒老恩門。只把醉醒爲事業。閑忙到此兩無言。</text>
<title>寄上黨巡西邊</title>,<text>塞上秋深風漸高。沿江諸將拂弓刀。離懷落落空西望。手把黃花泛白醪。</text>
<title>次魯參韻謝惠桃</title>,<text>頭上流光瞥眼空。那堪白首走塵紅。故人仙果來玄圃。一嚼醒然起醉翁。</text>
<title>呈趙判事。乞洛陽紅。</title>,<text>眼底春光轉手空。從君聊復借深紅。名得洛陽饒古意。一簾微雨屬薰風。</text>
<title>寄咸吉康監司</title>,<text>荏苒流光走壑蛇。又憐春意屬梅花。傳杯塞下渾如夢。回首悠悠別恨多。</text>
<title>次一菴韻</title>,<text>從君結契廿年強。流水交情誰短長。此身老去機關盡。只愛曹溪一味香。</text>
<title>次一菴韻 其二</title>,<text>少壯憑渠筯骨強。指揮馳走鐵槍長。如今白髣紛垂耳。數卷楞嚴一炷香。</text>
<title>次一菴韻 其三</title>,<text>郊外名園顧辟強。春回日暖柳絲長。君應急傍寒梅看。昨夜南枝已噴香。</text>
<title>次姜景愚詩韻</title>,<text>奔走名途坐小才。膏肓泉石每縈懷。人生難得如心事。有口都無入九開。</text>
<title>答次一菴韻</title>,<text>歲晚悠悠春又來。孤齋淸嘯待花開。醉頹一夜渾無覺。起視長安萬樹梅。</text>
<title>答次一菴韻 其二</title>,<text>荊門剝啄上人來。宿醉餘酲恨未開。可笑此身纏熱惱。虛中苦渴更呼梅。</text>
<title>次尹洪川 志 韻</title>,<text>白頭塵土坐鹽梅。對雪終朝口不開。尺素開緘成大咲。淸詩正自故人來。</text>
<title>承旨宴見招。以病未赴。詩以謝之。</title>,<text>綠陰鶯語雨初收。鳳沼華筵集貴遊。坐想羽觴催急管。高陽酒老病仇謀。</text>
<title>寄咸吉從事官</title>,<text>塞下秋風易感人。悲笳孤角可傷神。近聞胡虜皆歸順。尊酒黃花興味新。</text>
<title>次洪麻川韻</title>,<text>諸子奎章逐字香。高陽醉興但淸狂。碧山綠水頻歸夢。何日重尋弄羽觴。</text>
<title>次洪麻川韻 其二</title>,<text>物換時移廿載強。唯餘詩酒少年狂。更有麻川恢巨量。杯看萬斛咲龍驤。</text>
<title>答寄秦寶城</title>,<text>長安新釀醉無何。霜落籬邊菊有花。南望故園天一極。停雲千里別愁多。</text>
<title>次金浩生詩卷 幷小敍</title>,<text>生平有癖愛中書。結髮同遊有舊廬。如今與爾俱頭白。相對忘言春雨餘。</text>
<title>次金浩生詩卷 幷小敍 其二</title>,<text>少逐桑弧老把書。還如龜鼈守吾廬。舊人唯有金生在。話舊輸心一咲餘。</text>
<title>次金浩生詩卷 幷小敍 其三</title>,<text>手整牙籤萬卷書。靑山雨歇繞荒廬。適來金老知人意。簾外幽禽午睡餘。</text>
<title>次金浩生詩卷 幷小敍 其四</title>,<text>不用長槍不用書。浮生半百過籧廬。相逢一咲唯予汝。只解吟詩不顧餘。</text>
<title>次金浩生詩卷 幷小敍 其五</title>,<text>自賴胸中詩與書。東浮溟渤北穹廬。縱談數十年前事。終是悠悠一餉餘。</text>
<title>次金浩生詩卷 幷小敍 其六</title>,<text>已惰看書況著書。荊扉依舊閉幽廬。世味年來漸嘗盡。旣非不足寧有餘。</text>
<title>次金浩生詩卷 幷小敍 其七</title>,<text>老去唯看種樹書。林泉招我結精廬。長槍大劍終無用。數寸毛錐老亦餘。</text>
<title>次明信師詩。謝惠扇。</title>,<text>欺世功名便可休。早知塵土白人頭。禪窓半日同淸話。正是逍遙自在遊。</text>
<title>次明信師詩。謝惠扇。 其二</title>,<text>淸涼隨手故人風。明月流輝惹細竹。驚破迷魂北牖眠。怳然身世南柯國。</text>
<title>答次秦寶城韻</title>,<text>南中春暖煙花簇。海上雲開山月高。宦路莫如爲郡樂。白頭時事困牛毛。</text>
<title>答次秦寶城韻 其二</title>,<text>似聞政績南州最。早歲知君百事高。廢擧民安無所事。新亭閑倚看風毛。</text>
<title>答次秦寶城韻 其三</title>,<text>結髮憐君意氣豪。如今百里政聲高。眼見諸公還衮衮。江陵何事舌生毛。</text>
<title>又答次秦寶城</title>,<text>南州物論是非明。飽聽循良漢吏名。薦書未就心還愧。嘖嘖令人意不平。</text>
<title>又答次秦寶城 其二</title>,<text>千里離懷歲月周。停雲入眼海天頭。我亦家山在南國。吟君淸什意悠悠。</text>
<title>悼洪麻川 在溫陽</title>,<text>手捧黃封到月城。諸公舞蹈鬧懽聲。連朝健倒推雄俊。一醉那知不復醒。</text>
<title>悼洪麻川 在溫陽 其二</title>,<text>結髮同遊世共知。豪雄意氣似君稀。人去碧沺空月色。春風雙淚洒征衣。</text>
<title>悼洪麻川 在溫陽 其三</title>,<text>石火飛紅在眼前。春風獨立正茫然。從前痛飮尋常事。我道彭殤自有天。</text>
<title>寄次秦寶城</title>,<text>鵷鷺盈朝屬聖明。白頭塵土困浮名。故人南國三千里。天際停雲入眼平。</text>
<title>次上天使素竹詩韻</title>,<text>天上使華蜀襭袍。筆端淸興寄林皐。靑丘還値千齡運。雪葉霜枝化翠毛。</text>
<title>次上天使素竹詩韻 其二</title>,<text>綠玉脩脩拂錦袍。驪黃不管九方皐。從知變化應無盡。但見風姿豎我毛。</text>
<title>次上天使金湜贈畫竹詩韻</title>,<text>超超使節返皇州。遺我三竿渭水秋。望欲遠時離思遠。從今莫上最高樓。</text>
<title>次上天使金湜贈畫竹詩韻 其二</title>,<text>人道三韓更九州。淸風颯颯欲橫秋。星楂一去留仙跡。題遍東方十二樓。</text>
<title>戲寄黃海監司朴同年 嘗從僕巡六鎭。朴念慶源妓。每聯句。必擧丹楓以屬意。</title>,<text>建節關西數十州。棠陰露冕屬風流。齊安已結三生夢。北塞丹楓空待秋。</text>
<title>迎寄黃南原賀登極而還</title>,<text>春風扈駕共南巡。溪柳山花處處新。客中分袂眞難事。別恨今猶入夢頻。</text>
<title>迎寄黃南原賀登極而還 其二</title>,<text>西原城北有孤樓。樓上離懷添客愁。胸中襞積當時事。何日相逢說不休。</text>
<title>迎寄黃南原賀登極而還 其三</title>,<text>朝天萬里入皇州。苒苒流光不我留。屈指計程歸有日。灌沙埋酒待回輈。</text>
<title>謝金學諭 紐 惠甜瓜</title>,<text>宿酲熱惱兩交加。入眼琉璃碧玉瓜。憑君起我東陵興。一夜西風菊有花。</text>
<title>寄金溝守高台輔</title>,<text>浮生事事日來新。小少司遊有幾人。故國天南歸夢遠。東華塵土暗然神。</text>
<title>答寄金判事 仁民 居尙州</title>,<text>一夜西風吹不休。東籬幽興故山秋。傳緘手拆相思字。白髮紛如起遠愁。</text>
<title>寄贈濟州號牌御史姜遇文</title>,<text>日出鯨波蓬島近。春歸海國瘴雲來。壯觀已覺難爲水。何日逢場說一回。</text>
<title>寄贈濟州號牌御史姜遇文 其二</title>,<text>羅山出沒海天頭。玉節超超一葉浮。我亦東溟曾破浪。知君幽思遠悠悠。</text>
<title>送同年慶尙鄭監司 文炯</title>,<text>臘盡春回天氣和。眼前梅雪古新羅。黑頭建節如君少。擧手人人視子多。</text>
<title>送同年慶尙鄭監司 文炯 其二</title>,<text>故園千里碧雲飛。送子如今有所思。弟在商山死未葬。行塵一望淚雙垂。</text>
<title>送忠淸監司金公 震智</title>,<text>結契交情骨肉眞。渠家老毋卽吾親。憐君昨日重重語。爲子丁寧已寫紳。</text>
<title>送忠淸監司金公 震智 其二</title>,<text>明時建節世推賢。白髮萱堂喜淚懸。區區甘旨何須道。眼底孤雲歲暮天。</text>
<title>挽姜中樞 希顏</title>,<text>結髮從遊兩鬢皤。一生情契世無多。血枯雙眼西風冷。獨對殘燈賦挽歌。</text>
<title>挽姜中樞 希顏 其二</title>,<text>才華德量出時流。物望傾朝正未休。此日在君非不足。其如天道竟悠悠。</text>
<title>送許琮赴咸吉兵使</title>,<text>地盡東溟水接天。重關複嶺路三千。少年建節人爭覩。馬足海棠紅欲然。</text>
<title>送許琮赴咸吉兵使 其二</title>,<text>昔年度漠鐵衣寒。阿赤河邊夜欲闌。白首如今身又病。都亭一酌且還難。</text>
<title>送許琮赴咸吉兵使 其三</title>,<text>論將推賢物議中。聖主干城眷倚隆。此去君應圖所副。汗靑拈筆待豐功。</text>
<title>送別濟州安撫使文公 汝良</title>,<text>耽羅古國在南溟。聞說初來動上星。聖眷有歸今按節。美譽傾耳爲君聽。</text>
<title>送別濟州安撫使文公 汝良 其二</title>,<text>南國春回梅雪殘。蓬瀛入望彩雲間。如今海晏鯨波靜。十幅風帆穩上竿。</text>
<title>送別濟州安撫使文公 汝良 其三</title>,<text>里閑情親世所聆。又叨僚友與忘形。今日送君天一極。春風離思正冥冥。</text>
<title>答寄同年李敬差 由義 在全羅</title>,<text>故人千里一封書。手自開緘喜有餘。南望舊山歸不得。春風白首正紛如。</text>
<title>送辛長興 義卿 赴任</title>,<text>城南雨歇百花新。歸騎輕衫欲暮春。老去故山空入夢。送君猶未到江濱。</text>
<title>柳僉知 均。設酌城南山麓見邀。以病未參。前此數日。朴密山 仲孫 設酌於此。僕 亦參。</title>,<text>憶昨城南斷壟中。開樽挾矢共諸公。俯看萬樹飛紅雨。且有長江拖白虹。</text>
<title>柳僉知 均。設酌城南山麓見邀。以病未參。前此數日。朴密山 仲孫 設酌於此。僕 亦參。 其二</title>,<text>聞說今朝尋昨遊。尊前歌舞促觥籌。一夕春歸事方急。高陽酒老病爲仇。</text>
<title>次姜景醇贈一菴韻調一菴</title>,<text>曾聞佛道始從西。白馬馱來亦緖餘。尋山逐水俱迷妄。且坐孤齋聽木魚。</text>
<title>又用前韻</title>,<text>白頭汨汨東西走。黃卷紛紛糟粕餘。如今捕影空雙手。郤咲從前山上魚。</text>
<title>又用前韻</title>,<text>飽暖從前已知足。死生到此寧願餘。羨子逍遙塵世外。肯將山水換金魚。</text>
<title>又用前韻 其二</title>,<text>千林綠葉三春暮。半世浮生一咲餘。唯有多生結習苦。滿床詩史蠱書魚。</text>
<title>寄同年田敎導 稀生 在石城</title>,<text>白頭塵土浪悠悠。欺世浮名尙未休。忽得故人雙尺鯉。令人歸興寄林丘。</text>
<title>寄謝富平守李垤惠蓴</title>,<text>白首紅塵所不任。炎風況復送陰霖。滿缸蓴菜凝氷活。起我江湖萬里心。</text>
<title>答寄申司成兄</title>,<text>手捧題緘手自開。平安二字慰離懷。歸心白髮兩相迫。南國蓴鱸秋又回。</text>
<title>答寄申司成兄 其二</title>,<text>塵土蕭蕭兩鬢皤。故山松桂問何如。終宵坐聽雨聲急。斗覺離懷老更多。</text>
<title>挽李廣城 克堪</title>,<text>鸞翔獨立縉紳間。氣槩英豪孰與班。以死傷生非達孝。憐君一去幾時還。</text>
<title>挽李廣城 克堪 其二</title>,<text>十載鑾坡逐衆賢。當時意氣獨忘年。如今回首俱塵迹。但見丹旌拂曉煙。</text>
<title>挽李廣城 克堪 其三</title>,<text>有形浮寄總無多。蟪蛄龜蛇奈爾何。白髮蕭蕭猶未悟。滿簾風雨賦哀歌。</text>
<title>謝開慶住持一菴惠山蔬</title>,<text>老夫一念愛閑適。已入山人夜夢中。朝來軟煮山蔬喫。城市山中滋味同。</text>
<title>又用前韻答一菴</title>,<text>少年南北逐弧矢。老去如今只臥遊。自計更無餘舊習。君詩起我且休休。</text>
<title>題畫簇</title>,<text>細竹淸梅綠水涯。東風春意滿香閨。美人初破遼西夢。獨倚花梢日欲低。</text>
<title>題匪懈堂四十八詠 梅窓素月</title>,<text>書窓梅月兩高孤。冷影寒香乍有無。惆悵參橫天欲曙。分明一夜夢西湖。</text>
<title>題匪懈堂四十八詠 其二 竹徑淸風</title>,<text>脩篁夾徑碧雲堆。徙倚瀟然絶點埃。世上炎蒸薰到骨。此君應待故人來。</text>
<title>題匪懈堂四十八詠 其三 日本躑躅</title>,<text>我昔雲帆掛大洋。孤舟五月繫扶桑。當時暫寄須臾興。今日相看思渺茫。</text>
<title>題匪懈堂四十八詠 其四 海南琅玕</title>,<text>昔年南海獻嘉祥。簪笏催班拜舞忙。聖主一朝恩眷重。已歸花檻耀神光。</text>
<title>題匪懈堂四十八詠 其五 翻階芍藥</title>,<text>狂香浩態媚春空。日午渾階瑞霧濃。開謝徒然不自管。芳心準擬托春風。</text>
<title>題匪懈堂四十八詠 其六 滿架薔薇</title>,<text>春深始綻黃金姿。繞架長條浥露垂。無賴狂風來取次。羅帷繡幕謾離披。</text>
<title>題匪懈堂四十八詠 其七 雪中冬白</title>,<text>臈底凝陰數已窮。一端春意暗然通。竹友梅兄應互讓。雪中花葉翠交紅。</text>
<title>題匪懈堂四十八詠 其八 春後牧丹</title>,<text>春風桃李逐飛塵。濃艶依依帶露新。不與衆芳爭早晚。終然富貴保餘春。</text>
<title>題匪懈堂四十八詠 其九 屋角梨花</title>,<text>簷前梨樹花飄雪。寒食東風月滿梢。玉色金波同素潔。終天永保淡如交。</text>
<title>題匪懈堂四十八詠 其十 墻頭紅杏</title>,<text>數枝紅杏倚墻欹。雨霽風微日正遲。短築高栽應有意。春光已許四隣知。</text>
<title>題匪懈堂四十八詠 其十一 熟睡海棠</title>,<text>高人睡起掩朱扉。月轉長廊香霧霏。獨繞芳叢燒短燭。沈吟夜久更忘歸。</text>
<title>題匪懈堂四十八詠 其十二 半開山茶</title>,<text>山茶半吐守孤芳。歲暮春光所未嘗。正是自然天性晚。非矜淑質傲風霜。</text>
<title>題匪懈堂四十八詠 其十三 爛熳紫薇</title>,<text>一樹名花獨占幽。情芬千古正悠悠。終須對詠慰孤寂。爛熳階頭紫霧浮。</text>
<title>題匪懈堂四十八詠 其十四 輕盈玉梅</title>,<text>柔條噴薄綴明珠。姑射神凝氷雪膚。我道稱梅眞不忝。暗香疏影與爲徒。</text>
<title>題匪懈堂四十八詠 其十五 忘憂萱草</title>,<text>雨餘階畔綠芽長。日午風輕翠影涼。繁枝亂葉眞多事。我正無憂賴爾忘。</text>
<title>題匪懈堂四十八詠 其十六 向日葵花</title>,<text>葵萼欹傾白日臨。凭欄相對更沈吟。人間豈乏傾城色。所貴平生一段心。</text>
<title>題匪懈堂四十八詠 其十七 門前楊柳</title>,<text>上苑芳菲摠未知。門前楊柳綠千絲。狂風且莫來相擾。日暖煙籠不自持。</text>
<title>題匪懈堂四十八詠 其十八 窓外芭蕉</title>,<text>宿雲初卷午風淸。窓外芭蕉雨勢輕。公子祇憐能却暑。寧知更解作愁聲。</text>
<title>題匪懈堂四十八詠 其十九 籠煙翠檜</title>,<text>凌雲直榦已森森。翠葉當軒暮靄深。不有雪霜交臈底。何緣知爾歲寒心。</text>
<title>題匪懈堂四十八詠 其二十 日丹楓映</title>,<text>西風日夕起秋聲。墻下丹楓一樹明。萬彙紛然須雨露。憐渠獨自待霜榮。</text>
<title>題匪懈堂四十八詠 其二十一 凌霜菊</title>,<text>蘺下寒葩擅物華。秋深霜露正交加。西風吹盡寧憔悴。不作尋常落地花。</text>
<title>題匪懈堂四十八詠 其二十二 傲雪蘭</title>,<text>雪壓孤叢楚畹蘭。無人紉佩歲將闌。幽香不爲世衰歇。讀罷騷經使我歎。</text>
<title>題匪懈堂四十八詠 其二十三 萬年松</title>,<text>苔痕剝落起霜皮。生意時承雨露滋。莫怪枝條柔且軟。剛強不是萬年姿。</text>
<title>題匪懈堂四十八詠 其二十四 四季花</title>,<text>丹萼盈盈貫四時。淸標端合貴人知。不隨霜雪爲摧謝。肯向春風倚盛衰。</text>
<title>題匪懈堂四十八詠 其二十五 百日紅</title>,<text>芳英相續十旬間。淸興悠然可解顏。世上榮華無十日。也須相就酌中山。</text>
<title>題匪懈堂四十八詠 其二十六 三色桃</title>,<text>一枝三樣逞嬋娟。白白紅紅帶紫煙。春色淺深旣如此。人心冷暖固宜然。</text>
<title>題匪懈堂四十八詠 其二十七 金錢花</title>,<text>金錢箇箇弄秋風。鎔鑄都因造化功。安得栽培遍天下。憑渠一一濟貧窮。</text>
<title>題匪懈堂四十八詠 其二十八 玉簪花</title>,<text>天香荏苒透羅帷。雪魄氷魂白露滋。欲識玉簪眞面目。請君看取未開時。</text>
<title>題匪懈堂四十八詠 其二十九 拒霜花</title>,<text>嬌嬈晚艶忍寒低。秋思悽悽霜露迷。著說何須愛不染。托根元自遠淤泥。</text>
<title>題匪懈堂四十八詠 其三十 映山紅</title>,<text>雪消煙暖可攀躋。滿眼紅雲草未齊。獨凭孤齋幽興足。夜深山月杜鵑嗁。</text>
<title>題匪懈堂四十八詠 其三十一 梧桐葉</title>,<text>孤齋睡起雨聲低。密葉重重翠色齊。鶗鴂西風休見擾。高人留待鳳凰棲。</text>
<title>題匪懈堂四十八詠 其三十二 梔子花</title>,<text>玉蕊氷葩爛不收。一庭春意占淸幽。子成淬出絹黃色。莫作浮花浪艶看。</text>
<title>題匪懈堂四十八詠 其三十三 苔封怪石</title>,<text>怪石巉岩花竹間。飽經風雨碧苔班。天然奇巧遺繩墨。敢道從來造化閑。</text>
<title>題匪懈堂四十八詠 其三十四 藤蔓老松</title>,<text>貞心不爲雪霜渝。老榦崢嶸歲月脩。正坐纏身藤蔓在。枯榮不免有春秋。</text>
<title>題匪懈堂四十八詠 其三十五 矜秋紅柹</title>,<text>霜深紅柹似矜秋。葉盡空園實未收。裂缺催鞭㮴水府。赬虯逬卵落寒湫。</text>
<title>題匪懈堂四十八詠 其三十六 浥露黃橙</title>,<text>園裏黃棖浥露明。朝暉斜映閃流星。從渠變化江南北。自有香風一樣淸。</text>
<title>題匪懈堂四十八詠 其三十七 蜀葡萄</title>,<text>扶撑顚倒足安危。磊落龍珠萬顆垂。添竹引須誠好事。傍人已覺厭支離。</text>
<title>題匪懈堂四十八詠 其三十八 安石榴</title>,<text>雨歇空庭日未斜。柔條綠暗襯丹霞。秋來不敢飧瓊液。爲愧薰風一樹花。</text>
<title>題匪懈堂四十八詠 其三十九 盆池菡萏</title>,<text>一段淸香萬古風。世人誰是愛蓮翁。霜深翠被彫零盡。只有芳心死守紅。</text>
<title>題匪懈堂四十八詠 其四十 假山煙嵐</title>,<text>聚土階前作小山。峯巒林壑費機關。朝來咫尺煙嵐起。坐寄幽懷渺靄問。</text>
<title>題匪懈堂四十八詠 其四十一 琉璃石</title>,<text>琉璃有石對琅玕。瑩澈無瑕表裏完。不是爲人誇侈美。要憑眞寶鎭花欄。</text>
<title>題匪懈堂四十八詠 其四十二 𤥭琚盆</title>,<text>賦形奇怪弄陰機。幾世潛藏碧海湄。水氣秪今先雨潤。便令花木媚光輝。</text>
<title>題匪懈堂四十八詠 其四十三 鶴唳庭松</title>,<text>人靜中庭寒月明。孤松盤翠不禁淸。呼僮使莫驚棲鶴。要聽秋窓半夜聲。</text>
<title>題匪懈堂四十八詠 其四十四 麝眠園草</title>,<text>日暖名園物色姸。雨餘芳草綠如煙。香風莫引遊人至。山麝春深自在眠。</text>
<title>題匪懈堂四十八詠 其四十五 水上錦鷄</title>,<text>錦鷄吐綬恣翺翔。山日已高煙水長。自照臨流溺不悟。知渠爲坐愛文章。</text>
<title>題匪懈堂四十八詠 其四十六 籠中華鴿</title>,<text>華鴿依依飮啄閑。雙雙飛舞自相歡。無人鮮擧開籠手。豈乏凌霄萬里翰。</text>
<title>題匪懈堂四十八詠 其四十七 木覓晴雲</title>,<text>南山當戶儼蒼顏。山腹晴雲一望間。聚散須臾饒變化。棲棲終不似人間。</text>
<title>題匪懈堂四十八詠 其四十八 仁王暮鍾</title>,<text>庭樹沈沈暮色蒼。閑齋孤寂幽懷長。鍾聲忽爾發涘省。獨對靑燈吐夜光。</text>
<title>寄呈李參判 寧適</title>,<text>欺世功名已到頭。紅塵白首休未休。故國東風春事起。一宵歸夢遠陪遊。</text>
<title>挽金提學 新民</title>,<text>鑾坡十載邦餘芳。歲月悠悠事渺茫。歷歷敬宗遺約在。春風哀思正荒涼。</text>
<title>扈駕觀楓岳。偶成一絶。呈文良，韓，盧兩判書。</title>,<text>楓岳名山世所奇。如今扈駕共君窺。人人各得瑰觀富。日暮空將隻眼歸。</text>
<title>扈駕觀楓岳。偶成一絶。呈文良，韓，盧兩判書。 其二</title>,<text>千峯玉立百川傾。駭目驚心世慮醒。出嶮就夷歸臥穩。濱溪依舊聽灘聲。</text>
<title>又用前韻。呈文良丈。在高城溫井</title>,<text>前面奇奇後面奇。其如㬹眼管中窺。何處眞尋眞面目。終然𢠵怳抱迷歸。</text>
<title>又用前韻。呈文良丈。在高城溫井 其二</title>,<text>析木玻瓈曉色傾。晴光入眼使人醒。信馬行行隨輦路。輕沙卷白送濤聲。</text>
<title>又用前韻。呈文良丈。在高城溫井 其三</title>,<text>土石相凝不用奇。紛紛屑屑泿來窺。不見眞奇眞俗眼。從初不見與同歸。</text>
<title>又用前韻。呈文良丈。在高城溫井 其四</title>,<text>神液凝雲海岳傾。刀圭誰擬宿痾醒。一心謹千官肅。晝靜山禽不敢聲。</text>
<title>扈駕高城。雨中獨坐。望山麓有花。令僮移栽。偶成五絶。戲呈文良賢契。兼奉寧城，韓，盧，任諸先生共吟。</title>,<text>爲愛山花斲數叢。移來正賴雨濛濛。客中且寄須臾興。莫保雲崖寂寞紅。</text>
<title>扈駕高城。雨中獨坐。望山麓有花。令僮移栽。偶成五絶。戲呈文良賢契。兼奉寧城，韓，盧，任諸先生共吟。 其二</title>,<text>掘地排行次第栽。枝枝亦有開未開。固識爲紅無十日。敷榮相繼待余回。</text>
<title>扈駕高城。雨中獨坐。望山麓有花。令僮移栽。偶成五絶。戲呈文良賢契。兼奉寧城，韓，盧，任諸先生共吟。 其三</title>,<text>人心無厭坐豪奢。窮處應知分有涯。今日始論眞富貴。編茅安幕又栽花。</text>
<title>扈駕高城。雨中獨坐。望山麓有花。令僮移栽。偶成五絶。戲呈文良賢契。兼奉寧城，韓，盧，任諸先生共吟。 其四</title>,<text>花並松簷紅翠連。相看竟日正悠然。語花莫作傷根色。渠自無心我自憐。</text>
<title>扈駕高城。雨中獨坐。望山麓有花。令僮移栽。偶成五絶。戲呈文良賢契。兼奉寧城，韓，盧，任諸先生共吟。 其五</title>,<text>生平咲殺愛蓮翁。好事評花做異同。老去更爲花所惱。誰能拔我穢坑中。</text>
<title>姜景愚畫蒲萄。朴延城題詩誤倒。丏李平仲又題解設。卽題送次韻謝呈。</title>,<text>蔓草支撑逐手新。縱橫顚倒賴於人。一筆打來頑殼破。分明眼底一般眞。</text>
<title>姜景愚畫蒲萄。朴延城題詩誤倒。丏李平仲又題解設。卽題送次韻謝呈。 其二</title>,<text>一架蒲萄秋意新。半簾飛雨白頭人。畫詩倒順終何與。爲爾紛紛辯僞眞。</text>
<title>姜景愚畫蒲萄。朴延城題詩誤倒。丏李平仲又題解設。卽題送次韻謝呈。 其三</title>,<text>老去浮生事事新。玄機轇輵弄迷人。眼前依舊紅塵暗。白髮蒙頭尙混眞。</text>
<title>贈別金參議 永濡 年兄赴京</title>,<text>都亭別恨雜懽欣。結髮情親爲有君。鶻嶺閭山秋色瘦。朝天一路入燕雲。</text>
<title>贈別金參議 永濡 年兄赴京 其二</title>,<text>一杯相屬咲談欣。白首秋風又送君。歷歷舊遊猶在眼。鶴歸華表鎖寒雲。</text>
<title>贈別金參議 永濡 年兄赴京 其三</title>,<text>箕城老幼擧欣欣。額手爭看舊使君。立馬大同江上路。煙沙依舊淡秋雲。</text>
<title>丙戌重陽日。贈別朴左相延城奉使嶺南看牧場。</title>,<text>嶺外黃花滿眼秋。蓴鱸歸興日悠悠。都亭祖席紛車馬。悵望行塵恨未收。</text>
<title>丙戌重陽日。贈別朴左相延城奉使嶺南看牧場。 其二</title>,<text>南國柴桑是我鄕。黃花赤葉況重陽。送行一首荒詩爾。從此歸心一倍忙。</text>
<title>寄崔慶州 子初</title>,<text>解綬君應不日來。胸中可盡無限懷。老覺浮生閑是貴。已蒭春酒待花開。</text>
<title>寄李司成 專莽</title>,<text>尺素開緘故友書。相思不見四年餘。我亦柴桑在南國。春風白髮正紛如。</text>
<title>題送日本使僧海雲詩卷</title>,<text>聖人乘運握乾符。聲敎東漸出日隅。萬里梯航重譯遠。輸誠寧復憚艱劬。</text>
<title>題送日本使僧海雲詩卷 其二</title>,<text>東國從來尊釋敎。誦詩持節必緇徒。觀光無限如師少。道貌淸修年德俱。</text>
<title>題送日本使僧海雲詩卷 其三</title>,<text>我昔東遊海拍空。雲帆千尺駕長風。栖芳池上琉璃閣。正値芙蓉萬朶紅。</text>
<title>題送日本使僧海雲詩卷 其四</title>,<text>兵庫原頭沙十里。霸家臺畔松萬株。令人送子生遐想。歷歷舊遊空畫圖。</text>
<title>寄咸吉康節度</title>,<text>那段山前躑躅花。楡錢楊白柰渠何。東溟萬里無窮意。石柱依然唱舊歌。</text>
<title>護鄭軾兄喪。見殮殯有感。書懷 時方杏花滿庭</title>,<text>眼底雙梭爭逝輝。春禽啼盡杏花飛。英雄蓋棺事還了。六十一年空手歸。</text>
<title>護鄭軾兄喪。見殮殯有感。書懷 時方杏花滿庭 其二</title>,<text>往歲迎賓席地沙。尊前歌舞滿庭花。今來帶淚看紅雨。只有春風吹鬢華。</text>
<title>次琴以詠韻。送金濟州 好仁。</title>,<text>朝著推賢物論公。靑雲萬里逐冥鴻。盤根利器今應試。好播芳名惹大東。</text>
<title>次琴以詠韻。送金濟州 好仁。 其二</title>,<text>人生南北屬天公。一片孤帆雲外鴻。故舊彫零君又遠。春風離思滿天東。</text>
<title>禪宗判事 壽眉 見訪。翼朝詩謝。</title>,<text>睡罷孤齋獨老身。雪殘垂柳又新春。門前長者多車轍。甁錫飄然有幾人。</text>
<title>禪宗判事 壽眉 見訪。翼朝詩謝。 其二</title>,<text>老宿康強有舊顏。知公道氣後天完。從容談咲論家舊。始覺浮生有箇閑。</text>
<title>禪宗判事 壽眉 見訪。翼朝詩謝。 其三</title>,<text>道岬山溪雀舌茶。瓮村籬落雪梅花。也應知我思鄕意。說及南州故事多。</text>
<title>答寄梁安東 敬老</title>,<text>新年梅柳怯春寒。故友情懷荏苒間。白髮娑娑猶未已。空令歸夢遶家山。</text>
<title>寄全羅朴監司</title>,<text>別恨悠悠歲月忙。春風玉節照南荒。老夫白髮紛如雪。空遣柴桑入夢長。</text>
<title>寄謝慶尙監司金謙光惠養老新書</title>,<text>故人憐我鬢紛如。爲送新刊養老書。白首婆娑休正好。春風桂酒載安車。</text>
<title>英廟遷陵挽詞</title>,<text>天生神聖闡雍煕。堯舜相傳屬有爲。盛德不應隨世沒。至今三代守成規。</text>
<title>英廟遷陵挽詞</title>,<text>舊域初移玄闕開。鬱蔥佳氣集昭回。人間變化今三世。萬姓新喪考妣哀。</text>
<title>英廟遷陵挽詞</title>,<text>功成治定樂昇平。讎校金鑾集俊英。當日侍臣今白首。不堪哀淚洒春風。</text>
<title>英廟遷陵挽詞</title>,<text>疏慵孤讜不宜時。遺托那期及賤卑。白髮隨行空碌碌。一生慙負聖明知。</text>
<title>昭憲王后遷陵挽詞</title>,<text>德配坤元作母儀。關睢獜趾贊雍煕。從知餘慶流千歲。聖子神孫守燕貽。</text>
<title>昭憲王后遷陵挽詞 其二</title>,<text>治平從古自宜家。聖德儀刑內助多。遺澤在人深且厚。萬民奔走淚滂沱。</text>
<title>昭憲王后遷陵挽詞 其三</title>,<text>新隧佳城春爛熳。舊陵殘月曉蒼涼。老臣世受恩榮重。悲慕終天抱恨長。</text>
<title>寄金濟州 好仁</title>,<text>擧目扶桑出日紅。海天寥落又秋容。南溟木道三千里。寄意相思二字中。</text>
<title>祖入選見訪。仍惠磁石，松煤，馬價木杖。以詩謝。</title>,<text>獨坐孤齋午睡回。前街萬丈漲紅埃。荊門車蓋非無客。但喜高人錫杖來。</text>
<title>祖入選見訪。仍惠磁石，松煤，馬價木杖。以詩謝。 其二</title>,<text>道俗休論各異方。兩家交契世緣長。高談便作淸涼界。閑了人間半日忙。</text>
<title>祖入選見訪。仍惠磁石，松煤，馬價木杖。以詩謝。 其三</title>,<text>氣機轇輵自凝奇。變化雌雄鐵與磁。可笑此心迷處所。上人方便導人知。</text>
<title>祖入選見訪。仍惠磁石，松煤，馬價木杖。以詩謝。 其四</title>,<text>愛書成癖老還多。白首婆娑柰爾何。已悞惠來應有意。可觀身世被渠磨。</text>
<title>祖入選見訪。仍惠磁石，松煤，馬價木杖。以詩謝。 其五</title>,<text>半百都忘少壯心。筯骸痿弱老駸駸。渥洼龍種眞無價。晨夕扶携直萬金。</text>
<title>寄平安監司魚世謙</title>,<text>天氣炎涼瞥眼間。漸看風雪滿關山。松亭醉詠渾如夢。日暮蒼雲眼底寒。</text>
<title>次申司成兄詩韻</title>,<text>旬日胸中吐盡幽。江濱別恨更悠悠。如今悵望還依舊。白髮三千孰與愁。</text>
<title>次申司成兄詩韻 其二</title>,<text>歸臥家山愜興幽。紅塵柰此尙悠悠。固知聚散由天數。不免挑燈五夜愁。</text>
<title>次申司成兄詩韻 其三</title>,<text>平生行義洞明幽。病臥那知事繆悠。一箇明珠今繼照。天公到此解人愁。</text>
<title>次高山寺詩韻</title>,<text>松陰蒼翠合山南。菴外蕭蕭風雪酣。俯瞰積蘇紅萬丈。人間變化入僧談。</text>
<title>次高山寺詩韻 其二</title>,<text>碩德勳名擅斗南。高懷坐玩是非酣。爲憐小寺無塵跡。時聽山僧世外談。</text>
<title>次高山寺詩韻 其三</title>,<text>我今欲爲佛和南。半百功名一餉酣。軒冕倘來非素願。浮生得失不容談。</text>
<title>次高山寺詩韻 其四</title>,<text>手題一絶寄城南。變化龍猪世味酣。規矩詩書眞切比。看來且莫作常談。</text>
<title>寄濟州金安撫 好仁</title>,<text>年蛇赴壑閃脩鱗。臈底窮陰又欲春。海闊天南歸夢斷。故人離思鬢絲新。</text>
<title>題古畫屛十二絶 漢河間王</title>,<text>坑火愚黔黃老餘。人文墮地馬牛裾。得傳斯道眞如線。尙賴河間萬卷書。</text>
<title>題古畫屛十二絶 其二 張良</title>,<text>椎秦博浪爲韓仇。手揣乾坤借筋籌。赤松四皓終何用。黃石同歸土一丘。</text>
<title>題古畫屛十二絶 其三 諸葛亮</title>,<text>漢火銷沈不可扶。臨危受命但忘軀。論人不必論成敗。千古猶傳八陣圖。</text>
<title>題古畫屛十二絶 其四 慕容恪</title>,<text>淸談誤世神州空。滿目干戈羯與戎。獨有玄恭遺愛在。英雄不必六經中。</text>
<title>題古畫屛十二絶 其五 元勰</title>,<text>懋德淸規世所知。松貞竹節歲寒姿。握蛇騎虎終難處。虛抱平生有所期。</text>
<title>題古畫屛十二絶 其六 宇文憲</title>,<text>消息存亡事不違。功名畢竟履危機。悽風吹斷堂萱萎。空使官僚辨是非。</text>
<title>題古畫屛十二絶 其七 宋璟</title>,<text>世間非義莫相加。正大平生疾佞邪。固議強剛爲易折。弛張時擬賦梅花。</text>
<title>題古畫屛十二絶 其八 郭子儀</title>,<text>百戰功成世道夷。勳名富貴享期頤。臨淮不免終羞死。一段忠誠獨不虧。</text>
<title>題古畫屛十二絶 其九 李沆</title>,<text>遠慮深恩保大平。當時先見獨高明。欲知家世傳淸儉。看取封丘大祝廳。</text>
<title>題古畫屛十二絶 其十 岳飛</title>,<text>一身許國奮孤忠。唾手燕雲意氣中。誰使英雄身不保。天心到此正夢夢。</text>
<title>題古畫屛十二絶 其十一 文天祥</title>,<text>大運將終天命移。英雄無術可扶危。成仁取義心中事。留照汗靑人得知。</text>
<title>題古畫屛十二絶 其十二 陸秀夫</title>,<text>大廈將傾一木支。頻年航海竟何爲。行宮日暮崖山暗。淚濕朝衣萬古悲。</text>
<title>題古畫屛十二絶 其十三 陸秀夫 其二</title>,<text>人道高易老癖奇。心中今古兩紛披。屛上諸賢無限事。悲懽不滿數篇詩。</text>
<title>同年進士崔孟漢。流落十數年。今放還其舊居昌原府之盲山云。手栽花木。已皆成林。</title>,<text>十年流落寄林丘。白首歸來亦不留。昔日交遊零落盡。相逢一咲暗生愁。</text>
<title>同年進士崔孟漢。流落十數年。今放還其舊居昌原府之盲山云。手栽花木。已皆成林。 其二</title>,<text>盲山春盡百花開。巷柳園桃手自栽。我亦故山在南國。隨君便欲去歸來。</text>
<title>寄全羅許節度 琮</title>,<text>白首紛如尙末歸。故園梅柳又春暉。侵晨題罷相思字。一望天南爲一欷。</text>
<title>題義禁府畫屛</title>,<text>何人玩世獨懷奇。坐對天紳萬丈垂。欺世浮名休不得。令人慙愧鬢邊絲。</text>
<title>題義禁府畫屛 其二</title>,<text>涼生水閣柳垂絲。書罷籠鵝意氣遲。白首藝成竟何用。生平汨沒坐毛錐。</text>
<title>題義禁府畫屛 其三</title>,<text>頃刻看棋已爛柯。眼前千歲不爲多。穠華亦是須臾事。報道桃花柰爾何。</text>
<title>題義禁府畫屛 其四</title>,<text>雙鬢蕭蕭紫陌塵。還丹無術兩毛新。三年一葉成何用。洞裏桃花咲殺人。</text>
<title>寄濟州節度金同年 好仁</title>,<text>白髮紅塵老未休。浮生時事水東流。離懷落落三千里。雙鬢蕭蕭又一秋。</text>
<title>寄濟州節度金同年 好仁 其二</title>,<text>一夜西風吹不休。頭邊光景正如流。海天寥落垂南斗。眼底停雲已兩秋。</text>
<title>又用前韻。寄金濟州。</title>,<text>時事紛紛便欲休。新涼況復火西流。愁雲礙眼天南極。獨對東蘺菊有秋。</text>
<title>又用前韻寄前人</title>,<text>老去離愁不可休。靑山並海翠如流。歸鴻渺渺天邊遠。瘴霧初收水國秋。</text>
<title>送別燈谷祖上人還山。感舊書懷。</title>,<text>莫怪門庭施設殊。心中規度墨名儒。報德酬恩俱已了。秋風拂袖出塵區。</text>
<title>送別燈谷祖上人還山。感舊書懷。 其二</title>,<text>朝著維吾方外君。當時俱受聖明恩。一望光陵碧雲合。相逢不免暗銷魂。</text>
<title>送別燈谷祖上人還山。感舊書懷。 其三</title>,<text>墜足紅塵久未歸。故山猿鶴待回期。手中甁錫還依舊。明月淸風屬阿誰。</text>
<title>送別燈谷祖上人還山。感舊書懷。 其四</title>,<text>來不相從去不追。更於何處賦睽離。此心豈與人離合。千里應同對面時。</text>
<title>送別燈谷祖上人還山。感舊書懷。 其五</title>,<text>紛紛役役度浮生。鏡裏俄然白髮明。便可歸休休未得。搖搖心緖逐春旌。</text>
<title>送別燈谷祖上人還山。感舊書懷。 其六</title>,<text>水逝雲行誰使令。胸中訃較空崢嶸。十年消息隨泡幻。只有松蘿山月明。</text>
<title>送別燈谷祖上人還山。感舊書懷。 其七</title>,<text>人事悲懽百歲間。孤燈耿耿意漫漫。一生汨沒何爲者。白首紅塵望碧山。</text>
<title>送別燈谷祖上人還山。感舊書懷。 其八</title>,<text>西風寥落已秋天。觸物興懷更慨然。一片歸心非不急。祖公今又著鞭先。</text>
<title>送韓中樞 致義。以聖節使赴京。</title>,<text>遼天鶴去閭山盡。燕市秋深易水寒。臥想舊遊猶歷歷。計程釃酒待君還。</text>
<title>謝安參判 哲孫 自原平村莊送蟹醢</title>,<text>白露凝寒一夜風。起看黃菊在籬東。少年狂態今猶爾。右手持杯左手空。</text>
<title>送尹二相 弼商 觀察慶尙</title>,<text>新羅古國有遺民。千載相傳俗尙淳。不幸連年遭旱暵。聖君宵旰倚仁人。</text>
<title>送尹二相 弼商 觀察慶尙 其二</title>,<text>薰風棠樹綠陰齊。玉節煌煌照帶犀。欲見前年遺愛在。南人額手走黃兒。</text>
<title>送尹二相 弼商 觀察慶尙 其三</title>,<text>與子先朝共受知。飛氷落鐙上宸詞。雲斷鼎湖無處望。送君心緖逐風絲。</text>
<title>戲次李伯玉惜花詩韻</title>,<text>瞥見穠華便手栽。明眸況復向君回。傳情寓物詩家事。不覺皺眉爲一開。</text>
<title>戲次李伯玉惜花詩韻 其二</title>,<text>天心傾覆且培栽。浪使悲腸日九回。尤物移人君莫惜。春風卷地百花開。</text>
<title>戲次李伯玉惜花詩韻 其三</title>,<text>若要栽花次第栽。須令日日看花回。縱使不枯閉便謝。爲君安得鎭長開。</text>
<title>答寄裴宣慰 孟厚</title>,<text>人言鶴髮在萱堂。更喜君爲里閈光。我亦白頭休未得。歸心感意兩悠悠。</text>
<title>寄忠淸監司金年兄 永濡</title>,<text>腰間橫帶照黃金。玉節迢迢棠樹陰。士女欄街看露冕。白頭還有少年心。</text>
<title>送禪宗判事 壽眉 師還道岬</title>,<text>鄕人手額街塵淨。內使傳宣馹騎飛。故國山川依舊在。霜花粧點待師歸。</text>
<title>送禪宗判事 壽眉 師還道岬 其二</title>,<text>錦城暮色炊煙斷。道岬秋光杮葉稀。猿鶴舊遊休更惱。如今禪老已忘機。</text>
<title>送禪宗判事 壽眉 師還道岬 其三</title>,<text>眞僞紛紛混未休。人心世道漸悠悠。縱無禪老堤防手。眼底曹溪欲倒流。</text>
<title>送禪宗判事 壽眉 師還道岬 其四</title>,<text>光山山下是柴桑。松竹蕭然菊有黃。今日豈徒離思苦。一宵歸夢亦悽涼。</text>
<title>送禪宗判事 壽眉 師還道岬 其五</title>,<text>生長南州世共懽。申家故事舌翻瀾。箕裘祖業能承否。十酒篇詩興未闌。</text>
<title>題成重卿遊金剛山行錄後</title>,<text>扈駕曾從管裏窺。十年幽思尙依稀。得詩一洗胸中穢。可咲高易老癖奇。</text>
<title>寄永安鄭監司</title>,<text>年光荏苒白頭人。臈雪消殘春事殷。一望東溟山萬疊。老來更覺別愁新。</text>
<title>寄贈永安北道兵使宣</title>,<text>結髮同遊五十春。紛紛時事眼中新。鍾山躑躅開猶未。離思春風入夢頻。</text>
<title>答寄永安鄭監司</title>,<text>一望重關塞路長。東溟初日正蒼涼。開緘萬里相思字。況復春風異味嘗。</text>
<title>呈昌寧府院君</title>,<text>別含淸幽可寄閑。南山當戶儼蒼顏。對床依舊淸談苦。日暮充然獨自還。</text>
<title>呈昌寧府院君 其二</title>,<text>日暖庭除翠影濃。殘花幽鳥尙春風。國恩未報身還老。相對皤然兩病翁。</text>
<title>呈昌寧府院君 其三</title>,<text>與君憂國此心同。白首酬恩尙未終。相逢開口非私意。半日論懷總爲公。</text>
<title>贈別江原監司李克墩</title>,<text>聖君宵旰爲憂民。今日分憂物望新。聞說東州民力盡。須寬一分導深仁。</text>
<title>贈別江原監司李克墩 其二</title>,<text>先公門下受想優。焂忽如今三十秋。都亭分袂非難事。老病侵人不自由。</text>
<title>贈別江原監司李克墩 其三</title>,<text>昔年扈駕到關東。正値棠花滿地紅。白首孤齋今獨臥。送君愁緖掛蒼穹。</text>
<title>在麻浦。答禮判金謙光折簡問安。時賜暇浴侮水于麻浦</title>,<text>汀蘭岸芷屬淸秋。落日孤煙水自流。一夜江鷗來入夢。病軀從此可歸休。</text>
<title>答姜景醇見問</title>,<text>江潮曉漲水連天。隔岸人家生淡煙。因病得休眞自幸。一宵來伴白鷗眠。</text>
<title>謝梁參議 順石 見問</title>,<text>老病駸駸似臥駝。閑鷗孤鶩奈吾何。尙有舟中一席地。白頭何事更婆娑。</text>
<title>次同年洪僉知 敬孫 詩韻</title>,<text>江菊秋深尙未殘。一杯相屬豈爲難。如今浴罷身還健。吟盡乾坤眼底寒。</text>
<title>次同年洪僉知 敬孫 詩韻 其二</title>,<text>老年衰病兩同殘。流急其如勇退難。數日江濱甘寂寞。鷗盟從此未全寒。</text>
<title>又次前韻</title>,<text>身世悠悠半欲殘。殘年得復少年難。舊遊零落餘無幾。與子終期保歲寒。</text>
<title>又次前韻 其二</title>,<text>孤燈耿耿夜初殘。心緖紛紛待曉難。名成未退身還病。江上秋風尙怯寒。</text>
<title>又次前韻 其三</title>,<text>孤帆未落日西殘。風起潮回半易難。西望海門應未遠。靑山雲盡劍鋩寒。</text>
<title>又次前韻 其四</title>,<text>生平氣槪老將殘。漸覺衰遲強作難。猶有少年餘習在。欲憑杯酒當秋寒。</text>
<title>謝任子深見問</title>,<text>數日長江寂寞濱。始因身病作閑人。生平故舊彫零盡。世上唯君見問頻。</text>
<title>子深次前韻來惠。又賡呈。</title>,<text>誰能十里問江濱。數首淸詩有故人。浴罷怯寒猶閉戶。時時獨自朗吟頻。</text>
<title>子深次前韻來惠。又賡呈。 其二</title>,<text>日夕安閑臥水濱。世間知有狎鷗人。急流勇退誠何日。咄咄令人竊歎頻。</text>
<title>子深次前韻來惠。又賡呈。 其三</title>,<text>暮煙秋草荻花濱。無限乘潮弄水人。舊習消磨猶未盡。明窓手理釣絲頻。</text>
<title>子深次前韻來惠。又賡呈。 其四</title>,<text>多病年來死與濱。固知非病老侵人。樽中有酒不敢酌。空問江干菊綻頻。</text>
<title>用前韻。謝曹昌寧惠梨。</title>,<text>今來寂寞臥江濱。地僻誰能問病人。熱水浴餘成肺熱。適然珍果惠來頻。</text>
<title>金留守 徙舜 洪僉知 敬孫 見訪。用洪僉知前韻謝。以方浴不得見。令子澯等饋于亭上。</title>,<text>熱水蒸蒸氣力殘。渾身如雨汗收難。自羨兩君猶少壯。江亭更不怕秋寒。</text>
<title>金留守 徙舜 洪僉知 敬孫 見訪。用洪僉知前韻謝。以方浴不得見。令子澯等饋于亭上。 其二</title>,<text>氣力雖殘心未殘。尊中有酒共君難。且願更留亭上望。海鷗初去鏡光寒。</text>
<title>又戲用別韻。示金，洪于亭上。</title>,<text>白沙靑草遠縱橫。潮退參差洲渚生。爲告兩君休早起。待看斜日半江明。</text>
<title>又戲用別韻。示金，洪于亭上。 其二</title>,<text>淸江綠酒奈如何。結髮情親世不多。萬事到頭還可咲。兩君今聽夏侯歌。</text>
<title>謝成同知 允文 惠桃</title>,<text>窓外長江秋氣高。怯寒時復換新袍。病身浴罷相如渴。珍重來傳海上桃。</text>
<title>寄黃海監司李同年 芮</title>,<text>漸覺離愁老更多。東籬霜菊放新花。乞骸近欲休官去。麻浦秋光泛落霞。</text>
<title>在麻浦。謝姜景醇見訪。</title>,<text>長江潮滿水徘徊。兩岸靑山畫障開。載酒來尋戴安道。秋風日莫孤棹回。</text>
<title>次韻戲呈寧城，綾城。扈駕在溫陽</title>,<text>紛紛市隱與栖山。咄咄高陽嘆等閑。人情圖遠不圖近。臥睡寧城隔帳間。</text>
<title>次韻戲呈寧城，綾城。扈駕在溫陽 其二</title>,<text>輦下承恩醉興長。碧幛燒燭夜傳觴。諧談朗詠觥籌促。咲殺春風陛楯郞。</text>
<title>次韻戲呈寧城，綾城。扈駕在溫陽 其三</title>,<text>春日未庭夜尙長。殘燈耿耿可無觴。人道高陽眞解事。河間還咲解裙郞。</text>
<title>次韻戲呈寧城，綾城。扈駕在溫陽 其四</title>,<text>惺惺之與陶陶者。兩計君知孰是閑。綾城遠引寧城臥。圖避眞爲伯仲間。</text>
<title>次韻戲呈寧城，綾城。扈駕在溫陽 其五</title>,<text>獨自悠悠任醉醒。令人局局咲忙閑。萬轍千歧迷去住。無如直走醉鄕間。</text>
<title>次韻戲呈寧城，綾城。扈駕在溫陽 其六</title>,<text>有興寧須春起興。眞懽不借酒成懽。連惟晨夕承淸話。隨分身心到處安。</text>
<title>次韻戲呈寧城，綾城。扈駕在溫陽 其七</title>,<text>床底畏蛇常願晴。盤中只喜絶蠅營。雲霧放山還舊態。鶬鶊侵曉作春聲。</text>
<title>大駕將還。戲示寧城諸公。</title>,<text>每計歸期坐待朝。歸期已迫更無聊。三宿豈忘桑下戀。溪聲嗚咽倍前宵。</text>
<title>大駕將還。戲示寧城諸公。 其二</title>,<text>良辰扈駕側群英。一月溪邊醉不醒。更待明朝上馬去。蒲芽葭茁爲誰靑。</text>
<title>大駕將還。戲示寧城諸公。 其三</title>,<text>淸時扈從共南遊。豈料人還君獨留。馬首春風吹不盡。離懷歸興兩悠悠。</text>
<title>題溫陽壁上</title>,<text>前年雲幕繞行宮。日日承恩醉興濃。滿目如今空碧草。不堪哀淚洒薰風。</text>
<title>題溫陽壁上 其二</title>,<text>雨霽山靑麥壟平。湔胸幽感不勝情。溪邊痛飮承恩處。但見萋萋芳草生。</text>
<title>題溫陽壁上 其三</title>,<text>夏夜沈沈坐待晨。夢中依舊更承恩。玄談方洽還驚覺。枕上淋漓空淚痕。</text>
<title>題溫陽壁上 其四</title>,<text>恩義君臣骨肉間。微忠際遇擔河山。此心不爲幽明隔。又侍從容一夕懽。</text>
<title>題溫陽壁上 其五</title>,<text>一團眞性沒高低。泡幼紛紜苦不齊。聖訓昭昭猶在耳。如今又被夢還迷。</text>
<title>題溫陽壁上 其六</title>,<text>浮生變化孰知眞。日見紛紛萬事新。十載詢詢蒙指道。至今猶作夢中人。</text>
<title>題溫陽壁上 其七</title>,<text>一夕風雷雨瀉盆。神靈變化孰能聞。床頭寂寞燈生暈。百感縈懷坐夜分。</text>
<title>題溫陽壁上 其八</title>,<text>山勢周遭落日低。睛川繚繞暮光迷。沈吟徙倚無人識。黃雀啾啾鶯又啼。</text>
<title>題溫陽壁上 其九</title>,<text>行殿荒涼鎖赤除。悲懷觸物正紛如。眼枯血盡心迷妄。身上唯應一死餘。</text>
<title>題溫陽壁上 其十</title>,<text>早年攀附效微勳。結髮孤忠荷聖恩。百計仰酬無一路。唯知結草報新君。</text>
<title>次韻寄鄭密陽 山彙</title>,<text>昔日同君建旆旌。虜中霜落鐵衣明。如今白髮紛如雪。臥想當時暗自驚。</text>
<title>寄贈李公州 未耇</title>,<text>流光汨汨不曾留。共步烏臺二十秋。聞說故人高臥穩。起予歸興更悠悠。</text>
<title>寄道岬眉上人</title>,<text>十里溪山古寺深。松杉手種已成陰。南中日夕秋風起。擬欲相尋話此心。</text>
<title>次寄司成兄</title>,<text>弟墮紅塵髮已蒼。兄今歸臥又倀倀。隔年南北相思意。況此春風梅雪香。</text>
<title>次寄司成兄</title>,<text>南北眞成生別離。停雲時雨使人悲。白頭汨汨何時已。一片歸心世共知。</text>
<title>寄平安監司金謙光贈扇子</title>,<text>天上陰雲釀梅雨。人間酷熱扇炎塵。憑傳兩地無窮意。敢道淸風自故人。</text>
<title>寄慶尙巡察尹弼商</title>,<text>旱災方緩又密霖。聖上憂勤日更深。皇州鎭外無遐邇。憂國憂君共此心。</text>
<title>贈李專粹</title>,<text>十載湖南又嶺南。浮生聚散正難堪。舊徒唯有高易老。獨對春風醉興酣。</text>
<title>贈李專粹 其二</title>,<text>十年相別一相逢。依舊情懷白首同。聖主柢今方倚重。商山露冕又春風。</text>
<title>贈楊淵舊契</title>,<text>世間飜覆雨雲交。夙昔情親漆與膠。隔載離愁知幾許。相逢兩鬢已蕭蕭。</text>
<title>贈楊淵舊契 其二</title>,<text>萬里秋風送子歸。情談一夕別懷遲。邇來京洛多奇事。說與靑鬢牧使知。</text>
<title>題徐剛中西征錄後</title>,<text>作客燕山問幾秋。如今高臥思悠悠。沈吟半日西征錄。磊落山河盡舊遊。</text>
<title>送徐剛中李可成兩春坊扈從東宮</title>,<text>春風不動屬車塵。扈駕諸君氣象新。何用上林勤獻賦。省耕當日又時巡。</text>
<title>與權正卿，徐剛中。訪子濬于漢江樓。馬上口占。是日有雨。</title>,<text>桃花欲放雨濛濛。佩酒聯鞍數子同。更上漢江樓上望。白波靑嶂畫圖中。</text>
<title>書乙未曆</title>,<text>流光瞥眼逐蛇梭。世事紛紛日更多。坐爾浮名空白首。無如五十九年何。</text>
<title>次工部夜雨詩韻。示謹甫。</title>,<text>可愛江邊草。萋萋春似秋。山明猶夕照。水靜只孤舟。杯酒愁連醉。笛聲悲遠遊。龍灣留滯久。饒倚望華樓。</text>
<title>次工部韻。示謹甫。</title>,<text>他鄕吾與子。萬里獨離群。西北愁黃葦。東南望白雲。山花憂裏見。春鳥醉中聞。不是謀身訃。無端心緖紛。</text>
<title>次工部韻。示謹甫。</title>,<text>義州爲鉅鎭。鎖鑰國西門。極塞無烽燧。村居按圃園。民安開夜戶。麥秀暗春原。客子感時物。紅殘綠漸繁。</text>
<title>次工部韻。示謹甫。 謹甫見次</title>,<text>地脈連遼境。江流接海門。漁樵常頓頓。花柳自園園。露重紅欹岸。燒殘綠遍原。春光供遠矚。山木漸成繁。</text>
<title>次工部秋晴韻。示謹甫。</title>,<text>客裏還多事。頭慵一月梳。山光侵戶牖。草色上庭除。慣把澆愁酒。憂緘寄遠書。他鄕江北是。明日更何如。</text>
<title>次工部秋晴韻。示謹甫。 謹甫見次</title>,<text>花壓水爲鏡。草纖風作梳。淸興因詩得。幽愁用酒除。三春殘客路。一月隔家書。句句先生傑。吟吟愧不如。</text>
<title>次工部中宵韻。示謹甫。</title>,<text>義州鎭千戶。騎馬能射疏。風月吟中困。江山眼底虛。但知杯有酒。不嘆食無魚。畢竟趨弓劍。從來誤讀書。</text>
<title>次工部中宵韻。示謹甫。 謹甫見次</title>,<text>今人棄古道。貴賤作親疏。已識身如寄。從知名又虛。城外遼陽路。盤中浿水魚。撑腸何所有。磊落五車書。</text>
<title>在遼陽館。次工部韻三首。示謹甫。</title>,<text>今日春將去。東君奈爾何。只愁紅影盡。敢喜綠陰多。寂寞遼陽館。淸狂客裏歌。倦遊偏有感。光景轉頭過。</text>
<title>在遼陽館。次工部韻三首。示謹甫。 其二</title>,<text>五日無人地。行行踏澗橋。斷山圍野壘。喬木軼雲霄。古意迷華表。驚魂待楚招。家鄕無處望。時入夢中遙。</text>
<title>在遼陽館。次工部韻三首。示謹甫。 其三</title>,<text>佳境眼中過。狂歌客裏淸。林開時見鹿。春盡未聞鶯。原草餧羸馬。山蔬啜淡羹。前程自有限。須起趁晨行。</text>
<title>贈楊忠 忠遼陽人</title>,<text>旅館無人訪。長居客裏齋。杯樽曾勸醉。談咲又開懷。乳燕簷前語。淸風窓下來。滔滔趨利者。詎識厭塵埃。</text>
<title>燕山路中。次朴府尹 需 詩韻。</title>,<text>初心終不遂。自覺漸頹摧。遇事愁多緖。逢人色發灰。偸安無善術。嫁禍有良媒。萬慮還膠固。坳堂水覆杯。</text>
<title>燕山路中。次朴府尹 需 詩韻。 其二</title>,<text>少小離懽愛。哀哀風樹摧。荒墳崇尺土。玄室歛寒灰。子道終無似。名途強逐媒。幸今遺托在。萬里侍尊杯。</text>
<title>挽鄭政丞母崔氏</title>,<text>完山鍾秀氣。淑媛繼家風。早歲來名閥。貞姿配相公。八旬榮養極。一夕夢泡空。幹蠱國柱石。揚名在大東。</text>
<title>次李巨濟 好誠 詩卷</title>,<text>水國初還邑。人安遂及神。循良廷有議。武略古無隣。發政仁威著。宣麻聖眷新。行春應露冕。手額走邊民。</text>
<title>次仁濟館板上詩韻</title>,<text>窮谷民居少。坡田幸有年。林開知有路。山合似無前。人斷溪流淨。日斜霜葉然。郵人三兩戶。寂寞正堪憐。</text>
<title>次仁濟館板上詩韻 其二</title>,<text>孤館蒼崖下。蕭條不記年。橫行絶漠外。投宿大山前。歸夢三更盡。靑燈一點然。功名身後事。役役使人憐。</text>
<title>次洪判事 逸童 韻</title>,<text>故人唯有子。結髮宿懷深。談笑江邊飮。歸來馬上吟。杯尊多故意。鷗鷺起春心。雲雨饒飜覆。寧愁半日陰。</text>
<title>又次前韻</title>,<text>小少交親厚。同遊歲月深。往來常與醉。酬酢慣成吟。餘子多相識。唯君不改心。世情饒變態。冷暖似晴陰。</text>
<title>又次前韻 其二</title>,<text>行樂春風早。懽情江水深。疏荒慙鄙作。磊落喜高吟。義氣丈夫事。交遊時世心。憑君且把酒。落日下山陰。</text>
<title>次光州東軒韻</title>,<text>十載宦遊客。歸心百折東。鄕人猶舊面。旅況屬薰風。椒桂天恩遠。松篁馬鬣空。無從問往事。木老翠重重。</text>
<title>題光州西軒</title>,<text>西軒舊湫隘。制度今奐然。鄕人多戚屬。城主況同年。政理無前日。循良比昔賢。歸來記異事。援筆寫荒篇。</text>
<title>次撫夷樓詩韻</title>,<text>登樓集舊友。置酒且張候。故國千山暮。歸心兩鬢秋。杯樽歌舞簇。軒冕雨雲浮。聚散憐萍水。淸懽夜未休。</text>
<title>次谷口軒板韻</title>,<text>朝來谷口驛。坐聽白鷗鳴。村近淡煙碧。天低初日明。餘濤驚席卷。危石駭天成。客裏須臾興。雲橫海面平。</text>
<title>次吉州東軒韻</title>,<text>移州曾卜地。聚石不成城。樹木時時見。雲山處處平。麾軍試陣法。訪古驗民情。節度愧才拙。巡邊敢自榮。</text>
<title>寄權正卿</title>,<text>東極來千里。邊城月再盈。隔江皆虜聚。問地半胡名。氈羯薰人苦。風沙拍面輕。和戎才正拙。兩鬢雪華明。</text>
<title>踰檜嶺。宿雄耳站。</title>,<text>王程不計嶮。峻嶺倚天傾。風起松杉舞。氷開水石鳴。遠山連雪暗。斜日漏雲明。向晚投孤館。身安夢不驚。</text>
<title>一菴以徐剛中詩 二首。兼其所和來示。邀余作賡韻。書懷奉呈。</title>,<text>病骨高易老。松堂白首禪。閑忙歸蝶夢。身世屬蠶眠。方外溪山癖。塵中膏火煎。人間無脫處。物我任相纏。</text>
<title>一菴以徐剛中詩 二首。兼其所和來示。邀余作賡韻。書懷奉呈。 其二</title>,<text>萬彙方生意。東風不屬人。對時憐荏苒。擧酒愛逡巡。杜老非無句。陶翁自有巾。起予詩兩首。淸興忽乘春。</text>
<title>一菴以徐剛中詩 二首。兼其所和來示。邀余作賡韻。書懷奉呈。 其三</title>,<text>自憐墮塵土。不得伴孤禪。世事多方誤。人生一向眠。濃鮮長醉飽。藥餌困炰煎。更被詩爲祟。應從萬劫纏。</text>
<title>一菴以徐剛中詩 二首。兼其所和來示。邀余作賡韻。書懷奉呈。 其四</title>,<text>半百仍多病。蓬頭作老人。名場終放蕩。世路尙逡巡。洒墨無停筆。吟詩自岸巾。感時還感物。煙柳已浮春。</text>
<title>挽河領議政夫人</title>,<text>早歲配名德。貞規世所儀。蘭蓀滿畦畹。鮐鶴壽期頤。榮養人間足。哀歌薤上晞。松楸生曉霧。玄室與同歸。</text>
<title>次諸公送別金執義分臺永興詩卷</title>,<text>朋遊同惜別。朝議共憐才。靑海今無箭。單于舊有臺。鑑明紛就緖。手快電隨雷。歸興且毋滯。臈殘春又來。</text>
<title>次諸公送別金執義分臺永興詩卷 其二</title>,<text>蓬桑髫齔志。風雪海山迢。邊俗能騎馬。胡人喜射鵰。遠遊悲歲暮。治劇見才高。簪笏歸應速。堂堂立聖朝。</text>
<title>次琴以詠韻。送金濟州。</title>,<text>耽羅古海國。玉節丈夫行。文武全才俊。朝廷峻選精。分符膺重寄。宣化及生靈。漢史循良傳。知君稱物情。</text>
<title>次琴以詠韻。送金濟州。 其二</title>,<text>南中春欲遍。萬里送君行。土窟今遺跡。星芒古有精。山奇多異卉。境淨集群靈。海闊雲帆遠。離懷逐宦情。</text>
<title>光陵挽辭</title>,<text>中興奮義烈。塗炭極黔蒼。整屯乾坤大。重明日月光。享天湯一德。約法漢三章。燕翼貽謀遠。提綱萬目張。</text>
<title>光陵挽辭 其二</title>,<text>聖人應天眷。景運屬屯亨。辟易驚神象。繽紛落夜星。慶雲昭九漢。嘉瑞集明庭。遐邇覃仁化。臣民共大平。</text>
<title>光陵挽辭 其三</title>,<text>建極纘丕緖。內修亦外攘。文煕昭遠邇。武烈涉窮荒。錫賚傾中國。梯航走四方。正期恢大略。天道悤乖張。</text>
<title>光陵挽辭 其四</title>,<text>遭逢自在閭。國士便蒙知。萬里從羈靮。千山備嶮夷。傾心輸肺腑。附翼際昌煕。奔走擔圖報。終身以爲期。</text>
<title>光陵挽辭 其五</title>,<text>豁達善爲謔。蒙恩臣獨多。中堂效夷舞。上壽命申家。瓢剖杯無底。氷飛菊有花。推誠踰骨肉。千古更誰加。</text>
<title>光陵挽辭 其六</title>,<text>大勳應享福。萬歲保長終。鴻業方凝績。龍湖奈棄弓。十年酣一夢。萬劫抱孤忠。風雪橋山暗。空垂血淚紅。</text>
<title>魚中樞 孝瞻 母氏挽章</title>,<text>貞嘉配儒雅。琴瑟正相宜。寶樹欽庭秀。芳規仰壺儀。遷家敦義敎。斷髮結賢知。終始哀榮備。都人亦涕洟。</text>
<title>魚中樞 孝瞻 母氏挽章 其二</title>,<text>古道今誰繼。紛紛時世人。情交垂後嗣。深契自先親。觴擧申家舊。廚傳雪膾新。曉燈題挽罷。悲感倍傷神。</text>
<title>次剛中韻。送一菴上人西遊。</title>,<text>昨夜秋風至。雲收天色高。今君黃海去。棄我白頭遙。落落縱雙脚。悠悠隨百寮。題詩贈子別。不免喜憂交。</text>
<title>次洪同年 敬孫 詩韻</title>,<text>交友無多在。彫零正可傷。惟君故意篤。白鬢此身康。誰愍詩書腹。猶非肉食賜。吹噓如有路。予所敢言荒。</text>
<title>洪同年 敬孫 以詩來謝。次韻以答。</title>,<text>功名羈世務。書癖坐儒酸。每惜將殘景。寧回旣倒瀾。避人空竊嘆。對食更忘食。舊友知心在。論懷尙又難。</text>
<title>寄贈醴川守鄭同年 從韶</title>,<text>故人爲親老。嶺表宰絃歌。超遞關山遠。蒼茫風雪多。靑雲浮宦海。白日逐年蛇。未退愁流急。空嗟鬢已華。</text>
<title>赤間關阿彌陀寺板上。次昔年通信使高得宗詩韻。</title>,<text>殿宇崢嶸絶世蹤。登臨俯瞰水仙宮。繞關白屋人居密。並海靑山眼界通。獨有歸心千里月。誰將借我半帆風。凭欄嘿嘿多幽思。更問前程尙指東。</text>
<title>赤間關阿彌陀寺板上。次昔年通信使高得宗詩韻。 其二</title>,<text>白雲西北望神京。雨後晴光麥隴平。物外禪僧猶厚意。坐中遊子可無情。駭看古態泥爲像。試訪遺蹤壁作城。寂寞芳魂何處弔。晚風吹送海濤聲。</text>
<title>取杜工部懷古 五首。與成謹甫探韻得 二首。每一韻三和之。題義州牧使兪公 益明 詩卷。</title>,<text>建節邊城鎭北門。士林淸論令聞高。好宣仁化矜無告。遠播威聲涉不毛。甘苦每從微卒共。功名應與古人曹。暫時塞上人皆憚。毫髮曾無恨獨勞。</text>
<title>取杜工部懷古 五首。與成謹甫探韻得 二首。每一韻三和之。題義州牧使兪公 益明 詩卷。 其二</title>,<text>惠澤已隨春澤洽。威聲還逐角聲高。分憂已許良千石。利物寧嫌拔一毛。境內仁風驅卓魯。幕中奇策騁蕭曹。捐軀肯復論夷險。關塞誰言逸與勞。</text>
<title>取杜工部懷古 五首。與成謹甫探韻得 二首。每一韻三和之。題義州牧使兪公 益明 詩卷。 其三</title>,<text>江上淸歡時雨歇。天涯落日陣雲高。一春再度遊千里。雙鬢初驚見二毛。義氣雄豪欽宿將。儒冠瀟洒愧吾曹。自從客路陪樽俎。不覺他鄕夢想勞。</text>
<title>取杜工部懷古 五首。與成謹甫探韻得 二首。每一韻三和之。題義州牧使兪公 益明 詩卷。 其四</title>,<text>編氓樂業絶愁悲。入則治民出視師。神聖分憂從宿望。英雄展力際明時。邊烽已覺望中息。棠樹應令去後思。美烈豐功隨日盛。垂名靑史不須疑。</text>
<title>取杜工部懷古 五首。與成謹甫探韻得 二首。每一韻三和之。題義州牧使兪公 益明 詩卷。 其五</title>,<text>淸笳邊月敢言悲。萬騎靑緺擁虎師。委質賢勞荒塞日。盡心輸報聖恩時。長江斗轉無何飮。北極天臨有所思。自是指揮條理在。轅門閑寂使人疑。</text>
<title>取杜工部懷古 五首。與成謹甫探韻得 二首。每一韻三和之。題義州牧使兪公 益明 詩卷。 其六</title>,<text>客裏春深鼓角悲。江城痛飮正吾師。白鷗微雨淸吟外。芳草平郊醉望時。傑句懸河饒逸興。荒聯赧面費覃思。張弛有道唯文武。征虜雅歌人莫疑。</text>
<title>登義州望華樓。次杜工部登樓詩韻示謹甫。</title>,<text>日暮東風吹遠心。謾乘幽興試高臨。一年淸景看成夏。萬古長江流至今。煖帶雲容晴引望。涼生水氣夜相侵。男兒行樂宜隨處。芳草閑鷗入醉吟。</text>
<title>次杜工部韻示謹甫</title>,<text>鴨綠長江客裏淸。角聲悲壯撼邊城。醉中幽興三春暮。眼底孤雲萬里生。今日一鞭直去住。明朝入站候陰晴。才疏自恨年空老。羞向遼陽說姓名。</text>
<title>次杜工部韻示謹甫 謹甫見次</title>,<text>旅館乘閑咲語淸。留連猶厭義州城。花殘每惜春光老。雲起難禁客恨生。去路山深從地僻。歸心日迫願天晴。東西南北何爲者。已識浮生不用名。</text>
<title>次謹甫用工部韻。見示僕與子厚詩韻。</title>,<text>鴨水縈紆天與遙。輸東百折若宗朝。春風閑趣回芳草。倦客歸心寄短簫。今日孤舟搖桂棹。初春一葦踏氷橋。壯哉天塹分東北。江上村歌日暮樵。</text>
<title>次謹甫用工部韻。見示僕與子厚詩韻。 謹甫詩</title>,<text>遼陽歸路望中遙。策馬行行遠聖朝。流水波翻吹短笛。遠天聲切動悲簫。幸逢今日車同軌。閑咲麗人浪作橋。此是三韓西北極。喜看編戶樂蘇樵。</text>
<title>次謹甫用工部韻。效簡齋體見示詩韻。</title>,<text>傷心楊柳江邊綠。極目蒹葭天際黃。荒句恒輸鉅手筆。老夫慙逐少年郞。野禽水鳥春聲好。汀草山花別恨長。萬里相隨情意厚。胸中那得有今將。</text>
<title>次京洛諸公送行韻。示謹甫。</title>,<text>齒舌牙唇尙未精。中原虛作問奇行。三更新月生鄕夢。一榻薰風動客情。塵起遼天迷遠大。雲收鶻嶺露餘靑。袖中時見諸公字。信口吟來別恨生。</text>
<title>次京洛諸公送行韻。示謹甫。 謹甫見次</title>,<text>慙余學未似君精。同作遼陽萬里行。榻上賈胡連我膝。天涯遠客惜人情。夢中鄕國非眞到。春後園林只是靑。句句吟成皆白雪。和來能免百愁生。</text>
<title>次古阜李使君 保仁 詩軸</title>,<text>相思南北隔年身。一夜淸歡得暫親。會話離懷交感我。孤燈短句解愁人。驪駒惜別行塵遠。竹馬爭迎喜氣新。南道紛紛魚雁足。煩君莫憚寄書頻。</text>
<title>次古阜李使君 保仁 詩軸 其二</title>,<text>銀章紫綬大夫身。可遠望之不可親。淸白循良今有吏。英雄少壯世無人。再生欲報君恩重。露冕應收物望新。始信事當先務實。虛聲不必譽聲頻。</text>
<title>次古阜民樂亭韻 李公將歸。以此亭板上韻徵和爲賦。</title>,<text>勝地奇觀目力窮。落霞孤鶩共長空。一區雲物生天外。萬里桑麻在望中。絶徼人煙知聖化。使君仁政驗民豐。耕田鑿井無餘事。自是昇平處處同。</text>
<title>次定州牧洪益生詩卷韻</title>,<text>一朝物論推英俊。萬里秋風送遠行。塞月隨入明鐵騎。陣雲遮眼護邊城。運籌制敵盤胸甲。露冕行春拭目榮。蘇麥兩岐光古道。天山三箭掩前名。</text>
<title>次呈上天使陳內翰 鑑</title>,<text>間世文章繼醉翁。修姱還與古人同。德尊山斗宜推重。學究天人契妙工。試邦淸芬方自幸。從知豪氣竟難窮。公歸佇見東漸化。黼黻笙蕭早建功。</text>
<title>次呈上天使陳內翰 鑑 其二</title>,<text>淸聯格力駕涪翁。典雅新奇莫與同。細討英華添氣槪。冥搜玄妙奪神工。斗南擅步推名重。海上持螺愧技窮。盛德不遺孤陋者。誠知造化有奇功。</text>
<title>自江界冒雨向慈城。宿上土館。呈兵使。兵使上板於寧邊。</title>,<text>逐水民居處處同。坡田遺粟似年豐。千岩拔地溪流合。萬樹參天鳥道通。盡日征蓑山色裏。半宵歸夢雨聲中。安民制敵無奇策。祗向殘郵擾困窮。</text>
<title>次洪判事 逸童 韻</title>,<text>氷雪方融不怕寒。乘春連轡並江干。瓊聯賴有千鍾酒。塵世寧無一夕閑。落日冷風吹破鵠。歸途飛雨暗前山。狂巫羯鼓催君舞。應入他年話舊間。</text>
<title>又次前韻</title>,<text>春事將回尙薄寒。盤中苜蓿又闌干。樽前容與淸談合。江上婆娑白髮閑。且賞氷沙遠渚浦。不須花柳滿溪山。人生行樂無多日。得意從來一餉間。</text>
<title>又次前韻 其二</title>,<text>結髮情親保歲寒。誰將非理敢相干。百篇豪作眞無碍。一斗微醺始破閑。放浪形骸傲塵世。淸高襟抱寄雲山。舊遊零落無多子。半日論懷爾汝間。</text>
<title>次成川府使辛永孫韻</title>,<text>名途驅策正難休。人事看來喜繆悠。塞下萍逢隨鴨水。尊前旅況逐春流。數年尺鯉空相念。一夜懸河始祛愁。會合方殷又還別。王程無處可淹留。</text>
<title>次南原廣寒樓韻</title>,<text>千夫州南川上樓。軒楹高厭海天頭。輕羅一水雨餘碧。薄霧半山晚欲收。存沒眼前生感慨。奔忙馬上困羈遊。登臨兩日淸懽足。方丈寧從世外求。</text>
<title>次南原廣寒樓韻 其二</title>,<text>去來今日始登樓。故舊相逢半白頭。軒冕浮名無足數。湖山歸興未全收。十年幾望鄕關遠。千里還爲客子遊。方信人生天有命。功名難却又難求。</text>
<title>次靈光東軒韻</title>,<text>山勢周遭枕海邊。萬家煙火大平年。脩篁斷隴雕楹外。落日孤城醉眼前。停旆爲同故友話。題詩留待郡人傳。政成事簡唯尊酒。漢史循良孰與賢。</text>
<title>次咸陽城門樓詩韻</title>,<text>聞說咸陽是洞天。登樓擬欲訪群仙。家兄郡守能修廢。國相南原更壓筵。板什幸看傳萬一。雲山悵望隔三千。從遊倘遂平生志。名列三王及晚年。</text>
<title>代學專。次成陽詩韻。</title>,<text>登臨高壓嶺南天。逸興飄飄挾羽仙。滿郭煙光浮畫棟。四山嵐翠落瓊筵。兩邊輕籟紛吹萬。一道淸川繞大千。昔日主人心鄭重。如今彈指已三年。</text>
<title>次慶源東軒韻</title>,<text>淸江氷泮水泱泱。林藪蒼茫戎虜鄕。山後海雲連塞暗。城西嶺路掛天長。人傳沮漆千年地。春布關河萬里陽。羽檄狼煙久已息。但聞鷄犬達邊彊。</text>
<title>次慶源東軒韻 其二</title>,<text>春風塵海正泱泱。落日孤城是異鄕。碧岫郊原胡騎遠。黃蘆洲渚塞雲長。羈遊落落關山外。歸夢迢迢漢水陽。從古華夷天所限。江流一帶作封彊。</text>
<title>次鏡城東軒韻</title>,<text>城外平郊海盡頭。雲開鏡面暈初收。手傳內府千鍾酒。身佩東邊萬里憂。北闕瑞煙何渺渺。春風歸思正悠悠。遠人日至須相待。處處稽留似浪遊。</text>
<title>次會寧東樓板上韻</title>,<text>長江峻嶺擁孤城。城上高樓落照明。千里山河歸撫御。一區煙火自生成。兩廂聚散隨麾影。萬馬周旋聽鼓聲。指點遠郊時問地。莊居太半雜胡名。</text>
<title>次會寧東樓板上韻 其二</title>,<text>山盡平原屬鎭城。風光駘蕩不分明。登高作賦無才思。綏遠和戎愧老成。席上悲笳生遠意。樽前孤角起邊聲。胡人冠帶來參坐。一一臨杯問姓名。</text>
<title>次穩城東軒韻</title>,<text>胡人投化競輸誠。桑杜應須固鎭城。萬井煙沈春欲盡。一犂雲淡雨初晴。李候始卜規模大。林守新移制度明。形勝已爲諸鎭最。與君千載共傳名。</text>
<title>次穩城東軒韻 其二</title>,<text>懷綏殊俗在推誠。尊酒開歡處處城。邊月胡笳愁久客。山花溪柳媚新晴。北來千里虜中遠。南望五雲天外明。數日留連無所事。遣閑時復強題名。</text>
<title>次泰安東軒韻</title>,<text>嶺上孤城落照邊。登臨只見海浮天。風回島嶼迷驚浪。地僻民居生澹煙。浦掘幾年功未效。山來一帶斷猶連。誰能說我通漕策。但向樽前醉惘然。</text>
<title>走次洪麻川韻</title>,<text>白髮從遊托契深。逢君不免起懽心。樽前小角傳飛羽。墻外長歌送好音。境靜莫言隣市井。情幽便覺是山林。高談時雜淸聯急。相與陶然醉欲沈。</text>
<title>走次洪麻川韻 其二</title>,<text>尋陰避客入園深。借酒還生少壯心。大盞小杯催劇飮。飛聯捷句屬知音。幸憑雲雨時淸暑。又有松梨間作林。話舊談今懽未已。蒼然暮色遠沈沈。</text>
<title>走次洪麻川韻 其三</title>,<text>量小人猶怯盞深。尊傾君始逞雄心。酡顔不復當時態。卷葉依然昔日音。一道紅塵浮紫陌。半邊飛雨洒長林。盤中慙愧無兼味。只有靑瓜朱李沈。</text>
<title>次韻題河晉山傳犀帶詩卷 幷小序</title>,<text>千古天應未喪文。傳心寓物有諸君。存亡更感筌蹄在。眞贗還慙玉石分。早識鼎鍾爲附贅。已將軒冕屬浮雲。手提相授正堪托。得托如予始不群。</text>
<title>次沈判閣別墅詩卷韻</title>,<text>公餘幽興寄林亭。已覺翛然非世情。靑嶂繞簾來晚色。寒林夾道作秋聲。都忘宦海風濤惡。一洗丹田熱惱淸。我與溪山知有分。從君應不負餘生。</text>
<title>次沈判閣別墅詩卷韻 其二</title>,<text>雨過孤亭雲半扉。人閑地僻客來稀。時看引滿鸕鶿杓。且聽長歌金縷衣。理釣淸溪石苔滑。尋僧古寺山徑微。欲將萬事都休了。早識名場足駭機。</text>
<title>次上天使金湜詩韻</title>,<text>斗酒百篇宮錦袍。筆頭三峽倒驚濤。眼中佳景應隨處。馬上長吟不覺勞。遠勢西回鴨水綠。雄盤北鎭華山高。詩成記得東藩壯。賴有儒仙共擁旄。</text>
<title>次上天使金湜詩韻 其二</title>,<text>金殿新登認赭袍。縉紳傾賀沸雲濤。銀泥緘詔十行密。玉節乘軺千里勞。鐵騎郊迎儀物備。山呼班拜喜聲高。吾王誠意應無已。誰挽星槎住翠旄。</text>
<title>次副天使遊漢江詩韻</title>,<text>桂棹橫江赤壁船。風流復見屬蘇仙。波浮白鳥潮連海。雨過黃梅水拍天。頻送羽觴催燕舞。急撾鼉鼓起龍眠。吾王盛意冥難副。莫怪老臣鯨吸川。</text>
<title>次上天使遊漢江詩韻</title>,<text>臨江高閣起淸風。畫棟朱欄返照紅。渺渺奇觀窮漢上。漫漫喜氣滿天東。華聯白雪聞歸詠。醉眼玄花落晚空。欲識人間幽絶處。樓前深碧水仙宮。</text>
<title>次上天使遊漢江詩韻 其二</title>,<text>張槎萬里駕長風。眼底崑崙落日紅。王母傳觴玄圃外。丁零遺詠大遼東。歌聲江水流淸響。舞袖仙標薄太空。一夕高遊留不得。人間幻化碧雲宮。</text>
<title>次寄金執義 孟 韻 金曹示自題定平軒二首。時爲定平號牌御史。</title>,<text>曉檻扶桑海日春。馳峯繞邑翠重重。雲凝古塞客中恨。雪擁層階歲晚容。疇昔遠遊懷慷慨。如今老病臥龍鍾。兩篇淸什猶難和。正愧靑蒿擬倚松。</text>
<title>次寄金執義 孟 韻 金曹示自題定平軒二首。時爲定平號牌御史。 其二</title>,<text>宦途相識竟何窮。舊友唯君入夢中。落落孤懷塵土外。漫漫離思海天東。請看蘭簿無多子。肯許詩壇著老翁。千里題緘雙雁足。從今更待北來風。</text>
<title>次諸公送別金執義分臺永興詩卷韻</title>,<text>百篇斗酒眞麤豪。雄辨驚人老益高。到頭愧我籧篨鮮。結髮憐君貧賤驕。壯志登車澄海宇。歸心見月放籠絛。春回何日同觴詠。一聽淸聯豎我毛。</text>
<title>次權留守 攀 廣陵別墅詩韻</title>,<text>名成思退是眞雄。新構高亭大野東。漢水晴光浮案底。廣陵佳氣入簾中。眼前萬化終無盡。心上孤觀與不窮。我亦湖山興不淺。乘春風詠會相同。</text>
<title>次權留守 攀 廣陵別墅詩韻 其二</title>,<text>嶽色江流眼界雄。春風幽興滿天東。三杯大道形骸外。百歲浮名軒冕中。世事紛紜應自玩。天公消息竟誰窮。憐君與物爲無盡。耳熱高陽同不同。</text>
<title>次李執義同庚 季町 分臺濟州。送行詩卷韻。</title>,<text>春風送子天一涯。擧酒相看鬢未華。杖節遠尋馬援柱。乘風穩上羽仙槎。尾閭舊說眞無底。海若先驅正不波。星動耽羅千古國。如今版籍自家家。</text>
<title>次李執義同庚 季町 分臺濟州。送行詩卷韻。 其二</title>,<text>水國春回春興饒。故人相送想輕橈。倚篷孤角驚潛怪。鼓枻長歌舞戲鼇。蓬島雲開浮黛䯻。布帆風便走蒲梢。州人且莫留公久。待子歸來及亥醪。</text>
<title>次李執義同庚 季町 分臺濟州。送行詩卷韻。 其三</title>,<text>同榜情親唯李子。南中建節兩經年。尋君孤夢海千里。尺素相思詩一篇。眼底愁雲停靄靄。天邊離思掛緜緜。邇來無限胸中事。憑寄分臺御史傳。</text>
<title>次原川尹竹軒詩卷韻</title>,<text>王孫高義寄東山。玩竹孤軒興未闌。萬葉度風敲瑣玉。千竿拔地倚珠玕。居隣淸節塵凡隔。坐對此君心膽寒。從古憐渠非偶爾。凌霜瘦骨獨欒欒。</text>
<title>次原川尹竹軒詩卷韻 其二</title>,<text>卷上題名總大家。淸詩驚俗放奇葩。老夫狂態憑荒句。公子幽懷寄雅歌。軒外微風聲要妙。尊前落日影橫斜。淸新種種眞堪賞。對此杯心漲綠波。</text>
<title>次原川尹竹軒詩卷韻 其三</title>,<text>霜姿來自渭濱林。逬筍縱橫臥綠沈。俗客爲渠回白眼。主人憐此重南金。碧迷瓮牖添詩思。翠映金尊伴醉吟。紈綺簟瓢均不改。鸕鶿鸚鵡爲君斟。</text>
<title>次原川尹竹軒詩卷韻 其四</title>,<text>逍遙不必出林坰。繞砌幽篁自送靑。可笑蘇仙無肉瘦。誰憐帝子有班熒。圖橫暗淡依稀見。風送蕭疏彷彿聽。一夕正憑詩數首。翛然魂夢到瑤扃。</text>
<title>次原川尹竹軒詩卷韻 其五</title>,<text>龍籜森森筍已齊。淸和時節綠陰低。珠簾半捲山將雨。玉斝雙催鴉欲栖。翠羽交加浮粉面。蒼蛟夭矯照江泥。淸涼到骨非人世。莫待靑冥風露凄。</text>
<title>次任判書送㴐詩韻別㴐</title>,<text>我愧吾兒承鳳綸。人言汝父寵彌新。忠移家國知先訓。光動門闌荷聖恩。杖節正宜圖報效。趨庭且莫念昏晨。澄淸實效爲當務。不必譽言日至頻。</text>
<title>次同年金正言 淸 詩卷韻</title>,<text>亭臨江水水悠悠。正待名成歲晚休。南院紫薇嬌爛熳。北山孤鶴怨淹留。麥芒稻穗晴還雨。蘭蕊桂花春復秋。莫咲高陽雙耳熱。欲携尊酒共蘭舟。</text>
<title>次同年金正言 淸 詩卷韻 其二</title>,<text>岸芷汀蘭鋪翠氈。江山舊主我同年。地幽佳卉蒼崖底。天遠閑鷗落照邊。雲淡幾雙浮遠黛。波澄三百甲名川。歸田有路吾將去。他日從君問酒錢。</text>
<title>次琉球國使東自端詩 幷小序</title>,<text>東方沒世慕吾君。聖烈應從海外聞。協我重華升舜德。光于四表放堯勳。荊山神鼎千年恨。蓬島仙香一炷薰。白首老臣猶未死。玄宮望斷暗愁雲。</text>
<title>次琉球國使東自端詩 幷小序 其二</title>,<text>禪林挺幹獨惟君。敦禮能詩衆所聞。萬里函書傳信義。頻年航海策名勳。幸同偉量杯盤促。更喜高懷臭味薰。一別何時還把手。洪濤浩浩隔重雲。</text>
<title>次琉球國使東自端詩 幷小序 東自端詩</title>,<text>識荊遂願見申君。儀表堂堂愜素聞。調鼎鹽梅得良手。回瀾砥柱立鴻勳。飛騰名䎀鵬高擧。芬馥德香蘭更薰。王室猶榮賢佐力。輪囷凝瑞九重雲。</text>
<title>偶吟。呈貞父諸公。溫陽扈駕時</title>,<text>靈泉春半雨初晴。粉帳連雲繞御營。依岸鑿沙嘗洑井。當溪累石聽灘聲。編稿起幕三間闊。圈木安燈一點明。得酒四隣招共飮。安閑亦足度平生。</text>
<title>次韻示寧城，綾城。</title>,<text>接幕連帷似市寰。弊居先占碧溪間。藏風得水眞奇地。賜醞宣羞寵萬端。三朝痛飮千杯酒。一步寧前百尺竿。經入醉鄕無出路。玄花白眼對春山。</text>
<title>次韻示寧城，綾城。 其二</title>,<text>淸溪布幕異塵寰。桃李金枝雨露間。葭茁悠然生水際。田禽自在叫風端。銀燭金尊殘五夜。茆簷紅日已三竿。謝恩急起趨朝去。又見諸公頹玉山。</text>
<title>次寧城韻</title>,<text>駁雲收盡雨還晴。蝸殼何須分外營。天朗一鉤懸兎魄。春寒兩部欠蛙聲。鷺洲芳草緣溪碧。螺䯻靑山入眼明。浮蟻傳觴餘數日。歸心與子浩然生。</text>
<title>次寧城韻 其二</title>,<text>牛犂春事起村寰。釋釋烏鳶壟畝間。野馬玄抱交眼底。溪毛幽鳥入吟端。虎旅令嚴聞曉鐸。龍旗風急颺春竿。扈駕共遊非易得。莫嗤申老聳肩山。</text>
<title>次寧城韻 其三</title>,<text>眼底陰晴催布穀。頭邊光景急神驊。新詩滋味蜂成蜜。交道親情魚與蝦。處處村莊養蠶蟻。家家父老飽鷄猳。高陽醉老還駝臥。咲殺紛紛鬪角蝸。</text>
<title>次寧城韻 其四</title>,<text>向晚陰雲不放晴。添茆備濕爲經營。半宵思夢成歸夢。一枕溪聲雜雨聲。壯志消磨無浩蕩。孤懷蕭索抱虛明。凌晨且起尋春色。芳草遙看挾澗生。</text>
<title>永順，河城等。承命慰座主於陋幕。戲題。</title>,<text>就地鋪蒿當錦茵。拜迎公子共諸賓。樽中賜醞杯中物。坐上新恩席上珍。阮竹客憐陶柳客。董帷人作屈醒人。高易座主何如者。白髮毿毿醉度春。</text>
<title>題正因寺住持雪峻詩卷</title>,<text>上人栖迹寄橋山。園寢凄涼歲月闌。龍去碧雲空帶雨。秋回荒樹忽驚寒。萬壑晨光時靄靄。二陵佳氣更漫漫。淸幽洞府宜禪老。況有從天雨露溥。</text>
<title>題正因寺住持雪峻詩卷 其二</title>,<text>大智從前寓若愚。早知眞妄不殊途。秪憐處世身浮寄。何必論人髮有無。瓮蟻弄秋初泛綠。霜楓媚。日暗拖朱。妙義玄關非所及。高陽耳熱但長吁。</text>
<title>次洪日休韻</title>,<text>宂裏心閑愛我廬。煩囂漸覺靜中除。喜听窓外新秋雨。羞見庭前舊釣車。心上是非塵世事。案頭興廢古人書。踵門朝暮寧無客。故友唯君問起居。</text>
<title>次洪日休韻</title>,<text>素愛麻川酒量弘。高陽狂拙世人憎。坐中二老正疏宕。醉裏三杯遺死生。麻浦孤帆晴靄合。瓮村斜日白煙升。同遊諸子皆情契。到此從前所未曾。</text>
<title>次日休，剛中韻。麻浦作。</title>,<text>功名十載霜滿靴。白髮年來漸漸多。久阻幾回腸欲斷。相逢自可飮無何。頗知山水同淸穎。寧有文章繼鶩霞。已愛剛中詩霹靂。南陽醉眼纈生波。</text>
<title>次匪懈醴泉詩軸韻</title>,<text>愛有酒星精。凝神發奇馨。禎符豈無自。聖德及太淸。靈源永不竭。萬古流芳聲。堯年後地久。白日中天明。</text>
<title>送李光後之袁州拜掃</title>,<text>擧擧江陽子。拜命辭丹墀。恩光及丘壟。已遣松楸知。歸來正得意。楚岫薰風吹。</text>
<title>題匪懈八景圖詩卷</title>,<text>詩爲有聲畫。畫是無聲詩。世間唯詩畫。狀物窮姸媸。披圖玩其象。逐句硏其辭。始覺天地間。有此八般奇。神機各奪眞。眼底生幽思。東平樂善意。觸物無窮時。可使千載下。好尙欽芳規。</text>
<title>送義州譯學訓導李</title>,<text>有氣必有形。有形必有聲。陰陽相軋拍。聲音因而成。西北陰之重。音從喉舌生。東南陽之位。音從唇齒輕。聲音固宜隨處移。不必持此分華夷。吾王重古義。禮樂文物開雍煕。至誠事大國。冠蓋絡繹相追隨。龍灣是我國門戶。迎來送往常交馳。須將語音通兩意。姸微奧妙宜當知。吾子應高選。行矣圖良規。獵雪正彌望。歸騎寒風吹。鴨水更息波。一望遼陽山邐迤。何當觀上國。與子痛飮江之湄。</text>
<title>次工部韻示謹甫</title>,<text>王事固靡盬。小臣敢懷安。曰已委微質。眼前無險難。故業東南遠。遼天西北寬。俗音昧正變。不量回驚瀾。逢人煩問訊。欲效牙齒寒。置之不必道。且復臨杯盤。衣裳醉時濕。咽喉醒後乾。遠遊易感人。何日休風飧。</text>
<title>次工部韻示謹甫 謹爾見次</title>,<text>此身如寄耳。若命當自安。寸心已如此。生死誰避難。人生孰無憂。憂來酒可寬。藝林曾掉鞅。學海嘗觀瀾。不耕妻不飢。不蠶兒不寒。平生志弧矢。到處有杯盤。但成彭澤醉。肯患文園乾。酒醒始張目。僕夫勸飯飧。</text>
<title>題匪懈堂詩</title>,<text>一氣運沖漠。造化無停機。人當法天道。事業須趁時。君子固孜孜。小人亦孜孜。孜孜不可慢。善惡在所爲。幾微胸中萌。七情互相爭。毫釐謬千里。利義宜當明。苟欲守之一。必自先察精。勖哉匪懈堂。聖訓昭日星。</text>
<title>題匪懈堂畫屛</title>,<text>不是滕王閣。不是黃鶴樓。登臨有數子。亦非人間遊。騎驢棧道客。有意尋淸幽。脈脈隔一水。欲往深無舟。安得生羽翰。悵望令人嘆。繡戶搴珠箔。棟宇驚高攢。用村必梓橦。用采必金丹。效之窮民力。不如圖上看。</text>
<title>我有二篇。送李光後之平安道求新地。</title>,<text>我有一斗酒。可以送君遊。行矣適遠方。寒風西北秋。馬首塞雲暗。胡笳邊月淸。險夷詎復論。天語何丁寧。三軍在指顧。庶幾償宿情。精兵五百騎。萬里登燕然。歸來應有得。爲賦桃源篇。</text>
<title>我有二篇。送李光後之平安道求新地。 其二</title>,<text>我有一尺劍。神氣干天高。佩之東絶海。蛟龍不敢嗃。佩之西度遼。豺虎不敢嘷。靑蛇一入袖。令人膽氣粗。神物豈容易。贈君當遠徂。隨君適萬里。試窮西北彊。功成早歸來。看劍引杯長。</text>
<title>題慶尙監司李季疄詩軸</title>,<text>連年亢陽災。今歲南方尤。沃壤黃塵起。阡陌禾不收。將有溝壑顚。民瘼宜愛諏。宵旰竭宸慮。廟堂勞先憂。物論自有歸。共擧韓山侯。慷慨攬征轡。會見施良籌。吾民得慈毋。飢食寒而裘。我亦南方民。役役南冠囚。病妹在金山。老姑在尙州。歸心隨行旆。萬里同悠悠。安得南馳騎。趁取故山秋。再拜棠茇下。退與姑姝同饑愁。</text>
<title>次雨千峯韻送井師</title>,<text>井師欲遠遊。桃李滿城時。楊花本無蔕。況被狂風吹。我是紅塵客。匏瓜繫於斯。送師走四方。不得與之隨。欲吐胸中奇。有意恨無辭。</text>
<title>挽吏曹參判辛碩祖妻氏</title>,<text>人事有翻覆。禍福工倚伏。達者知此理。有數付太玄。夫人世貂蟬。結髮配英賢。無非主中饋。宜家數十年。一朝忽厭世。音容隔幽泉。日月不暫留。丹旐已翩翾。哀哀城西曉。執紼雙淚懸。所賴有雙璧。餘慶應緜緜。漆園眞達者。不爲膏火煎。人事固如此。哀樂宜兩捐。</text>
<title>懿敬世子挽詩</title>,<text>天道固莫測。禍福工倚伏。憂樂本同門。懽愉變悲戚。元良作儲副。仁孝著至德。聖眷至隆重。臣民共拭目。前星方照輝。光芒忽磊落。龍樓少懽遊。銅圍鎖寂寞。佳城已在望。曉路薤歌咽。所悲非獨私。哀哀淚成血。</text>
<title>陽德途中偶吟</title>,<text>前年一齒落。今年一鬚白。固知老不免。奈此便相迫。役役猶未休。萬里事劍戟。功業無足取。虛名亦已極。庶幾謝簪紱。歸來保迂拙。</text>
<title>己卯六月二十七日。幸忠勳府設酌。御書曰。諸宗宰功臣之於予。猶磁石之於鐵。故相合無能間。薪之於火。故勢盛不可遏。地之於天。故生成無得議。仍命群臣進詩。詩曰。</title>,<text>陰陽氣相交。萬物始生成。君臣道相契。庶使迺通亨。至理固不遠。聖訓昭日星。翠華臨盟府。戒諭何丁寧。願言永不忘。萬世保大平。</text>
<title>次鄭河東韻。書僧明信遊金剛詩卷。</title>,<text>金剛海上山。玉削芙蓉峯。雲開海日赤。處處多奇蹤。君應恣遊屐。咫尺去碧落。我亦厭塵囂。悠悠送岑寂。</text>
<title>哭安州</title>,<text>陰陽有消息。四時有代謝。人生天地間。脩短各隨化。安州我所事。勳業正藉藉。眞淳有古意。磊落好淸修。家業有所由。聖眷方綢繆。如何未衰年。寂寞歸山丘。秋風東郊路。哀哀雙血流。此哀非我私。哭送傾皇州。人生此亦足。悲懽宜兩休。</text>
<title>御札詩軸</title>,<text>天道喜往復。否泰相倚伏。艱危自安樂。榮福白困辱。得失在所爲。無施孰有獲。聖訓敍至道。事事念所得。推功委諸下。歷歷期胥勖。從今千萬世。庶幾保初服。</text>
<title>琉璃井</title>,<text>內中鑿新井。琉璃逬淸甘。鑿深風埃絶。水靜澄潭潭。千尋有脩綆。枯渴滋泓涵。願言道聖澤。四海添橫覃。</text>
<title>命翰林申叔楨。馳賜御製詩云。海靑向飛鳶。沖天遇群鶴。勵翼騰群上。孤鳶不足捉。鳶無虐我怨。鶻得眞實樂。卽賡進。</title>,<text>飛鳶逐腐鼠。昂昂笑仙鶴。聚散常恣意。自謂誰我捉。有鶻已蔑視。逍遙且自樂。</text>
<title>次洪麻川韻。送金監察 軺 赴京。</title>,<text>時令屬盛夏。雷雨隨電光。憐子冒炎溽。萬里遊遠方。自古小事大。有葵傾大陽。語君莫憚勞。王事多不遑。</text>
<title>謝崔彥甫 名漢卿 送霜桃，筌竹。尺牘。有修筌退休之語。</title>,<text>故人自玄圃。遺我霜果紅。宿酲苦未已。入口開洪濛。感歎豈不然。一念三十年。尺牘又寓意。君意屬林泉。我亦宦情薄。且欲修魚筌。從君畢宿願。可以相周旋。</text>
<title>聞一菴專師遊山還。以詩問慰。</title>,<text>山人固厭山。俗子每苦俗。我獨尙塵土。君今又丘壑。歎想不可偕。吟頭空掉白。題詩問佳趣。君宜不我嗇。</text>
<title>題洪仁山詩卷</title>,<text>影響應形聲。風雲隨龍虎。眞主撫景運。豪傑相接武。玄圃集璆琳。仁山我所欽。雄姿拔群類。有目皆傾心。結髮破萬卷。大義窺墳典。倏起隆中龍。手引摶桑繭。天衢扶日馭。羽翼恣飛翥。奇勳紀旗常。千古垂令譽。東胡昔相驚。蟻聚時猩獰。受命分閫寄。萬里同死生。老夫但唯諾。賴君恢壯略。犇崩巢穴空。電掣橫絶漠。歸降恐或後。絡繹杵投臼。歸來荷聖恩。胡越同尊酒。陳詩贊偉績。更有東溟客。至媺衆所喜。聲名及東極。丈夫遇知己。事業固如是。雲臺凌煙閣。輝映相彼此。諸公各鋪張。爲君極稱述。我亦豈無言。終始以相勖。</text>
<title>題敎宗判事海超絶菴松月軒詩卷</title>,<text>上人倚絶菴。世界正寥廓。月色滿九天。風聲傳萬壑。且莫嗤世人。渠亦愛聲色。聲色惱渠心。寧復辨松月。松枯月亦落。聲色應終滅。於是倚絶菴。渠心始眞寂。</text>
<title>次姜景愚詩韻</title>,<text>軒冕倘來物。疏庸世所知。淸淡苦無悰。有塵不曾揮。相逢各奔走。紛紛塵土姿。處世固如此。不必辨根枝。</text>
<title>次副天使遊漢江詩韻</title>,<text>星軺從天來。超超徑五樓。玉節正容與。望望令人愁。陰霖忽開霽。麥壟橫新秋。傾都喜郊迓。龍旗舞蟠蚪。我王重帝命。誠意葵傾陽。所以慰皇華。歡樂殊未央。城南江上樓。遊宴娛他鄕。蘭舟泛中流。命臣陪酒觴。登樓咽簫鼓。起我雙鴛鴦。臨風發淸詠。逸思驚人高。懽情孰與江。江水流滔滔。東人望山斗。磊落欽英豪。日暮罷歌舞。鷗鳥還相叫。捐玦雜遺佩。蘭芷空翠幬。</text>
<title>寄柳參判 子煥</title>,<text>久別暫相逢。悤悤卽相別。春風忽駘蕩。君今在南國。道途隔千里。相見不可得。遠寄一封樂。聊慰長思憶。</text>
<title>挽同年安判事 宜厚 母氏</title>,<text>遷家勸兒學。截髮留子客。古人每重此。玆道世久絶。夫人有五子。一一非凡骨。結髮把書史。交遊總英傑。艱難不自惜。辛勤奉交結。當時忝拜堂。每每參杯杓。五郞連登第。交輝映圭璧。自是共朝班。北面同晨夕。秪今已半百。耿耿宛如昨。二郞先夫人。舊遊多零落。況此送夫人。江天曉漠漠。悠悠念往事。忽忽淚垂血。琴瑟五十年。國廩歲不絶。文武在眼前。期頤榮養極。固知於夫人。在世無不足。自顧在吾儕。不得不懷戚。掩淚拜丹旌。椒漿奠一酌。獨立望不極。渺渺煙波碧。</text>
<title>哭沈中樞 濬</title>,<text>琪樹生閥閱。茂質逞奇瑰。結髮好書史。涉獵大義開。蜚英上雲路。闊步凌天街。豐姿有偉量。談咲傾千杯。交遊盡英俊。意氣同襟懷。僕亦屬葭莩。乃得參往來。携酒每痛飮。情話雜恢諧。東甸築別墅。觴詠擬相偕。安知方盛年。臣材忽見摧。柰此歡樂地。馬鬣橫寒垓。東望曉日出。雲靄凝山崖。親故漸彫零。血淚雙流湝。浮生固如此。安用空歎欸。餘慶亦足慰。諸郞總俊才。流芳正不已。九畹芷蘭堆。題些永相訣。酹酒報餘哀。</text>
<title>寄綾城君巡察平安道</title>,<text>浸浸塞路長。耿耿寒燈明。孤齋坐永夜。萬里懷遠行。延城昨告臥。故舊漸彫零。一氣自聚散。生死誰使令。悠悠念宿昔。涕淚雙建瓴。以我此時心。知君他日情。浮生固如此。不必更爲評。願言愼眠食。勉勉馳英名。壯節恢遠圖。眼底黃雲平。一擧掃虜塵。便可旋行旌。陽和春事殷。瓮頭亦將淸。擧杯日相佇。傾耳聞先聲。延城朴元亨卒。故云。</text>
<title>一菴欲訪李伯玉新自燕京還。乞馬。因寄詩。</title>,<text>故友有伯玉。萬里大刀頭。君能慰遠遊。拘束我未休。東風殘雪消。鷄聲亦嘐嘐。擧杯非無酒。擧筯亦有肴。不須㬹面目。歡意已神交。</text>
<title>喜澯帶金。示諸子。</title>,<text>父子天作親。情義出天眞。父慈子乃孝。玆可移君臣。老父不如汝。弱齡違兩親。弟兄亦早歲。孑孑唯一身。辛勤讀書史。念至潛添巾。那知幸際遇。位極忝元勳。功名每欺世。三世蒙聖恩。兒孫列眼前。朱紫看紛紛。汝又橫黃金。婢僕亦欣欣。家中老阿乳。喜淚懸津津。汝定勝汝父。汝解汝父顰。我帶至金犀。遇喜空悲嗁。我家本草茅。積善世不迷。繩繩乃至斯。富貴非汝爲。天道忌滿盈。當思挹損之。我年已半百。筯力亦已衰。投簪欲謝事。脫駕猶未知。我今語汝曹。不願不智奇。但願淳且謹。保家以爲規。我願止如此。汝曹勤自持。</text>
<title>臨瀛大君挽章</title>,<text>宗英德望重。謙恭行義敦。雅性不牾物。和氣恒溫溫。簡靜處富貴。雀羅張朱門。先王篤友于。棣萼輝鴒原。坦懷待宗宰。交懽承聖恩。日日寵三接。內庭連後園。御前恣懽謔。醉呼申作猿。轉頭十年事。浮雲去屯屯。橋山望不極。攀號摧乾坤。又玆送靈轜。淚枯聲更呑。</text>
<title>一菴專上人以徐剛中，姜景醇所贈詩。來示邀和。次韻贈一菴。仍達徐，姜兩公。</title>,<text>一菴喜吟詩。肝膽逢人披。辛勤鍊推敲。精義時有滋。剛中憐其志。揮翰不曾遲。我亦老癖奇。兩君眞吾師。新詩多態度。滿眼逞奇姿。淸和又詰屈。偃健還葳蕤。縱筆無所礙。委曲隨所施。細鎖分錙銖。亦復提綱維。煙雲助動蕩。風雨資淋漓。屈伸自有神。顚倒造化兒。禿老得之喜。雀躍任嘲嗤。高陽詩酒徒。兩鬢已垂絲。三杯雙耳熱。浪詠忘渴飢。脈脈意已達。縷縷安用辭。兩君且相待。會與同幽期。汨沒老未休。赧面和君詩。</text>
<title>一菴專上人以徐剛中，姜景醇所贈詩。來示邀和。次韻贈一菴。仍達徐，姜兩公。 其二</title>,<text>送客鴨江灣。艱苦眞多端。故人幸同行。情話時開顏。生瓜與燒酒。處處杯尊間。箕城池中蓮。雨珠相與看。龍泉嗚咽灘。立馬悲孤鸞。歸來拜闕下。賜醞氷盤寒。數日各臥家。歷歷記往還。</text>
<title>贈別全羅吳監司之任</title>,<text>湖南古百濟。繁華舊所遺。君今晝錦還。正値春風吹。棠花故鄕路。玉節照葳蕤。人生祗如此。丈夫得意時。自嘆世汨沒。白首猶未歸。家山每入夢。梅柳空離披。帶方臥病老。谷城有孤嫠。南中數十州。處處皆親知。與君本同源。亦君所憐慈。送君無限意。戚戚心南悲。握手且不得。懷抱安可夷。爲我愼眠食。勉勉平生期。</text>
<title>哭鄭中樞 興孫</title>,<text>喬木傳家世。鵷班接縉紳。東州遺愛在。南國令名新。淸儉貧無累。優游樂有眞。解絛應放隼。餘度只懸鶉。曉暗鳥輪冷。風凄馬鬣新。听歌空洒淚。執紼獨傷神。</text>
<title>寄全羅賑恤使李廣陵</title>,<text>故人膺重寄。玉節照南國。前年旱荒甚。居民無斗粟。老幼半在路。嗷嗷正待哺。上眷旣隆重。民望亦所注。日出布穀鳴。處處春雨零。南畝事方急。赤子空伶仃。何以救流離。播種不失時。南中暖生瘴。疾疫先飢疲。活人君手段。於今觀所爲。煙花屬勝地。梅柳敷春姿。須臾寄旅興。亦足開襟期。荒政在不擾。寄語以爲規。</text>
<title>謝洪仁山惠酒飧 在麻浦</title>,<text>病固人所惡。如我亦可誇。聖上賜休暇。江亭遠塵譁。漁歌斷極浦。水色連朝霞。汀蘭雜岸芷。江草敷秋花。夜涼膚骨淸。況若登仙搓。故人又見念。手札來郊家。長腰白粲粲。薑葉靑橫斜。黃流噴香冽。高陽見齒牙。厚意乃至此。感喜方交加。波靜新月白。江寒魚可義。浴罷病若已。雙手弄釣車。邀君共一醉。此意不亦嘉。</text>
<title>題一菴上人西遊詩卷</title>,<text>一菴方外人。所交皆儒生。髡顚不足怪。儒行而墨名。口誦亦堯舜。豈只釋家經。玆余有所取。不必泥其形。若但觀其貌。加沙秪自橫。苟欲論其心。三綱五常明。其心旣如是。況復恒惺惺。緇流多如雲。紛紛何所成。以此視一菴。亦足知其情。於所厚者薄。無所用吾誠。所以一菴老。屑屑不憚行。首陽古關西。淳朴多遺氓。師歸共迎送。一一壺漿傾。交遊布州郡。問訊爭丁寧。老姊在村莊。是亦爲鄕榮。餘波及九族。親親旣姻睦。髡而至於是。可謂非常禿。昔別別遊僧。今還得不得。景醇我所重。固知有奇識。一菴莫慢聽。警世無窮極。老夫日衰變。漸於世情薄。一菴老方外。猶覺親意篤。枝條可刊落。只有此心赤。師歸質景醇。我言正奚若。</text>
<title>哭具綾城</title>,<text>一氣有聚散。生死如晝夜。天道固如是。不必空嘆咤。此理素所講。念言不能舍。夫子我所師。德量逼造化。汪汪萬傾波。涯涘誰能訝。際遇贊明時。柱石在大廈。刺口論是非。於君無小罅。有德必有壽。施獲猶穫稼。謂將享期頤。俄然禍所嫁。交情數十載。連袂常並駕。人事詎可恃。一夕忽彫謝。耿耿懷宿昔。哀哀雙淚瀉。滿城風雨夜。孤燈題楚些。分明更五撾。獨坐不成臥。</text>
<title>答寄晉牧尹同年 子澲</title>,<text>秋風日夕急。百感胸中煎。遑遑老未已。強顏逐班聯。時事每見擾。夜坐不成眠。故人在南國。斗印肘下懸。晉陽號大州。地廣人亦稠。君今試牛刀。恢恢刃有游。結髮究六經。行道固所求。萬目具爾瞻。願言勤自謀。昔君宰小邑。駐馬書石頭。人民感其勤。至今思未休。果能推此心。臨事何所憂。小大雖同治。施設亦異規。漢史循良傳。一一君自知。丈夫苟有志。何事不可爲。目守以淸白。御下以仁威。接客以恭儉。處事以無私。行之以勤謹。畫一無所移。龔黃彼何人。古今寧異時。聖主憂赤子。分憂當念玆。庶幾及未暮。露冕凝春曦。蓴鱸起予興。掩卷心未夷。勉勉樹令名。慰我遠相思。</text>
<title>用前韻。又寄晉牧尹公。</title>,<text>水旱連數歲。南人飢火煎。親民唯守令。賢俊搜朝聯。擧君宰巨州。紛紛事務稠。設官本爲民。軒蓋匪以遊。責望備於賢。人將君是求。華筵鬧歌舞。懽樂豈身謀。蒼髥美丈夫。莫浪作遨頭。幼學卽壯行。要使聲名休。士旣食君祿。亦當憂君憂。臨官欲出治。宜圖百歲規。推誠保赤子。至愚還得知。民懷與民怨。特在我所爲。寬猛固相濟。有惠須有威。天道亦慘舒。張弛非我私。男兒苟立志。此心終不移。勉勉念終始。策名報明時。老夫被虛名。欺世以至玆。任重力駑劣。歲暮驚娥曦。身在急中流。不暇論嶮夷。舊習尙未盡。憑詩寄情思。</text>
<title>閱詩林廣記。見東坡，山谷，后村，疊山和李太白紫極宮感秋詩。依韻書懷。</title>,<text>西風萬里來。秋聲起叢竹。高堂夜不寐。幽思正堪掬。緬懷追前修。黽勉愼所獨。有德不敢忘。有怨不敢宿。五十尙迷途。從玆亦可卜。回輿及未暮。庶幾不遠復。行行遵大路。視彼前車覆。一日更一日。人事備生熟。</text>
<title>題性脩嶺月軒卷 方病臥。來求詩。不得見。書以遺之。</title>,<text>渠家自有嶺。嶺頭自有月。何事來相問。不憚乎屑屑。我適病而臥。不見師面目。師面不須見。嶺月爲舊識。朝朝嶺靑靑。夜夜月白白。靑靑與白白。千古不改色。師歸能保此。何必問我得。</text>
<title>題江原朴監司贈行詩卷</title>,<text>江原古山國。山高水仍駛。山西衆材囿。梁棟國所恃。山東海浮天。嶺嶠互高峙。長風蹴鯨濤。洶湧滌山趾。上剝石骨立。奇怪不可紀。名區神護祕。勝景天所侈。境僻事還簡。人淳俗亦美。儒仙所回翔。宦遊更堪喜。近歲民遭饑。不得保鄕里。天意正爲是。選賢使往理。今日與君別。睽離不足累。行行攬余轡。澄淸望風靡。東民病已久。且莫快秦痞。爲政當勿擾。烹鮮眞近譬。王事縱靡盬。一張有一弛。海棠紅撲地。鳴沙聲掠耳。美景屬良辰。豈可負山水。交遊父子間。白首情未已。臨別更相勖。勉勉副隆委。</text>
<title>春愁</title>,<text>少年喜佳節。一心苦相待。老來厭時去。迅速更一倍。窮陰變艶陽。物態暗換改。對物自感歎。胸中還磊磊。敷榮在俄頃。敢保花如海。芳華漸消歇。冉冉誰能逮。愁來春與俱。春去愁猶在。留愁寄我去。豈非春我紿。</text>
<title>題浮屠法冏遊金剛山詩卷。次剛中韻。</title>,<text>海山千萬峯。崢嶸秋色繁。鯨濤剝山骨。玉立無瀸氛。橫側各異看。誰識眞面目。土石自凝奇。紛紛浪參謁。不須就江河。盤水可澡雪。拳石亦爲多。何必強相方。天下慕虛名。人願見金剛。師今縱行脚。飄然遊大千。東遊迺始此。攀緣窮參天。滿目白石粲。森森列于闐。雲開眩雙眼。閃閃初日昇。結構爭奇特。嶮絶還生憎。在人不在地。處處坐癡僧。我昔扈大駕。老脚多辛艱。彈指忽十年。頭上傾雙九。白頭休未休。歛手束靴幭。安得出警語。爲師建幡刹。死生自有數。不用羨龜鶴。丈夫處斯世。靑天懸白日。旅舍有善惡。豈容係過客。</text>
<title>題江華府使申允宗詩卷</title>,<text>事有曠百歲。相感是何心。今觀一軸詩。遂使起予欽。諸公固所慕。淸詩況千金。情重語應切。詞嚴意亦深。觀詩想其人。風詠接徽音。古今無異同。所以感予衷。申君念家先。拔此塵籍中。張皇暴遺芳。垂後無終窮。取人當自家。惟孝可移忠。譽言豈無自。勖哉收隆功。</text>
<title>送宣府尹 炯， 李參判 文炯 赴京。</title>,<text>君今遊萬里。送君一首詩。鴨水與燕山。秋風寥落時。離懷兼遠意。歷歷君自知。</text>
<title>題松隱卷 判禪宗學𪚥</title>,<text>我有方外友。松隱離世塵。隱而必以松。豈不知天眞。顧當與俗卉。紛紛爭媚春。取義不在物。師亦歲寒人。</text>
<title>題匪懈堂四時圖</title>,<text>山中淑氣媚淸暉。地僻寺古東風微。造物變化弄天機。神鞭鬼馭搜虯螭。蓴鱸幽討樂事多。坐覺洞庭生輕波。風定雲收灞橋曉。玉樹瓊花屬詩老。</text>
<title>岐山</title>,<text>岐山遠峙天之西。西周故彊汧水涯。蜿蟺磅礴鍾神秀。培養王氣開雍煕。聖德不當世與沒。高名萬世令人思。去邠初載從如市。建此王業丕丕基。仁聲累葉久彌著。已聞岡鳳時來儀。緜緜瓜瓞入百載。蒼顏儼若經興衰。不須戚戚嘆有耳。丈夫有志懷于岐。柞棫松柏飽宿聞。望美人兮心西悲。安得屐杖凌絶頂。夢想始副平生期。</text>
<title>次謹甫用工部韻見示</title>,<text>吾子才名動神州。華人已識非凡流。詩腸筆陣莫與敵。器宇雖老富春秋。桑弧壯志自齠齕。胸中肯遣生離愁。客窓卷帙手不釋。堯舜君民常懷憂。靑雲步武天路遠。家業人道傳箕裘。探音究韻誰最先。遠亦摘之深亦鉤。自言窮達天有命。窮來自守遠聞政。願子從今更努力。功業書之靑史盛。</text>
<title>次謹甫用工部韻見示 其二</title>,<text>視遠若適東西州。寧將刺刺論常流。所愧學問尙未成。汨沒風塵鬢已秋。一春兩作遼陽客。賈胡商羯增幽愁。敷政優優雖所願。自有肉食非吾憂。長鋏橫膝不敢彈。且嘆蚤蝨生狐裘。天上白日跳輕丸。旅窓倏見月再鉤。窮達安之當若命。邊城風雨看時政。客裏杯樽亦見及。到處枉荷君恩盛。</text>
<title>次謹甫用工部韻見示 謹甫詩</title>,<text>三韓西北是義州。長江萬古城下流。靑春過此已云再。第三行色知在秋。君之此行應頻頻。此行頻頻君莫愁。一朝患豈君子患。終身憂是丈夫憂。口談周孔手詩書。行有肥馬寒輕裘。操心君可堅似鐵。遇事君休曲如鉤。窮也囂囂樂天命。達則優優敷國政。獨善兼善隨窮達。君子一德豈不盛。</text>
<title>次工部韻示謹甫</title>,<text>遼陽城下客魂銷。人生聚散萍水漂。倦卒坐眠困無力。羸馬齧棹飢不驕。黃昏蝙蝠庭前飛。客館寂寞誰招要。郭外平郊接天際。日起令人愁遠樵。東望家山迷處所。一年春盡長爲旅。羈懷襞積無與說。梁間時有燕子語。華人胡羯雜侏離。鄕小正音知幾許。韻中淸濁混涇渭。一片愁火胸中煮。</text>
<title>次工部韻示謹甫 謹甫見次</title>,<text>客魂那用黯然銷。聚散雲在蝨中漂。座上商胡弄緡錢。對我傲我言多驕。中有一二識文字。愛我携酒來相要。撑腸只有馱來米。薪桂客中艱蘇樵。險夷隨遇爲之所。偃蹇長嘯臥逆旅。十年漢學知何用。今來只得二三語。還鄕應未辨銀根。弟兄朋友誰相許。已哉天運苟如此。且添樽酒枯魚煮。</text>
<title>次謹甫用工部韻見示</title>,<text>人生萬事莫如休。世間何事無愁憂。光陰倏忽東流水。白口爲我寧淹留。年未三十鬢毛班。還丹無處尋丹丘。客中雙眉誰與伸。幸有夏山吟淸幽。欲將荒拙當奇鋒。千鈞梓橦回九牛。夏山才調本無敵。詩成千首輕王候。餘事聲韻通幾微。愧余魯莽空悠悠。只有杯樽可爲樂。遼陽春酒捐貂裘。名動中華豈我力。禮義每賴吾王國。大平有象無南北。客裏與爾還自得。</text>
<title>次謹甫用工部韻見示 謹甫詩</title>,<text>生也如浮死如休。百年何必長愁憂。遼東館裏一事無。數日樽酒相淹留。人生如此自有樂。不用方外求丹丘。脩鱅蔬糲飽我飢。況有國書供淸幽。乾坤納納此身小。正如一毛傳九牛。貴也命也賤也命。所貴未必封王候。古來賢達今何處。長歌一曲心悠悠。在在主人能醉我。誰知客裏悲貂裘。堯君舜民非我力。藹藹吉士多王國。吾身不寒腹不飢。聖代飽暖亦自得。</text>
<title>次謹甫韻。送韓判官赴任羅州。</title>,<text>朝辭丹陛出京城。夕向羅山五馬行。結髮故人不忍別。江上一杯非無誠。治民制吏自有術。不待我言君自明。南來驛使近得聞。夏苗不秀秋不耕。擧君廟堂豈無議。要須鎭之靜而淸。故園桑梓時入夢。秋蟬寂寞搖寒聲。況今送子起我思。離亭佇立瞻行程。道遠千里久六載。悤悤莫與論心情。丈夫有志不可挽。僕已在路驪駒鳴。</text>
<title>日本國使僧海雲禪師中山道人犖卷</title>,<text>海雲上人中山人。中山邈在東溟中。道性卓犖獨出群。禪姿瀟洒遺塵紅。歷參諸方志不倦。重涉鯨濤訪舊蹤。良辰勝地恣高賞。歸途梅柳饒春容。春容駘蕩入新詩。更因上人生遐思。我昔風帆駕滄渤。孤舟手繫扶桑枝。名區異跡祕神仙。王程未暇窮攀緣。雀松原下十里沙。棲芳寺前半沼蓮。餘興歸來不可收。至今魂夢尋淸幽。送子東還一片心。長風萬里同悠悠。</text>
<title>海東靑</title>,<text>海東有鳥海東靑。雄姿逸氣擅海東。劍翎鉤瓜疾如電。橫絶宇宙凌蒼窮。翛然一擧落大鵬。盤天毛血洒輕紅。歸來歛翮却依人。玉立軒楹意氣雄。所以遼人爭愛爾。不覺東方民力窮。超超萬里開雁路。朝馳暮走充絛籠。遂令阿骨起乘釁。壯志已見呑華嵩。鴛鴦濼下晚圍合。猶聞天子獵寒叢。自古玩物終喪志。至今壯士悲秋風。我欲持爾獻至尊。奈此天閽簾陛崇。我欲持爾擊雲翼。馳逐何從得靑驄。不如放爾雲霄去。令爾恣意遊溟濛。</text>
<title>題韓子濬詩卷</title>,<text>上黨韓候字子濬。結髮同遊讀書史。壯懷落落不拘束。幽尋孤逝寄山水。董帷十載抱遺經。靑衫末寮徒爾耳。丈夫有志終有爲。一朝草廬風雲起。隆中高臥不可得。鵾鵬變化眞頃刻。手摶日轂回天步。旋乾斡斗唯指顧。勳名煥赫在一身。簫張寇鄧不須數。軒冕倘來非所期。年華易逝苦不駐。生平雅懷屬林泉。爲起高構臨江邊。知心唯有白鷗鳥。飛鳴相逐同悠然。捐玦遺佩紐蘭芷。一江煙水自瀰瀰。功成名遂厭紛華。日夕幽思江之汜。勳業不但在東土。盛媺自爾播同軌。中朝儒老競奮筆。爲君鋪張恣稱美。世上簪纓空紛紛。男兒到此方云云。大東蒼生望霖雨。詎能置子鷗鳥群。嗟爾鷗鳥莫相惱。聖主隆眷唯倚君。</text>
<title>曉發利城。洛海而行。望日出有感。題谷口軒。</title>,<text>平明騎馬出利城。馳上平原望出日。海水正碧綵雲合。赤氣先騰山火急。倏忽雲開氣亦散。水遠天長共一色。火龍擎出玻瓈盤。神光閃閃射人目。扶桑折木定何處。天海茫茫不可極。纔離海底易爲高。眼前萬丈在頃刻。世上光陰正如此。令人不覺長歎息。歇馬來投谷口驛。獨坐無端懷抱惡。百年三萬聊爾耳。榮華好音竟泯若。醉生夢死顧何爲。丈夫要使名不滅。</text>
<title>題漁隱詩卷。次柳子厚詩韻。</title>,<text>晨起兀兀念宿昔。尙想古人窮帛竹。功名欺世老不已。一夕秋風鬢變綠。江上寒鷗盟未寒。會將一竿君與逐。</text>
<title>題京極殿使僧江南藏主送行詩軸</title>,<text>聖人應運御大東。修樣內外安人民。大化遠暢正無外。信義遐邇通四隣。日邦巨室號京極。喬木世佐扶桑國。江南藏主釋中傑。早托孟嘗爲食客。杖節遠遊求藏經。親仰龍顏覩咫尺。特許縱遊梵王宮。奇祥異跡溢耳目。承恩歸去挽不留。處處秋風已蕭颯。不羨唐僧白馬馱。黃龍鉅舶盈萬軸。念我昔年乘使船。孤帆萬里拂折木。九州四州淡路州。歷歷東南螺髻浮。名區勝地動感時。擧目風景令人悲。當時拜見國王前。始得京極半面知。師歸一一傳聖恩。輸誠世世無替期。</text>
<title>題琉球國使僧送行詩卷</title>,<text>琉球有國南溟中。已識東方生聖人。頻年航海來送款。徑渡鯨波如比隣。上人杖節拜王庭。鸚鵡喃喃孔雀馴。聖主珍重遠人意。寵待光榮離等倫。禁中錫宴聞鈞天。太官聯絡送八珍。神州蓮社恣遊觀。閃眼金碧相輝陳。殊禎奇事飽見聞。操觚記跡詩淸新。西風颯爾動歸思。明月一輪懸秋旻。滿載聖恩回孤帆。歸途島嶼羅星辰。島上赤焰白日起。處處陰火燒嶙峋。今見河淸海不波。送師萬里無逡巡。師應歷歷歸告君。隣好永敦期千春。</text>
<title>題金監司出關圖 永濡</title>,<text>吾友金公喜閑事。手携短軸來命詩。軸頭森森畫一幅。山勢岌岌垂海湄。金湯樓櫓壯關門。長城萬里行逶蛇。蹇驢疲僮自蕭索。匹馬超超遠遊姿。旅況風味眞可掬。云是金公出關時。金公誦詩任專對。中朝文士爭求知。抱關兵部祁公賢。傾蓋一語肝膽披。擧酒相屬輸眞情。賦詩導意傷睽離。公歸閑坐記行跡。遣畫爲軸摛幽思。畫手傳神詩亦好。居閑處獨常自持。老夫手軸便欣躍。白首好奇猶未衰。言念在昔少壯年。與君落魄常追隨。辛勤螢雪抱書史。放浪處處同襟期。曾遊南國每並騎。梅竹翡翠交葳蕤。一咲斷髻亦偶爾。當壚勸酒憐吳姬。觸物興懷恣酬唱。筆落醉墨驚淋漓。如今身世各老大。見此不覺長嗟咨。漢水燕山四千里。道途所經多嶮夷。鶻嶺無閭聳雪巘。遼水灤河流氷澌。玄莬襄平鶴野寬。華表揷天丁令悲。盧龍古塞楡柳殘。首陽雲樓孤竹飢。燕市屠沽今何處。易水波起生寒吹。漁陽幽薊連山後。慕容安史逞盱睢。北裔河山舊戰地。衣冠文物今京師。惟公生平按圖籍。乃今一一眼所窺。延陵北遊縱觀周。太史車轍窮四維。探玄索幽踵前蹟。始償宿昔胸中奇。老夫知公固如是。吟詩撫圖伸雙石。年來老病空臥遊。心上歷歷曾驅馳。嗟平公兮起余者。爲賦荒句公莫嗤。</text>
<title>送一巷弟子印師住松廣</title>,<text>一菴君所師我所交。逢君情意𪚥投膠。擧手送君天南極。陰雲飛雪風瀟瀟。松廣百濟舊名刹。我昔少年曾逍遙。山回洞幽神仙府。至今魂夢常迢迢。我有表弟爲鎭守。想應荒政方無聊。寄語救民無奇術。只在勿擾民自饒。我亦柴桑在南國。送君不免心搖搖。心搖搖路漫漫。胸中舊遊歷歷神飄颻。</text>
<title>送金同年議政光山赴燕京 追寄于義州</title>,<text>少壯身輕喜遊歷。南北流無周不曾。如今老病日相侵。都亭送別猶未能。因玆忽起夙昔情。舊遊歷歷尙可徵。松嶽巃嵷岊嶺蒼。浿水汨潏鴨江長。鶻嶺走勢北來壯。八渡重回犇流狂。遼城據嶮古襄平。鶴去華表空高撑。千山旣盡西南寬。三叉橫汀通滄溟。平行三日蘆葦莞。始見廣寧醫閭磐。平明日出貞王廟。觚稜隱隱蒼翠間。宇文耶律五樓地。漠南山勢馳巑岏。行行立馬長城窟。尙想秦隋爲盤桓。昌黎孤竹到漁陽。往事紛紛令人歎。燕山自古僻陋墟。衣冠文物今帝居。蚊蝱蚤蝨多奇酷。況此畏景融暑溽。遼西水渾薊州塵。路河飛沙掠人目。相送不得面分手。離思一倍纏心曲。平生好奇老未休。白首龍鍾猶臥遊。不免遠贈詩一篇。旅窓萬里慰孤愁。</text>
<title>成化庚寅歲旱。城中井水幾渴。偶於小女孝玉家後作土宇。掘地尺許而水便潤。以爲水脈淺。可因爲井。令僮具畚鍤鑿之。土色黃赤而堅實。深愈燥。至丈餘而不得水。欲止則業已深。用工多。且謂已近水矣。遂更鑿之。丈又三尺。見有土色甚黑而輕。乾而審之。灰久而化土者也。中有大木橫之。鑿之隨土而崩。其聲隆隆然。召木工視之。曰杉木之朽者也。鑿又五尺許。黑盡軟沙見。沙爲黑漬。其色微靑。沙漸硬。至三尺許而水逬。淸冷而味甘可愛。於是以石環之。以淨土塡石之後而堅之。以防漬黑。遂以爲井焉。觀其沙則乃水邊所積。其橫木則老樹頹積。爲火所焚。爲灰又加塵土。久而成丘陵。井東百許步外。有小川。川之源甚近。井高而川卑。山又周遭。非雨水飜覆之所可及也。究其所由。似非開闢以來之事也。嘗聞昆明有劫灰。豈非類歟。戲爲之歌。以付孝王。歌曰。</title>,<text>桑田兮蒼海。眼前變化無停機。蜉蝣之朝夕。蟪蛄之春秋。大年小年安可依。螺測海兮管窺天。世上紛紛空是非。靑沙黑土自何世。中有叵木橫參差。木土相凝不可辨。扣之隆隆見之悲。物且如是人何堪。令人有淚雙漣洏。旣有形便有成毀。微塵積久爲須彌。混沌開闢亦偶爾。昆明劫灰何足奇。一泓香泉天所慳。儲祥孕秀藏神𪚥。鑿斷地脈始逬出。泠如氷雪甘如飴。甘露降醴泉出。茂陵渴老伸愁眉。醉時好醒時好。從今䆁爾應無時。竹葉酒蓮花酒。劇飮醉倒頹如泥。夜半唯乾舌著齶。一椀豁然通枮脾。千金買藥更無力。神功至味唯在玆。愛之重之不自已。淨土築之又石之。傳爾子孫以爲寶。此味可使知者知。</text>
<title>題日本國僧壽藺詩軸</title>,<text>天運坱圠無停機。人事變化隨遷移。坐見桑田爲蒼海。隙駟滅沒須臾期。先王乘運撫瑤圖。手整乾坤提綱維。至治馨香徹上帝。奇祥異瑞爭紛披。休聲仁化暢遐邇。梯航萬里來相追。當時藺師亦遠至。風格飄然橫雙眉。先王一見授書幣。面命歸報國王知。上人拭目感榮遇。擧手拜命辭丹墀。艱關三載今始回。殯宮寂寞垂玄帷。手擎國書復舊命。爐煙一炷悲風吹。人人見師暗悽惻。老臣血淚雙漣洏。念師往復只數載。天崩地拆非所期。師言鯨濤不足畏。滿國白刃交參差。連年鼙鼓尙未已。都中列壘方相持。萬死一生捐性命。出入劍戟如坦夷。天語丁寧猶在耳。敢爲知遇論嶮危。殉義輕身重然諾。慷慨燕趙秋風悲。昔我泛海窮東溟。綵纜手繫扶桑枝。馬島松浦隔海隅。九州山勢西南趨。莒崎斜連霸家臺。白沙十里松萬株。墨水楊波沒涯涘。平生漂梗緣桑弧。赤關尾路兵庫津。淡路四州羅星辰。王都百里山作城。西北嵳峨東嶙峋。三州流惡南注海。町滌井井街巷句。南仙相國領諸寺。觚稜日照輝金銀。似聞干戈起輦轂。朱門寶刹俱灰塵。棲芳有寺在西山。洞府幽深隔人寰。客中暫凭潭北軒。往往魂夢尋淸閑。光陰倏忽三十秋。胸中歷歷懷舊遊。眼底紛紛田與海。天時人事同悠悠。撫今念舊重悲感。扶桑照檻空白頭。</text>
<title>題仁山君洪允成使還詩卷</title>,<text>光嶽儲祥天降靈。惟此偉人生應時。壯氣蓋世力拔山。七札楊葉眞戲兒。結髮讀書慕前修。雄文奇略無人窺。手摶日轂上天衢。亨屯拯溺開雍煕。皐夔事業衛霍功。大東萬世留芳規。鼎湖相繼攀龍髥。人事變化終難思。賜諡賜誥帝恩重。公乃應命趨皇畿。待人接物動規矩。一行數十無敢違。殿前稽顙旅庭實。退處賓館關朱扉。有時貰酒遣旅懷。森然氣槩生淸威。擧酒引滿或痛飮。酬酢亦足觀風儀。華人見者說不置。萬口嘖嘖爲一辭。東邦朝聘歲數輩。謹守禮儀誰如玆。大媺終然不可掩。輿論上徹冕旒知。翰林儒老誇識面。恣意鋪張題新詩。黃河太山異尋常。有目孰不知魁姿。從玆更被聖恩重。東人額手爭嗟嘻。英名磊落動天下。丈夫到此方稱奇。昔年與公渡大漠。長槍鐵騎飜霜旗。當時意氣同死生。如今白髮垂如絲。送君萬里又西遊。遼水悠悠燕山巇。歸來抵掌共一咲。樽中有酒深如池。人間萬事不須譚。但知痛飮同襟期。</text>
<title>送成重卿赴燕京</title>,<text>皇帝臨御七年冬。始爲宗社建儲皇。天下奔走集明庭。玉帛交錯爭趨蹌。吾友重卿能誦詩。首膺推選行觀光。重卿博學通古今。性喜遊歷尋無方。今當遠遊恣幽討。尙想道途多名彊。長白北峙極磅礴。鴨水南倒來蒼茫。松鶻孤撑鳳凰靑。有河八渡奔泱泱。有嶺分水東西流。狼子車踰出嶮長。粉堞橫空古襄平。帶子東北抱城隍。丁令一去華表摧。只有野鶴空回翔。金復蓋海負崇山。是爲千山始屛障。山盡大野正漫漫。遼水中行蘆葦荒。隋唐舊蹟宛如昨。極目繚繞馳行墻。醫閭聳翠俯孤城。廣寧樓櫓開金湯。雲靄暗淡十三峯。風沙浙瀝堆陵岡。北望虹盧大又小。凌河氷泮流洋洋。長城西來枕海壖。列頭崢嶸從白狼。灤河縈紆自孤竹。碣石斗落遙相望。昌黎古縣寄海濱。翁仲石老沙堆糧。漁陽石橋自何代。慕容安史曾披倡。陂陀赤土飛灰塵。敎場植柳垂絲黃。潞水帆竿多如織。居庸積翠浮蒼蒼。五陵佳氣蟠鬱蔥。西河一帶橫周章。黃金有臺竟何處。易水靑草生春芳。燕雲幽薊古北塞。禮樂文物今帝鄕。念我昔年身所經。胸中歷歷懷未忘。名人文士多半面。秪今不識存與亡。重卿平生愛山水。今應一一收奚囊。備敍山河非戰喩。喜君素願今始償。處處春光漸駘蕩。燕市有酒亦堪嘗。老大別離已覺難。征驂所到莫彷徨。歸期亥酒計將熟。醒醉待君同商量。</text>
<title>書懷。呈寧城諸公。</title>,<text>昔年扈駕依澗曲。流觴澗水恣懽樂。百寮環衛星拱北。日日承恩醉倒幕。今來依舊又連幄。臨流且復縱戲謔。千載一時未易得。傳杯應手催霹靂。路傍觀者手加額。嘆羨躕蹉皆側足。寧城下帷窺無隙。竟日辟酒苦局促。霞隱遠引勢不續。違群固堪浮太白。此時落落不懽劇。頭上雙丸騁驥六。溪聲淙淙當絲竹。宿雨新晴天氣肅。酒令不必更拘束。多少亦宜隨氣力。有觩犀觥盧玆杓。高陽有徒誰善惡。不須更待天翁詔。仁山有杯深叵測。杯面春風蟻浮綠。醉鄕有路坦且速。莫道無人解贈策。已咲綾寧占自適。</text>
<title>次韻題康純歸覲詩卷</title>,<text>天生大材必有用。虎嘯風生雲從龍。馮鄧耿蔡佐光武。英衛百戰隨唐宗。君臣應時上下交。功成治平分茅封。惟公才德世罕儔。人推落落襟懷雄。奮節展力贊明主。蜚英出入誰能同。前年賊豎擾北鄙。誑誘愚民趨兇風。公時受命不宿家。星火啓行馳元戎。當時朔方舊部曲。詎向汾陽敢交鋒。鯨鯢授首海晏平。一掃妖氛便廓淸。天子時方討建州。勑使羽檄急徵兵。王命移軍應帝詔。軍中受命往助征。狄餘鞍岾摩蒼天。婆猪鴨江橫深淵。賊藪險遠人所憚。公擧一鞭平無前。嚴風吹雪凍未合。鐵騎縱橫籠山川。振蕩窟穴斬巨魁。犇騰勢欲凌燕然。獻俘天子天顏開。天下側耳驚奇才。歸來王命錫茅士。帝使傳詔銀帛堆。寵靈恩貺萃一身。百寮拭目榮光新。特許晝錦歸故鄕。萱堂綵舞飛瓊塵。賜醞仙樂集州府。門闌喜氣回餘春。封贈雨露及丘壟。煥煥光彩添松筠。丈夫處世只如此。自有鍾鼎垂不毀。念昔與君同戎車。橫戈萬里涉窮廬。架上蟠花舊戰袍。秋風白髮今紛如。爲君喜感情兩極。爲君題詩恣荒疏。</text>
<title>題敎宗判事佛泉屛簇</title>,<text>近山蔥蘢遠山靑。西岑落日玻瓈明。潮來黯黯島嶼沒。潮去森森洲渚生。孤舟五兩風力微。溪水入江橋下淸。胸中湖海老猶病。安得一往倚風欞。</text>
<title>春風歌。送柳武靈歸覲榮親。</title>,<text>春風日日從東來。人間逐日春事殷。溘余乘此春風遊。逍遙六合出無垠。手闢天門射天狼。劃開氛翳掃攙槍。日月凝精流輝光。昭回雲漢垂天章。霓旌掩靄度析木。弭節忽臨睨舊鄕。玉皇有命視下土。下土茫茫塵埃黃。陰陽轇輵造化機。雲龍變化繽無方。頭留壓海鎭南極。集靈鍾秀生奇特。人淳俗樸回太上。父慈子孝敦雍穆。綵衣只自媚俗眼。忠孝可以立人極。春風滉漾扇陽和。春光駘蕩敷物華。且問高堂鶴髮翁。眼前有子今如何。恩命從天雨露洽。勸君更乾崑崙霞。</text>
<title>題沔川宋老年贈行詩卷</title>,<text>與君先君同里閈。結髮嬉戲共遊學。從此情親通兩家。至今視君踰骨肉。君今落落未爲達。聲名籍甚亦足識。肘下斗印宰專城。怒有嚴刑喜有澤。丈夫有懷在所施。豈有小大爲可擇。近來守令不事事。徒以哺啜媚賓客。一身節義或不顧。安肯爲民同好惡。聖主念此軫宵旰。朝廷爲此愼擬注。惟君此行亦不易。官小不可謂不遇。一邑具瞻在一身。反省可不懷警懼。天有四時保恒信。物有金不守堅固。水淸然後氷亦淸。輕重不得逃衡平。廉平處心以莅事。堅固立志信以行。不須矯志逐名賓。自然有志事竟成。龔黃可作亦何人。老夫爲君耳方傾。</text>
<title>題省敏詩卷 敏學祖弟子也</title>,<text>河東元老我所師。乖崖晉山我所友。三君爲師旣有言。便識吾師眞可取。一見道骨果淸癯。高談落落亦寡耦。我昔掉臂儒釋間。如今半百空白首。吟風詠月每放懷。只知世上有杯酒。求言於我是緣木。往就渠師問祖叟。</text>
<title>送全羅道觀察使李公 克均</title>,<text>頭留瑞石鎭南極。錦城靈岩相盤延。湖南形勝甲東方。甄王舊跡猶森然。紛紛爭戰互呑吐。世移事去空山川。昇平百年民按堵。鷄鳴狗吠達海壖。土沃地奧容奸細。俗猾奇訟常連緣。邇來凶歉又相仍。人窮草竊時乘便。推賢往鎭朝有議。聖主隆眷應君偏。南人額手望淸塵。棠陰處處勤巡宣。龍鍾多病老門客。白頭束帶隨朝聯。庭前一夕秋風起。柴桑松菊眞堪憐。上書乞骸尙未遂。空有歸夢飛南天。舍弟棄官愛閑適。從兄老病恣醉眠。山齋高臥老正言。敎育英才窮魚鳶。先塋馬鬣松楸合。不事椒桂今有年。郞君建節雙鬢靑。早立功業光家先。澄淸只在若持衡。撫字不過如烹鮮。送君此去不多言。莫使張范獨美前。</text>
<title>次韻。奉呈倪內翰大人文几。附內翰詩。</title>,<text>文星降九天。聳睹遮華驂。賓館饒燕閒。有時騁雄談。尙論及千古。若取囊中探。贈我數篇詩。高價雙金南。態度靄春雲。俊逸飛輕嵐。傾心慕博雅。執鞭吾所甘。意到瞥電掣。立就思無三。筆下龍蛇走。綵幅掃寒潭。郢中與白雪。調古誰能參。不量欲一和。空費情思覃。</text>
<title>次韻。奉呈倪內翰大人文几。附內翰詩。小詩一章。呈鄭工曹。倪謙</title>,<text>初元後正月。海國停征驂。喜逢東曹彥。亹亹向我談。殷勤究經史。辯析將冥探。媿非行祕書。何以示指南。胸中富珠玉。筆底生煙嵐。每味儁永句。齒頰回餘甘。復此重追陪。日接常過三。情深意逾厚。千尺桃花潭。人生兩儀內。並立相與參。篤近而擧遠。一視皇恩覃。</text>
<title>敬賡高韻。奉呈詔使倪內翰。</title>,<text>詞峻發硎刀。秋鷹初解絛。淸談霏玉屑。和氣潤蘭膏。落落儒林幹。汪汪學海濤。管窺眞小見。陪侍媿吾曹。</text>
<title>敬賡高韻。奉呈詔使倪內翰。 謝知院申泛翁惠刀 倪謙</title>,<text>玉匣出名刀。金環繫綵絛。製經歐冶手。澤瑩鸊鵜膏。礪處臨秋壑。揮時瀉雪濤。文房倍增重。應不數豪曹。</text>
<title>再承淸韻。不勝賞嘆。復呈荒句。伏希容拙。</title>,<text>遊刃操良刀。詩成紫錦絛。淸新饒變態。富艶足殘膏。汲古看脩綆。傾懷瀉海濤。高名傳海外。仙籍記天曹。</text>
<title>再承淸韻。不勝賞嘆。復呈荒句。伏希容拙。 泛翁見和。卽席用韻以答。倪謙</title>,<text>鞞䩬惠容刀。仍懸五色絛。多君才韞玉。媿我德屯膏。麗句追高適。華牋邁薛濤。海邦驚見此。英俊異凡曹。</text>
<title>再承淸韻。不勝賞嘆。復呈荒句。伏希容拙。 書懷奉別兩天使大人 鄭麟趾</title>,<text>悠悠旌旆駐安州。浩渺風煙未易收。綠蟻滿斟須盡醉。驪駒一唱動離愁。鴨江日暖臨蛟室。鶴野天低望蜃樓。爲問翺翔霄漢上。有時能憶此遊不。</text>
<title>次韻鄭判書。奉詔使兩大人。</title>,<text>落日孤城海外州。星軺暫駐雨初收。離程屈指無多日。旅館塡胸有萬愁。寂寞休論別後事。須臾且倚客中樓。玉堂春晚饒餘暇。千里停雲入眼不。</text>
<title>次韻鄭判書。奉詔使兩大人。 泛翁用工曹韻見遺。卽席和答。倪謙</title>,<text>行過名城數十州。安興駐節暮霞收。春風惜未傳花信。薩水忻能洗客愁。碧樹回瞻箕子廟。靑山斜對仲宣樓。鴨江明日憐分手。肯向尊前痛飮不。</text>
<title>復次高韻</title>,<text>西轅返旆指中州。別恨漫漫詎可收。大野蒼茫迷遠眺。長江縹渺繞淸愁。名高北斗人人望。題徧東方處處樓。浹辰傾蓋應無幾。他日相思夢也不。</text>
<title>伏次郭山孝女詩韻。奉呈內翰大人文几。</title>,<text>使節忽西回。正當春孟月。物華已駘蕩。遇興載欣悅。行經郭山道。孝女行峻絶。短表豎道周。有水繞嗚咽。高軒爲之駐。嘆賞久未輟。高義動耳目。行人亦磬折。王祥氷躍魚。壽昌書刺血。閨中豈知此。天資皎氷雪。吾王重孝理。有善必昭晢。褒美示後人。勒石以旌別。垂範各適宜。椳闑與扂楔。所以此孝女。芳名常揭揭。幸是一片石。乃復當還轍。伯樂偶一顧。益使名不滅。況爲世道計。作詩樹風節。三韓億萬世。淸風吹凜烈。</text>
<title>伏次郭山孝女詩韻。奉呈內翰大人文几。 孝女四月詩 幷序○倪謙</title>,<text>朝鮮郭山州。有女金四月。少小性純誠。奉侍雙親悅。一朝母嬰患。風痺氣累絶。皇皇女心憂。悲痛恒哽咽。醫云用人肉。食之病良輟。女聞親可延。寧計體虧折。揮刀入中閨。斷指流鮮血。燒灰進湯劑。一飮眞消雪。至孝通神明。感致何昭晢。始知帝降衷。不以華夷別。藩王老宅里。豈必施綽楔。千年永不磨。刻石名高揭。滄江殞曹娥。死生同一轍。嗟彼梟獍徒。欲熾天理減。我來觀民風。過此忻駐節。載採入歌詠。庶足傳賢烈。</text>
<title>謹次留別之韻。奉呈文几。附內翰詩</title>,<text>相送西來十里餘。江邊愁緖正紛如。數旬談笑渾成夢。一別情懷不盡書。鶻山殘雪欺春白。鶴野晴雲觸眼虛。欲識他年功業大。蒼生海外亦魚魚。</text>
<title>謹次留別之韻。奉呈文几。附內翰詩 附留別申泛翁 倪謙</title>,<text>聚首東藩一月餘。情孚道合有誰如。喜諧音律唫詩句。愛問形聲較韻書。季札朝周才不忝。由余佐穆國寧虛。別來尺素須頻寄。可信人間足鯉魚。</text>
<title>敬次高韻 附內翰詩，成謹甫詩。</title>,<text>微末叨承君子知。江頭解手屬春時。暮雲春樹思無盡。岸芷汀蘭暖有姿。風定扁舟應不住。情深斗酒敢言辭。天低野闊蒼煙合。始覺人間苦別離。</text>
<title>敬次高韻 附內翰詩，成謹甫詩。 留別成謹甫 倪謙</title>,<text>海上相逢卽故知。燕間談笑每移時。同心好結金蘭契。共飮偏憐玉樹姿。敢謂揚雄多識字。雅信子羽善脩辭。不堪判袂臨江渚。勒馬東風怨別離。</text>
<title>敬次高韻 附內翰詩，成謹甫詩。 敬次留別之韻。奉送內翰。成三問</title>,<text>相知卽日喜心知。別後相思問幾時。鶴嶺雲寒仍臘雪。鴨江波綠已春姿。錦囊只乏奚奴拾。斗酒元非樊噲辭。千里送公今日意。一杯南浦忍分離。</text>
<title>送內翰辭。幷序。附內翰辭。</title>,<text>東風起兮鴨水波。春融融兮布陽和。隨君千里兮送將歸。擧酒相屬兮江之湄。幸從容兮奉德音。庶終身兮銘吾心。行塵遠兮不可望。表獨立兮山之岡。天杳杳兮雲蒼茫。</text>
<title>送內翰辭。幷序。附內翰辭。 泛翁以古辭一篇。爲別江上。卽席和答。倪謙</title>,<text>蒼茫浩浩兮。水不揚波。靑春將半。惠風暢和。君別我去兮高陽歸。我違君往兮灤河湄。素書可將兮。毋金玉爾音。白駒杳邈兮多遐心。藩邦接武兮馳令望。雝雝丹鳳兮鳴高岡。後會未可知兮。悵脩期之杳茫。</text>
<title>和雪霽登樓賦</title>,<text>翰林先生。學究天人。朐呑四荒。氷霜雅操。圭璋令望。郤紛華而味道。斥偏霸而談王。承新命於九重。歷薊遼而周章。至下國而駐節兮。拜後塵於趨走之行。曰或淸而或濁兮。顧將不遺於滄浪。接談咲之芬芳兮。蹇有脚之春陽。坐深井而觀天兮。敢求門而窺堂。日陪視乎游衍兮。瞻成儀之趨翼。發言而成章兮。剖美玉於垂棘。登高樓而作賦兮。分餘光於東壁。方騁奇而湊怪兮。盲風颯而海立。及隱約以鉤微兮。羌沖澹之可挹。飄餘思於天外兮。搜幽腸而蕩滌。鑿混沌之元竅兮。忽雰翳之朗淸。初緯繣其鬪角兮。卒同歸於玄精。維變化之叵測兮。實騷家之棟楹。方其嘯詠徙倚。俯臨朱甍。與大化以委蛇兮。發遐想於蓬瀛。値滕六之效技兮。溘乘興兮攄情。揮瓊管以紀勝兮。討玄機於落剝。媚嬌態之嬋娟兮。憑怒虯之呀攫。畜氣像於沆瀣兮。收大用於濩落。心與手其相應兮。運郢斤而盡堊。扈江籬以紉蘭兮。集芬芳以流輝。覃余懷之冥搜兮。俄再撫於九圍。學海汪洋而莫之涯兮。獵古今而交馳。託雅意於華作兮。名萬古兮昭垂。般景仰乎高山兮。微先生吾誰與歸。傾余蓋其若舊兮。絶中心之町畦。飮醇醪不覺醉兮。遺耳目之所司。奧余慕金陵之識難兮。就子雲而問奇。固陋質之難化兮。效捧心於東施。顧微末之不自量兮。庶榛蕪之芟夷。遡餘波而上之。求厥源之所自。益自見其所未見兮。亦夫子之所賜。安得紐弄赬闔。揣摩乾坤。存至道於目擊。通妙契於氤氳。辨魚魯而復正。開盲聾於吾民。使日出之域。東海之濱。同文一軌。而永囿我聖天子之鴻恩也。亂曰。文章之富博而精兮。擲地金聲。佩琚瓊兮。維山與斗莫之京兮。駕漢馳楚。而大成兮。手抉天章文昇平兮。爝火日出。難爲明兮。</text>
<title>和雪霽登樓賦 雪霽登樓賦 倪謙</title>,<text>維聖皇之御極。頒正朔於八荒。眷東藩之有國。限衣帶以相望。羌盡忠而盡禮。時來享而來王。宜優異以加賚。錫九重之詔章。爰命詞臣。皇華遣行。乃渡馬訾。載經樂浪。泛星槎於蒼海。弭使節於華陽。謹宣詔乎帝命。暫假憩於公堂。有樓巋然。規制翼翼。畫棟暈飛。雕欄矢棘。納夜月於璇題。灑春雲於赬壁。透鮮飆而不礙。疊層霄而獨立。信黃鶴之可招。想翠微之堪挹。暢浩懷之舒瀉。掬洪濤而浣滌。玆當三春初孟。六雪始晴。屛翳開顏。羲和耀精。於是司馬先生。拉余躡重階攀兩楹。俯曲檻臨危甍。覽氷壺於天地。望京島於蓬瀛。壯三韓之偉觀。豁萬古之幽情。迺若近接几席。則蒼髥怒目。老鱗皴剝。儼玉虯之競飛。訝驪珠之鬪攫。遠㺽戶闥。則粉甃參差。琪林錯落。瑩萬瓦之積素。皎千門之凝堊。以言乎山也。則北嶽後聳。宮殿增輝。南峯前峙。城郭四圍。峻壁蜿蜒以西鶩。連嶂迤邐而東馳。以言乎水也。則開川縈繞。銀虹下垂。漢江蕩潏。渤澥攸歸。寧長養於魚鼈。允流潤於町畦。彼其五監六寺。庶府諸司。鼓鍾麗譙。爭高聘奇。紛鷄犬之相聞。驗政敎之所施。慨唫賞之未旣。不知身之居於九夷。先生顧余而嘆曰。子鮮斯景之可玩。當求斯雪之所自。亶豐年之休徵。由上天之明賜。於維聖皇。德合乾坤。以和召和。淑氣氤氳。致雨暘之時若。廣率育於蒸民。漙靈雰於宇內。溢餘波於海濱。迺箕封之藩庶兮。孰非我皇之渥恩也。余聞之擊節而爲之歌曰。層構之崇。結製之精。褰裳往登。極目瑤瓊。餘澤漸被自帝京。煕煕樂土。民物阜成。稱藩東服席大平。千秋萬春。固屛翰於皇明。</text>
<title>送侍講倪先生使還詩序</title>,<text>聖天子新嗣大統。推恩天下。翰林侍講錢唐倪公。與給事中司馬公奉詔來宣。我弊邦無小大。罔不瞻望慶抃。浹旬而星軺言旋。我縉紳之士。咸歌詩以贈。命叔舟爲之序。叔舟有陪從之分。敢以拙辭。內翰。公天資粹美。飾以詩書。德業言行。求之古人。亦不多得。其文章之富。筆法之奇。乃餘事爾。可謂誦詩知禮。有德有言之君子矣。以是知遇聖明。近龍光之密勿。承淸燕之雍容。晨夕論思。左右帝躬。以笙鏞乎治道者。爲何如哉。惟吾東邦。自箕子受封。禮樂文物。夙慕中夏。太祖高皇帝之御宇也。我康獻王受命作藩。世篤忠款。列聖相承。眷注有加。凡奉綸音至下國者。必命碩儒名公。然未有自經幄顧問之地而出如今日。蓋見皇上寵待弊邦之意也。而公又能體綏遠之仁。忠信篤敬。不以僻陋而疏慠。咨詢咨度。務宣上德。苟非誦詩知禮。有德有言之君子。安能如是哉。昔周之盛。越裳氏以無烈風雷雨。知中國有聖人。重九譯而至。況乎親接聖天子近侍之賢。如景星祥雲垂東海之濱者乎。使我東民。益知天子神聖者。未必不由我公也。叔舟叨奉杖屨。獲辱知待。薰芝蘭。醉醇醪。庶幾變化陋質矣。歸意難挽。會合無期。新知生別。何以爲懷。古人贈以不拜。請以不諛奉贐。今方聖主中興之始。凡所施設。天下拭目。公宜援經擬道。贊揚皇猷。大闡治敎。薄海內外。共躋仁壽之域。以答天下之望。不亦韙乎。景泰初元後正有日。朝鮮國奉列大夫。副知承文院事，知製敎，世子右弼善申序。近有人購書燕肆。得一書名遼海編。乃倪學士 謙 在本國時與文忠公酬唱之什也。雖間有他作。而公之作十而九。昔。高麗朴寅亮使宋。題龜山寺。詩甚平平祝穆。載方輿勝覽中。至今家傳而人誦。況公之雄篇傑作。視寅亮何但百倍過之。其流希天下。垂耀無窮也決矣。今觀編中詩文。皆本集所無。而唯和雪霽登樓賦錄焉。於本集删去之。以其重複也。</text>
<title>題希賢堂卷鄔望</title>,<text>高堂數仞扁希賢。聞說申君行卓然。肯構精專非一度。落成完美不終年。照窓麗日容光粲。吹戶薰風景色鮮。簷外雞聲常蚤起。案頭螢火獨忘眠。惜陰展卷三冬月。繼晷焚膏五夜天。筆底詞源流衮衮。腹中經笥積便便。潛心弗顧韋編絶。當膝那知木榻穿。譬若農夫勤秉來。猶如估客慣行船。帆檣遙濟千江水。銍艾全收百畝田。擧步寧隨多士後。置身必在衆人先。商家伊尹期方駕。魯國顏回願比肩。志學將來應大用。濂溪遺訓善承傳。</text>
<title>題希賢堂卷倪謙</title>,<text>高山殊可仰。景行還可行。涉遠必由邇。登崇自卑升。維我古先聖。恒用大爲程。群賢務進德。志期先聖幷。藩邦有申詳。嗜學博且精。藏修處華屋。揭以希賢名。顏淵彼何人。逸駕宜同憑。擧武苟不寘。脫近游高明。</text>
<title>題希賢堂卷司馬詢</title>,<text>聖域未易至。賢德士可希。希之果何似。動靜一敬持。持敬固有道。始終在弗移。私欲日以淨。天理日以躋。明珠出游滓。塵鏡生光輝。超然脫凡俗。賢者同一歸。卓哉彼先覺。顏孟誠吾師。</text>
<title>題希賢堂卷王壐</title>,<text>彼美高陽士。端居晝適從。尋回傳博約。師伋授中庸。一貫由兹達。七篇至此通。駸駸應不息。庭草翠光風。</text>
<title>希賢堂賦徐居正</title>,<text>繄天命沕穆而不已兮。紛化生其職職。維人得其最靈兮。故秉彝之惟一。賢與愚本其一初兮。是誰豐而誰嗇。行何爲而堯舜也。行何爲而跖桀也。曰余未有知兮。惟立志之可言也。彼自暴而自棄兮。羌不足與之論也。惟立志者士也。胡不希此賢也。生余生於千載兮。志余志乎古先。上何高而不探兮。下何深而不索。揖皐夔之淸風兮。踵伊周之遐躅。望孔顏兮千秋。想周程於彷彿。寧力不足而不及兮。志專專其靡他。苟此希之是誠兮。曾彼何而于何也。苟此希之不誠兮。於自畫乎何嗟也。固希賢其有道兮。曰惟誠之可立也。夫聖可學而能至兮。莫吾賢之不及也。夫天可得而爲徒兮。莫吾希之家藐也。世貿貿而莫知兮。寖日遠而日亡。偉濂溪之有作。慨爲學之迷方。擴前聖之未發兮。著三希之至論。其曰志伊而學顏兮。意愈微而愈遠。嗟世遠而人非兮。孰講明乎斯義。猗高陽之有人。塊天質之秀異。紛旣有此內美兮。又翼之以詩書。涵性情以優游兮。仍反觀乎性之初。尙余友乎古之人兮。猶遑遑焉是希。爰揭號以扁堂兮。恒念兹而在兹。學巷顏之攸學兮。志不違乎斯仁。心華摯之所心兮。欲堯舜乎君民。瞻高山之可仰兮。戒九仞之功虧。體乾運之不息兮。一以誠其守之。奇若人之志遠。豈苟安於小成。將希聖而希天兮。與三五以抁行也。噫嘻乎善不由外兮。名不虛得。孰無聲而有響。孰無實而有獲。子之堂幽且深兮。宜希賢之有此額也。子之堂高且明兮。宜希賢之有此人也。嗟下愚之不移兮。余何獨喪其眞也。非余無志而不成兮。曁多歧乎亡羊也。庶反求而自得兮。行與子同升乎此堂也。</text>
<title>題希賢堂卷成三問</title>,<text>尹之任。回也賢。或囂然而樂堯舜。或喟然而嘆高堅。有爲亦若是。余何獨不然。</text>
<title>題希賢堂卷李塏</title>,<text>混沌旣分三才出。各具大極無差別。大極之理不外誠。誠也太極元是一。天以誠而能自健。地以誠而能載物。聖人性焉安於誠。所以天地合其德。賢者思誠能自守。所以德義爲可則。周衰道喪數千載。中間邪僞恣蟊賊。擧世貿貿昧所之。遂令聖路生荊棘。珍重濂溪爲鋤蕪。昭然萬古開群惑。希天希聖希賢語。指示學者知所力。高陽才子天稟高。尙友古人猶寡合。維顏維尹實所希。維聖維賢過與及。于嗟我人備三才。何以能參天地立。誠之一字貫聖學。告爾丁寧果而確。</text>
<title>挽章蓬原鄭昌孫</title>,<text>早年攀附際明良。將相宏才壓廟堂。圖畫雲臺參翊戴。扶持日轂上穹蒼。累朝勳業誰能並。餘事文章獨擅場。魏鑑忽亡今已矣。那堪爲君倍悲傷。天挺人豪間世雄。遭逢列祖盡孤忠。運籌帷幄謀猷密。調鼎岩廊治化隆。杖節東溟宣盛德。蒐兵北塞定戎功。從誰復見經綸手。執紼都門淚洒風。</text>
<title>挽章上黨韓明澮</title>,<text>維嶽還申降。周揁更後身。雄呑胸夢澤。和有脚陽春。屈子風騷祖。董生經術淳。聘東日域遠。觀上國光頻。燭禍芟芽孼。亨屯翊聖神。乾坤歸整頓。民物入陶鈞。相業蕭曹並。將壇衛霍隣。出師持紀律。討虜靜煙塵。三代山河擔。六朝社稷臣。鹽梅調鼎鼐。門尸列簪紳。通鑑方開局。編摩未獲麟。天胡文欲表。厄在巳之辰。一夜台星隕。九原梓樹新。驚呼知我慟。默數復誰親。座上嗟虛位。朝端奈乏人。同功仍一體。舊好也聯姻。哭送松山路。雙揮淚滿巾。</text>
<title>挽章永山金守溫</title>,<text>天降斯人佐我邦。氣呑雲夢霈河江。經綸大業風雲蔚。制作皇朝禮樂厖。功重兩朝山莫並。文雄百代筆無雙。煌煌千古垂無極。勒在鍾彝詎敢撞。少日才名入泮宮。丈夫惟我少年公。詩書服業三冬後。爾汝襟期十載中。廊廟位崇雖越絶。酒樽歡合幾從容。白頭話盡平生事。一哭蒼茫立曉風。</text>
<title>挽章河東鄭麟趾</title>,<text>長安紫陌共鳴珂。自少情親到鬢皤。元帥朔方平雁塞。孤舟東海壓鯨波。山河帶礪連三世。道德文章入四科。再領廟堂承委寄。忍聞薤露一聲歌。</text>
<title>挽章坡平尹弼商</title>,<text>文章經濟兩無倫。功重勞多社稷臣。落落胸襟寬似海。汪汪談笑靄如春。榮家八子皆邦傑。扶柩諸孫摠席珍。已矣泰山無所仰。慟將雙淚洒淸晨。</text>
<title>挽章益城洪應</title>,<text>文武全材荷主知。經綸相業濟時危。曾聞嵩嶽生申伯。何遽皇天奪右師。宿德於誰稱柱石。稽疑無處問蓍龜。太山北斗終安仰。蒿里新阡獨可悲。門下優容得出身。陪遊鑾殿日相親。先生道德橫天地。兒子聲名動縉紳。一佩安危謨克壯。多年燮理鬢還新。居然物化成丘隴。東望佳城淚滿巾。</text>
<title>挽章宣城盧思愼</title>,<text>挺世英雄爲應期。六朝培植大平基。泰山勳業海東冠。華國文章天下知。出將威名重方召。陳謨氣像藹皐夔。聖君政倚調元手。天奪其如不憖遺。後生向我亦人倚。濫廁明公結主知。先代昔曾叨埢遇。廟堂今復許陪追。自期合擧籃輿耳。誰料還題薤曲爲。腸斷典刑難再見。松山斷隴草離離。</text>
<title>挽章達城徐居正</title>,<text>乾坤鍾秀氣。星嶽降英靈。一代孚公論。五朝秉國衡。嵒廊重入相。獜閣四圖形。勳業眞如此。煌煌有汗靑。</text>
<title>挽章達城徐居正 其二</title>,<text>光陵挺上聖。大運屬中興。漢主思元亮。唐宗倚魏徵。乾坤扶頓整。日月佐明昇。廿六功臣字。前編見未曾。</text>
<title>挽章達城徐居正 其三</title>,<text>聖主風雲會。元臣柱石材。胡然亡一鑑。遽爾落三台。金匱紬垂畢。玉樓記已催。山河應帶礪。終始極榮哀。</text>
<title>挽章達城徐居正 其四</title>,<text>少年叨兩榜。十載共金鑾。久下陳蕃榻。頻彈貢禹冠。敢忘傳鉢語。長抱絶絃嘆。墮盡情鍾淚。空梁月色寒。</text>
<title>挽章陽川許琮</title>,<text>優游人世了前緣。鸞鶴相將返九天。詩售幾金傳海國。功垂萬古鎭燕然。光風霽月終無迹。流水高山已絶絃。落日西園無限意。忍看喬木著秋煙。嵬然幾歲壓淸班。此日衣冠盡慘顏。經濟邦家歸掌上。栽培桃李滿人間。功名似入槐安國。秀氣終還華嶽山。元凱今爲六君子。風流想見淚潸潸。</text>
<title>挽章昌寧曹錫文</title>,<text>光嶽千年稟性靈。鯷岑鍾秀應時生。胸中粲粲羅星斗。腹裏堂堂幾甲兵。黃閣調羹勤燮理。雲臺畫像煥丹靑。人間五福應無儷。況復兒孫有典刑。</text>
<title>挽章延城李石亨</title>,<text>維嶽生賢甫及申。天敎治世命斯人。勳高帶礪三朝老。道大經綸廿載春。不爲聖明遺碩輔。空將怨恨問蒼旻。欲知德業垂無盡。看取昭昭史筆新。</text>
<title>挽章西河任元濬</title>,<text>天意由來眷聖明。篤生豪傑佐隆平。文章快覩爲時用。德望端宜秉國成。位冠百寮承寵澤。功高一代擅榮名。忽騎箕尾還霄漢。多少都人淚若傾。</text>
<title>挽章夏山成任</title>,<text>堂堂俊傑應昌期。勳業從來出等夷。帆擧東溟通國信。旗飜朔野振天威。累朝寵眷蒙三接。前席籌謨擅一時。梁棟忽傾人事改。蒼生失望士林悲。</text>
<title>挽章陽城李承召</title>,<text>天生眞主濟時紛。必賚元臣贊大勳。身作虹樑支大廈。手傾銀漢洗妖氛。格天功德追伊傅。華國文章擬典墳。四盡凌煙俱第一。煌煌偉烈照無垠。臣主相逢大有爲。國安盤石世雍熙。山河漢業歸三傑。禮樂虞朝在一夔。出入宣勞兼將相。安危定策作蓍龜。扶持正學明王敎。盛德高風百世師。海嶽崇深氣渾雄。牢籠宇宙入寬胸。八柱擎天高紫極。六龍扶日上蒼穹。北學中原聞大道。東遊外國見殊風。三朝將相經綸業。天地淸寧敍九功。黑頭當日入嵒廊。憂國年來兩鬢霜。衮衮公侯知積善。堂堂門閥永流芳。星官忽報三台拆。宸極還悲一鑑亡。祖帳遙連數十里。傾都車馬擁如墻。</text>
