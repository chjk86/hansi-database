<title>次歸去來辭</title>,<text>歸去來兮。千里鄕關今始歸。式瞻桑梓而敬止。心一喜而一悲。鴻冥冥兮遠擧。弋人篡兮何追。脫人間之羈馽。謝名場之是非。安步足以當車。綉冕爭似荷衣。愛琮琤之幽谷。開一室於翠微。心甘燕息。念絶波奔。蒼松蔭砌。綠竹護門。簞瓢雖空。至樂猶存。時携園友。共對汙尊。敍夙昔之懷抱。驚老少之異顔。擡醉眼於日邊。望彼美於長安。山蒼蒼而多木。烟霧鎖於巖關。仰千古而長嘯。閱萬象而流觀。雲北去而有期。水東流而不還。雖白髮之種種。尙丹心之桓桓。歸去來兮。從所好而優游。卧北窻之天地。羌不營而不求。消甲子於閒中。伴魚鳥而忘憂。當春日之載陽。和氣藹乎綠疇。維山有屐。維水有舟。朝搴手種之樹。夕登釣遊之丘。日容與而自適。專象外之風流。寄浮榮於泡幻。任身世於浮休。吁嗟乎。東華擾擾少知己。雖信美兮不可留。百爾思不如我所之。溪山元自在。風月來如期。聊沈光而晦彩。付一生於耘耔。誦肥遯於羲易。歌考槃於衛詩。樂天放兮終天年。萬事聽天何更疑。</text>
<title>止水賦</title>,<text>淨胷海之智水。泝淸泠之一源。警峽流之驚沸。憫涇波之多渾。豈本源之固然。是狂瀾之橫决。覽止水之澄深。悟眞源之活潑。寂微飈之不興。澹纖埃之未起。涵萬象於上下。洞一色於表裏。鏡光明兮泂澈。玉彩寒兮淸瑩。含雪月之晶輝。落天雲之光影。旣天理之昭融。自全體之呈露。澄不借於投膠。靜何待於貯器。知此理之非他。諒厥本之如是。苟推測於吾心。豈本體之有異。始流出於天命。乃淵停於腔子。旣性源之泓澄。詎情瀾之汎溢。藹元化之含蓄。湛外感之潛寂。金井虛兮風恬。玉淵明兮塵淸。襲夜氣之沆瀣。挹秋月之虛明。體雖隱於無迹。物何微而遁形。始修淨於方寸。卒彌滿於六合。誰知一靜之天機。實應用之叵測。幹事物之浩浩。宰萬類之濈濈。信廓然而大公。故物來而順應。是必寂而能感。孰無止而有定。援物我而永思。慨淸濁之無常。活水源頭。淨半畝之方塘。夜雨扁舟。溢滿江之風浪。苟不育於泉達。竟未免於波蕩。然厥本之不泯。豈澄治之無術。倘一敬之涵養。自千邪之渙釋。何下學之混濁。眛一心之歸嚮。由欲浪之滋長。奄理源之汨喪。始涓涓於濫觴。乃湯湯於滔天。邈余生之汲古。惕下流之同歸。歎原泉之子輿。仰川上之仲尼。知浴德之有方。捨茲水而何求。水哉水哉。聊與爾而同流。</text>
<title>卧龍菴行</title>,<text>廬山高哉幾千仞。靄靄蒼翠凌紫穹。上有千尺銀派傾。下有百丈蛟螭宮。何年造物騁神巧。石竇隱隱潛黃龍。細看鱗甲欲飛動。千古萬古奔波中。謫仙一去山寂寞。奇觀勝賞誰能窮。流傳一夕忽有遇。先生杖屨來秋風。臨流盤礴不能去。俯仰今古多悲衷。佳名遙憶漢丞相。好事寄與西原翁。數椽精舍靜且深。一幅遺像藏龕籠。仙翁釋子亦相攜孤尋獨眺。往往吐氣如長虹。當年夫子濟世志。一起雷雨開鴻濛。如何一官便歸來。欲與魚鳥甘長終。天高慘慘白日遠。九廟漠漠烟塵蒙。大聲三叫龍不起。堪嗟已矣行天功。</text>
<title>次韓中材岳王墓詩韻</title>,<text>偃城金牌連翩來。百萬䧺兵氣蕭瑟。將軍萬死只爲國。十載奇功寧易擲。徘徊不忍回馬首。喋喋盜言終罔極。忠何爲罪虜何親。萬事由天未人力。安危猶冀白吾君。藉寇戕賢如鬼蜮。中原元是乃家事。骨肉爲囚堪憤激。長城一壞欲何爲。血汙蓮花光晦蝕。年年寒食西湖路。碧草東風行客泣。英精毅魄不可作。羊馬半沒蒼苔石。</text>
<title>金子瞻 聸 別舍。和示子瞻及宋壽玉，金子昻。睟○甲子</title>,<text>誰識傷春恨。偏從客裏深。嶺梅迷去夢。城柳絆歸心。鳳彩聯羣袂。風帘擲數金。天南雲入望。那復戀華簪。</text>
<title>偶題 戊辰</title>,<text>新秋雲氣盛。凉雨已連朝。獨向西風立。幽人恨未消。</text>
<title>退溪先生輓詞 辛未</title>,<text>才全德備學兼醇。千載吾東秖一人。秉筆百年能衛道。開衾一夕已全身。窻梅自老愁前臘。庭草空榮憶舊春。小子那堪文喪慟。靑山萬古寄芳塵。</text>
<title>溪上葬訖。治任將歸。贈同列。</title>,<text>義重同門友。山頹五內崩。他日相思夢。應飛下馬陵。</text>
<title>和鄭執義子中 惟一 別詩韻</title>,<text>許國深衷百鍊剛。乘驄攬轡向何方。彩雲天北懷金闕。凉月溪南戀草堂。未盡朋情移晩日。不遑王事犯晨光。西風相送江郊路。何日重來共擧觴。</text>
<title>朋來亭。琴上舍以病未赴。作詩送之。次其韻。</title>,<text>年來喪禍病纏身。感舊蓮臺跡已陳。衮衮天機催勝日。悠悠世變遞遊人。江城鴈老秋光暮。里社雞肥酒味新。晩醉寒崖懷抱惡。北山回望隔淸塵。</text>
<title>金正夫席上。以病先歸。卽呈琴上舍。</title>,<text>山家梅柳澀餘寒。春色偏生醉裏顔。抱病歸來愁欲老。隔巖淸唱逗雲間。</text>
<title>次琴上舍韻 柳修撰而見來陶山有詩。上舍和之。</title>,<text>四海斯文喪。千年瑞日昏。鳳麟無復見。松菊爲誰存。川嶽雲迷樹。乾坤月滿軒。傷心絃誦處。烟水繞平原。</text>
<title>次呈宋學長</title>,<text>學書還學稼。閒卧說羲農。肯把希賢志。甘爲媚世容。山居今久隔。書室舊相從。秖有心中事。深期澗壑松。</text>
<title>再和</title>,<text>四望黃雲色。田家未畢農。雨餘肥水面。霜後醉山容。落帽佳辰過。談懷野老從。谷深人不見。空有百年松。</text>
<title>追次錦溪先生韻 二首○壬申</title>,<text>忠厚勤心誨。昏蒙愧面牆。受恩輕海嶽。承敎積星霜。舊壠空回首。陳編秖斷腸。儀刑時入夢。遺訓矢無忘。</text>
<title>追次錦溪先生韻 二首○壬申 其二</title>,<text>不才蒙鑑賞。勤誨懼無成。幾日留淸席。多年滯赤城。篇章裁闊狹。經學峻功程。敎訓猶盈耳。端宜寫素屛。</text>
<title>追次錦溪先生韻 二首○壬申 附原韻</title>,<text>從師今誤擇。才子到門牆。碧海鯤將羽。靑萍刃欲霜。聽明加礪志。利害莫回腸。文墨眞餘事。存心要勿忘。</text>
<title>追次錦溪先生韻 二首○壬申 附原韻 其二</title>,<text>秀氣超塵表。靑年已老成。無瑕藏美璞。未琢價連城。汗馬三冬業。驅車萬里程。東歸驢背興。雪嶺凍銀屛。</text>
<title>丹陽有蘇息之望。錦溪先生作詩。追次其韻。</title>,<text>血灑靑箋動冕旒。蠲徭恩典降偏區。愁眉爲有重舒日。弊邑寧無再造秋。巖罅新居眠夜犬。林間舊畝駕耕牛。三年父母留遺愛。十載安閒不解憂。</text>
<title>聾巖 李賢輔 愛日堂韻</title>,<text>世事紛紛我願聾。江聲松籟耳偏聰。巖奇始信神功鑄。人傑從知異氣鍾。日下勳名槐罷夢。林間風味竹生叢。百年忠孝堂猶在。鶴唳時聞水月中。</text>
<title>壬申孟冬。與閔伯嚮 應祺 過丹陽長堠。次其韻。</title>,<text>曉過江頭第幾巒。紅生峽角露仙關。行行未了平生事。愧殺年年負此山。</text>
<title>權景仰 斗文 慶席</title>,<text>良辰開勝席。堂上秀眉黃。杯瀲仙廚味。花飄月殿香。斯文來上客。新寵荷明王。忠孝君家事。聲華動一鄕。</text>
<title>次贈閔伯嚮 癸酉</title>,<text>峽裏淳風近渾淪。雲窻霧戶自成鄰。年年春暮桃花落。應怕尋溪更有人。</text>
<title>贈閔伯嚮</title>,<text>管領烟霞作主人。山齋棲息樂天眞。雲生野屐來新蕨。雨入溪竿得素鱗。琴榻風淸心太古。書燈夜靜夢先民。平生剩取尋花興。天地多情又一春。</text>
<title>次閔伯嚮 二首</title>,<text>烟霞奇癖屬閒人。夢見仙山面目眞。多少雲房聯蟻垤。高低雪嶽襲魚鱗。定逢吳市知幾子。便過秦時避亂民。峽裏光陰非世上。縣知松桂尙留春。</text>
<title>次閔伯嚮 二首 其二</title>,<text>愚溪一曲臥詩人。畵出西湖處士眞。松露重時看竦頸。梅風軟處玩游鱗。千年蠹簡爲文士。四海蝸廬是逸民。十載知音吾豈得。琴中喜作舊陽春。</text>
<title>西臺 在宅西</title>,<text>古杏西牆畔。繁陰落小臺。短桐橫夜月。時有好風來。</text>
<title>諸君寓伊山院。送蓮葉酒。因寄詩。次其韻各呈。</title>,<text>分醞不須多。得懷聊自足。玉度荷相知。瓊篇甦病客。</text>
<title>諸君寓伊山院。送蓮葉酒。因寄詩。次其韻各呈。 其2</title>,<text>秋雨不成寒。暗催一夜熟。消息政如何。臨風嗅淸馥。</text>
<title>諸君寓伊山院。送蓮葉酒。因寄詩。次其韻各呈。 其3</title>,<text>玉瓮三更暖。瓊漿半日濃。憑誰傳妙法。知自醉仙中。</text>
<title>諸君寓伊山院。送蓮葉酒。因寄詩。次其韻各呈。 其4</title>,<text>大葉貯小春。正遞風中馥。入喉便欲仙。浪詠雲和曲。</text>
<title>諸君寓伊山院。送蓮葉酒。因寄詩。次其韻各呈。 其5</title>,<text>誰將彼君子。交結此紅友。馨德坐成醺。何關式燕又。</text>
<title>諸君寓伊山院。送蓮葉酒。因寄詩。次其韻各呈。 其6</title>,<text>千荷媚日綠陰分。葉裏香醪稱意新。手把刀圭憑玉檻。山中仙侶不全貧。</text>
<title>退溪先生祔家廟時。次李君美 㝯 韻。</title>,<text>道德千年配遯翁。皐比堪恨久成空。精靈已在蒼蒼上。儀範初臨奕奕中。霜露情深悲歲往。羹牆慕切憫時窮。佳期五百無由得。萬世恭瞻正寢東。</text>
<title>諸兄携酒訪權昌寧 東輔 兄弟有詩。余以病未赴。追次其韻。</title>,<text>池館留嘉客。溪山夕照明。琴成感恩曲。詩作擲金聲。嶺外三秋盡。樽前萬里行。相思問何處。寒月滿都城。</text>
<title>伊山院廟奉安後一日。李逢原 安道 李宏仲 德弘 金道盛宿話于烽寺。余以忌齊不與焉。諸君各賦四韻。追次之。</title>,<text>一心分理欲。終始不同流。霽日當朝出。陰雲入夜浮。仁須由己得。道豈與人謀。自暴端宜戒。前言肯念不。</text>
<title>次許城主 忠吉 醫局重修韻</title>,<text>六年收盡濟人功。餘力還推藥圃中。辦得一方仁壽域。應將此手鑄吾東。</text>
<title>二月念九。雨中孤坐。黑石寺小奚來傳朴子澄 漉 書。時嘯臯先生將赴鷄林。來過家山。僅隔一日。詠懷呈之。甲戌</title>,<text>錦衣分綬過東皐。故國春心入小桃。千里望雲今幾日。知君夜夜夢先勞。</text>
<title>次靑巖亭韻 二首</title>,<text>巖居日日野懷寬。玉峽屛開錦水環。鑿谷幾敎山鬼泣。披雲方遣地仙看。憐池閣道要須闢。喜客山扃不許關。風檻斜陽陪勝賞。松醪溪䔩薦金盤。</text>
<title>次靑巖亭韻 二首 其二</title>,<text>履險能全帝降衷。如今往事轉頭空。冰霜高義雷霆下。雲水孤亭宇宙中。柳影滿簾春得雨。荷香撲枕夜多風。年年物色渾如舊。至樂相傳矢未窮。</text>
<title>輓許城主 忠吉</title>,<text>規步芹宮播德音。危言祟禍屬焚林。千重北塞風霜老。百里南鄕雨露深。殉義餘名騂鬼面。尊賢遺敎醉人心。休休嗜善平生事。灑淚難輸紙上吟。</text>
<title>柳應見 雲龍 精舍壁間有詩。問之老衲。對以而見 柳成龍 所書。因次之。乙亥</title>,<text>入峽初無路。芳洲忽有村。川回疑地盡。壁立訝天翻。山鳥將雛過。沙禽得友喧。風花千古興。宇宙一孤軒。</text>
<title>次具栢潭 鳳齡 柳西厓 成龍 韻。書僧軸。</title>,<text>敲門驚罷午榻眠。淸癯知是休糧禪。衣穿紫霞有宿痕。手携玉軸求新緣。問爾遙筇自何山。笑指鶴峰之西巓。山中寒桂開又落。碧殿凉月今千年。明朝談罷忽辭去。片雲孤鶴皆天邊。</text>
<title>坐栢巖齋舍</title>,<text>林花送一春。風雨連三日。深榻卧詩人。流光何太疾。</text>
<title>基城次具栢潭韻。贈主倅裴汝友。三益○丙子</title>,<text>握手還嗟別恨隨。只緣人世事多歧。朝畦雨過驚禾黍。夜閣風生動柳枝。官對亂峰仍作堞。村依積石自成籬。遨頭治化須寬惠。山郡從今變鞏基。</text>
<title>基城次具栢潭韻。贈主倅裴汝友。三益○丙子 其二</title>,<text>雨歇雲猶黑。溪通水漸淪。村農歌草野。國老賀楓宸。祖稅堪輸郡。饔飧可借鄰。遨頭無一事。端合岸高巾。</text>
<title>贈別栢潭</title>,<text>聯裾應少日。分手太多時。話別要須酒。舒懷只有詩。驛程連翠巘。官柳拂靑絲。此日催仙馭。翩翩向鳳池。</text>
<title>嘯臯先生文臣廷試韻</title>,<text>晴曦滿院樹木稠。玉殿凉生錦葉秋。鳳尾揮來塡寶牒。虹腰撐罷動新帿。遊觀餘事何曾益。並用良規可豫求。出入從今皆將相。王猷萬世衍鴻休。</text>
<title>次黃景明 暹○二首</title>,<text>平安消息問誰因。九日思親我二人。聞杵夜愁生枕席。看花秋意滿綸巾。金城風雨連南極。玉宇星霜近北辰。時有好音飛素榻。相思咫尺鬢垂銀。</text>
<title>次黃景明 暹○二首 其二</title>,<text>愁邊流序兩鄕心。消息天涯直萬金。北極鴈寒留夜月。南園桐老滯秋霖。居閒事業多中廢。誰病工程禁外侵。相會一城天日近。阜民無計贊虞琴。</text>
<title>竹嶺偶占 丁丑○此下西征錄</title>,<text>基城朝發軔。竹嶺晩飛筇。地拆東南迥。天開左右通。客程連日下。家國隔雲中。離恨堪長嘯。遙臨萬里風。</text>
<title>嶺路得趙月川 穆 韻</title>,<text>百年有片心。四海唯孤影。浪走問何方。居然又竹嶺。</text>
<title>夕投丹陽次東軒韻</title>,<text>雲嶺南橫夢欲飛。旅程三日不如歸。遲遲幾恨客愁苦。綻盡年年慈母衣。</text>
<title>過白洞先生 黃應奎 精舍 精舍在圓塘</title>,<text>玉峽千重錦水回。雲窻偏向翠微開。南州詩老無消息。只有山僧採藥來。</text>
<title>石門 巖首有門如虹</title>,<text>江西仙府石門成。霧往雲來寶舃輕。一啜流霞千日醉。碧桃深處不知扃。</text>
<title>西巖次鄭承勳善述韻</title>,<text>我愛文華擅斗南。仙舟同汎落花潭。明朝上馬多塵事。靦向人間播美談。</text>
<title>過可興倉</title>,<text>食力供漕運。田租各有征。官能收地出。民不負天生。取旣隨豐歉。分宜有重輕。王家斯命脈。惟願軫宸情。</text>
<title>古腰潭</title>,<text>千尋疊浪石窺舟。舟子驚呼欲燥喉。過險不知當避險。人間何處有安流。</text>
<title>向晩風逆。舟不得行。</title>,<text>驚浪隨風鬨。輕舟澀不行。江神知有意。故故止西征。</text>
<title>夕詠</title>,<text>薄宦驅人向玉京。江天日暮最多情。窮涯舟動魚猶駛。極浦風多鳥自輕。萬里行裝書一束。兩鄕消息夢三更。北堂寒燠誰能省。陟岵遺詩願再賡。</text>
<title>宿加近村</title>,<text>水多牀席冷。山近子規啼。露重村籬濕。風柔野麥齊。夢魂長嶺右。舟檝每江西。惆悵身何處。南天曉氣迷。</text>
<title>曉望江居</title>,<text>嚴程扣枻傍淸濱。隔岸茅簷未見人。牛放不知江草夜。雞閑猶識水村晨。朝炊契闊餘三頃。晩釣生涯仗一綸。只恨催科煩俗吏。此身長憶武陵春。</text>
<title>偶占</title>,<text>人生一世間。事業各有司。農宜職納租。士當心濟時。而我獨無與。出世將何爲。承訓負趨庭。問學慚失師。氣質未全性。疾病難逢醫。免死亦吾幸。志穀非我期。居然逐一名。纖材何所施。吹竽未解譜。素食惟有詩。不能身退縮。寧無心忸怩。老母况在堂。沈痾今重罹。藥餌蹔相扶。氣息纔如絲。私情已自切。公事還相維。南鄕忍爲別。一舟將何之。向日情耿耿。戀親行遲遲。靑山自無言。芳洲有所思。槐陰已入夏。僚官可相嬉。望闕雖近御。倚門奈傷慈。風埃老日月。醉生堪長嗤。</text>
<title>舟人</title>,<text>家住湖山曲。虛經種麥春。寄生三版足。牟利一江因。身是鴟夷子。心隨隴斷人。年年多涉險。鬚髮半成銀。</text>
<title>過半野村</title>,<text>老翁往採魚。少婦歸抽蕨。雞犬亦隨人。藩籬空蔽日。</text>
<title>驪州</title>,<text>王畿千里地。有府控江城。名大州居狹。官高職事淸。樓臺香霧冷。陵寢彩雲輕。風急舟難泊。虛抛夢想情。</text>
<title>望英陵</title>,<text>龍顔何日棄臣氓。十里園陵寶氣生。私悃不堪稽首過。夕陽松栢望中靑。</text>
<title>夜泊江郊</title>,<text>泊近芳洲暮靄微。篷窻飛雨乍霏霏。遊人半夜凌波夢。暗逐寒雲嶺外歸。</text>
<title>朝雨滯舟</title>,<text>崇朝舟未發。寒雨絆歸心。潤草牛脣滑。沾沙鳥跡深。客情南又北。江興古猶今。漢曲明朝至。風塵滿面侵。</text>
<title>喜晴</title>,<text>滯雨江郊恨未消。風生浦口豁層霄。寒眠僻渚鷗情懶。斜點平波鷰意驕。江接漢陽靑瑣近。山連嶺右白雲遙。行藏浮世成何事。遊子朱顔一半凋。</text>
<title>偶占</title>,<text>遊人家嶺外。慈母病多嬰。白雪辭銀闕。黃梅向玉京。倚門千里恨。陟屺一生情。公事關孤賤。私忱耐遠征。別知愁擧爵。騎馬惜臨程。劇飮樓中酒。仍投嶺下城。遨頭交契密。携手笑言淸。翠嶺朝霞絢。丹丘夕照明。風流逢吏隱。雲月露山精。靑鳥今爲使。黃庭古有經。泠飇三島冷。淸鶴一舟輕。仙樂流餘韻。香車喜蹔停。中原唯一夜。鄕夢又三更。浦口留輕棹。江頭住遠行。簫歌還有恨。杯酒欲無醒。玉浪船初放。金灘險已經。雲欺江日色。風遞棹謳聲。供飯煩朝汲。求魚駐晩汀。村籬多舊識。臺榭認遺名。古寺閒中興。先陵望裏誠。雲低全堞老。風利半颿橫。懷苦愁聞櫓。詩多喜滿籝。官人空役役。船路每盈盈。愧負桑弧健。非關寵祿榮。地窮仙嶽出。天近彩雲生。許國身猶遠。思家夢自驚。孤蹤慚薄陋。聯契憶豪英。禁樹經初夏。庭槐弄晩晴。明朝塵滿面。人事怳如酲。</text>
<title>夕次</title>,<text>遠峀半邊紅。平江千頃綠。舟人善候風。背向西崖泊。</text>
<title>詠麥</title>,<text>野老多閒事。東皐種麥忙。風揉珠穗重。露潤玉莖長。入夏交深綠。將秋帶淺黃。田家惟日望。是月可登場。</text>
<title>杜鵑</title>,<text>化得寃禽歲月遲。孤身猶憶萬乘時。魂飛劍北無歸日。怨逐江南有別思。夜入靑山雲似海。春生芳樹月如眉。啼來淚盡還成血。留與遊人惜遠期。</text>
<title>望道峰山</title>,<text>雲興雨洽海東氓。鳳舞龍趨漢北城。山下靜菴遺廟在。巖風壑月滿空庭。</text>
<title>贈別李逢原。次許美叔 篈 韻 此。下南征錄○爲護送官時</title>,<text>迢迢羈夢度千巖。隴上飛雲嶺以南。晩歲功程君自得。當年句讀我同參。齋郞官冷趨香榻。溪舍書閒揷寶函。千里燕鴻歸路異。西郊落日願停驂。</text>
<title>金典牲惇敘 富倫 來餞東門外。次呈其韻。</title>,<text>龍庭拜命到城頭。留對淸風意自悠。寧親萬里兼觀海。暮雨長程不解愁。</text>
<title>楊根東軒韻</title>,<text>官居南畔俯平湖。峽裏仙村俗事無。人帶遞郵長作客。山含過雨欲成圖。牛貪野草知將犢。鳥愛松陰解引雛。節到三庚行色苦。白雲遙望強歡娛。</text>
<title>驪州淸心樓。遇金廷寶兄弟。次安璲二十韻。</title>,<text>行到三淸界。時當六月天。窻臨宜晩樹。簾望自晴川。嶽霧開三面。谿霞照一邊。鷺過沙影動。魚避水痕圓。龍奮江城雨。鴉飄野店烟。寺幽寒樹老。陵近彩雲連。駐蹕遺蹤在。行香舊事傳。興超黃鶴外。夢繞白鷗前。淡月棲孤鳳。泠風挾老仙。登臨慚薄陋。吟嘯想前賢。香霧留朱檻。流霞醉繡筵。俯江分玉礫。瞻壁愛瓊篇。笑語聯雙璧。襟懷隔數年。逢場眞偶爾。心事最依然。夜凭凌河枕。朝看入洛船。微陽斜極浦。寒靄失層巓。玄圃疑迷路。胡麻欲種田。淸歡纔掛一。修道又經千。客去含離恨。樓存續好緣。人間眞有累。容易擧南鞭。</text>
<title>彈琴臺。共金裕慶善餘遊賞。二首</title>,<text>三夜西江雨。層臺勢不降。風烟連鳥嶺。舟楫接驪江。萬里孱身獨。千山醉眼雙。琴仙消息歇。餘響水淙淙。</text>
<title>彈琴臺。共金裕慶善餘遊賞。二首 其二</title>,<text>玉峽開新眼。金樽豁舊襟。雲霞朝復暮。山水古猶今。鶴去松風老。龍藏澤霧深。不成靑瑣夢。無愧白鷗心。</text>
<title>丹陽二樂樓。次鄭善述席上韻。</title>,<text>玉溪寒雨洗瑤岑。六月泠風洞府深。逢著仙朋留一醉。閒情欲問白鷗心。</text>
<title>善山東軒韻</title>,<text>遊子懷家夢不成。南天新月始生明。烏山白日千年色。鯨海黃雲萬里情。花竹光風專一榻。樓臺香霧控全城。郊園時見耕田叟。自愧將身逐利名。</text>
<title>高靈小樓韻</title>,<text>羈遊萬里尺書稀。客欲歸時夢亦歸。路轉荒城炎霧合。地窮腥海瘴雲飛。荷飜露葉傾新蓋。竹引風叢拆故衣。蕭灑小樓無俗事。心源何處接非幾。</text>
<title>陜川東軒韻</title>,<text>遠遊羈恨不全消。登眺危欄故國遙。雲補層崖山影重。雨添寒渚水痕高。知時禽鳥隨天序。樂業人民荷聖朝。觀物任敎詩眼大。笑將川嶽比秋毛。</text>
<title>梅月樓 樓乃魚灌圃得江所經營</title>,<text>闡勝人雖遠。名樓意可尋。有梅方職節。無月孰知心。繞郭山門闊。縈林水府深。臨風多少恨。天地寄孤吟。</text>
<title>三嘉淨襟堂韻</title>,<text>楊柳三嘉縣。梧桐七月期。雲窻唯疊嶂。風檻有回漪。燕老驚秋社。人閒作水嬉。千年餘物色。懷古訪遺詩。</text>
<title>晉州雙淸堂。遇裴同年晦甫。應褧</title>,<text>曲堞臨長野。層欄出遠空。江寒能得月。山近自生風。夢接三淸上。魂遊萬界中。朗吟秋已夕。明日海山東。</text>
<title>矗石樓韻</title>,<text>立立蒼崖控勝區。茫茫四海有高樓。風光度峽雲霞動。天影沈江日月流。遐矚始知千界闊。高遊轉覺一生浮。雙眸領取湖山興。不必從今夢岳州。</text>
<title>昌原宣化樓韻 二首</title>,<text>地極滄溟客遠來。腥風橫浦瘴雲開。防胡十里城池壯。護邑千重海嶽回。露色欲晞鮮紫樹。兩痕纔過老蒼苔。蕭蕭空館無餘事。坐對靑山獨一杯。</text>
<title>昌原宣化樓韻 二首 其二</title>,<text>一馬南來客味酸。閒將秋興乍憑欄。繁紅百日花風暖。留翠千年竹露寒。眇看塞山能眼大。雄呑邊海自胷寬。驅馳脩路令人困。一夢天涯夜欲闌。</text>
<title>金海燕子樓韻 三首</title>,<text>平生夢想一高樓。試倚危欄意轉悠。萬里羈遊池館夜。千重關戍海山秋。寒城石老人民朴。古國雲荒歲月流。莫向靑山問興廢。滄洲一望使人愁。</text>
<title>金海燕子樓韻 三首 其二</title>,<text>到底奇觀恣意探。危樓詩眼渺東南。靖邊軍律如山屹。懷遠天恩類海涵。久喜時平無豕突。還思仙化共鸞驂。千年雲月蒼茫外。一枕長風客夢酣。</text>
<title>金海燕子樓韻 三首 其三</title>,<text>䧺州壯堞客來尋。海嶽當樓試一臨。萬刦興亡悲邃古。百年生息喜方今。潮通剩取魚蝦利。地暖偏宜樹竹陰。驅使風光三日興。平生意氣一長吟。</text>
<title>東萊溫井韻</title>,<text>天生水火各炎凉。怪底溫泉獨異常。拆地幻成仁壽域。薰人凌倒泰和湯。通靈身欲登鸞鶴。換骨頭無著雪霜。摠把疲癃歸逸樂。林林飮啄荷蒼蒼。</text>
<title>和郭彦慶 彦慶時在浴所</title>,<text>濯熱誰知反取凉。儒仙寶訣最超常。浴沂怳憶嘐嘐點。洗垢仍思慄慄湯。淪骨氣蒸霏細霧。脫身魂爽逐輕霜。從今擺落塵埃去。佇看乘風聳彼蒼。</text>
<title>次板上排律十韻詠蓬山</title>,<text>紫雲迷海嶽。香霧擁樓臺。堞老凌千古。潮驚駕八垓。絳苞珠顆拆。紅蔕玉蓮開。刀劒攢天雪。簫笳動地雷。候風看月暈。扶旭見雲頹。向北星躔暗。圖南鳥羽摧。懷仙空躑躅。悲古乍低徊。極海雲蹤隔。淹程日馭催。囊閒餐玉法。詩負擲金才。一嘯秋天外。羈愁自未裁。</text>
<title>偶吟寄郭彦慶</title>,<text>日邊迷曉夢。關外向秋陰。月黑金城暗。雲黃玉塞深。海腥魚作隊。山顆橘成林。有客同懷抱。俱爲萬里心。</text>
<title>水營飮話用溫泉韻</title>,<text>䧺臨海嶽納新凉。勝地開筵信不常。敎練一時多虎豹。高深千古壯金湯。香生玉斝飜秋露。膾入金刀落曉霜。出塞一聲歸興晩。平安火裏夜蒼蒼。</text>
<title>次板上韻詠靖遠樓</title>,<text>玉峽雲飛鰈海中。千年鶴去錦樓紅。波頭戴日天猶側。港口呑山地轉窮。戍浦烟閒民水靜。蠻船風利貨泉通。楡關物色非吾土。笑倚層欄世界空。</text>
<title>壁上三十五韻述懷</title>,<text>長安老羈宦。曉色迷漏閣。纏疾志坎坷。縻塵氣摧折。鶴病困棲息。龍蟠斂機軸。自恨百年身。不作千里跡。送往幸拜命。遠遊時無失。窮途愧慟哭。冒漲驚䟽鑿。行行日不淹。遠遠鞭堪著。官柳結翠幕。驆樹張靑幄。遙天入雙眼。峻嶺輸一握。每苦老暑侵。再看新月白。客路極邊塞。地勢臨溟渤。高遊酬壯志。冥觀得奇策。蓬山景物富。香樓雲雨軼。三淸信有地。九丹非無術。粉堞並海浮。錦嶽隨天落。世運有升降。官事多沿革。懷頑聖道洪。極浦纖埃絶。珠顆實皆騈。瑤花香未歇。鰈海平似掌。馬島渺如髮。城戍久高枕。耕斸皆安宅。操弓志鞱鈐。挾書能誦讀。東臨敎化洽。南顧頑酋懾。治安在廟謨。所貴登夔契。兵火必自焚。何須論衛霍。方今得此道。邊荒皆几席。况茲海道衝。文武留州伯。兵機在談笑。蠻貝空往復。有客滯孤蹤。渺然海一粟。天涯喜逢人。羈懷相對說。雲窻弄銀波。風廊飛玉屑。君恩感夜琴。塞聲悲曉角。楓宸與萱闈。消息今何若。神遊海雲臺。夢接扶桑木。周遊少子長。豈謂無所得。茫然在何處。東西南北客。</text>
<title>郭彦慶誦海雲臺一詩。俗傳魚無迹所占。仍次其韻。</title>,<text>宇宙蒼茫玉峽開。孤雲昔去我今來。雷奔地窟潮頭壯。雲拍天根嶽面回。穿海眼高鮫婦怯。懷仙胷鬱祝融堆。漁簑不管人間事。花月松風老一臺。</text>
<title>和郭彦慶別詩 彦慶得洞庭西望楚江分之韻</title>,<text>客寄天涯曉夢分。塞聲吹動古城雲。明朝踏破靑山色。海月蒼茫不見君。</text>
<title>黃山江 舟于黃山。達于密陽。</title>,<text>一夢梁州夜。秋颿又洛川。山河根大地。雲雨拍高天。路接江頭驛。商通海口船。芳洲將解纜。欲問嶺南仙。</text>
<title>密陽嶺南樓韻 二首</title>,<text>誰敎分割岳陽天。富媼神功太古前。彩檻魂遊黃鶴外。晴川興在白鷗邊。雲鬟遠聳還呈態。玉燭高縣不起烟。驅使風光須健筆。孤蹤此日愧當筵。</text>
<title>密陽嶺南樓韻 二首 其二</title>,<text>樓藏玉峽豁秋天。萬里乾坤几席前。臨水要知長不盡。看山須到遠無邊。彈驚睡鶴飜松露。漁起眠鷗蹴浪烟。收拾風光渾滿袖。微痾還復醉重筵。</text>
<title>樓船韻</title>,<text>探奇誰道入山居。最愛樓船任所如。移渚老虬愁劈霧。橫灘懶鴨怯呑魚。魂交太乙凌靑葉。夢接君平駕紫虛。若使快舒沿泝興。長天爲紙詎能書。</text>
<title>走次金藥峯 克一 攬秀亭韻 二首</title>,<text>嶽海高遊積恨平。寧敎淸夢入東明。亭洲老樹垂長蔓。臺沼新荷出半莖。枕上風光襟抱冷。樽前月色鬢毛橫。行當領取煙華去。林下長收晩隱名。東明。</text>
<title>走次金藥峯 克一 攬秀亭韻 二首 其二</title>,<text>槐院門名城戌塵淸足太平。閒中雲物亦分明。風梳野鶴粧踈羽。露沐庭芝養瘦莖。驛滯遠荒三月盡。床留舊業一經橫。遊觀剩得關身事。壯士從來愧小名。</text>
<title>次凝香寢韻</title>,<text>滿襟雲物不須詩。洛浦秋生亦一奇。欲識靜中淸絶處。要看新月過江時。</text>
<title>奉呈藥峯 二首</title>,<text>樓仙貪玉屑。牙頰靳神方。開闔妨天地。呼噓滯海洋。醒愁潤霞液。興撤講雲章。風月應相祟。嘲啾反有傷。</text>
<title>奉呈藥峯 二首 其二</title>,<text>久抱樓居興。難通羽化功。宵魔寒入肺。秋瘦淡生容。度檻雲辭鶴。留窻霧護龍。儒仙相顧問。詩至玉爲封。</text>
<title>石榴 凝香寢東石榴當窻</title>,<text>香寢庭東卧古梢。暖根無恙近南郊。夭魂泣露粧紅蘂。老殼愁霜蹙絳苞。割腹紫精輕白雜。開心酸液軟甘交。安能共作流霞飮。手倩麻姑捧玉肴。</text>
<title>次望湖堂韻</title>,<text>羈懷欲展不堪題。鳥亦催歸盡意啼。玉漲負船靑影出。金風挾樹碧痕低。寒城雲去惟孤鶴。曉店星稀已數雞。病枕尙留雲外夢。美人相望一天西。</text>
<title>次樓板二十韻。呈藥峯。</title>,<text>行當槐夏歷梧秋。踏盡南中數十州。萬里山河皆屬漢。千年文物悉從周。凝川壯冠三韓國。府伯榮超萬戶侯。天始陶基須鬼力。地能興産豈人謀。靑郊欲斷連孤堞。翠峽將低接畵樓。潭惜西傾留浦口。嶽嫌南缺起峯頭。香烟裊裊飄金瑣。仙佩摐摐響玉璆。月色盈虧天地老。風光變化歲時遒。楚雲纔結纖娥醉。秦鳳初飛寶曲稠。孤跡自多冠舃住。一生猶幸夢魂酬。遐觀眞覺孱身遠。高出尤知世界浮。露顆登盤朝可飣。霜鱗入手夜猶舟。雲移靈嶽隨玄鶴。霧聚神潭老翠虬。鷗鷺一盟留極浦。菱荷數唱隔芳洲。乘風始喜抛塵累。餐玉還愁足病疣。人傑望符今皁蓋。天恩命賜舊丹丘。文章本自無心取。爵祿元非有意求。蒲質幸蒙垂意問。風痾還愧稱情遊。催歸夜鳥猶煩怨。欲老秋蟬強噪啾。若入西城人事出。平生遊賞負江流。</text>
<title>留別藥峯。次望湖堂韻。二首</title>,<text>一秋同病卧。愁入採菱歌。寶屑流靑鳥。豪吟抉絳霞。人閒樓自夜。魚靜水空波。日出行將戒。怱怱世事多。</text>
<title>留別藥峯。次望湖堂韻。二首 其二</title>,<text>捧裾忻鳳彩。辭榻愴驪歌。遠謝紅樓月。孤瞻白嶽霞。塵蹤隨曉析。風想逐秋波。莫怪朱顔改。人間別恨多。</text>
<title>發行之朝。奉話藥峯。次前韻。</title>,<text>每聞愁處詠。幸聽醉時歌。弄翰餘華電。開樽老紫霞。風林堆古幹。雨艇閣新波。病鶴尋巢去。西山道路多。</text>
<title>淸道遇黃景明歸覲。次東軒韻。景明時爲舒州守</title>,<text>幸接平生友。忻成數日留。詩庭梧井雨。琴閣海山秋。作吏寬思霸。憂時夢見周。何當謝王事。桑柘兩浮遊。</text>
<title>河陽聳碧樓韻</title>,<text>百嶺脩程一馬遙。中秋爽氣豁層霄。雲留巨野金千頃。雨過長川玉一條。軟翼怯霜蟬自懶。纖哨啄黍雀初驕。遊人萬里思親意。病夢難成夜自朝。</text>
<title>次黃景明黃江留韻 戊寅</title>,<text>我不見舒川守。江南日望湖西路。平生氣槪兩相孚。江雲海月空朝暮。恨君枳棘棲鳳鸞。愧我塵埃逐鵷鷺。有親皆在地南涯。一路歸寧庶相遇。夕投黃江問行色。昨過無能追駿步。江天寂歷夜亦雨。古驛愁緖連雲樹。君歸春已過。落地花無數。知君暗解我所思。先把溪藤染秋兎。今君相愛誤相許。莫將言語浪流布。前年携手又一年。年年遠懷看詩句。君才流落世所羞。潛龍幾日騰雲霧。懷君可歎亦可慰。海邦三年沾化雨。</text>
<title>題宋德久 福基 襄陽卜居。次李賀淵 仲樑 韻。二首○己卯</title>,<text>人世悠悠歲月流。同裯舊抱自靑眸。淸朝對坐看新旭。九月霜晴薜荔洲。</text>
<title>題宋德久 福基 襄陽卜居。次李賀淵 仲樑 韻。二首○己卯 其二</title>,<text>醉憐霜菊下中庭。要伴閒人話舊情。遠卜山居今十載。東華應笑逐浮榮。</text>
<title>題靜庵 黃松澗應奎所構</title>,<text>先生多遠想。觀物眼猶寬。小屋臨天地。孤身出海山。支頭朝枕暖。觸手夜書寒。須識雲霞裏。憂時有寸丹。</text>
<title>留宿黃舒川景明靜菴。仍書一律。</title>,<text>幾年京洛逐緇塵。栗里閒情最是眞。翠峽中蟠名白洞。晴窓高臥姓黃人。風連古嶺金生響。霜薄寒松玉作鱗。一夜同裯心事足。無端別恨又明春。</text>
<title>朝發丹陽郡。舟向淸風。此下西征錄</title>,<text>嶺險艱關到赤城。懷親一夢夜頻驚。黃楊路滑郵鞭疾。丹峽波平站艇輕。山日未紅雲自宿。谿陰欲黑雨將橫。區區靦向風塵去。白鷗洲邊愧此生。</text>
<title>龜巖過李司評舊居有感 幽居消息已無存者。而野人田之。麥且成矣。</title>,<text>李謫仙歸去。愁雲秖獨留。巉巉天地立。浩浩古今流。邃壑槐迎夏。幽基麥過秋。遺魂時駕鶴。淸夜月同遊。</text>
<title>偶次屛上韻</title>,<text>江山眞入畫。雲物摠歸詩。一棹蒼茫外。愁人獨去遲。</text>
<title>凝石寺。敬次嘯臯先生韻。庚辰</title>,<text>上方微月洞天明。一勺要須盡意傾。歸依十載今承敎。雲物猶知一夜情。</text>
<title>凝石寺。敬次嘯臯先生韻。庚辰 附原韻</title>,<text>千里山河兩眼明。一軒談笑百壺傾。居僧莫怪今宵話。螢雪相從十載情。</text>
<title>江頭見陶器積置。吟示權景仰。此下南還錄</title>,<text>河濱餘舊業。勞力在晨曛。掘土陶淳質。燔柴露漆文。泥痕留手足。煙氣襲衣裙。趨市船堪載。謀炊共細君。</text>
<title>江郊見二婦理麥</title>,<text>種麥依山麓。携鉏女伴隨。江風梳鬢髪。山日鑠膚肌。綠浪經春晩。黃雲入夏時。登場宜酒食。不羨錦閨姬。</text>
<title>次權景仰笠巖船遊韻</title>,<text>瑤臺千古興。輸盡一孤舟。護鶴松欹立。藏龍水慢流。遊仙渾去住。淸月自春秋。浪詠雲和曲。終輕萬戶侯。</text>
<title>雨中過龜潭。有懷李舊隱而盛。之蕃</title>,<text>玉界山空已十年。松花寂歷繞江天。麻衣細濕橋邊雨。老鶴應驚李謪仙。</text>
<title>過溪上有感 辛巳</title>,<text>遠憶趨門日。淸塵已夢中。乾坤絃誦地。今古退陶翁。花重溪南雨。雲輕隴上風。山空人不見。惆悵夕陽紅。</text>
<title>桃村孤山。次南景祥 夢鰲 贈別韻。</title>,<text>一樽孤島晚。風色十分奇。處士多閒事。遊人有遠期。西湖梅老後。南浦草薰時。醉興兼離恨。淸篇幸可貽。</text>
<title>贈信藏師</title>,<text>近歲渠鄰寺。今年我故園。憂時關漆室。求道屬緇門。野榻秋無數。山樓月有痕。同遊不同趣。長嘯倚乾坤。</text>
<title>送成敏甫赴京</title>,<text>深情不用作離憂。倚劍長途賦遠遊。禮樂要觀周氣象。治安須問漢風流。關心最覺傷時恨。觸目還成弔古愁。霽日東邊明寸赤。何當捧詔誡回輈。</text>
<title>送韓勉叔之蓬山 二首</title>,<text>聖世交隣護送迎。君今踵我去年行。山河迥極扶桑海。城戍遙臨細柳營。洛浦有風菱葉老。蓬萊無雨橘花輕。遊觀又驗詩三百。肯把深情惜遠程。</text>
<title>送韓勉叔之蓬山 二首 其二</title>,<text>瀛海詩仙一笑迎。多君此日奉綸行。魚龍變化西南島。虎豹騰凌左右營。漢水暖雲梅雨重。楚天涼月竹風輕。從今一別應時換。莫使歸鞭滯海程。</text>
<title>送宋德求赴鏡城判官</title>,<text>君懷經世手。人道濟時艱。近寵辭銀署。邊憂屬鐵關。旗亭連曉郭。驛路轉春山。應有思親夢。淸宵獨往還。</text>
<title>送李德甫赴平壤</title>,<text>聖念留西鄙。分憂屬我公。敎條尋遠迹。耕鑿問遺風。返朴要新化。扶衰倍舊功。行行王事急。私恨轉忡忡。</text>
<title>送李子任 軸 赴任禮安</title>,<text>宣城吾本貫。淸蓋指南關。地僻雲霞富。民淳簿牒閒。武城絃誦處。句漏鼎爐間。爲是寒棲近。相邀可往還。</text>
<title>次洪就夫 以成 韻 癸未</title>,<text>驚風打岸閉北牖。書帷晝靜寒眠時。半庭跫音攪我耳。溪友入眼驚仙姿。歲暮淸樽撥幽興。天翁故作瓊花飛。相携莫嫌盞底深。百年愁緒如春絲。醉裏天地一大笑。驅使風煙歸我詩。孤身迥落世事外。誰將玉界移於斯。一夢唯在淸渭濱。天西美人長相思。</text>
<title>權燕岐 東美 巖亭。同權彦晦 春蘭 次徐鎭之韻。甲申</title>,<text>主人好問客。巖畔亦花開。醉耳暗生響。寒塘春水來。</text>
<title>宋寡尤 言愼 到家宿話 二首</title>,<text>醉對春風獨笑言。城南遠客打柴門。寒裯又共山中夜。七載銀臺舊酒痕。</text>
<title>宋寡尤 言愼 到家宿話 二首 其二</title>,<text>當年把筆演王言。秋夢蕭蕭近閤門。醉裏飜知身共遠。詩成七字淚雙痕。</text>
<title>次李逢子雲</title>,<text>峽口人將到。關河夢已通。危途投倦策。虛館倚寒風。道眼滄溟闊。詩魂雪月空。行裝催歲暮。遙指草堂中。</text>
<title>次宋德久，朴子澄，金道盛諸契韻。</title>,<text>舊識追隨日。溪山雪月時。討懷同倚榻。探景共牽衣。只喜吾心靜。休言世事危。何當携玉友。一擧十觴飛。</text>
<title>寧海西軒。次李子雲。丙戌</title>,<text>二月寒梅樹。春心已自知。況當山外客。來入夢中時。夜雨添津渡。江靈禁別離。愁邊有今日。前此謾相思。</text>
<title>嘯臯先生輓詞</title>,<text>河嶽千年淑氣全。文皇委照斗南天。詞源浩浩回三峽。胸海汪汪納百川。已把靑蒲辭北闕。還隨丹旐向東阡。傷心小子難形德。公議須從竹史傳。</text>
<title>輓內舅果齋張公 壽禧</title>,<text>勳門終始保家聲。鄕里咸傳孝友名。伯仲有孤加愛撫。蒸嘗無託盡虔誠。詩書敎子能隨分。鷄黍迎賓各稱情。末路何人推隱德。空將賢範付冥冥。</text>
<title>次金希之 大賢 悠然堂韻</title>,<text>巷接城南路。溪通郭外灣。幽憂非遯世。佳興在看山。月色天晴好。雲情日暮閒。從今詩眼大。醉墨有時斑。</text>
<title>次任卓爾 屹 龍潭韻 丁亥</title>,<text>我愛蒼龍骨。蜿蜿若有情。奔崖斜轉迥。渟水俯臨淸。鬼力披雲豁。人功剗石平。風煙來道眼。收拾作詩城。</text>
<title>送金公緖 纘先 赴海美</title>,<text>大營臨小縣。軍務屬人和。聖渥頭堪戴。蚩氓手可摩。爲臣王事重。處世別離多。愁殺長安雨。遙沾海嶠花。</text>
<title>魯陵懷古</title>,<text>往事悠悠歲幾更。靑山無語夕陽明。啼鵑去後愁寒樹。暗帶悲風故作聲。</text>
<title>伊山書院爲趙月川作</title>,<text>何事狂風半夜寒。歸家雖易入京難。三杯益覺眞情在。豆粥明朝又一盤。</text>
<title>寧越東軒別席。次嚴景鎭韻。己丑</title>,<text>老少同場鼓吹繁。遠斟東海祝吾君。民勞六載無深譴。邃峽偏知誤聖恩。</text>
<title>謝金道盛送菊</title>,<text>九月江城秋未歸。一逕寒香忽滿衣。分與數叢知有意。歲寒心事欲相依。</text>
<title>次韋蘇州韻詠懷 二首○癸巳</title>,<text>邦家多變故。萬事與心違。二載空垂涕。三春獨掩扉。郊頭已綠草。王孫何日歸。</text>
<title>次韋蘇州韻詠懷 二首○癸巳 其二</title>,<text>楚國妖塵暗。秦墟曉月籠。南鄕遺庶在。西塞渺行宮。痛哭淚未盡。悠悠流水東。</text>
<title>輓金道盛 甲午</title>,<text>高才媒一命。人事儘關天。老劍餘三尺。寒燈遞十年。歲遒悲薤露。陽動弔梅煙。情好從誰託。遺孤更可憐。</text>
<title>淸風次柳西厓韻</title>,<text>腥氛奔突已三年。獨有澄江今古碧。柳老憑欄有危涕。天柱誰撐千仞壁。新亭慷慨屬我輩。寸心如血頭如雪。西天今夜渺入夢。南望飛雲不可極。</text>
<title>次鄭藥圃 琢 漢陽感事韻 六首</title>,<text>愁邊吟嘯發孤衷。喚起疏慵感慨同。荒薺滿城悲歲暮。枯柴繞殿泣時窮。兵戈久老風霜裏。煙火遙通海嶠中。觸目危途多少恨。蕭蕭白髮自成叢。</text>
<title>次鄭藥圃 琢 漢陽感事韻 六首 其二</title>,<text>寒城流景照幽衷。江曲悲呤老杜同。千里山河佳氣歇。三年帷幄壯圖窮。宮橋寥落鐘鳴外。輦路荒涼鬼嘯中。汛掃廟朝應有日。肯敎刑棘又生叢。</text>
<title>次鄭藥圃 琢 漢陽感事韻 六首 其三</title>,<text>欲尋遺跡惱深衷。禍變千年孰與同。雷撼三都天柱折。煙埋八路地維窮。山河慘惔晴霜裏。文物依俙曉夢中。獨立荒墟無限淚。隨風灑向荻花叢。</text>
<title>次鄭藥圃 琢 漢陽感事韻 六首 其四</title>,<text>世德相傳永配京。傷心亂後說昇平。煙稀市肆留殘戶。霜拍關門臥瘦兵。華表鶴來沾老淚。新亭人去失雄名。悲詞豈繫興衰策。自是孤誠出性情。</text>
<title>次鄭藥圃 琢 漢陽感事韻 六首 其五</title>,<text>冷煙枯荻沒王京。倚劍長天叫不平。細柳營寒宵振鐸。石壕村黑夜呼兵。民懷奠枕今無地。殿到垂衣只有名。慷慨此生何報效。一城愁日照丹情。</text>
<title>次鄭藥圃 琢 漢陽感事韻 六首 其六</title>,<text>百二金城繞玉京。靈威遙暢海濤平。忽驚函谷來胡馬。誰向長安住漢兵。街市變遷愁問路。衣冠零落少知名。白頭孤嘯斜陽裏。滿目風煙不禁情。</text>
<title>次藥圃韻奉送月川丈 二首</title>,<text>寒棲邃谷保天衷。愁鬢凝霜野鶴同。晩歲養眞心益苦。亂時懷寶道何窮。舂陵危懇三篇裏。工部孤誠一飯中。瞻望紅雲吾事畢。南歸要賞桂花叢。</text>
<title>次藥圃韻奉送月川丈 二首 其二</title>,<text>南涯烽火接西京。倚劍山中意未平。經賊亂書還整帙。輟耕殘僕又添兵。三年寤宿無眞況。千里行裝豈累名。聞道長安回法駕。拜天遙貢望辰情。</text>
<title>正師隨摠攝義將。誠心討賊。其去也將此以贈。</title>,<text>我識爾名宜行正。君親大義留心曲。除兇一劍須更磨。漠漠頑雲關海黑。</text>
<title>次凝淸閣韻</title>,<text>雨打芳洲作層波。江靈得水不嫌多。今來洗郤腥煙盡。漁店新晴有數家。</text>
<title>寄鳳城倅金恕卿 忠男○乙未</title>,<text>黃堂塵簿對靑山。一半騷騷一半閒。那似霜臺首座客。全身渾沒是非間。</text>
<title>贈唐將汪參軍 鳴和○軒號鳳南自稱儒者</title>,<text>萬里隨戎幕。經年隔草廬。腰橫三尺劍。胸蓄五車書。論道眞能事。懷夷亦緖餘。勒銘應有鼎。何必上狼居。</text>
<title>輓黃同知 應奎○戊戌</title>,<text>福壽人爭頌。屯艱我獨哀。雲衢通晩步。塵簿屈雄才。事業閒中過。恩榮望外來。遠遊懷德範。菴月夢初回。</text>
<title>東浦十六景</title>,<text>好事澄江緩緩流。橫拕匹練過平疇。今朝借得西山雨。催郤歸心到海頭。</text>
<title>東浦十六景 其二</title>,<text>流泉出洞細無聲。一帶瓊瑤分外淸。手弄寒波心自淨。何須趺坐讀盤銘。</text>
<title>東浦十六景 其三</title>,<text>一朶孤靑削玉成。千年梅月夢中明。誰敎海鶴尋和靖。試拂霜翎盡意鳴。</text>
<title>東浦十六景 其四</title>,<text>穩睡非關夢稻粱。閒情偏愛軟沙長。還驚半夜漁人火。叫罷秋光入渺茫。</text>
<title>東浦十六景 其五</title>,<text>東望仙峯遠似眉。海雲遙送玉輪飛。寧同人世都無信。夜夜看來若有期。</text>
<title>東浦十六景 其六</title>,<text>宿雲初起洞天深。漸沒春山第幾岑。莫道隨風多變態。須知來去總無心。</text>
<title>東浦十六景 其七</title>,<text>瓊花密密接江城。深壓高松霽色明。枝枝重處寧摧折。不學藤蘿附物生。</text>
<title>東浦十六景 其八</title>,<text>溪雨蕭疏過柳堤。剩添春色幾高低。閒人醉倒渾無管。喚取嬌鶯好品題。</text>
<title>東浦十六景 其九</title>,<text>古渡東頭水草多。晩橫長笛動雲沙。眞樂自縣牛口下。一生那解學商歌。</text>
<title>東浦十六景 其十</title>,<text>夕陽聲急理新秔。亂入鉏頭滿意靑。莫言長短皆閒漫。要待登場納地征。</text>
<title>東浦十六景 其十一</title>,<text>剗却巖松作意成。龍腰遙接水雲程。閒忙莫向行人問。影倒晴波夕照明。</text>
<title>東浦十六景 其十二</title>,<text>望中蘭若隱深松。謾撓孤僧拊古鐘。我識太空元寂寂。欲尋遺響已無蹤。</text>
<title>東浦十六景 其十三</title>,<text>晴波擎出玉芙蕖。雨去風來澹若虛。人逝千年無愛賞。誰知馨德濯淸渠。</text>
<title>東浦十六景 其十四</title>,<text>魚遊石竇細波寒。坐倦還忘一釣竿。已遣此身超象外。傍人莫作客星看。</text>
<title>東浦十六景 其十五</title>,<text>溪山遠勢聚孤峯。住舃平臨廣漠中。物色自隨流序變。田家眞興四時同。</text>
<title>東浦十六景 其十六</title>,<text>石床淸睡晩來醒。暫倚飛筇步步輕。道眼已窮雲水外。遙天盡處是蓬瀛。</text>
<title>秋月亭八詠</title>,<text>揮鞭遠遠過溪湄。橋外春晴細草肥。莫怕睡餘山日黑。柴門有路老牛知。</text>
<title>秋月亭八詠 其二</title>,<text>廚人炊黍曉鷄鳴。喚起殘僮帶月行。雨入新泥盈數尺。還斟白酒勸深耕。</text>
<title>秋月亭八詠 其三</title>,<text>浮空高岫接西城。縹緲孤烽遠似星。對榻自勞經亂目。喜將邊信占昇平。</text>
<title>秋月亭八詠 其四</title>,<text>僧推板戶動寒雲。汲取淸泉曉月分。乍點新茶吹活火。繞山煙氣正氤氳。</text>
<title>秋月亭八詠 其五</title>,<text>立立空山碧玉姿。朔天風雪打疏枝。賴有主翁心事苦。故移寒影入書帷。</text>
<title>秋月亭八詠 其六</title>,<text>雲生浦口海風微。汎汎蒲帆兩兩飛。潮欲落時魚市晩。更煩篙手動橈歸。</text>
<title>秋月亭八詠 其七</title>,<text>山靈泄霧祕春峯。幻出新粧黯黮中。霽日忽開眞面目。海天高拄玉芙蓉。</text>
<title>秋月亭八詠 其八</title>,<text>雲雨交爭氣勢雄。江翻海倒失前峯。須臾風定還無跡。依舊山容碧幾重。</text>
<title>蒼石亭八詠</title>,<text>往事消沈一鳥過。市朝荒落入悲歌。愁雲老石渾無語。欲問興亡日已斜。</text>
<title>蒼石亭八詠 其二</title>,<text>何年衿佩討遺經。月照荒墟夢亦驚。惟有交風留玉樹。悲吟還作讀書聲。</text>
<title>蒼石亭八詠 其三</title>,<text>醒後奚兒報夕陽。忽驚山影轉書牀。遙憐一片羊公石。漸趁寒鴉入杳茫。</text>
<title>蒼石亭八詠 其四</title>,<text>蹔出山門做大霖。還尋舊壑亦無心。芝田似欲藏春信。飛度西岑一半深。</text>
<title>蒼石亭八詠 其五</title>,<text>一落泥塗瑞氣空。千年骨角謾龍鍾。時來豈是池中物。會駕風雷上九穹。</text>
<title>蒼石亭八詠 其六</title>,<text>雨打長洲白色斜。始知新漲蕩寒沙。半邊留得瑶空月。還訝晴霜夏夜多。</text>
<title>蒼石亭八詠 其七</title>,<text>雨後春光問幾何。柔條嫩葉已交加。莫嫌五柳還成剰。滿壑淸隂不厭多。</text>
<title>蒼石亭八詠 其八</title>,<text>向晚凉陰度板扉。方知昨夜長新枝。嫌他世路多炎熱。故帶霜風特地吹。</text>
<title>落花巖 己亥</title>,<text>風雨何年入古城。巖花寂寞一時零。江流不盡人亡恨。潮打秋山半夜聲。</text>
<title>釣龍臺</title>,<text>珍潛大澤衛王家。失勢神權未足誇。风雨千年愁欲老。臺邊遣跡不全磨。</text>
<title>孤山精舍。敬次退溪先生韻。庚子</title>,<text>遙向孤山信馬歸。閒情宿約兩無違。江吞日月光猶動。壁立乾坤勢欲飛。玉殿乍分丹鼎藥。石壇還拂綠蘿衣。雲煙已入陶翁筆。尙帶當年道德輝。</text>
<title>懿仁王后輓章 二首</title>,<text>淑德潛爭寤寐中。母臨東土婦儀隆。行宮中露三年隔。寶殿回鑾萬福同。樛木永期歌女史。公桑無復獻蠶功。傷心馬后留遺範。擬演徽音詔不窮。</text>
<title>懿仁王后輓章 二首 其二</title>,<text>毓慶名門福祿崇。夙陞坤位贊天工。鳲鳩推惠終無間。葛藟垂恩久益隆。萬世冊辭傳御札。千年燕翼仗儲宮。孤臣淚盡難形德。信筆應留竹史中。</text>
<title>以冬至使將赴京。權景仰之任杆城索詩。書此以歸之。壬寅○此下朝天錄</title>,<text>此生人事幾時休。萬里行裝又一秋。我去更逢君去日。海山應作夢中遊。</text>
<title>肅寧館偶吟</title>,<text>舊日蓮亭左舍人。風流行色歲庚寅。寒花不解天時變。猶向東牆分外新。</text>
<title>納淸亭。次板上韻示書狀。宋錫慶</title>,<text>溪水乘秋不禁淸。風生高樹老枝橫。三杯益覺丹心苦。莫問燕雲萬里情。</text>
<title>到龍灣。重九日。舟遊九龍潭。聞副使 金時獻 過淸川江有詩。次其韻。二首</title>,<text>披襟試下樓。羈思不禁秋。風拍蛟龍窟。寒凝薜荔洲。燕雲遙入望。琴酒蹔成遊。明日催歸棹。江靈亦護舟。</text>
<title>到龍灣。重九日。舟遊九龍潭。聞副使 金時獻 過淸川江有詩。次其韻。二首 其二</title>,<text>畏惱不登樓。淸江亦有秋。風高回雁岫。霜重采蓮洲。匣裏千年劍。杯中萬里遊。長歌地盡處。將艤過江舟。</text>
<title>鴨綠江舟中醉吟</title>,<text>一江曾怕過江愁。況是三江碧玉秋。渡盡三江又萬里。遼天一鶴共悠悠。</text>
<title>留玉河館。主事請詩。以寒夜思鄕及明月照積雪爲題。主事見詩。語通事曰。汝使臣詩。如新織廣厚之錦云。</title>,<text>萬里關城路。千年禮義場。山河窮地勢。宮府接天章。日月飄蓂莢。風霜打鷫鸘。自憐寒夜夢。遙落水雲鄕。</text>
<title>留玉河館。主事請詩。以寒夜思鄕及明月照積雪爲題。主事見詩。語通事曰。汝使臣詩。如新織廣厚之錦云。 其二</title>,<text>凍雪宜明月。相隨到臘前。淸光連大地。寒影接高天。醉榻開雙眼。吟橋聳兩肩。只緣懷抱苦。偏攪客中眠。</text>
<title>玉河館憶養眞齋 齋卽東浦書堂</title>,<text>萬里關河一夢過。山齋景象近如何。遙知凍雪無人掃。留得空庭月色多。</text>
<title>呈禮部主事</title>,<text>十載觀周計。皇州幾夢魂。孤蹤迷鰈海。長路接龍門。北斗縣高望。南宮領屬藩。自多蒙獎賞。何地答洪恩。</text>
<title>重興寺極樂菴。次李五峯 好閔 韻。此下華山錄</title>,<text>名利初非第一關。半年何事不歸山。泠風喚起閒中興。雲在西峯自往還。</text>
<title>又次五峯</title>,<text>翠嵐成晚涼。遠送西山雨。睡罷放疏扉。曙色留寒樹。扶策下重興。步步雲生屨。</text>
<title>露積峯</title>,<text>立立乾坤白玉蓮。神磨鬼削問何年。從知杞國無奇策。一朶能撐九萬天。</text>
<title>宿敬陵旁室</title>,<text>龍去何年寶座空。多情松檜護玄宮。十年兵火開新運。雲日高縣瑞氣中。</text>
<title>僧伽寺醉吟</title>,<text>奇峯玉立聳層霄。洛浦眞仙坐可招。鳥沒長空天地闊。雲生上界海山遙。酌來寒井魂先爽。讀罷荒碑鬢欲凋。有意山靈留好客。靑嵐吹作雨蕭蕭。</text>
<title>過蕩春臺。列坐溪邊。劇飮而罷。</title>,<text>福地藏眞境。群峯四面圍。溪行淸入屐。石坐冷侵衣。飛雨催詩興。輕雲弄夕暉。近城佳氣滿。翹首望天扉。</text>
<title>重興僧詩軸。次五峯韻。</title>,<text>世事絲棼問幾端。令人無日破愁顔。西城乍買郊邊屐。北極遙尋象外山。已喜巖雲縣脚底。還嬚塵劍滯腰間。秖憐龜鶴思歸夢。夜夜南飛不暫閒。</text>
<title>輓金公濟 蓋國○癸卯</title>,<text>隣好姻情總得宜。良資美德許深知。臨民兩月通神化。持服三年盡孝思。君似芝蘭先委折。我如樗櫟又衰遲。可憐孤寡終誰託。泣向南岡賦短詞。</text>
<title>桃村李庾氏孤山。敬次嘯臯先生韻。</title>,<text>星精落池偶然成。不待營爲已作亭。嵐翠滴衣知樹密。波紋潑眼覺風行。三杯入手人忘我。衆岫當筵物自形。莫怪奇巖沒題目。欲尋溪老亦無名。</text>
<title>送尹僉知 存中 赴京</title>,<text>至日朝天我所先。那知此別又今年。情深世契論交處。義重離亭仗劍前。憂國心縣靑瑣裏。思親望極白雲邊。風儀應拭華人目。一路爭傳使者賢。</text>
<title>次耆老所韻 二首</title>,<text>莫道鮐文自享年。須知宿德在人先。匡時已作淸朝相。脫世終成福地仙。坐上獨留方丈日。飮中還占混沌天。好將花月相邀約。驅使風光入繡筵。</text>
<title>次耆老所韻 二首 其二</title>,<text>象外何煩禮數加。笑談隨意不嬚多。盈簪鶴髮皆相似。屈指龜齡各有差。飮可淺深飛玉露。吟能長短散瑤花。千年洛社傳佳會。畫出風流分外誇。</text>
<title>同道會次李五峯韻 甲辰</title>,<text>南斗開文運。年來不墜聲。周王多吉士。湖學識先生。血疏排雲懇。汪恩入彀榮。東郊遠相送。江日亦含情。</text>
<title>輓金昌遠 弘微○乙巳</title>,<text>去年相送國門前。湖海深情雁信傳。豈料醉鄕成大夢。還驚蓬島作眞仙。堪嗟世道歸何地。每歎賢人不弔天。愧我獨專樗櫟壽。哭君兄弟淚如泉。</text>
<title>輓藥圃鄭相國 丙午</title>,<text>忠勤終始在王家。德美還膺壽福加。事業一時登鼎鼐。勳名千載指山河。丘園許退殊恩重。葬祭從優禮數多。豈獨史書賢相傳。應煩樂府入絃歌。</text>
<title>舟遊輞川。次權士遇 行可 韻。二首</title>,<text>探勝何須七月秋。好隨梅雨放輕舟。飮中又得詩仙話。象外還從福地遊。幽賞已知千界靜。高吟尤覺一生浮。山靈有意呈新態。霽後風煙散不收。</text>
<title>舟遊輞川。次權士遇 行可 韻。二首 其二</title>,<text>塵世光陰劇逝川。還從赤壁學眞仙。夢驚孤鶴橫江夜。興逐蘇翁作賦年。此日風流推我輩。他時行樂屬誰邊。縣知勝事無人會。應待龍眠畫裏傳。</text>
<title>輓趙月川 丁未</title>,<text>溪齋鼔篋喜相隨。信道多年得我師。立雪庭前垂敎日。承風座上詠歸時。簞瓢有契還堪樂。爵祿無心本不期。墜緖茫茫何處託。一川寒月自生悲。</text>
<title>輓西厓柳相國 二首</title>,<text>已將心事任穹蒼。應把平生謁玉皇。脫灑塵埃氷出壑。精深謨議鳳鳴陽。懷忠撥亂勳名著。蘊道投閒佩服香。莫說無人傳學訣。從知太史不埋光。</text>
<title>輓西厓柳相國 二首 其二</title>,<text>儒門事業繼先師。還際艱危失遠期。至澤及人民庶服。精忠在國鬼神知。應將絶學傳千載。豈但淸名聳一時。畢竟開衾皆得正。欲成哀唱更無辭。</text>
<title>同姜侯 綖 遊一壺堂 戊申迪○堂在鵝川。主人全景。</title>,<text>藏巖花柳正暄姸。蹔駐朱幡綠樹前。莫道村耕春省晩。天敎閏月在今年。</text>
<title>送黃判決 是 赴京 庚戌</title>,<text>羈愁滿京洛。旌旆出封疆。燕地關河路。周官禮義場。半生書劍老。千里佩衿香。此後從遊日。應知在嶺鄕。</text>
<title>與李正郞 璈 金上舍 忠慤。 遊寒松。此下臨瀛錄</title>,<text>天開玉界覆蒼松。寒色全輸古寺中。直待明沙花雨細。好將春酒與君同。</text>
<title>與李正郞 璈，金參奉 德元，金敎授 義民，權參奉 守經，鄭參奉 弘緖，楊正字 萬古。飮酒梅花下。二首</title>,<text>客裏光陰換物華。煩君須唱落梅花。餘生不覺隨年老。逢著春風不厭多。</text>
<title>與李正郞 璈，金參奉 德元，金敎授 義民，權參奉 守經，鄭參奉 弘緖，楊正字 萬古。飮酒梅花下。二首 其二</title>,<text>一臥滄洲問幾時。鄕園消息夢先知。南歸只恐春將晩。要及梅壇向北枝。</text>
<title>遊鏡湖。權同知，黃上舍 珽 崔生 大進 李生 日馨 與俱。</title>,<text>地作淸區絶一塵。更添寒雨洗新春。天然百物皆生色。本自無心不管人。</text>
<title>題鏡湖堂 二首</title>,<text>二梅標格出凡塵。獨占西湖十里春。節迫淸明花未吐。應知羞澁入京人。</text>
<title>題鏡湖堂 二首 其二</title>,<text>鏡湖亭畔數枝梅。何事當年手自栽。寂寞空庭人已遠。獨知佳節盡情開。</text>
<title>湖海亭。次李玉山 瑀 韻。三首</title>,<text>地極東頭接大溟。遊仙醉夢入昏冥。千年桑海唯三島。萬里乾坤有一亭。天上瑞雲經外檻。月中香桂落前庭。應知湖水連河漢。莫把輕槎犯客星。</text>
<title>湖海亭。次李玉山 瑀 韻。三首 其二</title>,<text>幾洗塵寰倒八溟。散仙奇跡入沈冥。雲和慣聽風前笛。鶴馭欣登水上亭。心匠已能開棟宇。耳孫無復護門庭。巖扃久鎖春宵月。湖海茫茫落曉星。</text>
<title>湖海亭。次李玉山 瑀 韻。三首 其三</title>,<text>濛濛元氣起重溟。萬里仙槎入眼冥。鵬背晴天臨大地。鼇頭斷岸戴高亭。湖山巨細皆當戶。雲日高低已滿庭。暗想詩人吟嘯處。欲談奇勝鬢星星。</text>
<title>示諸生</title>,<text>孜孜爲善惕鷄鳴。過眼光陰幾晦明。寄語諸君期遠大。莫將些刻擲功程。</text>
<title>次柳西坰 根 贈別韻</title>,<text>恩賜溟洲舊國墟。東來新月已盈虛。興生鯨海遊仙宅。夢接鵬天太上居。肯把夜郞愁李白。還將栗里付阿舒。他鄕襟抱如相識。醉後厖容似泰初。</text>
<title>次李正郞詩帖韻</title>,<text>去歲東遊屬斷壺。邊關境界入虛無。歸雲暗接靑螺外。出日冥觀碧海隅。塵臼行藏知是分。仙區蹤跡不曾圖。況從君子開襟抱。造物何妨與作徒。</text>
<title>金剛山正陽寺。聞杜鵑。</title>,<text>四月山中花正稀。冤禽啼血染何枝。孤臣白髮餘生在。舊感塡膺不自持。</text>
<title>摩訶衍詠石峯</title>,<text>立立乾坤聳玉筍。千年義士是眞身。若敎峻節如渠直。出世應無愧怍人。</text>
<title>送金參奉 德元 還京</title>,<text>離亭惜別把征衣。西望都門已夕霏。白髮丹心全未眛。憑將老淚寄君歸。</text>
<title>東浦書堂 二首○壬子</title>,<text>晩來蹤跡脫塵途。偶卜新居臥一區。盤谷盤旋同李愿。孤山孤絶似林逋。謀閒不問詩多少。破憫寧論酒有無。憂國寸心終未眛。每呼殘僕促輸租。</text>
<title>東浦書堂 二首○壬子 其二</title>,<text>偶從深壑築幽基。懶向人間說是非。雨過江波魚亦樂。春生梅樹鶴先知。風光滿眼吟成癖。世事關心夢作悲。獨自覺來還獨酌。任將行止聽天爲。</text>
<title>自遠堂。次黃承宣 是 韻。</title>,<text>洞天留照少微星。人辦幽居玉作欞。造物好猜天亦閟。神仙有府地皆靈。春生琴榻楊花白。月入杯樽竹葉靑。珍重主人堅臥壑。應無移檄到山庭。</text>
<title>次金伯昷 瑮</title>,<text>閩洛儒宗總在斯。西山道德卽吾師。遺篇廿秩藏書篋。妙旨微言未易窺。</text>
<title>次李中立 蒔</title>,<text>凌風踏石度淸溪。山鳥驚人不敢啼。我亦先知眞境趣。新居又築碧江西。</text>
<title>次金子彬 叔文 集中韻。奉別子彬。癸酉</title>,<text>寒泉分袂易驚秋。不獨離亭管別愁。病裏益知懷抱苦。他時見月各登樓。</text>
<title>輓權定甫 宇○庚寅</title>,<text>知君相厚意。不厭過門煩。鸞鵠高才逸。圭璋美質溫。二年成旅宦。千里作羈魂。曉月迷東浦。牽輿灑淚痕。</text>
<title>次奉安使徐相公 渻 韻 丙午</title>,<text>仙幢遙自九衢回。一席淸樽滿意開。士女亦知麟鳳彩。嚮風爭踏上階苔。</text>
<title>李叔平 埈 來訪龜臺。賦一絶。次其韻。</title>,<text>蒼崖斷處作回灣。雲水生涯有釣竿。世事不曾來入夢。心閒方覺此身安。</text>
<title>輓詞鄭逑</title>,<text>師友淵源知有自。兩朝勳業汗靑留。居閒歲暮憂中樂。琴鶴高風映百秋。</text>
<title>輓詞鄭逑 其二</title>,<text>樽酒龜城同五老。敍懷時詠隱侯詩。寢門重灑無從淚。抱病窮廬獨自悲。</text>
<title>輓詞李好閔</title>,<text>憶過龜鶴間。喜公善躋攀。近聞能飮酒。晩飮多得壽。公豈久遜荒。都人方屬望。雖使在林壑。可繼聾巖躅。居然報云亡。世道令人傷。天胡不憖遺。永結吾徒悲。昔別敦義門。夜雨鳴春園。沈沈動小酌。此爲百年訣。向來音問疏。知公倦作書。蒼顔尙無恙。觥籌頗張旺。亞卿夫豈庳。七十非不耆。在公稱不滿。公德不止斯。天意邈難恃。士林歌殄瘁。靑山白日徂。誰來撿布幠。平生不欺忠。死爲赤心風。萬古長已矣。三更月在水。孤臣負聖明。待罪平山亭。天恩保衰嗄。三年在洛下。悠悠愛公心。不以俗士襟。嶺海朝暮去。緜漬懷無處。有淚不勝揮。千里緘哀詞。</text>
<title>輓詞李恒福</title>,<text>每羨金都憲。田園五福宜。靑雲絶塵想。白日閉松扉。世外遺天地。人間没是非。行違兩有裕。收淚賀榮歸。</text>
<title>輓詞沈喜壽</title>,<text>頤吉年來得遯亨。盟深龜鶴保幽貞。田園亦占公侯樂。嶺嶠猶縣魏闕誠。入手光陰身已倦。轉頭榮辱夢堪驚。少微星忌南州月。側耳如聞薤露聲。</text>
<title>輓詞沈喜壽 其二</title>,<text>一望溫恭是德隅。明經學士際都兪。柏臺論禮嚴威動。叢棘號冤解澤敷。野老黃冠爭席會。臞仙白首要人扶。西淸舊伴今衰朽。何日泉途執袂娛。</text>
<title>輓詞李光庭</title>,<text>秋水精神海鶴姿。才華藉甚騁明時。貳銓公道人皆仰。峨豸危言老不衰。薰德陶山資講習。養眞林壑得棲遲。蒼茫嶺外相思久。承訃難堪涕淚垂。</text>
<title>輓詞李尙毅</title>,<text>偏荒古遺直。聖代老成人。許退恩如海。歸耕道不貧。少微今寂寞。大雅復沈淪。目極南溟闊。乾坤一愴神。</text>
<title>輓詞奇自獻</title>,<text>宿德當時冠搢紳。蜚英臺閣兩朝臣。五年投老歸南國。一病終身望北辰。浮石來尋蒙厚款。玉山存問見情親。自從遺郤斯文後。東土還稀直道人。</text>
<title>輓詞鄭昌衍</title>,<text>南極球琳美自然。藉時光價有誰先。金貂榮宦紆天眷。龜鶴高風壓地仙。兩世交情千里夢。八旬流景一場眠。迢迢絮酒無由奠。題送哀詞泣涕漣。</text>
<title>輓詞柳根</title>,<text>昔賦高亭遠寄將。塵埃魂夢隔南鄕。蓮堂秉燭同淸讌。玉署聯裾惹御香。文字久違靑眼會。詩書忽付白眉良。七旬又七仁差驗。耆舊那堪今則亡。</text>
<title>輓詞鄭經世</title>,<text>憶得先生撥亂年。枕戈猶御日三筵。掄才講讀公爲長。討奧羲文我未賢。貞諒久知同氣味。衰遲長恨間山川。星巖寂寞今誰主。白首僚官淚徹泉。</text>
<title>輓詞申湜</title>,<text>洛水淸而駛。儒林世有人。鵬程曾退步。龜壑久頤神。強起非初計。危言豈爲身。九原人已矣。吾道日荊榛。</text>
<title>輓詞柳袗</title>,<text>勁如松柏粹如金。講索功純造益深。德合剛柔神所勞。家肥孝友世爭欽。三年嶺海憂時淚。千里江湖戀闕心。慟哭老成今已盡。溪門遺緖更誰尋。</text>
<title>輓詞趙纘韓</title>,<text>鳳凰高鬱岪。龜鶴繞冤延。學自陶門邃。名從嶺外先。登敭躋顯赫。遭遇屬周旋。講榻論思切。銓帷出入專。郡城便養日。宮醞特宣年。異數超時哲。三司握世權。亂離期捧日。衰疾哭崩天。更倚先朝舊。寧遺在野賢。危言歸黯黮。誠意坐迍邅。奇禍罹方慘。洪私荷曲全。遲遲辭輦轂。悄悄到林泉。白首南鄕臥。丹心北闕縣。村歌強笑語。社酒慰幽悁。杖屨聊隨俗。池臺數敞筵。自慙爲郡忝。何幸受知偏。每到停杯語。頻看出涕漣。皇天胡不憖。吾道與誰傳。一病違三哭。孤吟有數篇。落花猶舊砌。流水自前川。破月靑山曉。唯餘若斧阡。</text>
<title>輓詞趙緯韓</title>,<text>淑氣扶輿太白山。鍾生豪傑錫東韓。早登廊廟功名耀。老臥江湖歲月閒。吾道未窮天或憖。斯文將喪國方艱。曾叨龜鶴亭前醉。瞻望南雲涕淚潸。</text>
<title>輓詞李㙉</title>,<text>維嶽曾生呂。何天遽奪楊。文章麟瑞世。讜論鳳鳴陽。晩節安丘壑。孤懷付酒觴。登門今不再。往事摠堪傷。</text>
<title>輓詞李埈</title>,<text>師門經術本來醇。此老高資更絶倫。心似澄淵寧著滓。器成良玉本無磷。高名後世應瞻斗。大運前年忽在辰。河嶽從今收間氣。煙霞誰復管東濱。</text>
<title>輓詞李埈 其二</title>,<text>才調無倫學有源。早年聲采動朝紳。皁囊論事風霜肅。絳節宣恩雨露新。龜納九江曾作瑞。鶴歸三島已尋眞。樽前別語今猶記。萬事悠悠一愴神。</text>
<title>輓詞金涌</title>,<text>儀容辭氣德之符。莊重安舒鄙倍無。惟孝友于家政事。盡忠貞耳國訏謨。溪深臺下靈龜隱。山對軒前瘦鶴孤。誰識傳神長在此。丹靑何必寫眞圖。</text>
<title>輓詞金涌 其二</title>,<text>二品還鄕孰不欽。稀年致仕遂初心。安閒自是身無累。淸白唯應帶有金。雲寢水寮塵外靜。玉堂銀闕夢中深。莫言庭樹榮枯異。交映孫枝觸目琳。</text>
<title>輓詞金坽</title>,<text>白髮垂肩雅志乖。菟裘煙月送生涯。千尋正直憐蒼柏。一瞬榮華夢大槐。淸洛臥龍空負望。佳城跑馬更傷懷。文章事業知難泯。會向龜溪勒石崖。</text>
<title>輓詞金坽 其二</title>,<text>幽尋泉石白鷗邊。疋馬奚童喜靜便。鄕里不知爲宰相。溪山剩許作神仙。耆英雅範氷紈繪。大傅風流錦瑟絃。惆悵一朝賓閣閉。玉潭無復泛觥船。</text>
<title>輓詞李民宬</title>,<text>靈芝衰歇醴泉枯。世道將誰賴共扶。終始分明傳太史。平生景仰在吾徒。淸時自樂園林勝。晩境非耽酒賦娛。可但區區私悼切。聖朝方乏老成儒。</text>
<title>輓詞李民寏</title>,<text>昔年杯酒醉華堂。談笑優容小子狂。事去浮雲隨逝水。夢回涼月滿空梁。後生矜式嗟誰在。前輩遺風耿不忘。欲誄始終殊草草。將來史筆照煌煌。</text>
<title>輓詞金榮祖</title>,<text>溪門多碩士。宣祖勵治功。厓鶴翺翔竝。先生德業同。霜臺飛白簡。瀛海泣靑楓。萬古龜巖水。淸流定不窮。斯道何淪落。皇天不欲治。林泉容舊德。廊廟失元龜。血盡傷時淚。春溫接物私。公心如美玉。不獨外含滋。</text>
<title>輓詞趙靖</title>,<text>儒林楷範國蓍龜。餘事文章出等夷。道直何妨三見黜。憂深無奈五成噫。寬閒勝致兼龜鶴。瀟灑幽懷託酒詩。運屬龍蛇驚往歲。沈冤非但爲吾私。</text>
<title>輓詞成安義</title>,<text>生稟精英聚。夙成鸞鳳姿。淸操人標準。正議國蓍龜。江海身何病。丘園心自怡。已知羹鼎遠。聊與酒樽隨。文若未全喪。天胡不憗遺。臨風萬行淚。非但哭吾私。</text>
<title>輓詞全湜</title>,<text>不憗周家老。云亡漢世儒。惟天寧復怨。斯道已堪吁。白玉樓何在。蒼生望太孤。誰非後死者。題輓最沾襦。</text>
<title>輓詞盧景任</title>,<text>公是文節後。承家有素業。慈祥出自天。愷悌而惻怛。早歸有道門。大義飽咀嚼。晩來始釋褐。聲名殊藹蔚。高步入要津。翺翔遍臺閣。爵秩止亞卿。豈是位滿德。最後握憲章。危言動金石。退來臥故山。龜鶴享安樂。詩酒娛餘年。世路心自絶。兒孫簇滿堂。伏臘稱壽爵。八旬未盈三。無疾亦一福。念昔東浦暮。拜公且告別。儀刑已杳然。仙馭難追及。抱病滯遠地。瞻望山河隔。意未趨執紼。情禮嗟俱缺。揮涕寫新詞。遙拜寄窀穸。</text>
<title>輓詞崔瓘</title>,<text>早世南州擅席珍。于今誰是老成人。高標共喜同朝日。晩節爭推去國辰。身際龍蛇歸永夜。亭餘龜鶴鎖深春。短章豈盡平生事。華衮他時有史臣。</text>
<title>輓詞金允安</title>,<text>不惑年幾近。峨冠釋褐初。平生勿欺志。允矣大人徒。臣直如金箸。君恩賜鏡湖。南星今又晦。吾道再嗚呼。</text>
<title>輓詞申之悌</title>,<text>憶曾鳧舃出東門。冠蓋傾朝送帳喧。直道無虞三黜路。孤忠不禁九陞魂。夔龍久讓同寅席。龜鶴還開獨樂園。驚歎如今南極晦。白楊何處閉荒原。</text>
<title>輓詞崔晛</title>,<text>洛中曾說群英會。冠佩聯翩嶺路間。一代聲名歐學士。兩朝尊老謝東山。淸時謇諤非沽直。晩節優游自養閒。嚮五又添身後美。古今全福孰能攀。</text>
<title>輓詞李介立</title>,<text>廊廟懷才器。江湖伴鶴龜。四齡多孔壽。雙胤少朱兒。考德嗟無地。稽疑更向誰。題名壁上在。瞻仰淚空垂。</text>
<title>輓詞任屹</title>,<text>一簡風霜柏府寒。天威難測死生間。孤臣恩謫大關嶺。北望長安千萬山。</text>
<title>輓詞睦長欽</title>,<text>早年聲價擅斯文。玉佩峨冠近五雲。泉石有緣身自遠。風塵無夢路曾分。淸標昔日空深想。凶問今朝豈忍聞。鄕黨老先生事業。幾人千載拜高墳。</text>
<title>輓詞金友益再從姪</title>,<text>運氣家邦屬否屯。星沈南極晦人文。霜臺俊彩傾朝右。山斗高名溢海垠。十載從師薰道義。三年仗節效忠勤。題詞不耐公私慟。寥落龜亭銷暮雲。</text>
<title>贈行篇 奉別金希玉先生謫宦江陵 一松沈喜壽</title>,<text>三年多病客。六月遠征人。道直難容足。言危易逆鳞。科臣爭不得。宰相救無因。淚盡傷時眼。名高去國身。丹忠天北極。白首海東漘。龜鶴雖云阻。蓬瀛自可親。文翁興學日。宓子撫琴辰。庶見王心改。徵書下紫宸。</text>
<title>贈行篇 送龜鶴主人赴江陵 五峰李好閔</title>,<text>白髮先朝舊。三年哭廟時。進言聊自靖。沽直本非期。恩借湖山勝。神扶道路夷。天高大關嶺。何處望京師。</text>
