<title>送耽羅御史尹玄通 深</title>,<text>送君持節過滄溟。圓嶠煙霞一點靑。北掖却辭懸索院。南州還上候風亭。仙槎縹緲秋經漢。孤島微茫夜看星。正是霜威延訪地。肯敎紅拂引伶俜。</text>
<title>七月。禜北門口占。</title>,<text>肅事城壇曉漏終。遙瞻秋色滿宸楓。風來睥睨棲鴉起。日照樓臺霽景空。衆岫星羅皆向北。長江虹遶自流東。郊居近在煙村外。抽笏何時老此中。</text>
<title>送副使南雲卿 龍翼 赴燕</title>,<text>星軺作別露涼初。萬里辭家手奉書。已涉東溟尋若木。還窮北漠訪巫閭。長城舊險非秦有。遼塞殘氓是漢餘。一曲燕歌誰和者。前朝文物盡丘墟。</text>
<title>次李子夏 日井 韻</title>,<text>當秋愁緖轉紛如。臥聽鍾聲憶弊廬。近來經術同齊瑟。却笑郞官夜讀書。</text>
<title>以禮曹郞官。詣顯陵改莎。有感。</title>,<text>地卜諸陵左。山開百載前。殘春餘石獸。深夜有啼鵑。衆樹緣崖合。雙岡挾澗縣。香齋今罷祀。松月獨蒼然。</text>
<title>扈駕溫泉。受致祭命辭朝。</title>,<text>溫泉扈蹕復乘軺。北望長安日下遙。勝槩秖憑詩興遣。驅馳自覺宦情消。山花寂寂啼鸚遠。壟麥靑靑野雉嬌。午醉欲醒天已暝。古槐空館雨蕭蕭。</text>
<title>歲辛卯。余隨先人。自順天而歸次公州。地主李公泰淵。迓于江頭。同舟飮餞。先人命予作詩。今閱五閏。復渡錦江。因作一律。抒其感懷。</title>,<text>渡口煙沈艤短蓬。滄江十載舊遊空。鳴笳響落靑山夕。客舍涼生碧樹風。流水有情添涕綠。殘花無語映人紅。蕭條往事誰相問。獨對寒窓坐夜終。</text>
<title>留別任微仲族叔</title>,<text>楊花初落動征輈。又向南方賦遠遊。邂逅淸尊臨錦岸。留連勝景倚官樓。歸心感物還如水。別意當筵返似秋。槐露滿簾涼夜永。暫憑情話共忘愁。</text>
<title>利山館阻雨</title>,<text>竹抽槐密郡齋淸。臥聽空階夜雨聲。時續倦眠成遠夢。每耽佳境緩歸程。孤城日落山煙淡。虛檻風來水影明。只是客愁消不得。背燈無語到鷄鳴。</text>
<title>再到利山館</title>,<text>菖花初發野梅黃。嫰鴨輕鳧滿綠塘。幽逕籟生新籜聚。曲欄風動小荷香。鷄山驛路連雲迥。草浦漁煙帶雨涼。此去澄江三百里。宦情羈思兩茫茫。</text>
<title>宿孤雲寺</title>,<text>夜宿孤雲寺。溪淸石更平。風驚噴壑勢。雨咽出山聲。罥壁靑蘿細。傍階絳萼傾。東林殘月在。惆悵別時情。</text>
<title>渡盤灘</title>,<text>落日澄江岸。東風客棹輕。地分孤嶼斷。天合暮潮平。蘭寺藏山影。花巖怨浪聲。興亡一丘貉。唐帝只勤兵。</text>
<title>趙相國齋宮聽歌</title>,<text>淸彈一曲引姸歌。閑夜禪房笑語多。微醉乍涼群籟靜。捲簾惟見月橫河。</text>
<title>戊申四月四日。以平安都事辭朝。鄭承旨榏兄弟，李侍直正源，鄭愼伯。出餞慕華館。</title>,<text>遲日城西餞。開顏對一樽。別筵憐碧草。歸路惜黃昏。漸覺親知遠。翻嫌勝事繁。官齋憶前到。空見燭啼痕。</text>
<title>渡臨津</title>,<text>平疇極目綠迢迢。浦口沙崩欲上潮。閑羨把竿眠柳岸。懶愁催馹度官橋。靑山宛轉郵亭近。碧樹參差野店遙。西去臨湍三十里。却思衝雪走星軺。</text>
<title>松都懷古</title>,<text>蕪城斜照遠冥冥。馬上鳴笳喚睡醒。靈豕跡荒山自碧。老龍淵古石空靑。興亡定識由天命。蟠踞休誇得地形。可惜廢垣春草裏。幾人當日費園亭。</text>
<title>營中讀書</title>,<text>章服朿我軀。晨起候朱閤。稜稜列棨戟。肅肅環韎韐。低頭側其間。尊卑絶累級。歸來坐深室。竟日門常闔。安閑自少緣。書史周一匝。朝飡疊雪鱗。夜讀燒紅蠟。顧省匪謫宦。何必存憂悒。不習刀筆進。不求林藪入。從臣與幕佐。揆分亦僭躐。尙愧陶靖節。解紱歸鄕邑。</text>
<title>將入江界書懷</title>,<text>仲夏始西轅。行行愁路永。復涉束馬險。北窮無人境。傳聞八百里。深阻如墜穽。緣雲度絶棧。攀雪陟崇嶺。人煙不接壤。行旅空弔影。我本簡散人。立身實僥倖。不慕圭組華。但愛林壑靜。因緣忝峨豸。愧乏長孺鯁。朝廷尙綜核。賢儁方馳騁。文章未定價。吏事且絶綆。支離欲苟容。環顧實騂頸。平生鐵石腸。南北同汎梗。脩途極壯觀。倦遊當畏景。虛讀一千卷。歎無十五頃。新詩取次成。自恕仍自警。</text>
<title>月夜。登練光亭。</title>,<text>中天埤堄抗丹梯。欄外竿檣夜泊堤。澄影自搖亭上下。圓光漸滿岸東西。長洲細草經春碧。片石寒雲向暮低。欲望鄕關仍寫恨。無人相勸一樽携。</text>
<title>安州紫電樓。與判官小酌。</title>,<text>關西形勝此躋攀。入夜淸談暫破閑。紅蠟半燃飛羽爵。錦幃徐捲坐花顏。簷頭赤架排霜戟。欄外澄流抱玉環。寂寞詩成仍自詠。嚴城鼓斷暝鴉還。</text>
<title>藥山東臺</title>,<text>鐵瓮城形如石函。藥山秀拔撑東南。蒸雲積霧閟奇觀。罕有遊人恣意探。我宿安州百祥樓。西望㠝岏與天參。朝來解纜淸川邊。盡屛騶導鞭輕驂。辛勤百卑始攀趾。脚倦層崖興冞酣。乍看朝日吐遙岑。漸覺輕雲生古潭。須臾萬壑自號風。訇戛陵丘振楓枏。陰霏四塞迅雷走。吁此神理吾其諳。似嫌塵跡涴仙界。深謝山靈還自慙。徑投洞門款雲扃。惟見殘僧棲草菴。蒲團趺坐聽雨眠。古壁燈熒塵覆龕。倏有斜照入庭苔。喜促藍輿穿積嵐。仰瞻絶磴蹀蹀步。猶惜眞形雲半含。山巓欲窮峭而橢。怪石蟠蜿如臥蠶。天然疊蹙冠其頂。蓮萼新披水鏡涵。攝襟傴僂試登躋。寸眸所收難客談。初峯特峙氣無敵。坐朝群山不忌貪。中岫連延復巉絶。鼎立靑天突成三。搖搖倚空若將墜。笑我臨危勇且憨。此山雖分妙香脈。若論奇勝靑於藍。亭亭竦擢仙人掌。纍纍堆擲樵夫擔。眼前變化極殊狀。禿筆罄竹敍不覃。我欲結茅巢其間。谷神養生師彭聃。</text>
<title>發寧邊</title>,<text>宿雲惜霽景。悲笳厲淸朝。孤城客欲發。風日自肅蕭。回瞻藥山峯。却渡新豐橋。坡陀屬平疇。嶟崒抗高標。崩崖積古石。驚湍濺征鑣。縈紆困曲折。側足蒼巖腰。長途轉入險。憂畏坐如焦。歇馬且獨酌。無人和長謠。</text>
<title>石橋</title>,<text>風雷息暴怒。草木凄餘照。夕過石橋險。疊椱苦奔叫。楓櫟列長陰。雲霞積危嶠。䆗窱邃牝形。屭贔蒼巖貌。驚鼯竄石罅。幽花碎鞭杪。僻逕挾幽觀。客懷愕以悄。策馬日北徂。矯首空南眺。忽報里堠近。披襟憇亭沼。</text>
<title>宿開平。贈察訪楊廷藎。</title>,<text>瀟洒三問俯碧潯。香爌爽氣晩吹襟。携衾獨宿他鄕夢。秉燭相看故國心。殘夜水聲知境靜。五更鵑血在花深。淸尊邂逅還成別。愁見前山日欲沈。</text>
<title>煕川客館。望妙香山。</title>,<text>五月香山雪欲融。平明霽色滿城中。蒼巖古木常含雨。深谷長川自吼風。地絶每嫌寒近北。天高惟見斗回東。當階芍藥眞堪賞。獨殿殘春待客紅。</text>
<title>長洞</title>,<text>山日澹如秋。朝霞生壑早。霏微欲藏岫。羃䍥先掩道。楓櫧互參錯。澗谷難尋討。空洞蔽陽景。悽惻傷幽抱。危崖漸看脫。怪石顚復倒。回川潰峽腹。噴薄聲如擣。忽然見開豁。脅息駭天造。浩歌望歸鳥。畏道令人老。</text>
<title>立巖</title>,<text>川流擘山廻。蓄勢極奔放。群崖爭赴水。忽拆立殊樣。拔起數十丈。雄偉諒難況。交臂復俛頸。端拱若將讓。高冠上齊岑。巨趾半沈浪。恐徙鍾簴形。疑現如來相。桓桓裒而儼。落落矜以亢。恢詭自天成。斲琢羞巧匠。群巒前薦几。列壁後開帳。或云古有雙。崩落沒淸漲。于今兀孤峙。可弔亦可壯。天地實無爲。物理一以創。乃於頑然者。簸弄逞迭宕。我行忽見之。怵惕不敢仰。天高不可問。援筆試略狀。</text>
<title>狄踰嶺</title>,<text>狄嶺石嶻崿。朝登暮宿巓。陰沈百里壑。悄爽五月天。回視衆山朝。戢戢小拳如。巖開熊虎形。雪積鴻荒年。山源起長白。靺鞨窟北偏。揮鞭昔大入。有險反自捐。我願當國者。憂後謀其先。</text>
<title>石灰峯 俗名不雅。子欲改爲白蓮峯。恨無傳者。</title>,<text>茲峯何嵂崒。石色玉爭潔。恰如白蓮花。敷披色堪悅。碕巖出廉稜。霜刃快翦切。周瞻益嶄然。造化巧施設。似嫌衆山俗。負石乃自別。靈池涌其頂。泓湛魚龍穴。得所恣遊泳。日光空下徹。三稏復自茂。叢蒨手可抉。秋霜早浙瀝。葩葉紛如結。咄嗟持鑱子。躋陟忍屢跌。行行未及椒。烈風飛霰雪。捲身忽擲下。茫若遭牽掣。殊境本多異。淨地安得褻。吾意仙人者。惜奇不欲洩。叱咜走鬼物。驅人示與絶。反念錐刀輩。靈藥妄擬竊。怒謫匪太核。冥理亦甚晳。向余徑其下。雲霞淡明滅。悵望不可攀。作詩傳其說。</text>
<title>夜宿山村</title>,<text>山村面江岸。釣艇繫苔磯。幽勝旣兼收。坐臥恒不違。高堂俯瞰遠。行客喜如歸。試歌滄浪曲。濯纓弄月輝。</text>
<title>江界</title>,<text>東來列岫入雲霄。西界將窮鴨水遙。五味盤中宜解渴。三椏谷底苦尋苗。倉松架屋欺靑鼠。翠柏成橋誤黑貂。風土自殊鄕路遠。厭看南斗夜迢迢。</text>
<title>魚外院阻雨</title>,<text>羈人每懷愁。愁極知何所。郵亭夜雨聲。絶域深山阻。寂寞從中來。棼然不可禦。塡膺結舊端。堆肚抽新緖。背燈不成眠。林螿助凄楚。欲作排悶詩。高枕強吟阻。</text>
<title>登渭源城樓</title>,<text>暮上渭城樓。俯瞰靺鞨區。鴨水當中貫。胡山從左紆。地畫東西裂。天分內外殊。豈謂險足恃。但慮城亦孤。邊塵昔屢警。戎馬日馳驅。而今狃交驩。曾不備不虞。咫尺放豺虎。反噬立可須。三歎訪古跡。何乃忘遠圖。</text>
<title>舟下鴨綠江</title>,<text>榜舟順鴨水。湍悍水奔沛。源洩白頭高。流入滄海大左受銅川朝。右呑猪江會。山廽乍爭道。峽決復揚磕。遇勝每獨賞。臨險輒自泰。淸曠出世表。森茫入天外。雖嫌跋涉遠。益覺觀遊最。乘槎類窮漢。載戈匪下瀨壯志笑濩落。時運歎曀昧。遲回緩歸程。日落蘋起籟。</text>
<title>小坡逢老人李適 戊午征虜者</title>,<text>捨舟入古戌。城空草丰茸。老人倚蓬門。見我揖惟恭。自說少年時。學射恥爲農。山戎始搆禍。遼塞遙傳烽。皇家議大擧。天子乃神宗。奇兵分道入。中權綎與松。詔書東徵援。屬國悉賦從。渠簽右營銳。腰劍雙芙蓉。牛嶺赴約束。千里策合攻。寒風捲征旆。曉日吐高峯。明軍急颭旗。鐵騎已奔衝。十萬錦衣人。魚潰屍橫縱。虜氛漸看逼。縛草飾軍容。宣川壯太守。力戰輿尸凶。我師皆決死。結陣厚如墉。風霆驚烈火。一交挫勁鋒。氈裘詭請和。元帥懦而憃。結驩遽釋甲。懲忿交擧鍾。驅將入虎穴。有如獸投罿。裂冠作囚拘。反覆愈騎兇。甘心斬刈餘。幸有生還儂。經今五十載。欲說悲塡胸。往事皆目擊。逢君吐私悰。</text>
<title>義州</title>,<text>高柳陰陰院閣深。焚香默坐絶招尋。南瞻馬岳空天險。北眺燕山更陸沈。不用論邊添白髮。惟聞餌敵費黃金。孤城落日悲歌起。誰識儒冠亦壯心。</text>
<title>偶成</title>,<text>高臥邊城十日強。公餘行樂亦相妨。閑中結習携詩篋。病裏工夫費藥囊。飡菊騷人憐耿潔。散花天女笑顚狂。却慙幕府容年少。思向江湖逐漫郞。</text>
<title>月夜</title>,<text>入夜尊前月色多。孤城處處起邊歌。謾從絶塞驅蓬梗。不訪名山製芰荷。絲竹豈能留客得。簡書休道奈吾何。無人說與還鄕夢。臥看虛簷耿曙河。</text>
<title>獨坐官樓</title>,<text>流鸚細柳隱官樓。睡鴨沈檀伴客愁。塞曲不堪悲隴水。風情那復夢楊州。天連碣石常多雨。地接燕山早得秋。莫說向來興廢事。城頭今夜照旄頭。</text>
<title>發義州 是歲正月。差問禮官西征。</title>,<text>憶曾飛馹犯春寒。淸北山川興已闌。買笑千金非俠骨。遊邊一劍愧儒冠。江聲月色難成夢。塞酒關謳未助歡。只有危樓堪騁目。却瞻西日指長安。</text>
<title>留龜城</title>,<text>朝日送鷄聲。孤村樹如畫。幸値夜雨過。梢覺暑氣殺護檻岫參差。噴巖泉滂湃。偶然得佳境。曠若離塵界。嫌官長新懶。受牒恥巧解。只愛客堂靜。不念地主懈。沈吟料行期。恐犯白露戒。</text>
<title>卽事</title>,<text>峽口鳴泉六七里。原頭喬木兩三家。主人無事嫌黃綬。行客留詩愧碧紗。垂簾坐睡點點雨。背檻獨立娟娟花。已過天中在淸北。氷盤新見泛靑爪。</text>
<title>泰川館騁望</title>,<text>雙檜分庭立。高梧傍砌繁。爽懷偏自得。幽事共誰論。綠稻陂塘氷。靑山縣郭門。回頭慙浪跡。隨意卽開樽。</text>
<title>泰川館騁望 其二</title>,<text>汨汨長途暍。翛翛一院風。輕雲能作雨。斜日返垂虹。村李知時紫。官櫻滿意紅。高吟隨感觸。費却幾詩筒。</text>
<title>博川客館</title>,<text>散步庭陰暝。池荷傍客香。鳥還愁獨宿。魚躍羨相忘。空館隱春碧。遙山留夕黃。看雲穩扶杖。吾道底須忙。</text>
<title>幽居</title>,<text>虛室日將入。凄凄蟲響哀。野寒秋穫少。江晩夜漁廻。臨水添神醒。看松愛手栽。地偏從自逸。駟馬不須來。</text>
<title>遣興</title>,<text>露洗庭松碧。雲和野稻黃。看山頻岸幘。聽水每移床。舊着朱衣弊。新裁白葛涼。已聞漁父約。回棹月溪傍。</text>
<title>爲趙時瑗。寄題五宜軒。</title>,<text>聞道幽莊勝。開軒榜五宜。柳濃吹面處。松冷脫巾時。澄影來如待。玄陰暖不知。誰能爭子所。高臥到炎羲。</text>
<title>挽沈生</title>,<text>冠冕靑松後。田園古杏邊。忘名眞處士。愛酒卽詩仙。積慶留苞羽。浮生等蛻蟬。賓筵思出拜。懷舊一澘然。</text>
<title>日宿海邊田家</title>,<text>登臨何處可消愁。尙喜田家白酒蒭。客睡乍驚聞落木。鄕心不斷對寒流。舟經暗浦風生夜。雁入長雲雨送秋。見說前村多釣伴。便應吾道付滄洲。</text>
<title>寄李子夏</title>,<text>一壑松林護野莊。杖藜閑望立斜陽。蔬腸慣識霜菘美。酒肺欣逢露菊香。蘭佩自憐難變化。蒲輪惟恐擾行藏。同君欲討幽居味。須抱孤琴訪草堂。</text>
<title>偶題</title>,<text>歸田非是爲將蕪。嗜好從來與俗殊。枯木已同南郭隱。裂荷休學北山逋。墻頭濁酒無人送。嶺上閑雲伴客孤。欲識幽居新活計。筆牀茶竈一時俱。</text>
<title>次子夏韻</title>,<text>已覺秋霜滿鏡函。恥尋佳處隱終南。憐君見謫仍盈百。笑我宜休不減三。虛幌靜敎明月入。幽棲獨許白雲參。邇來詩酒還多事。且把羲經細意探。</text>
<title>秋日</title>,<text>星流暑變已寒蟬。漸覺閑居氣爽然。苔巷夕陽疏古柳。水亭涼雨醉紅蓮。潘生賦興偏傷鬢。陶令琴情不在絃。三逕未荒因有月。且將詩酒樂餘年。</text>
<title>送趙時瑗之任梁山</title>,<text>從宦勞鄕夢。分憂問土風。海氛和雨黑。溟日浸雲紅。明擢寧遺杞。卑棲惜匪桐。離筵徒脈脈。情寄五言中。</text>
<title>與子夏夜話</title>,<text>寒雨蕭蕭夜向深。同君秉燭對疏襟。殘棋算罷爭閑事。佳句鎔成費苦心。宇宙自宜容放浪。風塵誰肯計升沈。從今好結南山社。各把深杯滿意斟。</text>
<title>偶吟</title>,<text>晩步松崖雪。閑吟石洞風。遙憐吉山翠。影落酒杯中。</text>
<title>效白樂天體</title>,<text>閑中惟日任吾眞。朝起尋常首不巾。罷宦自非逃世客。歸田仍是讀書人。禮賓山下灘聲咽。太子城邊月色新。爲問洛中諸伴侣。夜長誰與守庚甲。</text>
<title>日暖</title>,<text>日出山光潤。煙生野氣濃。興來臨細澗。吟罷倚孤松。臘釀凌寒釅。春蔬帶雪供。書齋無俗事。簷向白雲峯。</text>
<title>寄答李子夏</title>,<text>山館夜凄凄。孤吟意轉迷。星流靖陵北。月隱漢城西。處世誰如鶴。知時有愧鷄。幽居何所賞。只愛雪松低。</text>
<title>寄答李子夏 其二</title>,<text>名利眞爲累。安閑定有誰。催租應少暇。簪筆亦多時。月檻停行酒。雲窓罷覆棋。惟思張仲蔚。寂莫臥茅茨。</text>
<title>春日登家園</title>,<text>松間岸幘坐岧嶢。無數雲山四面朝。農事已驚寒食近。賞心仍愛野亭遙。歸鴻杳杳連江渚。細草靑靑傍浦橋。却想東皐舒嘯日。不妨隨興樂漁樵。</text>
<title>口號</title>,<text>數家砧杵自相依。洞裏煙霞接翠微。臨水欲謀新釣艇。入山羞見舊朝衣。風輕柳岸携琴去。月滿松壇伴鶴歸。莫笑散人拋活計。漢陰元是貴無機。</text>
<title>寄子夏 將有文臣庭試</title>,<text>明時不敢獻凌雲。歸臥山堂閉夕曛。好是禁園仙仗裏。看君軼景自超群。</text>
<title>夜吟</title>,<text>山空夜靜酒初醒。松檜蒼蒼見數星。坐想春江無限興。風吹漁笛下煙汀。</text>
<title>陰雨。伏思果縣行官。</title>,<text>燈闇空齋夜正中。遙知寒雨駐行宮。高旌曉濕狐山露。鳴柝宵傳鵲水風。着柳定添馳道綠。催花先放上林紅。時淸幸得身無事。且換金龜醉洛東。</text>
<title>三月晦日對雨</title>,<text>梨花初落雨如絲。欲餞殘春恨別離。却向東欄還獨醉。牧丹紅濕露華時。</text>
<title>遊西山</title>,<text>兩山回合樹陰齊。似入桃源步步迷。緣壁百盤窮絶磴。尋流九折渡淸溪。林間月出松扉靜。洞口雲深竹屋低。欲向中興成一醉。歸程更問水東西。</text>
<title>遊西山 其二</title>,<text>背看三峯抗碧霄。回溪別壑隱漁樵。似從華嶽瞻仙掌。疑向天台度石橋。鷄犬已知塵境遠。雲霞還接上方遙。如今更識閑遊興。笑逐浮榮老市朝。</text>
<title>次杜工部曲江</title>,<text>偸閑暫自脫朝衣。獨向江頭不肯歸。雲物已驚三月晩。賞心仍覺百年稀。固知尊酒有時盡。只恐風花無數飛。痛飮自慙微宦縛。老夫原與世相違。</text>
<title>次姚合遊春</title>,<text>莫道爲官宂。尋春散步遙。雨香花出屋。氷暖水平橋。堤柳飛新絮。園蔬潤宿苗。忘懷知有物。風擺酒旗飄。</text>
<title>夢作</title>,<text>淸尊佳餉轉從容。天遣神交夢裏逢。風雅醉中猶老健。文章海外得師宗。一區花竹供淸賞。千畝桑麻食素封。驚罷山齋仍起坐。已看殘月掛庭松。</text>
<title>有聞</title>,<text>曾陪天仗忝光華。尙愧樗材費齒牙。爨下焦桐終自響。握中荊壁本無瑕。才名老去從呼馬。拙宦時淸笑畫蛇。勘破是非還不語。向來漁釣足生涯。</text>
<title>有聞 其二</title>,<text>一身孤蹇濫吹竽。到處毋論臭味殊。宦跡漸微時荏苒。世情偏閱路崎嶇。隨人好毀終難了。負癖詩篇可自娛。寄語汝南休品士。浪翁元只愛江湖。</text>
<title>有聞 其三</title>,<text>斜暉入壁篆煙消。隱几靑山景自饒。識字于雲元寂莫。放懷莊叟且逍遙。孤蹤傍俗希逢賞。懶性乖時好受嘲。正是客星深峽裏。不妨收跡狎漁樵。</text>
<title>北燕行。送鄭季直積使北。</title>,<text>遼碣何蕭索。山海其迢遞。噭噭塞鴻哀。烈烈商風厲。豈意結佩人。分袂北首薊。相見會有時。所悲在興替。天地一震盪。日月長氛翳。聲明旣星沈。文物亦颷逝。空聞黍離歌。不見王會制。徘徊易水風。忼慨長城勢。頹運劇狂瀾。志士足感涕。聊爲北燕行。詒子見綣繫。</text>
<title>與申稚良 善溫 夜話</title>,<text>巷南相聚足新歡。細雨幽簷到酒闌。潘拙只應消鬢髮。嵇疏元自懶衣冠。燈前奕罷秋星爛。醉裏詩成白雪寒。明日西曹還挃笏。可憐山色滿長安。</text>
<title>古意。送大丘判官朴華鄕。紳</title>,<text>城南有佳樹。偃蹇棟梁姿。枝幹上造天。鸞鳳來棲之。不得匠氏顧。材大將何爲。遲暮終獨立。颯颯朔風吹。垂蔭官道傍。行旅私自知。嗟彼園中桃。芳華能幾時。勸君且強飯。努力歲寒期。</text>
<title>古意。送大丘判官朴華鄕。紳 其二</title>,<text>粲粲石中璧。光彩照靑春。琢爲瑚璉器。薦爲宗廟珍。美器不自美。用之在於人。深藏恥自衒。所貴無碯磷。雖能小其用。爲寶自寡倫。榮辱固難定。遇合亦有因。勿恨人不知。有材終見申。</text>
<title>拜正言</title>,<text>薇垣三入踏雲梯。尙愧龍鱗未及批。侵臈舊醅要客共。獻晴寒日向人低。爭驅不啻駑希驥。側翅應同鶴避鷄。京洛已看緇化素。幾時歸訪廣陵棲。</text>
<title>辛亥除日</title>,<text>柏葉椒花能幾時。當爐不寐倚寒帷。九衢燈火今宵競。萬戶星辰此夜移。詩興暗隨樽淥起。宦情贏被鬢霜欺。日高窮巷無人到。惟愛疏楊宛宛垂。</text>
<title>辛亥除日 其二</title>,<text>自知疏野足譏姍。五品棲遲鬢已斑。猶愧直聲傳折檻。尙饒高興愛看山。朱門懶逐如雲蓋。玉陛虛叨對仗班。長日閉關尋樂地。素琴芸秩肯令閑。</text>
<title>辛亥除日 其三</title>,<text>禁城初日起新煙。物色生姿更可憐。授曆已回交泰運。書雲又見屢豐年。玉盤生菜梅同早。金勝銀幡俗共傳。叨忝淸班無寸補。擬將歌頌答堯天。</text>
<title>褫正言</title>,<text>拋却浮榮弊屣輕。今朝睡熟到天明。常愧腐儒叨諫列。久嫌微宦廢詩盟。白雲幽壑原饒興。靑瑣薇垣謾綴名。任是無波古井水。不妨投散寡將迎。</text>
<title>歸郊庒</title>,<text>三旬諫掖獲休衙。出郭身閑始自誇。爲問山中攀桂樹。何如閣下對薇花。愁邊物色年年改。眼底風波日日加。回首舊時靑瑣侶。幾人抽笏臥雲霞。</text>
<title>歸郊庒 其二</title>,<text>雪殘村暝客來初。細澗寒松擁索居。非是膏肓佳水石。只應料理舊琴書。詩情剩發歸田後。宦跡都忘抱甕餘。堪笑當年王學士。待人彈擊始焚魚。</text>
<title>拜司書承召。以病乞解。</title>,<text>鶴書何自入山頻。樵服苔庭拜命新。商嶺旣非逃世老。漢宮還訪授經臣。松楸故里將偸暇。雨露陰崖謾借春。鴻碩卽今諸寀在。倘容耕釣及閑人。</text>
<title>儤直春坊</title>,<text>掖垣松樹向沈沈。高閣逍遙暝色侵。閑爇瑞香吟玉案。倦聽殘漏夢綾衾。逢春易起滄洲思。見月聊飛白雪音。散秩投壼還不語。只嫌身銷直廬深。</text>
<title>儤直春坊 其二</title>,<text>再入金華鬢欲疏。多慙山野強簪裾。爐煙縹緲垂簾後。宮月嬋姸下鑰初。眠穩每過甎半影。講回還檢案頭書。胄筵輪日瞻玄衮。擬撰星輝頌漢儲。</text>
<title>次徐文學上元韻</title>,<text>攬被孤吟坐暗更。獨憐春月傍宮城。爐香吐縷縈窓細。庭雪凝華滿院明。靑瑣舊知鵬正擊。碧山歸夢鶴同驚。朝朝擧笏仍相慶。喜入儲帷聽講聲。</text>
<title>與徐僚共賦</title>,<text>更籌的的禁廬寒。洗酌挑燈興未闌。莫欺戶小仍浮白。自是宮臣講舌乾。</text>
<title>雜興</title>,<text>東國有畸人。六尺志何高。手弄扶桑暉。歌激滄海濤。超然一遐擧。結交九州豪。所恨域山河。不得寫鬱陶。局促流俗間。日月逝滔滔。沈吟誰與語。皎皎中所操。羨彼伯牙琴。適與知音遭。</text>
<title>雜興 其2</title>,<text>先王制黻冕。法服施宗廟。奈何宋之人。持此涉越徼。習俗旣自殊。威儀無所肖。徒令文身駭。欲售售者少。物理有如此。下士聞道笑。誰能事高尙。收跡混漁釣。</text>
<title>雜興 其3</title>,<text>白日出東隅。流光安得駐。高堂攬明鏡。玄髮欻變素。志士有餘哀。悲歌激徵羽。功名各有時。富貴非所慕。龍門不曉事。廼賦士不遇。</text>
<title>雜興 其4</title>,<text>鵷雛生南海。毛羽何陸離。飢食竹林實。渴飮醴泉滋。風塵一鴻洞。孤鳴逝安之。增擊赤霄表。獨棲丹山陲。豈知腐鼠味。猶足甘飢鴟。</text>
<title>雜興 其5</title>,<text>聖徂微言絶。學遠大道裂。紛紛百家殊。擾擾千途別。剟取競釣奇。精粗迷一切。眞貌不暇飾。眞知不暇舌。誰能得玄珠。與我忘飢渴。</text>
<title>雜興 其6</title>,<text>天地有時敝。日月有時蝕。陰陽迭乘除。此理窅難測。明綱一解維。殺氣纏皇極。尺箠起自北。終能帝萬國。天狼茀太微。正統閏紫色。時運苟如此。英俊難爲力。高拱三十年。豈非天所植。芒芒宇宙內。其粟誰羞食。</text>
<title>雜興 其7</title>,<text>家臨渤海邊。西望一悲歌。天風何蕭瑟。碣石高嵯峨。仙人擁玉女。宴坐蓬山阿。笑看蠻觸戰。日日尋干戈。六合盡被髮。賢聖其奈何。</text>
<title>雜興 其8</title>,<text>可憐東家女。麗日照羅裳。秀色若神人。鳴瑟坐高堂。長眉畫自美。獨恥時世粧。詎識傾城嬌。不借珠翠香。歲暮無良媒。徘徊采蘭芳。秋霜一朝下。惆悵令人傷。豈無巧笑姿。幽獨守空牀。</text>
<title>雜興 其9</title>,<text>長安多冠蓋。白日自相索。筆札並唇舌。翩翩五侯客。高堂坐行觴。四座盡膝席。志氣干靑雲。薦人二千石。榮光起顧眄。生死輸肝膈。富貴固多士。憂禍柰相迫。炎涼一朝異。春草鎖空宅。君看盈虛理。雀羅傷自昔。</text>
<title>雜興 其10</title>,<text>新月出雲間。淸光三五盈。中天遭薄蝕。半壁寒崢嶸。如何太陰宗。廼困蝦蟆精。漸惜桂影破。且恐舒御傾。明王祗天戒。泰階對時平。喧喧禁闈內。樹旗鳴銅鉦。明水霜露淨。焚香壇墠淸。豈謂天蓋高。危坐到參橫。圓魄敥復吐。列宿爭讓明。陰陽有至理。斯道誰敢輕。</text>
<title>雜興 其11</title>,<text>層城收宿雨。反宇納曉旭。粼粼御溝流。萋萋芳草綠。淸漏滴自永。好鳥鳴相續。誰云禁廬祕。已覺幽意足。陶情仗柔翰。翫景酌寒醁。念余秉微尙。久能忘寵辱。只慙無稱報。坐耗太倉粟。</text>
<title>雜興 其12</title>,<text>天地本無私。窮達各有殊。良士困短褐。世胄躡高衢。處勢使之然。誰能問賢愚。感彼幽崖蘭。朱華灼灼敷。無人紉爲佩。荏苒時序徂。願托君子琴。寫我芳心孤。寂莫翳榛叢。馨香信難渝。</text>
<title>雜興 其13</title>,<text>天運成四序。古今何茫然。惟有倜儻人。名載竹素傳。富貴豈不驩。消滅等浮煙。君子要明道。勤苦惜流年。毋爲成濩落。努力思齊賢。</text>
<title>雜興 其14</title>,<text>幽人在何所。結茅依山阿。逍遙蔭松桂。窈窕攀雲蘿。獨立自無愠。閑爲紫芝歌。我欲從之遊。山高水增波。常恐歲月晩。斯志坐蹉跎。逝將拂衣去。與爾製芰荷。</text>
<title>雜興 其15</title>,<text>少年負高尙。軒冕視錙銖。柰何嬰塵網。挾瑟干齊竽。朽鈍乏時用。坐想田園蕪。靑陽啓新節。灼灼芳卉敷。沿情感時物。撫已乖初圖。嘿嘿隨流俗。文史聊自娛。</text>
<title>歸田</title>,<text>懶性返舊壑。幽居面寒水。飯炊露稻香。盤剝霜果美。已喜足秋事。豈憂嬰塵累。明窓展道秩。讀罷復隱凡。西日入簷端。松籟寒自起。披襟愛靜便。坐望前山紫。眞趣誰與語。彭澤識此指。</text>
<title>歸田 其2</title>,<text>落日在原頭。秋林酣晩赤。寒江一以望。前山瞹將夕。野色入雲黃。村煙連樹白。岸幘臨幽澗。拋筇就孤石。悠然發長嘯。誰識遯世客。</text>
<title>歸田 其3</title>,<text>霽月出東嶺。林影翛翛開。山中寒氣早。棲鳥各自廻。露濕蛩語咽。風凄樵響哀。宿雲猶滿壑。零葉自成堆。隣家聞夜織。井稅已相催。寂寞背燈坐。幽懷信悠哉。</text>
<title>歸田 其4</title>,<text>霜郊草木衰。看穫日已晩。湖色淨微茫。秋光濃近遠。自喜農功成。且免淫澇損。時從田叟飮。酌酒討繾綣。去年遭凶旱。生民多棄本。辛勤觸暑雨。山田忍更墾。苟能輪逋租。那敢望飽飯。食力在村廬。所苦官吏狼。卽事能感懷。相看只一莞。半醉林下歸。松翠窓前偃。</text>
<title>歸田 其5</title>,<text>茅亭倚蒼麓。下瞰平郊豁。廽溪凡幾轉。遠岫更獨拔。離離稻露泫。颯颯楓葉脫。巖雲寒自族。江月淨可掇。坐看漁燈返。時嫌村鼓聒。披襟窮眺望。岸幘立空闊。佳境空自賞。幽興每難遏。靜想种氏論。斯志在曠達。</text>
<title>挽李正郞厚徵</title>,<text>奕世標名節。傳家受禮詩。屠龍三刖後。峨豸一鳴時。入幕衫垂敝。還朝鬢易衰。扶搖方就息。忽報壑舟移。</text>
<title>挽李正郞厚徵 其二</title>,<text>華省欣同命。淸談見古心。誰知一彈頃。奄隔九原深。霜惜芳蘭敗。斤應直木尋。回頭弔陳迹。脩短理難諶。</text>
<title>醉歌</title>,<text>宮苑蒼蒼棲鳥過。此時對酒仍高歌。尺池魚黿狎蛟龍。雲雨未得將如何。出山非膺玉帛徵。致身偶際休明時。胸蟠萬卷家四壁。壯志恥獻長楊辭。未勤燕然雪國恥。宜窺石室鋪鴻猷。愁來慷慨擊玉壼。閉戶城南時序流。廷中公卿喜獎譽。可能抵掌遊其間。胡爲局促不自舒。身拖玉佩心靑山。君不見蘇季子六印懷來思二頃。男兒有志欲收迹。向處雲林不堪屛。</text>
<title>送別鍾城鄭丈華齊</title>,<text>春坊直夢正依依。已見余書下紫微。陞級暫憑熊軾出。承恩猶阻鳳池飛。驅馳未厭遙乘障。老大原宜始着緋。惆悵靑門花落處。一杯臨別祝遄歸。</text>
<title>挽鄭司藝季直 以書狀官。卒於道。</title>,<text>忽聞凶問自星軺。執友淪亡哭向霄。萬里書魚纔達漢。千秋化鶴已歸遼。悲來只擬顏延誄。魂去那無宋玉招。前哲舊勳光派譜。季良華譽在童髫。蘭芬早襲詩書訓。玉琢仍揚翰墨鑣。任是康達調逸驥。待他霜宇擊寒雕。榮親恐懼桑暉晩。娛老尋常彩服朝。聯壁五攀叢桂秀。壽星雙控德輝昭。須知積善門閭盛。況復亨途步武遙。叔度曠懷眞滉漾。元龍豪氣自岧嶢。初心剩欲開文苑。餘力猶能奪錦幖。不獨潘毛催老至。可憐柴血致形消。三遷柏府風生筆。一入銅樓望絶僚。得意淸躔原不乏。銜綸增秩未曾料。賢勞雅倚年方壯。跋涉寧嫌路更迢。瘦極錯敎呑暝眩。運窮難禳夢瓊瑤。胡天雪擁蘇卿節。秦塞霜凝季子貂。殊域旅遊淹暮歲。驛亭綏復卽長宵。煙花故國魂應返。雨露玄臺寵亦饒。鎖閤芳緣偏恨短。遶牀孤稚向誰嬌。咨余托契嘗因贅。與子論心粤自韶。交入肺肝欣共照。調同膠漆好相邀。揮毫句藻時蒙獎。握麈談鋒肯許驕。蛩負幾經趨棘院。雁行還憶踏芹橋。閑飛酒盞形俱忘。靜對紋楸戰輒挑。已幸靑雲聯出處。預期黃髮返漁樵。丁寧摻袂投離曲。繾綣裁書贈佩刀。陳迹謾令悲逆旅。壯圖深惜失扶搖。篇中白雪今零落。絃裏高山久寂寥。翻痛往時徵叔逝。不堪朋舊日蕭條。</text>
<title>新晴</title>,<text>陋巷新晴暑乍輕。科頭高臥斷將迎。多情入室風常在。隨意來庭月自明。琴酒嵇生元絶俗。蓬蒿仲蔚久逃名。莫嫌宦路追遊少。魚鳥江天有舊盟。</text>
<title>信宿牛川贈中表兄韓子長</title>,<text>靑壁周遭樹影深。一筇長日費幽尋。誰憐陋巷塵生甑。秖有淸篇韻擲金。不是逃名耕谷口。那能乘月下山陰。郊居近隔盈盈水。準擬抽簪數過臨。</text>
<title>夢中得二聯。覺後足成。</title>,<text>夢裏滄洲趣。分明逐白鷗。却辭袁紹酒。還倚仲宣樓。河漢流高棟。江山淨早秋。何時獲眞賞。瀟洒上漁舟。</text>
<title>謝柏谷金丈得臣來訪。病不能出見。</title>,<text>淸漳病臥斷尋招。未有高談破寂寥。門掩只慙勤命駕。榻懸終阻挹仙標。才名欲托三都賦。起色誰回八月潮。聞道槐灘饒勝具。倘因秋興寄瓊瑤。</text>
<title>送李子仁 壽慶 安州判官</title>,<text>陸沈槐院七年強。榮路知君不肯忙。自識潛郞猶偃蹇。休言半剌已翺翔。樓臺合供新行樂。山水偏憐古戰場。我欲歸田仍送別。幾時書札到滄浪。</text>
<title>送李子仁 壽慶 安州判官 其二</title>,<text>聞君五馬暫夷猶。伏枕高齋動別愁。寧愧折腰趨幕府。只緣便養乞名州。淸江試政應如水。紫電調兵更倚樓。倘得比隣同作郡。不妨黃綬摠詩流。</text>
<title>郊居偶題</title>,<text>歲晏郊扉得再尋。高松積雪晩蕭森。時淸事業悲蘭畹。宦罷生涯憶橘林。靜喜圖書還觸手。窮憐耕釣轉關心。寒燈社酒眞堪樂。只是年光易見侵。</text>
<title>郊居偶題 其二</title>,<text>逍遙久得散人情。却笑窮途哭步兵。寒壁照書分雪影。午窓團夢共松聲。歌成白石愁堪遣。買罷靑山物自輕。偃息高齋何所事。濁醪時復傲空名。</text>
<title>郊居偶題 其三</title>,<text>策杖郊墟望翠微。閑雲倦鳥兩無違。文章異代希逢賞。泉石淸時好振衣。磵底雪殘先引步。松端月在更同歸。周南滯客休孤憤。已覺紛華勝卽肥。</text>
<title>立春日遇雪</title>,<text>鳳城新雪入新年。却望晴光澹曉煙。幾處梅花迎暖律。誰家竹葉泛華筵。銀樓月下層層迥。玉樹風前片片懸。知是靑祗來報瑞。野夫何惜杖頭錢。</text>
<title>送接慰官趙公擧 師錫</title>,<text>裨海遙通使。輶軒獨向邊。交隣寸舌在。報國一心懸。忼慨書三表。綏懷策百全。知君堪遠駕。爲贈繞朝鞭。</text>
<title>寒食</title>,<text>佳節春陰裏。茅齋睡足時。碧知微雨過。紅怯峭寒欺。名退宜休宦。身閑只課詩。圖書散一室。向古覓心朝。</text>
<title>對雨</title>,<text>睡昏微雨接平明。煙柳風桃摠有情。高閣放吟眞謾興。小園幽徑且新成。花羞白髮傷年晩。草亂靑袍覺宦輕。早識醉鄕身可托。終南不必久逃名。</text>
<title>次朴士行 泰尙 詠臺廳山水圖韻</title>,<text>庭落芳林影。堂開疊嶂圖。披襟向絶境。滿目對平湖。竹下棋疑響。沙邊雁欲呼。徒勞覓眞趣。那得脫名途。</text>
<title>次朴士淳 泰素 詠辛夷花韻</title>,<text>雕欄何處貯名花。獨樹閑庭弄日華。輕萼敢方梅耿潔。纖枝還共柳欹斜。娟娟露浥香全發。嫋嫋風翻態更加。却笑詩成爭品第。肯敎春色在東家。</text>
<title>以持平謝恩</title>,<text>綺陌春光易醉人。又隨簪佩入楓宸。惟知世事年年別。難得臺章日日新。懶向府中親掌禁。催從城上遲宣綸。自憐身逐棲烏動。飛去飛來不厭頻。</text>
<title>次朴士行述懷韻</title>,<text>早知蘿薜靜堪依。一躡名途悟昨非。芳草却隨人共老。靑山原與世相違。微風閣下燕雙度。遲日臺前花自飛。還被諫官譏久噤。恐君猶未息塵機。</text>
<title>罷茶時詣闕</title>,<text>苑樹陰陰宿霧輕。槐堤春曉散珂聲。丹墀咫尺頻翹首。白簡尋常強署名。坐久落紅猶引蝶。聽闌深綠更藏鸚。不知身在螭頭住。疑向山齋對晩晴。</text>
<title>庭中紅桃半落。惜而賦之。</title>,<text>媚眼妖姿的的紅。爲誰含笑近欄東。晨粧乍斂先愁雨。夜睡初醒更怯風。金谷樓高爭墮地。赤城霞起尙漫空。莫言零落堪惆悵。留核當年種漢宮。</text>
<title>春塘臺卽事。賦一律。</title>,<text>複道香風引彩旄。玲瓏紅日照天袍。松邊簇馬臚傳迥。花外開弓射的高。更有詞人誇羽獵。肯敎神策擅龍韜。却瞻芳草如煙處。曾着麻衣弄兎毫。</text>
<title>直春坊。次趙勉卿韻。院有投壼。其口甚小。</title>,<text>只嫌壼口小。不怕杯心大。倚檻獨徘徊。新荷靑箇箇。</text>
<title>歸田</title>,<text>晩渡東江興自賒。蒼官儼立翠屛斜。不嫌深谷多啼鳥。却放回溪送落花。三畝可能私歲月。一官鄭得辦生涯。欲將蠟屐窮奇勝。更有靑螺帶夕霞。</text>
<title>歸田 其二</title>,<text>東林移枕就微涼。已覺浮榮入坐忘。峨豸暫拋巾是葛。乘驄才罷屩還芒。貧憐野老村醪釅。淨愛山家澗菜香。欲賦閑居仍自感。向來吾道底須忙。</text>
<title>歸田 其三</title>,<text>長夏幽棲草木繁。惟堪偃息屛塵氛。風泉入夜常疑雨。野燒侵山半作雲。環堵足客眞處士。姓名羞道舊將軍。城中冠蓋多相索。誰識林間鹿自群。</text>
<title>歸田 其四</title>,<text>解官三日出城東。只爲山齋蕙帳空。桐葉自繁詩却寫。松花滿落酒堪中。西疇夕餉因疏雨。南麓新居足遠風。更有問奇雙璧在。手編相對到斜紅。</text>
<title>歸田 其五</title>,<text>濕雲輕靄擁山阿。一部鳴蛙晩更多。虛室散書非寂莫。罷官携酒未蹉跎。尙容歸夢回靑瑣。敢道高情隱碧蘿。入夜不眠貪聽雨。好從田老樂年和。</text>
<title>歸田 其六</title>,<text>樹密山深獨閉門。幽居不讓武陵源。乍聞樵唱傳虛谷。旋覺鸚聲在遠村。遙岫斷霞看隱几。半林斜照對開樽。自憐地僻稀迎送。仲蔚蓬蒿一任繁。</text>
<title>歸田 其七</title>,<text>曾遊翰墨心何壯。逮閱風波計却疏。世事欲中千日酒。虛名悔讀十年書。夢驚玉佩晨鍾後。興入滄浪細雨初。默想升沈都是命。小齋閑坐月如梳。</text>
<title>送李天授 萬封 謫驪州</title>,<text>黃驪路接驛亭秋。誰唱離歌緩謫愁。蘭芷去時堪佩服。楓林隨處可淹留。襟期只恃淸如水。世事休論曲似釣。惟有故交懷未盡。西風相憶一登樓。</text>
<title>直玉堂。次尹仲麟 趾善 韻。</title>,<text>花磚斜影始驚眠。賢閣光名忝共傳。遶壁楓松涼可愛。堆床書秩懶休憐。樗材不信堪時棟。扮社猶思有廢田。相說故鄕秋興美。沼蓮籬菊摠嬋姸。</text>
<title>駕幸本宮。以後瘳金判書家。爲弘文館。卽玄通外家也。賦此爲贈。</title>,<text>駱峯蒼翠護宮墻。仙蹕淸秋送異香。濫載祕書叨法從。還經履道感凄涼。朱門舊署烏衣第。銀榜新開白玉堂。却覩東亭如綫在。後人誰解愛甘棠。</text>
<title>駕幸本宮。以後瘳金判書家。爲弘文館。卽玄通外家也。賦此爲贈。 其二</title>,<text>尙書名德史堪誇。今日分曹得故家。蒼蘚石經曾曳履。古槐門憶舊懸車。淸秋廢沼餘荷蓋。白露荒園見菜花。縱道宅成能出相。想君更直倍傷嗟。</text>
<title>寧陵遷葬輓詞</title>,<text>中靖靈基鞏。光承赫業昌。德隆侔覆燾。治盛頌馨香。神武嗟難展。經綸惜未央。彩儀虛玉几。仙馭杳金岡。壤卜三陵近。原封五閏強。錮泉功不固。修墓事堪傷。兆擇寧餘憾。園遷合再襄。已隳渦水隧。還發茂陵箱。復土營新竁。遺弓改舊藏。玄龜才協吉。白虎遽騰祥。廞衛遵江逝。哀笳咽露涼。群悲傾淚雨。宸慕切秋霜。讖到山經契。庥從聖祖長。眞遊知永妥。邦慶祝無疆。</text>
<title>挽萬休任參判有後</title>,<text>奕世詞章美。吾宗族望宗。文應肖崖祖。行得淑疏翁。一代靈光在。千秋藝苑空。已知休到萬。騎鶴竟瀛逄。</text>
<title>挽萬休任參判有後 其二</title>,<text>宿昔罹家難。微官弊屣輕。元知叔魚罪。詎貶展禽名。淚盡能枯柏。悲來獨感荊。老成今不見。誰復主宗盟。</text>
<title>挽萬休任參判有後 其三</title>,<text>公吾大父行。賞璞自童年。獎借蒙題壁。追遊許執鞭。屢窺虛白室。頻問太玄篇。慟哭山崩淚。仍沾篋裏牋。</text>
<title>挽萬休任參判有後 其四</title>,<text>松柏深堪隱。雲霞麗有餘。瑕丘夫子樂。愚谷丈人居。門掩曾栽柳。床留舊著書。傷心問道地。立馬更躊躇。</text>
<title>送具正崟之任靑松</title>,<text>孤踪冏寺寄浮沈。却向名區佩竹尋。少有簿書能眩眼。更兼山水合披襟。環滁醉興應難遣。彭澤詩情轉覺深。循吏罕來才吏盛。知公撫字獨勞心。</text>
<title>挽沈進士</title>,<text>辛苦窮經二十年。書生薄命最堪憐。亦知靑紫徒無分。其柰林泉未了緣。塵卷尙堆玄晏室。寒江空繫孝廉船。南宮邂逅思如昨。薤露歌成倍泫然。</text>
<title>除龍岡縣令。辭朝留飮沙峴。次鄭承旨韻</title>,<text>暫駐西飛舄。新詩感寄情。雪消沙峴樹。雲暖漢陽城。惜日離杯盡。逢春別夢驚。還思玉堂直。不敢憚遙征。</text>
<title>送巡撫御史金斯百</title>,<text>藝林平日共周旋。聚散新年更黯然。黃綬曉沾箕壤雨。繡衣春犯海門煙。塵埃吏役慙濡首。尊俎兵謀讓着鞭。料得壯遊饒興寄。郵筒倘許浿西傳。</text>
<title>日晩</title>,<text>孤城吹角早休衙。海上靑山望更賖。門外水雲宜種秫。邑中春雪暗催花。滄洲是處嫌腰綬。芳草于今惜鬢華。還笑簿書星火裏。一篇偸就亦堪誇。</text>
<title>夜坐</title>,<text>春宵高閣燭啼紅。夢罷徘徊月色空。惟見屋頭槐樹影。此時蕭瑟不禁風。</text>
<title>雨齊</title>,<text>坐看山溜溢方塘。海岸官居向晩涼。漁浦雨均遙辨綠。藥欄春潤自聞香。燈前檢草收丹誥。客裏看花夢玉堂。只是簿書妨翰墨。小臣元不薄淮陽。</text>
<title>渡梧里江</title>,<text>孤舟催放午潮平。晩入山村響角聲。斜照半銜遙岫紫。淡煙輕抺小齋淸。鷗魚足處尋幽事。雁鶩參時減吏情。不是習池耽酩酊。好從出老課春耕。</text>
<title>箕城館遇雨</title>,<text>孤城獨坐暝鍾催。況復陰風慘憺來。已厭送迎仍細雨。尙悲搖落強殘杯。折腰久負淵明恥。笞背眞疏賈傅才。虛有勝情耽望月。綺窓中夜自徘佪。</text>
<title>承召將去郡。宿歸安江邊。鶴城守趙復亨。病不能來別。賦此爲贈。</title>,<text>萍水西關已杳然。回頭獨宿浿江船。騎鰲此日尋瀛路。跨鶴元來見謫仙。只有淸尊堪永夜。更無飛舄破寒煙。文翁報政知難待。誰遣橫經近御筵。</text>
<title>崇陵輓詞</title>,<text>功德雙崇在守成。今將丕顯易尊名。深仁溥洽天同覆。睿鑑高臨日並明。未必禹勤能得壽。只應湯瘠爲憂氓。試看恩澤淪人骨。不待形容溢頌聲。</text>
<title>崇陵輓詞 其二</title>,<text>叨陪侍讀邇龍袍。許捧潘輿種縣桃。北望遽聞丹鼎就。西歸忍哭繐帷高。承綸似夢曾三接。圖報無緣只二毛。猶自喬山風雪裏。不堪揮淚抱烏號。</text>
<title>以暗行御史辭朝。夜宿西山。</title>,<text>銀臺旭日照簪紳。密授丹泥盡侍臣。問俗敢誇曾剖竹。辭朝終愧舊埋輪。講筵咫尺初宣旨。微服尋常更畏人。還托間途催秣馬。山扉月色夜來新。</text>
<title>白崖嶺</title>,<text>朝登白崖嶺。櫟林風蕭肅。屈折交石角。綿延度山腰。高峯蒙積雪。深谷逗回颷。陽泉斷復流。霜葉驚且飄。田原莽高下。煙火曠寂寥。偉哉造化力。攅蹙皆岧嶢。不得見平土。安得事蓘藨。寄語長民者。矜此寬征徭。</text>
<title>白川</title>,<text>平疇漠漠稻田空。素幘輕袍向朔風。春事不知今近遠。客程何耐更西東。津橋霽雪通宵晃。水市朝霞並日紅。已用咨詢仍浪迹。洛城歸夢莫悤悤。</text>
<title>宿海州山村</title>,<text>倚巖茅屋夕陽邊。徑盡林開翠壁懸。地僻松蘿迷過客。山深鷄酒作新年。放鷹只怕輸官稅。賣駿還聞出役錢。堪怪田翁能解事。暗中相認却欣然。</text>
<title>長淵</title>,<text>蓐食發江村。殘月在馬頭。沈沈霧隱樹。皓皓氷橫洲。山斷徑復轉。石拆溪自流。遵海改北轅。逢春憶西疇。霜搖白猿劍。風落黑貂裘。目是徇王事。那得免羈愁。職廉蔀屋冤。思贊經幄籌。夜來還家夢。尊酒敍綢繆。</text>
<title>豐川薄石山 謁始相墓。同宗多爲小民。</title>,<text>北風蓬斷野塵黃。爲怯春寒路更忙。山石浡雲靑矗矗。海霞包日白茫茫。民謠閱歷憐如磬。鄕國來遊感若堂。莫向尋常編戶問。公侯餘澤足悲傷。</text>
<title>安岳</title>,<text>遲日長途且緩驅。已看寒綠入平蕪。山城雪霽峯多少。漁浦潮來艇有無。辰北獨容歸夢到。海西誰指使星孤。異鄕花信休嫌晩。只惜芳菲序易徂。</text>
<title>遇大風。宿田家。</title>,<text>日暈片雲起。俄盈天地間。氣雄初出谷。聲疾欲漂山。擈戶堆黃葉。環村漲綠灣。濁醪將密意。歸客笑低顏。</text>
<title>乙卯三月十三日。以接慰官辭朝。宿廣州贈柳生。</title>,<text>驂騑落日傍鄕間。深愧幽情負遂初。竹徑獨來苔似錦。山齋欲掩月如梳。夢回池草靑爭出。手種松林翠自疏。形役此時持漢節。却思潘令賦閑居。</text>
<title>广嶺</title>,<text>凌晨小雨暗汀洲。已覺春陰潤綠疇。峽轉靑虯飛舞勢。溪鳴玉佩淺深流。倦來岐路悲孫楚。老去行藏愧少游。日晩向南山似劍。可能持割畏途愁。</text>
<title>宿利川遇雨</title>,<text>夕酌客館暝。春雨復霏微。長安杳如夢。昨日別宸闈。王程畏綿邈。時物向芳菲。雲溪綠淡淡。煙柳晴依依。愛此孤郭裏。林茂士亦肥。豈乏一把茅。愧我未拂衣。</text>
<title>過長好院</title>,<text>宿雨過平綠。朝日媚淸暉。塘深碧蒲短。崖暖紫蕨肥。煙邊野堂豁。雲際嶺樹微。莫問耦耕者。吾道諒已非。</text>
<title>十六日。發忠州向安富驛。見道傍杜鵑桃杏正發。</title>,<text>春山如笑鳥如歌。復有澄江淨碧羅。攀磴直憑風馭擧。倚巖斜送日輪過。酣陽杏萼紅猶淺。泣露鵑花血更多。此去長安三百里。家園物色問如何。</text>
<title>龍湫</title>,<text>衆泉奔壑作驚湍。峽轉崖開似井欄。拆石只應煩列缺。成淵端合號鯢桓。安流月濯靑羅潔。高掛風翻白練寒。幸是壯遊殊自快。輸軒休說道途難。</text>
<title>取道都倉。下臨絶壑。</title>,<text>石壁千尋黑。山花一種紅。日斜人在水。雲起馬行空。過嶺知天氣。觀農識土風。春燒入松柏。可惜棟樑功。</text>
<title>客館。大梅一樹半落。惜而賦之。</title>,<text>堂前一樹占年光。北客相看謾自觴。已被氷霜欺冷魄。暫隨桃李試新粧。猶憐水部詩中態。尙識羅浮夢裏香。蓬轉異鄕還獨賞。忽驚風雨暗催黃。</text>
<title>宿仁同踰大嶺</title>,<text>奇巖斗立轉崎嶇。虎踞熊蹲種種殊。溜石淸泉分百谷。屯雲老樹鬱千株。山居鑿壁松陰靜。磴道連空練影孤。花事客中看欲盡。征軺日覺向南徂。</text>
<title>二十日。宿梧桐院入淸道。記戊寅年外王考爲郡守。余生于衙舍。今獨有官屬四五人。能敍古事。悲哽有述。</title>,<text>晨霞初漲海山低。駐馬荒城意轉迷。靑草半封悲古碣。白頭相見泣遺黎。含風密竹涼生籟。過雨殘花濕作泥。四十年來雙感淚。不堪揮灑向天西。</text>
<title>登密陽嶺南樓</title>,<text>海天南豁大荒頭。嶺表今登第一樓。塵裏碧紗爭歲月。檻前蒼籜自春秋。雲開蜃氣靑相閃。雨霽龍鱗翠欲流。盡日倚欄慵上馬。不論非土可淹留。</text>
<title>道中。望見金海農莊。</title>,<text>跋涉厭水石。行行過密州。東風海門棹。春日嶺南樓。問路愁靑嶂。求田阻綠洲。煙波送使節。回首愧沙鷗。</text>
<title>登梁山雙碧樓。次金斯百韻。</title>,<text>曲島秋聲聚。長川練影還。登臨同紫綬。坐臥盡靑山。雁鶩庭常寂。鷗魚境自閑。雕欄笑相對。疑在畫圖間。</text>
<title>密陽館。題閔元魯扇。時爲赦差使員</title>,<text>高館長筵邂逅初。嗟君宦迹近何如。王程欲盡花先謝。解澤將頒日並舒。莫道參軍能記馬。惟慙學士未焚魚。明朝又向前溪別。驛路靑山恨有餘。</text>
<title>贈接慰柳年兄正夫</title>,<text>庭花寂寂雨冥冥。一片孤城兩使星。暘谷旣先天下白。蓬山亦入海中靑。每分泉味敎煎茗。閑爇爐香且註經。丹陛憶曾同上對。十年南北愧勞形。</text>
<title>飮倭茶</title>,<text>一緘茶粉敵瓊琚。想像光山露滴初。杉匣貯將香霧潤。銀筒瀉出翠霞舒。若應鬪品傾龍鳳。旋自催煎辨蟹魚。快下一甌春睡美。不知花影上前除。</text>
<title>偶題</title>,<text>曾蒙馹召侍瑤除。孤特平生戇有餘。塞上豈歸他日馬。海邊堪釣舊時魚。寧因卑濕仍耽酒。不爲窮愁始著書。鷄肋未捐眞自誤。廣陵煙水足樵漁。</text>
<title>雨中遣悶</title>,<text>絶域春將盡。孤城雨漸疏。地仍滄海界。山卽白頭餘。獨立看歸鳥。閑吟羨躍魚。愁邊有風竹。那得夢郊居。</text>
<title>雨中遣悶 其二</title>,<text>步屧穿花密。開尊就竹深。古城多霧雨。高閣半晴陰。鬢惜絲絲雪。詞憐字字金。淹留到春盡。擬欲變鴞音。</text>
<title>雨中遣悶 其三</title>,<text>異俗憎狙詐。安邊愧豹韜。星連南極動。樓倚北辰高。戀國頻成蝶。臨溟擬斬鼇。空堂對花落。且復引香醪。</text>
<title>雨中遣悶 其四</title>,<text>城郭空天險。閭閻亦海衝。霧中烽一點。雲裏石千峯。竹淨煙常裛。花明瘴自濃。誰能記風土。留滯歎萍蹤。</text>
<title>雨中遣悶 其五</title>,<text>南州颶可畏。北客出門稀。日入䨪中盡。春從瘴裏歸。水渾思止酒。山冷賦無衣。寂莫悲笳發。哦詩向翠微。</text>
<title>雨中遣悶 其六</title>,<text>簡拙眞吾道。淹留見客情。沒雲春望寂。賓日午眠淸。酒得三杯醉。詩須百鍊成。故鄕魚鳥在。回首愧寒盟。</text>
<title>雨中遣悶 其七</title>,<text>菜州三月晦。天氣更淸新。綠變孤鶯夏。紅留一蝶春。江山工殢客。書秩解親人。悵望雙魚素。今宵夢漢濱。</text>
<title>擬同谷七歌</title>,<text>有客有客銜君命。蓬山館裏修春聘。獨倚鼇頭臨出日。扶桑碧海淸如鏡。願借神工剷馬島。鯨鯢戮盡妖氛淨。嗚呼一歌兮歌始激。雲起風生舞海鷁。</text>
<title>擬同谷七歌 其二</title>,<text>自我公車射策始。十年已覺車生耳。南山有田不種豆。載書五車安用矣。蘭芷荃蕙善變化。強着靑衫困泥滓。嗚呼二歌兮歌慷慨。莫令胸中混涇渭。</text>
<title>擬同谷七歌 其三</title>,<text>陌上靑靑楊柳樹。長安車馬紛如雨。金章白日光生肘。延客高堂擊鍾鼓。誰能閉戶隱市朝。行路難行稱自古。嗚呼三歌兮歌三拍。臥聽空齋韻風竹。</text>
<title>擬同谷七歌 其四</title>,<text>海西春生雪不消。匹馬經行郡國遙。逢人每嫌問姓名。獨宿郵亭攬黑貂。今來嶺表春已盡。雜花滿樹鶯聲嬌。嗚呼四歌兮歌四發。極目西方山一髮。</text>
<title>擬同谷七歌 其五</title>,<text>憶昔讀書在山館。惟把丹鉛事點竄。卽今留滯滄海邊。手卷行吟任蕭散。平生有癖物自輕。始信嵇公獨好鍛。嗚呼五歌兮歌有思。濟時何用文辭爲。</text>
<title>擬同谷七歌 其六</title>,<text>荒山瘴霧封崔嵬。絶壁俛臨滄溟開。波濤洶涌蛟鱷橫。拔劍欲斬還徘徊。下瀨戈船習戰雄。中流撇破風汛來。嗚呼六歌兮歌自壯。安得伏波爲吾將。</text>
<title>擬同谷七歌 其七</title>,<text>六尺書生身膽大。寸舌直欲懷海外。夷情自來驕且狠。玩愒只恐盟無賴。臨邊諸校須暗惕。狃敵當年亦狼狽。嗚呼七歌兮意難盡。誰運邊籌能不窘。</text>
<title>四月八日對月</title>,<text>望月知何處。懸燈惜此辰。映簾愁獨照。窺幌覺相親。寂寂回雙眼。迢迢共一輪。天涯自無寐。詩就撚髭頻。</text>
<title>口號</title>,<text>南州殊氣候。作客送春華。林密鳥初乳。日長蜂自衙。孤村隱深竹。古戍落殘花。把卷無人問。沈吟至暮鴉。</text>
<title>雜詩</title>,<text>於昔唐堯朝。四岳又九牧。分命職非一。相讓何肅肅。未聞有兩能。各自安其服。寧謂器不足。奏績勤宵夙。和風吹四海。耕鑿民庶育。乃知大聖功。執簡登沕穆。天地旣久泰。斯道同輈覆。理國自有體。我師在靑竹。頹波俗同流。下士何由穀。吁彼好古者。垂簾拱手讀。</text>
<title>雜詩 其2</title>,<text>巢由輕帝祚。抗節隱箕穎。耿介脫世垢。孤高臥雲嶺。神化在糠粃。黃屋猶土梗。不肯喪我眞。斯志可深省。四凶未就殛。洪水亦示警。憂勤不暇食。焉得自淸靜。終然謝堯去。收迹仍遠屛。義並星斗高。名共天壤永。偉哉此兩隱。非苟離人境。豈能聖如堯。惟欲堅素秉。逖想出處際。寂莫絶外騁。寄語翠微叟。誰能逐去影。</text>
<title>雜詩 其3</title>,<text>人生有壯衰。學道得延年。一氣在靜中。善養絶諸緣。棲之澹泊境。置之恬愉天。靈臺自光朗。眞理常涓淵。無波水必靜。去欲神乃全。精窮柱史旨。斯義玄又玄。顏童髮更鬒。豈必升空仙。夸者役於物。名利巧相煎。誰能抽此笏。同我老林泉。</text>
<title>雜詩 其4</title>,<text>富貴人自慕。旣得智必昏。成敗必並域。禍福元同門。相奪在須臾。其身不得藩。蘇秦乏負郭。歷抵侯王尊。說成若投水。西懾強秦魂。歸來洛陽道。隣里驚華軒。六印誇新寵。千金償舊恩。榮光及爾宗。二頃何足論。胡爲齒齊劍。九地空抱冤。</text>
<title>雜詩 其5</title>,<text>七國各呑噬。師旅無時休。奇正孫吳勁。闔闢蘇張謀。干戈日相尋。川水血爭流。騰騰築杵聲。慘慘擊析愁。哀此孑遺者。文武所勤憂。王室一東遷。百六入春秋。聖人力不及。厲階由建侯。</text>
<title>雜詩 其6</title>,<text>文武不復作。大道隱渺茫。後學轉多方。各自開室堂。刑名始申韓。淸淨起老莊。吾儒所羞稱。致用效必彰。曹參佐漢興。葛亮相蜀強。成績炳一時。兩術吐潛光。後生志自高。盱衡談皇王。道接孔孟尊。治期唐虞香。張皇竟鮮實。齟齬動見妨。始知本末殊。豈謂經籍荒。古今盡一轍。志士歎甚長。</text>
<title>雜詩 其7</title>,<text>楚漢爭秦鹿。雄俊競效奇。捐金善用弱。消印能識時。獨有商山翁。高歌採紫芝。豈乏淵深謀。自暌風雲期。隆準喜嫚罵。安用干說爲。玉帛自靑宮。遂與雲林辭。華顚侍湛露。片言安明离。計邃轉移捷。跡高隱遯宜。白馬有同盟。元功竟爲誰。</text>
<title>雜詩 其8</title>,<text>元化有回斡。否泰相因循。周衰禮樂壞。剗剔始狂秦。舊器徒想像。盛跡遂沈淪。竹帛爛猶傳。遺意見聖人。無弊至萬古。長與日月新。胡爲溺繁節。白首終迷津。</text>
<title>雜詩 其9</title>,<text>窮儒常抱經。壯士不在家。懷寶叩天關。袵金馳胡沙。丹靑耀麟閣。圭組映金華。衛霍與匡張。烜赫蒙褒嘉。希世伏轅駒。賭貴添足蛇。決意各自忙。達人還咨嗟。寧知落落標。恥爲娟娟花。東陵有故侯。手種靑門爪。</text>
<title>雜詩 其10</title>,<text>橘樹生南國。受命固不遷。靑枝欆秋月。綠葉密海煙。浙浙霜華晩。纍纍金實懸。上有翡翠鳥。孤隝集其巓。淸香終自發。貞性亦可憐。幸得托方貢。開筒玉座邊。不曾嫌僻遠。三歎思其然。</text>
<title>雜詩 其11</title>,<text>楚山有眞隱。彈琴掩柴荊。不入白玉堂。好倚靑霞楹。華裳製芙蓉。芳佩紉蘭衡。何能傷不遇。只欲取無名。堪笑世議隘。淺測高人情。山林不嫌深。弁冕徒自榮。王伯亦有時。雄俊不肯輕。祥禽邈千仞。岐嶽空崢嶸。</text>
<title>雜詩 其12</title>,<text>人生不再少。白髮若相期。古人惜長夜。行樂恐失時。君有千斛酒。我有孤桐絲。高堂宴我友。粉白捧玉巵。試歌行路難。四座凄以悲。世事有翻覆。明哲獨早知。蕭朱異始終。田竇迭盛衰。誰能携手歸。膠漆不相離。可憐東門柳。無復靑靑姿。</text>
<title>雜詩 其13</title>,<text>漢武嚮文學。雄俊興接轂。春秋起自齊。詞賦徵由蜀。收攬靡遺逸。拔擢共寵祿。惟有太史公。奔走抱靑竹。未蒙特達知。僅同偈優蓄。慵慨前殿對。執縛蠶室辱。文章不自謀。恩澤何由沐。生逢愛材主。腐身忍慙恧。眞龍竟非好。不如返耕牧。惜哉不見幾。史才千古獨。</text>
<title>雜詩 其14</title>,<text>主父始落拓。短褐遊齊趙。途窮歲月流。身賤飢寒擾。側足望侯門。擁篲今何少。一朝西入關。書上金闕曉。徵書夕承恩。前席近日表。拂拭靑雲高。輝煌朱紱繞。雄談走黃金。華屋醉淸醥。烹食具五鼎。宿願今始了。胡爲晝錦東。危機身自挑。驕溢使之然。漢法非苛嬈。</text>
<title>雜詩 其15</title>,<text>吾愛蔣元卿。遭亂知自潔。諂誦日爭新。炎運中告竭。巨盜挾老婦。公然九鼎竊。脫屣二千石。歸鄕持素節。蕭索竹林邊。開徑無蹄轍。惟有二仲從。寂莫時相悅。嗟嗟龔大夫。絶食與子訣。全芳作冥鴻。斯人亦明晢。</text>
<title>雜詩 其16</title>,<text>天地莽無垠。萬國各星羅。時邅沴氣競。其奈爭奪何。山河破城塹。民物凋干戈。英雄寂不見。亂日衮衮過。興亡有儒論。編簡空自多。吾欲洗寰區。手擬挽大河。恐此力不及。倚劍獨悲歌。</text>
<title>雜詩 其17</title>,<text>塞北有白山。絶頂天池闢。蕭索集夏雪。演漾浸雲石。餘流噴東西。千里連海碧。恃此兩股水。封疆別自昔。秋霜淨練影。駔駿渡無迹。衣帶不足誇。憑險眞虛畫。昔在用武朝。未見分域窄。蕪城入古遼。攻守有長策。誰能執金戈。衛我安枕席。</text>
<title>雜詩 其18</title>,<text>棲跡松桂叢。縱情書籍林。賢聖未必達。興替迭相尋。玄風旣云逖。治世空遺音。中原日月古。大陸荊棘深。浩蕩志士筆。縱橫遊客金。回首已丘墟。徒勞中夜心。山中有白雲。舒卷自古今。且須飮美酒。彈琴寫幽襟。</text>
<title>雜詩 其19</title>,<text>蒼天高且運。品物隨陶勻。羲和不停馭。望舒頻虧輪。泰山碎成塊。扶桑摧爲薪。霜颯金母眉。獨處瑤池濱。柳生彭袒肘。只稱堯朝臣。昔日繁華子。錦袍玉麒麟。疏楊曲池秋。碧草朱門春。風光共流轉。榮落在逡巡。誰能鍊精魄。千載形獨新。</text>
<title>雜詩 其20</title>,<text>物美必招忌。質白易受點。玉愁泥沙穢。蘭困榛莽掩。湘浦忠且放。洛陽才亦貶。秋霜早憯悽。浮雲長舒斂。名共世淸濁。老隨時荏苒。人固不易知。白首憂瑕玷。君看萬斛舟。必戒瞿塘險。</text>
<title>雜詩 其21</title>,<text>崇蘭生當戶。綠葉舒朱莖。孤根縱失所。幽芳終自榮。願君莫輕鋤。歲晩保香貞。高門種桃李。花艶令人驚。結子承金盤。垂陰倚雕楹。出入未見妨。三春蹊自成。物理有如此。感歎心怦怦。</text>
<title>雜詩 其22</title>,<text>靑蔥翠玉樹。托根上林裏。雨露借榮華。枝葉垂旖旎。香飄璧殿陰。影轉瑤池水。程芳比楓柳。論材愧杞梓。微生入君苑。恩錫名號美。三春作雷雨。萬物各自喜。孤蕙發幽谷。宿莽舒寒沚。嘉惠不敢私。願得均沾被。</text>
<title>雜詩 其23</title>,<text>靑筠自有節。明月元無類。萋菲易成錦。玉石難同槩。祥麟不肯見。丹鳳將安在。霜凋曠野寒。風起高岡晦。飛鳥解還巢。走獸知覓隊。胡爲嵁巖裏。獨立秖無悔。</text>
<title>雜詩 其24</title>,<text>朱樓入靑雲。上有絶代姝。春風理管絃。錦帶香羅襦。獨棲已十年。空閨淸夜徂。晨粧閉玉臺。夕熏罷金爐。東家二八女。歌笑窮歡娛。一朝迷陽城。畫閣垂流蘇。開簾愛燕雙。窺鏡笑鸞孤。嫁色不嫁德。我心傷鬱紆。</text>
<title>雜詩 其25</title>,<text>雙燕尾娗娗。飛入侯家棲。營巢集綺閣。引子窺金閨。池塘足春水。院落饒香泥。偏蒙主人恩。每傍珠簾低。一朝高堂火。漂蕩色凄凄。衆鶵未及成。歸路亦自迷。誰家有大廈。許我一攀躋。</text>
<title>雜詩 其26</title>,<text>綠竹生幽谷。挺挺入霄漢。素雪封老節。蒼雲集勁幹。誰爲結華簟。得充美人館。朝承獸爐香。夜薦羅衾燦。含風翠漪滑。引涼靑紋亂。幸熏脂粉氣。更助屛褥爛。秋風入洞房。恩愛潛凋換。棄置在塵中。從此辭君幔。莫自疏舊物。猶是膩香汗。</text>
<title>雜詩 其27</title>,<text>微雲在天中。明月新離海。靉靆不肯消。徘徊若相待。飛飛到靑冥。翳翳收金彩。淸減一分影。桂魄知安在。焉得萬里風。淨洗天容改。牛女儼對挹。河漢劃褰闓。匣中百鍊鏡。一拭光自倍。誰能梯九天。持此訴眞宰。</text>
<title>雜詩 其28</title>,<text>君看嶰谷竹。結實不開花。又看荊山璧。蘊璞不吐華。作管格淸廟。琢璽傳皇家。美材非假飾。大寶羞自誇。古來賢俊士。落魄亦可嗟。皮相失千里。白首混泥沙。</text>
<title>雜詩 其29</title>,<text>秋風吹大澤。蛟龍欲安宅。虞羅遍炎洲。孔翠思戢翮。神物有進退。奇毛須愛惜。畸士俗同處。容易招瑕謫。鳧鶴各有性。玉雪元自白。泄泄十畝桑。戔戔一束帛。語嘿道固殊。由君所善擇。</text>
<title>雜詩 其30</title>,<text>靑陽始榮華。朱火增綠縟。物色迭爭催。感端遞相續。荷深魚子繁。柳暖鶯語促。流覽足暢懷。胡乃自局朿。豐樹漸滿道。新泉微出谷。眷彼中林間。其人美如玉。相逢愜賞心。且勸杯中渌。</text>
<title>雜詩 其31</title>,<text>軒律一失序。夏鼎亦告震。古器不可見。大雅何由振。楊馬老執御。屈宋甘畜軔。此道日荒蕪。竹帛空餘燼。雕蟲旣無益。至今嘲先進。貴賤各有時。鼠璞錯自認。金革雖不警。緗素誰能潤。茫茫古今事。結舌休相訊。知音久希遘。牢落悲素鬢。</text>
<title>雜詩 其32</title>,<text>金神敓炎序。洞房懸秋月。絡緯啼寒露。庭綠已消歇。徘佪望河漢。淸淺挂城闕。高堂有琴瑟。朱絃含淸越。商聲逐風發。葉落寒空闊。不見所懷人。惆悵心如渴。希音世無賞。海山空穾兀。</text>
<title>雜詩 其33</title>,<text>人生生固貴。憂戚不可齊。譬如風中花。零落惟所棲。含香拂簾幌。墜艶委沙泥。旣自同芳菲。何必問高低。莫羨中國尊。氈廬疊鼓鼙。衣冠走滇南。城郭殘遼西。未知英雄人。能舞中夜鷄。天運苟如此。且酌金玻瓈。</text>
<title>雜詩 其34</title>,<text>昔我尋幽人。超曠辭塵表。高山繞茅屋。淸澗入深沼。遁迹獨抱犢。無心仍狎鳥。逍遙閱春秋。息作順昏曉。秋風十畝雲。歲事足可了。窮居自有趣。豈恨經過少。見我喜同調。開顏坐林杪。忘言忽自覺。悔受虛名擾。</text>
<title>雜詩 其35</title>,<text>長安多甲第。層檻帶虹霓。金缸列華壁。綠樹緣芳堤。鳴鍾啓高門。冠蓋候晨鷄。堂中三千客。共躡靑雲梯。珠玉自有脛。桃李因成蹊。爭誇後賢盛。浪笑前人迷。倚伏一朝殊。秋庭草自齊。觀士固有術。愼莫誚放麑。</text>
<title>雜詩 其36</title>,<text>秋風吹庭樹。白露凝高階。寒日漏涼陰。宿鳥鳴喈喈。幽人感歲晏。見此獨悲懷。春華縱有時。秋落還自皆。籬邊數叢菊。粲粲色正佳。莫嫌爛熳開。不受風霜排。寒英晩自香。長得依君齋。</text>
<title>雜詩 其37</title>,<text>陶潛拋郡紱。阮籍哭窮途。耽酒寄高尙。賦詩仍自娛。諷歎有足感。氣味眞不殊。乃知賢達人。放志避崎嶇。不求後世名。與俗同賢愚。何必山林隱。甘與鳥獸徒。屏迹令入慕。何以應時須。</text>
<title>雜詩 其38</title>,<text>爵高令人湣。酒冽令人亂。夸夫竟不覺。達士能自斷。鬱鬱荊棘墟。朱輪昔曾爛。負乘欲蹈難。禍至不可逭。賓稀翟公門。客散孟嘗館。露白故山薇。歸來却長歎。獨善陶朱翁。扁舟出江漢。</text>
<title>晩晴</title>,<text>小郭收寒雨。高齋對夕曛。野明虹挿水。山濕木含雲。物色那關客。羈遊尙戀君。詩成無警策。還愧鮑參軍。</text>
<title>四月二十日。得舍弟書中。進士有作。</title>,<text>夢好思歸切。書傳送喜頻。連枝遺慶集。題塔舊行新。泮水芹應美。藍田璧自珍。十年枮柏淚。今日更沾巾。</text>
<title>府伯以倭硯並匣見贈。賦此奉謝。</title>,<text>乍驚雕繪入秋毫。旋見奇形櫝裏韜。好事不須嫌陸橐。深情尤自識虔刁。雲根斲取虧仙島。鳳尾裁成隱海濤。知有游魚能作潤。長敎出處伴猩毛。</text>
<title>日暮</title>,<text>日落海氛霽。庭涼山景淸。異鄕花少興。孤館月多情。卉服遲還島。輶軒費算程。遙烽常入望。應照漢陽城。</text>
<title>碧草</title>,<text>碧草殊方夏。紅雲海島朝。傳書雙鯉遠。弭節一星遙。古木知荒戌。歸帆認早潮。瘴鄕時又熱。羈夢到江橋。</text>
<title>晩晴</title>,<text>小雨山增碧。無雲海更靑。鄕心悲誕葛。宦迹任浮萍。客散愁仍在。風涼酒自醒。高齋坐到暝。戍角不堪聽。</text>
<title>夜坐</title>,<text>炎海雲光暝。孤城月色遲。村深竹涼處。水足麥花時。白幘臨高榭。紅燈檢舊詩。南鄕梅欲熟。細酌待歸期。</text>
<title>對雨</title>,<text>海雨初乘夏。霏微暗客堂。地偏樓更勝。庭濕竹能涼。翰墨宜長日。江山自異鄕。歸來若解橐。詩律只盈囊。</text>
<title>卽事</title>,<text>隱几爐煙寂。連城竹樹深。海雲閑自駐。山月淨高臨。迢遞長歸興。經過獨賞心。把書還懶讀。茶鼎謾頻尋。</text>
<title>卽事 其二</title>,<text>南海銜綸日。西關結綬秋。萍漂仍宦迹。花落盡邊頭。客久詩頻秩。愁煩酒累籌。何時返一壑。垂釣弄淸流。</text>
<title>釜山</title>,<text>天闊風帆側。洲平霧樹齊。荒城山向背。古戍水東西。草色春迷島。潮聲夜拍堤。却思橫海戰。誰復戮鯨鯢。</text>
<title>釜山 其二</title>,<text>城矗靑山斷。樓高碧海通。開廛溢南貨。捩柁起東風。鮫室鳴機徹。龍舟簇櫓雄。宦遊添鞅掌。還愧釣魚翁。</text>
<title>遣興</title>,<text>高閣遙臨野。閑吟對夕暉。溪牛帶鴉過。簷鳥啄蟲飛。勝日靑藜杖。炎天白葛衣。豈無遊衍興。孤客只思歸。</text>
<title>贈智日上人</title>,<text>十五辭塵境。飄然杖錫輕。傳經百函盡。悟道一燈明。楓岳雲同住。蓬山月共行。淸談見登岸。歸客自忘淸。</text>
<title>五月十二日。留別蓬山諸公。</title>,<text>征軺欲發雨霏霏。綠稻紅榴是去時。邂逅始同歡有客。登臨先自賦將歸。曉鶯朱閤羈懷獨。孤鳥靑天去路微。料得漢城相見處。海邊冠蓋正依依。</text>
<title>梁山館。次徐四佳，李容齋韻。</title>,<text>一曲淸川漾檻邊。碧紗籠裏對前賢。滄洲倘作馴鷗老。塵世寧論跨鶴仙。涼夜客愁山館雨。晩風漁笛海門天。留連不覺生幽興。䆉稏門前百頃田。</text>
<title>十三日。冒雨發梁山。</title>,<text>驂驔客騎發梁州。路轉前溪水石稠。嶺外始看花似雪。海邊今覺麥方秋。平蕪入雨迷漁店。峭壁流雲擁驛樓。盡日獨行泥滑滑。滄江還自羨輕鷗。</text>
<title>發慶山</title>,<text>前路晨光黑。川鳴草樹涼。孤村映白水。細雨揷靑秧。原隰驚時變。溪山笑客忙。還思耽野趣。睡足舊書堂。</text>
<title>崇儒院</title>,<text>雨洗靑林淨。雲開碧嶂齊。溪喧知有石。山蹙訝無蹊。野饁多依樹。村牛獨過堤。近鄕頻問路。斜日驛亭西。</text>
<title>宿聞慶</title>,<text>棧轉驚千仞。山圍苦百遭。不緣蟠地壯。那得倚天高。縣閣依巖闢。溪流蹙石號。只憐曾賞竹。抽籜遍庭皐。</text>
<title>踰鳥嶺</title>,<text>衆壑多朝露。陰涼五月秋。馬嘶愁亂石。人飯就澄流。谷暗千章翠。崖傾百丈湫。憑高望歸路。近北白雲稠。</text>
<title>次李子夏韻</title>,<text>庭柯摵摵韻淸霜。鏡裏今朝感變蒼。我欲歸休忘得喪。君逢搖落耐悲傷。已知叢桂能堪隱。莫遣幽蘭且不芳。却憶廣陵饒勝槩。古松寒菊繞書堂。</text>
<title>除慶尙左道京試官。九月初五日。渡漢江。</title>,<text>霜落江澄雁影低。遠遊今復費輕齎。白雲在嶺愁征馬。紅樹連村聽夕鷄。王事豈曾分內外。賞心元自任東西。向來羈旅偏多感。空館秋聲坐獨題。</text>
<title>發龍仁</title>,<text>荒城角罷樹生霞。暗裏崚嶒石路賖。寒杵隔林微月落。孤村臨水曉煙斜。貧憐野店炊黃黍。閑憶山園拾白花。佳節客中偏減興。登高何處望京華。</text>
<title>九日。商州客館。憶去春與愼伯同宿。</title>,<text>華簷麗日昔飛觴。空館淸秋復解裝。桐葉已凋當砌影。菊花還作滿庭香。誰憐落帽狂猶在。自覺登臺病亦妨。星駕漸南嫌路熟。嶺雲溪月是他鄕。</text>
<title>開寧客館</title>,<text>川廻峽闢自多情。桑梓連陰邑宇平。滿郭靑嵐延暮景。半山黃葉起秋聲。詩懷却逐王程永。宦意偏從畏路輕。曾策萬言干氣象。至今監棘愧諸生。</text>
<title>解軍職至日偶書</title>,<text>陽生子夜歲將終。催進凌晨一盞紅。有賦只應嘲杞菊。無材那敢辱旌弓。雪消雙闕開晴景。雲擁三山障遠空。稍喜解官身更健。五湖歸作釣魚翁。</text>
<title>遇雪</title>,<text>書窓驟雪夜驚人。坐對前山霽色新。剩欲煎茶添冷淡。還催賖酒憶逡巡。䲶鴦瓦合浮朝彩。翡翠樓深斂曉嚬。自是嵇生耽晩起。肯敎章甫裹閑身。</text>
<title>冬暖</title>,<text>日臨長至始飛灰。暖氣侵凌歲暗催。融雪偏沾丹鳳闕。孤霞常洩白雲臺。排寒或恐回桃李。先臘還疑放柳梅。晩食茅簷閑炙背。眼中猶有素書堆。</text>
<title>除奉常正</title>,<text>閱歷風波戲一場。看雲時復夢幽莊。詩名向老應光祿。齋日偏多是太常。已分著書長寂莫。還敎拄笏更淸狂。深思去逐田家樂。臘酒寒添竹葉香。</text>
<title>偶題</title>,<text>靑丘臘近海風頻。漢水晴氷白似銀。高閣燭籠金翡翠。折庭珂響玉麒麟。凌雲自惜知音少。覆雨行看轉眄新。聞道召平瓜地裂。春來錢鏄若爲親。</text>
<title>偶題 其二</title>,<text>覓山蒼翠接吾廬。城市猶欣此卜居。齟齬愧縻三品祿。辛勤枉讀十年書。柏香作臘垂垂溢。梅蕊偸春故故舒。爲問桃蹊凡幾處。興來惟跨灞橋驢。</text>
<title>典祀官齋宿</title>,<text>觚稜寒日散丹霞。苑裏靑山閣道賖。月入繡簾香繚繞。霜淸碧樹影交斜。丹霄縹緲思雲馭。絳幄森沈見燭花。慣是祠官長不寐。衣裳催整曉鍾撾。</text>
<title>立春</title>,<text>城雲岳雪共嶙峋。却望千門暖氣新。竹葉暗催來歲酒。梅花疑住去年春。江山幾處尋眞隱。詩酒明時愧散人。好借一壺澆碨磊。太常官味不嫌頻。</text>
<title>丙辰元日</title>,<text>漏罷朝廻紫陌粘。殘燈猶自待傳柑。條風習習從吹律。臘雪沾沾已解嚴。拙宦任敎才共退。流年驚遣酒先拈。思量一種新正事。長日空垂講道簾。</text>
<title>日陰</title>,<text>元日陰陰流雪水。沾梅潤柳俱生姿。齋經玄寢進金鬯。恩阻銀幡分玉墀。閉戶無客自沽酒。高齋見山常詠詩。還思歲暮日斜語。志氣何當如昔時。</text>
<title>端居</title>,<text>端居永日懶招尋。倚閣寒松合晩陰。新火又從楡柳起。幽情長向薜蘿深。窮來只有馮生鋏。宦罷曾無季子金。欲去舊時詩酒累。若逢花鳥恐難禁。</text>
<title>寺致知味酒</title>,<text>太常官況久凄涼。祠後淸醪許小嘗。待詔先生終有戀。窮途校尉益增狂。封來不待靑錢使。瀉罷方知玉瓉香。慙愧備員糜廩粟。一壺兼遣沃詩腸。</text>
<title>送李監察歸呂州新居</title>,<text>欲買靑山未辦錢。浮家又卜上流偏。時邀野客催沽酒。好伴漁人學榜船。開徑自憐芳草地。課耕還度杏花天。何當共結江村社。蓑笠逢迎送暮年。</text>
<title>偶吟</title>,<text>淡泊常隨衆。浮沈獨避讒。只應同社樹。還自閱風帆。谷口身將隱。夷門老可監。書齋春雨細。賒酒典朝衫。</text>
<title>送崔周卿 後尙 之咸平</title>,<text>同遊玉署忝光華。今日相分別恨賒。閱盡風波俱夢境。棲來枳棘共天涯。陶公酒興惟收秫。潘令春行好種花。寂寞茂陵常病渴。須君乞與穀前茶。</text>
<title>送南熏仲 益熏 之義興</title>,<text>才將尺疏叫蒼穹。特地推恩出聖衷。毛檄到從宸綍後。潘輿捧向嶺雲中。靑綾夢罷嬋姸月。黃綬身輕淡蕩風。不爲南炎辭枳棘。還敎西掖老梧桐。能經灎澦舟無恙。却視蓬萊路自通。出郭暫消淸夜未。登筵先怯綠樽空。車前竹筍爭抽粉。馬首桃花已放紅。盛世吏情知易厭。強年宦轍覺相同。隨行棣萼元雙秀。懷舊棠陰有幾叢。莫怪贈言成笑別。徵書早晩下金宮。</text>
<title>除淸風府使</title>,<text>曾看峽轉上流分。剖竹于今向水雲。已識路難宜斂跡。寧嫌地僻似逃群。風流敢擬西湖長。名勝還慙北海君。自笑束裝能省累。猶從書簏致殷勤。</text>
<title>治行</title>,<text>歸程三十五長亭。漢上芳菲近蹯靑。弭節昔曾過月驛。放舟還復發春汀。虛名自覺身如匏。倦宦眞知跡似萍。豈有正平能袖刺。吾今安拙鬢星星。</text>
<title>二月二十七日。辭朝宿廣陵。</title>,<text>莫嗟昭代一麾頻。每到歸田便任眞。日出山花渾欲笑。雲深谷鳥解相親。詩情且喜滄洲近。野客還驚紫綬新。寄語林巒休竦誚。當晆五柳暫臨民。</text>
<title>遣興</title>,<text>渚蒲溪柳盡靑靑。春晩幽莊皀蓋停。遲日未消南浦恨。歸途還愧北山銘。遙知水石分官事。誰道雲霞隱客星。詩就自知佳境在。松窓寂歷雨冥冥。</text>
<title>遣興 其2</title>,<text>露濕山庭春思深。窓間斷續聽鳴琴。興隨流水歸煙渚。心伴閑雲在夕岑。</text>
<title>遣興 其3</title>,<text>滿峽風濤春水後。連村花柳曉煙初。縱知美景供行李。猶喜良辰臥舊居。</text>
<title>三月初一日。斗尾發船。</title>,<text>孤舟曉發峽門通。兩岸晴峯並鬪雄。汀樹背迷靑旖旎。奇巖斜眩碧玲瓏。遙村日出濛濛霧。極浦帆歸淡淡風。隱几閱花花不盡。一篇還就棹歌中。</text>
<title>過楊根灘</title>,<text>春波如練棹歌殘。百丈徐牽興未闌。峽窄飛花工倒影。崖傾怪石忽爭瀾。倚巖寺迥行聞磬。臨水亭孤坐對欄。臥聽浪聲喧枕下。不知舟已過三灘。</text>
<title>宿仰德山村</title>,<text>泊舟日色曛。入洞煙光暝。悲澗夕響駛。幽花晩粧靘。茅廬一燈明。蹀蹀步尋徑。緣溪數曲深。淸迥神自定。一宿愛閑居。三歎起幽興。自哂行旅心。每耽水石勝。塵籠久未脫。一麾直蹭蹬。停橈怯迅湍。牽纜傍危磴。終知上流僻。極與微分稱。早晩師彭澤。歸來樂懸磬。</text>
<title>梨湖。留贈李監察。</title>,<text>輕舟撇破浪花圖。試訪名亭若箇邊。檻外雲屛晴疊錦。窓前水鏡淨涵天。行春不覺官程緩。暇日徐看酒興顚。倘許卜隣分一半。何須爲辦買山錢。</text>
<title>發梨湖</title>,<text>靑山如畫水如羅。漠漠春雲撲釣蓑。渚枉漸聞灘響迅。湖平轉覺槳聲多。風前舴艋差池去。花裏亭臺仿像過。三老豈曾知此趣。每逢佳境暫婆娑。</text>
<title>過呂州</title>,<text>帆掛知風順。舟行愛日遲。江湖眞適意。魚鳥似相期。花送山爭出。蘋迎岸自移。回瞻兩陵樹。還憶抱弓時。</text>
<title>觀甓寺</title>,<text>高標出碧霄。古木森如束。泊舟蒼壁下。仰見琳宮肅。策杖攀雲磴。金碧照空谷。沙彌見客至。驚顧如山鹿。階橫碧嶺峻。棟挿澄湖曲。名香淸旅情。古畫驚游目。中庭涌九層。龍象妙騰蹙。雕鎪若化成。甃石映寒玉。澗響答僧梵。苔色潤道籙。危樓跨淸曠。繚繞江山複。固知象敎尊。矧兼幽事足。我來花雨際。自歎發興獨。徘佪布金地。春草隨意綠。却視江路暝。但苦行期促。莫擊半夜鍾。愁殺煙波宿。留偈別山僧。茲遊期更續。</text>
<title>舟中漫興</title>,<text>三月辭鄕遠。孤舟上峽難。纜牽雲壁峻。棹拂曉星乾。汀燕多情逐。沙鷗倚笑看。刹迷紅漠漠。村隱碧團團。緩榜皆佳境。憑舷各異觀。良辰忘客恨。遲日發羈歡。月映金罏側。風涵玉鏡寒。岸巾臨積漲。高枕涉狂灘。鹿飮分晨汲。魚游施夕飡。泓澄收睫在。彭湃入眠殘。嶂豁驚雙峙。崖回訝百盤。山川如邂逅。花柳亦平安。次第酬無盡。尋常閱未闌。商帆生霧外。郵館指煙端。日到湖心出。天從渡口寬。淸輝恒滿案。驚沫或登簞。暫浢餘霞淡。還漂落絮漫。林鳴輸細澗。靄斂簇晴巒。野店搖靑幟。官橋跨赤欄。坐敎窮絶勝。行不厭盤桓。興至頻開榼。閑來欲把竿。蘋香飄旖旎。巖瑩削琅玕。向暖耽晞髮。臨淸懶整冠。隨遭貴適意。觸類足含酸。宦轍危孤楫。榮途劇迅湍。空凋潘令鬢。誰覓葛翁丹。世豈能知璞。人今不佩蘭。迢迢辭嚇鼠。嘿嘿就棲鸞。未𪚥龔黃閫。寧攀李杜壇。地偏樓可倚。廚薄鋏應彈。恩澤思金掌。行藏惜鐵肝。猶堪躡箕穎。詎復擬莘磻。拙合仙區隱。名宜勇退完。鶯啼悲矢侶。鶴怨憶休官。尙恥三千奏。何勞七十干。賞奇輕吏役。抒感仗文瀾。芳草行時歇。雲林郭裏攢。簡書豐暇豫。緗素試硏鑽。已有譏焚芰。終須戒伐檀。故山時入夢。西望寄長嘆。</text>
<title>舟中三月三日</title>,<text>北望長安只疊靑。孤舟三月逐浮萍。思將峽裏雙鳧舄。換得江邊一草亭。野店晝遮花漠漠。漁燈夜返雨冥冥。晩來棹唱汀前起。應向湘潭笑獨醒。</text>
<title>金生寺塔</title>,<text>激電奇巖過。停雲古塔來。野禽巢始定。歸雁響空哀。名共沈碑水。形疑造字臺。高標猶獨秀。長想絶倫才。</text>
<title>彈琴臺</title>,<text>灘激含琴韻。崖廻象陣形。荒臺花寂寂。古壘樹冥冥。血入苔痕碧。冤留鬼燐靑。停舟問無處。飢鶴下雲汀。</text>
<title>宿江亭</title>,<text>孤舟萬轉又靑山。却望雲邊闢水關。亂木含風交峽口。飛花隨浪出人間。遲徊似閣千尋鎖。繚繞疑穿九曲灣。坐聽角聲知入境。民居歷歷倚孱顏。</text>
<title>月夜舟行。宿邑中。將以明日視事。</title>,<text>春流淡淡月如眉。船迫驚灘破浪遲。列炬自催吹角後。疏星半落解帆時。絃歌本爲陶公徑。山水偏宜謝守詩。晩宿漁村仍輾轉。明朝還有簿書期。</text>
<title>到官</title>,<text>凝淸寒碧兩殊名。欄外春流却一聲。若遣焚香還少事。應從翫月始多情。招風古木分庭立。笑日天桃近水明。豈必監州求有蟹。吾今好結白鷗盟。</text>
<title>罷衙</title>,<text>僻地無餘事。官齋似隱居。江光晩衙後。花影午晴初。庭闃來灘鳥。窓虛送夜漁。憑欄覓佳句。直到暝鴉疏。</text>
<title>昔元微之在浙。以州宅誇樂天。今步其韻。</title>,<text>屛山一疊萬紅堆。欄下灘聲靜自來。境僻不嫌稀簿領。官淸還有好池臺。睡闌山鳥捎花去。衙罷漁舟帶月廻。解誦浙東才子句。鋪張枉己擬蓬萊。</text>
<title>昔元微之在浙。以州宅誇樂天。今步其韻。 其二</title>,<text>孤舟峽裏載琴書。寒碧凝淸得屛居。沙淨縣門春漲後。柳濃漁屋午煙初。張屛疊錦憐爭秀。噴水噫風怪並虛。興至欲誇州宅勝。沈吟轉覺狀難如。</text>
<title>卽事</title>,<text>雁鶩休來坐㗳然。欄邊鴨綠鐃中天。不知佳句妨公事。惟愧淸談費俸錢。隔箔風灘鳴寂寞。當階花樹弄嬋姸。却思奔走車生耳。肯恨江湖吏隱年。</text>
<title>暮坐寒碧樓</title>,<text>岸幘臨高榭。披襟快遠風。江光寒更碧。山燒暝逾紅。梁燕添新壘。階花發舊叢。搜詩感古迹。還自拂紗籠。</text>
<title>喜雨</title>,<text>江館夜聞雨。江流深幾何。涼侵使君酒。暝着釣翁蓑。白白飄庭盡。靑靑放野多。丁寧欲志喜。恐聽兩岐歌。</text>
<title>庭中兩株梨花行</title>,<text>淸風館中梨花樹。兩株嬋姸映天素。太守下車花正發。衙參放來時散步。流連語鳥朝霞爛。繚繞游蜂春日暮。夜來江月照參差。移榻開樽吸香露。蓬萊仙人白霓裳。亭亭夾立祥煙聚。爲是屛山奇絶處。要與騷翁相伴住。淸輝怳入玉壺隱。皓色疑從雪山遇。山城雲氣晩冥冥。小樓臥聽疏疏雨。一片飛來漸覺多。明日階庭定無數。年芳如此不可駐。惆悵垂簾香一炷。</text>
<title>晩吟</title>,<text>兩歲朝端困齒牙。溪山吏隱亦堪誇。靑春岸幘看流水。白日休衙對落花。乳雉未馴慙紫綬。驚鷗已熟愛淸沙。耳邊淨盡升沈事。好向滄洲領物華。</text>
<title>民兵行</title>,<text>府中擊鼓雷煙走。霜鍔生虹振短後。開門似集黑雲都。諸校揚旙各按部。金筒在荷火在手。鐵山由來碎何有。嗟爾民兵久不競。簡閱試欲春蒐迨。軍營尺檄昨夜到。坐令旌旗頓生彩。憶昔寧陵營遠圖。武庫連雲充仗鎧。材官常選勇士進。兵氣直薄秋空高。郡國風生閫令嚴。蘭錡肅颯排弓刀。搜兵太密養兵疏。上籍未免多逋逃。閭黨相收白屋愁。絲麻日催寒機空。春秋約束赴軍期。婦女頓足啼寒風。輦上君子雖解憂。但恐久安郊生戎。更張無策言亦狂。玉座迢迢深九宮。嗚呼竹符我所佩。獎勵固擬如羆熊。靑油每嫌簡書頻。赤棒偏驚州將雄。歎息看雲倚高閣。村蹊寂寞桃花紅。</text>
<title>墻北有桃李花。到官經四五日盡落。</title>,<text>乍見交加艶。還憐寂寞靑。寧辭逐江水。尙得倚官亭。金谷悲今古。桃源想杳冥。殘房猶宿蝶。應只爲餘馨。</text>
<title>書懷</title>,<text>水石身仍放。朝廷信亦疏。眞同塞上馬。自笑篋中書。感𪚥思登峴。風流憶醉滁。官樓吟到暝。灘響落花初。</text>
<title>憶去年是月。在蓬山府。率爾成篇。</title>,<text>去年弭節蓬山府。今年抱牘淸風館。宦遊無方役我形。佳節嘗從客中換。却憶東臨滄海戍。千尺高樓倚斷岸。對島雲消碧峯兀。扶桑暾出彤霞散。興闌搖毫命華榻。笑語隨風落天半。當時浪迹因蹉跎。至今奇遊思汗漫。孤舟又入四郡水。寒碧花深鳥相喚。倉渡江淸洗塵眼。屛山石怪充奇玩。地偏邑薄自少事。文奏不見來堆案。江聲日夜滿空院。欹枕時容鄕夢斷。自然淸灑出塵表。又有繁華錦繡爛。誰令放我水石間。日向滄浪自濯盥。已喜收迹避崎嶇。敢把分符況遷竄。胸中名利淨洗盡。尺字不到雲霄伴。三徑之資倘終就。投紱歸田尋舊灌。</text>
<title>雜興</title>,<text>小寢淸香寂。回簷午影遲。落花愁永日。啼鳥恨芳時。判與詩同就。情因境自移。開簾送江水。閑興有誰知。</text>
<title>雜興 其二</title>,<text>獨酌從吾懶。閑吟遣署遲。雲霄虛見妬。山水解供詩。迹托丹砂拙。愁憑白髮知。芳洲有杜若。猶欲寄相思。</text>
<title>雜興 其三</title>,<text>暮春山郡僻。花樹一庭深。帆度朱簾影。雲移翠壁陰。江聲來隱几。風色入披襟。欲送高樓望。虛簷已宿禽。</text>
<title>踰里峴</title>,<text>嶺盡山逾峻。溪窮水更新。燒畬露巖骨。聚石護叢神。幽草能留客。啼禽解款人。斜陽始出谷。歸棹碧江春。</text>
<title>吾東地寒。牧丹罕開於三月。今年旬後特盛。志之。</title>,<text>今年花盡暮春初。更愛名花伴索居。綠筍已抽因雨硬。紅房乍合倚風舒。香生寶靨酣無力。睡足新粧態有餘。莫向東君怨零落。羅浮一夢亦成虛。</text>
<title>凝淸閣獨坐</title>,<text>自笑官居似隱居。滄江朱閣綠陰初。使君獨坐耽看鳥。侍史分曹解釣魚。石磴曳殘雙賜舄。風帆寄罷一封書。詩成恥說通州事。只見靑山麗有餘。</text>
<title>雜興</title>,<text>地靜灘常響。山高日易傾。漁樵偏引興。文墨暫關情。候月臨江立。看花背檻行。滄浪寄心賞。治郡敢求名。</text>
<title>雜興 其二</title>,<text>暝色將寒雨。孤霞起夕峯。石粗昏踞虎。松怪夜騰龍。入夢交遊簡。紓憂勝槩供。官齋自省事。長對翠微容。</text>
<title>雜興 其三</title>,<text>悄悄寒生閤。霏霏霧暗城。看山爲客恨。臨水送春情。蝶着花心夢。鶯殘葉底聲。滄波遶官舍。琴罷不勝淸。</text>
<title>雜興 其四</title>,<text>偶得彈丸地。抽身好狎鷗。風泉兩奇穴。出水一高樓。老樹晴交壁。孤帆晩遡流。殘春仍對雨。寂寞動鄕愁。</text>
<title>雜興 其五</title>,<text>冉冉花絮盡。人閑春自忙。晴波搖鴨綠。午樹韻鸝黃。葉縣符空剖。湘潭佩獨香。凝淸燕寢在。朱夏好迎涼。</text>
<title>雨霽</title>,<text>印櫝緘來坐似齋。高樓晩望翠微皆。斜暉寂歷江邊草。淸露參差檻外槐。剩得今春三日瑞。情知此境四時佳。久無邸報來經眼。唯見雲間玉筍排。</text>
<title>遣興</title>,<text>峽中花事底須催。時倚朱欄數擧杯。芳草汀洲人獨去。垂楊池館燕雙來。文章久覺難尋價。吏道眞知自有材。目極日邊書未到。江流直過漢陽廻。</text>
<title>遣興 其二</title>,<text>一從經幄着疏狂。歷落嶔崎只舊腸。敢擬黃公初守穎。眞同白傅暫遊杭。江流似撥葡萄酒。山氣疑熏錦繡香。吏退訟庭春晝永。花邊獨立笑蜂忙。</text>
<title>鶴棲巖 古有鶴巢其上</title>,<text>孤根半浸碧潭平。峭拔娉奵類削成。始識仙禽非妄集。仍敎勝境更佳名。雲霞縹緲難尋影。松蔦荒涼尙有情。倚棹沙汀空悵望。何時入夢見分明。</text>
<title>聞鶯</title>,<text>靑磴連延縣路傾。深春獨坐始聞鶯。綠陰幽谷尋無處。朱閤疏簾臥有聲。客裏久殘携酒興。眠時只攪憶鄕情。却憐巧舌遷來晩。不及晴花媚眼明。</text>
<title>寒碧暮雨</title>,<text>灘聲忽厲櫓聲微。山雨冥冥漸合圍。樓迥已延千岫暝。汀昏猶送一蓑歸。官津石出難回艇。漁浦煙深不辨磯。料得古來搜句盡。紗籠遺跡摠瑤徽。</text>
<title>大風閉戶獨坐</title>,<text>四山雲合晝陰涼。空峽流風晩更狂。江疊怒聲驚倦枕。窓蟠細影送殘香。臥揮案牘難成字。坐閱圖書任滿床。聞道太行多僨轍。何如閉戶夢羲皇。</text>
<title>大風閉戶獨坐 其二</title>,<text>官廚無肉已經旬。衙退空堂事事眞。只恐簿書來逼我。還憐山水與娛人。浮名已自媒銷骨。拙宦猶能解保身。欲餞一春催進酒。畫樓簾密綠陰新。</text>
<title>答李義興縝</title>,<text>繫馬靑林靜。移床翠壁涼。已煩徐宅問。還作習池狂。村酒能依法。山羞更進香。相仍有簿領。空自憶幽莊。</text>
<title>發屛山木得硯室。書卓之材。</title>,<text>屛山挹江閣。餘日堪宴憩。邐迤靑壁高。演漾滄浪勢。其上有美材。磊閜雲霞衛。不意離奇姿。遽入匠石睨。靑冥乍揮斤。章墨已授制。貞心動波瀾。編簡益增麗。一充文史用。未託金石契。奇質君自見。華屋承嘉惠。孤根生石泉。芳馨比靑桂。雖蒙雨露恩。未免榛莽翳。向微搜揀力。何由豁蒙蔽。時來亦適然。感歎辭以系。</text>
<title>三月晦日風雨。遣悶。</title>,<text>夜來疏雨入江樓。斷送殘春却似秋。蝶失紅房還寂寞。鸎穿綠葉尙風流。忙聽吏牘終歸宂。喜拆家書返帶愁。一尺檻邊新漲迅。便思投紱理輕舟。</text>
<title>觀新漲</title>,<text>殘春急雨洗亭皐。曉覺前江漲一篙。盡放百泉爭澗谷。還容雜樹隱波濤。驚心雪蹙靑山斷。滿眼花翻翠壁高。水檻獨憑增眩轉。却疑仙島盪金鼇。</text>
<title>新晴</title>,<text>峽中新霽冷凄凄。雲水空靑雜樹齊。漁艇獨橫倉渡北。人家偏住郡城西。風驅急漲呑孤嶼。露覆幽花浸曲溪。欲撥簿書偸遣興。却從淸閣躡丹梯。</text>
<title>獨坐</title>,<text>江雨灑空館。獨坐愁長夏。霏微乍連朝。寂瀝還入夜。官居少喧呼。苔色靑狼藉。不作羈旅懷。稍喜文墨暇。槐露滴疏簾。灘響殷危榭。跡將當路乖。情就靜處寫。無人共眞賞。讀書西窓下。</text>
<title>夜坐</title>,<text>夜涼空閤雨蕭蕭。閑對陳編燭半燒。官吏詎能知作帖。門兵猶自解吹簫。飣盤山萊經春夏。閙枕江聲閱暮朝。最是關情饒水石。欲投簪組狎漁樵。</text>
<title>寄尹玄通</title>,<text>麥綠梅靑雨更頻。誰將棋酒度芳辰。門前有水空連漢。峽裡無魚可贈人。養性自憐能咬茱。居官猶喜免勞神。欲知臥閤相思處。一疊雲屛錦繡新。</text>
<title>寄李子夏</title>,<text>聞君罷諫復爲郞。淸世無名計不妨。久識衆情工隼擊。終看孤迹僨羊腸。滄浪是處身同潔。榮辱從來坐並忘。望極高樓懷未盡。東風水暖綠蘋香。</text>
<title>觀把火射魚</title>,<text>浦暗星星聚。汀明點點遙。竹枝鳴更勁。蘋葉散還搖。帶月迷江樹。隨風過野橋。憑軒看不厭。餘興惜良宵。</text>
<title>遣興</title>,<text>官堤芊鬱石參差。碧樹朱甍互蔽虧。涼閣疏簾香自裊。慢江高壁日偏遲。腰間不羨誇三組。手裡惟知弄一絲。農務漸催公事少。使君閑坐送芳時。</text>
<title>晩坐寒碧</title>,<text>地僻居逾靜。官淸秩亦尊。山盤四郡石。江噴五臺源。耕火侵遙岫。漁燈向遠村。烹茶味更絶。喜得洗塵煩。</text>
<title>凝淸卽事</title>,<text>江亭一面翠微深。獨憑危欄俯碧潯。削壁入雲橫古色。鳴灘觸石奏淸音。蒼苔釣艇臨門繫。靑磴耕牛隔樹尋。却恨無人誇絶境。興來携酒只孤斟。</text>
<title>日晩</title>,<text>蓬島應同謫。湘潭莫笑醒。何須畫戟衛。自有翠雲屛。浪減灘稜白。苔繁石縫靑。悠然賞心處。長日水明亭。</text>
<title>夜坐江邊對月</title>,<text>門前待月步芳洲。霧石雲巒拱一樓。素練着煙猶弄影。金波射浪更同流。殘燈浦口能消夜。涼露林間已似秋。忽見浮査來泊岸。却疑星象犯牽牛。</text>
<title>遣興</title>,<text>少耽圖籍至忘飡。欲遣鯨鯢掣硯瀾。寶氣自憐衝斗劍。初衣猶惜切雲冠。還收世上參差迹。好作江邊冷淡官。日永畫廊驚午夢。錦山晴翠捲簾寒。</text>
<title>遣興 其二</title>,<text>蒼苔寂寂府庭寬。峽裏鶯花已向闌。三疊繡屛長擁坐。一奩澄鏡獨憑欄。漁煙晩出靑楓岸。艇影閑搖白石灘。不恨背時身滯外。更無塵土上衣冠。</text>
<title>凝淸墻外。命翦雜樹。只留有花者。</title>,<text>縣古多喬木。江淸映小亭。那能容惡蔓。漸覺露眞形。出石標新漲。留花愛晩馨。虛窓有練影。應共月瓏玲。</text>
<title>無事</title>,<text>官齋晝掩綠槐涼。紅藥階邊尙自香。問俗豈能除害馬。投簪猶擬返屠羊。山形合借吳生寫。泉味思呼陸羽嘗。憎殺使君灘響鬧。不敎歸夢到林庄。</text>
<title>無事 其二</title>,<text>不向明時作隱淪。分符抽得倦遊身。綠楊欄檻支頤獨。芳草階庭步屧頻。稍喜簿書容懶慢。肯將鉤距損精神。官廚久貶仍無酒。猶有高樓得句新。</text>
<title>詠山火</title>,<text>光吐千峯暝。炎生萬壑熏。欲爭巖上月。還作樹頭雲。麋鹿應無托。蕭蘭定共焚。明朝高閣望。蒼翠尙氛氳。</text>
<title>觀叉魚</title>,<text>汀洲初黑小舟飛。望極波平一點微。數獲直須乘月返。追奔旋自撇波歸。淸沙徹底寧容竄。翠藻連陰或見違。鱸膾更催鄕思切。廣陵還憶舊漁磯。</text>
<title>卽事</title>,<text>兩邊汀樹合冥冥。望極高窓古壁靑。麥着淡黃迷野店。灘含淺白遶官亭。催營釣艇添公事。閑漱江流讀道經。八詠舊聲今欲續。峽天誰識有文星。</text>
<title>喜雨</title>,<text>山鄕問俗忝憑熊。悶旱經春每占風。乍覺微涼生枕席。𪚥將薄霧鎖簾櫳。均沾翠麥家家熟。催挿靑秧處處功。幸自官閑足亭館。肯敎豐樂讓歐翁。</text>
<title>雨中遣悶</title>,<text>山鄕雨意未渠闌。百頃亭前愛許寬。長日好從憑几度。流雲不斷捲簾寒。繁陰晝合東西岸。急響宵驚上下灘。唯向晩窓閑弄筆。不知都護是何官。</text>
<title>觀漲</title>,<text>坐看新漲沒蒹菰。稍喜新涼入座隅。樓迥不知三伏過。地淸仍得一塵無。誰敎畫戟凝香處。更着煙江疊嶂圖。已與農家愁久雨。秋來那忍急徵逋。</text>
<title>苦熱</title>,<text>簾閣沈深午睡濃。晩來延眺對雲峯。湯波爛畝先燒蛤。畏日烘江欲徙龍。苦被簡書催道路。誰從阡陌課桑農。却嫌官饌長無肉。還憶山居味晩菘。</text>
<title>雨中向槐山</title>,<text>陂渠決決野風熏。望極長亭日欲曛。岳勢半含虹外雨。江流平𪚥樹頭雲。村通小徑驂頻絓。路轉穹林鹿自群。旅館不眠愁問驛。子規聲裏向宵分。</text>
<title>訪金柏谷得臣留贈</title>,<text>峽江雲起放船初。獨向孤山訪隱居。久識高情輕組綬。終知隹境在樵漁。開筵喜把陶公酒。入室欣窺惠子書。共倚薜蘿仍聽雨。一床相對練光餘。</text>
<title>暴雨</title>,<text>山前螮蝀見崇朝。已覺滂沲遣暑消。天入峽中疑自漏。江從浦口訝成潮。只憐東閣多喬木。却聽西疇有墊苗。獨笑使君憂歲切。誰將此意許寬徭。</text>
<title>暝坐寒棲</title>,<text>峽天如水火星流。臥聽江聲百尺樓。積雨官庭初改夏。新晴高閣已迎秋。滄洲試釣嫌黃綬。碧樹聞蟬感白頭。刀筆自知非我事。廣陵還憶舊莬裘。</text>
<title>聽蟬</title>,<text>長日幽簷獨臥時。玄蟬鳴處颯霜絲。慵憐午睡啼相警。老厭秋懷喚得知。碧樹蛻殘淸露滿。畫堂飛去夕陽遲。宦情漸薄如渠翼。空對靑山進一巵。</text>
<title>日暮</title>,<text>翳翳日已暝。沈沈江自風。孤城繞禾黍。小檻傍梧桐。霞漲雲屛隱。星涵寶鏡空。炎天臥寒碧。恩澤及微躬。</text>
<title>遣興</title>,<text>夢罷淸香寂。閑行翠渚邊。披襟松下籟。蕩槳水中大。杯酒舒孤興。溪山結厚緣。終朝無牒到。匡坐學參禪。</text>
<title>苦熱</title>,<text>揮汗臨虛閣。蒼山暮復朝。峽中雲自族。江上暑能驕。靜覺靑林熱。私憐翠畝焦。還思九秋夕。楓影對蕭條。</text>
<title>石榴盆</title>,<text>靑甆綠樹殿春華。安石新紅點點花。却哂燕姬空妬艶。羅裙裁向錦筵誇。</text>
<title>輞川圖</title>,<text>中允詩中勝。于今寫作圖。石灘蒲自綠。篁館月空孤。點綴松筠別。微茫澗壑殊。悠然賞心處。不覺病還蘇。</text>
<title>寫貌寄香山</title>,<text>自請分司洛下春。暮年龜鶴尙精神。榮從賢閣曾留像。靜向空門更寫眞。塵夢已驚兜率界。餘生因現宰官身。蒼顏白髮如相認。九老圖中第一人。</text>
<title>和尹玄通見寄</title>,<text>六月寒樓對錦峯。評書說賦憶從容。詩工自擬追康樂。政拙寧慙似亢宗。絶峽暑雲埋澗壑。空庭涼露柝芙蓉。仍聞小陸還相聚。應醉華堂各盡鍾。</text>
<title>雨霽</title>,<text>荒村一雨洗殘炎。寂歷斜陽半映簾。碧樹籟涼悲早變。靑山煙盡淨前瞻。秋生峒戶唯徵术。水落江橋始稅鹽。書讀五車今作吏。向來蛇足底須添。</text>
<title>獨坐</title>,<text>松巖蘿壁漸霏微。石沒前灘水正肥。留客不嫌無濁酒。娛人猶喜有淸暉。朝臨畫閣知涼進。夜傍紗燈覺暑歸。安得柳州相藻飾。坐令泉石頓生輝。</text>
<title>獨坐 其二</title>,<text>休從拄笏笑淸狂。地僻身閑本不忙。甘作醉翁浮大白。肯敎時輩費雌黃。移床屢就江邊樹。隱几頻添閣裏香。寂寞公庭放衙處。秋蟬又報一番涼。</text>
<title>秋日</title>,<text>臥看涼日到階除。高樹空庭霽景初。一字貶來吾不恨。江東歸就舊鱸魚。</text>
<title>秋日 其二</title>,<text>秋風一送漢江船。水曲山廻轉黯然。寄語故園三徑菊。陶潛已擬賦歸篇。</text>
<title>秋日 其三</title>,<text>黝雲霾日迅雷號。曉覺前江一尺高。西到漢陽三百里。憑添歸思送滔滔。</text>
<title>秋日 其四</title>,<text>一出風塵有是非。秋來還自覓荷衣。輕舟鎭石便多事。載得山雲水月歸。</text>
<title>遣悶</title>,<text>闌暑臨江盡。新涼入峽多。愁爲對案睡。悶作擊壺歌。世態饒荊棘。鄕心着薜蘿。風簾晩山影。引興一長哦。</text>
<title>遣悶 其二</title>,<text>風吹梧柳動蕭森。峽裏羈愁入暮砧。隔浦漁村還漠漠。臨江郡閣轉沈沈。逢秋已倦登樓興。見月常懸戀闕心。爲問簿書雲擾地。吏情何似道情深。</text>
<title>七夕</title>,<text>翕欻仙官導兩旗。還憑烏鵲慰相思。風淸漏永留連夜。月淡河明邂逅時。有悔姮娥應解妬。爲雲神女謾多姿。人間只乞機中巧。誰識歡娛易別離。</text>
<title>對月</title>,<text>微雲稍欲露嬋姸。才到銀河便皓然。砌下蟲吟猶咽露。簷前螢點尙穿煙。斑姬孤影悲團扇。秦女新粧拜綺筵。醉對淸光思一問。風流還想飮中仙。</text>
<title>投劾</title>,<text>暖暖日銜樹。颼颼風動扉。待書書未至。望雲雲自飛。念將投劾去。能不愧見幾。湖曲枌楡社。山中薜蘿衣。逋客須早歸。鱸魚秋正肥。</text>
<title>寄都事李猶龍</title>,<text>寒樓淸館兩依俙。時復回頭望落暉。朱紱已曾同弊屣。靑衫應自憶初衣。楊雄宅在寧嫌寂。平子田荒始賦歸。爲問幕中談笑地。肯容樗朽隱漁磯。</text>
<title>對雨</title>,<text>千峯夾水府庭深。小雨霏微作晩陰。公事每憑詩自遣。羈愁未信酒能禁。煙楓露菊延孤興。月峽丹山費獨尋。一隻官船幸無恙。何須空繫故園心。</text>
<title>初發淸風</title>,<text>連宵急雨漲雲堆。下峽歸船不待催。古石護崖根作雪。奔泉觸壁響成雷。浮天獨樹亭亭過。映日遙村苒苒來。莫怪解龜輕去就。老年形役轉堪哀。</text>
<title>別郡人</title>,<text>秋雲陰澹蔽晨暉。峽裏羈心悟昨非。畫棟寒樓還寂寂。靑楓水驛更依依。滄波再理來時楫。白葛猶穿客裏衣。臥閤半年甘下考。尙煩父老慰將歸。</text>
<title>泊驪州</title>,<text>驪江秋色曉凄凄。陵樹靑蔥舊路迷。廞衛昔陪仙寢北。孤舟今泊畫亭西。平湖日出螺鬟遶。極浦煙消鷁首齊。正欲掛帆仍暫住。淸心咫尺躡丹梯。</text>
<title>舟行二日。入廣莊。</title>,<text>那因解紱擬淵明。只爲閑居愜道情。葵薤籬邊含早露。松羅屋後作秋聲。靑出試屐身無係。白酒傳杯手自輕。欲結茅齋東崦下。野夫垂老足逃名。</text>
<title>偶題</title>,<text>茅齋蕭洒二山前。獨對長檠聽雨眠。吏事不須三歲最。時名寧望十旬遷。漁樵自足歸田日。詩賦仍添解印年。猶喜東籬寒菊在。可堪無酒對金錢。</text>
<title>答李子夏</title>,<text>解紱歸來聽晩蟬。幽廬無恙二山邊。若敎身作江湖長。不必雙鳧羨是仙。</text>
<title>和尹玄通投示崇陵諱日詩</title>,<text>前席從容賜對臣。至今綸綍記甲申。傷心墮舄三年淚。矯首鈞天一夢新。幸得遭逢叨立仗。若論稱報愧埋輪。見君殊錫成追感。努力須珍舊獻身。</text>
<title>偶成</title>,<text>細雨鳴寒夜。端居感朔風。欲休嫌赤紱。將老却靑銅。茅屋溪聲滿。山庭樹影空。琴書從所好。不必送交窮。</text>
<title>再呈辭狀。遣悶。</title>,<text>自笑還家尙帶官。凝淸一夢似邯鄲。江頭白鳥應思狎。峽裏丹楓已向闌。頻把簡編寬眼界。時呼棋局破愁端。欲捐鷄肋尋田事。茅屋蒼松守歲寒。</text>
<title>夜坐</title>,<text>園中木葉下蕭簫。砧響風前聽更遙。螢透露光過短砌。雁拖霜信度層霄。老逢長夜書休讀。瘦怯新寒酒易銷。莫道散人無用處。詩壇猶作霍嫖姚。</text>
<title>夜坐 其二</title>,<text>四十冠將掛。書淫不要醫。床留馬遷記。手把放翁詩。戶外砧聲急。簾前月色遲。閑來覓句興。頗減宦遊時。</text>
<title>遣興</title>,<text>悲秋強欲醉流霞。九日長安不見花。未罷吏情慙雁鶩。將歸宦跡學龍蛇。終敎冷蕊邀何遜。誰把淸尊勸孟嘉。又向峽江閑蕩槳。苕溪那獨有浮家。</text>
<title>秋夜長</title>,<text>馳暉苒苒蘭堂暝。玉筯雙垂愁夜永。金梭不鳴絡緯催。深閉香閨掩鸞鏡。梧桐月高砧響碎。獨擣戎衣悲弔影。嚴更欲曙不成寢。斜背殘燈繡床冷。起看斗柄掛西樓。征雁唳空天河淨。南湖久拋採蓮艇。夢踏交河路超夐。錦衾氷簟長寂寥。臥聽秋風傷逝景。草蟲偏傍愁處咽。城烏每向眠時警。手把金錢卜歸期。隴頭何日胡塵靜。</text>
<title>擬明月照高樓</title>,<text>落月入洞房。思婦常早起。念君在戰場。無信問生死。猶有夢歸時。耳若聞隴水。十年守幽闥。惡見雙鴛綺。開窓時自驚。乾鵲虛報喜。願爲車下跡。隨君千萬里。歸來一人門。不復作行李。</text>
<title>擬淸秋望不極</title>,<text>江樹生涼籍。溪雲合晩陰。世情隨日薄。鄕思入秋深。野店鷄聲早。山城角響沈。他鄕倦行邁。惟憶臥幽林。</text>
<title>擬九日</title>,<text>淸秋憀慄易生哀。客欲將歸雁却廻。高柳早衰風自落。寒花垂發雨頻來。十年多難元無宅。萬里思鄕尙有臺。灘鳥峽猿空作伴。佳辰誰勸掌中杯。</text>
<title>以九月二十五日。挈家舟行到郡。</title>,<text>山鄕節物日相催。江冷楓衰又獨來。尙有殘香敎擁被。更留芳菊勸含杯。浮家正被妻兒累。攬筆仍愁牒訴堆。寒碧每臨耽遣興。眞同水部再尋梅。</text>
<title>過黃江</title>,<text>路逐靑山左。人侵碧水來。霜寒蓋皮屋。日冷釣魚臺。谷邃回溪咽。村稀落木哀。征途自加飯。容鬢覺相催。</text>
<title>日暖</title>,<text>今年冬暖不須裘。時仗官醪制客愁。堪恨地偏孤四美。自憐官拙負三休。江寒石色秋增潔。峽靜灘聲夜更遒。每向放衙詩輒就。還思白傅在杭州。</text>
<title>自遣</title>,<text>五臺山水帶蔘香。中有高樓着酒狂。詩到嘔心還自愛。讒從銷骨竟相忘。若論能吏非張趙。猶喜吾師是老莊。判筆少閑旋進酒。臥看殘日下黃堂。</text>
<title>山雪</title>,<text>夜來驟雨雜江聲。山雪糢糊徹曙明。殘滴細增淸澗駛。寒輝蒸作冷霞輕。巖容照日渾如洗。松蓋翻風盡自傾。剡曲會當乘興去。誰將朱紱負高情。</text>
<title>到連山</title>,<text>憶昔淹留客裏愁。南鄕物色十經秋。溪山好處憐曾到。詩律工來記浪遊。斜照晩楓臨驛道。冷煙疏柳近官樓。回頭却惜征蓬轉。又踏湖西第一州。</text>
<title>早發淸州</title>,<text>荒郊蕭瑟捲征蓬。曉酒初醒更怯風。林岫入雲增黮黯。茅廬吹火映蔥籠。驛亭月落鷄聲遠。川路煙消雁影空。行逐溪山便思住。不知吾道有西東。</text>
<title>夜坐</title>,<text>江淸月白不勝寒。閉閤看書夜向闌。屋角杈枒皆老樹。門前嗚咽有悲灘。窮來未信文堪賣。時轉仍知路亦難。溫飽尙叨行刺史。此身偏荷主恩寬。</text>
<title>遣興</title>,<text>峽裏樓亭亦自雄。捲簾晴日對丹楓。縱得一區成吏隱。還敎三品絆詩翁。荒村樹影初迎月。孤寺鍾聲迥帶風。時復擊壺歌激烈。壯懷難逐酒杯空。</text>
<title>踰廣嶺。望月岳山。</title>,<text>西登廣嶺險。南望月岳山。奇峯挾丹霞。照耀蒸玄顏。陽烏側足過。飛鳥安得攀。廻風吹霽雪。爽氣滿人寰。松杉疊旌旆。溪澗鳴玦環。㠝岏百里外。跨置數州間。仙洞閟窈窕。石磴苔空斑。應有隱淪者。寂寞閉玄關。逝將拂衣去。共樂壺中閑。</text>
<title>宿忠州田廬</title>,<text>山中月色白於水。行子聞鷄常早起。寒機札札鳴隣壁。唯有孤燈垂暗蕊。井稅軍賦日相催。姑紡婦織夜不寐。豈敢辛苦念窮貧。眼前聽說田家事。今年木綿不吐花。獨携空筐荒棘裏。秋入公家牒如雨。閭黨驚呼避胥吏。少婦幸有十指在。太守且須寬鞭箠。語罷荊門欲上馬。風颯霜林前澗駛。</text>
<title>過槐山江村</title>,<text>去夏暴漲濺征馬。赤水奔騰石爭下。今朝緩轡出山口。霜落前林見茅舍。籬邊擊鼓婦女集。知是江村作秋社。自憐驅馳損情性。莫羨腰章擁征蓋。</text>
<title>過淸州東村</title>,<text>大嶺日屢陟。淸川行不窮。矯首極南望。白雲在寒空。垂蘿絡奇石。深谷藏悲風。溪聲激訇硠。日影透蒙籠。前旌乍出沒。轉入深林中。山深旣無鳥。霜果綴枝紅。崖回漸窈窕。樵路自西東。似涉桃源境。煙火何由通。誰將一把茅。長作遁世翁。</text>
<title>渡荊江</title>,<text>瀰瀰荊江水。西下淸且淺。孤舟侵曉渡。點破靑銅面。朝日漾空明。游魚皆可見。驚湍激屢折。蒼壁抱左轉。漁村漸漠漠。煙氣積匹練。羨彼釣魚翁。持竹無餘戀。</text>
<title>夜雨</title>,<text>客枕聞寒雨。殘更燭伴愁。豺狼嘯深峽。鳥雀聚空樓。稍稍村舍迥。濺濺溪水流。鷄鳴首南路。高岫雪蒙頭。</text>
<title>日晩</title>,<text>江氷有聲雪欲落。飢鶻悲鳴在蒼壁。峽中官冷簿書靜。門外松風掃白石。漁父侵寒撑釣艇。太守放衙臨高閣。小杓分江獨煎茗。寂歷頹陽掛疏木。</text>
<title>夜坐書懷</title>,<text>爲憶南京戰伐頻。衣冠強半作征人。豈知東海山深處。猶得携孥養此身。</text>
<title>夜坐書懷 其二</title>,<text>暖室明燈偃仰時。敎兒讀史且吟詩。莫言出守無人記。贏得溪山謹護持。</text>
<title>夜坐書懷 其三</title>,<text>已是陶生掛冠年。強懷朱紱臥江邊。東臨却望蓬萊色。欲訪眞人更學仙。</text>
<title>煎茶卽事</title>,<text>敲氷汲江水。烹茗燒櫟炭。靑煙撥更起。白花吹不散。喜得兩美具。快下盡一椀。淸脆佐山蔬。信口卽飽飯。北風吹地裂。深室銅爐暖。莫道山郡薄。此樂世應罕。還思在場人。呵硯到夜半。擊鼓趣具草。思竭未就亂。所得亦已多。淹滯不須歎。</text>
<title>志感</title>,<text>蹉跎偶領一州淸。臥向虛窓聽水聲。解綬或追徵士節。彈冠孰有故交情。終年作吏難藏拙。千首題詩不要名。寢卽枕書醒卽詠。誰敎公俸養殘生。</text>
<title>曉望</title>,<text>幅巾筇杖倚官墻。江水流澌石更蒼。松色染霜靑濯濯。蘆叢挾雪白茫茫。峽深山鬼寒相語。潭靜漁翁意不忙。自是散人耽浪迹。敢將遺愛擬桐鄕。</text>
<title>曉望 其二</title>,<text>歷覽題名盡勝流。散才還愧繼前脩。千峯挾水都無地。百尺橫空更有樓。晩罷衙參憑畫闥。時携釣具步滄洲。安閑似得推擠力。肯恨銅章老一州。</text>
<title>冬至</title>,<text>至日山城雪正深。灘聲咫尺亂鄕心。憂讒只自緣懷璧。報政何曾望賜金。浪迹每傷時晼晩。高情無奈老侵尋。近聞燕市收群駿。翹首西天佇好音。</text>
<title>冬至 其二</title>,<text>翦燭書灰坐獨哦。望中晴雪照嵯峨。天寒月色窺窓乍。夜永江聲入院多。未擬功名方卓魯。猶餘詩什逼陰何。投簪已決林塘卜。廣水煙波染碧羅。</text>
<title>夜雨</title>,<text>寒威驟解雨絲絲。把卷挑燈臥却遲。鐺杓尙堪同出處。刀圭偏自與支持。愁將懶性更三考。恥向明時發五噫。丞掾見哀還細事。何如拂袖返耕菑。</text>
<title>日暖</title>,<text>一夜溪山雪盡消。松杉如沐擁岧嶢。寒催臘釀那無秫。凍合江津不見樵。衙放每邀靑磴月。夢歸猶趁紫宸朝。不須睡足思雲澤。日向凝淸臥寂寥。</text>
<title>罷衙</title>,<text>憶曾林下製荷衣。晩向江邊避是非。明月獨懸南浦棹。秋風又老北山薇。地淸歌舞還嫌俗。歲晏文書易合圍。莫道爲官竿牘少。曼容元自宦情微。</text>
<title>罷衙 其二</title>,<text>一曲陽春奈老何。年來歸夢落漁蓑。側身每感三韓窄。捫腹空憐萬卷多。淸閣對香眠寂寞。寒樓見月醉偎俄。揮絃好送飛鴻去。自是人間有網羅。</text>
<title>慰尹玄通失兒</title>,<text>聞君瘞夭切悲傷。須識彭鏗等是殤。丹穴豈無苞鳳羽。蜀山休作斷猿腸。塵埋舊墨惟留壁。淚盡斑衣尙在床。長至已過魚素少。簷花幾日對飛觴。</text>
<title>待月</title>,<text>沈沈院落過黃昏。寒霧徐開木影繁。江淨不須求鏡水。山深更欲問桃源。酒闌明月生簾角。歌罷漁舟繫石根。官事有程詩有課。此身那得盡無言。</text>
<title>江水歌</title>,<text>楓岳東傾太白秀。五臺分形屹中峙。臺根淸瀵各爭出。匯合朝宗七百里。崖壑橫抱幾百轉。靑天一條懸空注。層巒挾立亂石起。芙蓉競發靑虬舞。淸風一府更崔嵬。下臨百尺琉璃堆。雲霞半侵古礎潤。錦繡直壓危欄開。靑坪野夫絶好奇。一船典籍身相隨。公餘步屧沙汀潔。怪石列立搏熊羆。削壁寒苔嵌金碧。洞穴䆗窱臨江噫。淸泠淵白楓如錦。鸀鳿夜叫飛鸕鶿。紫鱗翔空山雨細。漁舟曉榜蘋參差。窓前急瀨號秋涼。簾外繁陰涵晩漪。誰敎浪翁有官府。醉臥江樓雲並高。一字不遣干氣象。浮名予奪眞秋毫。有時覓句騁草聖。不嫌淋墨點白袍。君不見長安道上十二門。朱輪擊轊銀章奔。一種榮光爭不得。塵埃埋却靈臺昏。何如日日自濯滄浪水。手把長竿坐荻根。</text>
<title>苦寒行</title>,<text>滄江欲暝樓陰黑。四山慘慘生愁色。一夜天風蹙峽來。谷鳴崖崩虎豹匿。擁衾屛息徹曙坐。起看萬象糢糊白。陽烏出谷恐墮足。東海層氷塞千尺。山瀑無聲懸玉簾。溪松強項張銀鬛。野夫朝來偶出門。敗履獨向江邊躡。可憐逃租白屋空。何處銜杯金帳熱。征人角弓曉增勁。思婦金梭夜更輟。人生有情那免愁。我今竊祿坐深室。但是誅求苦多門。山鄕歲盡催科拙。</text>
<title>夜寒</title>,<text>夜闌江水漸無聲。獨守靑燈翳復明。西嶽落星沈遠渚。北風微月掛孤城。愁來寂寞思歡伯。情至尋常進墨卿。縱有椒盤誰共對。舊遊回首隔王京。</text>
<title>卽事</title>,<text>宿霧初褰岳勢孤。蒼松一夜盡霜鬚。自知太守身難放。惟覺山鄕歲易徂。櫟炭最宜烹嫰茗。芉羹亦足佐淸酤。盤椒已報靑陽逼。忽憶長安舊酒徒。</text>
<title>大雪</title>,<text>白夜滄江雪。靑山刺史家。玉峯寒吐日。銀瀑晩生霞。苦竹沈涼籟。高松送落花。官梅有消息。先放一枝斜。</text>
<title>大雪 其二</title>,<text>似玉惟無響。如花且欠香。江淸留舊色。山瘦要新粧。白室先驚夢。紅爐促進觴。欣徵臘前瑞。擬濟峽中荒。</text>
<title>冬夜讀書</title>,<text>巖頭斜照斂殘紅。衙退公庭雁鶩空。老去始知窮有鬼。閑來只欲浪名翁。懸符更作江山主。課績惟收翰墨功。猶有讀書精舍興。短檠殘秩到宵終。</text>
<title>縱筆</title>,<text>泓崢瀟瑟關情地。官府樓臺索俸身。營移里牒時稀到。石鼎磚爐獨自親。</text>
<title>縱筆 其二</title>,<text>百步靑山十步江。朝朝閑望倚高窓。朱輪不似蘭舟隻。五馬何如蠟屐雙。</text>
<title>縱筆 其三</title>,<text>殘磬曉風山北寺。炊煙落日水西村。使君獨在凝淸閣。和罷𪚥詩命綠樽。</text>
<title>縱筆 其四</title>,<text>移床曲檻向朝暉。風定江邊雪滿磯。幸有水禽同作伴。翠翎靑頸好容輝。</text>
<title>遣興</title>,<text>醉倚高樓月正彎。宦遊惟惜鬢雙斑。可憐石筍峯前水。猶繞靑坪屋後山。官忝二千曾學士。路經三百始鄕關。他時倘得東風便。好放輕舟一日還。</text>
<title>晩衙</title>,<text>四山蒼凍雪崚嶒。自愛官齋野趣增。高枕每聞驚瀨瀉。倚𪚥時看晩雲興。燈前讀史輸兒輩。軸裏題詩施老僧。已擬新春尋錦岳。靑鞋仍具白行縢。</text>
<title>醉後偶成</title>,<text>石芝松菌佐芳尊。瀟洒猶能識聖恩。報政已經三百日。尋師只有五千言。江邊雪擁嵯峨閣。洞裏煙生窈窕村。民樸峽深行客少。怪巖鳴瀨抱官門。</text>
<title>遇雪</title>,<text>紙窓寒響乍蕭蕭。風定中宵勢轉驕。丹閣倏看還縞素。蒼巖俄覺眩瓊瑤。林疏好綴紛紛絮。松偃猶強挺挺標。却笑漁翁能發興。淸晨橫竹過溪橋。</text>
<title>歲晩書懷</title>,<text>峽中爲吏度春秋。寂寞寬閑好遣愁。茶嫰酒香時閉閤。石寒江碧獨登樓。山翁芰製雖虛擲。仙令丹砂也自謀。覽物又看徂歲盡。梅魂欲返柳眉柔。</text>
<title>歲晩書懷 其二</title>,<text>滄江絶磴畫樓前。愧被遊人喚地仙。濟勝自誇雙蠟屐。催科只足一蒲鞭。官居本在漁樵境。公事仍分酒賦年。欲傚河陽敎種杏。楓松古壁盡天然。</text>
<title>歲晩書懷 其三</title>,<text>荒茅古木峽江邊。更有樓臺借靜便。州小尙容山蘊藉。庭空惟對月嬋姸。閱來蠻觸無非夢。迎得淸虛似是禪。竊祿腐儒無寸長。也能高臥試烹鮮。</text>
<title>雪後。日氣稍暖。臨江樓。</title>,<text>江邊雪霽日華流。暖氣生煙欲漲樓。天闊雁鴻歸極浦。村晴鷄犢散平疇。浮沈不必詢詹尹。翻覆唯當問故侯。商略行藏還自哂。纔營五斗擲莬裘。</text>
<title>髮墮</title>,<text>憶昔盤髮大如拳。今日秋霜已颯然。看鏡縱臨強仕歲。掛冠還惜隱居年。頭輕不苦頻休沐。巾側唯宜任醉眠。欲訪蓬萊難涉海。晴窓閑展養生編。</text>
<title>卽事</title>,<text>犢放能尋水。鴉飛不過村。官齋日欲盡。寂寞想桃源。</text>
<title>卽事 其二</title>,<text>古縣深冬雪。江澌日擁門。門前有老木。寒影月中繁。</text>
<title>卽事 其三</title>,<text>峽起山如錦。江蟠水似羅。官門一步地。唯見白鷗多。</text>
<title>卽事 其四</title>,<text>回回雪磴轉。歷歷雲巖秀。峽中村閭少。麋鹿遊淸晝。</text>
<title>臘月十日。寒氣稍解。</title>,<text>至後山鄕日漸舒。愁看複峽擁官居。春醪已報嘈嘈溢。客歲難禁冉冉除。品水自諳烹茗趣。課耕仍用種桑書。開簾欲賞蒼巖雪。正是高樓霽景初。</text>
<title>挽李子仁大夫人</title>,<text>宜室賢堪頌。專城養亦豐。有孫皆詠鳳。訓子爲丸熊。白日玄扃閉。靑春絳幄空。遙憐一連老。含疚颯霜蓬。</text>
<title>丁巳元日</title>,<text>江邊雲物又看新。四十銅符尙在身。寂寞寒椒能媚客。參差霜髮易侵人。屠蘇覺我年行長。蝸角從他世變頻。好與山氓同過節。坐聽談笑起比隣。</text>
<title>丁巳元日 其二</title>,<text>爲愛茲辰不坐曹。江村煙動曉鷄號。迎春愛聽添籌漏。餞臘催傾滿眼醪。樓向白雲分境界。門臨靑壁擁周遭。良時好遣滄浪趣。肯問玄都別後桃。</text>
<title>閉戶暖酒</title>,<text>獨坐深齋進濁醪。江霞斂盡北風饕。一身榮辱思還笏。平日交遊絶贈袍。氷澗近連丹峽咽。雪峯遙拱白山高。湖田想得春耕潤。準擬歸來泛小舠。</text>
<title>哭申稚良</title>,<text>憶過黃山驛。言君夙駕催。空傳沈郞瘦。不見孔融來。雪嶺魂先斷。淸江思轉哀。聰明已難作。鸚鵡惜奇才。</text>
<title>哭申稚良 其二</title>,<text>有美初菴嗣。詞華早發硎。淸班能自致。後事不堪聽。靡室能羞藻。無兒可敎經。還瞻錦江隴。寒食草空靑。</text>
<title>哭申稚良 其三</title>,<text>昔獻長楊賦。因窺石室書。丹霄升筆橐。靑瑣裊簪裾。蘭敗淸霜後。龍亡紫氣餘。顏淵終薄命。誰問賦生初。</text>
<title>哭申稚良 其四</title>,<text>美疹沈綿日。危言齟齬時。空流少年涕。枉遣衆人知。慷慨輕投璧。浮沈恥醊醨。飛鯨今已遠。誰復妬蛾眉。</text>
<title>哭申稚良 其五</title>,<text>我昔候泥翁。識君猶丱童。推兄知已忝。結社許相同。賒酒波紋碧。爭棋燭跋紅。詞塲日蕭瑟。雲隔白瑤宫。</text>
<title>寓感</title>,<text>莫恨生偏鴨綠分。中原戎馬正紛紛。此時合作商山隱。何處可尋滄海君。空把詩書消晩景。敢論名字有淸芬。壯心降盡惟高枕。一道春江夜夜聞。</text>
<title>晩望</title>,<text>孤村落照對亭亭。隔浦漁煙接杳冥。山色晩含官樹紫。江光寒映釣磯靑。空庭放牒愁難遣。小閤留香睡自醒。却顧滄洲元咫尺。鄕心都付理輕聆。</text>
<title>對錦山偶題</title>,<text>渚芽初綠柳眉嚬。褰箔前山曉望新。江影似雲常滿院。春光如酒易熏人。升沈已擬灰心久。迎送那堪束帶頻。只有奚囊難棄擲。就中長貯錦嶙峋。</text>
<title>遣興</title>,<text>東風吹浪𪚥墻根。弱柳新蒲浥漲痕。白石似眠爭捍水。靑山如笑又當門。自憐枳棘身猶寄。誰識江湖道更尊。晝永綠簾公牒少。不妨趺坐並忘言。</text>
<title>遣興 其二</title>,<text>畸人吏事不須論。寥落官居抵水村。樓聳疊屛橫紫翠。津閑小艇繫黃昏。漁樵不識雲霄事。樗櫟猶沾雨露恩。縻祿至今迷出處。杖藜看月倚江門。</text>
<title>遣興 其三</title>,<text>雲屛水鏡鬪嬋姸。認得官齋向背便。奇石半分栽秫地。孤村遙占養花天。不愁濩落長無友。猶喜安閑漸近禪。江檻晩來寒更峭。旋呼一盞卽陶然。</text>
<title>遣興 其四</title>,<text>朝霞初散鳥相呼。步向春江惜興孤。花木着煙生意態。楓蘿濯雪得昭蘇。峽深流水應千轉。州迮平田僅一區。奇壁峭峯看不足。莫將穠麗羨西湖。</text>
<title>月夜偶成</title>,<text>夕陰入齋閣。逍遙步庭隅。春山暮多煙。楓櫪森以紆。高岫吐新月。披襟眄前湖。淸光不可掇。淡淡長波徂。仰看蒼壁秀。俯愛錦石鋪。坡陀曲檻下。古木蔭數株。游鱗靜自躍。棲雀驚一呼。瀟散自得趣。不受文墨拘。沈吟坐徹明。誰識余懷孤。</text>
<title>春日遣興 時行親耕</title>,<text>回廊寂寂鳥喈喈。蒔藥栽花傍石階。每向靜便探道籙。還因駘蕩動詩懷。金車照日親千畝。寶馬驕風散九街。慙愧安仁能作賦。腐儒空自臥官齋。</text>
<title>春日遣興 時行親耕 其二</title>,<text>峽江春暖水雲多。更有屛山翠似羅。詩興未闌江令筆。年光難挽魯陽戈。靑蘿洞裏尋庵聲。芳杜洲前聽棹歌。壓得官醪仍痛飮。休將朱紱恨蹉跎。</text>
<title>春日遣興 時行親耕 其三</title>,<text>五臺春色入江樓。矯首西天憶舊遊。歸夢每尋蠶嶺趾。幽期偏在斗湖頭。初爲去國消讒想。漸作求田問舍謀。盡道長安饒灸手。漁蓑誰解狎沙鷗。</text>
<title>凝淸閣候月</title>,<text>煙鬟簇簇擁高樓。自捲疏簾俯碧流。入座灘聲疑韻筑。橫庭木影似騰虬。漁燈乍出懸崖屋。宿鷺潛依閣岸舟。若得長圓仍有酒。肯嫌非土此淹留。</text>
<title>飯罷倚庭墻。望錦山。</title>,<text>竹嶺崚嶒壓火維。丹丘宛轉錦峯奇。水宜陸羽經中茗。山合王維畫裏詩。禪刹遠藏靑靄界。漁蓑閑挂夕陽時。偸閑擬欲窮幽賞。會待林花爛熳期。</text>
<title>日暖</title>,<text>扶杖翫晴景。煙村鳥語嬌。水生漁店夜。雲起峽門朝。綠硬菖蒲節。紅肥芍藥苗。地偏書問斷。憑几對岧嶢。</text>
<title>晩步江邊</title>,<text>步屧循江岸。披襟坐石磯。魚依堤柳聚。鷗劈浪花歸。煙淡山容淺。風輕櫓響微。冷官消底事。猶自攬淸暉。</text>
<title>吏牘頗煩。遣悶。</title>,<text>齋閣從容白接罹。憐春唯自縱深巵。每愁訊牒侵餘日。頗覺淳風減昔時。苔色晝添江霧潤。花陰晴共領雲遲。留連不恨無同賞。魚鳥經年似舊知。</text>
<title>黃江水村</title>,<text>兩山相蹙障東南。強爲逢迎稅曉驂。嶺上雲松晴竦竦。江邊煙柳綠毿毿。行時只惜郵籤促。暇日還思蠟屐探。最是漁村堪畫處。小舟容與被新藍。</text>
<title>細雨</title>,<text>朝來驟雨過平蕪。江靜風微暖鳥呼。花着早紅增媚嫵。酒濃新碧助歡娛。書成自笑韓非憤。名退當如武子愚。幸得置身瀟散地。何須求寫輞川圖。</text>
<title>晩起</title>,<text>高窓雲氣曉如霞。獨着春眠畏報衙。風軟尙能抽麥秀。日昏猶自灸桃花。肯將長喙論時事。偏有幽情領物華。留滯峽中誰省錄。二年蕭散愧靑緺。</text>
<title>觀漲</title>,<text>春江一夜水平堤。已覺餘波逆上溪。百折怒聲掀島嶼。中流喜色溢鳧鷖。雨收雲影猶馳北。風勁帆形盡向西。待得杜鵑紅映石。野夫還擬訪禪棲。</text>
<title>偶成</title>,<text>忤世畸蹤退亦便。分符猶領一山川。肯因治績希增秩。便向名途讓着鞭。古壁獨看雲裊裊。平沙閑弄月娟娟。公餘試覓忘憂物。爲有淵明種秫田。</text>
<title>坐槐室江邊</title>,<text>嶔岑岝崿突成峯。下浸滄波又似龍。日出倒看靑黛影。雲開半被紫霞封。懸崖練影無時斷。蟠壁松陰在處逢。安得結茅尋夙尙。竹枝芒屐每從容。</text>
<title>丹陽路中</title>,<text>嶺路峻嶒麗日遲。遙看獨樹是叢祠。偏憐水石能留客。不怕文書自有期。天畔雪山明霽景。雨餘煙萼媚芳時。丹丘漸近頻擡眼。爲愛龜潭岫岫奇。</text>
<title>別舍弟對雨</title>,<text>山氣靑蒼滿縣門。驚看峽雨暗前村。濛濛小艇長牽夢。漠漠高樓易斷魂。芳草吐茸煙自潤。早花生態露還繁。公餘寂寞仍呼酒。世路浮榮莫更論。</text>
<title>卽事</title>,<text>夜來風雨入江樓。峽裏羈懷返似秋。短棹獨歸偏引興。空階坐聽自生愁。山深樹色涵泉眼。村遠桃花出屋頭。却惜淸明孤過節。誰將詩酒敍綢繆。</text>
<title>墻下杜鵑花早開。愛而賦之。</title>,<text>爲愛鵑花好。栽從小砌新。怯寒呈早艶。含露作微顰。色淡能媒蝶。枝傾解向人。芳心猶未盡。佳句許傳神。</text>
<title>日晩</title>,<text>似向桃源洞裏逃。官居瀟灑壓江皐。興因臨水頻移榻。閑爲看山久坐曹。庭冷尙憐花意晩。地貧猶覺吏情高。蘭亭稧事無人共。自撥新醅酌翠濤。</text>
<title>堤川道中</title>,<text>峭風凄雨禁煙初。獨向荒蹊試筍輿。深洞宿雲中曉樹。壞橋流水溢春渠。靑苔古壁看難遍。芳草孤村趣有餘。日暮不知行近遠。濛濛山翠濕人裾。</text>
<title>三月二日</title>,<text>春陰漠漠峽天低。苦被初旬簿領迷。已識炎涼還易變。由來物我摠難齊。鄕心再度淸明節。歸楫長拋瀲灩堤。欲望鄕關在何處。斜陽草暗水東西。</text>
<title>三月三日遇雨</title>,<text>瘦怕春寒不脫綿。中宵淋雨更凄然。此時孤客滯江右。何處麗人遊水邊。鵑花餠香那免俗。蒿葉萊美未歸田。安得驅雲出白日。坐看桃柳媚晴川。</text>
<title>遣興</title>,<text>日出扶桑近。山連太白多。高田斲苓朮。深谷暗藤蘿。灘急商帆舞。魚繁穀雨過。良辰休吏事。憑檻送漁蓑。</text>
<title>槐山嶺</title>,<text>暮春三月南行艱。車怠馬煩不得閑。松聲漸遠楡嶺道。日色欲沈槐江灣。雲邊細棧石傍石。天末孤鬟山外山。晩投田村尋古徑。茅簷半隱靑林間。</text>
<title>宿槐山田舍</title>,<text>山橫紫霧日輸傾。更向前溪問去程。田村獨坐炊煙晩。籬外桃花一樹明。</text>
<title>曉發文義</title>,<text>草暗長堤曉露繁。蕭蕭征馬發孤村。平明日出荊江水。兩岸濛濛花樹昏。</text>
<title>過鎭岑逆旅</title>,<text>逆旅愁誰語。經過記去年。野光晴蕩漾。雲色晝芊眠。有境饒詩料。無人乞酒錢。孤吟寄心賞。芳草夕陽天。</text>
<title>恩津官舍</title>,<text>靑梅粉竹小堂隅。頓覺南鄕景物殊。浪迹不知時序晩。芳樽無奈賞心孤。地平粳稻彌千須。天闊山川界兩湖。可惜庭楡空老大。斜陽招得競巢烏。</text>
<title>觀石佛</title>,<text>石冠如鏡照嶙峋。仿佛西方丈六身。經劫不敎蒼蘚蝕。倚空時放白光新。渾成似奪天工巧。涌出還驚象敎神。若待點頭仍演法。須邀迦釋導迷津。</text>
<title>野望</title>,<text>林麓連還斷。村廬密復疏。小塘新漲後。孤徑落花初。地暖春多鳥。江晴晩稅魚。壇漫行不盡。西望水雲舒。</text>
<title>大風</title>,<text>霡霡雨自冷。刀刀風更遒。麥侵官道細。花逐野塘流。遣興那無竹。消憂只少樓。前村對霽景。目極翠眉浮。</text>
<title>淸州道中</title>,<text>川平草軟日華流。默算遊程過兩州。賈客稅鞍堤柳側。村婆沽酒野橋頭。隔林幽鳥晴相語。出水新蒲暖自柔。倦馬欲休山已暝。遙瞻雲嶺更生愁。</text>
<title>江風甚惡。庭花盡落</title>,<text>江波如雪灑亭東。石走沙鳴滿峽風。柳絮盡漂愁密殺。桃花半落泣殘紅。陶情只仗琴三拍。遇景那慳酒中。水複山深人不到。誰能共我樂逃空。</text>
<title>陟古城山</title>,<text>步上春山日正中。芳尊幽事與誰同。江流入峽看疑盡。雲氣留峯到亦空。過眼年華還寂寂。逐塵車馬競悤悤。歸時恐惹思鄕恨。只爲高樓一笛風。</text>
<title>過水山驛</title>,<text>石田升降曉耕催。露濕豐林引雉媒。谷靜幽禽臨路噪。山深流水泛花來。荒村日照逃租屋。孤嶂煙生送客臺。堪愧使君難了事。又尋丹峽看崔嵬。</text>
<title>連日登山</title>,<text>閑遊要及暮春初。咿軋前村度筍輿。風落澗桃紅蔕斂。日熏山蕨紫苞舒。楓崖薈蔚才通徑。苔壁玲瓏好受書。雙屐蠟來官事少。只應幽趣謝公如。</text>
<title>微雨</title>,<text>春愁惱亂酒須賖。淹滯山間閱歲華。野客不曾談政事。居民休自怕官家。夾溪茅屋仍微雨。臨水孤亭更落花。錦嶺作屛江作帶。州居堪向俗人誇。</text>
<title>雨中。舟過龜潭。</title>,<text>一蓑淸曉送輕舠。洲渚空蒙櫓響高。壑轉深林含霧雨。沙崩獨樹飽風濤。雲間石岫渾排筍。峽裏仙家盡種桃。勝地易窮人易老。良辰何惜醉芳醪。</text>
<title>有感</title>,<text>地闢天開事事新。尙容樗朽久臨民。諸生競就翹材薦。故將多逢醉尉嗔。看屋著書何太苦。種田收秫不爲貪。思量出處便支枕。麥秀江鄕雨自頻。</text>
<title>有感 其二</title>,<text>一官溫飽愧初心。曾何靑編不避淫。論事固知非亦是。信書常謂古猶今。欺人歲月浮沈久。閱世山川感慨深。五馬此時何足貴。諸營宂牘日相侵。</text>
<title>曉起</title>,<text>林崖陡削古墻荒。墻外灘聲日夜忙。風惡每愁花蔕脆。水淸偏合茗芽香。靑春不肯須臾住。白酒難禁取次狂。向夕杖藜江路狹。遊魚飛鷺盡相忘。</text>
<title>遊鳳巖洞</title>,<text>前溪淺碧遶孤村。拂柳穿花更問源。丹谷斗廻遙見寺。蒼巖夾立更成村。一春杖屨寧虛擲。四履山川得細論。坐石解衣終日夕。居民何識使君尊。</text>
<title>晩渡北倉津</title>,<text>舍却藍輿向午天。稻陂春水已涓涓。溪山敢道因人勝。治行何煩就石鐫。捫蝨良圖空自許。雕蟲小枝不須傳。誰能吮墨開霜練。畫我臨流進彩船。</text>
<title>松下晩步</title>,<text>雙行古木護江堤。堤下蘭舟鷁首齊。州僻本非遷客地。峽深應有逸人棲。煙凝碧樹耕牛返。日暮靑山布穀啼。可愛東欄松影在。婆娑不覺葛巾低。</text>
<title>牡丹始開。時三月晦日。</title>,<text>惜春春不住。靑筍始芳華。已自逾千朶。猶能殿百花。玉房愁雨斂。金鈿醉風斜。欲得傾城顧。巡闌早放衙。</text>
<title>山村</title>,<text>芳菲已盡綠陰涼。散步溪邊野菜香。山舍日長人語少。時看少婦採墻桑。</text>
<title>卽景</title>,<text>江峽投身歲月遙。風帆長自過官橋。每愁獨宿空齋夜。一點漁燈對寂寥。</text>
<title>暮歸</title>,<text>肩輿當暮景。煙樹擁村居。返照隨歸馬。孤燈競射魚。花香臨路動。江影入簾虛。地僻才仍拙。何勞問簿書。</text>
<title>四月七日得雨</title>,<text>蒸雲頃刻失岧嶢。渡口呼舟返夕樵。家釀始醅春寂寂。庭花盡落雨蕭蕭。磯頭撥剌魚爭竄。林下鉤輈鳥自嬌。好與洞氓同此喜。今年佇見麥齊腰。</text>
<title>乍晴</title>,<text>風蕩空江漾淺沙。漁蓑漠漠片帆斜。九州不見無愁地。萬事那如有信花。過雨溪山增蒨麗。輸租庭館厭喧譁。明朝更是懸燈節。好爲將詩答歲華。</text>
<title>初夏</title>,<text>林間寂莫見花稀。自捲疏簾坐翠微。春盡尙維靑雀舫。日高方換白綿衣。蹋歌山叟能知樂。垂釣江翁未息機。惆悵此心誰識察。鹿門千載可同歸。</text>
<title>看蠶戲成</title>,<text>平生長物一靑箱。五斗從來爲口忙。荒徑只餘陶令菊。故山唯少武侯桑。政方張湛那無憾。廉比公儀恐有妨。莫怪收絲催網具。老夫將欲訪湖庄。</text>
<title>聞鶯</title>,<text>綠樹連深谷。黃鸝始一聲。已嗟春寂寞。猶愛日晴明。隔葉關關語。投林片片輕。臨風聽不盡。更起望鄕情。</text>
<title>曉起</title>,<text>山有千章木。庭無一片花。江流送長日。春去在誰家。官道鋪奇石。畬田立舊槎。高齋常早起。坐見水生霞。</text>
<title>月夜船遊</title>,<text>碧樹危崖徑。淸江獨夜船。月生初進酒。風駕欲登仙。林露淡相照。汀煙輕復綿。前村見歸火。漁興共悠然。</text>
<title>田家</title>,<text>農心長夏不勝忙。日薄柴門麥氣香。櫟葉入田埋嫩碧。松花繞屋落輕黃。良辰得酒誰相對。荒歲臨民易自傷。白石南溪山轉處。使君於此足倘佯。</text>
<title>坐樹下</title>,<text>獨向蒼崖坐。孤村日欲斜。林風涼似雨。山氣晩成霞。雉乳偏依草。蜂喧尙抱花。淹留慙野老。微宦卽爲家。</text>
<title>對月</title>,<text>月滿愁難遣。樓高酒易銷。溪山同漠漠。河漢自迢迢。養拙沾微錄。投閑憶聖朝。風涼還有恨。只恐峽田焦。</text>
<title>溪上。書觸目。</title>,<text>溪上暑不到。獨坐靑林中。忽來雙白蝶。飛舞繞花叢。</text>
<title>溪上。書觸目。 其二</title>,<text>櫟葉綠正縟。放牛層巖間。今年石田旱。負耜不曾閑。</text>
<title>溪上。書觸目。 其三</title>,<text>泉水淸如鏡。淙琤落石寒。涓流長不竭。爲浸稻田乾。</text>
<title>溪上。書觸目。 其四</title>,<text>巖上一杏樹。靑靑葉如煙。開花不結子。猶足全天年。</text>
<title>長夏</title>,<text>門前槐柳合淸陰。長夏寒樓懶獨臨。覽物不知時晼晩。看書自覺睡侵尋。山橫削壁何曾俗。江歷驚灘始自深。空盡閑愁須底事。還分煮茗凸鐺心。</text>
<title>日晩</title>,<text>拈筆揮煩牘。移床坐水亭。江延一條白。山合四圍靑。細酌新醅酒。時尋舊誦經。朱絃試自弄。高調有誰聽。</text>
<title>罷衙</title>,<text>官齋高闢樹陰層。一疊屛山對寢興。蒼蘚嵌巖斑似錦。淸泉溜石冷於氷。臨江見月思中聖。閉閤看書恐負丞。判牒塡空還自哂。何人理劇有眞能。</text>
<title>漫興</title>,<text>空庭日晩鳥喈喈。吏退黃堂坐似齋。名字但能傳藝死。官銜何必取文階。溪山訝入壺中隱。金石偏從句裏諧。翻怪柳州哀怨極。只因遷謫損情懷。</text>
<title>漫興 其二</title>,<text>桑麻杜曲昔婆娑。峽裏如今愧裂荷。朱閤睡殘黃鳥囀。淸江望極白鷗多。凌雲健筆差無負。伏櫪雄心定不磨。聞道憂災宸慮切。誰回一氣就調和。</text>
<title>槐山楡嶺</title>,<text>隔溪茅屋遠依依。綠翠浮空嶺路微。入圃流泉聲自慢。當門老柞葉徒肥。山間正可四時賞。桑下何須三宿歸。欲向前柱攀石棧。林風瑟瑟動征衣。</text>
<title>山行</title>,<text>山行日復永。寂寞閱松牌。古樹工纏壁。高田細受溪。綠陰當晝合。靑磴入雲迷。浪迹仍探勝。誰能惜馬蹄。</text>
<title>在恩津</title>,<text>南天旱氣近梅黃。高閣看雲試獨觴。茅店葉殘餘黑椹。野塘波涸立靑秧。倚闌篁籟生淸夜。支枕槐陰送晩涼。淹滯峽中憂歲事。歸田一計亦茫茫。</text>
<title>同林石城渙船遊江景</title>,<text>江潮吹淥晩粼粼。小艇輕鷗覺目親。蒼壁競能開勝境。淸尊幸復款情人。微風解纜林亭近。落日移廚雪鱛新。興到莫辭杯底凸。異鄕佳會恐難頻。</text>
<title>同林石城渙船遊江景 其二</title>,<text>殘尊蘆渚背斜暉。潮打篷窓水正肥。矮屋隱林還漠漠。危菴隔竹漸依依。湖平更覺千峯出。天闊從敎一葦歸。喚却散人捐俗事。滄浪吾道未應非。</text>
<title>題扇贈林石城</title>,<text>石城搖艇不辭勞。風捲江霏灑白袍。同向竹林看石壁。欲尋蘭寺恨波濤。吟邊別酒三行盡。睡裏寒潮一尺高。分手自知書素少。更須相送到亭皐。</text>
<title>公山</title>,<text>山城斜日照征袍。桑柘交陰細路高。客裏加飡緣浪跡。途中詠物寄抽毫。流鶯隔樹弄嬌舌。乳鳥穿林含落毛。拱北樓前空極目。不堪行旅尙滔滔。</text>
<title>定天逆旅</title>,<text>淸溪一道自涓涓。獨向郵亭坐馬韉。芻却白醪能換粟。齕殘靑草尙論錢。蔥籠樹色孤煙外。平遠山形落照邊。記得南轅年少日。板扉寒夜聽鷄眠。</text>
<title>久旱且熱</title>,<text>高楡翳日產淸陰。白箑輕衫試自尋。看竹更知南土熱。望雲遙覺北辰深。已無鶯語侵鄕夢。才有榴花寄賞心。畏景長途莫愁思。歸來朱閤照江潯。</text>
<title>驟雨</title>,<text>黑雲將大風。崔嵬塞半空。斜光初淡淡。佳雨漸濛濛。生氣回枯槁。寒聲洗蘊融。憑軒送野望。蒼翠盡神功。</text>
<title>晩風</title>,<text>曀曀風埃起。回回野路微。火雲空作態。川日靜沈輝。跋涉仍停酒。陰晴懶換衣。遙思舊棲處。猿鶴守柴扉。</text>
<title>宿恩津東軒</title>,<text>西風雲葉乍離離。綠樹連村晝景移。齋閣可憐三宿過。宦途寧恨十年遲。孤煙峽裏靑蘿屋。斜日江南白竹籬。兩地浪遊兼漫興。惜無陶謝與論詩。</text>
<title>獨坐</title>,<text>杮葉新如掌。江南五月交。竹寒當北檻。雲密自西郊。遊蝶頻粘網。雛鶯始離巢。愁中日又永。琴酒並難拋。</text>
<title>聞玄通遊金剛而歸。有寄。</title>,<text>瓜期荏苒謗書成。更有蓬壺引勝情。洗眼笑看滄海淺。披襟坐待縫河傾。榮途已倦摶扶翼。仙窟仍題勇退名。東望香爐元咫尺。可憐懷紱負平生。</text>
<title>聞玄通遊金剛而歸。有寄。 其二</title>,<text>楓岡竹嶺勢相紆。霞表淸遊恨不俱。讀易尙平知進退。回車織女指虛無。金銀佛刹連三界。錦繡仙屛擁一區。幸是吾儕饒勝具。肯將踪迹問榮枯。</text>
<title>題印圭上人詩軸</title>,<text>錦岫凌霜似削圭。閑將秋興對師題。回頭却惜崖庵廢。須共仙禽訪故棲。</text>
<title>題李思敬扇</title>,<text>秋圍賞璞自堪誇。雁塔題來筆有花。欹枕聽君多麗什。不知梅影上窓紗。</text>
<title>久旱且熱</title>,<text>短才那得補絲毫。羞把淸狂擬馬曹。微月生涼樓影黑。江風吹暑水聲高。傀俄石丈日相對。寂寞漁翁時一遭。聞道西疇久焦拆。坐瞻雲漢首空搔。</text>
<title>小雨</title>,<text>仲夏初逢雨。農心覺暫舒。小村泉待汲。荒圃藥堪鋤。樹影搖靑壁。江光滿綺疏。黃堂午更靜。高枕檢殘書。</text>
<title>小雨 其二</title>,<text>日斜鳥更聚。苔碧訟庭空。野饁孤煙外。崖菴宿霧中。垂簾聽流水。理屐待秋風。滿目千峯翠。詩成興未窮。</text>
<title>小雨 其三</title>,<text>據石日已暝。江流渺渺平。村昏孤樹迥。天淡片雲輕。落拓忘時事。優閑遣客情。峽中書札少。有酒且須傾。</text>
<title>午睡</title>,<text>閉門孤睡雨終朝。山霧霏霏水漲橋。背峽孤村連古木。當衙小徑沒荒苗。空齋牒罷唯抽秩。舊里田蕪尙折腰。只爲屛巖緣未盡。捲簾還對碧岧嶢。</text>
<title>苦熱</title>,<text>苦熱停公事。歸雲午更陰。夢廻風榭豁。尊對水堂深。林密生琴韻。江淸證道心。氷盤薦芳醑。闌夕且孤斟。</text>
<title>暮景</title>,<text>山日翳欲盡。寒樓江景淸。峽雲晴自黑。畬火夜還明。覽鏡思前事。編詩愧舊名。秋風入高枕。鄕思寄灘聲。</text>
<title>暮景 其二</title>,<text>蟬噪靑山暝。魚跳碧浪秋。晩涼生隱几。微雨灑登樓。村僻蔬瓜滿。官貧水石稠。似聞收穫少。臨牒獨懷愁。</text>
<title>年荒</title>,<text>坐共三農悶。閑臨一水涼。祿貧猶有愧。田薄未堪荒。短日愁催稅。寒天憶滌場。心勞更何及。歸夢在柴桑。</text>
<title>寓目</title>,<text>擧目皆雲霧。江邊臥小齋。鳴蜩移岸樹。游蟻上苔階。草暗魚梁滑。楓繁石鏡霾。杖黎殘角罷。斜照入疏槐。</text>
<title>新晴</title>,<text>向夕江平渚。樓前釣艇輕。蛛絲連樹濕。蟬響隔林淸。曬秩移簷影。觀蔬送屧聲。小州居自久。氓隷盡知名。</text>
<title>晩涼</title>,<text>碧草空階靜。靑山小閤高。風帆過窓隙。沙鳥集庭皐。橅跡非商隱。攄情擬楚騷。前灘斜照盡。極目送滔滔。</text>
<title>晩涼 其二</title>,<text>蟬噪江亭暝。秋懷已自悲。雲移鶴樓寺。月隱鳳飛祠。宿鳥投林盡。歸牛出洞遲。他鄕歲將晩。有興卽題詩。</text>
<title>月</title>,<text>空江月初出。樹影滿高樓。棲鳥移枝靜。吟蛩隔壁愁。座涼迎玉兔。簾捲翫銀鉤。淸景無人共。山城促漏籌。</text>
<title>月夜登舟</title>,<text>良宵擊舦下長堤。過盡高樓古木西。蒼麓玲瓏靈壁石。靑山宛轉武陵溪。游魚撇浪能逃網。孤鶴歸雲不戀棲。可愛空明淸鑑髮。何須牛渚謾燃犀。</text>
<title>寒樓翫月</title>,<text>石壁靑林暝。蟬聲處處催。暮山銜月出。秋水拍天來。玉鏡澄開匣。金波挹滿杯。南樓興不淺。終夕坐崔嵬。</text>
<title>暮雨</title>,<text>細雨掩空堂。秋風漢水涼。紗燈稍自狎。紈扇漸相忘。洞黑松如霧。江昏石似霜。微官拋不得。又見菊花香。</text>
<title>夕</title>,<text>深谷藏微雨。淸江映晩虹。小樓殘暑外。孤刹濕嵐中。書考能安拙。耽詩不諱窮。流連寬自遣。試酌滴槽紅。</text>
<title>月夜</title>,<text>長江盪樓下。七月濤聲潻。暗蟲偏逼坐。初月欲窺簾。亭亭浦樹暝。歷歷嶺松尖。高枕憶田墅。河明雲更纖。</text>
<title>曉霧</title>,<text>宿霧羃江岸。日生靑壁高。門開翻草露。簾捲舞松濤。遊儵晴還樂。寒蟬午更號。不才甘吏隱。敢道試牛刀。</text>
<title>數日苦喧囂。有作。</title>,<text>寂寞峽中縣。掃牘常閉關。靑雲激幽賞。白水洗塵顏。心迹喜雙澹。杖屨偸餘閑。忽報使華臨。糾繳簿書間。身忙度芳時。荏苒月復彎。所以王參軍。拄笏看西山。</text>
<title>過黃江驛</title>,<text>雨洗山路淨。陽崖杏花發。齒齒石相枕。潺潺磴自滑。䆗窱轉巖洞。陰沈見松栝。孤村帶曉色。舊燒侵槎孼。屢穿林麓盡。始得驛亭豁。江沙炯似雪。岳岫圓如月。無人共幽賞。花暗啼鳥聒。莫云行旅艱。吾道自曠達。</text>
<title>自嘲</title>,<text>春風吹江水。斜日照高壁。兀然坐虛亭。釃酒竟此夕。靑山隔鄕關。歸路幾水驛。十口不自糊。作吏眞無策。忍煩視几案。公事日有謫。豈無肩輿興。披雲踏奇石。素著狂簡名。已被傍人摭。低頭就局束。有愧柴桑跡。策杖向江天。帆影在空碧。</text>
<title>江上桃花</title>,<text>桃花臨水落。密葉綠如煙。不惜芳時晩。但恨春風顚。飄颻墜素艶。寂寞泣嬋姸。不如美人粧。朝朝玉鏡前。</text>
<title>久旱。風日稍涼。</title>,<text>四月已云盡。風氣忽凄涼。却尋木綿裘。催酌梨花觴。峽中久無雨。農夫悶驕陽。寒暑旣相錯。播種將有妨。山高草木深。淸冷恐下霜。昨捧求言旨。足賡雲漢章。天聽諒不遠。佇見災化祥。自慙職拊摩。何以安流亡。三歎抒所思。高閣裊餘香。</text>
<title>祈雨近南齋。宿山村。</title>,<text>緣崖渡淸溪。繫馬風松亭。蘿陰淨古徑。楓影搖回汀。千峯入暮景。衆石鬪奇形。却聽澗響哀。獨穿林霏冥。人家架蒼壁。苔色連門靑。釋杖憩煙樹。蕭然塵慮醒。耕牛臥寂寥。幽鳥語丁寧。東巖有新月。朗詠向翠屛。暫脫文墨拘。得款雲霧扃。惟有悶農心。釃酒祈山靈。</text>
<title>江村</title>,<text>山霞夕凝紫。漁屋靄已暝。孤舟閣岸斜。衆樹臨溪靜。披襟喜新月。散步靑蘿影。浪迹寄幽賞。含情惜淸景。</text>
<title>遊龜潭</title>,<text>蒼崖巃嵷江如鏡。楓林漠漠愁陰景。夜來新雨入丹峽。石苔盡濕仙臺淨。崚嶒翠壁入雲霄。幾度停舟惜佳境。一曲深潭更窈窕。百丈下見游魚泳。東峯西岫崒相持。蒼波半浸靑黛影。洞口猶存退陶筆。剔蘚喜賞銀鉤勁。名區不須分彼此。一語一迹具可敬。會當投紱作主人。領取江山恣觴詠。</text>
<title>坐凝淸</title>,<text>蒼林挾江門。白日照平疇。黝黝石色古。洶洶灘聲遒。放衙理荒圃。聽牘坐高樓。俯仰自生趣。淸迥足消愁。却愛靑桐樹。垂蔭朱欄頭。睡罷已夕景。且待月如鉤。</text>
<title>坐凝淸 其二</title>,<text>困暑臨江亭。江淺露灘石。斜光下絶岸。寒影盪高壁。蘋藻任自繁。須麋正可燭。官門晝常闔。魚鳥同寂寞。涼簟要微睡。風欄動晩酌。却望水西村。煙凝林樹碧。</text>
<title>微風</title>,<text>佩符入深峽。孤懷寄事外。靑岫爲環衛。澄江長映帶。門前有細徑。石色連灘瀨。新雨洗久旱。惠澤欣霶霈。塵襟暫瀟灑。野望極晻藹。所喜年事順。非要吏績最。將心宅無競。俯仰自舒泰。已知煙霞癖。不與功名會。揩眼視宂牒。守職敢玩愒。東樓偸偃息。愧沾國恩大。</text>
<title>加嶺遇雨</title>,<text>亭午陟崇嶺。蒼林含過雨。火雲涌絶壁。輕陰入古樹。迅雷發山陽。千峯霧爭吐。崖昏細路高。石側寒泉注。逶迤出平陸。日色明村塢。陰晴咫尺殊。歇鞍臨江滸。</text>
<title>卽事</title>,<text>科頭踞方簟。簾閣散緗帙。江聲薄暮涼。欹枕聽可悅。日斜山更麗。灘淺石愈潔。自愛州居勝。不恤摧科拙。外喧務稍簡。內寂趣方別。庭前有佳樹。坐待月光徹。出處將何謀。遐想鹿門哲。</text>
<title>悶旱</title>,<text>赫曦流金火雲興。靑山一疊空崚嶒。峽中農夫盡拋鋤。日向淸江閑試罾。高田飛壒下田裂。古道無人榛棘增。豐林薈蔚亦何益。侵曉乍見輕霞蒸。靈湫湛綠閟神物。忍令焦卷愁黎烝。去年州民罹荐饉。縱有逋租那免徵。兵丁誅布已倒骨。轅門苛牒愈侵凌。鬻田壞屋不自償。欲施箠楚還哀矜。孩提受役鬼神傷。二儀慘憺冤氛凝。自然乖異感天和。上下一理信可憑。誰將此義陳九閽。文陛硉屼難攀登。淸風太守知奈何。臥看高樓山月升。</text>
<title>淸閣</title>,<text>苦熱臥淸閣。江風散衣裾。火雲本多態。苒苒當空舒。廻廊日色微。庭樹涼蟬初。汀草漸細徑。田禾侵古墟。回眺兩崖高。邑里盡巢居。庭空散雁鶩。門闢見樵漁。忝領如斗州。携孥耗公儲。漸看流景晩。久與要人疏。尙恥徇時趣。那能消謗書。逍遙俯綠灣。月涵雲窓虛。</text>
<title>卽景</title>,<text>遙峯映彩霞。墟落已延暝。泉溪悲出谷。禾黍喜吐穎。林荒石徑微。屋密柴籬整。冉冉東樓月。徘佪步淸影。</text>
<title>暮雨</title>,<text>微雨近商秋。端坐眄雲石。遙空黯漠漠。列岫沈高碧。獨有長江色。瀲灎緗簾隔。愛此官齋淸。揮牒日已夕。理遣名利輕。懶習冠簪擲。命枕喚午蝶。開篋玩古籍。心迹還沖素。文簿猶絡繹。莫道外累嬈。抱關自有責。誰令蕭爽地。借汝戢孤翮。水月澄庭除。雲霞染巾舄。苟非揚州鶴。那能免形役。一讀栗里辭。三歎感先獲。</text>
<title>朝雨</title>,<text>零雨灑荒村。蓐收已俶裝。芊眠谷雲起。蕭索庭陰涼。高窓何所覿。石壁雄開張。回塘映寒壁。楓樹何蒼蒼。上有秋蟬鳴。嘐唳爭斜陽。豈不惜佳境。但感歲月忙。</text>
<title>屛山</title>,<text>怪穴穿玲瓏。削立萬仞強。琉璃抹苔色。錦繡散霞光。軒空翠鳳褰。半壁髥龍僵。相伴眞吾友。開顏試呼觴。</text>
<title>雨霽</title>,<text>鬱鬱靑山霽。斜光成紫霞。巖壑掛澗影。松栝泫露華。殘磬落雲庵。孤艇當漁家。勝境空自賞。扶杖立江沙。</text>
<title>靑山白雲</title>,<text>靑山何媚嫵。白雲何芊眠。麗日開新景。靑白各自然。縈岫乍成峯。裊石始如拳。嶙峋不改態。舒卷若有緣。勃興孤岫外。浸淫淸江邊。長風吹不散。秀色午更褰。雲與山相肖。山與雲故連。欹枕看不厭。遶我官齋前。</text>
<title>初秋</title>,<text>陰雨戡炎敲。蕭索江亭涼。斜陽入庭木。餘照接爐香。靑苔點磚砌。碧蘿緣官墻。夕雲在絶巘。孤煙生遠岡。擧目已驚秋。淸風吹我裳。藥畦有嶶露。步屧石欄荒。稍稍江岸暝。翩翩棲鳥翔。寂寞掩公門。形迹久已忘。</text>
<title>秋雨行</title>,<text>亂雲爭日涌墨色。蒼壁霏微衆岫匿。峽中七月見大雨。溪澗暴發楓櫧踣。訇山鳴谷勢轉雄。白屋煙沈日已昃。此時簾閣據枯梧。江長蕩潏交霆霹。春乾夏暵恐無及。天意冥冥實難測。卽今荏苒流火節。陂稻如針豆苗黑。荒村秋日掩蒿萊。拾橡飡松眞可哀。嗚呼年事竟如此。官門赤牒因相催。太守坐見玄枵歲。欲糶其奈囷如洗。崚崚崖嶂蔚嵐霧。漠漠畬田盡荒穢。南至領表極海澨。時有巢居隱天際。誰能下令致安集。洞戶流亡已難計。山深何處有桃源。翠壁靑巒空自麗。</text>
<title>七夕偶題</title>,<text>天衢霽色淸如水。風掣雲旗歷河鼓。金梭罷織鵲催橋。一年今宵一相聚。月淡河明畫堂前。東家少婦羅嬋姸。暗中獨祝刺繡巧。玉露半濕蛛絲牽。河東司馬有彩筆。浪綴哀詞款靈匹。平生流竄非由拙。縱柝心肝神肯恤。我今酹酒亦何爲。所訴自異前人辭。願乞天孫七襄章。黼黻皇猷回此時。</text>
<title>新晴</title>,<text>荒庭夕露繁。豐樹團淸陰。虛館進晩涼。草蟲凄以吟。仰視靑山淨。俯瞰澄江深。地僻網罟少。魚鳥遂飛沈。西崖有殘村。斜照曖松林。禾黍旣被壟。稼穡稍慰心。宵漁寄孤趣。秋望擬幽尋。吏情日默默。流景逝駸駸。美人隔雲端。翹首瑤華音。</text>
<title>午坐寒樓</title>,<text>亂石淸江霽。高樓碧樹秋。涼從七夕到。雲傍五臺流。芻牧才難稱。蓴鱸興自悠。靑楓峽外驛。爛熳有歸舟。</text>
<title>夕景</title>,<text>微雨初收水似羅。江樓物色此時多。蟬聲兢集蔥籠樹。雲氣猶生杳靄蘿。老去壯心希一遇。秋來詩興未全磨。升沈閱盡餘雙眼。好向煙濤送鉤蓑。</text>
<title>夕景 其二</title>,<text>峽險江淸刺史家。涼蟬別燕並堪嗟。日斜官路移松影。雨過山田落豆花。屛迹不須談世事。折腰頻自送年華。爲官且有滄浪趣。楓樹洲邊早放衙。</text>
<title>夜雨</title>,<text>江黑雨冥冥。垂簾坐水亭。暗蟲飛熠燿。驚鳥語叮嚀。荒圃蘼蕪綠。頹墻薜荔靑。明朝樓上望。雪浪噴雲汀。</text>
<title>新秋</title>,<text>峽中斗大州。都護三品資。危峯上崷崒。深谷下逶遲。天闢一區隩。樓樹頗宏奇。中貫五臺水。坐曹俯漣漪。流光不相貸。荏苒歲已朞。漸覺魚鳥親。不寤簪組縻。霽景入新秋。山水令人怡。淹滯亦何傷。有酒且中之。</text>
<title>新秋 其2</title>,<text>炎暑旣告謝。深峽秋雲屯。連朝降涼雨。磵石噴泉源。荒庭何所有。草露凄以繁。高樹擁虛閣。驚浪濺官門。悄悄坐長夜。四壁候蟲喧。廻思少壯時。感歎自無言。</text>
<title>舟行</title>,<text>秋水澄如鏡。舟行夕照邊。古松翻獨鶴。深樹引鳴蟬。寒石全經雨。晴巒半帶煙。遲徊不覺晩。幽興自纏綿。</text>
<title>聞鄭參判晳訃</title>,<text>秋風腸絶雁來初。東壁星沈恨有餘。床下屢曾陪宴語。篋中那忍檢殘書。淸江逝水添新淚。白岳愁雲擁舊居。不獨百年煙婭地。每從文苑借吹噓。</text>
<title>薄暮</title>,<text>秋星的歷峽天高。獨向虛窓聽夜濤。不必上書求待詔。唯當痛飮讀離騷。螿依露草終宵咽。蟬撲風枝向夕號。淸坐碧樓思往事。輕肥笑殺五陵豪。</text>
<title>碧樓</title>,<text>麗相有秀句。淸風五百年。斯時已建樓。隹扁因詩傳。經歷幾廢興。岌然長江邊。白石益奇古。靑岫愈嬋姸。登臨有古今。感慨相纏綿。惜無崔李輩。道景垂後先。幸爲斯樓主。高臥弄雲煙。坐攬草木輝。又結江山綠。秋風入丹峽。雪浪噴高天。怳疑乘海桴。直到蓬壺顚。紗窓裛霏微。丹檻鏡淪漣。置身淸泠界。塵事已都捐。</text>
<title>卽事</title>,<text>高梧蕭索易淸秋。殘日空庭鳥伴愁。半世無朋身濩落。十年從宦愧沈浮。捎雲嶺樹纖如斷。嚙石江濤怒不休。稍喜機心今淨盡。公餘相近是沙鷗。</text>
<title>問田園秋事</title>,<text>鄕園物色尙依依。稻欲登場蟹正肥。桑柘影思開社酒。薜蘿陰憶掛絺衣。山深自擬莬裘老。官罷唯堪下澤歸。諳盡世情鬒已素。只容淸夢着漁磯。</text>
<title>北欄</title>,<text>州如小社強名官。萬古靑山對北欄。疏讜不宜丞相閤。棲遲仍傍使君灘。篝燈小閣愁宵永。促織空庭感歲闌。却憶閑居賦秋興。霜楓又落峽江寒。</text>
<title>獨坐</title>,<text>空齋獨坐何所思。欄外屛巖楓欲衰。遙看鶴歸雲盡處。可耐蟬噪日斜時。官淸樓館自少事。秋淨水石無非詩。漁樵滿目還須羨。爲是腰間尺組縻。</text>
<title>仲秋頗熱</title>,<text>回看流火去迢迢。八月餘威尙自驕。日午水堂風更定。輕衫揮汗對岧嶢。</text>
<title>仲秋頗熱 其二</title>,<text>今年節物未全催。秫熟畬田霧不開。欄外忽看纖縠起。霏微寒雨羃山來。</text>
<title>夜吟</title>,<text>樓前江霧夜沈沈。搖落秋懷已不禁。斂退愛看高士傳。安閑認得老僧心。西菴碧樹凝煙迥。南浦紅蓮染露深。有酒獨斟還獨醉。朱絃何必覓知音。</text>
<title>觀晩虹飮水記景</title>,<text>長虹挿水動溶溶。已覺前山獻霽容。暈合谷中驚隱豹。光搖潭底惑潛龍。收將積潦歸寒壑。散却屯雲向夕峯。倚杖樓前空極目。西菴寂寂扣昏鍾。</text>
<title>夕景</title>,<text>萬古江喧峽。今宵月滿樓。萍蓬仍地勝。冠冕任雲浮。寺迥巖棲鶴。潭澄樹偃虬。還如在丘壑。寂寞獨生愁。</text>
<title>夕景 其二</title>,<text>日沈松檜暝。高岫逗雲陰。閤靜消殘篆。村寒競夕砧。紅沾水花淺。黃入野禾深。偶得彈丸地。潘毛已不禁。</text>
<title>夕景 其三</title>,<text>蛩喞官齋夜。紗燈對細書。有文曾夢鳥。無食却分魚。迹是批鱗舊。年仍誓墓初。梧桐有白露。高臥想田廬。</text>
<title>月</title>,<text>金天萬里片雲無。百尺樓前素月孤。楓浦繫船悲作客。塞門吹笛憶征胡。梧桐露井光先到。絡緯荒庭影易徂。獨閉郡齋江咫尺。此懷唯借索郞扶。</text>
<title>見京中書志感</title>,<text>漢城冠蓋鬧如雲。深峽投身竊自欣。豈意姓名煩衆聽。不知蹤跡避人群。角殘山色蒼蒼遠。詩罷爐香細細熏。歎息河東多毀譽。由來涇渭苦難分。</text>
<title>登樓</title>,<text>昔年起草侍明光。今愛官樓枕簟涼。倚檻松雲生窈窕。鉤簾江月動微茫。窮居不要千畦莤。閒退猶存九畹香。欲照衰容淸漢水。向來羈宦鬢蒼蒼。</text>
<title>志感</title>,<text>神京莽蕩一丘墟。身墮東方鬢欲疏。奇迹可能垂竹素。壯心唯欲寄樵漁。詞人賦就如邛後。辯士書成去趙初。醉擊唾壺悲歲晩。高樓新月吐蟾蜍。</text>
<title>遣興</title>,<text>邑比山居靜。身同野渡橫。桐陰日中淺。楓葉雨前鳴。漸覺三秋暮。難敎百感平。門邊江似練。朝夕動詩情。</text>
<title>雨霽</title>,<text>雨霽荒庭月色微。匡床蟋蟀已相依。炎涼倏忽心難化。鄕井依俙夢獨歸。官似孤村多古。齋如小舫對漁磯。箘羹飽啜無餘事。山客于今戰勝肥。</text>
<title>卽景</title>,<text>秋雲漠漠峽西東。理髮官齋一醉翁。老去窮通眞有命。時移予奪盡成空。山深稼穡愁寒雨。江淨鷗魚喜晩風。商略此身無剩想。手編長對碧玲瓏。</text>
<title>卽景 其2</title>,<text>一身逋負是新詩。吟對靑山十二時。何似當年單父宰。黃堂三月理朱絲。</text>
<title>卽景 其3</title>,<text>孤村日落亂昏鴉。閉閤焚香不憶家。一枕華胥眠到夕。空庭雨歇數叢花。</text>
<title>苦雨</title>,<text>入月愁霖臥水涯。不堪幽獨憶京華。驚湍瀄瀄長衝峽。晩菊離離欲着花。時伴山僧談絶境。每從江客羨浮家。繙經煮茗閑消日。古水官墟已暮鴉。</text>
<title>挽鄭參判</title>,<text>蕭瑟秋將晩。悲歌憶哲人。夢驚親醞藉。情至惜淸眞。東璧星芒匿。西門卉樹新。凄涼五丹桂。零落十朱輪。念彼臨瀛胄。公惟瑞世臣。高岡儀驚鶩。昭代降麒麟。文闢靑錢選。才懷白璧珍。亨衢光自致。雅望瑩無磷。霄漢塤篪盛。臺垣步武親。霜生殿檻輯。香蔚澤蘭紉。乞養卑棲屢。論思邇直頻。金緋輝暮境。鎖鑰壯荒垠。歷試原兼器。騰遷久絶倫。時來仍際遇。資進有絲綸。密勿謀猷地。傀俄寵辱身。蘇卿胡窖雪。荀令鳳油春。跡脫雌黃表。名隆注倚辰。天低擊鵬海。日短躍龍津。喉舌方三接。膏肓奄一旬。逝川終不待。長算竟難伸。夙忝桓門壻。因叨鄭驛賓。先原已宿草。交義尙霜筠。藝苑希高步。榮途躡後塵。乘閑咨進退。談古挹精神。獎借曾攻璞。揄揚許勒珉。炎天陪玉樹。春水寄文鱗。暫作差池別。翻成俛仰陳。孤舟迷鴻洞。寒峽阻嶙峋。論譔餘斑管。光輝隔紫宸。存亡自多感。獨立大江濱。</text>
<title>秋霖</title>,<text>秋霖暴漲五臺源。坐見斜陽下戟門。節物已驚叢菊秀。鄕心可耐候蟲繁。星河錯落江邊閣。樹石陰涼峽裡村。贏得妻孥溫飽計。二年懷紱愧宸恩。</text>
<title>松菌</title>,<text>萬壑松雲霽後涼。澗邊新菌已生香。傾筐摘取歸來晩。輸却山僧浥露嘗。</text>
<title>堤川山村</title>,<text>野日明黃葉。溪風墜白花。徑荒唯信馬。林密更藏鴉。霜落孤村顯。天時疊嶺斜。遙思故園菊。行役送年華。</text>
<title>嶺路</title>,<text>寒壁千年黑。霜楓九月紅。亂山斜帶照。深谷晩多風。歇馬臨淸水。看鴻遡遠空。征軒兼勝賞。又略嶺西東。</text>
<title>洪川泛波亭</title>,<text>川奔峽險共名州。暇日來遊命小舟。入夜似看淸閣月。分源同作漢江流。一家黃綬差堪樂。兩地靑山定自謀。莫道世間翻覆事。深杯泛菊可消愁。</text>
<title>送群從遊寺。獨坐偶吟。</title>,<text>淸霜古壁淡山暉。日午褰簾俯石磯。齋閣獨臨紅樹晩。禪宮遙隔白雲歸。花繁九月催携酒。岡聳千尋好振衣。覓句幸逢群從秀。賞心樂事並無違。</text>
<title>船遊。與李監察共賦。</title>,<text>秋江如練月如梳。小舫輕筵賞勝初。鳴笛急吹汀柳落。纖歌徐送水雲舒。凌空閣影昏猶動。入座山光麗有餘。莫遣傍人嘲冷淡。萍逢幸見報瓊琚。</text>
<title>大規呼韻。卽席走筆。</title>,<text>曾慙朱紱負平生。今日滄洲引勝情。月影晩含杯底凸。歌聲寒入笛腔淸。回船自愛靑山轉。移棹還嫌白鳥驚。赤壁舊遊勞想像。不妨夜終倒深觥。</text>
<title>宴罷</title>,<text>棋陸華堂暮。蒹葭極浦秋。日御靑嶂盡。舟截白煙流。赤葉疑中酒。黃花不解愁。歡娛多樂事。佳句費雕鎪。</text>
<title>月夜</title>,<text>月冷江亭靜。秋天夜更高。庭陰移古水。簷影漾寒濤。浪迹羞雙舄。流年恨二毛。黃花已向晩。空自進香醪。</text>
<title>過九日遣悶</title>,<text>淹留過佳節。正念簿書忙。落葉鳴羈枕。淸灘殷客床。峽中秋穫晩。江上露花香。杳杳今宵月。官樓只自涼。</text>
<title>放衙卽事</title>,<text>蒼壁澄江動。丹楓落照新。睡闌香漠漠。衙晩鼓闐闐。野鳥偏依閣。沙鷗解趁人。年荒愁督稅。還欲訪鱸蓴。</text>
<title>登屛山</title>,<text>長松蔭曲徑。杖榮登前峯。林荒碧蘿色。石老靑苔容。磅礴立削壁。瀺灂寫飛淙。却下步寒汀。江日流溶溶。</text>
<title>寒月</title>,<text>摵摵庭樹鳴。微月生初夕。寒芳委前階。澄影動素壁。燈焰翳欲暝。灘響靜轉激。感念平生懷。猶作佩符客。</text>
<title>東村</title>,<text>宿雲霾朝暾。蒼壁聳慘憺。谷雨暗藤蘿。江風動葭菼。崩査作野橋。仄石成江檻。寂莫造幽境。淸暉空自攬。</text>
<title>月夜</title>,<text>月升雙鵲動寒條。角罷公庭轉寂寥。丹峽北來江作帶。白山東望海無潮。閑思舊業頻成夢。老避危途且折腰。惟得千峯長滿目。一尊時復倚岧嶢。</text>
<title>曉起讀書</title>,<text>空庭落月讀書聲。憶在田廬守短檠。濩落只應悲夙尙。辛勤惟擬立脩名。雲開古壁朝淸閣。天闊長江繞漢京。五斗倦遊休自苦。英雄何限老躬耕。</text>
<title>霜菊</title>,<text>墻根白菊已離披。興到新醪與勸誰。山畝花收霜落後。江村杵響月明時。升沈已定那容夢。登眺無窮只仗詩。催押簿書還閉閤。此心唯自憶炎羲。</text>
<title>聞玄通以試官被逮。寄慰。</title>,<text>秋圍未撤禍階催。梁獄寒灰事可哀。蘭佩久芳寧易化。桃花自落不須栽。冤時只俟巫陽問。對罷誰爲里婦媒。料得靑門瓜地在。好尋松菊賦歸來。</text>
<title>田家</title>,<text>四山蕭瑟自多風。石路霜楓映水紅。野店閉門行客少。鳴梭軋軋晩窓中。</text>
<title>放浪</title>,<text>放浪山水境。有酒有高樓。江來彩雲裏。日沒蒼巖頭。官樹葉盡脫。極目驚深秋。危欄引晩眺。澄鏡涵空洲。煙中有微月。寒影樓前流。寂寂飛鳥盡。沈沈夕嵐收。覽物歲方晏。對景身若浮。却看世路隘。且復泛虛舟。</text>
<title>朝日</title>,<text>朝日滿江渚。宿鷺已飛還。坐看蒼壁雲。裊裊意亦閑。疏木蔽高閣。寒荇塞回灣。世事不曾問。吾得有此山。</text>
<title>夜景</title>,<text>微月入庭隅。蕭蕭動林影。山色尙暗淡。灘響轉凄勁。宿鳥翻高閣。流星度遙嶺。惆悵掩公門。愁緖浩難整。</text>
<title>遣興</title>,<text>寂寞菊花晩。逍遙臨水亭。雲陰連野黑。石色照江靑。迹托孫公賦。身同楚客醒。官齋足幽事。高枕對蒼屛。</text>
<title>夜深</title>,<text>月高猶未臥。砧聲亂今夕。官門鎖寂寥。古木影糾錯。輝輝星映牖。耿耿燈搖壁。靜念平生事。彌令感端集。</text>
<title>寒雨</title>,<text>江霧沈沈早閉門。古橋衰柳帶孤村。看雲絶峽唯高枕。聽雨空齋每斷魂。立仗久糜三品粟。分符虛荷兩朝恩。寒窓夢罷靑燈翳。讀盡離騷且命尊。</text>
<title>玄通下獄不得消息</title>,<text>淸霜落葉隔寒帷。正是窮人坐石時。忠峽水雲迷遠夢。廣陵松竹待隹期。龍泉久鬱雷公劍。貝錦徒傷巷伯詩。過眼榮枯那足道。唯思一笑共深巵。</text>
<title>暮雨</title>,<text>衰菊殘楓已不禁。一尊新釀試孤斟。浮雲乍送前村雨。短日遙橫半嶺陰。深峽幸容叨賜履。榮途無意覓知心。驅車過盡羊腸險。應有漁樵佇獨尋。</text>
<title>暮雨 其二</title>,<text>叢菊凋寒雨。高松引晩雲。印閑山色𪚥。窓掩篆煙熏。事去寧論命。窮來只好文。官樓愁獨望。江葉落紛紛。</text>
<title>十一月一日。行望闕禮。</title>,<text>空館霜寒唱漏遲。衣冠催展望宸儀。遙瞻北斗迢迢夜。正想西垣濟濟時。三黜光陰餘虎竹。兩朝供奉避蛾眉。江雲漸白靑山曙。旋據枯梧進一巵。</text>
<title>書懷</title>,<text>世際中原用武初。強年已過懶簪裾。棲遲獨和猗蘭操。歸去將尋種樹書。佳句敢誇何遜若。微官自笑曼容如。訟庭葉落衙參晩。羞把靑銅照鬢絲。</text>
<title>書懷 其二</title>,<text>才微政拙合歸休。信命平生恥自謀。悃愊一言宣室夜。婆娑孤影峽江秋。潭深不乏嘉魚穴。地辟何煩有蟹州。曾作讀書精舍計。至今留滯愧沙鷗。</text>
<title>書懷 其三</title>,<text>高齋晨望極嵯峨。雲滃前峯日色和。叔夜不堪思弋釣。淵明稍已倦絃歌。才聞白酒愁邊熟。却借黃花雨裏過。深峽兩年空閉閤。敢將治績問如何。</text>
<title>江冬漲</title>,<text>忽驚新漲撼孤亭。浴鷺浮鷗滿曲汀。怪穴只應藏橐籥。奇巖更似着丹靑。官閑尙有尊中酒。身老方尋座右銘。已到仲冬天未雪。臥看山霧日冥冥。</text>
<title>錦峯</title>,<text>錦峯淸峭削寒錯。獨對滄洲坐嘯長。詩到嘔心翻自愛。讒從消骨竟相忘。寒窓睡罷封刓篆。古閣愁來洗破觴。笑問飛仙何處在。今朝脫帽始微霜。</text>
<title>戲成十六句</title>,<text>蕭然空閣到斜暉。葉脫亭皐水乍肥。甘把絃歌消偃蹇。肯將裘馬鬪光輝。人情久已成今雨。宦迹猶能悟昨非。貧至尙聞金石韻。懶來還憶薜蘿衣。羞專博士談經席。好守先生杜德機。當日承明眞自厭。暮年兜率信堪歸。酒闌江月偎俄出。詩罷秋霜浙瀝飛。百謫支離仍歲晩。故園松菊夢依依。</text>
<title>憶昔</title>,<text>西關東峽一浮萍。憶對明廷兩鬢靑。焚草幾年歸諫掖。埋輪當日出都亭。行藏浪自尋丹竈。際會那能動客星。却倚水堂天闊處。遙看鴻影去冥冥。</text>
<title>江漲</title>,<text>驟雨侵宵霽。屯雲羃岫陰。江御蒼壁帶。日到碧樓心。有秫便能酒。無絃亦是琴。風灘居自近。半雜誦經音。</text>
<title>遣悶</title>,<text>休言地瘠滯羈蹤。菌菜魚羹亦易供。操筆肯書漁父對。引杯呼作醉鄕封。淸沙皓曜連官道。丹峽逶迤抵客峯。京國近來消息阻。臥聽殘角過三舂。</text>
<title>晨望錦山</title>,<text>寒雨蕭蕭滴到明。挑燈臥聽簷鈴聲。宿霧沈山江滿地。村蹊已白無人行。波濤洶涌五臺深。釣艇獨繫寒樓陰。使君披襟送遠眺。高巖削壁思幽尋。今年峽中不見雪。葉脫林疏奇態出。會當勝具如玄度。一探眞源雲霧窟。</text>
<title>得京中書。舍弟出棲廣墅。玄通謫配延安。</title>,<text>臥聽空齋落葉頻。依然淸夢度嶙峋。棲遲廣墅思吾季。編管延鄕有故人。倚福故應緣失馬。報恩終自在傷鱗。交遊散盡年華晩。濁酒陳編且任眞。</text>
<title>懶性</title>,<text>懶性由來癖好詩。聊求五斗養支離。心憐水複山深處。身樂花開酒熟時。賈誼謾投三表疏。虞翻那有一人知。黃堂夜永爐煙盡。獨把遺編臥自遲。</text>
<title>感事</title>,<text>歷覽興亡感有餘。前朝社稷土崩如。悲涼烈士燕中筑。寂寞英雄圯下書。運去幾人輕九鼎。窮來何地泣三閭。迂儒只秉陽秋筆。不解躬耕臥草廬。</text>
<title>至月庚申日</title>,<text>使君何事不淸眞。藥臼漁舠每自親。冬暖更聞回閏歲。漏長無意守庚申。猶嫌紫綬三年隱。依舊靑山十畝貧。看取滄浪江一曲。此間那染素衣塵。</text>
<title>十一月旬後始寒</title>,<text>一夜西風吹地裂。滄江石逕斷人蹤。孤村半入攢雲樹。高閣遙臨障日峯。催賦也曾憐白屋。開尊猶白憶黃封。氷灘寂寞難容鉤。唯有山蔬作歲供。</text>
<title>陰雲</title>,<text>雲愁日慘望江村。徵霰初飛峽岫昏。漢水帆檣歸欲盡。回頭何處是鄕園。</text>
<title>始雪</title>,<text>饕風吹峽雪冥冥。寂寞官門抵暮扃。冒棟緣甍眞作態。縈林綴樹盡成形。澄潭尙蹙鱗鱗碧。奇石俄沈面面靑。若問詩情堪覓處。灞橋那得勝江亭。</text>
<title>送玄上人 師善剞劂。自秋至冬。刻家碑。</title>,<text>愛爾巉巉骨。浮游六十年。能持祖師律。更結墨卿緣。龍藏身從托。螭蟠迹任傳。春來欲相迓。般若白雲邊。</text>
<title>送玄上人。寄金柏谷得臣。</title>,<text>漢中霜鬢倦遊年。歸去槐江一釣船。淸夢已離名利障。高懷自愛辟支禪。書窮萬遍稱能讀。詩過千篇任必傳。莫道閉門徒寂莫。桓譚久識子雲玄。</text>
<title>月中</title>,<text>月中蒼壁雪中樓。正要登臨散客愁。江冷峽寒歸興盡。不須孤掉子猷舟。</text>
<title>雪後獨立江邊</title>,<text>千峯霽景鬪嶙峋。獨立前洲岸幅巾。月彩晩銜銀闕涌。江光寒映玉樓新。危庵寂寞猶飄磬。古渡蕭條不見人。欲識使君淸趣足。齋中還有早梅春。</text>
<title>長歌行。寄尹玄通延安謫居。</title>,<text>憶君春踏蓬壺顚。仙幢寶蓋相先後。東風吹睡日初出。擧觴笑勸羲和酒。雙屨遙收鬱島靑。兩腋欲超天池白。緋袍紫貂爲何物。回頭始覺塵寰窄。星宮蒼蒼大微高。誰叩天閶請恩澤。浮生寵辱無不有。立的競招由基射。絳侯那能解書對。虞翻本自有疏節。科條勘罷白粲輕。却向延州佩金玦。一丘江亭棲不得。寂莫松筠鎖霜雪。傀俄七尺向誰寄。渤海西望天如赭。田叟無心識故侯。漁翁有意開新社。直將榮枯等秋毫。肯復咄咄書空爲。胸中屈蟠風雲氣。醉把側理長淋漓。男兒行處不自謀。莊周老聃眞吾師。我今爲君作長歌。古人得失君應知。蓬蒿蕭索老英雄。薇蕨蒙茸飢逸民。皇穹莾蕩萬古靑。予奪未曾同斯人。西京七貴金作穴。芳名付與黔婁貧。吾過曼容六百石。君歷長孺九卿尊。靑郊夢里會相尋。十里江山成一村。</text>
<title>冬夜讀書自嘲</title>,<text>江氷悉律江風起。新月瞳瞳照寒水。沙凍渚冷無水禽。靑松落影石齒齒。江邊小閣倚天高。白缸銜壁明蘭膏。披衾攬裘讀古書。其人兩鬢已霜毛。少年辛苦企一第。于今遊宦著茜袍。携家耗祿費光陰。以茲不求能吏褒。床頭百卷信手拈。詠歌每覺心神開。時淸縱無偶語禁。六經三史生塵埃。虎觀諸儒尙經濟。爾獨寂莫好湛思。喜得異書如故人。此樂惟恐今人知。先秦以上建安前。泝沿浸淫不知老。唶汝公轉不曉事。心經近思眞吾道。</text>
<title>夜寒</title>,<text>雪嶽撑空月上遲。閉門愁思劇棼絲。天寒斗柄遙橫水。地靜江聲半帶澌。歷亂樹陰鍾盡後。氤氳香縷夢回時。殘燈白屋鳴機促。想得窮民政怨咨。</text>
<title>懷靑郊舊居</title>,<text>頭顱已識佩符初。到處難忘廣水魚。寒閣擁爐揮吏退。午窓憑几課兒書。小烹不要函牛鼎。安步何煩駟馬車。誰壓濁醪迎伏臘。正思松雪鎖郊居。</text>
<title>雜興</title>,<text>朝夕江山已兩年。悟來文字亦淸姸。若無判牘徵租事。不羨蓬萊頂上仙。</text>
<title>雜興 其二</title>,<text>寥落江邊數十家。猶煩老守日開衙。不如喚作桃源主。雲洞風林盡種花。</text>
<title>雜興 其三</title>,<text>菴孤風磴雪松邊。江淨翠壁朱欄下。宗元摩詰已難作。誰與泉石增聲價。</text>
<title>雜興 其四</title>,<text>酒薄江寒雪皓然。使君淸坐自無眠。朝來買取海魴紫。莫遣園丁供土蓮。</text>
<title>雜興 其五</title>,<text>石芝欲剝氷溪滑。海味難嘗雪嶺高。磚鑪櫟炭空齋夜。尙有詩情費月毫。</text>
<title>冬暮</title>,<text>久作山鄕長。無勞問是非。曾慙望塵拜。秖擬掛冠歸。朱閤開寒雪。蒼巖帶夕暉。自憐生計拙。縻祿別郊扉。</text>
<title>氷雪</title>,<text>積雪留寒未肯消。衰楓枯葦莾蕭蕭。平沈壑勢連茅屋。半殺灘聲擁石槁。北渡船閑仍罷釣。東崖磴滑不通樵。公餘欲效袁安臥。其奈高樓景自饒。</text>
<title>氷雪 其二</title>,<text>峽凍雲黃雪作花。使君樓閣絶堪誇。恰成枕谷棲山潔。那有藏歌貯妓奢。往事只應皆錯鐵。新詩不必爲籠紗。芸編在手爐煙盡。臥看寒窓月自斜。</text>
<title>官廚彌月蔬供。偶得鱖魚。命酒獨酌。</title>,<text>官廚經月厭霜蔬。喜酌芳醅薦鱖魚。杯暖翠濤先作漲。盤傾白雪肯留餘。非關伏臘堂堂。逼漸覺陽春盎盎舒。醉擲葛巾仍命枕。蕭然殘日下庭除。</text>
<title>居官二年。公事有可悶可惋者。不顧時諱。形於歌諷。詞俚體凡。有愧作者。若其哀窮悼困感愴悲切。庶幾乎民風之可採者耳。因分爲三篇。以附樂府。</title>,<text>靑裙白屋女。云是疲兵婦。小兒才扶床。大兒薪能負。名具隷尺籍。出布輪兵部。彈花未上機。里胥當門吼。鳴梭恐不及。山月映虛牖。竟夜不成匹。挑燈呵寒手。又有閭族累。鞭撻驚窮蔀。斷盡機中絲。徵科猶先後。苟無縲絏憂。蓋體復何有。東家閉寂寥。已效檀公走。吾聞古聖人。作法戒苛取。奈何養兵道。征徭及黃口。脫身散四方。不暇顧父母。仁心無所施。嗟爾淸風守。</text>
<title>居官二年。公事有可悶可惋者。不顧時諱。形於歌諷。詞俚體凡。有愧作者。若其哀窮悼困感愴悲切。庶幾乎民風之可採者耳。因分爲三篇。以附樂府。 其2</title>,<text>國家不忘危。修戎廣兵額。聯翩大將軍。開府樹纛戟。鬱鬱漢城中。危構彩相射。高門俯莊逵。金帛日委積。尺檄走霜風。州縣困譙謫。追呼山谷間。按簿集髫白。長牒昨夜至。漏丁可悉索。又有收司律。不容逃亡跡。計口出粟布。徵科滋絡繹。窮氓莫相駭。此制良自昔。有身必有庸。那得免征役。搜求日加密。生齒不滋益。秋風吹荒村。落日照空壁。嶺上千章木。江邊萬頭石。何不化爲人。來充死亡籍。</text>
<title>居官二年。公事有可悶可惋者。不顧時諱。形於歌諷。詞俚體凡。有愧作者。若其哀窮悼困感愴悲切。庶幾乎民風之可採者耳。因分爲三篇。以附樂府。 其3</title>,<text>淸曉坐江閣。廣庭無纖埃。何來赤牒封。觸目自成堆。或云京邸至。或道兩營催。誅求必有期。歎息不肯開。自顧疏懶性。素無桑孔才。束身簡書裏。那能解生財。州本石溜地。耕斲靑山隈。矧遭旱魃虐。公私具可哀。流亡日有報。憂愧不自裁。胡爲供給費。狎至若有媒。前聖崇簡素。此道今已頹。固知衰亂兆。必由徵斂胎。會當解此綬。三逕賦歸來。</text>
<title>無睡</title>,<text>紙衾無睡聽鷄頻。一室圖書次第陳。飛瀑掛巖寒作柱。驚濤拍岸凍生鱗。江山四序能娛客。燈獨三更易感人。金帳淺斟非我事。唯添櫟炭小齋春。</text>
<title>曉寒</title>,<text>燈花欲成燼。狐帽懶晨興。白屋噓寒日。滄江咽斷氷。猶慙三語掾。敢薄六安丞。尙有思鄕意。今宵夢廣陵。</text>
<title>州俗</title>,<text>十室名爲府。高齋錦嶽西。江同呂梁急。花似武陵迷。鑿壁橫茅棟。耕巖蹯石梯。衙參常早放。只許一樽携。</text>
<title>鶴棲菴歌</title>,<text>自我來尋寒碧樓。看山讀書度春秋。夾江怪壁巃嵷裡。小屋露脊臨滄浪。云是前時鶴棲菴。有鶴昔曾棲石龕。仙禽一去不記年。空巢縹緲寄靑嵐。突兀三楹下無地。寒泉滭沸生巖際。惜哉浮屠不肯住。忍令精籃委蒙翳。晨磬難聞落月時。宵鍾久負黃昏期。高樓一望有餘憾。但見石樹空參差。雪裳丹頂雖寂寥。靑松白雲猶蕭爽。欲携一瓢與一几。獨留禪房寄心賞。</text>
<title>風穴謌</title>,<text>屛巖削立靑千尺。楓松側生鳴摵摵。下有𪚥閕一怪穴。空洞窈窕中自闢。旁穿直達黑如漆。束炬滅盡無窮極。一團泠風若鼓橐。萬古颼颼不暫息。春由中出秋外入。似有靈物長噓吸。輕吹山葉響蕭蕭。轉拂汀蘭聲習習。大塊之噫土囊口。古人只說風之起。豈意山骨弄天機。別有神功行地底。吾疑此是堪坏腹。元氣密運茫茫裏。一息初開混沌竅。四時自協陰陽理。虎豹龍蛇不敢宅。呀然獨向長江水。</text>
<title>仲冬日</title>,<text>仲冬已盡月復缺。只見積雪封蒼巖。乾愁亂於春後絮。急景迅似風前帆。懶點禿筆勒成署。欲將散人書作御。獨立淸泠水石界。誰能向我相議讒。</text>
<title>家釀遲熟戲成</title>,<text>倦宦頻驚節序催。陶情詩句麯爲媒。霜寒似勒逡廵熟。霞色猶慳瀲灎醅。畢卓興來空守甕。劉伶狂至欲提壺。敲推未鍊晨燈盡。依舊愁城不肯開。</text>
<title>虞人獵得一熊。漫賦。</title>,<text>玄毛蒼鬣任西東。生長深山虎並雄。䑛掌足延千歲壽。失身終費一丸功。殘魂已別雲林靜。舊侶應驚雪窟空。未備八珍先染指。莫言廚薄只霜菘。</text>
<title>融雪</title>,<text>融雪紛承宇。同雲已蔽山。村寒喬木秀。渚冷小舟閑。啄粟鷄猶鬪。爭巢鳥自還。蕭然又終日。獨立俯江灣。</text>
<title>聞鷄</title>,<text>村鷄唱斷曉星疏。暖屋深屛臥看書。詩律漸精懷綬後。行藏有愧許身初。溪橋雪壓虹腰偃。石岫雲開鳳翼舒。不敢倦衙耽少事。寸心唯恐主恩虛。</text>
<title>至日</title>,<text>微霰蕭蕭曉鼓催。今宵始覺一陽來。寒盤赤玉濃新豆。暖閣淸香入早梅。崖屋濕煙橫羃䍥。山田宿雪凍崔嵬。官齋歲暮增寥寂。且遣家人壓舊醅。</text>
<title>霧雪中。望月岳山甚奇。</title>,<text>崷崒三峯拔地雄。胸前陰霧曉濛濛。孤高掃却煙嵐盡。幻滅由他色界空。月魄自圓弦望外。蓬山元在有無中。相看爲住藍輿久。石路蕭蕭送夕風。</text>
<title>州居</title>,<text>一曲滄江未忍拋。兩年留滯自堪嘲。畬田石壁橫成畝。矮屋雲崖迥扦巢。籬缺却編寒柞葉。庭空猶偃怪松梢。也能有酒身無事。肯恨州居瘠且墝。</text>
<title>至後一日</title>,<text>陽生已過履長期。北戶初看愛日遲。荏苒年光終有老。平分天意本無私。身衰漸討歸田事。官薄猶強乞米時。枕肘一眠誰喚覺。窓前松雪正紛披。</text>
<title>晩景</title>,<text>風厲江驚浪作花。夕陽偏滿岸東家。庭空晩角吹殘雪。渡遠行人就淺沙。邸報有時憑逆旅。函書無意向京華。閑宵試讀床頭易。直到東樓斗柄斜。</text>
<title>耽書</title>,<text>坦腹便便兩鬢華。靑箱七略共生涯。階前結草疑成帶。夢裏抽毫似吐花。奇甚欲窺神禹穴。藏多猶羨鄴侯家。自吟自讀終無愠。却笑楊雄有一芭。</text>
<title>感夢</title>,<text>氷堆壓岸北風凄。嶺路無人遠樹齊。睡覺斷香添旖旎。吟餘新醖進玻瓈。未捐鷄肋身猶滯。欲踏羊腸夢已迷。妄想自慙消不盡。臥看殘月下樓西。</text>
<title>日寒</title>,<text>閑登水閣望孤村。磴道逶迤雪壓門。接屋機聲催永夜。隔江人語近黃昏。玲瓏不恨屛巖逼。磅礴無如錦嶽尊。州瘠俸貧難餽歲。親知應自有煩言。</text>
<title>高齋</title>,<text>高齋四望石巉巉。才得平區已似函。倦後吏情輕百謫。諳來世態合三緘。溪魚凍迫還登釣。崖朮埋深不受鑱。鈴閣歲窮無一事。西峯又見日輪銜。</text>
<title>逍遙</title>,<text>小邑爲家不解歸。此身隨處已忘機。詩篇欲鬪玄暉麗。歲月偏諳伯玉非。山峻每嫌寒慘惔。燈殘猶續夢依俙。閑來忽起逍遙興。斜日江邊白板扉。</text>
<title>書懷</title>,<text>兩年深峽屛孤踪。霜秫寒蔬足自供。江到漢陽元一派。山方蠶嶺更千峯。携家已擬身將隱。望氣誰詢老未封。風磴雲崖春欲動。只應幽趣付吟筇。</text>
<title>以試官。將如韓山。</title>,<text>浪迹方知歲月遷。靑油馳檄又相牽。江山自愛經行處。桃李頻回種就年。松色已殘槐峽雪。梅花欲動錦湖煙。黑貂弊盡悲形役。迎臘他鄕更惘然。</text>
<title>大風</title>,<text>南風吹雪雪成泥。峽震山鳴日又西。落木號寒驚石壁。流雲馳影度前溪。龍蛇寂寞猶耽穴。鵩鶚徘佪不戀棲。官府閉門江漠漠。使君猶自覓詩題。</text>
<title>卽事</title>,<text>寒燈煜煜夢難成。落月西峯似有情。臘雪欲消還慘澹。江光臨曉更澄明。貧依薄祿辭鄕久。老愛名山去國輕。摠喜峽中官味潔。氷蔬蜜勺石芝羹。</text>
<title>村民設穽獲一豹</title>,<text>幾年雲霧隱山南。半夜危機誤自探。鐵額搶空雷響盡。金睛落地電光含。文章更覺皮爲罪。勇猛終知死是貪。曾播英名垂將略。于今輪却洞民憨。</text>
<title>暮景</title>,<text>臘月江淸淺。茅簷短日催。棲鴉昏自競。孤鶴暝逾哀。雪盡黃楊浦。雲開白石臺。憂端不可斷。試問濁醪醅。</text>
<title>風日</title>,<text>深房寂寂裊煙絲。坐覺狂飈捲地吹。江響蹙氷氷自裂。樓陰壓雪雪偏遲。功名寢晩輸他巧。詩酒全疏覺我衰。寂寞峽中迎伏臘。強隨兒女共娛嬉。</text>
<title>望錦繡山</title>,<text>名區何處豁憂端。每日支頤坐北欄。石勢尙殘千雉色。松聲晩作四州寒。雲霞隱約封仙掌。笙鶴依俙下雪壇。摠爲天成奇詭在。煩君莫寫畫圖看。</text>
<title>日陰</title>,<text>歲暮玄陰塞峽中。孤松庭畔伴衰翁。思營稼穡還無地。欲訪蓬萊奈有風。懷國自憐雙舄遠。開尊且遣百憂空。閑來不喜聞時事。獨抱遺經校異同。</text>
<title>雪霽</title>,<text>乍驚縢六遍江皐。怪壁奇巖盡自韜。紅日半開銀樹晃。黃雲初散玉峯高。璇虬入海遺鱗甲。白鳳凌空落羽毛。獨立寒樓情未極。還思乘月試輕舠。</text>
<title>霜雪曉景正佳</title>,<text>凝華積素共糢糊。一夜乾坤入玉壺。蒼壁自能矜粉面。靑松何苦颯霜鬚。粧姸匿醜形形巧。綴蔓封條物物殊。好是使君詩思涌。還傾白墮擁紅鑪。</text>
<title>臘盡</title>,<text>臘盡江鄕歲事新。駁雲微雪更愁人。樓臺靜入江聲夜。天地寒催斗柄春。屛迹銅符偏玩愒。思歸長鋏尙逡廵。世間妄想消除久。只有詩篇遣興頻。</text>
<title>有聞</title>,<text>讀書山縣歲將終。慙愧微名溷聖聰。孤迹未曾希𪚥鷸。淸朝猶復記雕蟲。榮途睥睨虛逢妬。薄祿浮沈久固窮。供奉北扉非我事。環滁猶足醉歐翁。</text>
<title>有聞 其二</title>,<text>伊昔揚眉入𪚥宮。于今出守已成翁。滄浪好與鷗魚共。閶闔難仍虎豹通。蹀躞誤稱空冀北。吹噓却欲送河東。世間浮譽那關汝。唯愛官槽酒滴紅。</text>
<title>戊午元日</title>,<text>曈曨紅日上虛簷。四十今朝算更添。峽轉翠虬勞遠𪚥。𪚥開白獸記曾霑。愁聽爆竹通宵響。老覺屠蘇最後拈。三載挈孥甘吏隱。盤中那敢厭虀鹽。</text>
<title>雨雪</title>,<text>新正雲暗寒雨濛。少選微雪集庭中。已看泥滑泉脈動。漸覺氷釋江光空。賞心逢春惟惜日。衰顏被酒還喜風。官齋香燼更休事。寂歷蒼巖殘照紅。</text>
<title>風雪</title>,<text>春風浩蕩雪成堆。浴鷺沈鳧去却廻。深峽已挑含凍菜。故園猶想隔年梅。勺江自愛煎茶熟。覓句何煩刻燭催。竊祿却慙疏懶甚。訟庭携杖步荒苔。</text>
<title>夜風</title>,<text>向夕黃雲聚雪峯。峽風中夜唱舂容。前灘急響吹孤艇。半壁寒聲沸萬松。欹枕獨看燈燼斷。擁爐閑撥篆煙封。升沈十載無窮事。却閉官齋聽曉鍾。</text>
<title>早寒</title>,<text>陰風撼大岳。仲春日悄悄。折斷沙岸柳。飜廽荒渚鳥。凌澌塞驚灘。積雪擁群峭。慘愴山峽候。令人歡意少。豈無江樓高。坐受層巒遶。凄爽自多風。垂簾懶閑眺。芳時不易得。且復酌淸醥。</text>
<title>春漲</title>,<text>峽江春漲雪成泥。㶑灩官堤石齒齊。孤艇自橫倉渡北。斜暉已隱客峯西。尋山每欲師禽向。縱酒難禁憶阮嵇。親舊近來多放逐。何嫌枳棘是棲鸞。</text>
<title>大風</title>,<text>玄冥逞餘威。大風揭地來。閏歲春期遠。空庭雪片堆。古木連根動。狂濤擊岸廻。山氣變慘愯。日光隱徘徊。奈何歲華新。不遣發生催。官府閉蕭條。獨坐撥爐灰。</text>
<title>嶺路</title>,<text>淸晨陟崇嶺。石色吐靑鐵。日𪚥岳雲昏。風鳴澗氷𪚥。行人感暮節。征馬愁殘雪。飢烏啄荒𪚥。寒鵲集枯𪚥。陰霏入空林。峯岫時明滅。只應驛亭月。無眠逮明發。</text>
<title>山村聞讀書聲</title>,<text>山村日落明殘雪。老厖獨吠茅籬缺。門前有客欲投宿。細路緣溪縈九折。靑山慘愴春尙遲。白屋凌寒束薪爇。忽聞南村讀書聲。隔壁燈光照明滅。客枕側耳自多感。憶在山齋勤佔𠌫。至今游宦鬢欲白。浮名役人慙素節。明朝獨愁向槐嶺。馬蹄凌兢踏殘月。</text>
<title>槐山道中</title>,<text>小溪氷斷瀉潺湲。倦馬頻嘶嶺路艱。絶磴風林藏亂石。平郊煙樹際遙山。鄕心每羨幽居靜。客意常看倦鳥遠。古縣日斜寒更峭。好從深酌破愁顏。</text>
<title>利仁驛樓</title>,<text>朱欄綠砌野塘邊。十載來尋摠宛然。懷舊自憐三宿處。題詩仍記二毛年。新梧挺挺能含律。脩竹娟娟競走鞭。覽物不須煩點檢。于今朱紱已華顚。</text>
<title>扶餘懷古</title>,<text>廢苑荒城客自疑。高軒憑眺夕陽移。還從水遠山平處。更想君亡國破時。殘塔尙傳懷素跡。古苔全蝕薛公碑。劫灰飛盡干戈息。唯見江鷗漾綠漪。</text>
<title>試院感懷</title>,<text>棘堂初敞竹床高。寒雨冥濛灑白袍。攻璞詎能知蘊彩。專場曾已騁尖毫。逢春客興嫌頻役。連歲文衡笑自勞。紅燭朱書空爛熳。何人說是九方皐。</text>
<title>利仁贈察訪</title>,<text>洗酌臨孤嶼。池光泛赤闌。古墻松影薄。荒塢竹聲乾。啼鳥爭新霽。征驂怯早寒。平蕪一夜雨。自覺路行難。</text>
<title>曉行</title>,<text>群鷄號遠村。月色淡將曉。橋崩稻陂永。崖斷淸溪遶。黝黝山色遠。冥冥亭樹小。晨行勉加飡。況復風力峭。</text>
<title>早發淸州</title>,<text>煙開日暖發淸州。塘水洋洋遶郭流。鐵柱不傾傳古迹。朱樓忽起壓平疇。靑抽宿麥纖纖潤。黃入村楊宛宛柔。催却倦驂還向峽。物華隨處觸鄕愁。</text>
<title>淸安</title>,<text>古縣煙生古木齊。茅茨姸整挾官蹊。連岡漸作壇漫地。小塢斜臨宛轉溪。日出春山多蘊籍。天平歸路接高低。兒童莫羨朱旛導。形役頻年意轉迷。</text>
<title>橫城蒼鳳驛</title>,<text>小屋無眠背短檠。起看童僕臥縱橫。虛窓瀏瀏夜風韻。幽谷蕭蕭寒葉聲。道路不知游宦樂。文章自愛暮年名。經過每遇賞心處。白石靑山空復情。</text>
<title>雨中</title>,<text>三年身不到衡門。好事移文莫更論。已覺雪消江滿峽。更看風暖柳搖村。名微自笑憂時事。宦拙猶慙誤主恩。最愛郡齋臨眺處。煙蓑漠漠雨昏昏。</text>
<title>雨中 其二</title>,<text>侵宵一雨作芳年。雪水沄沄翠壁懸。刷翅鸕鶿爭向日。緣堤葦柳已生煙。峽中謠俗多春社。江上兒童理釣船。憶得田廬晴景晩。桃花欲發酒旗翩。</text>
<title>新林嶺</title>,<text>亂石縱橫塞澗溪。湖關從此隔東西。千巖薜荔縈如帶。萬壑松杉翦却齊。雲覆故蹊迷曲折。雪埋危棧怯攀躋。連延欲蹯原州界。惟見荒崖鹿印蹄。</text>
<title>原州</title>,<text>雉岳山前曉望分。古城煙火接江濆。千峯拔地圍初日。獨樹浮空逗斷雲。歷險征途欣始豁。衝寒濁酒借微醺。廻溪寂寞層氷裂。記得深秋駐馬聞。</text>
<title>橫城曉行</title>,<text>北地春寒能裂肌。孤城風色晝凄其。山橋馬怯氷橫處。野店牛鳴日上時。每惜棟樑長臥壑。更逢麋鹿與爭岐。雲霞寂寞無人迹。一曲桃源世少知。</text>
<title>贈李華鎭謫居</title>,<text>條風徐轉上元初。獨坐官亭戀謫居。往事不應悲失馬。孤蹤猶自愧懸魚。寒澌暗䆁灘聲咽。嫩綠潛苞日影舒。莫賦囚山愁遠放。淸朝早晩洗丹書。</text>
<title>春寒</title>,<text>寒威翦翦夜厭厭。溶漾江光映畫簾。微雨却催官酒進。峭風頻遣客衣添。鄕園隔歲裁書問。牛斗中宵倚杖瞻。早罷吏圍春睡至。案頭芸秩試須拈。</text>
<title>上元夜。贈李華鎭。</title>,<text>亭前孤月已嬋娟。峽裏逢春思杳然。落日欲沈生海外。殘星相伴到天邊。游人卜夜歡娛競。野老占年習俗傳。客舍挑燈同寂寞。他時莫忘在洪川。</text>
<title>夜吟</title>,<text>吏隱三年嘯。寒樓四序詩。石憐親釣處。花記手栽時。跡遠無相挽。官閑愜素期。春來多漫興。肯擬楚臣辭。</text>
<title>江風</title>,<text>江邊浩蕩苦多風。一幅歸帆杳靄中。寒瀑掛巖搖匹素。宿苗穿土試新紅。隨官只恐歸休晩。閱世眞知毀譽空。獨倚午窓拈禿筆。那因簿牒減詩工。</text>
<title>晩望</title>,<text>江濤皺綠石光寒。風暗官樓日色殘。洞裏歸鴉時斷續。津頭游鷺尙盤桓。畬田歷歲猶收穗。鹺舶乘春始上灘。空閤晝長閑趣足。新成黑質硯池寬。</text>
<title>出牧</title>,<text>出牧山鄕閱歲華。何須彈鋏恨無家。謀身素愧輪囷木。揩眼唯看爛熳花。老去耽書甘作蠧。慵來判牒笑如鴉。優閑也有南樓月。細酌長吟興自賒。</text>
<title>銅雀妓</title>,<text>有屨不敢鬻。有香不忍分。凄涼六尺牀。歌舞窮晨曛。自憐身如露。生死長奉君。芊芊西陵草。極望連寒雲。雄豪已冥漠。留此綺羅群。不得隨君去。膓斷漳河濆。</text>
<title>長門怨</title>,<text>落日下長門。孤愁又侵夜。婉轉屛幃間。羅衣掩蘭麝。緬念薦枕時。過蒙天顏借。讒妬旣易進。恩愛誠難籍。束身就別院。容華已彫謝。三春闃金鎖。草沒玉階下。失意不自陳。敢望羊車駕。沈吟視團扇。此心不可化。</text>
<title>獨不見</title>,<text>惻惻掩明鏡。征夫戍遼西。本圖龍額功。使妾常獨棲。徘徊洞房夜。月冷莎鷄啼。遙知寄戰塲。抱鞍聆寒鼙。汪汪交河水。北上黑雲迷。豈無思君夢。輾轉獨含悽。相見苟有期。不惜守空閨。但恨開邊謀。驅人逐馬蹄。</text>
<title>上之回</title>,<text>鸞輅發咸陽。漢帝省方時。東增岱嶽封。西肅甘泉祠。轍跡窮四荒。巡遊匝三垂。整駕指回中。馳道何逶迤。方士持羽節。虎賁張雲旗。雄度隘寰區。大略箠蠻夷。秋風吹汾水。簫鼓流哀思。神仙寖晼晩。白雲空瑤池。徒令長信宮。愁歎嚬蛾眉。</text>
<title>臨高臺</title>,<text>高臺人層霄。曠望臨京都。都中何鬱鬱。軒蓋照康衢。公子挾金彈。佳人佩明珠。北第邃沈沈。香風動流蘇。前庭列鍾鼎。後堂調笙竽。朱門白日晩。紫綬望塵趨。抵掌卽解紛。掉舌能噓枯。驕榮不自持。荊棘生庭隅。詎知汝南翁。收身隱玉壺。</text>
<title>巫山高</title>,<text>巫山高不極。江水流湯湯。奈何瑤臺女。夢寐感襄王。秀色艶皎日。羅衣拂天香。歡娛在俄頃。惆悵結不忘。高臺莫復朝。雲雨勞瞻望。霏微林壑景。惝怳枕席荒。溺心又溺目。千載令人傷。</text>
<title>秦女卷衣</title>,<text>連娟秦川女。選入咸陽宮。嚬蛾艶夕月。流眄嬌春風。幸蒙天顏顧。抱裯金屛中。承歡畏寵深。恃憐期恩終。豈知掩鼻讒。妬妾如花紅。君心諒易變。惆悵攬靑銅。</text>
<title>邯鄲才人。嫁爲廝養卒婦。</title>,<text>芳蘭不混艾。白玉不並珉。奈何傾城色。零落配隷人。絳縷香猶故。羅襦色尙新。掩抑復宛轉。憶侍叢臺春。遲暮忽棄捐。委命同泥塵。空懷舊日恩。只惜百年身。援瑟送悲歌。何心作嬌嚬。貯羞一寸腸。抵死不自陳。時運旣如此。含情濕紅巾。</text>
<title>相逢行</title>,<text>赫赫大都中。相逢冠蓋徒。寶帶繚虹彩。華轂鬪風驅。當街意氣看。各言多歡娛。夜宿安昌第。醉吐紅氍毹。朝入尙書省。勑賜飛龍駒。諸吏光祿官。跪伏視如無。擢人二千石。恩澤惟所圖。入門坐華堂。少婦秦羅敷。低顏抱箜篌。皓齒揚吳趨。却薦蒲萄綾。更勸新豐沽。要君願盡歡。善保千金軀。夜深復騎馬。池塘明月孤。</text>
<title>戰城南</title>,<text>落日隱太漠。胡騎紛紛來。校尉欲按隊。鉦鼓鳴相催。風驚白旆裂。月滿黃間開。誓心一丈劍。致令凶鋒摧。功成不自陳。奈彼將軍猜。却辭遮虜障。還上望鄕臺。索莫將何覩。惟聞隴水哀。少年從軍勞。只爲侯印媒。今日匹馬歸。家在藍田隈。</text>
<title>君馬黃</title>,<text>相逢君馬黃。驂驔臨長途。借問自何來。朝燕夕郢都。驕嘶籋浮雲。價傾千金沽。奈何歷塊姿。不遣王良驅。金鞍覆錦幪。華屋飼香芻。雖蒙惠養厚。恥與駑駘俱。秋風動關塞。踠足長悲呼。苟免鹽車厄。御恩顧微軀。</text>
<title>帝都篇</title>,<text>皇都帶河渭。雙鳳翔金宮。甲第抗花榭。長衢亘煙穹。天子正垂衣。欲躡唐虞隆。水陸走珍賮。冠帶被蠻戎。翩翩五陵豪。鼎鼎三河雄。獨有菑川儒。徒步致三公。遭時矜盛寵。裂土酬豐功。從獵黃山北。侍祠渭橋東。日晩會朝歸。騶呵動雷風。硏經惟貴用。事君惟貴通。可笑膠東相。終坐齟齬窮。</text>
<title>芳樹</title>,<text>芳樹藹靑蔥。托根山之幽。翡翠自南來。結巢何綢繆。豈與群鳥競。苟免雲羅憂。咬咬弄白日。戢戢飮淸流。何如秋渚雁。只爲稻粱謀。</text>
<title>寄李華鎭謫居</title>,<text>江合雙流碧。山分萬疊靑。時呼陶令酒。每憶楚臣醒。暖柳搖官道。晴雲壓水亭。知君愛古調。倘許子期聽。</text>
<title>春雨</title>,<text>脈脈雨侵座。凄凄風動簾。沈冥思阮籍。放浪愧陶潛。雲氣晴猶簇。溪流晩更添。春來自少事。情至筆頻拈。</text>
<title>書感</title>,<text>寒宵苒苒燭花偏。聽雨空齋枕肘眠。錦岳松雲長滿閣。臺山雪水更漂船。桑農自恨違初服。翰墨猶憐役暮年。深峽物華催冷節。何妨引杓獨陶然。</text>
<title>書感 其二</title>,<text>駘蕩春容到峽中。桑條已綠小桃紅。荒村坐見煙橫素。朱閣閑臨水映空。作吏詎能精吏事。攻文還自逐文窮。無人共此芳年賞。長送歸帆一幅風。</text>
<title>對雨</title>,<text>江漲樓疑動。峯危石欲仙。愁侵寒食雨。興入釣魚船。薄祿慙丘壑。知音覓簡編。芳辰幸有酒。爛醉向花前。</text>
<title>對雨 其二</title>,<text>漠漠春霖苦。庭苔綠自濃。樓寒飛翠潤。村暝濕煙封。隱几嫌驚瀨。垂簾愛遠峯。牘成還擲筆。何耐吏情慵。</text>
<title>觀漲</title>,<text>春流森無際。餘浸入孤村。峽缺雲根落。崖平日脚飜。聲增百灘勢。源涌五臺尊。倚杖思淸漢。輕舟過縣門。</text>
<title>嶺路</title>,<text>石棧綠空狹。奔泉濺客袍。郊暄風泛麥。村晩日熏桃。入谷隨芳草。沿流送釣舠。回看歇鞍處。叢樹拂雲高。</text>
<title>次沈極韻</title>,<text>細雨停歸棹。淸樽共此樓。相逢却相羨。極目送西流。</text>
<title>三月十三日</title>,<text>峽中寒雨晝冥冥。已覺汀洲滿眼靑。物色似知新泠節。鄕園遙隔幾長亭。牽風柳眼難禁態。向日花魂盡欲醒。獨酌芳醅耽倦枕。交期猶托醉鄕伶。</text>
<title>寒食</title>,<text>春山雨歇鬪峻嶒。東望丹丘興轉增。勝境只應憑兩屐。流光難得繫長繩。鄕園上冢思諸弟。蕭寺看花問老僧。管領物華誰更妬。藍田甘作日哦丞。</text>
<title>寒食 其二</title>,<text>寒食江邊霽景新。岸巾閑望惜芳辰。靑山似笑能娛客。紅萼如嚬解媚人。牒訴乍稀知晝永。樓臺自好愛官貧。世間爭奪元無盡。肯恨淮陽老漢臣。</text>
<title>三月十五夜。寒樓對月。憶舍弟入場。</title>,<text>樓前月出鏡光淸。煙柳搖陰兩岸平。簾幕乍褰還漠漠。姮娥欲下更盈盈。千峯競作銀波碎。一葉猶沿素練明。坐到四更思漢北。池塘今夕夢難成。</text>
<title>庭前杜鵑花始開</title>,<text>訟庭何必避喧闐。日暖紅房始嫣然。弱植已經三歲後。芳心先發百花前。飄香本自媒游蝶。啼血唯應託怨鵑。只恐東風不相貸。慇懃呼酒賞嬋娟。</text>
<title>連日上下前崖。志感。</title>,<text>日向蒼崖試屐頻。深嗟筋力減靑春。扶持已自煩官隷。簡易能無愧野人。石觜參差長嚙趾。林梢樛鬱亦鉤巾。回頭不恨崎嶇甚。猶勝京華踏軟塵。</text>
<title>齋中有懷</title>,<text>苔染公庭雨點消。高齋獨坐頫江橋。可憐夾道西村柳。如畫知煙颭舞腰。</text>
<title>齋中有懷 其二</title>,<text>春入河陽錦作林。笑君閑坐度光陰。深知隱吏非能吏。羞長聲名賭漢金。</text>
<title>齋中有懷 其三</title>,<text>湖上瓜田久廢鋤。三年徇祿未投魚。一枝已遣鷦鷯足。看水看山益自如。</text>
<title>齋中有懷 其四</title>,<text>初看樓閣入霏微。白霧前峯已合圍。灘響漸高漁艇少。村牛猶自帶鴉歸。</text>
<title>齋中有懷 其五</title>,<text>自避浮名到水濱。長安棋弈一番新。靑春日永江亭靜。臥竹揮桐事事眞。</text>
<title>齋中有懷 其六</title>,<text>崖傾谷仄少平疇。松機交陰水自流。只是地淸饒勝槩。江頭從古一高樓。</text>
<title>齋中有懷 其七</title>,<text>登朝素乏金張援。談道猶卑管晏功。晩得峽江雙賜舄。看花品石度春風。</text>
<title>次睦判書來善示韻</title>,<text>蘭橈春泊碧樓前。露蕊風錢摠宛然。覽物不須煩點檢。新詩因續鶺鴒篇。</text>
<title>偶吟</title>,<text>偶被交人目。難偸吏治名。空慙糜廩粟。時復夢柴荊。細雨花枝濕。微風茗椀淸。臨軒還自笑。猶不負詩盟。</text>
<title>古桑</title>,<text>南墻古桑百尺強。舊幹禿盡新條荒。白日迎風弄寒影。靑春得雨沾枯腸。山禽自集啄朽穴。村婦欲攀愁空筐。莫輕物老堪拋擲。曾養氷蠶成七襄。</text>
<title>卽景次樓上煙字韻</title>,<text>氷生菰岸初收雨。花發漁村更帶煙。欲識鶴棲菴近遠。風前時有暮鍾傳。</text>
<title>午睡</title>,<text>欹枕江亭午睡微。花光欲染白綿衣。江雲淡淡乘餘霽。村樹童童帶晩暉。</text>
<title>新晴酒院候使華</title>,<text>輕籃度崇椒。沓嶂閟陰景。的皪草露繁。琮琤石泉警。平疇蔚春綠。積湫搖晴影。遙望月岳高。絶澗懸銀綆。霖雨夜來霽。宿雲猶霾嶺。孤村曉炊濕。雜花新粧靜。垂蘿弱欲斷。削壁洗愈整。豈獨愜襟韻。足可淸心境。但苦章甫揖。令人自騂頸。</text>
<title>新晴酒院候使華 其二</title>,<text>頤形貴不弊。適道能無攘。自從尺組紆。恒恐虧素養。晨駕訪水驛。春山開悒怏。新漲潰峽腹。急浪訇雷響。灼灼紅蕊繁。翛翛碧林爽。茅簷隱芳樹。啼鳥爭下上。飛泉瀉淸聽。峭壁開奇掌。蕭然獲眞趣。欣暢窮俯仰。有酒幸盈樽。獨醉寄幽賞。</text>
<title>輓朴士受</title>,<text>三世門相對。與君伯仲善。朝鬪暮復狎。騎竹同游衍。荏苒過二毛。所立亦不淺。君有聰明姿。炳烺工結撰。又能深湛思。汗漫包墳典。精識動破的。一第不足闡。家主錦洲祀。素乏眞賦腆。蒲薦與藜羹。兀坐淸緗展。躡屐造其室。頡頏聽英辯。每耽棋槊戲。復出書畫卷。婉嬿肺腑歡。歲寒各自勉。洎守上流僻。久勞余懷緬。去年孟夏月。君入明廷選。飛牋竊相慶。騎省升纓冕。竟佐嶺南幕。驅傳攀雲巘。傳聞試圍罷。褫帶歸京輦。可惜齟齬蹤。又遭齒牙涊。昨見舍弟書。二豎乘殘喘。繼有非常耗。驚呼腸若剸。從宦未及期。時命何太舛。尊府養痾久。隕絶應難遣。娟娟小砌花。溜溜古井蘚。伊昔杖屨地。酸感那忍踐。不見已三年。益覺舊歡鮮。題辭向白雲。峽險江流轉。何日會元方。含悽對雙泫。幸有風氣壯。天必俾爾戩。</text>
<title>大風</title>,<text>向夕風威厲。方春峽氣寒。蓬蓬生大谷。洶洶挾狂灘。峯暗日將隱。村昏花欲乾。杜門休視事。呼酒截愁端。</text>
<title>晩望</title>,<text>花暗孤村三月時。褰簾獨眺下樓遲。官門草合緣江徑。石壁松搖臥水枝。商舶逆灘風借便。漁燈出浦月如期。一麾落拓終何恨。惟有溪山爲護持。</text>
<title>自遣</title>,<text>朱闌迢遞綠簾垂。午醉醒來倒接罹。山火遠侵雲起處。江花更發水生時。每憐同子猶多累。自笑楊雄謾識奇。莫對芳辰愁寂寞。蜂喧鳥語共煕煕。</text>
<title>閑興</title>,<text>不喜扳聯占世榮。靑衫來牧峽中氓。花開已遣愁從破。樓勝仍敎眼却明。深谷雨餘知藥秀。春山日出見刀耕。閑來莫怪逍遙久。每對滄浪煉句成。</text>
<title>北村。看化主造橋。</title>,<text>日出滄江曉景鮮。巖花如雪又如煙。雲崖縹緲憑輿眩。風磴縈回步屧便。稍狎野翁談款款。仍携釋子去翩翩。津梁欲繕慙無術。却借慈悲濟物權。</text>
<title>櫻桃</title>,<text>櫻桃花發雪成堆。白日悠揚蝶自來。惆悵繁華難久駐。江頭風雨每相催。</text>
<title>桃花</title>,<text>墻頭桃花顏色鮮。日灸風熏競嫣然。莫愁零落成泥盡。好泛滄波逐釣船。</text>
<title>偶題</title>,<text>少年棋酒戲淋漓。今日江亭獨詠詩。草碧訟庭人吏散。坐看啼鳥撼花枝。</text>
<title>三月晦日。雨中惜花。</title>,<text>玄雲峽口曉成堆。庭際殘花露浥腮。陰日却思晴日美。開時還惜落時催。誰敎惡雨侵芳節。便向高樓進綠醅。歎息無人同此趣。斜陽寂歷下蒼苔。</text>
<title>閏三月</title>,<text>每惜三春轉眄歸。今逢閏月又芳菲。已聽啼鳥催農事。旋見殘花弄夕暉。靑嶂白波終可悅。輕籃小艇摠無違。尋幽且莫嫌孤興。千載論交有浴沂。</text>
<title>卽事</title>,<text>挾溪花樹擁村居。淡白深紅名自舒。小出何妨親野老。輕行不遣進籃輿。荒年已薄畬田稅。穀雨偏爭石瀨漁。欲試蓋公淸淨理。休衙閉閤只看書。</text>
<title>春日客過有感</title>,<text>十丈蒼崖古木高。文檐鏤檻跨春濤。蝶攀繁蕊猶爭舞。魚觸浮萍忽自逃。世事欲論迷忌諱。詩篇稍喜去牢騷。可憐此味無人覺。獨立斜陽送釣舠。</text>
<title>午倦</title>,<text>芳草平如翦。明沙細欲流。江淸鷗更喜。花暖蝶相求。把卷成殘夢。題詩記獨游。臨軒忽惆悵。三載廢西疇。</text>
<title>獨坐</title>,<text>獨坐南軒下。江聲日暮悲。苔痕連砌遍。花影過墻遲。漾楫收魚罟。垂繩採石芝。芳辰無晤語。孤興付淸巵。</text>
<title>賦得江上桃花</title>,<text>渺渺春波綠。桃花分外紅。拆來曾飽雨。開盡幸無風。錦影搖漁艇。霞光徹水宮。莫敎隨浪去。仙界本難窮。</text>
<title>又賦月中梨花</title>,<text>滿院梨花影。今宵月色微。粧成素娥妬。腸斷玉妃歸。窈窕初含露。玲瓏自吐輝。枝枝渾似雪。何處蝶雙依。</text>
<title>春殘</title>,<text>老去憐春又惜花。況堪花落日西斜。猶嫌太守凝香寢。欲訪仙人種杏家。畫閣徘徊空有月。綠陰惆悵已生霞。籃輿却向東村過。誰妬閑蹤領物華。</text>
<title>送鄭參議之燕</title>,<text>露冕行南服。衙綸向北荒。經營倚筋力。跋涉歷暄涼。芳草連江綠。愁雲出塞黃。憑風欲有寄。帆影帶斜陽。</text>
<title>董北村氓運橋石</title>,<text>雙溪擘峽建瓴來。林藪靑蔥擁石臺。虹影半侵潭面起。雲根疑被鬼鞭催。摧山已足千夫力。堰水先橫百丈材。欲共村民成利涉。不辭終日坐芳苔。</text>
<title>春殘</title>,<text>欲餞東君強一杯。階前落絮已成堆。畬田墾盡雲猶在。津渡呼殘雨自催。懶慢厭看長牒到。徘徊忽見片帆來。久耽淡泊無餘事。擬向江邊築釣臺。</text>
<title>春殘 其二</title>,<text>山村花盡綠陰肥。擧目芳年苒苒歸。幽草漸隨官路遍。滄浪元與世途違。惟慙戀祿遲投紱。不羨超資早着緋。猶有消憂樓更勝。披襟臨眺送斜暉。</text>
<title>微雨</title>,<text>淡日明霞互吐呑。滄波搖蕩釣磯昏。落花風滿黃昏院。微雨煙生綠暗村。對酒獨斟還有趣。臨江久坐更忘言。公餘每訪寒樓景。那得山鄕牒訴煩。</text>
<title>晩望</title>,<text>四塞春山態更殊。村墟落落占崎嶇。滄浪水淺魚游懶。荒圃花空蝶舞孤。屛跡不須名隱遁。干時誰復妬侏儒。可憐此意無人識。獨向官齋擁茗爐。</text>
<title>齋閣</title>,<text>齋閣科頭坐。殘春興若何。褰簾碧流淺。散步綠陰多。書秩供閑枕。溪山入放歌。還思十年事。尤悔未全磨。</text>
<title>倚樓</title>,<text>江闊浮孤蝶。沙平下浴鷗。閑臨水榭靜。獨對野堂幽。花落蜂何賴。林深鹿自游。輕舟撇灘去。鄕思共悠悠。</text>
<title>望東峽</title>,<text>雜樹靑靑石壁斜。江村暮景欲棲鴉。雨如薄霧才沾葉。煙似輕紗漸羃花。醉倒尙能吟迭宕。深居已免戰紛華。莫愁官罷無歸處。擬向東村洞裏家。</text>
<title>薯蕷</title>,<text>薯蕷斲取靑林叢。洗向閑庭曬東風。入蜜惟能溢齒香。成丸豈直回顏紅。仙人玉槳不易得。且爲充君參朮籠。霜膚一嚼不知飢。欲寄商山茹芝翁。</text>
<title>雨霽</title>,<text>雨霽郊原麥翠繁。山鄕耕稼隔塵喧。滋蔬小圃新編棘。浸稻淸泉細遶村。嶺樹入雲遙見寺。官居壓水晝關門。黃昏更覺澄潭靜。一點漁舠去有痕。</text>
<title>次韓表兄韻</title>,<text>遙憐抱玉臥茅茨。隔水盈盈歎合離。興到欲尋王子棹。情來每擬謝公詩。三春月峽虛傳札。一夢鼇山共勸巵。莫問碧樓饒勝槩。靑坪雲樹摠堪思。</text>
<title>月</title>,<text>微月生淸閣。餘霞散絳霄。江明漁唱迥。村黑鶴菴遙。密葉分高下。棲禽對寂寥。褰簾瞻玉兎。辰極正迢迢。</text>
<title>四山</title>,<text>四山靑映水。高閣臥移時。擊石看魚駭。鉤簾許燕窺。放慵仍避客。麾牘只吟詩。隱吏恬愉趣。三年竊自私。</text>
<title>次聞箏韻</title>,<text>東隣窈窕春。遙夜抱箏人。絃慢含深恨。聲煩寫淺顰。雲依繡簾度。月傍畫樓新。欲識傾城色。羅敷本姓秦。</text>
<title>善哉行四言古詩</title>,<text>選曲洗觴。母我云荒。有酒不飮。令人曾傷。眄彼逝水。曾無停波。歌臺旣傾。榛莾嵯峨。哲人高擧。乘雲游霞。蟬蛻塵表。食棗如瓜。娟娟華月。媚此春宵。亦有嘉賓。鳴瑟吹蕭。靈均獨醒。阮籍長昏。豈若無名。取樂衡門。靑山不老。白髮有公。萬事糾紛。吾聽太空。</text>
<title>新春燕</title>,<text>芳月華堂酒。相逢興不慳。天敎四美並。春遣一身閑。促席花凝榭。鉤簾月涌山。留髡從醉倒。直待暮鴉還。</text>
<title>雨中牧丹</title>,<text>玉盤高擁粉墻頭。寂歷今朝雨未休。弱蔕不禁含露態。芳心已結倚風愁。沈香酒罷羞窺鏡。金谷春殘怨墜樓。莫怪憑欄惆悵久。東君容易損嬌柔。</text>
<title>江雨</title>,<text>江邊宿雨淨飛塵。晻藹前山綠翠新。一歲難逢惟美景。百年希見是閑人。微官自擬桐鄕吏。樸俗長思畏壘民。惟有柴桑歸計在。時敎僮僕謢松筠。</text>
<title>聞鶯</title>,<text>翳葉投林金作衣。綿蠻應恨暮春歸。公堂睡罷黃簾靜。又拂垂楊向翠微。其二山樹靑蔥薜荔深。黃鸝遙送斷腸音。自從幽谷飛棲久。不羨穿花遶上林。</text>
<title>感懷</title>,<text>敲棋賭酒少時狂。每赴親交醉夜堂。今日凝淸高閣裏。陳編狼籍裊殘香。</text>
<title>兒曹得水鳧。翦翮籠養。哀而賦之。</title>,<text>有鳥黑領翮如刀。飛如激矢沒煙濤。靑林三月春正乳。自倚蔥籠藏羽毛。勁疾常逃弋者簒。因緣偶被樵夫窺。一朝翦翮入樊籠。巢傾卵殰身爲羈。見人戢戢每欲竄。不飮不啄長愁思。稻粱惠養豈非厚。水性直憶江湖時。紺觜殊慙鸚鵡慧。文翎又無鴛鴦艶。胡爲偪側欄檻內。正類窮人墜深塹。雖蒙主人解絛恩。摧偒安得飛倏閃。淸湍淺瀨舊游處。白日演漾朝霞斂。雙浴雙飛未相失。只爲當時差一念。回頭寄語鸀鳿伴。葭渚蘆洲莫輕占。</text>
<title>北村路中</title>,<text>草縟林豐不辨程。茅盧映水稻畦平。峽中山色看逾麗。馬上詩篇鍊輒成。落日已含深谷雨。歸雲猶作半峯晴。郵亭夢罷聞啼鳥。能遣遊人減宦情。</text>
<title>遠林</title>,<text>松樗曖曖帶斜暉。自覺征衫裛翠微。地僻啼禽偏得性。雲深游客亦忘歸。溪源觸石巖花落。山燒侵林萊葉肥。三入嶺東窮勝跡。風梯霧磴盡依依。</text>
<title>山溪</title>,<text>寂寞臨磐石。溪回躑躅紅。峯多能障日。木秀自多風。寺路通山北。人煙接嶺東。悠然欲尋路。駐馬問樵翁。</text>
<title>神林</title>,<text>山行又訪驛亭春。怪石穹林看更新。莫道浮屠能去戀。還慙倦客久知津。睡殘鳴碓猶侵夜。裝罷啼鶯獨送人。秣馬欲懸孤月去。亂峯依舊碧嶙峋。</text>
<title>嶺路</title>,<text>落月掛山峯。晨霧蒙溪樹。繚繞出谷遲。逶迤涉水屢。巖花不見日。櫟葉猶垂露。寂寥復誰語。征馬鳴相顧。</text>
<title>獨坐泛波亭</title>,<text>峽中林露曉凄凄。店舍無煙雜樹齊。日暖畫堂長捲箔。雲開翠壁本無蹊。槎通漢水源應遠。洞隔桃花客自迷。午睡覺來還獨詠。滄波唯見燕雙低。</text>
<title>望前洞</title>,<text>蒼松翠檜上撑霄。山靜林深鳥語嬌。洞裏民風猶質素。江邊官舍更岧嶢。東瞻貊國千峯秀。西眺龍津一水遙。非土少留時向晩。愁腸頻覓濁醪澆。</text>
<title>朝起</title>,<text>畫閣朝開水氣蒸。褰簾遙對碧崚嶒。平郊風軟鹿銜草。小渚日暄鳧唼菱。探勝每思方外士。得閑仍學定中僧。披襟最是微涼夜。坐見滄波漾玉繩。</text>
<title>遣興</title>,<text>淸閣波亭在處詩。何妨乘興騁淋漓。欲償夙世江山債。肯顧微官簿牒期。灘響晝涼欹枕後。嶺雲晴媚放衙時。兩州風景渾相敵。且復登臨進一巵。</text>
<title>發橫城宿堤川</title>,<text>鷄鳴古縣曉裝催。川路蒙籠水響哀。疊嶺背看深峽去。孤松瞥見遠亭來。楊花歷亂縈征旆。鶯語丁寧送客杯。却望沙州今底處。神林遙入白雲堆。</text>
<title>閑興</title>,<text>斜陽高閣臥便便。隔樹壺盧喚獨眠。觴詠自耽偸祿日。鶯花又送憶鄕年。草深堤峽通漁市。水淺臺山試釣船。晩向寒樓聞笑語。鉤簾同賞錦峯姸。</text>
<title>極熱舟下忠州</title>,<text>睡裏憑舷過急灘。江聲漸厲櫓聲殘。岸窮白石如龜背。篷揭靑山似馬鞍。眠犢半藏豐樹靜。鳴蟬偏聚晩林寒。不須河朔能逃暑。終日披襟泝碧瀾。</text>
<title>晩涼</title>,<text>江漲炎方退。山晴月復弦。捲簾瞻去鷁。欹枕聽鳴蟬。露草延秋景。風蘿覆石泉。峽田頻得雨。呼酒且陶然。</text>
<title>秋思</title>,<text>積雨初晴棗頰紅。頹垣秋草自蒙籠。詩情每愛江樓月。鄕思偏驚水驛風。官路沙崩寒漲後。村畦稻偃暮煙中。公堂夢罷殘燈在。只有蟲聲感此翁。</text>
<title>秋風</title>,<text>八月峽江盛。風高山更陰。孤村飄斷柳。荒院響衰林。浪簸漁舟起。雲包鶴寺深。悠然欲遣興。紙筆每頻尋。</text>
<title>寄尹玄通</title>,<text>勸君還緝舊荷衣。知道人間足是非。遙想夢亭携酒處。風波穩送葉船歸。</text>
<title>晩興</title>,<text>日落山光橫淺紫。秋高江色漾深靑。沙頭躡屐乘閑興。蕭索楓聲獨自聽。</text>
<title>卽事</title>,<text>仲秋日昏雲氣興。驟雨翻江灘響增。蛩聲帶濕霧沾幌。螢影入暗風搖燈。故山猶憶薜蘿長。深峽還聞禾黍登。獨把陳編感流景。三載竊祿藍田丞。</text>
<title>漫興</title>,<text>峽裏西風一夜涼。江邊扶杖立蒼茫。鍾聲暝隔千峯翠。野色寒催百頃黃。已覺功名隨歲晩。那堪迎送入秋忙。官齋漫興無人共。壓得新粳滿甕香。</text>
<title>獨坐</title>,<text>瞹瞹庭除日。匡床獨看書。休衙山靄晩。吹角水煙初。疏柳連村徑。寒流遶色居。誰言吏情苦。吾得隱樵漁。</text>
<title>八月十五日夜</title>,<text>峽複峯高月上遲。江樓煙景屬涼時。御杯坐攬金波動。捲箔斜看玉露垂。隔岸砧聲鳴斷續。當門鷁首騈參差。可憐甲第歡娛夜。那得溪山爲護持。</text>
<title>感秋</title>,<text>山雨霏微日欲傾。空齋飯罷聽江聲。孤村小洞寒流淺。荒堞高峯古木平。殘燭每成京輦夢。歸帆長帶故鄕情。抱關竊祿眞吾事。那用區區吏治名。</text>
<title>今年大旱。松菌甚貴。山丁每空筐而歸。戲而賦之。</title>,<text>澗邊靈氣鬱荒年。謾把空筐穿翠煙。何似斲將根底液。石鐺終日汲江煎。</text>
<title>詠前崖楓葉微丹</title>,<text>峽江蕭瑟起秋風。已覺前崖漸漸紅。惟愛萬株蒼翠色。如雲如黛亘寒空。</text>
<title>偶成</title>,<text>呼觥岸幘看秋山。江上官居晝掩關。縱道邑偏身似隱。田廬歸臥是眞閑。</text>
<title>偶成 其二</title>,<text>每恨莎鷄感客情。松陰滿院露華淸。無眼起向中庭望。門外空江月正明。</text>
<title>偶題</title>,<text>開窓溶漾峽江明。古壁霜楓葉葉聲。名退不妨身並退。心淸猶喜地同淸。親裁赤牒知無事。老讀黃庭倍有情。回首舊遊今散盡。臥聞秋雁送寒更。</text>
<title>秋望</title>,<text>繅車軋軋隔茅籬。結社西村已有期。漁屋向江開次第。樵舟截浪去逶遲。樓形半割靑藍界。楓色微酣白露時。葉置峽中何所恨。三年高枕醉松芝。</text>
<title>新作松檐</title>,<text>曾看西岳翠成林。忽覺擔前黛色深。一日乍傳斤斧響。百年還負雪霜心。玲瓏月隱窺窓影。蕭瑟風生滿院陰。高枕不知斜照盡。何煩廈屋謾沈沈。</text>
<title>有懷</title>,<text>漢陽此去一百灘。巨纜逆上西風寒。已看山菊白將破。莫待江楓紅欲闌。村遠斷煙生樹抄。沙平啼雁落雲端。怡然更向滄州步。不識長安有熱官。</text>
<title>夜詠</title>,<text>散秩消長夜。挑燈憶舊時。扳援終少友。陶冶只耽詩。水落鷗魚渚。雲寒雁鶩陂。官齋有美酒。肯作楚臣悲。</text>
<title>游霧巖寺</title>,<text>峯如鷲嶺挿天孤。中闢精籃萬壑紆。繞塔幢幡標淨界。開龕丹碧擁文殊。淸泉落石鳴環佩。蒼壁凌霜展畫圖。却出山門留偈別。一輪斜日下前湖。</text>
<title>屛山楓葉</title>,<text>削壁看來輒解顏。迎霜楓葉照江殷。斜陽暈作枝枝錦。寒露粧成面面斑。東峽客程迷水驛。北宸秋色隔淸班。試尋宋玉詞中語。搖落高樓懶更攀。</text>
<title>獨酌</title>,<text>江上歸鴻入泬寥。官齋獨酌慰無聊。秋生旅鬢羞微祿。月引鄕心戀本朝。艶菊尙能爭晩節。寒松那肯改貞標。君看四長皆英彥。不必于今歎折腰。</text>
<title>秋景</title>,<text>溪路蕭蕭槲葉黃。西林寂寂暝鴉藏。燈歸極浦宵漁罷。月入荒廬夜織忙。籬菊摘殘斑似錦。田花收盡白於霜。若敎對景尊常滿。靑史休論姓字香。</text>
<title>遣興</title>,<text>四山黃落峽天高。極目秋懹送逝濤。江潔只應多老壽。樓危猶得臥人豪。游魚入夜難逃射。飢鶻迎霜始掣絛。自是淮陽偏愛靜。莫敎文牒擾官曹。</text>
<title>夜吟</title>,<text>一斥分符不自謀。淸江錦石足寬愁。席知向弊猶思御。扇欲酬恩始報秋。寂寞望雲憑小艇。徘徊要月上高樓。灞陵夜獵眞堪樂。莫恨將軍老不侯。</text>
<title>九月四日。志感。</title>,<text>不俗溪山遶此身。那因案牘送良辰。村煙晻藹遙催暝。山葉丹黃各鬪新。水落已敎鄕信少。秋來尤覺使星頻。靑衫手板誰相悶。唯有寒花解醉人。</text>
<title>自笑</title>,<text>自笑淸風老使君。三年懷印臥江雲。垂簾閣對靑松壁。開戶庭參白鷺群。峽裏征徭秋瑣瑣。嶺南冠蓋日紛紛。揮毫洗酌從吾好。却愧陽城撫字勤。</text>
<title>槐室江邊。候使華。</title>,<text>江邊小徑走田居。石砌茅簷日上初。懶向津亭瞻節鉞。欲拋簪冕狎樵漁。蒼崖挾水源應遠。紅樹凌空畫不如。聞道半峯新創寺。披雲當自送籃輿。</text>
<title>槐室江邊。候使華。 其二</title>,<text>峽門山合日生遲。半脫烏巾俯綠漪。翠岫入雲疑舞鳳。蒼巖伏水似游龜。村藏洞曲溪回處。棹響江空木落時。沿牒自堪窮勝眺。只慙冠帶苦支持。</text>
<title>金文夏叔姪來訪。有贈。</title>,<text>知君雙璧本風流。爲辦靑鞋訪碧樓。深峽只應饒勝跡。扁舟自擬作遨頭。乍驚錦葉凋寒雨。別有氷絃韻素秋。却憶銀臺蟬冕客。一樽安得共淸遊。</text>
<title>金文夏欲往堤川觀義林池。仍求田寧越。賦此止之。</title>,<text>枯荷衰葦浸雲濤。極目層巒碧四遭。雙屐已探仙島勝。一蓑遙送客星高。只應潭水能如菊。豈有溪源號是桃。丘壑讓君先識趣。愧余猶滯簿書勞。</text>
<title>曉吟</title>,<text>官墟臨水柞籬齊。蕭索楓聲小閣西。只爲歲荒成久滯。每綠身倦欲歸棲。古書已廢篝燈讀。長牒偏愁據案題。三載佩符惟長懶。豈堪簪笏聽晨鷄。</text>
<title>數日官宂甚繁志苦</title>,<text>微雨催寒木葉空。惟看階菊委殘叢。巢居半沒山頭霧。津舶遙橫峽口風。解綬歸田眞落落。催租練卒更悤悤。近來俗狀那堪說。惟愧滄浪把釣翁。</text>
<title>放鷹</title>,<text>踏盡寒蕪過小溪。靑巒一疊障東西。鷩穿樹抄飛還疾。鷹掠山腰去却低。得雋乍看飜翠錦。割鮮仍遣進玻瓈。歸來不怕官途暝。醉向坡陁散馬蹄。</text>
<title>次巡相慶樂善 最 韻</title>,<text>葉落鴻聲徹。灘頻鷁路難。六條初按部。三載未拋官。顚倒攀瓊樹。從容倚赤欄。淸詞帶手迹。知勝夢中看。</text>
<title>寄水使趙公擧</title>,<text>躡屐金剛按嶺東。殊恩又鎭海防雄。飛廉戢警靑分島。大將揚旗赤映空。已識百年無暴客。不妨餘日狎漁翁。營亭似較州樓勝。握手何時酒一中。</text>
<title>微雪</title>,<text>薄雲微雪逗山顚。松檜經宵便皓然。北渡帆檣迎落景。西村收穫送窮年。官貧賦祿猶三品。興盡歸田是萬全。尙有漁丁輸細鬣。旋呼小酌對床眠。</text>
<title>次李華鎭韻</title>,<text>浪迹詩篇強鬪新。花山又愛麯生春。浮名自愧思還笏。小披非尊笑斲輪。亭館足消餘日興。漁樵只合暮年親。桃柔柳嫩風光轉。憶逐流觴醉洛濱。</text>
<title>對雪</title>,<text>雪峽風巖半夕暉。公齋寥落晝關扉。閑看小艇晨收網。臥聽孤村夜擣衣。漫興易敎千首滿。微官那待六年歸。隨時窮達元無定。隱跡監門未必非。</text>
<title>夜詠</title>,<text>千峯慘慘涷雲黃。水落官堤石似霜。作吏避榮猶自可。哦詩視牒本相妨。看山尙有先生几。熏寢那無刺史香。火照西村聞夜語。深冬半爲索租忙。</text>
<title>曉向堤川</title>,<text>漏日窺雲隙。飛霞散渡頭。橋危頻按轡。灘淺不通舟。野色含殘雪。林聲作暮秋。松牌看欲盡。知是入堤州。</text>
<title>冬至寒甚</title>,<text>村鷄叫斷北風呼。昨夜陽生歲復徂。江響寂寥魚鬣凍。山光慘愴鷲頭孤。縻官峽裏愁窺鏡。罷牒齋中獨據梧。翻憶舊時多逸興。半將芳景送樗蒲。</text>
<title>寒雨</title>,<text>仲冬寒雨苦成霖。萬疊玄雲接海陰。滴瀝空階初欲斷。霏微漁屋已全沈。危橋浪蹙漂槎擁。虛谷風廽落葉深。欹枕不眠思宿昔。年光偏感宦游心。</text>
<title>苦寒</title>,<text>短日凄風送角聲。客愁因作苦寒行。疏松雪谷亭亭偃。飛瀑氷巖皛皛明。稚子自欣新歲逼。廚人又報舊醅淸。前村若作盤旋地。便覺封留到此輕。</text>
<title>卽事</title>,<text>不喜聲名不喜能。三年郡閣淡如僧。民稀只賞千峯月。客至惟誇一椀氷。向老漸知詩道就。懷歸任遣歲籌增。晩來倚杖臨前渡。灘淺游魚盡可罾。</text>
<title>雪</title>,<text>江風吹急雪。江閣曉寒多。靄靄初粘樹。冥冥欲滿蓑。巖容埋屭贔。松勢舞嵯峨。寂寞窓暉晩。親爐獨自哦。</text>
<title>寒甚</title>,<text>氷塞江流慢。天空嶺勢參。向雲瞻極北。迎曝坐簷南。經術終無賴。人情久自諳。公齋藥爐在。閑伴午眠酣。</text>
<title>晩詠</title>,<text>一盞春香未易消。高窓還對雪岧嶢。就閑不遣雌黃到。將退何論佩玉朝。邑僻寒砧催日短。山空古塔入雲遙。石田訟牒聽難盡。三載魚符尙繫腰。</text>
<title>雜興</title>,<text>攬衣步西榮。曖曖頹暉明。四時如跳丸。何人到蓬瀛。登高送遠望。霜露凋群榮。伊余負耿介。歲暮守江城。跡超世議隘。心共滄流淸。時携一尊酒。獨向寒樓傾。嘐唳前汀鶴。和我吟詩聲。恥將六尺軀。折節徇浮名。</text>
<title>雜興 其2</title>,<text>爲官不避拙。爲吏不求名。不上光範書。不共終南盟。惟將五千卷。枕籍過平生。妻孥嗔疏懶。朋舊稀逢迎。適意忽自笑。萬事浮雲輕。晩懷歸田計。頗含避俗情。已矣不諧時。此志會當成。</text>
<title>苦寒行</title>,<text>北風吹山峽樹凍。寒日亭亭光不動。前溪雪滿人語少。寂歷炊煙濕茅棟。谷中蓬鬢採樵翁。布袴泠泠不禁風。朝來斷織輸軍府。虛窓日照寒機空。稚兒啼飢婦無襦。低頭獨附土爐紅。長安貴人盛門闌。華榱鬱律雙龍蟠。四方郡國送珍羞。霜苞雪縷堆金盤。坐中豪客氣生霓。豐貂壓顱腰橫犀。可惜窮閻十人食。廚中棄擲如沙泥。嗚呼物理不可齊。</text>
<title>夜臥自詠</title>,<text>燈花欲盡篆煙衰。靜想平生事事癡。臺閣飽經多諱日。官齋偸得半閑時。琴靈尙蘊焦餘韻。履弊難蒙墜後思。莫怪山鄕偏久滯。香醪蜜勺是恩私。</text>
<title>上辭狀休衙</title>,<text>乞解尋單牒。無營坐卜亭。迎暾氷自白。留雪石還靑。暖寢依俙夢。寒砧斷續聽。如成解綬計。春水有輕聆。</text>
<title>上辭狀休衙 其二</title>,<text>策杖荒崖步。江邊歲復殘。渴憐氷菜滑。衰怯臘醪寒。臥犢當斜徑。輕鷗下淺灘。休衙頓無事。惟覓藥方看。</text>
<title>上辭狀休衙 其三</title>,<text>石埭氷霜集。深房榾柮燒。雖閑上山屐。未棄汲江瓢。翫世靑衫弊。懷鄕白酒澆。抽身畏途遠。從此返漁樵。</text>
<title>上辭狀休衙 其四</title>,<text>短日憑窓失。寒江倚閤新。心期賦歸令。迹托耦耕人。計績惟慙祿。耽書不道貧。靜來詩興涌。香動小梅春。</text>
<title>上辭狀休衙 其五</title>,<text>此州居峽裏。風穴偶知名。有石松多怪。無人水自淸。江成兩潭勝。山合一年耕。只倚樓臺好。逍遙遣吏情。</text>
<title>上辭狀休衙 其六</title>,<text>四塞曾無市。中流只有船。山高留舊雪。江漲入新年。䆳谷松如薺。墝田石似錢。漁丁時效獲。猶足佐杯筵。</text>
<title>上辭狀休衙 其七</title>,<text>嘿嘿頻迎節。斤斤每督逋。惟慙雙鬢白。敢詑兩幡朱。句好搖頭詠。醪香擁被呼。怡然取適意。誰復歎窮途。</text>
<title>上辭狀休衙 其八</title>,<text>鎖印庭初暝。開門月與期。能偸隱吏目。不作逐臣悲。地僻身逾放。堂淸睡自遲。三年廢耕釣。猶憶在家時。</text>
<title>晩起</title>,<text>暖屋晨興懶。虛窓旭日暾。先拈管城銳。復進麯生溫。霜結簷松髮。風招岸柳魂。支頤面雲壁。誰識我思存。</text>
<title>夜吟</title>,<text>獨坐江寒夜。高吟燭暗時。功從暮境熟。心興古人期。宇宙三杯酒。溪山一篋詩。浮生聊自遣。況値客中思。</text>
<title>自遣</title>,<text>少日驅馳每自傷。于今郡閣獨燒香。大床直壓陳登氣。窮轍何妨阮籍狂。覽物屢驚時晼晩。屛身猶得地淸涼。他鄕又報新年過。却對靑山進一觴。</text>
<title>自遣 其二</title>,<text>散材那敢望騰遷。擬向郊居卜數椽。驥老豈堪攀峻坂。鴻冥寧復落虛弦。空憐腹貯三千卷。不願腰纏十萬錢。自顧疏迂非適俗。且消官俸送窮年。</text>
<title>遣興</title>,<text>携家入峽過三年。暮境升沈一聽天。被底厭聞衙鼓動。爐邊喜促臘醪傳。耕桑久已輸鄕老。官府猶堪作散仙。暖室散書聊遣夜。臥看燈蕊落輕圓。</text>
<title>苦寒閉戶獨坐</title>,<text>江邊閉戶臘寒多。峽凍風霾日暗過。萬事從今知有命。終朝惟合睡無何。松懸古壁根猶蹶。氷拆前湍石自磨。莫羨淺斟金帳樂。山蔬佐酒發微酡。</text>
<title>醉歌</title>,<text>吾東地寒山谷多。峽邑況復依山阿。東至碧海三百里。雪岫滿目攢嵯峨。不知何處訪梅花。松櫪摵摵風鳴柯。五臺江水淥如酒。悍流凍合無盤渦。使君有酒又有樓。披裘倚檻時高哦。村殘煙遠不見人。四面傾崖走坡陁。奇巖百尺開雲屛。上有孤鶴翩翩過。巖底飛泉散銀綆。巖下深潭涵碧羅。東山携妓非我事。北海開尊諒同科。人生信命復何愁。世事反覆珠飜荷。坐聽灘聲洗塵煩。不須檀板按纖歌。春來更有賞心處。煙雨空濛暗釣蓑。</text>
<title>今夕行</title>,<text>今日苦短夜復徂。臘醪獨開寒燈孤。彤庭分帛不得沾。醉中覓句強歡娛。請君有賦莫輕進。近來簪冕皆崔盧。世間倚伏窅茫茫。少年馳騖歸狂圖。倘能丘壑果素願。何必腰間纏十萬。</text>
<title>換鵝</title>,<text>毰毸一群鳥。養在山陰廬。自愛霜翎潔。先催雪繭舒。墨池濡翰後。仙觀註經初。籠贈知相稱。何人譏俗書。</text>
<title>鬪鷄</title>,<text>已掃虛驕氣。旋興刺蹙聲。交鋒金距銳。臨敵繡翎輕。側足愁將退。回頭奮自迎。生逢天寶主。賜錦極恩榮。</text>
<title>狎鷗</title>,<text>煙蓑江海自無儔。賴有深盟托白鷗。久狎知他近人熟。相忘容我入群遊。淸秋每逐蕭蕭影。細雨同沿淡淡流。好是胸中機已息。何辭作伴戲滄洲。</text>
<title>指鴻</title>,<text>從來野性愛林皐。爲指冥鴻去自高。弦發魏臺那復落。弓開楚澤已能逃。孤飛只欲辭籠檻。獨立惟知惜羽毛。寥廓曾無稻粱戀。回頭却笑弋人勞。</text>
<title>暮雪</title>,<text>山中霰雪繁。歲暮增寒威。頹陽掩餘照。峯岫乍霏微。須臾降玉霙。飄洒入屛幃。西閣向沈沈。宿鳥來相依。北渡漸濛濛。孤舟昏自歸。步屧破至潔。扃窓晃餘輝。松柏盡思臥。來牟不憂饑。誰家綺幕裏。瀲灎玉觴飛。愛我方丈室。櫟炭足熏衣。猶思映殘編。老懶看書稀。</text>
<title>晨興</title>,<text>公齋雪積耿殘燈。臘盡寒威不肯降。入夜擁衾燃柞炭。凌晨臨石漱滄江。凍深松檜空多髮。風急鳧鷖不作雙。了却坐曹謀守歲。他鄕誰與共香缸。</text>
<title>立春</title>,<text>江氷欲釋日輝輝。已覺春容入翠微。深谷雪殘樵豎返。平坡煙盡獵夫歸。晨觴灎灎香椒暖。陽岸茸茸嫩薺肥。甘作峽中魚鳥侶。榮途從古有危機。</text>
<title>日暖</title>,<text>江流直遶峽門西。舊燒原頭絲未齊。村落曉喧新歲逼。樓臺晴望晩雲低。逢春杖屨嫌孤興。休日詩篇費謾題。鳴角報衙何用早。𪚥𪚥𪚥似竹林嵇。</text>
<title>雲日姸暖。喜題。</title>,<text>峽候先春暖。山光向日姸。林鳴遺獵火。氷斷瀉寒泉。雪岸蘆蒲動。煙村笑語傳。將何攬物色。詩就自須編。</text>
<title>有感</title>,<text>野圃猶當灌。山田亦可耕。須知五鼎食。非直一銖輕。海南長通幣。中原未息兵。只祈臨老日。常作太平氓。</text>
<title>雪消</title>,<text>雪到山腰盡。雲來水面多。蒼羊馳絶壁。錦鷩下陽坡。步屧侵殘照。披書送曙河。文移煩自草。那得飮無何。</text>
<title>失鷹</title>,<text>赤架三冬夢。丹霄萬里心。雙眸睇野迥。孤影入雲深。惠養寧非厚。軒騰自不禁。高飛落何處。空望碧千岑。</text>
<title>失鷹 其二</title>,<text>愁寂何曾飽。遐心起一朝。白雲歸路曠。靑海舊巢遙。無復金鈴掣。空敎彩羽驕。才奇不肯用。好去伴寒鵰。</text>
<title>除夕</title>,<text>歲除在今夕。孤坐面雲嶠。江邊四載居。魚鳥成久要。峽田免無歲。墟里希徵召。雖慙武城絃。庶躡弘農嘯。念舊尙有悔。迎新已非少。有時揷書籤。靜坐求道妙。興寄旣夷曠。詩律頗淸邵。老至不足悶。官退何須誚。人生營一飽。內熱潛自燒。君看九遷榮。轉眄流荒徼。顧余竊寸廩。挈孥同嬉笑。聊爲三逕資。歸理煙湖釣。</text>
<title>己未元日</title>,<text>更殘晨燎照官門。盛服呼嵩北極尊。雪峽又烹春水鱖。彤庭曾逐曉班鵷。報晴鍾鼓緣溪寺。過節鷄豚夾洞村。銅篆已刓猶久滯。逢人羞道憶鄕園。</text>
<title>己未元日 其二</title>,<text>屠蘇飮罷曉暾遲。又賦新正第二詩。已覺情懷非少日。那因簿牒送芳時。雕蟲暮境堪追悔。白獸明廷尙夢思。午閤睡餘江更碧。開窓閑見浴鸕鶿。</text>
<title>己未元日 其三</title>,<text>兒童只自喜新年。詎識衰翁宦意蠲。萱態乍看穿雪動。柳姿渾欲倚風眠。官多樹石詩添境。水遶家鄕夢逐船。一種是非稀到耳。便須趺坐學僧禪。</text>
<title>新春</title>,<text>江邊苦寒不出門。今日始識天公恩。曉來駁雲收山頭。春氣靄靄先江村。已看纖柳壓堤柔。旋見鳴泉出谷奔。山中春來何所美。紫筍綠莖如烹豚。林荒松櫟足薪槱。屋成嶂谷皆墻藩。世人避兵恐不深。豈知此地眞桃源。</text>
<title>風寒</title>,<text>歲盡玄冥訝解圍。令朝風色倍增威。却斟齋閣迎春酒。旋覓山鄕禦臘衣。料事已知多錯鐵。謀身端合守無機。爲官莫道滄洲遠。日逐輕鷗上釣磯。</text>
<title>謁鄕校</title>,<text>新春整冠襟。敬謁素王宮。靑山闢雲洞。陽麓何穹窿。入門歷講序。仰陟階戺崇。軒開裊瓣香。俯伏虔微衷。先賢粲星列。各策斯文功。州俗旣樸野。未倡絃歌風。興學職𪚥課。此道古今同。師帥敢不勤。未見開群蒙。起身自佔蹕。令人愧文翁。三歎勉縫掖。歸求六經中。</text>
<title>志感</title>,<text>竊祿忘歸歲屢除。狂圖每笑許身初。營生本自羞栽橘。待用誰能記散樗。春谷課收行處藥。午窓慵擲睡時書。靑雲莫詑超騰驟。領略溪山恐不如。</text>
<title>南軒</title>,<text>融融江日媚春初。氷斷徐看碧浪舒。官久七條那盡擧。心空六鑿已全除。閑撑採杜洲前艇。倦讀凝香寢裏書。擬欲歸田從自在。由來老驥長鹽車。</text>
<title>次金瑞宗韻</title>,<text>隱迹非能吏。看詩識勝流。寧勞鄭公驛。共倚仲宣樓。襟挹氷壺月。談傾玉露秋。悤悤欲分袂。何日又東遊。</text>
<title>午憩遠林</title>,<text>山行二十里。境盡入孤村。偪側巖鉤旆。縈廻樹拂軒。寒潭靑石出。幽谷白雲存。落葉猶飄徑。斜陽半在門。繞林啼雉狎。踰嶺暮鴉翻。獨有郵亭酒。聊寬久客魂。</text>
<title>新林</title>,<text>畏道行不盡。征人今北歸。疲駒蹙氷腹。眠鹿籍苔衣。乍入千峯秀。旋開萬壑圍。棟樑生自老。銀礫祕能輝。薈蔚林莽古。蕭條煙火稀。遙瞻郵店樹。十里帶斜暉。</text>
<title>道中曉寒</title>,<text>山中不耐雪侵凌。向北春寒一倍增。銀澗自懸蒼壁裂。玉峯猶隔黑雲興。銅腔吸作星星火。扇面噓成點點氷。却望古城煙樹裏。欲沽村酒醉瞢騰。</text>
<title>過橫城</title>,<text>川橫石亂驛亭賖。煙火林間只數家。燒枿臥疑蒼獸攫。氷泉遙認白虹斜。寒深宿麥猶慳秀。日出霜松自作花。莫恨客中難試屐。詩成堪向俗人誇。</text>
<title>讀國策</title>,<text>雪消江漲仲春初。寒勒山花態未舒。自笑灰心長隱几。猶看戰國短長書。</text>
<title>春思</title>,<text>庭空日暖獨盤桓。墻下新花尙怕寒。鳥語曉窓催懶起。魚游淺瀨要閑看。不嫌短綬腰間弊。只愛平湖眼底寬。倉粟糶來還閉閤。山中春事未應闌。</text>
<title>晴日</title>,<text>春來頗惱作詩疏。睡起高樓麗景初。送客每尋醒後酒。休衙還整讀殘書。雲開削壁靑相照。雪盡貞松翠自如。較得今年花事晩。桃腮欲動柳眉舒。</text>
<title>寒食前一日</title>,<text>禁火山鄕放早衙。留連自笑久忘家。江光碧合緣堤柳。潭影紅搖揷壁花。悶老尙能歌迭宕。灰心那復悅芬華。不須蒿目憂時事。且進杯中瀲灎霞。</text>
<title>卽事</title>,<text>峽中欲過淸明節。官柳如煙水遶門。小邑民殘游客少。樵歌時自報黃昏。</text>
<title>卽事 其二</title>,<text>節晩花遲奈客何。開樽却惜仲春過。高樓日日搜詩丁。不必笙歌貯綺羅。</text>
<title>卽事 其三</title>,<text>淸江杳杳一帆還。坐看松陰轉北山。無限春光京洛裏。幾人能似此身閑。</text>
<title>卽事 其四</title>,<text>去歲階前始種花。驕陽何事閼抽芽。今春始見紅蕤動。知是芳心托舊査。</text>
<title>卽事 其五</title>,<text>南軒獨坐聽江聲。松偃空庭石砌傾。疲吏忽驚營檄到。將軍猶自欲調兵。</text>
<title>自遣</title>,<text>午醉醒來日已斜。江邊小巷盡漁家。蒼松翠壁長相對。不恨淸明未見花。</text>
<title>自遣 其二</title>,<text>一抹輕煙暈碧峯。晩來微雨洒庭松。春租收罷無餘事。贏得空齋午睡濃。</text>
<title>自遣 其三</title>,<text>坐看漁浦入冥濛。游鷺雙雙細雨中。小閤半空江百頃。却疑身在水晶宮。</text>
<title>自遣 其四</title>,<text>東來巨筏塞江流。寫得千章峽裏秋。莫言材大難爲用。好作滄溟萬斛舟。</text>
<title>自遣 其五</title>,<text>韜名安拙一官貧。不識京華事事新。袖手飽看蠻觸戰。他時歸作漢南民。</text>
<title>自遣 其六</title>,<text>層巒疊石是吾封。百里淸江十里松。暇日意行那計脚。只應孤興似何顒。</text>
<title>自遣 其七</title>,<text>每將詩句檢年華。積雪今春暖尙賖。却是東君生意足。輕風舒柳雨催花。</text>
<title>寒食</title>,<text>靑里松楸入夢中。閑聽鳥語倚闌東。席邊江影搖寒碧。砌底花光拆早紅。四載詎收循吏效。三休竊想逸民風。公餘欲討雙潭勝。漾楫攀巖事未窮。</text>
<title>江都。議築石臺。調遣僧徒。大弊也。志之。</title>,<text>江作咽喉海作襟。雲根矗矗起城陰。向來天塹寧非險。只恐驅民築怨深。</text>
<title>卽景</title>,<text>前山日暖蔚生煙。處處原松帶紙錢。百谷飛流臺上雪。千峯積翠鏡中天。蘭亭勝事今難續。洛氷遺風且獨傳。吏宂比來詩興懶。小篇才合薛濤牋。</text>
<title>春日獨酌</title>,<text>春風吹江暗江村。浪花自作蒼巖根。西原午耕起白煙。北津晩釣侵黃昏。杏花初紅塘水滿。峽中幸無徵租繁。每愁長牒擾官府。時送歸帆出峽門。四年離群百事惰。京華舊遊勞夢魂。自念野態非鳶肩。只甘爲吏長兒孫。猶穿蔽屨躡靑磴。豈有淸夢朝天閽。空齋書卷信手拈。適意一笑常無言。蜀莊沈冥不易學。彭澤優游信可尊。花開此樂有誰知。夜來江月照芳樽。</text>
<title>雨霽</title>,<text>宿雨公庭嫩翠齊。黃堂眠到午時鷄。江邊只許墻盈尺。要見輕舟過石堤。</text>
<title>雨霽 其二</title>,<text>新禽款款訟庭深。滿院山光冷不禁。却望北村煙店遠。還思沽酒向江潯。</text>
<title>雨霽 其三</title>,<text>春流瓜蔓欲侵門。麥壟靑靑雨洗村。日晩閣前人吏散。猶嫌鵲語鬧黃昏。</text>
<title>詠屛山杏花甚盛</title>,<text>濃似輕霞遠似雲。嬌姿無語立斜曛。疏枝影落潭心赤。繁萼陰交谷底熏。種就不煩潘令課。叢生何待石卿勤。公餘莫怪臨江坐。爲有仙屛錦繡文。</text>
<title>暮春</title>,<text>暮春山翠潤。遙岫晩生霞。日暖常臨水。風狂每惜花。垂楊刺史府。細麥野人家。信手成琴韻。開襟翫物華。閣連雲木秀。墻對石屛斜。邑里猶嫌隘。樓臺亦近奢。有情詩境界。無事酒生涯。興到孤筇在。門前步白沙。</text>
<title>南軒</title>,<text>獨坐南軒靜。山晴日又冥。風花翻遠白。雲木鬱高靑。緝艇常漂柹。耕巖也拾苓。栽詩傳土俗。不必問圖經。</text>
<title>閑行</title>,<text>黃楡綠柳縣門陰。未日欹紗臥枕琴。畏壘俗醇身可托。華胥國遠醉頻尋。環村麥秀無高下。映水花光有淺深。不遣騶呵驚野老。靑藜每出小溪潯。</text>
<title>卽景</title>,<text>淸波遶閣柳垂門。岸幘簷前對北村。作客每吟王粲賦。迎賓屢進孔融樽。風微乳鵲昏猶競。日永開花暮更繁。早識功名多自誤。于今三復少游言。</text>
<title>對月</title>,<text>圓輝灎灎浴澄湖。入夜高樓對酒孤。怪石臥灘波不定。繁花照水影相扶。江山每向衙時接。絲竹聊供客裏娛。携被欲成淸閣夢。綠陰蒼壁擁簷隅。</text>
<title>暮雨</title>,<text>層巒三疊遶官居。蒼翠偏增細雨初。燕子窺簾應識我。花枝倚檻最憐渠。不垂賈傅傷時涕。且讀莊生繕性書。忽見滿筐春蕨美。何須彈鋏恨無魚。</text>
<title>晩晴</title>,<text>潭面靑虹作暮霞。巖頭綠葉送殘花。高田不辨東西畝。複洞才容四五家。晩角欲停收霽景。歸樵已斷競昏鴉。年來不踏長安陌。好向江邊管物華。</text>
<title>步江邊</title>,<text>江邊數畝地。靑草翳白石。逶迤抵官門。漫余獨行迹。遙瞻谷口村。仰數林間翮。向風岸烏幘。新月銜雲壁。</text>
<title>步江邊 其二</title>,<text>春深官府靜。墻外桃花發。樵歸複洞雲。漁罷前江月。芳華眞可悅。職事易相奪。公齋有道書。時向午窓閱。</text>
<title>出游</title>,<text>隔籬桃蕊弄嬋娟。耕罷烏犍臥澗邊。細草自濃江路雨。新荷欲點野塘天。行穿小徑瞻雲嶠。坐斲枯査導石泉。已覺功名都外事。此身何處不超然。</text>
<title>晩歸</title>,<text>原上梨花繁似雪。夕樵獨傍南村歸。雲松揷嶺晴簇簇。野艇截灘昏依依。朝廷新報聞道路。峽峯秀色來窓扉。睡醒小胥請封篆。却把漁竿臨石磯。</text>
<title>家釀初熟。曉酌。</title>,<text>曉聞酒瓮溢。洗盞欣初嘗。見白吸浮蛆。盎若煕春陽。豈但磊碨平。漸覺咽喉香。靈府動天和。浩浩超羲皇。揩眼視前山。峯岫盡微茫。是時三月暮。卉木紛紅芳。淸江繚短墻。啼鳥遶前堂。良時逝不待。胡爲負此觴。人生俱逆旅。得醉卽爲鄕。撤屛平原放。拄笏參軍狂。有職去拘束。此道今已妨。惟願守淸約。官與民相忘。優游免鐫譙。興盡歸林莊。</text>
<title>殘春</title>,<text>殘春望山谷。已覺綠陰稠。微雨昨夜降。麥秀欲藏疇。簇簇蠶初動。擾擾蜂正游。閑愛滄浪潔。坐送釣船流。芳杜喜可採。新鶯解相求。憶昔京第居。出門無朋儔。別來聞時事。變滅如雲浮。誰能畏首尾。常懷坎井憂。冥鴻不顧網。海鱣難容溝。君看賢達士。枉尺曾所羞。</text>
<title>次金壽應韻示李維翰</title>,<text>紅殘綠縟送芳年。吏隱笙歌卽水仙。勝賞自欣延霽景。悲懷休愴閱流川。吟餘錦岳逾增麗。醉裏深杯更促傳。莫爲簿書催命駕。官齋今日酒如泉。</text>
<title>橐駝橋</title>,<text>苔碑零落記駝橋。舊迹尋思世已遙。奇畜自來非伐宛。霸圖新定遂輕遼。初從絶域期交聘。却傍長川絆寂寥。最恨激邊貽後患。鴨江烽火照寒霄。</text>
<title>荒山</title>,<text>天威當日掃凶頑。尙想紅旗遶碧山。困獸就擒三路靜。蟠螭紀烈六師還。風傳古壘神鉦響。雨洗荒巖戰血斑。欲識鴻功留百世。扶桑東望海防閑。</text>
<title>鴨綠村。訪乙巴素。</title>,<text>鴨水綠如酒。西流何汪漾。孤村背古郭。大谷連荒障。猗嗟考槃人。鏟芳事高尙。勁操況金石。深謀窄溟漲。韞櫝不願沽。終身寄閑曠。高名徹冕旒。玉帛勞相訪。始同築巖弼。竟作歸周望。一朝秉鴻樞。彰施資窮養。箕封盡安枕。柱石民所仰。流澤久逾懷。始識宰世匠。昔者夷吾功。實緣鮑叔讓。君看東里哲。擧能俾在上。遺風後無繼。志士興深悵。</text>
<title>鴟述嶺</title>,<text>草草乘槎別。回頭杳海濤。魂歸常入夢。疆隔試登高。石化空遺恨。城崩更一號。荒祠表遺烈。行客薦溪毛。</text>
<title>海雲臺</title>,<text>蔥蒨經春碧。蜿蜒入海靑。風來花漠漠。雲盡石亭亭。島嶼分毫髮。笙簫隔杳冥。前賢賞心處。携酒近東溟。</text>
<title>午吟</title>,<text>前山漸覺日蔥靑。齋閣欹紗任醉醒。階蟻晝長頻邂逅。林鶯風暖更丁寧。無論積毀能銷骨。只愛神方可鍊形。偶得三峯泉底石。訟庭揩眼對亭亭。</text>
<title>淸閣</title>,<text>江皐綠樹午陰濃。每倚雕欄對石峯。啼燕似隨鶯共語。游蜂只許蝶相逢。竊憐峽裏身無事。那計臺端迹不容。久負靑山添白髮。遙知猿鶴定嘲儂。</text>
<title>春日書懷</title>,<text>靑春鼎來客未歸。齋中始脫木綿衣。列岫能淸謝眺句。滄波欲洗淵明非。夜來微雨灑寒蕪。杏臉桃頰回敷腴。疲胥抱案請署退。更無一事煩追呼。書生從古生計淡。豈必華屋藏名姝。已隨升斗棄樵漁。乍免衣食憂妻孥。有時行藥出江邊。却笑鷗鷺爲官徒。黃金九環彼有命。綠醑千壺我自娛。世間臧否日爭新。誰能局促如轅駒。他年抽笏自劾去。肯向君王乞鑑湖。</text>
<title>前畜怪石。今不復收。戲述。</title>,<text>長江西走峽門拆。十里平湖瑩如鏡。江邊石臺蹙巃嵷。質疏理赤苔文淨。寒樓使君無長物。斲取一塊供淸詠。渾淪一德貴天成。岝崿公庭間花竹。浪痕粼粼蝕雙趾。雲氣纖纖籠半腹。不須雕琢出奇峯。山野之姿自驚目。君不見洞庭之產靈壁奇。方舟擊轂輸朱門。平泉丞相癖且愚。身後尙欲貽子孫。何如使君暫把翫。擲置不啻浮雲如。欲效鬱林壓載歸。隨身卷軸已五車。</text>
<title>錦山石城歌</title>,<text>錦山巑岏揭州北。石峯屹立摩蒼穹。遙看殘郭細如帶。週遭半沒白雲中。枏櫧蕭索一尺強。嵐霧浡滃四時同。羲娥側輪尙難過。縱有飛翮誰能窮。州志略漏不得詳。石築蓋道羅時功。自從三國分鼎足。疆域密邇爭雌雄。鉦鼓迭驚夫婦泣。髑髏相枕川原紅。依山阻險且屯兵。慄慄朝夕惟修戎。此城雖僻在上流。竹嶺南走形相通。豈但咽喉控嶺表。包擧湖右呑關東。一千年來石不爛。遺迹怳惚如飛鴻。雲根層蹙若翔空。一徑窈窕穿松楓。時淸偃革久無警。毀堞寂寞成靑悤。岸幘寒樓輒回眄。只有雪片隨長風。宣城敬亭一培塿。千古芳名憑謝公。可憐奇勝未逢人。榛棘塞蹊煙霞蒙。偏區占籍尤有憾。祭秩不得擬恒嵩。我今拂拭欲寵汝。文辭豈敢追前工。人材亦有遇不遇。何限英雄老編蓬。擧觴欲招山靈語。日高雲收晴景空。</text>
<title>卽事</title>,<text>訟庭泥深不許參。禿翁閉戶銅竹含。新漲溶溶已浸堤。屯雲漠漠猶藏菴。臥聽居民汲江水。一徑細遶頹墻南。誰能費力推我去。到來卽得閑如許。幽篁杳冥不見天。上帝深居幸寬汝。但調暘雨粟如土。不妨飽飯漁江渚。</text>
<title>日出入行</title>,<text>日出扶桑入濛氾。朝東暮西無時已。曈曈一丸疾於鳥。寸晷想應行萬里。夸父蹠穿不能躡。鄧林蒼然鬱千祀。魯陽揮戈何足憑。但見金輪欲仄靑山紫。寄語羲和莫悤悤。我欲稽首箋天公。鞭策六龍有底急。令我鬒變顏凋紅。若留一刻卽一日。若延一日卽一年。從此優游一愁無。且有賞心樂事長周旋。瓮裏香醪瀉瀲灎。花邊寶釵嬌嬋姸。名豪豎義搖玉塵。密友促席鳴朱絃。恰是人生快樂鄕。何必烹餌草木棲蓬巓。</text>
<title>放歌</title>,<text>靑春解媚我。花鳥爭姸景。滄江苦留我。沙石涵淸影。若專此境不知娛。天公亦應譙我愚。文章百卷喜馳騁。牒訴五年多糊塗。或云莫太放。明察爲時須。金貂日日新。莫非張趙徒。提封百里秩三品。借汝非欲糜官廩。營中黜陟動如神。且可策駑勤製錦。君不見東京太丘長。又不見開元魯山令。嗚呼古人不生今。搔首催科損情性。</text>
<title>次韻</title>,<text>峽中州府亦風流。擧目層巒碧四周。鬪品每收牛相石。開懷頻倚沈侯樓。一官自笑身猶寄。千首常誇語更遒。欲向島淵尋北壁。扁舟早晩泝芳洲。</text>
<title>次韻 其二</title>,<text>不須牙舌辨淄澠。勺氷煎茶每自矜。曲檻坐看飄鳥毳。高窓臥見點漁燈。厭麾煩牒如塵客。喜得新書若故朋。更有客懷堪遣處。槽頭初壓綠醅凝。</text>
<title>挽李承旨沆大夫人</title>,<text>淑聞三從順。稀年七秩尊。雙鳴含彩鳳。一哭斷腸猿。暫輟司喉列。將酬反哺恩。春暉留不住。歸櫬出江門。</text>
<title>泛波亭</title>,<text>晝永華亭敞。慵眠聽午禽。垂蘿侵壁面。搖艇點潭心。蜜勺那嫌滿。蒲觴不厭深。今年又苦旱。獨立占晴陰。</text>
<title>旱</title>,<text>華亭日永夢回初。咫尺苔磯合晩漁。薄霧早看山翠潤。微風徐遣水紋舒。經營未種千頭橘。牢落空蟠萬卷書。歲歲悶農常作吏。湖田誰復把犂鋤。</text>
<title>夏日</title>,<text>一室堪逃暑。頹然萬事忘。靜看槐影轉。眠愛簟紋涼。留客消殘局。敎兒洗破觴。逍遙又終日。歸犢帶斜陽。</text>
<title>夏日 其二</title>,<text>轉眄春何在。庭花樹樹空。輕絺將策效。團扇始論功。引睡書還擲。忘憂酒復中。微官足養拙。不必逐文窮。</text>
<title>夏日 其三</title>,<text>潦倒頭顱已自知。江邊賖酒餞芳時。燒丹駐景終多誤。躡屐登山幸未衰。矮紙霏煙閑弄筆。小窓晴雹晩爭棋。褰簾試聽流鸎語。絶勝尊前唱雪兒。</text>
<title>端午</title>,<text>浴罷蘭湯換葛衣。流年冉冉宦情衰。着花每覺詩還就。對竹能令俗可醫。綠樹漸濃涼自到。靑秧新揷旱相欺。閑行却羨田家樂。風軟茅簷競曬絲。</text>
<title>喜雨</title>,<text>稻畦初拆野塘乾。午睡偏驚水閣寒。蒼壁欲昏雲自裊。綠槐將暝露先漙。已知爽氣因風進。旋覺佳聲入夜闌。兩地事閑差可敵。不妨絲竹盡羈歡。</text>
<title>長日</title>,<text>扶疏雜樹擁頹墻。睡着空齋小簟涼。世事日新惟信命。詩篇歲積苦搜腸。峯高宿霧無時盡。村遠歸牛有底忙。若得身閑專此界。封留奚直一毫芒。</text>
<title>暝色</title>,<text>暝色入槐影。江風吹座涼。村歌時斷續。漁火半微茫。牒罷從閑步。詩成送晩沓。那能逐褦襶。水石可徜徉。</text>
<title>旱</title>,<text>今歲憂蝗旱似焚。猶慙竊𪚥臥江濆。將雛渚燕窺簾語。叫友林鶯隔樹聞。灘淺久閑倉渡艇。山昏虛聚錦峯雲。秋來恐有流亡報。況是徵租惱使君。</text>
<title>卽事</title>,<text>晩霽高樓望。前山翠黛斜。梧桐稀滴露。蘿薜密生霞。峽裏初收麥。江邊又見瓜。謀身知已拙。偸祿送年華。</text>
<title>長夏</title>,<text>長夏公庭靜。琴棋散座隅。林深歸雨逗。江晩去帆孤。自喜無文牒。人疑在畫圖。詩成貴眞境。不必守規模。</text>
<title>洗酌</title>,<text>洗酌消煩暑。披襟向晩晴。山銜頹照盡。江接暮雲平。地僻稀塵事。官閑有隱名。蕭然又終日。棲鳥伴吟聲。</text>
<title>驟雨</title>,<text>驟雨籠山日脚收。驚灘仍挾北風遒。涼生廢沼鳴蛙喜。聲入深叢宿鳥愁。官道漸看蒼蘚暈。村畦已報綠秧秋。朝盤莫厭蔬瓜淡。將向東陵學故侯。</text>
<title>卽景</title>,<text>峽口玄雲滃不流。江風吹雨洒寒樓。廻溪畜怒搜山趾。斜照多情滿渡頭。簿牒任他常玩愒。親朋憐我久淹留。凝淸睡罷琴書靜。臥聽樵人送棹謳。</text>
<title>納涼</title>,<text>綠樹簷邊六月涼。披襟獨立到斜陽。高田半被溪湍壞。小圃猶聞藥草香。村遠濕煙連漠漠。津平新漲極茫茫。官閑閉閤消長夏。肯厭腰間綬尙黃。</text>
<title>閑坐</title>,<text>樹密多鳴鳥。江淸少戲魚。帆歸望鄕處。簾捲納涼初。徐邈頻中酒。嵆康懶作書。從人誚疏誕高臥憶郊居。</text>
<title>苦熱</title>,<text>去年炎熾節。赤日燒寒摟。長簟若薦氈。細葛如襲裘。源泉沸如湯。鱗介爛且浮。擧目八紘內。何處淸涼州。今年驟雨頻。毒暑亦乍休。所幸邑務簡。獲此廣廈庥。坐看蔓草茂。欲蔽官庭幽。良疇足膏澤。峽氓佇有秋。稉稻剡漠漠。黍稷吐油油。天時苟如此。庶寬徵租憂。斗酒聊自慰。涼風動簾鉤。</text>
<title>熱甚</title>,<text>睡罷藜床氣不蘇。靑林寂寂鳥相呼。每親氷盌沈朱實。時倚風櫺鑑碧湖。巾韈盡拋增偃蹇。蒲葵稍快亦斯須。寒樓百尺猶如此。襏襫田中憶野夫。</text>
<title>日暮</title>,<text>草合官蹊狹。林深水檻涼。晩雲猶作態。歸犢不成行。熱極推殘局。風輕送去檣。欲尋河朔會。微宦醉何妨。</text>
<title>有感</title>,<text>何論世事是還非。獨臥寒樓向翠微。槁木豈曾驚寵辱。烹葵猶自傲輕肥。贊皇園裏無人守。廷尉門前見客稀。俛仰古今同一嘅。惟憑爛醉送斜暉。</text>
<title>大風</title>,<text>岳雲初勃鬱。忽爾北風哮。山震樓疑動。江喧石自敲。暑輕憐夏簟。霜熟憶秋郊。擧目迎新霽。斜陽在樹梢。</text>
<title>曉起</title>,<text>高閣炎全退。虛窓曙自遲。催生瓜蔓水。半熟稻花陂。石仄樵開逕。磯橫釣颺絲。今朝稍解悶。一雨足公私。</text>
<title>初秋</title>,<text>宿雨澄炎景。空庭日色微。潭明游鷺集。林密晩蟬歸。倦擁烏皮几。涼添白衲衣。浮雲開夕霽。丹峽更依依。</text>
<title>日晩</title>,<text>風林蟬噪正斜陽。每愛澄湖遶枕涼。小閣欠伸驚午夢。邇來身與世相忘。</text>
<title>夜吟</title>,<text>欄頭桐葉露華繁。月白蟲喧獨閉門。燈盡小齋蝙蝠出。坐看漁火過前村。</text>
<title>自遣</title>,<text>樹影侵宵合。江聲入座涼。菴鍾來斷續。漁火返微茫。石瀨魚偏美。山粳酒更香。微官寬自遣。搖筆任詩狂。</text>
<title>自遣 其二</title>,<text>世事何曾定。山鄕且久淹。樓臨屛壁怪。門對客峯尖。宦意甘居薄。詩情漸入纖。微涼自無寐。雲細月如鎌。</text>
<title>次中表兄江漲韻</title>,<text>黑雲膚合吐崔嵬。轉眄崩波擘岸廻。孤島力爭漂石去。平蕪恰受建瓴來。遙知斗口雙流逆。尙想臺根五竇開。電激歸帆三百里。不妨鄕思付銜杯。</text>
<title>喜雨</title>,<text>山雨奔騰入座隅。驅除旱氣在斯須。蓬蒿吐色何勞翦。稉稻生容不待扶。狼石拒濤聲自急。高樓臨漲勢還孤。鄕關此去無多驛。遙望長雲接斗湖。</text>
<title>次韻</title>,<text>峽裏相逢故意長。屛巖錦岳對飛觴。已知世路疏儒素。惟有江樓着酒狂。吠蛤競催靑稻秀。吟蟬先報綠槐涼。綾衾夜直何關我。鄕社秋來憶野堂。</text>
<title>擬古</title>,<text>陟彼高丘。遙臨渤海。綠江西流。白山北峙。漫漫遼碣。榛棘徒茂。塞日將沈。玄雲夕起。慨想興衰。憂來攻中。頟頟我險。山河表裏。以安爲警。歌以申志。</text>
<title>擬古 其二</title>,<text>旱炎融融。耘藝愆時。雌風南來。掘堁揚灰。農夫輟鋤。將離田里。起瞻雲漢。憂心未已。爲災爲祥。惟德動天。安得甘澍。登我有年。秋期已至。歌以攄志。</text>
<title>玉壺吟</title>,<text>問君高歌何缺玉唾壺。人生得意貴當年。眼前一樽且長滿。笑看浮蟻涵淸漣。不羨腰懸六國印。不願身登五侯筵。築室東皐欲種黍。躬耕自古多高賢。嵆康未試金丹術。祖生已着功名鞭。谷神緣督是吾道。世間那有飛空仙。端居事事可舒顰。花竹挾座書遶身。淸風吹覺北窓夢。褦襶觸熱爲何人。</text>
<title>和陶詩</title>,<text>習靜愛林皐。自與俗人疏。豈敢慕肥遯。量力守荒廬。不念飢寒憂。且讀篋中書。野景媚新霽。興到輒命車。心將雲水遠。跡與樵牧俱。旣種數畝秫。且萟一區蔬。於焉足生趣。鼎食非吾圖。苟無券外求。此身常晏如。</text>
<title>陰雨</title>,<text>江雨涼生座。荒園草樹秋。牒稀偏習懶。吟罷自添愁。臥柳多新葉。廻溪失舊流。不聞京國報。官府更淸幽。</text>
<title>暮吟</title>,<text>凄凄涼露泫高梧。入夜蛩吟鬧坐隅。吏牒有期心轉懶。宦游無樂歲將徂。簪纓不作塵間夢。山水猶供客裏娛。莫道郡齋常寂寞。開尊時復聽歌呼。</text>
<title>八月初吉。赴靑陽校監試士。又向延豐校東堂士。彌月還官。志苦。</title>,<text>一月驅馳兩入圍。愁看朱墨燭前微。酆龍欲發先瞻氣。冀馬難空恐擧肥。翰墨年來貽自苦。蓴鱸秋晩憶將歸。細量去就仍呼酒。庭樹蕭蕭帶夕暉。</text>
<title>秋懷</title>,<text>係宦不顧家。生計等秋毫。忽驚黃葉落。前山秋氣高。凄凄雨初霽。切切蟲夜號。覽物感變衰。懷人增鬱陶。鐺杓散寂寞。鷄黍負游遨。分爲明時隱。還哂少年豪。悠然起遠興。矯首面江皐。</text>
<title>擬古白苧歌</title>,<text>孤鸞脅翼啼菱花。美人曉織揎雲紗。香膩微消繡被空。鴉鬟半脫金釵斜。妾愁如絲抽更繁。郞行如轂去逾遠。從此相逢若有時。歸來莫恨容華晩。</text>
<title>擬古白苧歌 其二</title>,<text>綠窓曉拓紗如煙。楚姬佇立矜嬋娟。春慵惱人花無力。額黃未點還成眠。朱絃暗暗生促節。鸚鵡偸傳弄嬌舌。生平不省有悲歡。但怕傍人說離別。</text>
<title>擬古白苧歌 其三</title>,<text>大堤楊柳絮飄雪。掩映高樓春可折。廬江少婦癡且嬌。不解將條贈離別。一朝大艑駕風去。却閉靑菱淚如雨。只羨紅粧未嫁時。鬪草看花白日暮。</text>
<title>擬古白苧歌 其四</title>,<text>翠翹繡襦誰家女。半捲珠簾隔花語。慵多脂粉瀋金尺。細霧輕衫催白紵。陌上有桑不肯攀。獨向窓前梳曉鬟。鶯啼燕舞日如年。不覺春愁傷玉顏。</text>
<title>九月初八日。偶吟。</title>,<text>蒼巖丹葉夕陽邊。每向朱欄坐屢遷。薄宦未能拋酒盞。歸心惟自檢詩篇。時因過客休公事。愧對飢氓說稅錢。步出官門看去艇。裁書爲問廣陵田。</text>
<title>九日</title>,<text>露下官階菊散金。靑山在眼懶登臨。門前古石生寒暈。渡口歸雲作晩陰。香稻正思鄕社酒。衰林遙隔峽村砧。日斜推案簾櫳靜。坐見明沙下夕禽。</text>
<title>遣興</title>,<text>曾求分竹欲酬恩。浮世升沈肯更論。牒訴煩催身易懶。雲林歸臥道方尊。靈龜不願藏荊廟。老鶴唯慙寵衛軒。放曠形骸何所苦。從來名利使人昏。</text>
<title>遣興 其二</title>,<text>江霧霏霏濕曉暉。滄波搖漾映官扉。浥紅山果盈籠美。閃白灘鱗上釣肥。每就晴簷閑炙背。時登水閣更添衣。一從斂退甘棲棘。不識人間有是非。</text>
<title>遣興 其三</title>,<text>江澄雲斂雁悠悠。秋思無聊獨倚樓。赤葉可憐娛望眼。黃花何苦伴人愁。四年薄祿終難擲。一畝幽居不自謀。壓得儒酸須底事。旋敎紅袖洗瑤舟。</text>
<title>挽孟右尹胄瑞</title>,<text>通才綜密似公稀。敭歷淸躔早着緋。桐邑絃歌新進秩。桑鄕旌節舊生輝。書㨔憶向江邊問。尊酒叨逢嶺外歸。欲寄哀詞無驛使。秋風南望更沾衣。</text>
<title>作萬歲樓。記偶題。</title>,<text>濁酒長歌意自舒。蒼巖錦葉畫難如。雨昏空閣初棲鳥。霜落寒潭始聚魚。每摘黃花臨古圃。親栽紫籜護前除。笑他太守文名在。猶爲山僧記靜居。</text>
<title>秋夜讀書</title>,<text>少年勤苦守長檠。今日靑衫鬢雪明。出處已慙商嶺隱。吹噓不借汝南評。親朋怪我忘投紱。鄕社從他久廢耕。簷鳥忽驚燈欲盡。臥聞庭葉起秋聲。</text>
<title>秋景</title>,<text>峽裏霜連夜。秋江楓欲衰。煙深打禾處。月冷擣衣時。葉脫藤逾瘦。松懸石自奇。悠然望雲壁。一衲去逶遲。</text>
<title>舟下黃江</title>,<text>蒲柳蕭蕭霜氣淸。驚波將迫問灘名。峽深水石行難盡。洞曲村廬路自傾。客枕燭殘成遠夢。蓬窓風逆緩歸程。宦遊更動悲秋感。搖落江天雁送聲。</text>
<title>忠州</title>,<text>孤帆催掛峽門風。平遠江山指顧中。觸石浪花爭噴白。背巖楓葉已凋紅。田空積穗堆霜壟。澤暗殘燈送釣篷。每把毛錐記行李。宦遊贏得鬢如蓬。</text>
<title>原州</title>,<text>山勢坡陁到岸窮。誰家門館隱松楓。蕭條已作三秋景。栽種要須十歲功。去雁入雲還落渚。游魚照日若行空。船窓兀坐成殘夢。柔櫓無聲夕照紅。</text>
<title>廣庄</title>,<text>一別丘園久未歸。歸來鷄犬亦依依。似聞井屋愁荒歲。猶見松楸帶夕暉。元亮尙餘詩興逸。曼容原是宦情微。隣翁夜過談鄕事。香稻新炊白芋肥。</text>
<title>次朴休卿韻之任松禾</title>,<text>暫把離杯駐網軒。晴簷相對却忘言。氷潮夜蹙蘆洲響。海雪晨炊月岳昏。愧我挈孥遲解紱。羨君麾牘獨開尊。向來榮辱何須記。兩地官居卽小村。</text>
<title>次夷門行</title>,<text>秦強趙弱帝形分。圍城策士徒紛紛。獨有夷門抱關翁。良籌密進信陵君。橫人恫愒魏王疑。十萬精兵屯鄴下。笑把金椎催上馬。屠中壯士何爲者。竊符救趙爲魏謀。公子深恩非獨酬。不如東齊玉兒人。抗義不向平原求。</text>
<title>哀鼂大夫</title>,<text>禍發寧無兆。讒來亦有端。西廂才夜席。東市尙朝冠。天隔楓宸邃。霜凄柏府寒。鳴冤鄧公在。回節入長安。</text>
<title>登文臣試升堂上。還官偶題。</title>,<text>久覺陶公五斗輕。宏詞一級豈爲榮。江村酒熟陽初動。齋閣眠殘雪有聲。留滯恐難充歲課。罷歸猶擬及春耕。野夫蓑笠從來事。不用巾邊片玉明。</text>
<title>冬至</title>,<text>紅輪未出海鷄號。小邑崚增雪嶽高。曉甑粥香初煮豆。朝盤羹滑試烹蒿。詠梅東閣光陰駛。鳴玉昕庭夢寐勞。客裏履長何所樂。槽頭洗酌挹芳醪。</text>
<title>次李進士韻</title>,<text>淸風瀏瀏巖中出。寒溜涓涓石底流。策蹇遠來知有趣。披襟先上一高樓。</text>
<title>送李進士</title>,<text>幾歲優游臥薜蘿。却來深峽對嵯峨。搜詩客裏消長夜。悶老尊前送短歌。垂橐欲歸愁雪棧。懷符未決憶煙蓑。晴簷語罷同羈旅。氷咽江聲入院多。</text>
<title>寒甚覓酒</title>,<text>峽雪凝嚴久不消。甎爐煖酒趁淸朝。窓前老檜垂氷鬣。盤裏新蔬長玉苗。不羨高門誇棨戟。猶思小築返漁樵。居官四載無奇績。慙愧詩篇詠物饒。</text>
<title>大風</title>,<text>雲黑夕風勁。庭松入夜呼。氷堅江自裂。苔凍石增麤。擁被聞寒角。持杯向曉爐。詩成無怨句。只惜歲頻徂。</text>
<title>雜詠</title>,<text>小邑租期晩。江氷白映門。對山時作夢。看水自忘言。淺瀨寒鷗集。空梁宿鳥翻。休官如可隱。松櫪峽東村。</text>
<title>與南熏仲坐凝淸閣。仍步其韻。</title>,<text>界天雲嶺壓江樓。歸對流澌擁岸頭。兩邑只增勞宦轍。四年堪詑作天遊。猶存一壑棲遲趣。且勸兼淸瀲灎浮。早晩城南同邂逅。滄波須記送輕鷗。</text>
<title>報瓜滿自詠 升堂上。以三十朔爲滿。</title>,<text>瓜期幸借一資成。却閉空齋算去程。官廥尙餘殘俸貯。江津阻放片帆輕。試循鬢髮能無變。欲別樓臺更有情。且喜腰間無結綬。鄕廬歸臥聽松聲。</text>
<title>罷衙</title>,<text>平生文字不輕誇。豈意蟾宮再折花。渤海向來敎種韭。靑門從此合鋤瓜。翻愁雪嶠難容駕。且喜江齋早罷衙。約束歸裝瞻日下。西風吹却帽簷斜。</text>
<title>雪晴</title>,<text>皓耀千峯雪。茅廬洞裏寒。棧懸愁絶嶠。舟膠識淸灘。櫪炭紅逾久。松籬碧未乾。凌晨謀一醉。凍鱖喜登盤。</text>
<title>雪晴 其二</title>,<text>見雪唯催酒。嫌寒不上樓。懸泉明玉柱。斜月淡銀鉤。削壁霜逾滑。鳴機夜未休。虛窓晨色動。高詠破淸愁。</text>
<title>雪晴 其三</title>,<text>滴滴簷氷斷。沾沾峽雪融。欹峯銜落景。鳴木送高風。邑占樵漁境。詩饒水石功。那堪雙嶺路。行李歲將窮。</text>
<title>雪晴 其四</title>,<text>西風吹急雪。晩作雨紛紛。暗吐山頭霧。陰添渡口雲。靜嫌新牒到。眠愛小爐熏。窓外江淸淺。輕鷗自作群。</text>
<title>寓感</title>,<text>案牘沈埋鬢欲衰。今朝投紱始升資。科名偶占蹉跎日。學力宜增寂寞時。邑薄不嫌爲吏久。田荒猶恨得歸遲。林丘屛跡眞吾願。世事由來似奕棋。</text>
<title>朝日</title>,<text>氷壯江疑陸。山昏岫似雲。松蟠矜苦節。石蹙作奇文。斷續村砧遠。微茫野刹分。歲闌將報政。猶愧大馮君。</text>
<title>苦寒</title>,<text>貂帽深房尙怕寒。更堪遮日向長安。山蹊詰曲愁氷厚。村酒招要覺歲闌。官道光陰如轉轂。名場讒謗任流丸。歸田一味吾能識。羹薺烹鷄足盡歡。</text>
<title>晩興</title>,<text>連旬積雪滯行期。室靜爐熏睡起遲。乘興登樓雖不俗。忍煩裁牒亦多時。浮榮久已經三折。薄祿其如負二宜。浪跡至今糜歲月。回鄕那復歎無錐。</text>
<title>晩興 其二</title>,<text>墟煙羃䍥曙光催。門外江淸白石堆。老大一資眞偶爾。棲遲小築亦佳哉。每敎踏雪挑溪菜。旋憶衝寒訪野梅。世路炎涼何足道。他年亭尉任相猜。</text>
<title>江氷</title>,<text>氷聲隱隱響淸江。紅日今朝滿小窓。入谷楓櫧鳴颯颯。臨汀鷗鷺戲雙雙。地偏棋敵曾難遇。酒薄愁城未易降。安得水程風借便。春波渺渺送輕艭。</text>
<title>庚申元日</title>,<text>寒宵冉冉燭花摧。最後屠蘇強一杯。自擬淵明初訪菊。還如何遜再尋梅。思霑白獸身猶遠。却唱黃鷄歲更催。四十三年今日是。向來游宦亦勞哉。</text>
<title>次李子商 日翼 韻</title>,<text>峽裏樓遲費俸錢。歸來京洛已新年。輕挑衆口君何勇。欲折長腰我自憐。鄕信每憑商舫駛。公齋只對客峯圓。由人去就羞相說。莫向寒樓喚作仙。</text>
<title>次李子商 日翼 韻 其二</title>,<text>科名何用選靑錢。江上看花再閏年。蛇足添來還自哂。羊腸歷盡始相憐。雪消深峽寒梅動。煙合長堤弱柳圓。欲向龜潭成邂逅。高臺終古降眞仙。</text>
<title>次李子商 日翼 韻 其三</title>,<text>懶向疲氓索稅錢。悤悤簿牒度芳年。山深不許乘騶訪。江碧長敎對酒憐。勁竹拂雲元有節。流丸行地尙憎圓。携衾復作凝淸夢。官府由來屬散仙。</text>
<title>挽洪海州錫龜</title>,<text>宦拙三朝後。才高一代前。吹噓煩日下。寂莫臥江邊。業托靑箱顯。名留玉筯鐫。詩成違入社。臨挽獨潸然。</text>
<title>仍任還府宿鳳凰川</title>,<text>舊館依依記去年。松籬颯颯帶寒煙。入門犬喜能相認。隔屋鷄鳴自少眠。迎送已慙官吏懈。往來惟有野翁憐。峽中驅馬驚春序。愁見腰間組綬牽。</text>
<title>長峙</title>,<text>懸崖斗削怯征驂。長峙初攀日正南。倚壁焦松經霹靂。巢顚矮屋隱煙嵐。春生雪盡山如鐵。川激林深谷似函。却視終朝穿歷地。楓杉漠漠凍雲含。</text>
<title>自嘲</title>,<text>高窓寂莫對前湖。已覺流澌一點無。進匪弓旌宜漸退。行携文籍亦堪娛。生來掃迹平津閤。老去低顏刺史符。庭院日斜休散步。旋敎小杓瀉淸酤。</text>
<title>正月晦</title>,<text>空齋向午印催封。睡罷支頤對夕峯。已廢招尋從懶性。惟耽登覽洗塵胸。久看世態如雲變。漸覺春光似酒濃。土潤江郊寒燒綠。東皐猶憶事桑農。</text>
<title>遣悶</title>,<text>斜暉欲盡客峯頭。一室圖書爛不收。水底明星初的的。簷間宿鳥尙啾啾。更無得喪塵丹府。只愛興居對碧流。世態從今知幾變。含光端合任呼牛。</text>
<title>遣悶 其二</title>,<text>江鄕再莅及春期。身外浮榮豈復思。壁底茶鐺仍煮藥。床頭判筆好題詩。田原犖确藏靑石。邑屋參差俯綠漪。摠爲溪山緣不盡。輕藍臨眺更無時。</text>
<title>閑意</title>,<text>親裁數牒卽休衙。却訪華胥到日斜。階拆舊欄思種竹。酒分殘俸待開花。資材自揣難爲吏。嘯詠偏多若在家。晩向北軒仍極目。雲間山火是新畬。</text>
<title>東欄</title>,<text>東欄每日苦搜腸。官道連延渚柳荒。江闊奇巖侵水立。天低走峽亘雲長。齋閑不乏盈尊酒。樓勝仍兼滿寢香。文牘掃空還把卷。小州元自屬淸狂。</text>
<title>晩興</title>,<text>小官樓閣亦沈沈。日晩門前集水禽。一點孤菴露雲際。雙峯巨石揷江心。民兵齟齬終難鍊。訟牒支離未易尋。吏事已饜詩癖苦。還思洗鉢託東林。</text>
<title>晩興 其二</title>,<text>春風吹峽日冥冥。簾閣蕭然午睡醒。攬勝只憑雙蠟屐。思歸擬築一茅亭。微官進退寧難決。平地波瀾亦飽經。最喜眼中無俗物。嶙峋長對石峯靑。</text>
<title>風寒閉戶</title>,<text>峭風微雪誤花期。香盡金鑪晝下帷。自笑文章長似璞。誰令世路摠如砥。空庭吏退靑山秀。小邑人稀白日遲。只有弊廬勞想像。桑麻初綠午鷄時。</text>
<title>風寒閉戶 其二</title>,<text>新年歸郡尙懸魚。獨上寒樓雪盡初。自愛溪山能殢客。何煩權貴更嗔余。屢驚營裏調兵檄。却廢田間種樹書。只恐散樗難責效。春風回首望郊居。</text>
<title>風寒閉戶 其三</title>,<text>流年如水更難追。坐耗官儲鬢欲絲。只愧邴容頻去宦。寧論顏駟不逢時。廚人解釀春前酒。胥史能編雪後詩。欲放差科還太息。遙聞中谷泣仳離。</text>
<title>喜暖</title>,<text>曉角先驚枕。晴嵐已滿樓。有詩充日課。無客共春游。洞雪留寒景。江氷閣淺流。何須畜奇石。庭際綠峯稠。</text>
<title>喜暖 其二</title>,<text>曉起催煎茗。春晴峽氣新。低聲親野叟。飽飯愧閑人。柳弱將開眼。松奇便屈身。山蔬可當肉。莫厭小州貧。</text>
<title>喜暖 其三</title>,<text>十日東風惡。今朝淑氣多。溪山足雙眼。天地付高歌。雪盡汀洲潤。年深篆刻訛。孤松近公閤。飯罷輒婆娑。</text>
<title>喜暖 其四</title>,<text>春來常閉閤。作吏少歡悰。砌缺添奇石。庭空立短松。抽書飜引蝶。弄草欲成龍。寂莫吟詩處。時聞遠寺鍾。</text>
<title>喜暖 其五</title>,<text>久客眠常少。靑燈照素書。本期銘鼎鼐。翻欲老樵漁。欹倒頻空榼。崎嶇却試輿。滄浪在眼底。鷗鷺莫相疏。</text>
<title>喜暖 其六</title>,<text>漠漠前山暗。西風夕更饕。煙濃崖刹遠。江噴峽門高。綠醑凌寒壓。朱絃向夜操。新春動幽興。餘日理輕舠。</text>
<title>喜暖 其七</title>,<text>封內亂山衆。居民貧且纖。畬田經歲闢。兵籍比年添。逃戶猶收橡。商船只貨鹽。使君耽僻簡。長日獨垂簾。</text>
<title>喜暖 其八</title>,<text>田畝難盈頃。官墟數十家。山回雲棧滑。江急石堤斜。畜澗惟漚菜。耕巖亦種花。公餘頻覓酒。桃柳近芳華。</text>
<title>二月七日。以家祀休衙。雨雪仍作。</title>,<text>山雨昏昏雪作花。深房獨對篆煙斜。不嫌宿霧侵朱檻。且見狂濤捲白沙。覓句底須求結社。之官猶自愛浮家。却憐懶癖耽休告。臥聽門前晩鼓撾。</text>
<title>二月七日。以家祀休衙。雨雪仍作。 其二</title>,<text>六花蕭索響空墀。春半山村暖氣遲。閉閤只呼紅滴滴。開門漸見綠絲絲。一行作吏有今日。三黜休官當幾時。忽憶前江漁興動。小舟容與壓文漪。</text>
<title>二月七日。以家祀休衙。雨雪仍作。 其三</title>,<text>襆被公齋送歲華。萟蔬移竹不思家。莬裘已欠千頭橘。蟾窟何關再度花。屐底久殘巖寺霧。囊中剩飽錦峯霞。憑欄却羨風帆便。雪漲臺山水驛賖。</text>
<title>二月七日。以家祀休衙。雨雪仍作。 其四</title>,<text>江邊飄雨入簾帷。點滴空庭惱夢思。四邑地寒花意淺。五臺山冷水生遲。癖來泉石淹孤跡。倦極絃歌向六期。斥鷃搶楡知自足。廣陵將翦一茅茨。</text>
<title>二月七日。以家祀休衙。雨雪仍作。 其五</title>,<text>五年淸嘯坐黃堂。吏道詩情兩不妨。山聳城圍猶地險。邑淳文學亦天荒。揮鋤每拾松苓潤。懸索能收石簟香。却望故鄕堪解悶。西風吹送漢津檣。</text>
<title>二月七日。以家祀休衙。雨雪仍作。 其六</title>,<text>邑偏何用撥煩材。一臥江樓歲月催。急漲夜聞漂小艇。微寒晨喜促深杯。猶含種菜英雄恨不。作紉蘭楚客哀。諳盡世情猶健在。更須飛屐陟崔嵬。</text>
<title>二月七日。以家祀休衙。雨雪仍作。 其七</title>,<text>名區眞不讓錢湖。敢把風流擬白蘇。映帶滄浪三五步。連延翠蓋萬千株。試看樓閣臨靑壁。却訝乾坤入玉壺。老守婆娑應坐此。誰將遺迹載輿圖。</text>
<title>夜雨</title>,<text>江雨濛濛晩角催。春光轉覺雨中來。姿生綽約難禁柳。粧着嬋娟已見梅。邑小尙容寬酒戶。官淸剩喜足詩材。不眠愁聽虛簷滴。寂莫靑燈對畫灰。</text>
<title>破悶</title>,<text>霽月登摟夕。春江泛宅時。晴應滋野色。寒亦殢花期。稅牒繁縈筆。爐煙細裊絲。揮毫聊破悶。不用琢肝脾。</text>
<title>春曉</title>,<text>春日媚庭院。翩翩啼鳥多。農應催有事。吾自睡無何。瀝酒試新鷁。開衙鳴畫鼉。初晴懶散屧。臥聽夕樵歌。</text>
<title>春夜</title>,<text>新月漾江色。齋居淸且幽。丹心長北拱。銀漢自東流。古柳煙生腹。高峯雪點頭。還如柳常侍。詩詠白蘋洲。</text>
<title>春夜 其二</title>,<text>庭宇臨湖水。何妨是邑居。彩船深似屋。靑石淨宜書。洞戶能供朮。江丁解課魚。買山錢自乏。隨興且躕躇。</text>
<title>春夜 其三</title>,<text>絶愛南軒敞。靑螺與目謀。漁燈緣浦迥。村杵隔林稠。巾掛波搖壁。尊開水映樓。翛然屛塵累。魚鳥是吾儔。</text>
<title>春水</title>,<text>春水淸如許。臨汀可濯纓。樓陰橫霮䨴。檣影揷空明。漱石飄珠點。舂沙奏玉聲。朝來一甌茗。令我洗塵情。</text>
<title>野望</title>,<text>江畫野田矌。高齋春望紆。岸傾漁戶衆。山擁使君孤。雲閣遙飛動。風帆乍有無。欲將雙賜舃。隨意踏靑蕪。</text>
<title>野望 其二</title>,<text>積水春添盛。高樓午更新。石環非俗客。山近似情人。獨坐親藤癭。孤吟對柳顰。逍遙愛斯境。那有素衣塵。</text>
<title>自嘲</title>,<text>日永吾何事。靑編信手舒。迹奇耽水石。身懶畏簪裾。靑瑣扳聯少。朱門簡牘疏。沈吟不覺暝。江月滿前除。</text>
<title>島潭歌</title>,<text>五臺南奔意未已。障隔扶桑半空紫。臺底五穴開向天。噴作神京淸漢水。翠峽蟠拏扼江道。江水畜怒三百里。峽拆流平宛轉處。忽見三峯玉嶄峙。根揷滄波山字高。儼立撑空不相倚。劖削遙瞻似植圭。偏傾側睨如橫几。竊疑愚公負山走。力疲肩頳棄江涘。苔衣浥霧赤斕斑。松髮梳風靑旖旎。我昔停舟試攀陟。藤蘿欲盡雲粘屣。酒酣憑虛歌激烈。放敎陽侯戰其趾。漁樵斷迹鳧鷖橫。惟見霜楓爛如綺。世間此境更何有。除却蓬萊無可擬。細推融結若有情。五臺先分三島起。江中千古獨浮來。始覺天工𢫔奇詭。蓋頭一把元不乏。何人拂衣超泥滓。</text>
<title>征婦詞</title>,<text>莎鷄哳哳碧窓寒。織罷流黃到夜闌。塞上秋來無驛使。邊衣空帶淚痕殘。</text>
<title>征婦詞 其二</title>,<text>一從腰劍向胡林。尺素那能盡此心。惆悵君邊靑海月。夜來流影照䲶衾。</text>
<title>征婦詞 其三</title>,<text>十三絃急雁行斜。彈向庭前送落花。聞道出關猶轉戰。漢家何事拓黃沙。</text>
<title>宮怨</title>,<text>誰敎孤燭照啼痕。永巷沈沈斷舊恩。月隱上陽淸漏盡。虛將竹葉灑宮門。</text>
<title>宮怨 其二</title>,<text>玉階零露夜沈沈。獨把齊紈淚不禁。莫道蛾眉宜見妬。已曾辭輦畏恩深。</text>
<title>宮怨 其三</title>,<text>金屋流蘇掩象床。銀蟾空浸水晶涼。後庭何處留雕輦。時覺風前有斷香。</text>
<title>卽事</title>,<text>靑山三疊白雲多。每倚樓頭獨放歌。荷笠山僧歸太晩。半峯新月滿藤蘿。</text>
<title>卽事 其二</title>,<text>白版扉前古木繁。孤村煙火向黃昏。蒼崖十級臨江滑。好着先生杖屨痕。</text>
<title>卽事 其三</title>,<text>春水連江復漲溪。靑靑草色被官堤。門前日落漁樵盡。一點孤雲傍鶴棲。</text>
<title>夢得書籍。覺而志之。</title>,<text>夢裏分明得異書。山窓月隱曉鷄初。豈應才進成奇兆。白首浮沈尙佩魚。</text>
<title>前有尊酒行</title>,<text>高堂珍簟花如錦。勸君玉醅須盡飮。截斷乾愁千萬緖。不妨酩酊同欹枕。與君商略古今事。世間倚伏曾無期。李斯不復上蔡獵。贊皇終作崖州纍。衛靑執轡困笞罵。竇侯伐炭憂寒飢。高穹蕩蕩不可問。草木各有榮枯時。朱輪五馬二千石。文士得此難稱窮。安能齷齪叩朱門。睹取半資常悤悤。一杯足遣恩讎消。一醉亦並榮辱空。超然直與造物游。笑看簪組同樊籠。眼前樂事君自見。朱簾更捲蘋洲風。</text>
<title>前有尊酒行 其二</title>,<text>簪筆曾叨北門直。此榮未足光輝我。受牒惟視上官色。但恐蚩氓不我可。平生淡宕一寸心。敲撼不挫將如何。興來爛熳倒芳尊。東風吹我兩頰酡。少年豪氣薄雲霄。直欲斬鰲乾東溟。自從折腰戀五斗。北山已報移文銘。臺生向子去綿邈。五岳吐雲崚嶒靑。問君常苦世議隘。何如白鳥翔煙汀。極知簡懶入膏肓。且倒接罹臨江亭。欲起阮籍與痛飮。任遣禮法嘲沈冥。</text>
<title>暮坐江上。戲述。</title>,<text>二月欲盡春水盛。老守倚杖臨江門。遙看丹峽雪嵯峨。恰如東海銀濤翻。惜哉山深地淸涼。柑橘梅竹不得蕃。只有靑松與怪石。作態娛我能忘憂。公庭牧丹欲放萼。待汝且泛黃金舟。</text>
<title>暮坐江上。戲述。 其二</title>,<text>此去江襄二百里。有梅有竹能爲春。崇山巨嶽造天高。蔽隔東海成燕秦。地氣頓殊可奈何。霰雪入春猶惱人。我願天公移此山。作障鴨綠塞通津。使我高枕不憂寇。且得腴壤居斯民。不但草木具芬芳。可令粳稻收千囷。嗚呼六合之間多可憾。綴罷小詞瞻嶙峋。</text>
<title>二月十九日。書卽事。</title>,<text>同雲泱鬱起峽東。雪脚窣地隨驚風。北渚高檣盡蕩拆。南村雜樹猶蒙籠。須臾風定山自出。寂歷空庭日正中。惟有屛巖非舊態。無數蒼官成老翁。</text>
<title>楊白花</title>,<text>洛陽宮裏楊花發。縈窓拂檻春如雪。風吹花去可奈何。惆悵春光隔超忽。宮中絳縷隊隊新。連臂蹋足歌聲咽。煙條裊娜已無色。江水茫茫不可越。一別年華限南北。寂莫長秋鎖殘月。</text>
<title>秦女卷衣</title>,<text>白日欲沈咸陽宮。秦王閣道橫半空。後庭娙娥貌如花。當窓攬鏡調鉛紅。疏房寶幄盤雙鳳。羅衣綷縩生香風。苑裏離宮三十六。承恩抱衾知幾人。況復蛾眉善謠諑。可憐玉態空爭新。君不見華陽楚姬寵傾國。邯鄲亦有絶代色。入宮一笑便破顏。誰道佳人難再得。歸來未巷夜寂寂。攬巾含悲背燈立。</text>
<title>登高丘而望遠海行</title>,<text>海水浸天天正碧。天水茫茫兩無極。三山可望不可到。安得長風駕兩腋。此中神仙竟有無。但見雲霞日月爭朝夕。中國之東五臺西。海道約量三千強。徐生騁誕五利誑。秦皇漢武聞若狂。若登臺山更東臨。又有蔚島橫蒼蒼。十洲扶桑更何在。夸父渴死章亥僵。九州之外裨海環。此語吾欲徵鄒陽。天風吹雲笙鶴過。仙人向我皆盧胡。渤海天與龍蜃窟。神州地入腥膻區。不知身在蓬萊中。更望東海何其愚。</text>
<title>武臣營將。狎到點兵。志苦。</title>,<text>長檄交馳邑里驚。公門伐鼓點新兵。山風夕簸旌旗色。江日春連組練明。已識廟堂憂警急。何論蔀屋狃昇平。堆前牒訴渾閑事。只覺逢迎減宦情。</text>
<title>晩興</title>,<text>繚白環靑景有餘。歸來愈自愛官居。門前對浴雙雙鷺。欄外斜行隊隊魚。曉起試分鐺裏茗。午眠仍枕手中書。又搖釣艇沿灘去。隱吏何妨復隱漁。</text>
<title>船下忠州</title>,<text>江雨霏霏石瀨平。天邊雲薄數峯晴。白塡巖竇氷猶在。靑撲舷頭峽自傾。臥狎惡灘成小夢。行逢佳境動高情。爲官已足看山願。不必橫金拜冢卿。</text>
<title>船下忠州 其二</title>,<text>船駛風生酒欲醒。平灘淺瀨記曾經。巖田似席添微綠。石壁如屛聳晩靑。荷笠每思親釣叟。懸符能不愧山靈。漁家近在斜陽外。一曲滄浪夢裏聽。</text>
<title>寒食</title>,<text>寒食春遲未見花。松間香火引啼鴉。得閑太守晝扃閤。倚醉村翁昏返家。峽裏高峯猶負雪。江邊嫩荻已穿沙。莫言吏職徒勞苦。地僻官淸興自賖。</text>
<title>偶題</title>,<text>穀貴京都戶戶忙。迂儒猶得臥黃堂。猶強瘴邑蒙恩譴。豈羨瑤墀惹御香。李廣數奇空射虎。卜生官貴起分羊。世間翻覆誰能料。且向花前進一觴。</text>
<title>書囑舍弟修舍</title>,<text>淸江峽裏商船發。春水茫茫正三月。寄書遙問廣陵事。小築恐爲農務奪。前溪白石可能移。傍麓長松亦堪伐。但令墻壁庳且深。老怕嚴寒透裘褐。東窓如瓮受朝暾。伸脚安眠寄傲骨。逍遙雖乏林池美。晻靄差饒桑棗鬱。不用翬飛鬪金碧。中藏古書忘飢渴。始興治墅太嫌奢。剡溪起宅未爲達。老年生計發一笑。君不見蠔房與蟻垤。</text>
<title>春興</title>,<text>巖對東窓出。檣連北渚高。小官身已老。餘興句偏豪。盤煮鵑花餠。杯斟竹葉濤。誰能共此樂。榮利世滔滔。</text>
<title>晴望</title>,<text>晴日公庭鳥語稠。江邊春思正悠悠。煙濃野屋紅桃簇。雨洗陽崖紫蕨柔。欲去綿衣風更峭。時高角枕水長流。可憐洞路靑靑遍。田婦携筐牧豎謳。</text>
<title>新雨</title>,<text>江村雨新霽。春水生一尺。萋萋徑草靑。浥浥汀沚碧。白日照高崖。素綆懸欹壁。荒叢蔭寒湫。穠杏紅相射。孤芳誰復賞。麗景正可惜。霂霂一夜澤。離離千頃麥。徘徊覽群榮。令我羈憂釋。欲同魚鳥樂。滄波遶江閣。</text>
<title>樵歌</title>,<text>樵童漾楫渡江忙。去踏平沙作雁行。晩入谷中傳亂唱。半山樗葉帶斜陽。</text>
<title>午睡</title>,<text>明窓午日暾。細字看漸迷。嗒焉展雙肘。暫訪華胥蹊。緗秩供枕籍。紗幘任欹低。孝先旣同調。希夷可共棲。將身到無懷。豈但得喪齊。天游百骸泰。淵息一氣躋。恬愉不自知。直遣頹陽西。世道具好動。塵想昏天倪。勞擾若不足。交睫猜鳴鷄。吾久就安閑。萬事都忘蹄。眞味審在茲。不啻薦三臡。凝淸與寒碧。一枕常自携。欠申成獨笑。春鳥花間啼。</text>
<title>食烹淡菜</title>,<text>春漲久妨漁。日聞廚人憂。爨淸雕俎罷。盤飣靑蔬柔。鹹菜出東溟。翠帶一束稠。淘濯試見火。觱沸海煙浮。乾硬體向爛。膩滑色如流。盈筐佐老饕。飫嚼香生喉。差堪豢豹敵。豈啻蹲鴟儔。吾聞海中石。根揷貝宮幽。潤抽荇藻形。陰包鰌鯢游。漂浮易拾掇。競入商船收。此府在峽中。雉兔亦難求。去鄕又負腹。微官汔可休。今朝得一飽。更侑黃金舟。贊皇淫於味。萬錢充朝羞。嗛嗛極珍美。膽破羊萬頭。恭儉鮮傾跌。奢汰招禍尤。三歎志斯感。何用彈蒯緱。</text>
<title>晩詠</title>,<text>松密山凝黛。花新水漾紅。歸鴉猶帶日。游蝶乍嫌風。對酒思京友。携竿狎釣翁。良辰詩有助。江月滿簾櫳。</text>
<title>晩詠 其二</title>,<text>少日心何壯。于今已弄孫。有官妨學道。無客獨開樽。只祝花長在。常嫌竹不繁。翛然看靑壁。淸興共誰論。</text>
<title>雨中看桃杏正發</title>,<text>漠漠前山霧不開。江花臨發雨爲媒。玄都只與京塵接。上苑空煩羯鼓催。洞曲村深猶悵望。煙濛日落獨徘徊。春光正爾撩詩思。折向吟邊佐玉杯。</text>
<title>風</title>,<text>雨霽山猶隱。風狂谷自號。早花開未盡。奇石臥能高。客到同臨水。民稀晩坐曹。終朝對芳樹。唯喜脫塵勞。</text>
<title>次都事李芳卿韻</title>,<text>蘭舟獨賞兩潭春。要與陶翁躡後塵。收繳勝情知有處。碧樓花柳更爭新。</text>
<title>陰雨</title>,<text>乍雨乍晴春向闌。猶憐繁萼映朱欄。漁村泥滑麥苗細。樵道雲歸松影寒。持牒愚氓難盡意。扶床稚子強添歡。日高深院敲棋罷。坐見驚帆下石灘。</text>
<title>晩坐南軒</title>,<text>漠漠草如翦。菲菲花欲闌。放衙當白日。看局倚朱欄。鬪雀斜穿樹。游魚逆上灘。林塘將改夏。自愛碧樓寒。</text>
<title>梨花</title>,<text>庭際梨花樹。娟娟白日開。鬪風搖素蔕。含露柝芳腮。粉態超穠李。氷姿敵早梅。張公莫相詑。此是使君栽。</text>
<title>春日</title>,<text>細草長汀暝。微風小艇輕。村花經雨謝。山火徹宵明。自愛優游處。寧求剖斷名。小篇聊點綴。那得盡幽情。</text>
<title>春日 其二</title>,<text>南軒容一几。獨坐對滄浪。帶睡頻飜牒。消愁緩引觴。野風吹帽側。江月照衣涼。物色堪娛眼。桃花笑倚墻。</text>
<title>春日 其三</title>,<text>碧浪春常漲。靑林日自濃。飛花香引蝶。枯木穴生蜂。弄墨乘晨醉。觀書耐午慵。小州如斗大。猶得着孤蹤。</text>
<title>遣興</title>,<text>落花如雪已堆階。鄕思迢迢晝掩齋。當戶不嫌松蓋偃。成籬只待竹鞭排。一囊苓朮眞閑事。四履溪山且放懷。明日欲尋東峽寺。更携醪榼試靑鞋。</text>
<title>遣興 其二</title>,<text>殘紅柔綠滿庭皐。忽覺江聲薄暮高。詩秩就精删少作。愁城將破壓新醪。山田漏藉終多訟。峽戶逋租只解逃。日晩更登淸閣望。漁翁猶自弄輕舠。</text>
<title>雨中惜落花</title>,<text>侵宵惡雨敗嬌紅。轉眼繁華一夢中。初撲垂簾飛點點。却隨流水去悤悤。殘房寂莫猶成子。舞蝶殷勤獨遶叢。更喜牧丹催笑態。賞心惟在曲欄東。</text>
<title>雨中惜落花 其二</title>,<text>狂風一夕捲花歸。林樹生煙綠自肥。早識年華終代謝。況堪山雨久霏微。殘香不得粘蜂脚。墜素猶能點客衣。春事已闌官事少。敲棋洗酌對斜暉。</text>
<title>雨中惜落花 其三</title>,<text>花飛春盡却呼觴。只爲芳時去自忙。縱被雨摧猶作態。不辭泥汚獨含香。天台洞裏驚仙夢。金谷樓前斷別腸。正想明朝臨望處。村鳩相喚綠陰涼。</text>
<title>屛巖</title>,<text>宿雨洗蒼壁。層層花樹陰。淸風生穴遠。玉溜瀉潭深。正爾近官道。胡能無賞心。丹靑那似此。岸幘入長吟。</text>
<title>閑興</title>,<text>花樹雙行錦。春禽百種音。石當官道臥。江傍訟庭深。吏退昏昏睡。賓來淺淺斟。何須奏絲竹。松籟淨塵襟。</text>
<title>記雜事</title>,<text>老木生江岸。高梢與閣齊。托根無翦伐。長是護官堤。</text>
<title>記雜事 其二</title>,<text>潭暝初收網。山昏始罷樵。洞中煙火少。晴日鹿麑驕。</text>
<title>記雜事 其三</title>,<text>狂燒漫山谷。春蔬得雨肥。隔江家在眼。佇立待船歸。</text>
<title>記雜事 其四</title>,<text>觸目皆佳境。緣情試謾題。畬煙山上下。漁火水東西。</text>
<title>花盡</title>,<text>齋前花已盡。永日坐蕭然。野色宜春望。江聲聒午眠。臺垣追舊事。山水托新緣。小語何勞課。情來覓短牋。</text>
<title>晝臥有山僧來謁</title>,<text>佩竹常多臥。飡蔬尙自羞。鳥喧初罷夢。花落更添愁。臨水頻移席。看雲每倚樓。淸班稀宦侶。深峽狎禪流。</text>
<title>春漲</title>,<text>暮春桃花落。靑山三日雨。汪汪百川溢。洶洶大壑吐。西奔故道平。淼漫彌天宇。江齋忽驚夢。倚檻快一覩。飛沫濺庭皐。寒色淨扉戶。平區割強半。或恐淪官府。白日照錦峯。懸瀑亦爭怒。呑納瀉千里。矧茲衆水祖。堤危噴雪花。峽朿訇雷鼓。寒樓垂沒脚。鶴巖已沈股。侵凌扷汀樹。剗刮漂洲莽。魚龍喜且竄。鳧鶩散還聚。長風復震蕩。怳惚馮夷舞。篙師但拱手。舴艋失故浦。洄洑作陵谷。滉漾無洲滸。君看廣陵潮。壯觀傳自古。豈但駭心眼。直洗春旱苦。桑柘擢條筍。畦畛流膏乳。歸舟瞥如電。漢濱日未午。從茲脫腰綬。且欲尋農圃。</text>
<title>陰雨</title>,<text>忽覺門前碧浪添。淸和一雨始鳴簷。野昏垂柳枝枝臥。庭濘飛花片片粘。陰冷已敎苔礎潤。冥濛不但麥畦沾。江山滿目差科簡。肯爲微官歎久淹。</text>
<title>陰雨 其二</title>,<text>空齋愁寂岸巾紗。漠漠前江雨脚斜。霧冷却呼新釀酒。春歸偏愛後開花。脩辭未信能垂世。戀祿眞成久去家。十載已酸名利味。湖田惟合寄生涯。</text>
<title>夏初</title>,<text>江雨凄凄斷送花。驚看暴漲入漁家。文章不恨無人識。樓榭猶堪見客誇。亂石騈頭官道隘。蒼松奮鬣洞門斜。少年快樂今何在。空閣垂簾自煮茶。</text>
<title>野景</title>,<text>山木陰涼四月初。泉流映帶野人居。林藏恰恰催耕鳥。蘋着煕煕種子魚。地遠不聞爭奪事。身閑自得退飛餘。今朝更有欣然處。一斛香醪已泛蛆。</text>
<title>東欄</title>,<text>命枕東欄日已西。雙扉臨水樹梢齊。殘花間綠春先謝。小島呈靑漲欲低。薄俸不嫌糜麴糱。閑庭半許作蔬畦。人生到處須寬遣。豈必懷鄕似執珪。</text>
<title>書感</title>,<text>層巒三疊入雲空。高閣鉤簾野望通。啼鳥有情風斷續。飛花無跡樹靑蔥。刓銅向老羞偸祿。熟釜當年佇勒功。任是溪山饒宿債。不妨留滯作詩翁。</text>
<title>雨中遣悶</title>,<text>序入淸和峽雨頻。江皐蒙翳綠陰均。垂簾靜映蛛絲罥。隱几閑看燕壘新。已分胸懷超物累。唯將嘯詠任吾眞。莫譏鞭撻常多恕。山谷氓風自近淳。</text>
<title>偶成</title>,<text>世事如棋一局新。寒梅又發嶺頭春。門前炙手知何日。澤畔枯形定幾人。貴極不曾憂稅駕。途窮未易見完身。誰能共我江樓醉。臨水看雲岸幅巾。</text>
<title>遣興</title>,<text>疏簾咫尺漾淸漪。衙罷空齋午睡宜。滿院綠陰槐欲穗。連村翠浪麥將岐。世間憂責那能到。角上輸贏了不知。却倚朱欄聊北望。天平雲淡去帆遲。</text>
<title>遣興 其二</title>,<text>綠樹連陰擁小堂。臥聞灘響到昏黃。疏簾已有銀鉤掛。短砌猶容錦幄張。禍若潰川終滅頂。官如畫餠未充腸。世間倚伏今方驗。屛迹歸田計最長。</text>
<title>雨中遣悶</title>,<text>甘雨今朝破旱乾。山中麥熟歲憂寬。水生深谷蘿陰靜。煙濕孤村樹影寒。北渚歸人爭渡鬧。西峯落照映雲殘。宦途傾覆須臾事。不恨銅符繫一官。</text>
<title>晩坐南軒</title>,<text>今朝無一牒。抱膝對靑林。石壁移雲影。官庭匝樹陰。已慙牽世網。猶恐負官箴。倦極風欞坐。滄江淨客心。</text>
<title>散步</title>,<text>山水常迎屐。榮枯不芥胸。庭閑喧乳雀。齋古養髥龍。望國瞻孤棹。携尊對衆峯。慵來試散步。槐柳午陰濃。</text>
<title>江樹</title>,<text>門前六七樹。碧色映江涼。密葉偏籠閣。繁陰好引檣。撑空足風雨。捍水老星霜。欹枕南軒下。閑看掛夕陽。</text>
<title>步歸江上</title>,<text>檻外扶筇久。江邊岸幘歸。維舟沙柳短。響屐水禽飛。齋靜封朱篆。門高向翠微。升沈何必問。吾已息塵幾。</text>
<title>卽事</title>,<text>綠樹連陰小閤淸。滄波漾影午窓明。胸中已洗恩讎盡。夢裏猶知進取輕。昨見賜貂登漢省。今聞受玦出秦京。眼看榮辱都無定。始信高人愛避名。</text>
<title>遣興</title>,<text>凌晨一盞易酡顏。臥對靑巒獨掩關。斜徑遶田纖草合。短墻臨水嫩苔斑。日長黃口爭豐樹。風軟文鱗戲淺灣。莫道亨衢軒冕寵。將身空老是非間。</text>
<title>遣興 其二</title>,<text>閑扶藜杖步亭皐。煙靄深深疊翠高。京信不傳眞別境。江流若帶是閑曹。黃鶯擇樹飄餘囀。綠鴨藏蘆落細毛。老守何能牽俗事。朝朝對此吸香醪。</text>
<title>日暮</title>,<text>日暮陰雲起。江風滿裌衣。衙參孤閣迥。鄕信一帆歸。暫爾親茶鼎。翻然下釣磯。淵明心自遠。已覺折腰非。</text>
<title>閑望</title>,<text>樓古凋丹楶。崖荒蔓碧蘿。村閭臨水少。耕鑿上山多。野迥孤雲在。津閑獨鳥過。蕭然謝塵宂。終日醉偎俄。</text>
<title>記景</title>,<text>蘋靑沙白小洲斜。江水溶溶漾日華。丹邑地高奔峽轉。黃村天闊去帆賖。絶憐怪石蟠雙島。更愛垂楊挾兩涯。但是浮生無繳繞。名區何處不宜家。</text>
<title>書閑趣</title>,<text>朝廷陟罰爾何知。江上蕭然獨課詩。坐倦語鶯遷樹後。眠殘乳燕落泥時。書蟫種白生閑篋。溪膾堆紅佐午巵。夢裏句成同隱語。忙中牒到厭煩辭。蟲雕敗葉能工篆。魚觸浮萍細作漪。煙濕嫩莎侵古徑。雨頻纖麥掩疏籬。東津婦汲荒崖滑。西谷人歸小彴危。已覺朱門如傳舍。惟憐翠壁擁簷帷。還鄕自有求羊識。謝客寧懷汲鄭悲。每倚碧樓吟到夜。一區山水是吾私。</text>
<title>雜興</title>,<text>江靜魚迎棹。庭空鳥伴人。手閑裁牒罷。身健引杯頻。兀兀唯貪睡。悠悠自任眞。墻根有畦藥。春盡綠芽新。</text>
<title>雜興 其二</title>,<text>棐几慵眠久。黃簾午影移。蔬瓜堪度夏。松石解供詩。聚鐵人多錯。投珠世共疑。閑看蝶罥網。微物亦相欺。</text>
<title>新雨</title>,<text>急雨宵喧枕。晴雲曉壓樓。林陰淸不熱。江色淨如秋。老木當溪偃。新秧戴土抽。無人共閑賞。倚杖送歸牛。</text>
<title>朝起</title>,<text>山霏曉濕日窺雲。林樹連陰石徑分。桑葉已空村雨細。麥花初落野風熏。江涼自愛眠時入。朝事何煩靜裏聞。碧水遶欄人不到。坐聽鶯語送殷勤。</text>
<title>晝臥</title>,<text>爲愛南軒枕簟涼。豐林削壁對靑蒼。茅廚日晩繅黃繭。塘水雲移揷翠秧。屛迹已輕婚嫁累。將身不涉是非場。閑來爛酌消長夏。應有時人恕醉狂。</text>
<title>和淵明飮酒</title>,<text>積貨必燒屋。高官能溺人。人生苟知足。辱禍何由臻。李斯滅六國。却憶呼鷹辰。主父食五鼎。不念游燕貧。兩士本非愚。殉欲竟亡身。人情迭炎涼。物理有屈申。所以柱下翁。守雌貴同塵。勸君一樽酒。擧白莫辭頻。旣無醒時憂。爛醉益淸眞。</text>
<title>和淵明飮酒 其二</title>,<text>淡寂守素尙。萬事無嬰懷。去家非有戀。愛此山水佳。巾屨惟取適。綠樹環公齋。時出板扉前。迹與樵牧偕。古來賢達人。傍俗多不諧。吾今有職事。幸復進官階。從茲返耕釣。斯志庶母乖。傾壺飮美酒。熏風舞庭槐。信心卽爲達。何必事安排。</text>
<title>閑居</title>,<text>小堂床簟近前湖。長日如年牒訴無。峯岫競抽千點秀。桑麻剩占一區腴。梅生只請登文石。梁叟唯甘竄海隅。何似抱關聊玩世。醉看山月照金壺。</text>
<title>閑居 其二</title>,<text>少日爲儒陋叔孫。于今懷綬臥江村。時行石谷尋泉脈。欲向臺山訪漢源。淸嘯也能寬吏事。閑居猶自識君恩。公餘每憶巖前寺。滿地松陰鎖洞門。</text>
<title>端午</title>,<text>天中酒熟綠蒲香。自笑微官老峽鄕。彩索丹符聊過節。烏紗白葛好乘涼。時行小渚撑漁艇。旋倚空闌曬藥囊。欹枕閑思十年事。人間禍福摠茫茫。</text>
<title>雨</title>,<text>峽裏驕陽夏正分。今朝山雨灑江濆。乍看亂點敲松子。更覺涼聲鬧竹君。野色漸昏倉渡霧。樓陰遙接錦峯雲。小齋忽罷歸鄕夢。滴瀝虛簷獨自聞。</text>
<title>閑思</title>,<text>江色淸見石。涼影滿齋居。點點苔緣砌。蕭蕭風動裾。閑移樹下床。懶閱篋中書。新雨洗亭皐。宿麥連村墟。逍遙望南谷。寂莫臨前除。陶懷賴尊酒。坐待歸鴉疏。</text>
<title>飮家釀紫燒酒</title>,<text>逡巡吾亦造淸酤。活火親煎擁地鑪。始喜綠醅濃似玉。俄看紅瀝滴成珠。齊優未易消三斗。孔聖那能盡百觚。老守治民惟好飮。還從吏舍和歌呼。</text>
<title>晩吟</title>,<text>層搆翔空兩岸紆。簷前綠樹蔽澄湖。職叨民社身猶放。居接溪山興自孤。判牘任忙多敗筆。官齋喜靜只枯梧。西窓午夢無人覺。臥聽幽禽葉底呼。</text>
<title>書卽事</title>,<text>釣石縱橫短柳齊。危欄跨水水平堤。西巖壁削源泉溢。東谷林深板屋低。露濕網蟲孤抱葉。日烘巢燕尙爭泥。世間得失吾何預。惟向江樓續舊題。</text>
<title>夏夜</title>,<text>日晩移床坐水亭。灘聲偏滿夜深聽。月明桐葉生淸露。雲宿松梢見數星。飄磬乍從崖寺響。歸舟盡向峽門停。此中興趣無人會。筇杖逍遙宿鷺汀。</text>
<title>晩景</title>,<text>炎曦爍石晝無風。墻枕淸江小檻通。靑嶂捲簾三疊秀。綠陰欹枕一庭空。塘蒲出水連根白。園果承陽半臉紅。睡足北窓諸宂盡。神交千載托陶公。</text>
<title>臨江記景</title>,<text>晩坐淸江曲。閑瞻翠壁長。鶯啼猶隱葉。蜂鬧爲尋香。岸缺危橋仄。汀回細路妨。遙峯攢暮黛。平壟入新黃。野稻針泉弱。村瓜帶雨涼。谷虛傳斧響。洲暝認燈光。山疊曾無地。官閑尙戀鄕。舊風唯種木。新令遣栽桑。簡易愚氓狎。逢迎候吏忙。題詩當州誌。留滯鬢成蒼。</text>
<title>江行</title>,<text>雲動山搖岸自移。凌晨一點破漣漪。蔥籠好樹看無厭。噴薄驚灘睡不知。石出島痕春漲後。風生帆影日斜時。蕭然更起滄浪趣。閑愛漁家水映籬。</text>
<title>忠州</title>,<text>峽束滄江三百里。年年蒲席逐漁翁。臨流卜築思高興。鑿石通津想舊功。白鷺去邊天不盡。靑林深處水難窮。欲投甓寺門前宿。愁聽鍾聲半夜風。</text>
<title>題佳興堂</title>,<text>歇馬臨危榭。斜陽滿渡頭。山空懷舊隱。湖近寫新愁。遠樹浮遙店。歸帆集晩洲。相看愧腰綬。羨子得天游。</text>
<title>苦雨</title>,<text>白霧籠山雜樹陰。危樓愁極懶登臨。飛泉入夜猶鳴谷。濕雀投昏尙滿林。津浪轉衝漁岸壞。村渠平接稻陂深。憑軒試看西疇翠。且喜今秋免歲侵。</text>
<title>承承旨召命書感</title>,<text>五年偸祿愧州民。今日叨蒙馹召新。白首只甘輕世隱。情時豈合代言臣。關情翠壁維舟久。惜別寒樓把酒頻。靜地托蹤仍習懶。却愁騎馬踏京塵。</text>
<title>久雨</title>,<text>峽雲終日鎖山椒。新漲溶溶捲石橋。荒圃夕暉侵亂蝶。豐林秋思入鳴蜩。歸來只擬尋鄕社。獻替那能答聖朝。自怪致身司雨露。故人移檄莫相嘲。</text>
<title>自淸風歸廣莊。陳辭疏有感。</title>,<text>松菊久成別。琴書今始歸。飛泉鳴絶道。斜日曖侵扉。托疾從閑放。辭官避是非。靑林相對靜。蟬噪洗塵機。</text>
<title>苦雨</title>,<text>繞宅蓬蒿色。昏蛙鬧靜居。井渾能敗酒。溪漲正妨漁。霧裏荒城遠。天邊去棹疏。歸來愛寂莫。那復日簪裾。</text>
<title>苦雨 其二</title>,<text>解紱歸田日。愁霖坐寂寥。滂沲初入夜。霢霂復終朝。庭柏身全濕。畦爪蔕半銷。屯雲無意態。猶自鎖山椒。</text>
<title>苦雨 其三</title>,<text>簷鈴生亂響。已覺曉衾寒。漠漠天疑漏。淋淋地不乾。高田鳴急澗。平陸起驚瀾。野老憂猶在。何時歲事寬。</text>
<title>苦雨 其四</title>,<text>一曲松林秀。三杯社酒澆。江流平故道。山態祕崇朝。進愧官資美。居憐野興饒。秋成魚稻足。小築且消搖。</text>
<title>疏解承旨。書適。</title>,<text>銀臺愁聽漏聲傳。一疏今朝許自便。靜見窓暾耽晏起。閑瞻溪月憶秋畋。看松躡屐蒼苔地。掇菊浮杯白露天。莫遣諸公煩品藻。疏狂惟合賦歸田。</text>
<title>遣興時作。應制文字。</title>,<text>脫直歸家興自饒。終南秋氣日蕭蕭。護軍職宂非難副。知誥銜淸未易銷。每過權門便策馬。時逢俗客但稱貓。却憐懶睡侵晨醒。爲是心中怯早朝。</text>
<title>初着綠紗團領</title>,<text>朝袍裁罷碧紗新。可免從來倩着頻。只恐芬華能損節。豈論金紫得榮身。花窠爛動姸姸日。雲葉晴開點點春。翻憶野翁初服美。綠蓑風軟晩垂綸。</text>
<title>夜聞征雁</title>,<text>庭蕪漠漠露團團。却下疏簾坐夜闌。已苦怨蟲啼壁下。更聞哀雁唳雲端。聲沈極浦三江遠。影落高空萬井寒。年事推遷生百感。琴尊無復少時歡。</text>
<title>正殿觀宴淸客</title>,<text>彤庭九獻響雲韶。挾座盤花翦縫綃。羽衛儼陳朱架匝。衣冠齊拱紫宸遙。華山昔日聞歸馬。桑椹今朝擬化鴞。晩出開陽門外望。終南暝色接華譙。</text>
<title>閑居秋曉</title>,<text>小閣晨興整角巾。蠶頭晴日照嶙峋。出門每覺朋知少。休職長敎筆硯親。十畝連陰霜檜。老一區交翠露蔬新。世間百事無縈念。誰識城中有逸民。</text>
<title>閑興</title>,<text>門靜吟侵夜。房溫腄到明。朝袍餘弊色。櫪馬有驕聲。自愛安閑久。深知富貴輕。郊居想秋穫。東眺動高情。</text>
<title>以餞慰使。適平壤。路中口占。</title>,<text>役役頭將白。關西八往來。夢驚山店靜。詩就驛程催。野日銜遙樹。秋霖淨細埃。預愁東望處。雲裏聳高臺。</text>
<title>曉發坡州</title>,<text>晨鷄驚客夢。驛路掛遙岡。霧樹凋寒碧。秋禾入早黃。月中愁暗澗。煙裏識孤莊。漸覺東方白。坡山在杳茫。</text>
<title>松都。遇尹玄通夜話。</title>,<text>萍蓬各自限西東。一宿華堂興不窮。世態備諳懲熱後。宦情同斂守雌中。家臨廣水思寒菊。路傍磨山負晩楓。出處較君眞雁序。相期歸作漢陰翁。</text>
<title>蔥秀山路</title>,<text>孤城月落動征軺。百折淸川一路遙。翠藪蔥籠生曉日。蒼峯匼匝際寒霄。高巖錦葉憐將晩。削壁丹書見欲銷。只恨悤悤催傳過。誰飛蠟屐踏岧嶢。</text>
<title>登練光亭</title>,<text>遙看落構壓城頭。記昔淸遊度十秋。粉堞百尋江不盡。朱欄四面地疑流。門前櫓響爭投郭。寺裏山光自滿樓。極目可憐心賞處。且須非土少淹留。</text>
<title>客館志苦</title>,<text>西征今日復憑軺。眼底平湖遶麗礁。山匝大荒晴簇簇。途穿密樹冷蕭蕭。靑衫幕府思低首。金帶賓筵愧折腰。忽憶故園黃菊晩。練亭樽酒坐岧嶢。</text>
<title>客館志苦 其二</title>,<text>霜寒浿水井梧衰。日晩西窓獨進巵。客睡不成更燭後。歸心難制倚樓時。孤城浪撼千尋壁。華館雲披十丈旗。勝地倦遊秋欲盡。荒階愁見菊參差。</text>
<title>客館志苦 其三</title>,<text>西風嫋嫋水雲陰。客裏香醪且細斟。白髮少眠愁夜永。黃花滿眼惜秋深。淸霜古驛催行鐸。淡日遙村競暮砧。永寺碧樓知益勝。明朝誰共佩壺尋。</text>
<title>宴席走筆</title>,<text>十年頻作浿城遊。秉燭公堂興未休。急雨可憐催短景。寒花叵耐送殘秋。江山解觸登樓恨。絲竹偸寬去國愁。莫怪合尊仍強酒。浮生浪迹盡悠悠。</text>
<title>鳳山</title>,<text>霜淸葉盡鳳岡寒。兀兀孤眠信馬鞍。樹色曉籠漁店迥。潮聲夜落雁沙寬。長程旅鬢驚秋晩。小邑民徭怨歲闌。六百里遙王事急。濁醪那得截愁端。</text>
<title>瑞興龍泉館</title>,<text>野路漫漫槲葉乾。龍泉東上望長安。天晴雁陣遙橫岫。霜落魚巢近截灘。倦馬屢驚飛蓋影。晨鷄催叫驛亭寒。却思微服曾廉問。獨宿江村月色殘。</text>
<title>偶成</title>,<text>諸公不復治風月。獨我沈吟日課詩。一秩已盈仍自愛。千篇頻過竟無奇。酒醺叉手求工處。愁伏搖頭引興時。惟愧東齊高士箭。坐令強敵豎降旗。</text>
<title>暮景</title>,<text>蠶頭煙合隱嵯峨。月上林梢宿鳥過。落葉乍翻霑白露。微雲相逐度銀河。淸光想像寒樓滿。涼影徘徊禁掖多。宦跡向來難自定。鏡中華髮坐蹉跎。</text>
<title>玄通用前韻。復寄答之。</title>,<text>平生自愛隱墻東。不苟求榮不諱窮。我馭欲回迷道裏。君鞭將着急流中。蕭條野墅收霜秫。寂歷山齋鎖露楓。若得懸車頭尙黑。風標何減醉吟翁。</text>
<title>送柳起之 之發 守江界</title>,<text>薛山西蹙鬱蒼蒼。壤轉江廻別作鄕。挾座綺羅粧窈窕。連村松栝地淸涼。官貧只納參苗稅。客到惟供柏粥香。咫尺虜庭憂未淺。煩君高臥壯金湯。</text>
<title>送柳起之 之發 守江界 其二</title>,<text>少年西首振征鑣。憶踏靑天狄嶺遙。一水界分成絶險。四州權統自先朝。田家列柵常防虎。獵戶橫橋只捕貂。莫道地寒常見雪。黃醅酒熟翠娥嬌。</text>
<title>送金相國壽興使往燕京</title>,<text>蕪湖一夕璽書頻。免胄都門見舊臣。蘭佩却捐楓浦遠。茜袍交映棣華新。金臺暫作思鄕夢。綠野寧閑許國身。保境睦隣知有道。佇公歸奏展經綸。</text>
<title>挽崔僉知俊衡</title>,<text>見擢魁科二絶強。誰憐齟齬老馮唐。平生淡泊眞廉吏。晩節浮沈是太常。身後官銜終散地。卷中詞藻擅文場。淸齋却憶同僚日。忍作哀辭向北邙。</text>
<title>田舍</title>,<text>暫出都門訪弊廬。炊煙落照暗郊墟。甎爐倚壁宜溫酒。松雪明窓可映書。苔徑只應無結駟。山廚那得有羹魚。家僮歲晩勤輸稅。莫遣催租鬧靜居。</text>
<title>寄李子仁</title>,<text>長山積雪晝嵯峨。蕭瑟孤城歲又過。柴棘已知行路險。風霜偏向逐臣多。囚中縱乏移床地。廢後何妨對酒歌。南北相思來雁斷。惟憐豐獄閟泉阿。</text>
<title>閑居</title>,<text>席門終日斷蹄輪。閉戶詩書只自親。睡減夜長時覓酒。名微職宂好藏身。窓虛早覺山光暝。庭冷愁看月色新。擁被臥聞霜似雪。還思聽漏趁朝人。</text>
<title>挽崔周卿 後尙</title>,<text>石腸氷操本超倫。閱歷風波自在身。一黜暫稱分竹吏。兩朝因作伏蒲臣。寒樓摻袂春將盡。玉署連床歲屢新。可惜舊遊渾是夢。空瞻棟宇想形神。</text>
<title>閑居</title>,<text>不喜簪纓絆我形。閉門高臥兩凋蓂。篋中七秩詩篇在。細酌閑吟養性靈。</text>
<title>苦寒</title>,<text>蠶頭長見雪層層。漢水今年徹底氷。恨我不家南土暖。白梅蒼竹作交朋。</text>
<title>談相術偶成</title>,<text>衮衮橫金着紫身。一番經汰一番新。榮枯自是須臾事。不必唐生解相人。</text>
<title>立春日雪</title>,<text>黃雲初散日輪圓。盈尺新春表有年。寺觀奄成群玉府。園林盡入散花天。輕輕撲地融還凍。脈脈蓰空斷復連。懶性杜門干請絶。小簷閑作向陽眠。</text>
<title>日暖</title>,<text>禁城晴日雪成泥。溝水涓涓溢古堤。粉堞曲隨山上下。朱門迭盛巷東西。和羹宿薺靑芽脆。逼座高松翠蓋齊。翻覆向來難逆覩。無如閉戶酌玻瓈。</text>
<title>雪後望蠶頭</title>,<text>終南忽見玉嵯峨。曉愛高窓霽景多。偃壑長松旌半倒。干空削壁鏡新磨。寒光已共千家滿。淸興先輸𪚥盞酡。抽秩擁爐無別事。何如聞漏動鳴珂。</text>
<title>閑興</title>,<text>櫟炭能終夜。毛衾好過寒。性慵難入俗。身老漸輕官。小砌松猶凍。荒園雪未乾。閑居無長物。且把白詩看。</text>
<title>郊居書適</title>,<text>居無藩棘繚蒼松。散秩傾觴睡正濃。巷僻荒茅侵古徑。窓明殘日下高峯。自知丘壑饒眞趣。敢恨桑麻乏素封。稻畝雪消春欲動。預期羸㹀借山農。</text>
<title>郊居書適 其二</title>,<text>柴扉岑寂翳松藤。壑轉郊平盡稻塍。水接漢陽江一曲。城從溫祚石千層。農心自向春前動。酒興偏於雪裏增。却喜解官無俗事。曉窓來伴讀書燈。</text>
<title>郊居書適 其三</title>,<text>臥聽松籟響蓬蓬。欲餞窮陰雪始融。三逕乍開因謝客。一資纔進已成翁。身多涉歷弦堪佩。文避雕鎪瑟自工。不用揲蓍咨去就。神交千載托龐公。</text>
<title>田居除夕</title>,<text>山村歲盡凍雲黃。屋角雙輪有底忙。病眼厭看椒蕊艶。愁腸試進柏醪香。終年作苦宜行樂。長夜無眠憶少狂。却上前丘除惡樹。春來已擬理幽莊。</text>
<title>田居除夕 其二</title>,<text>野日暉暉近。原松鬱鬱攢。增年思往事。遇節少新歡。餠擣靑蒿軟。蔬烹紫蓼寒。隣居有二仲。淸話到更闌。</text>
<title>辛酉元日</title>,<text>去年紆紱坐淸衙。今日松楸對曉鴉。五斗豈能關進退。一丘猶自足生涯。香浮臘甕催呼酒。歲盡春盤懶頌花。欲識歸田閑事業。黃桑栽罷復鋤瓜。</text>
<title>辛酉元日 其二</title>,<text>東皐乘興始扶藜。客罷山齋唱午鷄。積雪欲寬松鬣凍。晴煙先弄柳絲低。丘原拜掃流風遠。豚酒逢迎習俗齊。却憶居官輕過節。簿書堆案日從西。</text>
<title>正月二日遇雪</title>,<text>拋却忙官靜有餘。田間歸臥歲從除。聊同宿釀村翁酒。且樂新營處士居。對雪懶依蘇老韻。占年試用汜生書。幽蹊日晏無人迹。臥聽松聲擁弊廬。</text>
<title>閑興</title>,<text>里社安閑趣。諳來事事眞。白雲晴望久。丹壑獨行頻。紙幔明疑雪。蔬畦潤欲春。那能絆簪組。去踏九衢塵。</text>
<title>和玄通</title>,<text>一躡名場夢已長。東風頻見化蘭芳。漁樵久矣嘲三黜。身世居然得兩忘。歲計縱涼甘共退。春醪雖薄可同嘗。携家擬學龐公隱。不必南陽八百桑。</text>
<title>仁敬王后挽詞</title>,<text>配體基王化。含章贊聖功。民瞻兩曜朗。俗變二南風。未卜瑤樞慶。還驚玉寢空。哀榮冊芳諡。揭德示無窮。</text>
<title>仁敬王后挽詞 其二</title>,<text>紫極坤儀缺。丹霄月馭虧。蒼黃半夜哭。縞素六宮悲。繭館春空到。龍樓日漸遲。芳塵已寂莫。猶憶脫簪時。</text>
<title>雙嶺</title>,<text>嶺複行難盡。川回路不窮。高巖明積雪。乾葉韻微風。曖曖日銜樹。泱泱雲滿空。今宵何處宿。驛店石梁東。</text>
<title>步行溪上</title>,<text>下馬蹋溪石。氷橫沙路長。晨霞蒸積水。朝日吐高岡。霜覆茅齋白。泥崩坂道黃。還思陪蜃衛。陵樹已蒼蒼。</text>
<title>漢原嶺</title>,<text>曾看月岳聳亭亭。今日經過眼更靑。奇石摠成蹲虎樣。枯松自作臥龍形。披榛涉水還千樹。入谷窺天只數星。忽聽村厖緣澗徑。茅廬隱約掩雲扃。</text>
<title>醴泉庭竹甚茂。去歲盡凍死。惜而賦之。</title>,<text>去歲嚴凝嶺雪深。南鄕枯竹凍森森。春來已負凌霄志。月出空成滿地陰。結實也曾充鳳食。含商猶可作龍吟。高齋獨宿愁無夢。摵摵寒聲奈不禁。</text>
<title>日暖</title>,<text>草軟沙堤柳拂橋。春光度嶺雪全消。山蟠邑里煙容麗。水遶樓臺野望遙。美俗詩書曾比屋。崇賢俎豆自先朝。回頭試看歸時路。石磴雲梯際碧宵。</text>
<title>謁鼎山書院。祠李退溪，趙月川。</title>,<text>先生去百載。俎豆盛南鄕。翠壁千尋滑。蒼松一道涼。幔褰波影動。甃缺蘚文荒。彩板疏箴警。琅函溢縹緗。餘風傳不墜。後學竟難忘。山月生朱栱。川雲宿畫梁。玉螭纏賜額。金獸捧添香。章甫爭雲集。溪毛備歲嘗。異時希入室。今日復窺墻。密竹憐如簀。孫桐憶中商。檜壇亭硉兀。槐市閣飛揚。更欲尋春服。沙堤正夕陽。</text>
<title>春望</title>,<text>野路泥乾淑景多。牛羊亦自喜陽和。日斜官樹亭亭遠。風斷溪氷片片過。鳥嶺石梯靑宛轉。鵝山金氣赤嵯峨。春來作客驚雙鬢。匣裏菱花任不磨。</text>
<title>遣閑</title>,<text>一行松翠界平蕪。水曲山蟠護邑區。寒竹解添官舍靜。垂楊欲掩野亭孤。雲霞疊嶺春隨到。棋陸華堂日易徂。聞說龍門饒勝槩。命車還擬躡崎嶇。</text>
<title>春雨</title>,<text>浥浥靑蕪潤。霏霏翠岫陰。年華自流轉。春物已侵尋。柳着黃金眼。蒲抽碧玉簪。他鄕過佳節。且盡酒杯深。</text>
<title>春雨 其二</title>,<text>春寒入朱閤。日影搖晴川。古砌竹生籟。空庭苔作錢。農催一尺雨。鄕隔萬峯天。攬取溪山勝。詩成懶自編。</text>
<title>春雨 其三</title>,<text>快閣風初定。匡床日又斜。老槐知古縣。脩竹問誰家。川漲包孤嶼。山寒勒早花。無官可拘束。浪迹送年華。</text>
<title>春雨 其四</title>,<text>羃䍥煙蟠地。徘徊日滿亭。川邊石路靜。山下竹扉扃。草意粧堤綠。雲容冒嶺靑。輕寒催冷節。作客又凋蓂。</text>
<title>春雨 其五</title>,<text>日出山消霧。川平水接雲。入門槐路永。憑閣麥畦分。泉味名應久。田功俗自勤。留連多勝迹。高詠到斜曛。</text>
<title>春雨 其六</title>,<text>何處尋奇境。金堂最上流。壺中堪避世。花裏可藏舟。樂土寧無羨。眞源不易求。誰營一茅屋。斂跡寄天遊。</text>
<title>春雨 其七</title>,<text>城上蒼峯秀。齋前紫籜新。人稀沙岸月。雀噪訟庭春。官樹根如鐵。川魚色勝銀。地偏迎送斷。頗覺土風淳。</text>
<title>春雨 其八</title>,<text>頓釋塵中役。閑飛嶺外觴。野風來浩蕩。山日下蒼涼。鳥報春耕急。鷄傳晝漏長。歸期及寒食。郵店杏花香。</text>
<title>遣興 時 除五衛將不赴</title>,<text>村稠樹密夕煙深。寂莫羈愁伴宿禽。淺草溪泉春淡淡。垂楊樓閣夜沈沈。鵝山每對官齋酒。蠶岫猶懸故國心。樗散不堪充宿衛。廣湖魚鳥待投簪。</text>
<title>夜雨</title>,<text>白霧籠山日已傾。南鄕甘雨及新耕。初沾漠漠寒蕪色。漸作蕭蕭苦竹聲。野澤水平鳧隊聚。沙堤塵靜馬蹄輕。坐聽簷溜因無夢。猶伴靑燈算去程。</text>
<title>小飮鼎山書院。留贈諸公。</title>,<text>山擁登臨處。溪喧笑語時。來穿松晻翳。坐對竹參差。境僻詩書在。祠荒水石奇。淸尊能款客。不覺日西馳。</text>
<title>發醴泉。午憩龍門寺。</title>,<text>遙看林表絢丹靑。洞口龍遊舊有靈。絶壁亂泉春活活。獨園喬木晝冥冥。尊前喜進伊蒲饌。函裏閑披貝葉經。法界一來眞宿債。高僧休哂逐浮萍。</text>
<title>宿天柱寺</title>,<text>龍門天柱兩峯前。一躡芒鞋結勝緣。游客獨尋山複處。居僧相送樹深邊。齋樓寂寂空懸鼓。筧道涓涓細引泉。入夜更忘歸路險。蒲團無語坐蕭然。</text>
<title>伐嶺</title>,<text>疊複峯相抱。嶙峋石自堆。溪涵銀礫色。壑老棟梁材。始訝靑蘿合。旋逢翠壁開。地淸飛走斷。疲馬不須催。</text>
<title>松林 辛亥。飢民剝皮而食。故多見䂨者。</title>,<text>山行何所羨。盡日在松林。標秀籠靑壁。攢生匝碧潯。葉蒸嵐霧潤。根感雪霜深。可惜明堂質。猶難免歲侵。</text>
<title>踰玳瑁山毛女峯</title>,<text>西征兩日盡州封。却上干空玳瑁峯。夜伴老禪論妙諦。朝隨仙女躡飛蹤。天邊素練橫淸漢。谷底蒼雲鎖古松。路出桐鄕還自笑。舊時雙舃卽孤筇。</text>
<title>過權致道 尙夏 江亭。留贈。</title>,<text>江樓促席想周旋。客裏開襟悵別筵。境僻漁樵敦夙尙。庭空花竹結新緣。惟誇築室超霞外。不擬乘舟向日邊。却笑尊前稱地主。陳蕃下榻已經年。</text>
<title>舟中。聞除戶曹參議。尋以在外遞免。戲成。</title>,<text>除目纔傳已失弓。舷頭獨立背西風。眞同五日張京兆。依舊扁舟陸散翁。賤迹不求桃綬寵。淸盟唯恐帷空歸。來剩想田居味。一畝桑麻綠漸豐。</text>
<title>挽慶一會</title>,<text>慷慨期龍額。辛勤學豹韜。從戎空誤廣。相馬不逢皐。未釋尊中弩。虛懸夢裏刀。堪嗟新進輩。衮衮擁旌旄。</text>
<title>春興</title>,<text>自喜優游不受羈。東岡此樂畏人知。幽棲草碧忘言處。小澗泉淸散步時。斗瀨新魚烹紫背。吉山柔蕨剝蒼肌。白袍春日行陂路。却被田翁勸一巵。</text>
<title>讀老子</title>,<text>茅齋在松谷。宦倦始來歸。日暄煙翠深。寂莫掩荊扉。晨漱西澗水。夕煮北山薇。靜尋柱下旨。自喜得所依。谷神與知足。警人意極微。白頭歷時變。平地饒危機。油然發余衷。回首悟昔非。人生苟無欲。大道不我違。誰爲寵辱累。戚戚畏讒譏。感歎眄前峯。雜樹含斜暉。</text>
<title>永日</title>,<text>永日看山坐。微風遶樹行。呼兒挑菜甲。留客聽松聲。老減芳辰樂。閑添太古情。已聞菖葉大。飼犢課晨耕。</text>
<title>挽姜雪峯</title>,<text>仁廟登賢日。耆司養老時。流年欲周甲。遐算獨躋期。昭代鳴岡鷟。煕朝守國龜。江花曾綴筆。郄桂再攀枝。視草陪香案。宣綸侍玉墀。坐棠仍結愛。分竹尙留思。閱歷頻新政。盤桓竟峻資。肅綱峨獬豸。弘化側龍夔。宿望文昌陟。淸名藻鏡持。揚庭傳大冊。勒石播雄詞。終始無三惑。尋常畏四知。能安平仲儉。自絶第倫私。矮屋靑山近。幽簷素秩披。藥囊同寂莫。荷嶼伴棲遲。風雅應難泯。芬芳定不衰。登門忝後進。題壁賴先師。奬借欣生翼。周旋屢問奇。騷壇憐薄技。榮路惠良規。每恃靈光在。俄成逝水悲。仙標今不見。含淚憶投詩。</text>
<title>散步</title>,<text>步尋西谷正黃昏。爭路歸牛自識村。移石每要山客品。萟蔬時共野翁論。煙深岸草如茵簇。日落巖花似雪繁。已覺吾廬眞可愛。桑麻影裏掩柴門。</text>
<title>書適</title>,<text>辭秩出郊埛。築室松樹林。挾門古木秀。緣澗芳草深。窓間積古書。諷翫諧我心。索居一任眞。客至不冠簪。日晏群雀譟。庭花移晩陰。已詣內境靜。不受外物侵。支頤想羲黃。孰謂殊古今。</text>
<title>喜雨</title>,<text>北風吹雲西北徂。煙濕村墟群鳥呼。夜聞疏雨灑簷松。曉看涼露泫庭蕪。今年甘澤喜如期。斗酒聊共田夫娛。蒲塘汩汩注潢汚。稻壟滑滑浸膏腴。東隣抱耜恐日晩。我亦遶籬治蔬區。少年任懶輕生計。寸廩役人長馳驅。邇來謝事返郊居。松櫪蒼蒼山鬱紆。群書狼藉睡正濃。剝啄都絶柴門孤。白袍春天向隣舍。餘日從遊惟釣徒。村鳩相喚杏花明。古田數畝臨平湖。固知耕稼未償勤。休官養性眞良圖。薇香麥熟更何憂。脫巾且漉瓮中酤。</text>
<title>望野</title>,<text>村逕入幽谷。花繁棲鳥聚。涓涓細泉水。淡淡遙山霧。田家無外事。蓐食徇所務。今春久已旱。何以滋我圃。有時登西崦。矯首眄靑浦。依微斗湖帆。蔥鬱平丘樹。長路亘南北。却想流人苦。向來軒冕寵。聯翩別鄕土。歎息倚柴門。松間日方午。</text>
<title>田家</title>,<text>日長山靜萬松涼。散步庭苔不置床。自撥宿醅斟淡碧。時攀濃葉聽鸝黃。畦乾野客敎澆菜。籬缺田翁勸種桑。已擬歸鄕無一事。還臨蒼麓結茅堂。</text>
<title>春熱</title>,<text>桃花春熱入簷香。小圃低籬是我莊。薄酒也堪終日醉。美官惟遣此生忙。嬌鶯乍囀還穿樹。棲燕將飛更遶梁。何幸時淸無警急。腐儒高枕守東岡。</text>
<title>曉寒</title>,<text>宿雲呈新霽。寒露泫庭條。豈知一夜雨。桃花紅半銷。物榮色可愛。鳥歡聲亦嬌。披襟喜芳節。岸幘眄層霄。村形向江盡。野光隔林遙。泉殘出窈窕。松簇擁岧嶢。暮歸溪樹靜。華月若相招。閑詠輞川詩。欣賞卽今朝。</text>
<title>隣人餽魚</title>,<text>盥濯坐淸曉。有客款柴門。苞携遠江魚。瀺瀺煦沫繁。餽我破蔬腸。物微義則敦。腐儒當食力。自春治中園。匝月不得雨。日看榛棘昏。嘉生恐不遂。何以佐饔飱。賴子快朝飽。足知鄕黨恩。雪縷照金薤。糅以靑蔥根。胡不排朱闥。往事蟬貂尊。眷眄出光輝。涼州安足論。簡朴憐爾愚。偕我老丘樊。簷花飛滿座。放歌敲空樽。</text>
<title>春盡</title>,<text>春盡山猶靜。桑麻一逕陰。庭熏花日照。園閉草煙深。松暖飄金粉。泉淸奏玉琴。端居常晏起。不受俗塵侵。</text>
<title>夏景</title>,<text>鶯嬌燕乳送春歸。序轉淸和綠漸肥。日午蒸藜催野饁。風輕細葛製時衣。山資粗足身宜退。世議更新跡自違。晩過隣翁同悶旱。松籬茅屋帶煙霏。</text>
<title>辭免工議書懷</title>,<text>歸田賦就萬鍾輕。碧荔蒼松盡舊盟。賓訝盛年耽寂莫。孥嗔淸世避光榮。忽來報客籬間鵲。久坐窺人葉底鶯。鄕老相逢無別語。只談暘雨待西成。</text>
<title>書適</title>,<text>林居無事日如年。芳草芊綿小墅偏。柞葉陰中聞好鳥。松花香處引淸泉。家醅只向隣翁勸。時事唯憑過客傳。老大讀書多廢忘。床頭常翫養生篇。</text>
<title>辭職後遣興</title>,<text>永日開軒碧樹涼。葉間閑聽囀鸝黃。辭官正自緣才乏。避俗惟宜託酒狂。松粉欲飛春已盡。麥花經暵歲將荒。南華讀罷山光夕。却喜溪蔬挾筯香。</text>
<title>晩涼</title>,<text>日暮園增闃。松梢四面齊。草平奇石隱。叢密晩花棲。狂燒將侵樹。輕煙欲漲溪。夜涼還倚杖。江月玉盤低。</text>
<title>晩涼 其二</title>,<text>靑雲不足戀。屛野任嵆慵。散步愛芳草。推窓憐古松。故陂宜晩釣。傍舍共晨舂。遠想龐公隱。無言對碧峯。</text>
<title>晩涼 其三</title>,<text>自有潘生興。郊居已送春。金莖恩澤阻。白社往來頻。淺草承移榻。高松待掛巾。身閑知是拙。好作灌園人。</text>
<title>卽景</title>,<text>靑天蕩蕩雷忽怒。田家久怨旱災苦。驟雨點滴少選霽。草際浥浥猶垂露。村邊山色明復淡。我正逍遙倚深樹。菖花欲落夏序晩。旱魃侵凌瘁黍稌。悵望前峯片雲歸。寂歷柴門西日暮。</text>
<title>挽友人</title>,<text>與君交游怳如昨。倏忽星霜老秋柏。城東舊宅今不改。聞道延津劍又躍。碧草芊芊去不歸。玄扃却閉空山夕。喜君有子能持門。時復相逢談宿昔。</text>
<title>日暮</title>,<text>日暮村逾遠。雲消岫自孤。無官非習隱。有谷不名愚。客到催賖酒。奴來待糶租。茅齋功未就。活計任疏迂。</text>
<title>挽茂豐守</title>,<text>盩綬封初錫。神丹病未痊。雖知就木日。剛過勝衣年。碧草悲陳迹。靑菱泣短緣。喬陵供奉處。想見淚河懸。</text>
<title>送鄭承旨始成按節關東</title>,<text>伊昔長陵秉筆臣。海濱歸去久垂綸。唯從薄宦甘分竹。豈向明時恨積薪。八景舊誇仙界勝。十連今帶寵光新。廬峯若見金輪出。定記銀臺待漏辰。</text>
<title>送洪承旨萬鍾按節海西</title>,<text>與君分竹聽民謠。豈意銀臺忝作寮。出納只慙虛聖簡。驅馳先擬答淸朝。碧幢曉捲陽山秀。紅旆秋臨海甸遙。已決歸田因謝事。倘能裁札問漁樵。</text>
<title>與鄭公鎭偕之嶺南。至鳥嶺。次示韻。</title>,<text>晨昏自覺兩心催。鳥道那堪去却廻。絶壑不窮疑地裂。層巖忽斷喜天開。田村已足新秋雨。山店猶聞薄暮雷。縱說海鄕風土美。勸君加飯早歸來。</text>
<title>醴泉初秋</title>,<text>峽裏秋來驟雨頻。今朝晴景媚嶙峋。雲屯嶺樹愁行客。月入官樓似故人。耕稼尙思吾士美。炎涼備閱世情新。還鄕擬逐田家樂。煨栗烹鷄事事眞。</text>
<title>客舍。次板上韻。</title>,<text>畫廊朱閤肅陰陰。羅代披荊直到今。墻外瑞泉宜釀酒。庭前稚竹欲成林。佳翁秀句風流遠。思老遺篇感慨深。午睡初醒涼雨霽。閑尋古跡獨長吟。</text>
<title>與尹玄通南熏甫會大谷寺。次李奎報留韻。</title>,<text>翠柏成陰一路平。籃輿秋日共閑行。燒燈丈室吟侵夜。聽雨虛窓坐到明。每向獨園羞浪迹。還從古壁感題名。居僧苦說逢迎慣。豈識茲遊有道情。</text>
<title>步過兔棧</title>,<text>疲馬行空鐵壁高。憑崖不敢俯滄濤。神旌尙想隨驚兔。絶磴還疑斷巨鼇。障日群峯迷向背。連雲殘堞識周遭。十年名路愁投足。肯憚羊腸步步勞。</text>
<title>入廣莊。聞除承旨。辭免。</title>,<text>驚聞除目到柴門。逾月銀臺再被恩。榮路肯誇三組逼。窮居猶幸一區存。馬卿稱疾何嫌慢。龔老休官只厭煩。却掩書齋賦秋興。澗梨園栗醉朝暾。</text>
<title>閑興</title>,<text>半年愁擾擾。秋至臥柴荊。歲儉減田興。山深饒道情。放牛荒麓迥。探蟹小溪淸。偶逐隣翁出。松間竹杖輕。</text>
<title>晩景</title>,<text>門外秋禾已半黃。白袍筇杖日倘佯。呼童火急收霜秫。恐負東籬晩菊香。</text>
<title>晩景 其二</title>,<text>半峯斜照隔簾明。寂歷松林入雨聲。却掩山窓愁夜永。前村砧杵報秋成。</text>
<title>金雲鼎爲其親廻婚宴求詩。賦此爲壽。</title>,<text>翦燭金堂六十年。華顚再續赤繩緣。却思新婦齊眉餉。且接曾孫壽酒傳。彩鵲橋邊星共聚。靑鸞鏡裏月長圓。仍聞去逐田家樂。應使鄕人羨地仙。</text>
<title>挽李僉知徽祚</title>,<text>七十官三品。優閑就靜居。況多賢子弟。親見盛門閭。金紫榮升日。絃歌歷試餘。哀辭欲有述。完福世誰如。</text>
<title>政罷自述</title>,<text>名微才退雪添顚。豈意推遷忝佐銓。每坐政廳揩睡睫。欲分丘債乏官錢。衆稱淸貴元無對。我識升沈盡有緣。料得客來消底事。只談風月送流年。</text>
<title>乞暇入廣莊</title>,<text>淸冬乞暇訪松楸。却趣輕舠亂碧流。霜落野稉猶偃水。風高巷柳已辭秋。濁醪佃客能偸樂。橫笛樵兒不解愁。久築小齋今未就。散翁還笑拙如鳩。</text>
<title>送北兵使李有初 端錫</title>,<text>新承綸命向邊沙。豹纛熊旌八尺騧。錫履已過雙嶺險。開營復控六州賖。從橫獨運帷中箸。經紀惟憑匣裏花。北陸苦寒鄕使少。祝君安穩待秋瓜。</text>
<title>休暇</title>,<text>數日依衙坐晏如。時聞凍雀噪窮居。鷺津氷壯船應斷。蠶嶺雲開樹亦疏。添炭試吹新醞熱。倚簷還曝早暉舒。莫嗔謝客常高臥。掉臂歸來市已虛。</text>
<title>遣興</title>,<text>每憶閑曹着腐儒。誰從銓部許吹竽。久慙忝竊銜空美。欲試甄遷力更孤。臺職數更常補綴。祠官求免只含糊。明春約束尋郊舍。丘壑淸盟定不渝。</text>
<title>請告</title>,<text>引疾經旬不跨鞍。窓中長對雪峯寒。凍深薺麥春偸入。氷合江河歲向闌。應俗詩篇終有悔。縻人簪組苦無歡。關門請急非因懶。只是當時怕熱官。</text>
<title>朝家將祈雪而雪下。志之。</title>,<text>欲將香火款淸都。雪意昏昏到日晡。始訝同雲成厚集。旋看微霰作先驅。寒花巧綴林梢凍。甘漉潛沾麥畝腴。擬共農民歌聖澤。街頭泥滑酒堪沽。</text>
<title>夜吟</title>,<text>早臥因無夢。燈前看白詩。明朝有公事。愁起曉鍾時。</text>
<title>洪伯涵 萬容 作書送賀。詩以答之。</title>,<text>遇主曾因賦。窮人未必詩。披沙寧有見。獻璞幸逢知。子讓三魁銳。吾慙再鼓衰。梅花若無恙。早晩共呼巵。</text>
<title>以月課連三次居首。命升嘉善。賦此志感。</title>,<text>樗散登朝歲有糜。東郊松菊佇幽期。偶投詞賦居前列。仍許官銜陟峻資。赤紱寵沾親覽後。丹泥榮動疊封時。文人遭遇由來少。深愧孤蹤荷聖慈。</text>
<title>答洪伯涵和韻</title>,<text>臘盡初傳札。春來復贈詩。詞章一朝遇。進退故交知。勝集聞猶健。高材歎不衰。還思坐華閣。爛熳倒深巵。</text>
<title>尹玄通示次前韻。走筆答之。</title>,<text>我奏凌雲賦。君成詠雪詩。升沈雖自別。長短久相知。耕谷身甘隱。分山興不衰。何當具鷄黍。終夕引淸巵。</text>
<title>除夕謝恩</title>,<text>早將蟲篆賭虛名。倦宦居然到貳卿。金帶縋垂嫌瘦骨。玉墀瞻拜趁臚聲。椒花殷臘供閑詠。竹葉衝寒破宿酲。敢倚西班懶朝請。朝衫拂拭待天明。</text>
<title>壬戌元日</title>,<text>香爐煙盡自無眠。爆竹喧聲處處傳。夜永杯盤初守歲。燈殘劍佩復朝天。將施鬱壘迎新景。欲進屠蘇羨少年。再轉官階慙素食。何時歸種廣陵田。</text>
<title>詠懷</title>,<text>進不求榮退不耕。人呼蕭散老書生。乍登要路心先怯。及解忙官體亦輕。盤裏養蔬春雪盡。爐邊洗杓夕陽明。自憐習懶交游少。閑倚晴窓弄墨卿。</text>
<title>玄通寄示途中詩。次韻。</title>,<text>細檢途中什。知君歷險艱。扳雲瞻北闕。醉月臥東山。只費瓊枝夢。空思雪棹還。晴窓書練罷。睡足小齋閑。</text>
<title>玄通寄示途中詩。次韻。 其二</title>,<text>徑仄淸江轉。亭高翠麓橫。愁中一杯足。身外萬鍾輕。寂莫憐馮衍。優游憶邵平。含藜知不恨。今見雪莖生。</text>
<title>工曹罷坐偶成 時無判書。余押文書。</title>,<text>水曹從古着詩人。左席今來寵渥新。務簡自宜容懶放。官尊猶足詑交親。暫時視篆何嫌攝。三日開衙尙厭頻。此是老龔徵拜地。却慙榮畀素飡臣。</text>
<title>答玄令次韻</title>,<text>春光如酒易熏人。睡起驚君句語新。始信蟬貂終有命。猶憐魚鳥自相親。時來已覺遭逢盛。罷後休嗔進退頻。只念薄材難答報。條陳何擬古良臣。</text>
<title>答玄令次韻 其二</title>,<text>與君期作耦耕人。豈意今蒙聖擢新。榮瘁任隨時議隘。閑忙不礙故情親。詩敎水部孤吟屢。酒遣江齋獨酌頻。木雁一篇吾道在。散班惟合寄微臣。</text>
<title>答玄令疊前韻</title>,<text>自喜端居久。寧憂話計艱。洗心亭北水。揩眼屋東山。客倩書廚去。兒撑釣艇還。排擠亦何憾。剩得此身閑。</text>
<title>答玄令疊前韻 其二</title>,<text>小築誰相問。孤舟何自橫。詩篇爭日麗。軒冕共雲輕。歌進金樽凸。襟開玉局平。春來理游屐。應復憶臺生。</text>
<title>以祭官入太廟祗齋。答玄令再疊前韻。</title>,<text>風雅眞材自逼人。㨔開喜見色絲新。歐虞不得同時出。禽向惟從異代親。雨晴山齋携酒阻。春生津路遞筒頻。莫欺橫竹滄浪叟。曾是先王寵擢臣。</text>
<title>以祭官入太廟祗齋。答玄令再疊前韻。 其二</title>,<text>一從抽笏作陳人。萬事長安奕局新。養拙不妨貧鬼狎。排愁只許麯生親。齋房白日簾櫳靜。江社靑春杖屨頻。欲隱金門慙自顧。東方亦是直言臣。</text>
<title>挽趙汝吉 嘉錫</title>,<text>同君接武侍瑤墀。每服襟懷自坦夷。尺疏激昂逢世怒。孤衷輸瀉賴天知。銀臺未究酬恩志。銓部空留署墓資。看取馬卿終病渴。數奇其柰謝明時。</text>
<title>次玄令上元之作</title>,<text>漢水春來尙薄寒。流光其奈疾於丸。遙知靜地詩情動。且覺芳辰酒興漫。占歲老農徵古事。觀燈游客發新歡。山齋此夕應無夢。空對金波泛曲闌。</text>
<title>次玄令上元之作 其二</title>,<text>蟾官擣藥兔應寒。欲向姮娥借一丸。虛暈却含丹闕迥。涼波旋浸縫河漫。閉門過節誰同賦。隔水懷人自少歡。記得去年簪盍處。共將棋陸坐東闌。</text>
<title>聞淸滅吳書感</title>,<text>滇池新掃猘兒鋒。正倚燕雲馬似龍。眞統却疑歸北漠。威聲已怪及東封。行仁未必成王道。恃力猶能壯國容。不用辨亡傷往事。且呼春酒爲澆胸。</text>
<title>送北評事朴汝吉 泰遜</title>,<text>長揖參軍事。知君有古風。不嫌邊戍苦。惟覺講筵空。肅國遺墟遠。愁城故鎭雄。咨詢佇歸奏。會見動宸聰。</text>
<title>送珍山郡守趙相槩</title>,<text>不恨成名晩。惟欣捧檄頻。分憂宜報主。便養爲娛親。入境紅桃簇。登盤綠筍新。行春饒興緖。情札佇文鱗。</text>
<title>答玄令疊前韻</title>,<text>爲愛滄江草閣寒。浮言終自止流丸。拓開方圃雙扉迥。疏引廻川一派漫。輕艇雇從漁叟輯。濁醪賖共野翁歡。閉關春日看書懶。還揷松枝理藥闌。</text>
<title>答玄令疊前韻 其二</title>,<text>幽居遙隔雪峯寒。妙語眞同脫手丸。書罷未曾傷咄咄。歌來寧復恨漫漫。鴻殘篆籕工添興。鳥喚壺盧解助歡。相見苦稀春又晩。可堪邀月獨憑闌。</text>
<title>擬和夢得秋夜見懷之作。方對夜雨。</title>,<text>獨夜思山館。虛簷入雨聲。未同芳歲樂。偏感暮年情。晩出紗巾墊。晴行草屨輕。閑中較有趣。勝作水曹卿。</text>
<title>春事</title>,<text>何處偏宜酒。春園覽物時。花嬌爭作態。柳弱不勝絲。戲蝶紛粘樹。啼禽數揀枝。幽人欲遣興。一盞可能辭。</text>
<title>夏事</title>,<text>何處偏宜酒。林塘入夏涼。簾開黃鳥囀。書曝白魚忙。竹影交侵局。槐陰自滿床。良辰不可負。且進翠濤香。</text>
<title>秋事</title>,<text>何處偏宜酒。山村白露秋。飯炊香稻滑。羹煮綠葵柔。縮項魚登釣。團臍蟹入羞。端居味自永。好作醉鄕遊。</text>
<title>冬事</title>,<text>何處偏宜酒。高齋曉雪初。衰楓飛古浦。乾葉聚前除。燈剔殘花盡。爐親宿火餘。仍聞家釀熟。一酌體能舒。</text>
<title>和玄令早春之作</title>,<text>君不能口無臧否如阮籍。我不能跡混里社如袁絲。官階雖同進退殊。坐覺鬢邊秋霜滋。得君秀句慰蹉跎。建安已迫長慶過。箭灘之流急於箭。相思爲作滄浪歌。朱門傾覆須臾事。君但熟醉游無何。</text>
<title>卽事</title>,<text>雪院寒飊峭。春城晝漏遲。燈前猶覓酒。枕上尙吟詩。官覺閑曹好。情隨暮境移。京師故人少。騎馬欲何之。</text>
<title>永安尉賜諡宴。次金相壽恒韻。</title>,<text>沁水新年賜宴頻。萊衣聯彩樂芳辰。梅魂已返全經臘。桂魄初虧欲改旬。晨露似翻仙府響。需雲仍送太官珍。廻燈洗杓歡難盡。且醉金貂滿座春。</text>
<title>永安尉賜諡宴。次金相壽恒韻。 其二</title>,<text>主家榮福世爭傳。不羨瑤池戴勝仙。一代錫名元始朔。五朝開邸太平年。風搖絳蠟明歌扇。花揷烏鬟照舞筵。欲向畫堂煩致語。秦樓今倚老星邊。</text>
<title>同玄令訪具丈 崟 醉中口號</title>,<text>遶墻松雪已沾沾。洗酌論詩日炙簷。却笑九衢冠蓋鬧。傍人休誚隱終南。</text>
<title>同玄令訪具丈 崟 醉中口號 其二</title>,<text>爛醉從公剩馥沾。閑來携酒訪幽簷。莫論窮達緣詩別。且待蠶頭月正南。</text>
<title>同玄令訪具丈 崟 醉中口號 其三</title>,<text>雪融溝澗陌塵沾。靜愛蒼松冷滿簷。一種同心難邂逅。君居東郭我居南。</text>
<title>醴泉郡齋夜雨</title>,<text>客館春多雨。簷鳴夜色凄。野昏雲壓地。村冷水平堤。過嶺逢佳節。看山憶舊棲。新晴樓更勝。乘興試攀躋。</text>
<title>春寒</title>,<text>峭風醒酒夕陽西。二月南鄕日慘悽。寒意不禁蒲出水。晴光已放柳搖堤。坐看雜樹籠層壁。行愛孤村共一溪。更値冷辰歸思動。茅齋應閉午時鷄。</text>
<title>遣興 庭竹。經冬盡枯。州有快賓摟。</title>,<text>萍蹤三度踏南州。復勺甘泉憶去秋。稚竹易枯還有恨。高樓雖快不關愁。山從閣上仍端拱。水到門前亦慢流。嶺路際天春又晩。野亭行待杏花稠。</text>
<title>再陳辭疏。志感。</title>,<text>尺疏陳情再叩閽。尙嫌身帶貳卿尊。靑山欲遍行人迹。紫綬猶誇聖主恩。舊里有花輕過節。異鄕無客共開尊。齋前步屧頻閑望。草嫩沙乾野日昏。</text>
<title>遣興</title>,<text>嶺外淸明節。風花已回闌。畬煙生水際。樵火照雲端。竹細朱欄靜。松稠翠壁寒。公齋絃管鬧。乍得客愁寬。</text>
<title>遣興 其二</title>,<text>嶺疊南鄕褊。雲深北闕遙。丹梯空極目。朱紱尙纏腰。山郭煙花滿。孤村水竹饒。關心愁險路。短髮不禁凋。</text>
<title>遣興 其三</title>,<text>花對他鄕酒。春疏故國書。晩吟仍和鳥。晴步爲觀魚。溪草綠堪籍。村桃紅欲舒。南崖山更秀。回首羨幽居。</text>
<title>遣興 其四</title>,<text>山氣蒼蒼暮。川光淡淡虛。花連郊店迥。竹入郡庭疏。客久添詩秩。年衰愧道書。今宵恐無夢。齋閣月如梳。</text>
<title>遣興 其五</title>,<text>高館山當席。平郊塔聳空。放歌消永日。釃酒引和風。南谷孤村迥。西溪小彴通。逍遙興不盡。轉向樹陰中。</text>
<title>遣興 其六</title>,<text>舊制樓臺盛。新晴眺望賖。地貧饒水石。城古足煙霞。雲宿溪邊樹。風熏嶺外花。小窓斜照滿。眠罷却疑家。</text>
<title>金谷訪金賓</title>,<text>策杖來深谷。披襟渡淺灘。久嫌塵世隘。今覺草堂寬。日共花光暮。春隨酒興闌。升沈不須問。耕釣足拋官。</text>
<title>題扇。贈延豐倅黃世楨。</title>,<text>傾蓋相逢地。煙花擁驛亭。情同溪水淡。眼共峽峯靑。日永歡難盡。風涼酒欲醒。遙瞻讀書處。縣古樹冥冥。</text>
<title>挽閔僉正汝鎭</title>,<text>早席高門慶。雲霄擬擢遷。詩書終白髮。廉儉是靑氈。小邑曾留愛。微官爲養年。通家前輩盡。懷舊獨潸然。</text>
<title>沈樞爲驪牧。其曾祖及祖常宰是州。感舊有作。次韻。</title>,<text>淸樓高臥弄雲煙。三世分符已百年。峴首久聞遺愛在。壁間還見舊題傳。家聲未肯輸張放。吏道何須問薛宣。滿目江山公事少。羨君長嘯醉陶然。</text>
<title>次具丈韻。送尹叔達 源 之任益山。</title>,<text>細雨茅簷靜。春城花已稀。淸樽猶足別。良景奈相違。未賦淵明去。空知伯玉非。湖南芳草徧。惆悵送君歸。</text>
<title>挽海陽都正</title>,<text>宣廟盤根慶。仁城奕葉封。家慙季氏富。客道信陵恭。梁苑池餘鶩。延津劍化龍。緘詞寓一慟。草春綠茸茸。</text>
<title>三月晦日</title>,<text>風涼雨止綠陰多。滿目飛花奈爾何。獨立更愁斜照盡。閑吟只惜艶陽過。休衙久已拋魚佩。閉戶誰能歎雀羅。稍喜靜中生計淡。枸莖蔥本佐新酡。</text>
<title>卽景</title>,<text>一席文無畝。三層芍藥階。槐陰生古井。松籟滿空齋。門外紅塵鬧。床頭素秩排。吾廬不嫌癖。山色四時佳。</text>
<title>見玄令書稱別弟無聊。賦此奉寄。</title>,<text>東阡醉別正依依。況復春從昨夜歸。廢後尙饒詩思健。老來尤覺宦情微。馬嘶驛路殘花盡。鳩喚江村嫩葉肥。酒熟更無持勸處。望君惆悵立斜暉。</text>
<title>爲子夏題美人圖</title>,<text>琵琶初撥舞腰輕。竹裏仍飛玉笛聲。恐是隔窓歸鳳意。畫中嬌靨自多情。</text>
<title>霖雨效香山體。五言十韻。</title>,<text>早夏雷頻作。南風日復陰。九衢車欲斷。三角岫全沈。松鬣昏凝黛。花鬚暗墜金。庭溝鳴汨汨。園莽擢森森。擬續愁霖詠。差寬望歲心。靑苔將上榻。綠蘚已生琴。坐苦淋鈴響。眠嫌戛屐音。苗漂稻陂溢。萍漲柳塘深。官是閑曹好。門無俗客尋。將何慰幽獨。家釀悶時斟。</text>
<title>雨晴</title>,<text>常苦農家夏旱頻。今春雨澤已彌旬。乍敎寂寂花飛盡。旋放油油麥秀新。靜養久叨工部秩。豐登復作太平民。畫簷聲斷晨長眺。山氣靑蔥滿四隣。</text>
<title>午涼</title>,<text>雨後園樹涼。看山臥草堂。關門仍避客。臨飯輒呼觴。書讀難終秩。詩成易滿箱。從前歷官味。今覺水曹強。</text>
<title>寄玄令</title>,<text>孟夏時雨降。風氣涼如秋。孤村照白水。坐想林居幽。覽君兩篇辭。妙語纏銀鉤。雅好託詩酒。萬事已眞休。一從罷官歸。長無傾覆憂。自云識損益。富貴東陵侯。步屧上東皐。獨惜芳時遒。葉藏催穀鳥。沙閣採樵舟。淸嘯蹋澗石。久忘鵷班儔。常念丘壑美。必與靜者謀。婉彼輦上人。更妬此樂不。勖君堅夙尙。歲晩吾從遊。</text>
<title>答玄令約遊華陽亭</title>,<text>華亭姸日擬連鑣。涼簟芳尊樂事饒。一水迤回靑錦帶。三峯孤聳白雲標。綿江醉飽能牽興。梓澤朋遊不待招。風榻岸巾長眺處。想君高詠入參寥。</text>
<title>具丈辱和兩篇。賦此奉酬。仍示玄令。</title>,<text>久慙摩壘出疲兵。喜見新篇叶正聲。孤迹固宜收暮境。流言終自忌浮名。閑拈素秩媒殘蝶。靜對芳醪聽早鶯。松瀨木山俱寂莫。揲蓍誰復問枯榮。</text>
<title>具丈辱和兩篇。賦此奉酬。仍示玄令。 其二</title>,<text>蒼崖宛轉護茅堂。長日科頭懶下床。醉裏不知霜是鬢。吟來更覺錦爲腸。連階草色承閑步。繞壁松陰產晩涼。光祿縱衰才未盡。莫嫌鞭弭少年場。</text>
<title>答具丈次韻</title>,<text>詩城一築酒張兵。格有天成句有聲。把翫只堪消暮景。流傳何用占時名。垂簾睡足看棲燕。遶樹行遲趁囀鶯。白首杜門惟種菜。肯從丹轂羨浮榮。</text>
<title>雨中寄具丈</title>,<text>今年暘雨較如期。壟稻移秧麥吐岐。豐歲無田貧亦樂。良辰得酒醉何辭。東江水漲持竿處。南郭山靑隱几時。韶景已過簪盍少。簷花可惜漸離披。</text>
<title>次玄令詠麥浪二十韻</title>,<text>膏雨霑春隴。驚濤起夏田。甘同松蓋舞。恥作柳花顚。泛灎形難定。紆徐勢欲旋。日暄新穗仰。畦潤宿根綠。陣陣彌平陸。鱗鱗漲廣阡。葳蕤光似染。蔥倩暖生煙。暫拂來何蹙。輕搖去亦翩。遵疇成擺闔。因畝動蜿蜓。洄畜全疑洑。淪漣不是淵。觀瀾初可揭。擊汰孰能沿。漠漠雲同遠。濛濛霧乍褰。連延藏厚地。溶漾拍高天。綠向朝暾醉。黃迎曉露鮮。豐登占紅腐。抃喜溢華巓。孰歎塵生甑。翻思陸試船。亂麻徒薈蔚。纖草只芊綿。雪壓含芬足。陽回擢秀偏。噓枯初穆若。吹熟更蓬然。會待淸和節。仍知發育權。何時握君手。一飽枕磚眠。</text>
<title>柬具丈</title>,<text>雨洗幽園嫩綠新。遙思南谷醉吟頻。罷官松菊欣爲主。屛迹蓬蒿任沒人。老去廢詩難自遣。閑中除酒更誰親。世間翻覆看應飽。莫厭端居活計貧。</text>
<title>寄玄令</title>,<text>圖書滿眼野堂孤。屛退知君善自娛。靑草澗回開小島。綠陰簾捲瞰平湖。閑爭謾詠添詩敵。老學長生減酒徒。聞道渚田時雨足。只慙羈絆夢蓴鱸。</text>
<title>次玄令韻</title>,<text>小齋新敞跨層巖。十抱黃楡間翠杉。月下漾舟看晩釣。風前岸幘送歸帆。憐衰已却靑菱鏡。伴老惟携白木鑱。號作散人還自好。金鑾不用舊氷銜。</text>
<title>華陽亭與玄令同遊次韻</title>,<text>長楸繚繞接澄流。縱遣壺乾亦不憂。暖日細熏菖葉嫩。和風平捲麥花稠。留連待我成三影。靜養輸君第一籌。坐久莫愁歸路晩。江齋指點暝煙收。</text>
<title>華陽亭與玄令同遊次韻 其二</title>,<text>東坰草縟野塘流。促席先生聚散憂。柱影欲橫斜照盡。帆形漸隱亂峯稠。朋尊只喜連成令。陸局還看屢點籌。若待興闌江吐月。淸光應入錦囊收。</text>
<title>將適醴泉。宿槐室寄淸風守崔後亮。</title>,<text>萍蹤再到玉峯陰。五月維舟步碧潯。桐邑舊民欣更遇。宣城勝迹喜頻尋。銀崖照日千潨瀉。鐵峽噓雲幾舋深。却望凝香曾睡處。可能尊酒許披襟。</text>
<title>過寒碧樓再贈</title>,<text>風前一葉帶斜曛。綠樹朱欄迥自分。露冕兩更新太守。短衣今作舊將軍。畫船憶逐西湖麗。尊酒欣從北海醺。慙愧五年空竊祿。敢論嘉政擬馮君。</text>
<title>送平山府使朴華卿</title>,<text>蔥秀咽喉地。吾諳士俗深。杯盤秋轉美。冠蓋日相尋。門壓淸川渡。軒開翠壁陰。那堪迎送苦。更益鬢霜侵。</text>
<title>銀臺憶玄通有寄</title>,<text>卜隣枌社擬抽身。翻向銀臺躡後塵。豈意風波三折後。更看金紫一番新。臺中絶席開顏少。院裏傳籌破夢頻。欲識沈吟相憶處。楓槐滿苑綠陰均。</text>
<title>次玄通示韻</title>,<text>長思混俗學沈冥。不向名途奮首鳴。白社久同交自淡。朱門曾見禍潛萌。山鷄入國虛稱瑞。野鶴乘軒敢道榮。翻愧故人頻寄訊。更將經濟勉書生。</text>
<title>次玄通示韻 其二</title>,<text>瘴鄕編管亦君恩。肯向雲霄恨戴盆。不必商郊新有禱。惟應楚獄舊含冤。丹書已洗身猶繫。白簡難消怒尙存。遙想峽江霖漲迅。落帆何日訪衡門。</text>
<title>送宋漢卿巡察關東</title>,<text>坐聽銀臺曙漏催。豈知仙夢繞蓬萊。今持玉節褰帷去。昔着靑衫佐幕來。叢柱曉臨天似蓋。盧峯晴望海如杯。稽山讓與方回領。喉舌惟慙衮職陪。</text>
<title>次李太白宮中行樂詞 六首</title>,<text>漢闕標金掌。隋宮聳翠微。雲盤三角髻。花擁六銖衣。太掖春游罷。沈香夜宴歸。寧王玉笛在。偸遣一聲飛。</text>
<title>次李太白宮中行樂詞 六首 其二</title>,<text>傾國春嬌斂。名花曉露香。裙裁金蛺蝶。褥隱繡䲶鴦。弄日飄黃粉。迎風拆絳房。含情兩不語。俱是恨靑陽。</text>
<title>次李太白宮中行樂詞 六首 其三</title>,<text>選色來前殿。承恩冠後宮。夢酣疑是雨。粧罷不勝風。荔子包新露。霓裳響遠空。都將百年樂。恥與兩星同。</text>
<title>次李太白宮中行樂詞 六首 其四</title>,<text>彩仗臨風簇。瓊籤唱漏多。月從承露轉。春向上陽過。暫試金蓮步。偏憐玉樹歌。琵琶曲將闋。倚醉伴仙娥。</text>
<title>次李太白宮中行樂詞 六首 其五</title>,<text>賜浴華淸暖。開筵羯鼓新。殿庭張百戲。絃管度三春。鬪艶花羞貌。爭嬌蝶趁人。唯應玉闌月。來去自相親。</text>
<title>次李太白宮中行樂詞 六首 其六</title>,<text>玉殿催粧罷。瑤池共輦歸。花濃御路靜。鶯繞上林飛。微月思團扇。輕雲想寶衣。宸遊多暇日。羅綺競春輝。</text>
<title>送中表弟李大規以書狀官西行</title>,<text>燕臺遼郭定如何。持節君今訪舊墟。落日似盆銜碣石。晴雲如帽擁巫閭。衣冠已變兵塵後。文籍猶存劫火餘。年少壯遊須自愛。鴨江春雨待來車。</text>
<title>送李定應 耆晩 之官順天</title>,<text>羈丱南遊歷歲歸。昇平樓榭夢依俙。山泉最冽宜烹茗。海霧長昏莫曬衣。閣裏淸香梅欲動。齋前綠葉橘應肥。開衙判牒休誇健。會有徵書下紫微。</text>
<title>甲子十一月四日。以大諫監試事。申三宰寅伯 晸，沈參判文叔 梓，崔副學汝和 錫鼎，韓中丞肯世 構 唱酬。凡四日。</title>,<text>檜古雲常逗。林乾歲欲闌。碧香寒始挹。朱字老難看。雪壓宮墻迥。山圍廟宇寬。持衡多暇豫。爛醉不留殘。</text>
<title>甲子十一月四日。以大諫監試事。申三宰寅伯 晸，沈參判文叔 梓，崔副學汝和 錫鼎，韓中丞肯世 構 唱酬。凡四日。 其2</title>,<text>庭檜陰陰晝景斜。閑來促席酌流霞。排愁覓句抽腸錦。帶醉看書落眼花。劍拔古函宜共賞。琴成焦尾亦堪誇。却瞻槐市思携笈。流水無情歲月賖。</text>
<title>甲子十一月四日。以大諫監試事。申三宰寅伯 晸，沈參判文叔 梓，崔副學汝和 錫鼎，韓中丞肯世 構 唱酬。凡四日。 其3</title>,<text>講堂淸敞粉墻斜。閑弄陶泓散彩霞。庭杏雪殘皆脫葉。市槐秋盡已飄花。愁邊得酒嘲先倒。醉裏成詩笑競誇。短幅題名君勿厭。他年記取勝情賖。</text>
<title>甲子十一月四日。以大諫監試事。申三宰寅伯 晸，沈參判文叔 梓，崔副學汝和 錫鼎，韓中丞肯世 構 唱酬。凡四日。 其4</title>,<text>回廊雪靜日初斜。坐見駝峯作暮霞。引睡朱衣先點草。乘酣彩筆愧生花。難將一字詩人巧。欲並三都賦客誇。鎖院唱酬知自古。夜闌燒燭興還賖。</text>
<title>甲子十一月四日。以大諫監試事。申三宰寅伯 晸，沈參判文叔 梓，崔副學汝和 錫鼎，韓中丞肯世 構 唱酬。凡四日。 其5</title>,<text>淸篇琢得古齋西。逸似追風散碧蹄。敢倚短材爭險韻。欲誇佳會覓新題。誰言戰蟻乘春鬧。只見歸鴉競暮棲。久忝諫班無答報。自慙騎馬趁昏鷄。</text>
<title>甲子十一月四日。以大諫監試事。申三宰寅伯 晸，沈參判文叔 梓，崔副學汝和 錫鼎，韓中丞肯世 構 唱酬。凡四日。 其6</title>,<text>幽居曾卜廣陵西。門外無人鹿印蹄。豈意荊圍今日醉。仍叨諫掖舊時題。馬慵立仗空偸祿。鳥擬投林且擇棲。晩得短篇聊自哂。楚人那復識山鷄。</text>
<title>甲子十一月四日。以大諫監試事。申三宰寅伯 晸，沈參判文叔 梓，崔副學汝和 錫鼎，韓中丞肯世 構 唱酬。凡四日。 其7</title>,<text>禮闈今日萃群賢。文會欣成大比年。注玉不妨三爵醉。鏗金先鬪一篇全。寒催鳥雀林初暝。雪壓虬龍檜欲顚。莫道沈哦仍秉燭。夜堂深處竟堪憐。</text>
<title>甲子十一月四日。以大諫監試事。申三宰寅伯 晸，沈參判文叔 梓，崔副學汝和 錫鼎，韓中丞肯世 構 唱酬。凡四日。 其8</title>,<text>靑瑣追遊迹未疏。忽看佳句憶幽居。遭逢莫道登臺省。猶愧時淸少諫書。</text>
<title>甲子十一月四日。以大諫監試事。申三宰寅伯 晸，沈參判文叔 梓，崔副學汝和 錫鼎，韓中丞肯世 構 唱酬。凡四日。 其9</title>,<text>鎖院晴開雪擁門。誰從冀北更空群。尊前不欲爭閑詠。最怕崔公敏妙文。</text>
<title>復和大王大妃殿周甲誕日賀韻</title>,<text>環佩催朝曉月斜。春暉高閣啓彤霞。延齡自有瑤池實。設宴非關上苑花。三世聖歡民共化。六宮柔則史應誇。邦家此慶眞希覯。蹈舞還均八域賖。</text>
<title>寄兪鍾城</title>,<text>行逐邊城月一輪。愁州豈必盡愁人。輕裘製黑將經臘。宿酒燒紅自有春。披甲更稱新戍主。賜緋猶識舊臺臣。緘詩欲報殷勤囑。陽雁歸時歲已新。</text>
<title>十一月初七日。自問安而歸。有作。</title>,<text>凍雨冥濛遠岫昏。小窓凭几過朝暾。衝泥廣陌車應少。啄粟空庭雀自繁。豈有迂謀裨國體。難從久宦答君恩。休衙每愛柴門靜。今舊人情不必論。</text>
<title>聖候未寧。姑寢啓辭。有述。</title>,<text>起居常趁紫宸朝。封駁由來久寂寥。諫掖自慙容素食。湖田已報値玄枵。車閑下澤何時駕。書積中山未易銷。散遣官徒門獨閉。愁腸須覓濁醪澆。</text>
<title>寄夢里</title>,<text>歲晏衡門客目疏。床頭時翫帖中書。榮名已悟同漂梗。活計寧憂只飯蔬。奕局興闌思夜話。詩筒聲斷憶江居。塞翁得失何煩較。惟羨漁樵竟遂初。</text>
<title>答玄令</title>,<text>看君詩律自淸嚴。坐詠寒窓促漏籤。珠彩豈容沙底混。劍氛宜向斗間覘。窮經已與詞章別。知擧寧將諫諍兼。榮瘁不須煩一語。朱衣從古驗如占。</text>
<title>送宋道深 光淵 赴春川</title>,<text>江流中貫鳳臺孤。邑宇參差似畫圖。喉舌幾年思補衮。股肱今日許分符。淸山古迹能傳否。滄海遺墟可訪無。州僻俗淳堪吏隱。莫嫌三逕久從蕪。</text>
<title>冬暖</title>,<text>至後長安暖氣多。霧中蠶岫對嵯峨。微陽已動寒疑遁。恒燠偏侵曆恐訛。雪盡庭心喧鳥雀。氷開江腹戲黿鼉。小齋無事抄書罷。閑愛簷前短日過。</text>
<title>答玄令復疊前韻</title>,<text>久覺東阡杖屨疏。小齋晴日散圖書。香浮臘瓮仍呼柏。雪盡春盤已薦蔬。自識蓋狂招世忌。還思潘拙賦閑居。題詩欲作懷君夢。正是燈靑曉鼓初。</text>
<title>答玄令復疊前韻 其二</title>,<text>薇垣諫紙久從疏。不是留連畏簡書。平壟曉雲思穫稻。小畦微雨憶滋蔬。忙官本自妨高興。秀句猶能慰索居。誰識白頭林下叟。玄都曾見種桃初。</text>
<title>對雪。懷玄令有寄。</title>,<text>小雨纖纖灑。同雲漠漠興。紛紜成厚集。蕭索入嚴凝。砌訝銀泥冒。簷驚玉筯承。虹橋全沒脚。鴛瓦已埋稜。天地寒光合。山河暮景澄。煙消終慘惔。風急轉崩騰。塔聳沙應累。臺危璧幾層。縈林工互壓。綴樹巧相仍。奇石鹽形幻。姸巒粉態增。弛擔愁牧豎。彈笠惱歸僧。園暝飢鴉噪。途沈瘦馬兢。竹枯聲自爽。松偃力難勝。不厭徂年盡。欣聞嗣歲登。孤舟吾未決。高臥子眞能。睡倦香爐篆。書酣墨海氷。庭空調舞鶴。窓靜笑癡蠅。村酒宵猶貰。江魚晩可罾。詩成阻同醉。東嶺月初升。</text>
<title>偶成</title>,<text>日炙晴簷雪半消。紫煙亭午擁山椒。冠簪久擲從吾好。封駁全稀任客嘲。玄宅已甘常寂莫。諫班猶愧久逍遙。凌寒幸有兼淸美。細酌爐邊且獨謠。</text>
<title>北風寒甚。閉戶獨詠。</title>,<text>深閉齋房聽北風。松僵竹折歲將窮。未聞天上愁堪寄。唯願尊中酒不空。去馬畏攀氷澗滑。歸鴉懶度雪峯崇。淺斟金帳非吾事。只愛貧家土銼紅。</text>
<title>次玄通韻</title>,<text>出處平生約略同。長思尊酒得從容。歸田已覺榮名幻。輕世那論活計空。八法字精應有受。五言詩妙也難攻。若敎黃髮專丘壑。須遣升沈任化工。</text>
<title>乙丑元日。試述。</title>,<text>擁被燈花照眼繁。遙聽爆竹動千門。年華任遣黃鷄唱。諫責難孤白獸恩。生菜已傳迎淑景。凍醪徐醉向朝暾。歡娛漸減惟霜鬢。閑看兒童競彩幡。</text>
<title>次李子夏韻</title>,<text>詩到知君病已除。頻年靜養賴琴書。塤篪好事亡羊久。圭組浮榮夢鹿虛。諫掖自應慙汲黯。文園誰復記相如。却吟人日懷人作。柏葉辛盤興有餘。</text>
<title>次李子夏韻 其二</title>,<text>爆竹千門響徹宵。黃鷄唱罷已元朝。排愁宿釀催將進。引睡殘燈懶復挑。向老升沈時屢變。卜隣談讌歲全遙。祝君身健能相就。肯爲流年惜鬢凋。</text>
<title>正月十五日。請急解諫長志之。</title>,<text>婆娑諫掖已多時。褫帶今朝荷聖慈。門外赤衣從自去。臺中白簡不須知。朝簪脫却還高枕。諫草收來且詠詩。明日芒鞋仍出郭。廣陵松竹佇幽期。</text>
<title>元日陰望日晴。俗傳爲豐徵。玄令有詩記之。次韻。</title>,<text>穰歲嘉徵野老傳。躬耕端合索居年。陰晴一理誰知者。休咎先形亦自然。喉渴每思江作酒。身閑惟把硯爲田。春來欲課西疇事。試閱農家汜勝編。</text>
<title>元日陰望日晴。俗傳爲豐徵。玄令有詩記之。次韻。 其二</title>,<text>春光先入逸人家。惟約田僮早萟麻。風色已嬌臨水柳。煙容偏着向陽花。山廚自薄貧猶樂。社酒雖醨醉亦譁。近得解官思一訪。滄江豈憚泝洄賖。</text>
<title>次崔汝和韻</title>,<text>明燈寂莫度元宵。諫掖經年鬢已凋。老境虛名終有悔。淸時諍職竟難銷。寧將蔡石干宸扆。好演絲綸賁聖朝。見約勝遊還太早。南峯雪暗暖全遙。</text>
<title>送仁同府使姜子和 銑</title>,<text>宿雨沾征旆。春泥阻別筵。愧無江令筆。虛枉薛濤牋。紫綬栽花日。靑綾視草年。升沈何足道。便養一城專。</text>
<title>二月十七日。直摠府。</title>,<text>畫廊風定日凄凄。寒霧連空苑樹迷。五衛記名金匱密。兩廂更直綠簾齊。斜瞻瑣闥通丹地。却對銀臺跨碧溪。高閣睡闌仙漏永。倚欄愁待暮鴉棲。</text>
<title>送尹仲麟 趾善 以副使赴燕</title>,<text>新佐天官屬望尊。還從西塞騁輶軒。行逢毀堞誇秦險。時見遺氓說漢恩。玉帛一盟綿日月。滄桑百變任乾坤。經過剩悉興亡事。歸對晴簷好細論。</text>
<title>摠府偶成</title>,<text>漏盡脩門啓曉涼。風來御路動天香。煙濛玉樹藏丹闕。水溢金堤出粉墻。暖被夢殘驚掣鎖。晴窓吟倦促飛觴。直廬永日披書坐。軍府時淸本不忙。</text>
<title>吳尙書斗寅周甲生男。次諸公賀韻。</title>,<text>榮福由來世罕全。公家寶樹已芬然。華顚又見充閭慶。曾是麒麟抱送年。</text>
<title>寒食。受命祀崇陵。志感。</title>,<text>蒼松交影粉墻高。長日空齋坐寂寥。十畝方塘裁地脈。三春時雨浥溪毛。曾經抱劍悲丹鼎。尙憶橫經近赭袍。白首酬恩心未折。可堪含涕視牲醪。</text>
<title>連日赴衙</title>,<text>邸報朝朝積。衙參日日仍。官忙愁晏罷。身老懶晨興。雨浥花心拆。風搖柳態增。芳辰惟覓酒。鞭算豈吾能。</text>
<title>摠府直夜</title>,<text>左掖花光晩。西廂月影初。朱甍深隱樹。碧沼曲通渠。散秩燒銀燭。哦詩步綺疏。東郊春雨足。歸夢繞田居。</text>
<title>代人挽完南府院君李厚源遷葬</title>,<text>舊相追思日。佳城改卜年。哀榮四朝備。器業貳卿傳。星落中台曠。功高熟釜鐫。千秋看下馬。穹碣漢山邊。</text>
<title>挽趙白川</title>,<text>內外相公閥。詩書儒素家。小官甘剖竹。高第負簪花。餘澤蘭芳衆。人生薤露嗟。同隣兼世好。揮涕送靈車。</text>
<title>壽崔汝和大人完寧君。次南壺谷韻。</title>,<text>德星高聚相公門。佳節招要客滿軒。種玉固知餘慶遠。橫金仍襲舊封尊。仙花膝下雙欹帽。彩服庭前對挹樽。只恨當筵孤屬和。華箋空檢醉時痕。</text>
<title>挽李咸陽</title>,<text>分自通家厚。曾陪笑語頻。棲遲百里屈。歸去一瓢貧。薤葉還驚露。荊花獨送春。西門聊痛哭。忍見繐帷新。</text>
<title>送李君實巡察湖南</title>,<text>乘軺北返未多時。叱馭南征且不辭。共道通材堪聖簡。曾聞淸操畏人知。坐棠陝路新宣化。騎竹幷鄕舊見思。窮巷愁霖違出餞。勸君加飯待瓜期。</text>
<title>寄玄通</title>,<text>春盡官忙廢詠詩。成均今日愧虛縻。漁樵未共山翁社。文學還慙聖主知。坐就綠陰看刈麥。行披白袊課栽葵。城中久斷龐公迹。惟憶高齋夜對棋。</text>
<title>次玄通惠韻</title>,<text>奔走長彈席帽塵。遙思空谷臥幽人。異時榮選寧非命。今日淸詩亦有神。王式悔來身暫辱。邵平貧後興方新。葵香麥熟惟高枕。且學潛龍善自珍。</text>
<title>次玄通惠韻 其二</title>,<text>小齋新築樹陰淸。晴日江邊杖屨輕。拈筆每愁霜練盡。耽詩惟覺錦囊盈。浮沈我亦時時哂。捲退君應事事贏。裹飯却思衝雨訪。垂楊菀菀箭灘平。</text>
<title>寄玄通</title>,<text>靑山擁亭閣。赤日流前除。溪響慵眠處。林涼獨坐初。觀棋招國手。對酒憶郊居。料得江亭隱。濡毫爛熳書。</text>
<title>又次玄通韻</title>,<text>公務相仍筆硯塵。誰將繡段問情人。論詩只取堪消興。求道須妨太用神。村逕雨催靑箬側。野塘風捲綠秧新。知君已解山居樂。自有山蔬傲八珍。</text>
<title>喜雨寄玄通</title>,<text>名路崎嶇不擬驅。褒衣何事又相誣。每憐赤牘多虛枉。只恐丹牌有急呼。聞籟却思南郭隱。移文應責北山逋。含杯共賀桑林禱。今日甘霖正救枯。</text>
<title>雨中偶吟</title>,<text>請急仍高枕。秋生積雨餘。小庭猶種菜。矮屋只堆書。乍畏臺官褫。翻欣客刺疏。榮途是底物。今覺雪盈梳。</text>
<title>解官自詠</title>,<text>去年投章詆貴卿。今年上疏辭銓衡。是非衮衮繅車轉。廷中未鐫迂儒名。狂言豈足塞諫責。唶汝不諳時人情。成蹊每愁簡牘繁。賜罷遽遣官徒驚。不見丹牌催赴衙。披衣坐待東方明。柴扉晝掩輪鞅斷。睡美虛堂秋雨聲。忽看淸月破雲出。諸蟲繞壁啼新晴。巾欹烏几書還擲。坐挹翠岫杯頻傾。身退何論三篋滿。心安自覺千鍾輕。少年穹爵非素期。如今已竊橫金榮。縱然納籍編里氓。猶勝公車老書生。淸世論材自有人。駑駘敢與驥幷程。衛霍疏封開第宅。袁楊奕世誇簪纓。但操寸管不曉事。分宜齟齬遭譏評。行當自拔急流去。倏忽榮途幻穽坑。</text>
<title>次任德章 弘望，柳起之 之發 韻。</title>,<text>蒼楡交影粉墻前。擲帽欹眠裊篆煙。騎竹同遊眞舊事。携衾更直是新緣。每攀香案愁爲吏。欲上高樓愧匪仙。一歲再來猶恨晩。盆花已落水中天。</text>
<title>再次前韻</title>,<text>歸騎常催返照前。昏鴉初噪禁林煙。共聯西士簪纓系。曾結東阡杖屨緣。才拙只宜安薄祿。身衰那得學飛仙。投章請急君休遽。恐有丹牌下九天。</text>
<title>挽趙光甫 持謙</title>,<text>廉如齊仲勇如賁。惟擬危言答聖恩。涇渭欲分身自苦。風霜相薄舌猶存。才看嶺表辭專閫。忽報湘濱有斷魂。靑史美名那足道。只憐無子可持門。</text>
<title>以足疾解知申。偶成。</title>,<text>恩許知申罷。安眠每徹明。辭榮看世態。養疾愜幽情。久坐從蒲穩。徐行信履輕。觀書老更懶。閉戶聽秋聲。</text>
<title>乙丑九月晦日。宗廟受齋。</title>,<text>水冷池塘葉正飛。樓前落日晩依依。路穿松柏秋陰淡。香裊簾帷曉炬微。齋罷夜長仍進酒。禮成鐘動復更衣。宮門未闢終南黑。霜白天街信馬歸。</text>
<title>挽永安尉公主</title>,<text>宣廟初疏慶。長陵始錫封。家聲樹皆玉。閨則管堪彤。簫罷終騎鳳。津開已躍龍。畫堂叨上壽。題誄爲形容。</text>
<title>挽吳知事䎙</title>,<text>二品文階八秩強。霜眉丹頰鶴昂昂。榮途一躦憎消骨。寶樹連摧久斷腸。南洞耆英今洛社。長陵侍從獨靈光。佳城寂莫淸談絶。唯憶華堂奉壽觴。</text>
<title>送李有初 端錫 觀察北路</title>,<text>天書催降動行旌。關北治兵夙有聲。邊釁向來生玩愒。主憂今日許澄淸。愚氓不戒焚身禍。黠吏仍思竭澤征。熟路駕車君自了。臨分聊寄贈言情。</text>
<title>送端川郡守李四翼</title>,<text>長白有古縣。精金出朱提。催科困民久。良吏捨公誰。治亦登三異。淸應畏四知。春來政多暇。須寄郡齋詩。</text>
<title>見彈文偶成</title>,<text>淸班竊祿夢樵漁。幸有彈文許遂初。孤迹豈容叨左席。微才久愧任中書。連城自貴何嫌點。當戶能芳合見鋤。從此閉關軒蓋斷。不妨詞酒送居諸。</text>
<title>送任德璋巡察海西 吾豐川。本在部內。詩意惟以述上冢之榮輝。敍聚族之驩恩爲主。巡宣之政。不多及焉。</title>,<text>共是西河系。君先晝錦歸。里門旗駐彩。丘木節交輝。第宅猶堪認。樵蘇想不稀。州侯親負弩。村老喜攀衣。海抱千廬曲。山廻九月圍。荒岡松獨古。遺碣字應微。御史開基肇。封君樹績巍。家聲無媿陸。時論必推韋。編戶那能守。殘僧浪自依。徘徊披壟草。感慨向林霏。水折龍疑偃。峯危鳳欲飛。恭惟叨後屬。詎敢沫前徽。柯葉彌東土。簪纓滿北扉。幾人沈畎畝。今日迓驂騑。莫謂同源遠。仍刊舊譜非。親疏序可訪。引攬禮無違。競識衣冠貴。爭瞻戟纛威。郊墟明積雪。桑梓帶斜暉。撫迹勤登覽。觀風察瘠肥。謳謠知足採。牒訴愼輕揮。營闢呑陽岫。彊分接日畿。連枝擬敍別。詩語愧珠璣。</text>
<title>曉吟</title>,<text>曉起親爐進一巵。窓前雪岫逞奇姿。騰遷冀北空群日。捲退河東見毀時。尺疏欲陳祈俿帶。衡門獨掩賦歸辭。才疏不許叨銓部。只合田園着大癡。</text>
<title>答玄令書問</title>,<text>迂儒三度佐天曹。今日排擠分所遭。自削氷銜名釣叟。旋呼竹笠篋朝袍。鳥因久坐還招箭。鷹欲高飛更解絛。慙愧故人相問訊。輕籃早晩訪江皐。</text>
<title>記事</title>,<text>紅兜數騎發燕山。手持尺書來叩關。馬上責問疆域事。猛氣崢嶸不可攀。旌旗呵導彩棚高。西門拜揖傾鵷班。府中金帛巍如屋。象胥自詭能居間。白山雪林何所有。只有三椏與熊虎。居民採獵代耕稼。南市西關走商買。此事久爲識者憂。今日不須誅邊吏。鴨江如帶不容刀。蚩蠢何知設防意。山川勢壓野人界。弓馬風餘沃沮地。兵精士勇亦何用。棄置返充豺狼餌。嗚呼李牧不易得。歎息看雲墜我淚。</text>
<title>夜坐</title>,<text>燼結殘燈翳。灰開宿火衰。觀書憐我老。課業悶兄癡。尊擁思休日。門關乞解時。東鄕歲欲盡。歸計未應遲。</text>
<title>至日自詠</title>,<text>曉起推髹案。徐吟進玉甌。忽看新曆到。已覺舊年遒。跌宕憐靑鬢。嶔崎歎白頭。營生鈍如鼈。處世拙於鳩。滄海那堪涉。丹砂不可求。居非隣俠窟。家故起書樓。強學螢頻拾。沈思繭續抽。波瀾師賈董。藻績狎曹劉。警勵嘗銘几。辛勤欲善裘。惟堪充待詔。詎擬取封侯。際會蒙加級。騰遷荷拔尤。飄纓叨近列。珥筆侍宸旒。錯比囊中穎。虛紆幄裏籌。身名時偶値。毫髮爾何酬。競笑羊公鶴。爭譏楚客猴。靑冥垂肘綬。紫陌擁車騶。肯借噓枯論。輕開觸諱喉。權衡容後進。簡要愧前脩。責是甄群品。榮徒側勝流。皓毛宜在藪。丹觜謾罹囚。賢佞曾無定。行藏庶自由。人皆失相馬。吾亦任呼牛。法律才非長。田園道竟優。何須盈百謫。今已負三休。東墅雲生幌。南湖雪壓舟。地貧無竹畝。籬破有瓜疇。句冋樵翁問。騎從醉尉留。林泉湔宿恥。桑梓佇新遊。磯淨鸕鷀雨。村閑蟋蟀秋。涼簷曬陳秩。晴瀨試纖鉤。飮醴遭鴟嚇。隨陽寄雁謀。軒裳猶桎梏。閭里共沈浮。韓子論孤憤。張君賦四愁。尋交百代曠。撫迹兩心投。寂莫思雙樹。棲遲愛一丘。難希賜鏡水。誰與送靑州。臘近租期盡。春歸稧事修。先鋤種花塢。且闢養魚洲。爐玉寧渝色。鎔金恥化柔。卿班果非拙。拂袖好盟鷗。</text>
<title>次壺谷南判書日涉亭韻</title>,<text>一把橫空締構完。亭名日涉覺閑安。將追處士登皐興。莫作詩人戴笠看。白日團圓能蔽景。炎天蕭索自生寒。見公簡質眞如許。不用文窓映畫闌。</text>
<title>次壺谷南判書日涉亭韻 其二</title>,<text>不求華壯只求完。緗秩高擎翠簟安。嶽色每從烏几挹。宮花猶隔粉墻看。壺中日月藏身久。蓑底江湖入夢寒。開徑若能容後進。共公揮爵醉憑闌。</text>
<title>辭疏未徹。志悶。</title>,<text>一疏經旬未徹天。迂翁何事久叨銓。馬前已減雙騶導。門外猶容小報傳。窓色欲分呼酒起。簷暉乍暖抱書眠。從今置散吾無慍。愧負君恩歲九遷。</text>
<title>夜坐憶玄令。有寄。</title>,<text>東湖煙樹是君家。獨坐思君夜漏賖。白雪解嚴還作雨。靑燈耐久自生花。虛偸寵祿能無謫。誤竊銓權詎免夸。算得罷官年偶等。不妨相伴學栽瓜。</text>
<title>南峯</title>,<text>南峯雪樹凍崔嵬。瓮底眠驚歲律催。經世身同無用瓠。辭榮心作不燃灰。衰懷欲托燒丹竈。拙計將尋避債臺。却顧舊年棲隱處。愧令松菊待蹄來。</text>
<title>晩起</title>,<text>冬深頗怪臘寒遲。今日風威似翦肌。紙幔不褰燈欲盡。鳴珂方報早朝時。</text>
<title>再單蒙給由</title>,<text>國子權衡喉舌地。一年頻改又頻爲。豈云歷試符人望。自愧空疏誤主知。祿俸已辭移病後。輪蹄漸斷杜門時。天廚尙許分官炭。猶得甎爐煖酒巵。</text>
<title>午吟</title>,<text>齋房香盡午眠初。雪擁幽簷檜影疏。天上孰言愁可寄。人間惟覺酒難除。詞章業就雕蟲陋。宰相名存畫餠如。老懶杜門稀命駕。紙窓明處臥看書。</text>
<title>午吟 其二</title>,<text>幸因文字致卿階。尙恥吾儒說類徘。養拙生涯憑俸祿。寬愁詩語雜詼諧。自知任職才難強。剩喜歸田計不乖。把酒拓窓聊一詠。南峯松雪此時佳。</text>
<title>苦寒</title>,<text>京城地凍雪經旬。歲晏寒威恨殺人。欲徙南鄕便就暖。長瞻北斗佇回春。幷州種竹知無益。漢水看梅恐未眞。曉起攬裘還有喜。瓮頭初報臘醪新。</text>
<title>遣興</title>,<text>解官無事度朝昏。尙憶從來應接煩。野兔逐時先斂跡。冥鴻指處並忘言。呼兒煮藥煙侵座。送客題詩雪擁門。世味備嘗今白髮。惟思携艇訪桃源。</text>
<title>遣興 其二</title>,<text>方爐小几紙窓邊。獨掩披肩倦欲眠。隣井久醎能敗酒。市柴垂盡更營錢。休衙老馬徒糜粟。習字癡兒只費牋。想得靑郊歸隱好。諸緣並息坐蕭然。</text>
<title>遣興 其三</title>,<text>此身生際偃兵年。偶陟卿班首戴蟬。詆佛尊儒眞妄矣。論王仰伯又徒然。初心不擬求溫飽。晩計惟思就靜便。縱得氷銜那足詑。寒廳今日客無氈。</text>
<title>遣興 其四</title>,<text>羸驂破笠自淸狂。尙被街童喚侍郞。強項莫追前語戇。昏眸任遣舊書荒。身思下澤歸時駕。衣着中書直夜香。不信賣文成活計。惟宜努力事耕桑。</text>
<title>遣興 其五</title>,<text>出山當日計如何。只得辛勤掇兩科。孤立自知朋援少。冥行尤覺穽坑多。癯容不合凌煙像。隱趣長思採秀歌。愁緖繞身難截斷。金樽安得酒生波。</text>
<title>遣興 其六</title>,<text>瓮頭誰喚醉眠驚。今日逍遙適我情。却視羊腸才脫險。傍觀蝸角又尋兵。孤蹤自覺排擠費。倦宦尤知進退輕。獨守殘燈思往事。虛窓鍾報五更聲。</text>
<title>遣興 其七</title>,<text>世事更新夢一場。人生得意且飛觴。麋知擧網終成獲。鳥怯虛弦本被傷。悶世孤懷猶耿潔。歸田夙計轉荒唐。將身欲受空門戒。得喪于今已兩忘。</text>
<title>遣興 其八</title>,<text>兔逝烏飛不可追。將成五十孔融悲。身閑客斷惟增懶。睡減宵長漸覺衰。箕域日舒催獻歲。燕京天醉只傷時。消金酌酒非吾事。獨向淸晨進淖糜。</text>
<title>遣興 其九</title>,<text>緋袍垂弊鬢霜明。煉藥逃禪計未成。小室只容晴岫色。虛窓不隔晩松聲。曾耽六籍從便腹。老讀參同欲補黥。雪滿雀門誰送酒。晨茶自酌一甌淸。</text>
<title>遣興 其十</title>,<text>升沈何必問蒼天。最忌榮途職有權。仕籍乍披如測海。招牌疊降若臨淵。王公浪自營三窟。程尉那能直一錢。試看昔時場屋伴。幾人今日入東銓。</text>
<title>遣興 其十一</title>,<text>少日人呼美少年。于今齒脫已華顚。繞身金紫眞知忝。盈篋詩文妄擬傳。飯罷每嘗蒙頂茗。燈殘獨閱劍南編。省躬合被疏迂目。不解操籌不買田。</text>
<title>遣興 其十二</title>,<text>寄迹朝端鬢已銀。憑柯屢見奕棋新。明光起草思前事。玄觀看花是舊人。齟齬懶修文擧刺。支離欲避庾公塵。黑頭榮達皆由命。莫負桑麻杜曲春。</text>
<title>遣興 其十三</title>,<text>生墮箕邦作腐儒。卑今好古計何愚。文章敢擬中華大。言語常嫌外國殊。欲倒江河湔積恥。難將甲胄被孱軀。天心未悔身先老。彈劍悲歌到夜徂。</text>
<title>遣興 其十四</title>,<text>自笑恬翁老且憨。論交獨向卷中探。思呼李廣看馳射。欲起淵明共醉談。一枕久安酣宦夢。三車見誘合禪參。此生多愛鐫難盡。却倒芳醪擘露柑。</text>
<title>遣興 其十五</title>,<text>經月寒多效縮龜。今朝屋溜瀉如糜。玄雲捲陣歸無處。白日行空見有時。傍瓮已聞香柏氣。巡簷先候瘦梅姿。君恩未報鬚仍雪。屈指橫金過六期。</text>
<title>讀放翁詩集</title>,<text>匹煙融雪濕茅廬。晨起蕭然懶盥梳。一炷更添移枕後。三陽已迫杜門初。辟寒良藥惟芳醞。娛老新方是異書。檢遍蠹編悲壯足。中原今復五胡居。</text>
<title>烹茶 吾東本無茶。新羅僧入唐。得子歸種。</title>,<text>曾逐慈航涉海賖。三韓從此始知茶。蠅聲陟作翻蒼葉。魚眼才平漲白花。鬪品敢思充貢計。論功固合著經誇。急傾一椀澆吟舌。不覺朝暾滿綠紗。</text>
<title>訪李子商不遇</title>,<text>羸馬勤尋郭外村。晴簷却負一開樽。泥融小逕車遺迹。水漲回溪柳露根。絶似子猷催返棹。寧同中散戲題門。年來寂莫君休厭。散地偸閑亦聖恩。</text>
<title>冬夜讀書</title>,<text>床頭入夜欲繙經。却就明燈背短屛。嗜炭自知難用藥。引錐堪笑謾傷形。猶強博客貪呼白。不比窮儒擬拾靑。直到油乾方就枕。隣鷄且莫喚眠醒。</text>
<title>冬夜讀書 其二</title>,<text>深房曲幔怕嚴凝。一架靑編伴寢興。倦極乍驚書似蠟。老來尤厭字如蠅。枯腸動覓三杯酒。宿契都憑一盞燈。莫笑此翁鑽故紙。曾經携卷侍崇陵。</text>
<title>曉雪</title>,<text>曉起西峯月半規。俄驚飛雪打寒帷。爐灰陷處尋殘火。窓紙明邊草小詩。酒盡鴟夷從棄擲。書狂兔穎莫支持。醒來午枕無餘事。臥誦班書授小兒。</text>
<title>早起</title>,<text>常苦金緋裹此身。綿裘氈幘覺淸眞。淋漓作草惟消興。汎濫看書不費神。榮辱並忘閑措大。是非無預舊官人。紬衾紙突寒如水。只憶山居足槱薪。</text>
<title>雜感</title>,<text>箕國介海左。人居半山峽。土瘦鮮宜稼。民拙惰本業。國收二南稅。經用覺已狹。皇天復不弔。災歉何荐疊。吾今官二品。官罷輒罄乏。薄祿不滿車。蔬糲猶未浹。簡散旣本性。家事懶督攝。浪說歸田好。愧色發兩頰。靜念蔀屋下。流莩道相接。旣無活爾謀。且愧輕財俠何人坐華堂。飽暖及僕妾。貧富固不齊。康濟諒有法。三歎夜已闌。命枕成夢蝶。</text>
<title>雜感 其2</title>,<text>少讀古人書。竊慕中華風。欲涉吳楚區。縱觀江山雄。遂呼文章徒。提挈加磨礱。此志豁無緣。引領歎樊籠。到今有私幸。幸我生吾東。回視九域民。被髮淪爲戎。冠冕盡毀裂。紅兜坐燕官。河洛作區脫。文史化刀弓。先王遺禮制。並逐煙燼空。我服三代衣。身遊俎豆中。聲名豈足羨。古今自難同。遙知魯連輩。掩泣訴天公。且抽床頭秩。諷詠攄吾衷。</text>
<title>雜感 其3</title>,<text>在昔句驪氏。開國宅箕壤。封圻割遼左。士勇土亦廣。持箠制山戎。鼠竄莫爭長。其俗固云陋。兵力亦可仗。不解有禮法。惟能矜奪攘。延祚至八百。強勁足追想。豈如後之人。臨戰輒稽顙。神褫劍戟色。膽破鉦鼓響。舊風邈已變。勇氣久難養。腐儒好高論。三代動欲倣。若說前古事。鄙斥不肯奬。破敵快一時。勳業徒懷曩。</text>
<title>雜感 其4</title>,<text>我生幸爲男。驤首思遠駕。筋骸苦輭脆。不堪習弓馬。平居讀史書。壯懷鬱難瀉。夢寐關羽勇。咨嗟李廣射。願我化二人。披甲帶玉靶。驅馳向楡關。角戰紅旗下。陰山入方略。鐵騎走叱咜。縛取賢王輩。責令供酒炙。縱死爲國殤。忠烈亦足詑。安能戴儒冠。哆口談王伯。於時無裨益。不如治耕稼。題詩志孤感。狂態從嘲罵。</text>
<title>雜感 其5</title>,<text>世云東人文。卑卑宋元轍。鴨水局人材。長駕輒遭掣。前脩固著書。竟如見晛雪。何爲弊精神。沿襲露其拙。斯言熾如火。足誑後來傑。用志貴不分。莊生有妙訣。斤斤戒宴惰。矻矻忘作輟。人心固有靈。玄理自昭晢。苟精陶鑄術。豈與古人別。余抱劉生癖。求書若飢渴。操紙吐所畜。滂沛自怡悅。知爲覆瓿資。不欲改吾節。太玄不希知。餘編猶未絶。寸心迂且遠。莫與俗人說。</text>
<title>雜感 其6</title>,<text>東俗右族望。彷彿隋唐初。拔身必科第。奕舃誇簪裾。立朝必臺閣。呼唱榮里閭。餘風久漸漬。他道難發舒。余本澹蕩人。累世京城居。童年解強學。辛苦治詩書。文字有遭遇。拔擢侍玉除。性慵嵆康達。志大孔融疏。世俗所羨慕。一一皆到予。無謨竊厚祿。常恐主恩虛。自古經世材。韜迹隱屠漁。吾今戴蟬冕。頭白散如樗。恐負蔽賢罰。矯首思山居。</text>
<title>休衙</title>,<text>兩月休衙體自輕。心閑室靜解頤生晨。爐酒作排寒計午鼎茶騰喚睡聲。只喜圖書常滿眼。從知城市可藏名。貧廚寂莫無人餽。却買蒼魚佐菜羹。</text>
<title>訪玄令</title>,<text>久闊新陽逼。相尋舊第存。揚鞭怯氷徑。擧扇過朱門。天地蓬雙鬢。光陰柏一樽。安閑眞可羨。莫恨老江村。</text>
<title>戲述</title>,<text>鄭五歇後好詼諧。天筆峻擢登三槐。蘇公晩年喜嘲諷。時宰蓄慍工擠排。豈云窮達摠由詩。固識升沈會有時。吾今落筆驚俗眼。戲語豈必皆循規。呻吟紙上等土炭。毀譽人間多路岐。惺然自悔還自笑。欲破此惑吾有辭。東人狹陋不好事。三國英豪猶不記。書生伎倆詎久傳。妄詑雕謏洩天祕。是非不窮天地老。萬事且付樽前醉。</text>
<title>朝飮</title>,<text>寒威久不解。起居動有妨。床褥冷剝膚。四壁生氷霜。衰病畏侵陵。曉氣難禁當。披裘擁地爐。煖酒酹𪚥觴。熏然體暫舒。鼎鼎回春陽。似吹鄒生律。如服倉侯方。消散自須臾。酡顏還舊蒼。借汝太和氣。欲變涸陰鄕。勁弩不穿縞。潰河難容防。方苦折綿威。妄擬弱敵強。雖媮暫時快。其樂寧久長。安得百斛酒。爛醉放吾狂。</text>
<title>眼昏</title>,<text>老眼將何養。臨書只自傷。不思能黑白。惟恐混靑黃。覓字憎纖晝。觀燈厭散芒。無眠且靜坐。損讀有奇方。</text>
<title>除日</title>,<text>姸日盈窓睡自驚。槽頭喜聽壓醅聲。迎春存願身惟健。守歲無歡鬢已明。綺語熟知牢着障。駑才深恨該爭程。溪氷欲解新蒲茁。擬向東郊課早耕。</text>
<title>憶舊</title>,<text>一解淸龜已六年。寒樓錦岳夢依然。回頭只羨長江水。流繞宮門送釣船。</text>
<title>憶舊 其二</title>,<text>鴨水春風試小船。行看疊碧刺胡天。鱨鯋石底晴方聚。麋鹿沙頭暖自眠。</text>
<title>憶舊 其三</title>,<text>一第曾爲五斗謀。何緣際會侍宸旒。榮途且莫求前進。憂責如山已壓頭。</text>
<title>憶舊 其四</title>,<text>俗輩徒知拙可嘲。惟誇工宦綬纏腰。且敎經歷風霜節。葉敗枝殘在一朝。</text>
<title>丙寅元日</title>,<text>雪樓煙榭媚晴暉。已覺春從一夜歸。老去光陰如破甑。朝來鬢髮愧新衣。樽醅瀲灎含椒暖。盤菜纖柔薦薺肥。金紫久慙無寸報。眞成四十九年非。</text>
<title>丙寅元日 其二</title>,<text>老去差知酒戶寬。衰顏無復少時丹。逢春似與情人遇。得句休敎俗客看。草樹帶煙回舊態。兒童添歲足新歡。關門剩覺投閑好。懶性由來怕熱官。</text>
<title>送副使崔汝和</title>,<text>新陟卿階地自崇。俄看持節出移中。寒龜在列終非寶。秋隼翔空已得風。塞上遺氓悲夏肄。雲間殘堞記秦功。逢人莫問興亡事。天意伊川久徙戎。</text>
<title>書適</title>,<text>閶闔晴開散玉珂。閑窓此際醉傀俄。雲霄路捷輸尊勇。墳典緣深較仲多。只欲拍船窮酒趣。那能擊缶奏田歌。柴門却掃無塵事。臥看蠶峯日馭過。</text>
<title>將向廣莊。是日。擬知申事。</title>,<text>見擬中書自汗顏。散樗那復躡淸班。久知弊席難充𪚥。且念初衣不負山。立馬雪雲埋古渡。搘筇松櫪擁柴關。歸來愧答田翁問。縱解朝簪鬢已斑。</text>
<title>廣莊</title>,<text>江雲漠漠雪吹襟。欲向孤村響遠砧。且免當關催早起。偏憐同社慣幽尋。蹉跎誓墓終嫌隘。寂莫歸山不厭深。甘井凍葅宜晩飯。盤珍何必飫鮮禽。</text>
<title>寄開元寺僧。借佛經。</title>,<text>慈航一壞道將隳。海若當年爲護持。雙樹自來傳妙諦。百函無恙出漣漪。久聞珍惜藏金刹。尙記摩挲獻玉墀。欲乞磨尼煩照濁。裁詩聊當借書鴟。</text>
<title>在廣莊。辭大司憲。</title>,<text>驚看除目訪編蓬。九頓陳章瀝寸衷。厚祿縱能榮仗馬。遐心久已寄冥鴻。羞稱柱後峨冠長。分作田間帶索翁。罷遣驛徒還寂莫。虛堂坐聽雪松風。</text>
<title>春寒</title>,<text>閏歲春常晩。玄冥勁有餘。塘蒲猶寂莫。堤柳自蕭疏。櫟炭山房暖。松窓具葉書。浮榮都解脫。淸坐愛吾廬。</text>
<title>答玄令</title>,<text>雪盡猶新月。春來復峭風。倦游甘退鷁。誤寵許乘驄。獨坐聽松籟。相思隱桂叢。幽期待姸暖。自擬一尊同。</text>
<title>日晩</title>,<text>荒林蕭瑟見棲禽。客散閑愁自不禁。小屋澗邊含返照。孤松徑畔逗寒陰。頻斟地主濃熏酒。細究觀音寂妙心。敢托鑿坏辭寵命。恬愉終覺道緣深。</text>
<title>寄僧借經</title>,<text>遙瞻蘭若隱嶙峋。剩擬參方掃六塵。每想寶光明淨界。曾聞慧業在文人。菩提路上回心久。兜率天邊發願新。平等自來留妙旨。莫嫌今日借經頻。</text>
<title>雨</title>,<text>霰解雨隨至。寒威頓覺輕。碧溪堪試艇。靑野自催耕。庭印吟時迹。簷殘睡裡聲。床頭有新醞。興到且須傾。</text>
<title>雨 其二</title>,<text>漠漠連山雨。濺濺遶砌流。雪深纔度臘。霖苦却疑秋。歸巷牛知暝。投簷鳥伴愁。地偏仍早寐。安用報更籌。</text>
<title>卽景</title>,<text>乍見紅曦滿碧霄。陰雲頃刻鎖山椒。流氷擁壑開銀窟。融雪粧松抗玉標。方喜入春新見菜。豈知因雨久妨樵。遙思綺陌晨泥滑。騎馬那堪趁早朝。</text>
<title>讀慧遠傳</title>,<text>吾愛遠公迹。蕭散自逃禪。身超戰爭界。智結覺悟緣。自從中州濁。築舍香爐邊。慈雲旣遍覆。寶月仍恒圓。林泉助精進。色相資窮硏。道安旣垂誨。羅什要同詮。龍像妙丹靑。夢寐西方天。高坐演眞乘。四衆各驩然。爲汝洗妄想。親受如來傳。風流動江左。肯屈王侯前。遂令遯世輩。逐響相周旋。淸談未攘狄。王謝有其愆。等無濟時功。不如沙門賢。</text>
<title>除戶曹參判</title>,<text>卿列婆娑已六年。頻從地部側貂蟬。槽頭只愛醪如乳。馬上寧知算是鞭。課日詩篇應宿債。逢春花木結新緣。明朝又欲趨丹陛。可耐當關喚早眠。</text>
<title>辭都憲</title>,<text>再入臺端懶未除。人嗔乞解愛閑居。山晴雨歇春將晩。草嫰禽喧日更舒。詩興未消辭疾後。宦情從減避讒餘。明窓戲筆仍呼酒。肯爲虛名苦著書。</text>
<title>挽鄭參判錀</title>,<text>往歲南隣霧一披。行藏特許後生知。松楸老去將深隱。金紫時來已峻資。厚德共推堪鎭俗。高年猶恨未躋期。佳城更卜觀風地。想得桐鄕有見思。</text>
<title>挽朴持平泰維</title>,<text>仗下書先洩。臺中謗益增。纔爲五日尹。更作六安丞。嶺海仍愁鵩。雲霄久息鵬。人琴俱寂莫。空想玉壺氷。</text>
<title>挽朴持平泰維 其二</title>,<text>擢桂同群從。含香並二難。摛辭驚吐鳳。揮翰見翔鸞。脆促寧逃命。堅貞自耐寒。還思竹林會。宇宙此生殘。</text>
<title>挽南彥昌大夫人</title>,<text>自輟帷堂哭。持家七秩盈。曾垂絳紗訓。晩見綠袍榮。遶膝含飴樂。懸符返哺情。叨蒙翦髻餉。題誄揭芳聲。</text>
<title>送嶺南方伯朴汝吉 泰遜</title>,<text>銀臺久作納言龍。又向南藩訖外庸。曾喜卜隣頻邂逅。可堪分手暫從容。山橫鳥嶺看新節。地屬鷄林按舊封。他日若思同醉處。小堂華月入庭松。</text>
<title>絶句</title>,<text>桃花垂謝柳花飄。漸覺千林綠翠饒。却望雲中三角出。少年飛屐傲岧嶤。</text>
<title>挽裴參奉</title>,<text>嶺外相逢已十年。今傳凶問更潸然。世間榮達原由命。只惜林泉老此賢。</text>
<title>挽裴參奉 其二</title>,<text>谷口曾聞有子眞。浮名何必在蒲輪。白頭不識長安道。堅守東崗只一人。</text>
<title>風日甚寒。志苦。</title>,<text>四月花飛盡。南風一夕涼。綿裘思舊寵。爐酒愛新香。時氣居然錯。農功自爾妨。哦詩閉戶坐。蠶岫漸蒼蒼。</text>
<title>晨酒暫醺。有述。</title>,<text>酒敵晨寒體暫舒。劍南詩閱曉窓初。拋官自喜身無繫。耽奕仍嘲懶未除。紅藥砌香思直舍。綠陰亭好憶山居。邇來榮路多傾覆。莫道畸人慮事疏。</text>
<title>晨興</title>,<text>首夏如秋解惱人。風埃終夕鎖嶙峋。窮居地迮栽蔬少。淸坐寒多覓酒頻。從宦久知無宦興。學詩方覺有詩神。箋天欲致區區願。只請今年雨澤均。</text>
<title>晨興 其二</title>,<text>三日陰涼氣候殊。空齋嘿坐我忘吾。婦憂索酒如持契。兒困編詩若責逋。欲洗頭銜稱逸老。羞談性理作凡儒。浮沈只耗長安米。尙愧東湖數畝蕪。</text>
<title>春歸</title>,<text>每憶三春好。春歸亦晏然。飛花從冉冉。芳草愛芊芊。未遇淸談客。難逢痛飮仙。樗材叨峻秩。空自惜徂年。</text>
<title>午出憩關王廟</title>,<text>今朝命駕出東坰。古廟苔深晝自扃。長坂漸夷堤柳碧。平疇不盡野芹靑。衝煙宿鳥啼猶鬪。帶日歸樵倦欲停。素識閑遊元有味。將軍亦困灞陵亭。</text>
<title>卯醉</title>,<text>家釀如牛湩。卯醉淸和天。晨寒不須畏。四支已醺然。南風吹我面。散步綠陰前。濁醪有妙理。此語不妄傳。吾今酒戶窄。浩浩困欲顚。欹枕倚東欄。階花正嬋姸。</text>
<title>醉題</title>,<text>七尺無機一散人。林泉只合早收身。濃醅就壓還憂渴。薄祿猶縻自笑貧。馮衍負奇終寂莫。嵆康稱達竟沈淪。古來志士窮何限。吾已橫金側貴臣。</text>
<title>晩興</title>,<text>身閑職宂已多時。宦路憂虞了不知。午訪白堂仍看奕。朝呼綠醴且題詩。風狂落絮爭高下。日暮浮雲自合離。慵省交遊貧省事。此生於世本無思。</text>
<title>晩興 其二</title>,<text>老年厭著述。人世忌浮名。種菜妨書課。看花作酒情。庭空微雨過。山晩片雲生。午枕茅堂靜。閑憐燕壘成。</text>
<title>風旱</title>,<text>已聞田拆麥將無。塵起南風滿路衢。永日似年知夏晩。繁花如夢覺春徂。休官鬻駱居貧慣。持酒聽鶯發興孤。獨倚北欄看不足。三峯新掃郭煕圖。</text>
<title>早起</title>,<text>夏夜凄淸獨早興。依依寒月在觚稜。向來謗議如風過。老去襟懷共水澄。賀監道緣終不淺。匡生儒術竟虛稱。吾廬且莫嫌湫隘。華屋蓬蒿見已曾。</text>
<title>送北伯尹叔麟 趾完</title>,<text>小齋長夏睡爲鄕。此日聞君已俶裝。久識二難聯紱冕。今看八座守封疆。靑油晝擁相輝棣。玉節春臨舊坐棠。強寄短篇孤勝餞。故人應自恕吾狂。</text>
<title>悶旱</title>,<text>春初雨頗頻。老農已憂之。到今歷首夏。甘澍靳淋漓。宿麥不吐穗。稻種亦愆時。皇天有何怒。歲歲令民飢。微霜乘夜隕。卉草勒莖蕤。吾國地本涼。崇領疊參差。豈惟高寒氣。災沴警我爲。陰盛與民怨。此理了不疑。吾欲叫閶闔。世將嘲吾癡。</text>
<title>書懷</title>,<text>仕路寬如許。空疏幸見容。人嘲羊子鶴。世好葉公龍。簡牘時從俗。文章自有宗。萵蔬佐朝飽。把卷到高春。</text>
<title>欲出廣莊。或有以兼職泥之。戲題。</title>,<text>久擬歸田學種瓜。羞憑殘俸作生涯。少年對策曾憂國。中歲懸符更憶家。小圃每澆新種菜。閑階獨愛後開花。蔬飱粗飽門將掩。臥向蠶峯數暮鴉。</text>
<title>首夏</title>,<text>曉窓淸坐拂書塵。正愛晴暉滿院新。官謝要津應少謗。身投散地却全眞。山光湛湛能娛我。鳥語煕煕似款人。可惜今年時候錯。微霜帶冷過三春。</text>
<title>自春入夏。四除都憲。志之。</title>,<text>暮年淸宦笑支離。四領臺端月四虧。往事已知皆錯鐵。浮名那敵一深巵。恩榮足詑乘軒日。篘粟徒糜立仗時。旋改旋除無寸補。只思還笏守茅茨。</text>
<title>辭疏不允志悶</title>,<text>一書齋沐瀝丹忱。天語溫諄眷獨深。散秩只宜容懶慢。霜臺豈合寄浮沈。中宵悶旱瞻雲漢。閑日憂時感古今。不是避榮輕寵祿。邇來行路怕崎嶔。</text>
<title>四月晦日作</title>,<text>古來詩人歎無官。吾今顯擢領臺端。少年業文躡靑雲。不識兵革之艱難。細思吾生諒有幸。過此不敢營秋毫。委蛇榮路不肯去。亦知勇退丘園高。刺口欲言無石畫。金緋峻秩愧虛叨。君不見乘障壯士夜斫營。書生坐談嗟爾曹。</text>
<title>臺廳竢批</title>,<text>苑樹扶疏鳥語繁。臺前拜命已朝暾。投章自劾緣官謗。峨豸頻來愧聖恩。靑瑣開時銀箭斷。綠陰深處畫甍尊。回頭不覺雲霄迥。坐待朱衣出掖門。</text>
<title>解都憲</title>,<text>柏府淸躔屢見縻。今朝解免喜如期。閑同野鶴遊雲水。快似新駒脫馽羈。夜雨漸殘從睡美。晨巵初滿任巾欹。小齋晏起無餘事。却理蔬畦遶棘籬。</text>
<title>喜雨</title>,<text>今年憂旱自春歸。每見朝暾涌赤暉。薄暮濕煙先漲院。侵宵微雨已沾衣。喜開蒼硯生津潤。閑步靑畦愛嫰肥。却悔東郊拋穡事。此身非是戀金緋。</text>
<title>免臺官監試。獨坐偶詠。</title>,<text>引嫌纔得罷乘驄。深識浮榮惱此翁。監棘坐廳宵欲盡。封章守閤日方中。閑瞻屋上山增碧。却愛槽頭酒滴紅。靑幘皀衣爲底物。好官驅我太悤悤。</text>
<title>除左尹</title>,<text>六部年來忝貳卿。今從京兆被新榮。官如逝轍回環久。身似征蓬夫住輕。經歷敢言能鍊事。浮沈猶愧未忘名。疏櫺日落仍欹枕。臥聽黃鸝隔葉聲。</text>
<title>閑意</title>,<text>屯雲欲釀雨。積霧俄沈山。綠葉已漠漠。幽鳥方關關。閑花隕微風。半粘階苔斑。芳辰悵無伴。誰與開容顏。</text>
<title>自地部移銀臺</title>,<text>地部移官乍。銀臺拜命新。流遷如逆旅。懶慢已陳人。起早初撾鼓。歸催緩報申。無能偏雨露。猶到鳳池頻。</text>
<title>早衙</title>,<text>星殘雲淨樹無風。催着朝袍試望東。懶癖只消聞漏夢。忙官久奪作詩功。昏歸苦竢簷陰轉。曉坐徐看燭影空。揖罷省僚還自笑。金緋眞朿釣魚翁。</text>
<title>在院。示同副李季心。彥綱</title>,<text>長庚高映漏聲衰。已見傍騶曉炬持。睡睫朦朧猶欲閉。朝衣顚倒尙憂遲。中書忝長雙飛處。博學同登再試時。曹務暫閑思早退。坐廳休遣古風隳。</text>
<title>丙寅五月二十五日。進大王大妃尊號上御明政殿受賀。與院僚陪侍。退飮宣醞。記事。</title>,<text>親擎玉冊進東朝。密邇淸光忝揷貂。盛德共知坤軸厚。慈齡齊祝海籌遙。微陰霢霂宣甘澤。和氣沖瀜薄慶霄。濫擬揄揚傳聖孝。官壺還見洽同僚。</text>
<title>坐政廳遇大雨</title>,<text>終朝一雨似傾河。頃刻彤庭起白波。綠樹帶煙回黮闇。朱甍藏霧失嵯峨。油幢乍捲筃猶濕。望帖催書字屢訛。倦極却愁公退晩。鳳門迢遞暮鴉過。</text>
<title>送南左相 九萬 行軒之燕</title>,<text>西征復見使軺憑。國事于今感慨增。只恨挾河連境界。豈論傾府送金繒。淸時大麓方調鼎。畏日脩途更飮氷。想得歸期秋正晩。龍灣水落出灘稜。</text>
<title>送書狀吳貫之 道一</title>,<text>解紱辭東領。乘軺向北燕。浿亭江浸郭。遼店樹浮天。淸勁行臺選。周旋出境專。滄桑今已變。不必歎伊川。</text>
<title>請告</title>,<text>請告仍逃暑。安眠久罷衙。簾疏多返照。林密隱閑花。漏日催收雨。高峯晩作霞。小堂棋酒在。取適送年華。</text>
<title>解職</title>,<text>解職三秋興。趨朝兩朔忙。曉風鍾響徹。宵月樺煙香。睡癖從吾好。詩情任爾狂。私心猶悶旱。端坐念耕桑。</text>
<title>旱雨</title>,<text>六月還無雨。祠宮走望頻。靑秧不肯穗。白澗已生塵。國欲將輕稅。吾何獨慮貧。羞偸太倉粟。未有片言陳。</text>
<title>朝詠</title>,<text>畏熱淸晨乍讀書。仍呼一盞灌腸虛。無煙苑樹猶蒙蔽。不雨山雲自捲舒。但道祠官勞奠璧。可憐農父悶投鋤。杜門解宦從疏懶。惟向陳編理蠹魚。</text>
<title>日暮。獨臥南軒。</title>,<text>日沈頹臥小軒涼。職宂身閑事事強。天淨晩雲留點碧。林深病葉有先黃。幽簷曬蠹成書肆。倦枕揮蠅訪睡鄕。痛飮讀騷知計誤。欲尋初服返耕桑。</text>
<title>暮吟 時憂旱求言</title>,<text>一枕南軒愛晩涼。庭前老檜暮蒼蒼。看山轉覺添詩境。逃暑惟宜入醉鄕。遇事進言慙汲黯。憂災責已頌殷湯。中宵悶早仍無夢。坐見流螢過草堂。</text>
<title>解知申十餘日。復拜。</title>,<text>漏院依俙夢。幽齋爛熳詩。三單才暇豫。一命復恩私。炬焰知朝早。廊陰記退時。才微無報答。敢詑鳳凰池。</text>
<title>雨中。陳疏不得遞。</title>,<text>涼進屯雲處。炎消積雨餘。蠅稀愛靜室。蠹槁理殘書。決霤開新道。添茅護舊廬。忙官拋不得。聞漏懶簪裾。</text>
<title>雨中有作</title>,<text>暫倚辭章罷早衙。空堂積雨到昏鴉。淸途自足懲羹事。薄俸難方力穡家。矮屋濕煙先着樹。小畦繁露尙沾花。明朝已許前騶請。愁坐高廳待日斜。</text>
<title>雨中有作 其二</title>,<text>庭柯策策已驚秋。漸見空階雨點酋。老惜徂年宜自放。身縻要職不容休。虛從壁水關函丈。愧向銀臺坐上頭。何日去尋靑野墅。獨携孤笠看西疇。</text>
<title>新晴</title>,<text>今夕山收雨。仍知伏暑消。淸風如有待。新月可相招。老驥欣秋健。寒蟲語夜遙。陳情不許退。虛揷侍臣貂。</text>
<title>寄玄令</title>,<text>離離涼露綴林梢。潦止天高八月交。愧我趁朝趨漏院。羨君終歲隱江郊。羹香衛足堪充供。酒熟團臍亦入肴。莫誚置田歸自晩。靑坪曾有蓋頭茅。</text>
<title>自銀臺移柏府</title>,<text>柏府銀臺出入頻。深知簪笏解勞人。暮年耐職眞違性。平日酬恩擬獻身。騎馬只憐騶導慣。登筵難得諫書新。邇來榮宦須知足。本是山城版籍民。</text>
<title>曉賦</title>,<text>夢覺虛齋曉氣涼。東峯雲駁蔽朝光。身衰自識閑眠好。眼暗偏知細字妨。露濕候蟲鳴太苦。天淸孤雁逝何忙。小詩遣興慵雕琢。誰信當年有繡腸。</text>
<title>戲詠</title>,<text>近來時態避臺端。出入眞將逆旅看。人得一嫌皆引退。吾今五拜尙盤桓。陽城不是徒耽酒。弘景終當自掛冠。明日赴衙消底事。柏梢蕭瑟古庭寒。</text>
<title>偶成</title>,<text>天高雲薄已中秋。庭檜蕭蕭影滿樓。少日志曾輕管樂。暮年身欲學巢由。只慙孤迹登臺閣。那望陳談動冕旒。莫笑枚生辭骪骳。猶能援筆賦淸愁。</text>
<title>過茶時。仍處置同僚。早歸。</title>,<text>槐露濃濃夜雨過。開門還見皀衣呵。登臺每恐時差晩。傳草唯愁字或訛。小簡署名那得廢。矮牌出禁不須多。閑思舊事支頤坐。二十年前上諫坡。</text>
<title>八月十日陪侍春塘臺</title>,<text>曾叨考試近天顏。今入喉司冠從班。雲幕早開紅樹苑。霓旌晴繞綠荷灣。臚傳虎士唯爭捷。角逐龍駒不暫閑。一歲再回陪盛事。太官珍飶復恩頒。</text>
<title>暮歸</title>,<text>左掖朝初退。前山日已斜。袖開餘奏草。袍捲碎團花。漠漠煙沈樹。娟娟月吐華。勞形笑簪笏。閑興憶田家。</text>
<title>休衙</title>,<text>淸霜初落葉蕭蕭。牀底鳴蟲轉寂寥。一日休衙身似健。三杯得醉面能韶。年衰漸覺書淫減。夜永差知睡癖消。詠罷拓窓仍待月。聞鷄又趁紫宸朝。</text>
<title>院中詠懷</title>,<text>簪裾日日強支持。金虎霜寒啓鑰時。房別六員叨作長。階升二品敢言卑。行看闕下傳呼少。坐記臺前刻漏移。南巷晩歸山翠滿。忙官猶得睱吟詩。</text>
<title>院中偶成</title>,<text>朝袍暫脫坐廳餘。宿雨新收麗景舒。每草短章傳左史。時憑小案訪華胥。衰髥點雪慙明鏡。病眼垂花困細書。晩出丹門仍上馬。已看黃葉滿廻渠。</text>
<title>休衙</title>,<text>一入銀臺抵暮秋。長從漏院聽更籌。霜林肅肅衣初授。露菊娟娟酒可篘。邴子本如雲表鶴。屈平寧作水中鷗。休衙暫免簪裾束。何日歸田得自由。</text>
<title>休衙 其二</title>,<text>夢回聞雨乍凄凄。曉見幽庭葉擁蹊。簷角蛛藏餘破網。梁間燕去寄殘泥。常嫌丈室兒孫鬧。肯遣方床卷秩齊。久忝邇班無獻替。虛隨英彥直金閨。</text>
<title>休衙 其三</title>,<text>自歎年衰減讀書。匡床夢覺曉鍾初。月窺虛室蛩猶喞。霜緊荒園蝶自疏。一朿告身空滿篋。二苞倉粟不盈車。萬錢日食吾何羨。旋酌新醅佐冷蔬。</text>
<title>送尹子由 以道 之淸風</title>,<text>寒樓一別歲頻徂。此日看君又佩符。瑣闥共聽仙漏盡。淸江還送畫船孤。官廚入夏尤嫌薄。倉糴經秋亦免逋。賀却溪山因寄語。只今歸夢在名區。</text>
<title>挽鄭道東</title>,<text>久厭城中隱。還從谷口耕。自能甘淡泊。那復夢功名。樂志辭將著。招魂賦已成。孤舟空下峽。愧負舊遊情。</text>
<title>暮詠</title>,<text>黃昏微雨灑庭塵。旋見雲消月傍人。繁杵不堪催暮景。寒花猶足作良辰。只慙能薄叨榮久。敢爲身慵乞解頻。少喜讀書心尙在。燈前還對簡編陳。</text>
<title>九日</title>,<text>煙生屋上曉霜乾。捲被齋房進小冠。散地足償詩債滿。佳辰且試酒觴寬。盤中苜蓿貧猶泰。囊裡茱萸興已闌。欲上覓山將騁望。蕭騷楓葉半凋丹。</text>
<title>九日。解職登南峯。</title>,<text>已從三告遞喉司。步上南峯岸接罹。列岫層城紛繚遶。平衢萬宇迥參差。霜濃赤葉能添興。酒熟黃花不負期。堪笑荀公榮進意。一生惟戀鳳凰池。</text>
<title>九月十一日。鷄鳴早起。</title>,<text>華胥遊罷曉鍾初。自覺無官靜有餘。無復兩騶來把燭。空看一架對擎書。霜淸古木秋聲緊。雲厭虛簷雨脚疏。半俸散班差亦樂。衰年叵耐日簪裾。</text>
<title>寒雨</title>,<text>凄凄短日已臨擔。雨歇空庭菊露沾。月色漸從初夜滿。霜威頓覺一分添。煙因屢吸勤敲火。書爲頻抽不揷籤。坐想山居閑事足。熊蹯魚炙古難兼。</text>
<title>感古</title>,<text>世途翻覆似觀棋。柯爛年深我自知。漢相已經分肉日。秦侯還有種爪時。長思陸賈優游樂。却笑馮唐際遇遲。榮瘁在天那得逭。終南悵望碧參差。</text>
<title>讀荀子</title>,<text>論兵當日陋孫吳。欲向荊南佐伯圖。莫怪黃公猶見忌。焚書丞相是門徒。</text>
<title>李贊皇</title>,<text>生前已竦宣皇髮。死後猶驚相國魂。功盛氣雄人自懾。恐君難得始終恩。</text>
<title>晩晴</title>,<text>南峯晩霧迥蒼蒼。終日無人過小堂。未用登臨驚節物。只悲奔走閱暄涼。燈前畏聽凄凄雨。籬下愁拋粲粲香。偶得把螯斟紫露。盤珍何羨太官羊。</text>
<title>曉寒</title>,<text>昨日初收雨。今朝頓作寒。衾單知脚縮。窓白認膏殘。慘慘山光冷。蕭蕭葉響乾。流年易多感。呼酒且須寬。</text>
<title>夜詠</title>,<text>燈盡推烏几。窓明拂蠹編。露蔬寒濯濯。霜菊晩鮮鮮。漸覺薪柴費。難消麯糱緣。無營貧自好。不用屋堆錢。</text>
<title>自警</title>,<text>冉冉年將暮。絲絲鬢已華。狂圖終自悔。淸宦竟何加。句拙慙腸錦。書昏悶眼花。時時檢舊作。不敢詑成家。</text>
<title>改治一室自題</title>,<text>一室泥三壁。寒來倍覺溫。簷卑猶見岳。窓薄最宜暾。不羨屛帷邃。猶容簡秩繁。安眠常到曉。只怕客敲門。</text>
<title>閑興</title>,<text>木落山增峭。雲消月正高。遣閑看小說。乘興弄柔毫。霜欲殘黃菊。人誰餉翠濤。勞形是好爵。回首笑滔滔。</text>
<title>憶淸風</title>,<text>尙憶沙州勝事繁。五年閑作二千尊。梅軒吏退風開卷。淸閣賓來月映樽。畫舫飛亭倉北渡。靑松怪石郡東村。名區別後應無恙。惟向詩中得細論。</text>
<title>朝報背書詩</title>,<text>一通朝報自成均。宂長官名尙在身。幅狹也容書放宕。文麤那望墨鮮新。紛紛世事休經眼。浩浩詩情動有神。草罷貯將巾篋裡。肯敎糊壁作泥塵。</text>
<title>暮歸</title>,<text>午就親朋語。南街暮緩歸。朱甍動新月。丹葉醉斜暉。陳秩供欹枕。寒砧促授衣。悠然歲向盡。蘧瑗已知非。</text>
<title>書感</title>,<text>筮宦常期致六卿。浮榮奚翅一毫輕。久傳天上慳淸福。亦識人間忌盛名。白傳暮年尋淨戒。嵆康亂世欲長生。細量去就仍興喟。寂莫西窓日又傾。</text>
<title>秋晩</title>,<text>秋風日蕭索。高閣晩添裘。室靜常開秩。門閑早放騶。看花便散步。對月更淸愁。坐想升沈理。茫茫歲易遒。</text>
<title>見擬大提學。志愧。</title>,<text>學落違初志。虛名世謬推。詞盟憶前輩。廷薦累明時。誤獻長楊賦。難成淸廟詩。沈吟惜徂歲。新月皜庭墀。</text>
<title>寒雨</title>,<text>秋庭葉脫雨蕭蕭。午睡醒來轉寂寥。欲喚酒徒無赤仄。將尋田老値玄枵。西郊漠漠雲垂地。南嶽沈沈霧鎖椒。更對殘缸慵就枕。愁聽滴瀝到淸朝。</text>
<title>辭同知經筵 將進講周易</title>,<text>淸班揚歷久無能。經席今叨挾策登。致士旣非千里骨。書銜虛竊一條氷。陰陽理奧終難覷。塵露功微詎有增。惶愧循墻勤聖旨。陳情却望五雲層。</text>
<title>辭同知經筵 將進講周易 其二</title>,<text>久擬滄浪覓釣竿。邇英今日又兼官。行穿苑外秋陰淡。拜向欄邊晝漏闌。探賾豈能窮聖旨。遭逢惟恐負儒冠。石渠虎觀平生事。轉覺君恩抵海寬。</text>
<title>承牌謝恩</title>,<text>尺疏堅辭寵。丹牌促謝恩。雲宵容晩進。氈夏許前論。墻外松猶偃。臺邊菊自繁。宣門才罷拜。歸路欲黃昏。</text>
<title>新月</title>,<text>月滿宜淸翫。宵寒却早眠。霜明庭皓皓。風定葉翩翩。筋力悲垂老。情懷尙少年。回燈鍊新句。更漏已頻傳。</text>
<title>玉堂吏來示周易。令明日侍講。有賦。</title>,<text>憶曾螢雪備辛勤。今把陳編笑白紛。每愧漢儒通一藝。寧方楚史讀三墳。講闌簷日亭亭隱。對久爐煙細細熏。膚學自知開導少。只敎蟬冕近紅雲。</text>
<title>永昭殿。差祭官作。</title>,<text>彤扉高敞苑雲涼。蕭瑟蒼官倚古墻。閟閣珠簾斜映日。神壇錦樹迥沾霜。晩途已覺人人錯。壯歲偏憐事事狂。齋沐坐聽更漏永。朱衣催喚敎焚香。</text>
<title>永昭殿。差祭官作。 其二</title>,<text>乍看飛雹洒庭林。香斷齋房睡不禁。落景半含城外雨。歸雲猶作苑邊陰。通闤笑語分朝暮。甲宅繁華變古今。檢罷祝辭還獨望。離宮煙樹向沈沈。</text>
<title>永昭殿。差祭官作。 其三</title>,<text>錦幃初捲燭雙明。香燼金爐禮始成。客枕屢驚知睡淺。齋衣已脫覺身輕。層城耿耿流河影。九陌丁丁促漏聲。巷路欲分霜正白。鷄鳴堪歎事還生。</text>
<title>辭大司成</title>,<text>銀臺予告未經旬。璧水今朝復拜眞。抗席自知聞道少。封章休怪叫閽頻。登堂愧踐摳衣地。入館羞看折角人。竟日杜門瞻岳翠。那堪騎馬踏紅塵。</text>
<title>寒雨</title>,<text>鬱鬱雲霾岫。蕭蕭雨滴簷。蔬殘籬已撤。葉盡樹全沾。冷憶尊餘淥。貧憐突不黔。微官伴歸興。山館鎖芸籤。</text>
<title>謝恩</title>,<text>街鼓紞紞曉。堤楊霎霎風。拜瞻丹陛迥。行繞粉墻崇。講業陪經席。焚香入泮宮。優恩都未報。愧費太倉紅。</text>
<title>送李察訪泰煥</title>,<text>瘴海坤維盡。郵丞宦秩微。羨他分竹出。愁却待爪歸。雪驛賖芳酒。春亭夢彩衣。東阡一悵望。飛蓋帶斜暉。</text>
<title>送申季晦 曄 巡察海西</title>,<text>淸朝喉舌揀時英。又殿西藩責不輕。可作福星臨近甸。要須災歲活疲氓。甘棠路上聆新詠。孤竹城中按舊營。懶散閉門違出餞。沙橋松雪管離情。</text>
<title>送平安監司吳元徵 斗寅</title>,<text>箕城自是國西門。鎖鑰常歸入座尊。一井畫田猶有界。三江名浿亦殊源。只嫌冠蓋時時鬧。且念征徭歲歲煩。不必及爪方代戌。回翔當復被新恩。</text>
<title>次玄令古詩</title>,<text>驥困鹽車古所傷。幸有伯樂知其良。月題金絡縱光輝。不如放牧華山傍。君看志士挾脩能。一語忤俗身生瘡。角巾歸作松菊主。金門未必容東方。蕭然草罷乞休表。閉閤高眠春日長。</text>
<title>次玄令古詩 其二</title>,<text>自君歸釣漢江槎。孫能弄雛顚已華。閑從田父理蔬疇。醉共漁翁揮釣車。時書短句字如鐵。嘲我着紫空婆娑。十年靑瑣寄疏放。氷銜一條知何加。欲挈兼淸與君飮。江齋夜雪催梅花。</text>
<title>次玄令古詩 其三</title>,<text>鶴書那用賁林泉。榮途予奪恒紛然。坐見流言起一朝。浩若決河難容塡。新誅白茅面翠壁。不記彤庭躡淸躔。自道窮居有所樂。煩惱淨盡火生蓮。誰能復起李將軍。百戰不封知由天。</text>
<title>早起</title>,<text>燈前睡起撚鬚頻。半臂披肩却任眞。不喜官銜能動俗。偏驚歲月易欺人。雪深古井縈微徑。日射虛窓映細塵。正欲掛冠從所好。騎驉去訪野梅春。</text>
<title>讀許筠詩</title>,<text>夜讀許氏詩。麗縟堪悅目。時花弄姸暉。香露恰新沐。自有傾城質。韶秀更淸淑。英彥盛伊時。壘堞已先築。超然騁逸景。色奪不敢逐。其才固不群。其進固可恧。始同范曄悖。終效李斯哭。時危只饕榮。轉眄禍如屋。篇簡獨流傳。散軼不成軸。殘稿忽入手。粲粲珠十斛。呻吟摘小疵。夜艾燈燄煜。抄錄縱非全。咀嚼可忘肉。世俗太喜名。瑣細競災木。顧惟蛟山作。藝泯身被戮。無人爲久圖。寂莫閉塵簏。有寶不自貴。胡爲汚汗竹。向令老林藪。應爲世推服。追惜不廢言。憐才吾亦獨。</text>
<title>庚申夜</title>,<text>獨坐庚申夜。流年老可悲。衰翁惟覓枕。椎子強爭棋。寒月窺窓盡。殘燈傍壁欹。歡遊昔何健。醉到曉鍾時。</text>
<title>對雪</title>,<text>西風吹雪暗前峯。請急關門自放慵。爐火向消還縮手。杯醪初煖好澆胸。枌楡晩歲眞堪隱。樗櫟明廷偶見容。却笑浮生愁作伴。邇來惟羨醉鄕封。</text>
<title>雪月</title>,<text>空庭積雪晩嶙峋。又見東峯吐桂輪。美景可憐當此夜。流光唯覺閱斯人。樓臺晃朗渾成玉。山嶽澄明自涌銀。滅燭小齋還獨詠。誰分竹葉與回春。</text>
<title>晩詠</title>,<text>南風吹雪日沈雲。滴瀝簷聲隔枕聞。只恐明朝宣召急。寒廳坐勘從臣文。</text>
<title>辭召命陳疏</title>,<text>一疏聊陳悃愊辭。今朝乞罷問何爲。身如倦驥惟思放。莫待車傾力屈時。</text>
<title>夜</title>,<text>燈盡空齋獨下帷。窓前雪檜走虬枝。寒天皓月無人賞。霜白南隣擣練時。</text>
<title>雪</title>,<text>作霧千峯隱。經宵一尺深。霏微初點水。蕭索自縈林。燈盡光搖幌。眠驚冷透衾。煎茶小齋靜。坐見下飢禽。</text>
<title>丙寅除日</title>,<text>同雲散盡雪初乾。一月氷街懶跨鞍。靑歲自憐饒樂事。白頭堪笑戀閑官。屠蘇吸罷知年老。爆竹聽殘認夜闌。明日起居趨瑣闥。預愁燈下照衣冠。</text>
<title>丁卯元日</title>,<text>黃鷄頻唱曙曦高。丹陛朝歸脫茜袍。暖氣暫敎尊泛柏。新符已促戶懸桃。楊公筮宦嗟何晩。蘧瑗知非覺太勞。糜粟至今叨九列。幾時還笏返林皐。</text>
<title>正月二日苦寒</title>,<text>靑陸陽初動。嚴寒不肯歸。爐溫留宿火。窓暖着新暉。漫刺慵干謁。榮名困是非。簷前古松在。凍雀自相依。</text>
<title>夜吟</title>,<text>去年屢辭柏臺長。此志非欲圖閑放。乍去乍來至五六。螢爝何裨兩曜朗。白憐樗櫟幸見容。峨冠只陪彤墀仗。今年國子久婆娑。衆嘲折角叨函丈。周流九列亦何爲。緘口混俗拙自養。吶舌難奉虎圈對。枯形不是雲臺像。才名鷁退鬢滄浪。春來倍結枌楡想。欲偸微祿代耕稼。手板趨朝恒勉強。畏途不戒必僨轍。時事遷移一俯仰。</text>
<title>雪晴</title>,<text>雪晴庭館鳥聲多。老覺年華轉眄過。得失已齊莊叟論。行藏有愧接輿謌。南溪日出氷光徹。北闕雲開霽景和。晨釂一杯慵盥濯。蠹編時復事硏磨。</text>
<title>流言</title>,<text>榮途久覺路行難。濡滯如今豈愛官。被謗自知唇不掩。低顏惟竢唾終乾。寧因托社能全櫟。只爲當門欲去蘭。一疏乞休吾事足。閉門端合臥袁安。</text>
<title>春寒</title>,<text>北風斜日遠冥冥。深閉齋房擁小屛。鳳硯乍呵詩已就。羊裘頻攬酒初醒。遙瞻凍岳環全白。尙愛貞松聳舊靑。報道西疇春又及。憶曾蓑笠課田丁。</text>
<title>早起</title>,<text>乍罷空齋夢。稀聞曉鼓傳。窓明知夜雪。衾暖困春眠。誤寵難長恃。兼官乞並鐫。甎爐助淸興。洗盞一陶然。</text>
<title>書感</title>,<text>志士欲濟物。日夜勞揆度。幽人要自潔。林藪守寂莫。長短莫輕論。靜躁具有托。天運不容謀。難易君可擇。</text>
<title>暮吟</title>,<text>紙窓西日漸看傾。閑擁甎爐睡欲成。懶性每愁還客刺。忙官猶不負詩盟。松懸凍溜銀鱗滑。簷斷晴鈴玉筯明。一盞晩醺幽興足。氷湖思試釣絲輕。</text>
<title>雜題</title>,<text>有酒不必醉。微醺卽可休。山頹與鯨吸。世知爲勝流。吾老久安貧。淡泊寡所求。晨興煖一盞。竊自當封留。</text>
<title>雜題 其二</title>,<text>美爵不必榮。是非紛百端。世情易傾側。誰能免譏彈。辨難亦太苦。不如從所安。君看明智士。興發卽掛冠。</text>
<title>雜題 其三</title>,<text>俗衰議論繁。於國有裨不。賢愚未易別。一語爲恩讎。窮通天所賦。豈能容人謀。穰穰僥倖徒。不穡望有秋。</text>
<title>雜題 其四</title>,<text>力田歲不稔。人皆營寸祿。雖得不救貧。胡爲常逐逐。始也被飢驅。終爲浮名束。取足卽知休。廉讓天所福。</text>
<title>雜題 其五</title>,<text>交游不欲狹。人心固難知。市道豈足恃。古有署門辭。況隨臭味合。臧否有公私。安得巨卿輩。至老不相欺。</text>
<title>雜題 其六</title>,<text>民貧俗喜奢。此事良可哀。稼穡不償勞。芬華只糜財。生養旣不贍。況復遭凶災。念古每太息。淳風迥莫回。</text>
<title>雜題 其七</title>,<text>國弱久不振。疑世無賢材。滔滔被紳冕。英俊竟誰哉。進用旣異古。議論又加猜。若遇煙塵警。應歎有遺才。</text>
<title>雜題 其八</title>,<text>古人業不貳。藝成必絶世。今人心自粗。只爲求名計。口唱性理說。經義任蒙蔽。紛紛取顯身。人材宜日替。</text>
<title>雜題 其九</title>,<text>嘗觀危亂朝。災譴多如毛。陰虹出端月。我心自忉忉。洚水昔橫流。君堯臣夔皐。惟德可以免。欲叫雲霄高。</text>
<title>挽許忔</title>,<text>每歎公車屈。寧羞峽縣卑。山陽樂志論。彭澤解官辭。逝水終難駐。遺榮定不衰。通家舊情在。抆涕寄哀詩。</text>
<title>呈告不入。復差祭官。志之。</title>,<text>春霜縞屋曉鷄號。又作祠官着皀袍。抗表始知天陛遠。擎香已報日輪高。崚嶒岳色寒生霧。浙瀝松聲晩起濤。齋舍寂寥眠過午。門前車馬尙滔滔。</text>
<title>寄趙子直</title>,<text>憐君遷黜訪田居。草嫰氷融柳欲舒。枌社已嘗新壓酒。玉堂應憶舊讎書。曩時飄瓦終無憾。今日晨星漸覺疏。却笑支離猶賦粟。陳情又阻杜門初。</text>
<title>寄趙子直 其二</title>,<text>一言經席許從容。自信危衷似亢宗。豈肯離憂飡晩菊。尙能歸隱撫孤松。論爲白粲忘前貴。洗却氷銜號老農。幸有舊居堪採釣。藍田何苦恨難封。</text>
<title>題扇。送益山守柳季養。以井</title>,<text>東洛饒氷雪。南鄕有竹梅。衝寒欲相別。春信待君催。</text>
<title>日暖</title>,<text>陽坡初見薺芽柔。溝水濺濺挾道流。常苦有官牽俗事。可堪無酒作詩愁。氷消江暖黿鼉樂。雪盡庭乾鳥雀稠。老去杜門游衍少。只將芳景送悠悠。</text>
<title>聞玄令入城。賦此要之。</title>,<text>山陰未試雪舟輕。歸路參差夢亦驚。聞道對㡷連棣萼。可能携酒聽松聲。年來蔣叟空開徑。老去龐公不入城。莫怪避榮耽野趣。竹林終古爲逃名。</text>
<title>雜題</title>,<text>每畏苦寒多。今朝日融和。蠶頭積雪消。穾兀露嵯峨。春氣若中酒。困睡游無何。請告澹無事。令節如風過。畏客任吾眞。簡懶人應呵。誰能輕萬鍾。林藪自婆娑。</text>
<title>雜題 其2</title>,<text>三代旣云邈。道喪不可尋。宋儒尊性理。嘉言照儒林。操持謹造次。儼若神明臨。體用取無乖。萬化本一心。謂成濟物功。永爲後生欽。未見大彰施。時亦有古今。餘波返爲名。雅鄭各擅音。三歎撫遺編。逝轍空駸駸。</text>
<title>雜題 其3</title>,<text>今年春暖早。日白氷皆釋。嫰萱已新抽。垂楊正微碧。煙景漸可悅。好鳥鳴高閣。少年惜光陰。出遊忘朝夕。老大閱事多。壯心如宿昔。聞道東江岸。春水沒釣石。</text>
<title>雜題 其4</title>,<text>黃牛錯疑虎。山鷄覺非鳳。世情易顚倒。公私又相鬨。賢智不幸進。議論必驚衆。下懼後生誚。旁恐讒人中。惟思鏟芳彩。與世同醉夢。時運日益替。巧拙相澒洞。不見南陽翁。釋來爲時棟。</text>
<title>雜題 其5</title>,<text>圓穹高且運。於人無私助。胡爲有治亂。愁恨塞九寓。曩時詩書場。今日侏離聚。仁義有空言。後生疑其誤。泝古發長感。滄桑等朝暮。不如飮美酒。歌呼倚花樹。</text>
<title>雜題 其6</title>,<text>有職不曾閑。豈愛簪袍華。今朝始得請。晏起不赴衙。喜晴延夜月。乘暖嚥晨霞。轉眄已芳景。春入舊栽花。頹然愜素懷。此樂眞無涯。時平可養拙。老驥厭鞭撾。昔者功名士。慷慨恥在家。或爲絶國使。仗節涉流沙。或受乘障寄。不寐聽胡笳。白首却望鄕。正坐一念差。吾今得從容。貧寠不足嗟。</text>
<title>雜題 其7</title>,<text>南風沸松籟。爽氣吹我顏。陰崖雪未消。隱現靑蔥間。芳辰易徂謝。幽鳥復間關。人生患有身。造適良亦艱。苟無券外求。此心卽長閑。暮色入城闕。昏鴉天際還。逍遙愛淸景。東嶺月初彎。幸有尊中酒。爛醉看春山。</text>
<title>雜題 其8</title>,<text>人生營一飽。活計在長勤。農家有餘粟。夫婦色自欣。惟取了一歲。豈憚勞骸筋。唉彼鑽核人。操籌送朝曛。規規爲財役。旣足不思分。田園拓千頃。可以貽來雲。喜實欲避名。惟恐傍人聞。豈知鹿門翁。糲飯甘靑芹。</text>
<title>雜題 其9</title>,<text>爲國有規模。如人有支體。運用或有偏。疾病所根柢。更紀苟不力。因循必不濟。然能曙其源。積弊可盡洗。漢亂常侍兆。宋禍權臣啓。時君不早寤。忠諫疑讒詆。郇模亦不狂。當街爲流涕。</text>
<title>雜題 其10</title>,<text>淵明有曠懷。未免爲飢驅。從人索一簞。欲活涸轍枯。其志豈不潔。命隻在窮途。我本爲貧仕。金紫偶榮軀。薄祿解殢人。年光驚屢徂。久被耐官誚。何曾進訏謨。甁罄不自知。沽酒任疏迂。撫迹愧古人。千載足長吁。我貴憂固大。彼賤責亦無。同緣糊口資。實有賢愚殊。</text>
<title>次趙成卿 聖期 詠梅韻</title>,<text>羅浮一夢付然疑。暖閣耽看傲雪枝。鶴瘦自堪從作伴。蜂狂那得許相隨。馨香已向金甁挹。消息惟憑玉笛知。聞道臘殘猶破白。詞人莫恨探春遲。</text>
<title>次趙成卿 聖期 詠梅韻 其二</title>,<text>傾國天生白玉英。猗蘭幽桂愧爲兄。芳心未信霜能奪。冷魄偏憐月共淸。莫待殘春靑于滿。須看靜夜縞衣明。携壺剩欲從君醉。却恐高人懶送迎。</text>
<title>次趙成卿 聖期 詠梅韻 其三</title>,<text>獨向霜風一莞然。月中無語雪中姸。壽陽嬌額誰爭艶。姑射氷肌信有仙。著譜肯居凡卉後。程芳合在衆香先。相看不避流連誚。曾向羅浮結宿緣。</text>
<title>次趙成卿 聖期 詠梅韻 其四</title>,<text>喚作梅癡亦不妨。看他立雪弄姸粧。眠時絶愛橫窓影。醉裏偏驚入室香。開落底須分早晩。生涯原自飽氷霜。先春幸得傾城顧。聘入騷人白戰場。</text>
<title>辭官</title>,<text>避謗辭榮自笑遲。曾無塵露答明時。班侯只有平平策。齊客難容一一吹。頻怯北風思暖室。更留西日了殘棋。塵纓未濯身猶滯。其柰郊居欠卓錐。</text>
<title>記聞</title>,<text>藝苑紛紜論未齊。空將鄭璞笑懸黎。至今就捨原無定。從古文章自有蹊。相駿罕看空冀北。沿流競詑出江西。晴軒客過書餘感。蠶岫雲生雜樹迷。</text>
<title>暮寒</title>,<text>東風乍定暮寒多。憑閣閑臨遠岫羅。已覺淡黃籠廣陌。更看柔綠匝陽坡。爐邊焫草眠初起。燈下看書眼屢摩。幸有麴生來在坐。就中渾是一團和。</text>
<title>夜</title>,<text>乍看微月在南樓。庭檜蕭蕭夜似秋。隣織欲停金燼斷。市鍾初盡玉繩流。時驚舊學皆糟粕。老覺榮名是贅疣。長日杜門仍請告。醉鄕猶足寄天遊。</text>
<title>呈告不入</title>,<text>十載榮途恥瓦全。今爲諫長又陳箋。猶慙食粟叨三品。常愧無言過七年。小閤對山還獨醉。虛庭聽雨且閑眠。明朝恐有丹牌降。叵耐登臺舊草傳。</text>
<title>對雨</title>,<text>鵑花欲吐柳絲黃。風定幽軒雨脚狂。野逕披蓑煙漠漠。湖村放艇水洋洋。自嫌袍笏春逾困。更想鋤犂日漸忙。堪笑繫官如檻鹿。又逢寒食夢雲莊。</text>
<title>對雨 其二</title>,<text>南嶽陰雲鬱未開。西郊一雨送輕雷。初驚暮色蒼蒼至。復覺光風浩浩來。小報只充狂草費。殘編好作午眠媒。滿庭桃杏皆爭笑。不用梨園羯鼓催。</text>
<title>小雪</title>,<text>風驅微霰糝庭階。曖曖東峯日馭霾。緗秩未終尋曲几。紅爐相守坐空齋。循闌已恐花期晩。傍瓮先愁酒味乖。忽見歸雲呈霽景。窓明喜聽鳥喈喈。</text>
<title>經筵。進講周易。因陳啓。</title>,<text>捧簡催登畫閤深。雍容不覺改軒陰。聊陳夙世硏窮業。更試平生獻替心。緗秩講闌瞻玉案。靑筃坐密接華簪。子雲擬易眞堪笑。惟識遭逢有古今。</text>
<title>春興</title>,<text>漠漠煙濛柳。姸姸日炙桃。暄涼人自老。氷雪士添膏。朝退常呼酒。晨興每讀騷。良辰欲遣興。晴眺白堂高。</text>
<title>春興 其二</title>,<text>不意騰遷屢。惟知引退高。韶風變園樹。別墅隔湖濤。貧至何勞逐。名來自欲逃。簪花可一醉。邦用歎霜毛。</text>
<title>春興 其三</title>,<text>曉旭來偏早。春眠起自遲。喈喈禽引侶。嫋嫋柳矜姿。謝興違孤屐。江情寄雜詩。柴門無剝啄。城隱舍吾誰。</text>
<title>春興 其四</title>,<text>落景初沈樹。微陰正釀花。身衰辭俠窟。心靜託禪家。靄靄山增麗。茸茸物自華。庭前舊栽柳。煙葉可藏鴉。</text>
<title>春興 其五</title>,<text>碧草生何怒。庭前綠漸稠。新春久無酒。長日易添愁。啼鳥應催乳。歸鴻自命儔。明窓午眠罷。坐見隙塵流。</text>
<title>春興 其六</title>,<text>孤衾聞夜雨。淸曉坐空欞。柳愛門前綠。苔憐屐底靑。霏霏自層岫。漠漠復長汀。冷節松楸感。回頭隔翠屛。</text>
<title>春興 其七</title>,<text>寂寂廊陰轉。霏霏雨脚齊。支頤看壁畫。矯首待宸批。翠暗松扶閣。靑濃柳拂堤。丹門覓歸騎。寒日霧中低。</text>
<title>春興 其八</title>,<text>晩霽山如畫。微風水似油。柳濃煙作態。花噤雨添愁。身困長思醉。官忙每擬休。空庭納麗景。啼鳥亦相求。</text>
<title>春興 其九</title>,<text>叩閤攄情素。還家待是非。無營知日永。有信喜春蹄。草嫰沾晨露。山暄作曉霏。氷銜苦拘束。回首憶柴歸。</text>
<title>春興 其十</title>,<text>栩栩蝶驚曉。喈喈禽報晴。露添桃臉艶。風妬柳腰輕。應俗惟循質。居官不爲名。臺中坐寂寞。暫鍊小篇成。</text>
<title>晩歸</title>,<text>天街過雨晩凄凄。攬轡丹門日已西臺。下古甎連碧井。苑中晴漲動金堤。稠紅老杏趺猶斂嫰。綠新楊線欲齊。已約院僚相早聚。預愁孤坐待宸批。</text>
<title>登眺</title>,<text>翠麓初登霽景開。愛他垂柳掩樓臺。暖雲江遠孤鴻去。晴晝花開一蝶來。翫景不知陪隷慢。趨衙偏覺漏籌催。消閑賴有窮今古。虛室圖書任作堆。</text>
<title>暇日</title>,<text>頻長薇垣認宿緣。擬將封駁效塵涓。朝歸謝客拋冠帶。飯罷呼兒進簡編。難得笙歌娛暇日。且隨花鳥樂芳年。任眞不解憂生事。官府從來屬散仙。</text>
<title>賞花</title>,<text>數日繁花已滿城。遊蜂冶蝶亦多情。開含宿雨全身濕。背立斜陽稱意明。縱被霧濃尋不見。莫敎風惡落無聲。年芳自是須臾事。且就欄邊酒細傾。</text>
<title>杜鵑花</title>,<text>鵑花灼灼暮春初。可愛年芳慰索居。雨浥每愁紅片隕。風披還見絳房舒。流連麗景應須酒。觸發鄕情只有渠。新綠漸繁時又晩。獨隨飛蝶步前除。</text>
<title>幽居</title>,<text>幽居岑寂惜年華。杏白桃紅各自誇。風暖蝶繁常作隊。午晴蜂鬧更催衙。煙濃露浥終堪賞。絮盡房空亦可嗟。抱膝苦吟思一醉。芳姿無語日西斜。</text>
<title>謾詠</title>,<text>高枕虛堂臥詠詩。雲消天碧月如眉。年年無計留春住。空放飛花別故枝。</text>
<title>謾詠 其二</title>,<text>除却朝參不出門。深知懶慢似文園。蟾輪又缺芳菲盡。寂莫空庭嫰綠繁。</text>
<title>解諫職</title>,<text>諫院過三朔。昨日纔得解。言嘿具有罪。時俗常患隘。優恩愧未報。寸心期匪懈。豈知流言集。轉覺微繳𪚥。堅臥強請休。群情頗見怪。殘春坐白亭。石巒淨如畫。飛花點衣袂。幽鳥和笑話。有時南風來。松籟颯澎湃。繁陰獻蕭爽。淸景助愉快。咨余不量力。歷踐是非界。久竊乘軒寵。能無覆車戒。少懷馳騖志。老負安閑債。遇坎輒欲止。免爲名所賣。文史終有益。光陰還易邁。懶惰迫公事。從人嘲我聵。黃鸝忽相喚。朱明已云屆。況復湖邊雨。水溢陂塘壞。剡剡風搖麥。離離露泫薤。欣然茅屋下。可以容狷介。循髮念前途。從當脫天械。</text>
<title>入直摠府</title>,<text>宮墻繚繞岫連綿。吏退行廊晝漏傳。翳日園林深積霧。中天樓閣晩生煙。懶嫌輪直常侵曉。閑感題名已閱年。獨守小窓無一事。午慵拋卷任欹眠。</text>
<title>閑居</title>,<text>雜樹扶疏晝亦陰。高亭晴日快登臨。閑看冶蝶聯翩舞。坐聽流鶯斷續音。軍府散班雖暫攝。經筵遴簡竟難任。此中若得如泉酒。長對靑巒手自斟。</text>
<title>與諸友遊李汝封 邰 江亭</title>,<text>喜見扁舟艤碧潯。淸樽開處一披襟。巖前雜樹生寒籟。水面歸雲作晩陰。卜築愧成逋客誚。浮家認得散人心。不愁與盡侵宵返。宜向沙洲伴水禽。</text>
<title>與諸友遊李汝封 邰 江亭 其二</title>,<text>回灘走峽共逶迤。好是消憂出郭時。興到欲敎江作酒。愁來更遣雨催詩。浪驚船底初收網。琴發舷頭競倒巵。却指靈川棲隱處。至今簪紱愧支離。</text>
<title>挽尹持平之翊</title>,<text>卜隣交密自垂髫。才美如君合珥貂。單閼歲回驚野鳥。雲霄路遠失寒雕。稱觴里社差居長。峨豸霜臺忝作僚。對榻論文平昔事。傷心今隔九原遙。</text>
<title>挽鄭承旨勔</title>,<text>白頭從樻漢庭薪。旋見臺端寵擢新。榮路致身雖晼晩。稀年論事尙精神。喉司每憶簪裾接。騎省曾陪笑語親。暫隔淸塵驚薤露。城東一哭送靈輴。</text>
<title>小竹</title>,<text>數叢新篠自姸姸。穿砌蟠根占地偏。高閣下簾愁晝永。也能吹籟喚殘眠。</text>
<title>送趙都事儀徵</title>,<text>白簡登臺日。靑衫入幕年。曾陳賈誼策。更賦子荊篇。湖漲黃梅雨。村深翠竹煙。歸期聞在邇。官樹待鳴蟬。</text>
<title>大雨</title>,<text>日隱西郊雲作堆。須臾北風吹雨來。南山漠漠欲平沈。電毋噌訇驅疾雷。忽驚庭階激迅湍。已看街陌淨浮埃。橫空亂竹注不斷。滿地鳴鈴滅復開。屋漏淋淋蘚生榻。園徑寂寂煙濛槐。自然嘉惠及禾黍。豈唯沛澤施蒿萊。頻年夏旱今不憂。斯民諒蒙天公哀。黃雲覆壟及新收。翠稻匝陂徑初栽。從此年登百事足。賽神何惜恥吾罍。空堂獨坐竢開霽。午睡欲睡鷄棲催。明朝日出試北望。惟見孤煙生白臺。</text>
<title>挽朴判書奉卿 信圭</title>,<text>看君淸操似懸絲。岳立朝端受聖知。落拓少嘗淹郡紱。遭逢終自踐卿資。諸曹望愜騰遷日。兩閫才稱節制時。騎省共筃還似夢。一哀非獨爲吾私。</text>
<title>苦雨</title>,<text>一旬霖雨洗炎敲。庭際群蛙響轉驕。每覺夜床鳴屋漏。已聞新漲沒江橋。波平稻壟秧初暢。草暗爪疇蔓亦消。不用據梧愁寂莫。杯中紅露已新燒。</text>
<title>雨中</title>,<text>宿釀三杯醉。淫霖十日愁。泥深能沒馬。溝漲可行舟。庭溜鳴殘夜。林聲變早秋。空堂誰作伴。孤燕坐簾頭。</text>
<title>送安東府使洪宗之 萬朝</title>,<text>太白雄蟠處。君今剖竹新。詩書曾美俗。山水亦娛人。樓牓留宸迹。川潛入御珍。名區自饒景。裁札寄南隣。</text>
<title>院中偶詠</title>,<text>院外晨光已噪鴉。臺前珮響更催衙。歸從禁苑移槐影。坐閱封章隕燭花。惟案舊規供出納。每貪殘睡遣喧譁。自憐官職疲人甚。羞把氷銜見客誇。</text>
<title>曉坐院中</title>,<text>寒聽揖罷整冠容。告牒辭章聽自慵。老眼已昏惟罪燭。晨眠未足每憎鍾。賓堂曉集聯翩報。廚院時鮮次第供。喚作知申知有負。何曾抱案坐高眷。</text>
<title>絶句</title>,<text>天高日淡鳳池秋。苑樹陰侵巷路脩。縱道職親偏雨露。陳情猶擬乞恩休。</text>
<title>絶句 其二</title>,<text>嚲轡徐行曉炬紅。天街落葉又秋風。久叨獻納司中長。還愧漁樵社裏翁。</text>
<title>月</title>,<text>海闊蟾初隱。山高兔已飛。終年幾盈魄。今夕倍淸輝。竊藥傳應誕。乘槎事恐非。無人共良夜。蟲語繞寒幃。</text>
<title>月 其二</title>,<text>日隱微雲破。天空宿靄澄。誰敎萬籟息。正見一輪升。顥氣添庭露。淸輝掩壁燈。移床獨不寐。斜照半觚稜。</text>
<title>挽花春君大夫人</title>,<text>揚徽自令閥。配德是王孫。邸闢雕軒貴。庭盈玉樹繁。豈知腸再斷。頻哭眼雙昏。共道哀榮備。刀圭出聖恩。</text>
<title>挽李持平斗岳</title>,<text>大器成應晩。榮途進亦寬。漳濱旋臥疾。彭澤已休官。未遇倉公術。終拋貢禹冠。交情由世講。懷舊只汍瀾。</text>
<title>挽驪陽府院君</title>,<text>三紀榮途夙化鯤。五年深峽久關門。憂時佇究經綸密。毓慶旋看翟茀尊。肯爲芬華渝素節。只將謙挹答殊恩。携壺尙憶陪遊處。流水飛花是小村。</text>
<title>次玄令韻</title>,<text>十年詩酒鬪身強。濡滯如今兩鬢霜。若使丹田能伏火。何須肘後覓神方。</text>
<title>在廣莊</title>,<text>暫爾投塵幘。悠然見野亭。露乾楓更赤。霜薄草能靑。淡日明塘鏡。孤雲裊石屛。安閑憶初服。惟愧北山銘。</text>
<title>在廣莊 其二</title>,<text>稉稻登場盡。松櫧來岸深。鳳池寧久據。蝸屋試幽尋。落葉堆籬隙。寒花隱澗陰。小窓書架在。翻喜得初心。</text>
<title>次朴士行送別韻</title>,<text>夢中相覓苦多岐。聞說行邊已有期。使轄正從燕路戒。書鴻自到漢陽遲。回時嶺嶠松如髮。歸日灣亭柳若絲。悵望參商頭共白。小堂惟憶對爭棋。</text>
<title>丁卯五月。差謝恩副使。十一月初二日。辭朝。祗受貂帽臘劑之賜。</title>,<text>歲闌憑軾事西征。拜向丹墀瑞旭明。已許披雲承密旨。敢辭衝雪趁長程。輕貂煖額聯翩錫。香蟻濡唇次第擎。却出閤門仍拜命。一包珍劑亦殊榮。</text>
<title>夕次高陽</title>,<text>初從濟院暫停軺。已覺嚴城背後遙。驛馬並嘶催落景。臺峯如送際寒宵。溪聲隔板行猶怯。松籟沿途酒易消。坐聽前驅吹角去。高陽候火正迢迢。</text>
<title>翊弟幹兒追送高陽同宿。至曉還入京。余向坡州。</title>,<text>人與骨肉別。辭複色依依。吾今適萬里。一宿却催歸。素情非固淡。王事不敢違。晨風送兩驂。山路自熹微。矯首望角岫。孤鳥猶南飛。</text>
<title>早發坡州</title>,<text>客裏知宵永。燈前念道長。驚風鳴戶牖。回雪洒衣裳。驛館吹螺急。山村喚炬忙。驅車臨古渡。曉色漸微茫。</text>
<title>早發坡州 其二</title>,<text>濃霧霏微旆不翻。鳴笳遙過野橋昏。油輧着雨車難進。珠沫生霞馬亦煩。澤裏尙看氷腹淺。雲端却失岳形尊。停鞭試記經行處。望極高原樹擁村。</text>
<title>夕入松京</title>,<text>日漏雲黃雪欲成。斷碑欹塔是蕪城。半空岳色松猶秀。九級臺形月已傾。閭井未移時問迹。滄桑易變只傷情。明朝又向金川驛。愁聽群騶戒道聲。</text>
<title>次平山</title>,<text>蟠岡複嶺去無窮。笑倚輶軒逐塞鴻。土似紫脂開古道。巖如黝玉揷高穹。江灘水落難通艇。林櫟霜乾易響風。却望東陽還策馬。官廬遙出暮煙中。</text>
<title>次方伯申季晦 曄 韻</title>,<text>銀臺當日易相離。歲暮臨岐各有思。納節已催宣室召。乘軺又賦使臣詩。官齋跋燭懷人處。野帳撚柴出塞期。欲對紫衣裁一札。海山西望却凄其。</text>
<title>瑞興早行</title>,<text>簇簇峯相聚。回回路更微。磵邊留宿雪。林表散朝暉。馬識郵亭近。鴉驚候炬歸。輧中坐無語。猶作夢依依。</text>
<title>瑞興早行 其二</title>,<text>坡陁不盡送征輪。風動空林似有人。坐閱松牌知路熟。閑登郵館記行頻。遙村日出煙光薄。古壁霜磨鏡面新。料得渡江時序晩。凍雲寒磧恐傷神。</text>
<title>鳳山</title>,<text>朝暉初上海霞紅。石岫嶙峋面面同。倦夢屢驚氷雪裏。衰顏易變道途中。巖松巃嵷能成蓋。社櫟支離自作叢。却憶春坊銜命日。夜深馳馹着蒙戎。</text>
<title>鳳山 其二</title>,<text>石蒼泥赤也宜禾。枯柞荒蘆睡裏過。地主每言凋瘵甚。郵胥只苦往來多。軍門令惡常徵鐵。海戶征煩爲販鹺。安得咨詢均惠澤。坐令耕鑿樂年和。</text>
<title>洞仙嶺</title>,<text>陟嶺初看日。回車已入雲。峯危石欲墜。谷邃樹難分。海曲形相接。城孤勢與群。開山憶舊迹。定遣五丁勤。</text>
<title>洞仙嶺 其二</title>,<text>征途慘愴日無輝。極目同雲已合圍。削壁倚空能住雪。飛霞接海自成霏。身衰懶覓侵晨駕。路永愁更度臘衣。原樹乍迎仍送客。鳳岡亭館見依依。</text>
<title>次平壤</title>,<text>荒城催發鼓妉妉。和睡登車漸不堪。旆影受風飄旑旎。鈴聲侵曉送驂驔。臨邊每見雲生北。望國惟憐日在南。却眺浿丘游衍處。少年呼酒縱淸談。</text>
<title>次平壤 其二</title>,<text>塵乾日軟倦馳驅。路轉楡林境自殊。地圻氷聲連海盡。城回棟影入雲孤。鄕心漸覺關河遠。宦跡偏驚歲月徂。白首偶過行樂地。華堂休遣妓筵鋪。</text>
<title>練光亭。走次書狀朴仲晦 世𤎱 韻。</title>,<text>乍聽靈鼉警早朝。江亭淸賞物華饒。少年入幕渾如夢。今日乘軺亦不料。遠浦煙消初見月。前灘氷合暗通潮。莫辭擧白瞢騰醉。回首龍灣路正迢。</text>
<title>順安遇雪</title>,<text>曠野雪如簁。長程任馬遲。凍深愁下坂。風惡怯垂帷。村寂茅茨迥。林昏鳥雀飢。傍騶喧暫息。更覓灞橋詩。</text>
<title>肅川道中</title>,<text>飛雪亂飄絮。四野向沈沈。長程無所覿。颯颯風動林。下馬入古館。觴酒試獨尋。忽見窓扉明。西日銜遙岑。出望六合豁。頃刻殊晴陰。飢鴉下庭際。凍鶴守溪潯。而我久行役。感懷自難禁。漸涉苦寒地。山高水更深。丘原闃無人。雜樹空蕭森。狂飊捲車帷。殘月馬頭臨。可憐露宿處。征夫寢無衾。平明向北去。駟馬逝駸駸。</text>
<title>肅川道中 其2</title>,<text>夜雪積盈尺。朝霞包白日。冥冥塞六合。征夫行相失。草木巧粧綴。丹黃變素質。莖柯盡成穗。懸垂象結實。有時被風簸。飄花聲颯瑟。寒氛漸欲消。原陸疑銀溢。皓曜目光奪。遠近色如一。車中下帷坐。冷氣偏侵膝。群騶行且呼。凍馬亦不疾。試爲苦寒行。開匣拈禿筆。苟有四方志。豈遑身安逸。</text>
<title>宿肅川</title>,<text>日照華榱霽雪明。淸觴聊慰遠游情。孤燈每作還家夢。殘角常吹出塞聲。浿水凍深宜曉涉。遼山風勁更宵征。尊前客散仍欹枕。臥見臺心燭淚傾。</text>
<title>安州感舊</title>,<text>朝日照行裾。平逵遶高原。危橋跨濬壑。獨樹表孤村。喜看里堠過。厭聽僕夫喧。今朝寒稍解。騁目倚行轅。廣隰亘長空。雄鎭壯西門。壤沃民自少。所苦征徭煩。伊昔強隣初。戎馬日馳奔。涵養五十年。煙火猶不繁。含悽述往事。悲風起塞垣。</text>
<title>安州感舊 其2</title>,<text>遙瞻粉堞聳崔嵬。馬踏平岡曉雪堆。客館厭敎羅綺鬧。離觴強被管弦催。天低絶塞山從盡。城擁高樓水自廻。甲子一周征戰事。至今追憶不勝哀。</text>
<title>次書狀韻</title>,<text>促駕猶愁暮。開尊暫得閑。自慙絃管地。銀燭照蒼顏。</text>
<title>次書狀韻 其二</title>,<text>雪擁長途暝。雲連古閣寒。只愁關塞盡。仍遣客行難。</text>
<title>留安州</title>,<text>名城繁富冠西邊。浪跡今經二十年。酒煖蠟花催綺饌。歌殘金鈿落華筵。氷堅古渡征車響。月照通闤戍鼓傳。勝地再來還自笑。蟬貂惟得雪盈顚。</text>
<title>次嘉山</title>,<text>雪融長坂便成泥。坐拓車窓日已西。近海厭看雲慘憺。環山愁踏路高低。層氷夜結江潮咽。輕靄朝褰石岫齊。試向北風還叱馭。曉星危棧極天倪。</text>
<title>次嘉山 其二</title>,<text>微雪初收海日黃。縣門群岫擁蒼蒼。城池舊跨三江險。雲月空臨百戰場。踰嶺已愁南雁盡。出關尤覺北轅忙。貂裘欲弊年將換。只憶吾廬臘釀香。</text>
<title>曉星嶺</title>,<text>曉醉密城酒。暮宿嘉山館。淸川與定水。凍縮氷橫岸。崇山迤北騖。寒霧結不散。岡阜錯如繡。征馬濺白汗。村疏古墻塌。路曲危橋斷。回頭記里標。游目褰車幔。遙瞻曉星嶺。線道盤雲漢。有險足自恃。誰能試長算。吾今疲征邁。臨風發暗歎。</text>
<title>次書狀韻</title>,<text>山蒸宿霧藏千嶂。潮蹙寒氷塞兩江。曉星北去封疆盡。誰倚雲堆築受降。</text>
<title>定州琴嘯堂。醉贈地主李季泉。</title>,<text>城邊華構架岧嶤。客裏開筵幸見招。若遣彈琴新化理。何妨舒嘯聽風謠。歌成彩拍縈羅帶。舞罷烏雲裊翠翹。莫怪酒闌仍促坐。明朝關塞動征軺。</text>
<title>至日。發定州。</title>,<text>縣門山雪白崚嶒。過節羈愁一倍增。少日壯心輕遠宦。衰年淨行慕高僧。長程已缺西關月。孤館將飡北陸氷。醪嫰豆香誰共樂。故園佳會憶騰騰。</text>
<title>早發宣川</title>,<text>晨雲掩殘月。山色不肯曉。把炬僕夫催。臨發進淸醥。縈紆尋暗徑。前驅已杳杳。噴石溪流駛。盤崖石狀小。怕寒欲暫愒。公事恐未了。瞻彼谷中村。茅簷出樹表。煙火自往來。垣籬互繚繞。誰令奠汝居。得免差科擾。吾今事修聘。北首觀燕趙。行役覺易厭。筋力惜非少。已同服轅駒。敢效戀巢鳥。沈吟念物理。霜葉響鞭杪。</text>
<title>次書狀韻。復贈李季泉。</title>,<text>二年爲政少全牛。更敞翬飛寄勝遊。見我試開文擧酒。要君同上仲宣樓。山平水遠能娛眼。城轉簷高足解愁。只惜夜闌行意促。便敎紅臉奏淸謳。</text>
<title>宿龍川淸心堂</title>,<text>淸川欲折石騈頭。堂對奇巖境自幽。坐臥縱寬懷土恨。驅馳柰有出關愁。城池近塞常多雪。楡柳沿途亦易秋。明日向灣思少住。可堪無夢數更籌。</text>
<title>入義州</title>,<text>箭門飛蓋記曾臨。便覺人煙異古今。漢武勞師吞海遠。唐皇略地限江深。山光黯淡雲常聚。朔氣荒涼日易陰。舊跡思量空有感。虛窓不寐攬寒衾。</text>
<title>留義州</title>,<text>少年沿檄駐征輿。屈指星霜二紀餘。客禮只隨官序進。衰容自興妓筵疏。夢中寒柝傳宵警。愁裏香醪近歲除。布幔紙屛頻展轉。更燒高燭照殘書。</text>
<title>留義州 其二</title>,<text>孤館人稀塞日斜。客懷岑寂憶京華。欲乘殘月行氷渡。可耐征裘點雪花。境盡荒城臨水起。山窮平磧亘雲賖。官醪易醒爐煙斷。坐想情書已抵家。</text>
<title>留義州 其三</title>,<text>睡闌香燼月移階。層疊遼山雪正埋。賓館每呼鸚鵡杓。宴筵猶傍鳳凰釵。少時讀史勞長算。今日臨邊惜壯懷。王事有期難久滯。明朝驅傳向天涯。</text>
<title>留義州 其四</title>,<text>鴨水縈廻地勢高。蟠岡殘堞舊週遭。遼山積雪連荒戍。碣石長風送怒濤。夕燧只應驚獵騎。秋屯誰復試戎韜。如今幸見干戈息。莫道氷程四牡勞。</text>
<title>次板上韻</title>,<text>乍迓嬋娟月。還傾瀲灩甁。城池曾古戍。絃管是離亭。旅鬢霜爭白。征衫草共靑。淸遊憶前度。爛醉不須醒。</text>
<title>夜風</title>,<text>月暗門催閉。邊風入夜號。驚沙走庭際。飄雪聚江皐。屋震棲禽亂。林鳴駭獸逃。明朝入遼峽。氷棧馬頭高。</text>
<title>次書狀韻。寓戲。</title>,<text>香衾捲却錦帷春。又見離筵鴨水濱。至月遼山三丈雪。可憐無柳繫征輪。</text>
<title>二十四日。渡鴨江。宿川邊。</title>,<text>鴨水乘氷已抵遼。荒蘆古柳莽蕭蕭。山開路轉綿川勢。野迥洲平接海潮。馬首漸看隨落日。車聲常覺響回飊。那堪絶域宵眠處。刀斗丁丁野帳遙。</text>
<title>過鎭江古城</title>,<text>渡江日已夕。馬行蒲葦中。逶迤過古城。雜樹交蒙籠。游麏自成群。見我竄深叢。連山從北來。洞壑䆳以穹。怳疑藏人家。煙火遙相通。川邊燃柴宿。人馬飢倦同。寒威更砭骨。幄上氷霜蒙。幽寂不聞鷄。兀坐到宵終。茲惟高氏地。倔強昔興戎。唐皇一親駕。畫江限西東。非惟貪土壤。只欲誇武功。遂令百代後。竟爲豺虎宮。念古獨不寐。山木響悲風。</text>
<title>金石山</title>,<text>午過金山下。林柯礙行蓋。野迥叢蘆深。壑走淸川會。無人賞勝境。寂寥荒徼外。棄地惜沃衍。佳樹從蕪穢。豺虎白日橫。行旅恐遭害。莫道險且遠。只隔一衣帶。茲惟我東吭。強弱實有賴。幸無築鄧謀。弛防久玩愒。苟焉思啓封。誰能靜騎壒。茫茫百里地。允爲形要最。驅車首長途。朗詠憂則大。</text>
<title>湯站古城</title>,<text>句驪封域接遼東。至月征車遡北風。匝野荒茅行不盡。攢雲削壁看無窮。遺畦近道頹墻在。老木籠城古戍空。興廢至今成一夢。可憐當日費邊功。</text>
<title>川邊早發</title>,<text>吹螺滅燭命巾車。車上飛霜涷作花。征馬放蹄時見火。行人開口便成霞。不論峭壁如三峽。更有奇峯似九華。莫笑捲帷耽縱目。茲遊堪入畫中誇。</text>
<title>安市城</title>,<text>有城不知名。或云安市城。北倚鳳岫障。南按龍山橫。削壁連雲起。猿猱不敢輕。怳疑造化翁。曲隨人意成。城門扼窄徑。車馬不並行。流傳恐未眞。險絶令人驚。唐皇好大君。何故勞親征。當時席捲志。阻此久頓兵。豈問擣穴謀。追悔憶文貞。史稱去平壤。里計七日程。記事然疑間。輿地誰能明。</text>
<title>入鳳凰城</title>,<text>衡宇沈沈什器陳。南隅惟合設帷茵。初看皀服能迎客。却笑紅兜解惱人。車響驢嘶常載路。鴨欄牛皁每成隣。推衾忽覺鄕關夢。雪滿前山月半輪。</text>
<title>次通遠堡</title>,<text>連峯樗柞遠冥冥。百折長川繞石屛。民俗也曾分漢羯。山河惟欲按圖經。車行窄路才容軌。馬入深林只響鈴。猶有客中差慰處。日暄風靜送輕輧。</text>
<title>雪後踰高嶺</title>,<text>雪後行人凍欲顚。遙瞻嶺路若登天。初穿雜樹冥濛裏。漸出奇巖宛轉邊。宿酒已氷仍失味。兼衣如鐵枉添綿。車中坐想防秋客。叵耐寒宵抱劍眠。</text>
<title>雪後踰高嶺 其二</title>,<text>群山南走界全遼。磴道縈廻送使軺。雪壓枯槎猶臥壑。雲開怪石欲撑霄。空看窄袖誇新製。寧有遺黎憶舊朝。駐馬却瞻投宿處。荒茅蕭瑟古城遙。</text>
<title>分水嶺</title>,<text>雜樹交柯側送轅。兩川南北各分源。天邊一路縈遼界。雪裏群峯擁塞門。却笑衣冠驚異俗。仍知行旅解方言。偶尋舊日屯兵地。煙火蕭條只數村。</text>
<title>靑石嶺</title>,<text>古城寥落雪晴初。小市殘民只草廬。山水旣分夷夏界。荊榛未闢戰爭餘。門前只自誇懸特。壟上何曾學荷鋤。堪笑禮禪成土俗。一龕香火似僧居。</text>
<title>靑石嶺 其二</title>,<text>褰帷終日見嵯峨。又傍荒城縱轡過。川口馬愁橋脚斷。嶺頭車敗石稜磨。殊方買水人情別。窮塞尋煙獵戶多。畏途未央冬景晩。還吟北上太行歌。</text>
<title>次遼東城 城北有新城。淸初所築也。</title>,<text>岡窮峽斷始平疇。煙樹微茫白塔浮。舊堞未平知戰迹。新陴更壯想兵謀。河邊落照舍孤寺。磧上歸雲傍戍樓。入夜不眠空撫劍。悲笳一曲起邊愁。</text>
<title>次遼東城 城北有新城。淸初所築也。 其二</title>,<text>遼陽自古壯邊關。兩岸華譙俯碧灣。縱有高人逃海外。何緣仙鶴戀塵間。民家遠近惟分樹。雲氣東南只見山。縱目憑軒無與語。薄醪那得解愁顏。</text>
<title>入瀋陽</title>,<text>遼郊北接瀋陽寒。極目仍知六合寬。店舍每從天際辨。牛羊頻向草中看。簪花少女誇雲髻。挾矢游人鬪錦鞍。莫怪攔街喧笑語。塞童何自識衣冠。</text>
<title>入瀋陽 其二</title>,<text>百雉名城壓大荒。江流遙接混同長。誰令大漠開南畝。不意留京在北鄕。銀榜列亭諸國貨。金鞍鳴鏑少年場。中宵翦燭思前古。興替誰能問彼蒼。</text>
<title>入瀋陽 其三</title>,<text>嚴城霜白曉鷄催。更覺西轅又北廻。誰復按圖尋舊境。枉令燔燧起孤臺。牛羊自認村煙去。駝馬長隨朔氣來。晩向路邊看片碣。禪宮猶傍曠原開。</text>
<title>宿邊城</title>,<text>野店雙扉迥。寒天一宿愁。人煙依古戍。獵火入平疇。水濁宜晨汲。禾登亦早收。經過詢異俗。不覺歲星流。</text>
<title>白旗堡。望醫巫閭山。</title>,<text>車前閭岳走縈紆。今日親看勝按圖。尾壓全遼成內服。根蟠廣陸護中區。寧將地險綿王祚。空遣英雄費遠謨。欲說明朝還太息。烽臺無語立平蕪。</text>
<title>白旗堡。望醫巫閭山。 其二</title>,<text>叢樹荒城晩自迷。孤煙起處見遺黎。車中每苦飛塵暗。馬首常愁落日低。大陸已分關內外。連峯不斷塞東西。茅廬獨宿思前路。更遣騶徒候曉鷄。</text>
<title>白旗堡。望醫巫閭山。 其三</title>,<text>十月遼郊遡北風。驚沙衰草莽難窮。天長渤海雲常黑。霧盡閭山日正紅。穄畝尙容橫滯穗。土垣猶見隱編蓬。向來戰伐無人問。鴉噪牛歸古戍空。</text>
<title>過廣寧古城。聞萬曆庚申。淸人築白旗。明朝掘塹以防之。然廣寧自潰。終不守也。</title>,<text>馬度空壕倦欲休。崇埤已塌古甎稠。兵興已失三叉險。城潰猶傳萬曆秋。荒店獨眠邊雪靜。敗場頻弔陣雲愁。前朝用法終多憾。不遣熊袁展壯猷。</text>
<title>過廣寧古城。聞萬曆庚申。淸人築白旗。明朝掘塹以防之。然廣寧自潰。終不守也。 其二</title>,<text>閭岳崚嶒石欲流。行人說是古伊州。邊雲慘憺長征恨。關月荒涼苦戰愁。癈邑民煙那似昔。平郊畜牧更宜秋。若令飛將魂猶在。應向蕪城淚不收。</text>
<title>過廣寧古城。聞萬曆庚申。淸人築白旗。明朝掘塹以防之。然廣寧自潰。終不守也。 其三</title>,<text>漢朝屯戍只荒丘。謠俗猶憑卷裏收。小市雪晴分兔鹿。平原日落放驊騮。園中必置藏糧窖。塞上惟開種穄疇。莫恨未觀文物盛。興亡衮衮水東流。</text>
<title>十三山</title>,<text>峭碧臨平野。連峯高復低。遙看初似劍。側視更如圭。霧裏纔尋髻。雲中不可梯。如逢謫仙賞。名與九華齊。</text>
<title>過松山</title>,<text>三城瓦礫亦堪傷。處處烽臺尙可望。舊迹只應垂簡牒。殘墟今已變滄桑。愁從薄俗詢時事。欲向荒原酹國殤。却問錦州才一舍。紅羅山色自蒼蒼。</text>
<title>錦州城</title>,<text>山頭遙望錦州城。墟里蕭條塞日傾。却笑洪君初鎖脚。忍能剃髮向燕京。</text>
<title>次寧遠</title>,<text>已見靴尖趯倒遼。松山自潰錦州燒。關前尙怪孤城在。獨樹黃旗爲本朝。</text>
<title>發寧遠</title>,<text>路轉山根斷。郊平海色高。只能開酒店。那得見漁舠。島霧寒如黛。鹽煙曉似濤。憑軺倦賞覽。漸覺道途勞。</text>
<title>早發東關</title>,<text>邊月曉未落。輶軒發古城。店寒初見火。河凍已無聲。望日便懷國。看臺每算程。周旋非厚俗。鬚雪自添莖。</text>
<title>早發東關 其二</title>,<text>路並滄溟曲。山圍紫塞寒。縱知方語慣。難遣客愁寬。彩壁藏金像。靑帘引繡鞍。猶憐馬頭月。相逐又團團。</text>
<title>十二月十六日。入山海關。</title>,<text>驚塵眯眼日冥冥。却望群峯失遠靑。猶想走沙昏戰磧。已看吹壒蔽烽亭。雲歸睥睨參差見。風便笳簫斷續聽。孤館夢回人語定。更憐新月滿疏櫺。</text>
<title>十二月十六日。入山海關。 其二</title>,<text>呼僮煖酒更催裝。獨向殘宵過戰場。睡裏燈光疑我室。醒來人語是他鄕。霜明野店鷄聲遠。月滿河梁馬影長。却望浿丘纔隔水。誰敎南雁更東翔。</text>
<title>角山寺</title>,<text>嚴城一宿鬢添斑。乍訪眞源扣石關。始見玉泉生殿腋。旋瞻金像對孱顏。天低渤澥城邊水。地接盧龍塞外山。羞向高僧煩象譯。且須長嘯俯塵寰。</text>
<title>過紅花莊</title>,<text>平郊日出散牛羊。櫛櫛民廬接堵墻。田瘠只應宜種黍。地寒那得有栽桑。孤城送客朝煙碧。小店留人曉餠香。異域歲闌愁跋涉。馬蹄今復踏漁陽。</text>
<title>過紅花莊 其二</title>,<text>楡關改轄歲將窮。每覺經過俗自同。路上必開關帝廟。村中爭築梵王宮。街童辮髮皆新樣。閨女弓鞋尙舊風。千里咨詢空弔古。肯將成敗問高穹。</text>
<title>曉發撫寧 撫寧諸山。石峯奇峭。岡阜蟠錯。民居掩映林。廚間絶似我國。甚可喜也。</title>,<text>夙駕荒城月色殘。溪山猶喜似三韓。原頭樹黑茅廬隱。塞上霞紅石岫寒。曲路自隨岡勢轉。飛塵已共雪痕乾。殊方酒薄難成醉。何日羈懷得暫寬。</text>
<title>次永平 永平。卽古右北平。有夷春里。</title>,<text>曠原遙接塞雲陰。漢日荒屯未易尋。獵騎歸時明遠火。村廬密處隔平林。山河壯勢連夷夏。征戍悲歌自古今。不必更觀飛將石。千秋孤竹起人欽。</text>
<title>次永平 永平。卽古右北平。有夷春里。 其二</title>,<text>灤河漾綠遶城隅。雄鎭從來制北胡。雪裏疊山環遠碧。煙中衰柳際平蕪。防秋舊迹臺空在。讓國遺風廟自孤。堪歎召公開社地。竟無巾幘飾頭顧。</text>
<title>史稱燕棗栗之利。今觀人家田邊。栽植成行。乃知舊俗今尙爾也。</title>,<text>燕中棗栗載前編。處處成行匝甫田。遶屋繁陰能蔽日。滿籠寒色可終年。風謠已覺時隨變。栽種惟看俗自傳。立馬路邊仍感古。故園東望更茫然。</text>
<title>宿豐潤</title>,<text>孤城煙樹欲棲鴉。又向荒亭駐使車。道遠老驢能識店。行慵羸馬易飛沙。舊知障戍皆防塞。今見衣裘已變華。縱得壯遊無興緖。歸期倘及小桃花。</text>
<title>宿豐潤 其二</title>,<text>市肆南頭屋數椽。明窓仍得曲肱眠。城臨薊野超雲表。路傍閭山向日邊。囊罄不憂沽酒費。令嚴能斷愛書緣。終知薄俗難深語。只憶燕丹待士年。</text>
<title>宿豐潤 其三</title>,<text>不知時運竟何如。周冔虞裳一掃除。自識上天方厭禍。却疑前聖謾留書。鳴弦走馬猶遵俗。燎肉披氈已變初。一入薊門尋舊迹。煙螺無恙是巫閭。</text>
<title>高麗堡 前多稽田。自鳳城至此而始見。傳云。我人居作一村而所開也。</title>,<text>雜樹連原屋宇深。回蹊斜繞棘籬陰。田開稻畝驚初覩。里帶邦名喜欲尋。胡俗也知誇錦綺。漢儀難得見冠簪。車中兀坐醒殘夢。已見朝暉吐遠岑。</text>
<title>玉田</title>,<text>車中縱目倚晨醺。雪盡河橋野日熏。路上酒漿眞易賈。村邊廟寺竟難分。煙橫遠樹初疑水。山隔平蕪正似雲。共說此中曾種玉。奇方只恨世無聞。</text>
<title>贈玉田主人江象乾。號猗園。</title>,<text>憑軾初尋種玉鄕。喜君烹茗許同嘗。庭前苦竹生涼韻。閤裏寒梅送暗香。好客已知燕俗舊。懷賢愈覺衛風長。疏房幸得容羈旅。佳樹他年定不忘。</text>
<title>發玉田</title>,<text>驚塵暗長坂。暄日漾荒郊。遠樹平如翦。連峯陷作坳。古祠丹已脫。陽岸綠方苞。臘盡仍爲客。佳辰惜浪拋。</text>
<title>發玉田 其二</title>,<text>萬古燕都輔。風沙走傳過。地連東海盡。山向北邊多。禿首看應慣。殊音聽易訛。英雄幾留迹。今日一荒坡。</text>
<title>漁陽橋</title>,<text>長橋宛宛馬蹄輕。尙說漁陽舊郡名。塞上千峯來駊駥。村邊一水去縱橫。閑尋古寺看遼碣。更倚荒陴認漢城。終把雄藩資反羯。至今遺恨在唐明。</text>
<title>發薊城</title>,<text>路傍河堤直。山臨野岸窮。樹濃初似霧。煙近却成空。瓮撥葡萄綠。廛開錦繡紅。銀鞍競馳逐。游俠自燕風。</text>
<title>發薊城 其二</title>,<text>桑棗村村別。房廊處處同。衣裳今異制。生養古遺風。水合三流碧。塵驚十丈紅。滹沱日又晩。弭節憶馮公。</text>
<title>次通州</title>,<text>睡闌殘燭耿寒帷。更理征裝進一巵。燕域路經通漕處。浿丘雲隔望鄕初。煕朝典制今難覩。俠窟風聲久已衰。只是客懷偏感景。曠原煙樹迥參差。</text>
<title>次通州 其2</title>,<text>飛譙忽見聳層霄。却訪通街過石橋。控引地容諸漕聚。繁華城擁四民饒。洪河北貫皇都近。鉅野南廻碣石遙。可恨神州今易主。只緣群宦誤前朝。</text>
<title>次通州 其3</title>,<text>歎息中區喪亂頻。居民不識有冠巾。幽燕豈乏英豪輩。無奈邦家用滿人。</text>
<title>二十六日。發通州入北京。</title>,<text>楡柳連陰百堵齊。虹橋搖影跨河堤。千年漕道長通北。萬里山源迥自西。殘照只堪哀漢闕。故都誰復弔周黎。郵亭漸近思休駕。塵撲征衫路更迷。</text>
<title>二十六日。發通州入北京。 其二</title>,<text>日午黃塵撲帽簷。東祠暫遣使軺淹。爭門駿馬誇金勒。溢路輜輧捲繡簾。廛壓大堤虹宛轉。庭通廣內閣深嚴。前朝聘禮雖難躡。且幸衰年壯觀兼。</text>
<title>懷田子春</title>,<text>我涉無終縣。緬懷田子春。主牧煩一顧。西笑催征輪。豈患道路梗。誓捐國士身。再拜達遠忱。天子方蒙塵。使知方岳間。有此不貳臣。時危事驟變。賊豎害仁人。返命哭枯塚。忠膽激輪囷。讎敵縱睢盱。貞操終無磷。從此入深山。風義感邊民。我來正北望。蒼巘自嶙峋。遺墟訪無處。念古徒逡巡。</text>
<title>得南京酒一壺。味似我釀而稍醇。絶勝薊州沽。自出疆始得一醉。</title>,<text>自我踐遼燕。辛苦已兩朔。市酒酸射喉。沙田井亦濁。行旅自少歡。辟穀誠欲學。今朝得一壺。淨色烱氷雹。云是金陵釀。遠涉江湖邈。欣然盡大杓。和氣霑優渥。擧目眺高穹。寒雲擁閭岳。他鄕度除夕。霜髮不盈握。持此足忘憂。爛醉臥氈幄。爐煙漸向微。日午眠初覺。</text>
<title>書懷</title>,<text>弊裘厭遠遊。流景迫除夕。窓虛北風涼。端坐親墳籍。時憂榼醪乾。靜添爐煙碧。客館近市囂。日晏門不闢。念茲幽燕地。素多豪俠客。如今競錐刀。觸目增感昔。中夏氣未盛。豪傑甘巾幗。俯仰宇宙間。空言竟何益。</text>
<title>書懷 其2</title>,<text>在家不知樂。荏苒遣時日。及茲客遠方。寤寐懷吾室。浮生處斯世。情固求安逸。吾今徇王事。久苦北地凓。造次蓄猜嫌。異俗不可暱。言語輒憑譯。三問惟領一。高館隣市肆。扃鎖不許出。交際必用貨。渫惡難殫述。雖言廩餼豐。固知防虞密。古者明智人。觀國知得失。一言測盛衰。猶龜示凶吉。繳繞動如此。吾恐定無術。斯事世已遠。悵望撫陳秩。</text>
<title>擬出自薊北門行</title>,<text>薊城圓如月。樓櫓臨長道。連山殿其北。峯壑相環抱。地雄壓遼碣。牛馬散原草。胡帳復密邇。朝夕謀暗擣。朔風夜增勁。旌旗吹欲倒。將軍趣點兵。太漠期汛掃。倖功氣亦驕。安得行天討。豈無忠義徒。謀如充國老。棄置不相下。金湯竟難保。地蹙事已去。戰骨丘陵皓。靜憶高陽相。峻節撑穹昊。</text>
<title>除夕</title>,<text>游人必夢家。夢中無近遠。旣寤始非眞。回首增鬱悶。吾邦在海東。山水隔千萬。秋聘到燕京。觀覽是素願。峨峨帝王居。自古足文獻。客禮有拘攣。從俗不敢怨。悠悠懷土情。蓄積腸一寸。流光迅如駟。明日寅正建。歸期計早晩。且復加飡飯。寂寥罷檢書。愛此窓暉嫩。</text>
<title>除夕 其2</title>,<text>今夕欲守歲。舊歲何曾留。長廊人盡歸。燈燼報更遒。隣家猶未眠。人語在高樓。椒花助歡娛。柏葉供勸酬。遠客欲同樂。異俗非吾儔。旣鄙蘇秦說。安得荊卿遊。故鄕日出處。山水何悠悠。遄歸若有期。不恨時序流。</text>
<title>戊辰元日</title>,<text>何煩不寐對椒花。已見朝暉上碧紗。秀句可能高適似。流年已比孔融加。幽州十萬人家樂。箕國三千里路賖。強酌柏醪忘客苦。鏡中從此任顚華。</text>
<title>戊辰元日 其二</title>,<text>漸舋歡娛逐歲衰。春正況値遠遊時。殊方自作懸燈節。孤館惟題刻燭詩。肥羜縱看登客俎。香蒿猶憶佐新炊。擁裘暫向簷前步。鳥哢空庭日影遲。</text>
<title>初三日立春雪</title>,<text>玄雲四合雪迷空。落地跳階點點融。開戶訝飄三月絮。隔窓催撥一爐紅。遙連北極濛濛霧。更逐東郊陣陣風。坐想故園同此景。朝來新火已尋楓。</text>
<title>敍途中所見</title>,<text>幽州城外漕河邊。平原鉅陸東連天。朱甍粉墻粲相接。園中雜樹籠寒煙。云是城中貴家墳。墳前立祠何巍然。初開大隧豎貞珉。更築崇階甃碧甎。白楊稚柳植成列。侈封肯數南陽阡。土俗惟知作寒食。擊鼓烹豚焚紙錢。子孫列土稱世家。公侯赫赫珥貂蟬。此地雖爲帝王宅。四面不見名山川。村廬簇簇路紆直。惟見黃沙漲野田。丘墳眞若土饅頭。在處風氣應同焉。冥冥吉凶不須論。富貴猶足三四傳。近來東俗惑堪輿。競按山岡卜牛眠。一水一峯不如法。朝藏夕掘無閑年。下至黎庶上搢紳。奔波成習無愚賢。一種福澤責枯冢。公家訟牒爭聯翩。東邦山水鬱相錯。避害就利恒求全。請看此中累累者。誰人解說靑烏篇。吾謂地氣有盛衰。縱有精鑑猶難詮。況是天造喜推敓。培塿豈得專其權。作詩三歎記目擊。叔季此疾何時痊。</text>
<title>志感</title>,<text>幽州古冀方。原野多平衍。中開帝王宅。雲霧生高殿。廛閈溢百貨。車馬通九縣。惜此如傳舍。屢閱興替變。嗟我產箕封。跡擬中華遍。偶爲修聘來。未免囚深院。豈無魁奇士。令我快一見。羈束限厲禁。愁寂如竄譴。俗殊可奈何。但念時代轉。斜暉曖虛幌。三歎開塵硯。</text>
<title>志感 其2</title>,<text>客自遼陽來。氷霜催改歲。遼陽定何如。城郭隱荒翳。曠莽千里平。長途走幽薊。蕭條見遺黎。玄髮經新剃。云昔太平時。煙火彌四裔。臨邊設障戍。粉堞雲迢遰。編戶日益繁。歌舞安耕藝。殷殷咽喉地。永爲中國衛。一朝否生泰。兵氣驚壯銳。金湯若破竹。控扼已失勢。累累冠帶民。係首爲僕隷。樂土入區脫。往事堪流涕。亂兆試欲陳。前代帝不諦。奈何四十年。輟朝自擁蔽。天意惡安逸。盛業寧無替。慷慨作悲歌。明鑑在近世。</text>
<title>志感 其3</title>,<text>少余讀史書。喜觀前代迹。奢淫必不長。勤敬乃有獲。縱有久近殊。禍福由所擇。上下千載間。明驗如龜策。威強固難恃。亂本生一夕。歲久畜深疑。斯理頗舛逆。事與古訓背。是非竟難核。率土浩無垠。鞭箠可驅役。奸雄並寂寥。天命未肯釋。世儒好空言。到此舌應齚。俯仰得一說。后讎戒自昔。牧民莫如利。薄斂何譏貊。高拱簡其入。九服均被澤。以茲臻寧謐。長受四海籍。根柢苟如此。文敎眞少益。却瞻萬國來。肅肅明堂闢。何人議得失。創業已有積。</text>
<title>購書</title>,<text>客中傾橐購芸編。把向晴窓省懶眠。錢癖已知和嶠鄙。書淫莫笑孝標偏。閑讎細字傷年老。敢起高樓擬世傳。還憶少時勤手錄。試看盈篋輒欣然。</text>
<title>詠荔支</title>,<text>南船包裹涉驚瀾。滋味非徒色可飡。久別關山寧帶露。遠來燕土又經寒。皮枯只惜香隨盡。肉瘦猶憐液不乾。幸得侑觴成一醉。華堂何必薦金盤。</text>
<title>讀香山詩</title>,<text>香山逸老有遺詩。能把中情盡見辭。達語挾詼堪擊節。常言諧律易逢知。自然體格空千古。不獨聲名噪一時。莫笑買將供謾詠。鷄林相國已傾貲。</text>
<title>讀香山詩 其二</title>,<text>兩匣牙籤整頓頻。吟哦眞似挹風神。縱稱元相能同調。只有蘇公繼後塵。惟協境情辭取達。不煩粧綴格求新。此翁此意誰人會。疑是如來再轉身。</text>
<title>河館謾詠</title>,<text>幔屋沈沈曙色遲。推衾坐對燭花垂。貸錢游說眞堪愧。擊筑悲歌更有誰。愁極却招杯琥珀。眼昏還覓鏡琉璃。銅盤久捧從淹滯。燕地多艱只自知。</text>
<title>河館謾詠 其2</title>,<text>高館泠泠雪未消。粉墻東面望河橋。晴携小椀分團鳳。夜傍孤燈攬弊貂。旅雁欲辭遼塞苦。書魚猶隔浿江遙。車聲漸斷門橫鎖。只有詩囊伴寂寥。</text>
<title>河館謾詠 其3</title>,<text>燕地春風夜夜號。一缸新貰易州醪。已看積雪欺纖柳。更覺輕寒殢早桃。孤枕蝶驚宵漏盡。小鐺魚沸日輪高。久知北饌難留客。安得鷄羹入嫩蒿。</text>
<title>河館謾詠 其4</title>,<text>客裏春寒入弊裘。新正歌吹是幽州。夢闌香篆成宵燼。詩罷靈虬促曉籌。柝木東瞻星欲落。閭山北望雪長留。虛窓冷坐難呼酒。噓律回陽只憶鄒。</text>
<title>河館謾詠 其5</title>,<text>窓底芸籤曉自開。墻邊廛肆苦喧豗。淹留欲落懷中節。寂莫頻尋手裏杯。思楚也同鍾子縶。觀燕非復樂生來。海東氷雪差先盡。想得鄕園杏蕚催。</text>
<title>河館謾詠 其6</title>,<text>客館深居不記春。條風已迫上元辰。空看玉兔氷輪滿。却負金鰲火樹新。北里樓臺還寂莫。西街車馬尙紛綸。今宵欲作排愁計。其奈燕醪不醉人。</text>
<title>河館謾詠 其7</title>,<text>方扉深掩日輪斜。獨立空庭數暮鴉。遙見隔簾香似霧。畫樓南畔是侯家。</text>
<title>河館謾詠 其8</title>,<text>步屧空庭月影流。風威晩透晏嬰裘。幾家燈燭圍紗幌。是處歌呼隔畫樓。客館縱能除鎖閉。異方難得恣歡遊。爐煙乍起簾催下。坐聽前街送漏籌。</text>
<title>河館謾詠 其9</title>,<text>悔不彎弓習據鞍。至今空着侍臣冠。論兵決勝靑油夜。擁鐸從征紫塞寒。惟欲奮身排主辱。縱令埋骨勝儒酸。新春客館頻惆悵。鄕隔三千去路漫。</text>
<title>河館謾詠 其10</title>,<text>帷疊氈溫穩着眠。群鴉欲起曉鍾傳。酒甜却學陶公止。茶美應同陸羽顚。濁水可憎生碧甃。流塵容易上靑綿。異鄕薄具那堪飽。惟報行廚剩費錢。</text>
<title>河館謾詠 其11</title>,<text>牙籤狼籍室南隅。自怯春寒擁地壚。不寐獨燒殘夜蠟。思歸已弊舊時狐。楂梨只愛終年在。蒿薺惟嫌此地無。日暖浿丘氷欲泮。何時完璧出秦都。</text>
<title>河館謾詠 其12</title>,<text>石湖持節亦留燕。緬邈高風四百年。館號會同眞久矣。世分今古却依然。桑田已覺回頭變。萍迹惟憑托興傳。坐詠遺篇增感慨。平陂只合任蒼天。</text>
<title>河館謾詠 其13</title>,<text>書生談古絶堪嗤。世運從來易變移。河朔未平唐自蹶。燕雲才復宋難支。不逢喬木鶯遷日。空歎中原鹿走時。四紀帝京文獻盡。誰人更續黍離詩。</text>
<title>河館謾詠 其14</title>,<text>兵強馬壯爲天子。五代奸雄有此言。說與宋儒曾不信。試看今日定乾坤。</text>
<title>河館謾詠 其15</title>,<text>客堂愁寂掩雙扉。雲壓層城晝漏稀。裁札只思憑犬去。望鄕惟欲伴鴻歸。爐煙漠漠便欹枕。窓日融融却解衣。萬里擬償弧矢願。更驚玄髮鏡中稀。</text>
<title>河館謾詠 其16</title>,<text>空庭日暖鵲査査。小鼎明窓獨煮茶。燕谷雪殘生黍氣。漢濱春早憶梅花。每憐書籍能如古。惟恨衣冠不是華。一榼薊醪猶未盡。且須頻酌岸烏紗。</text>
<title>河館謾詠 其17</title>,<text>更籌迢遞睡初醒。坐見虛窓耿數星。鄕隔白雲惟記夢。室留綈几且繙經。閑中細究方言變。病裏翻嫌客俎腥。想得東歸春已晩。長河漾漾塞煙靑。</text>
<title>河館謾詠 其18</title>,<text>客中駘蕩送春華。坐對飛譙隱早霞。玉勒金鞍過酒市。朱簾畫栱認侯家。珠琲巧合能成寶。錦繡新裁爲買花。可惜前朝今似夢。猶看謠俗詑豪奢。</text>
<title>河館謾詠 其19</title>,<text>甘棠開國正茫然。始信人間海變田。豈有黃金能市骨。惟看紅縷盡垂顚。石湯鬱鬱臨中夏。文物彬彬記昔年。獨閉客堂仍弔古。小窓姸日照芸編。</text>
<title>河館謾詠 其20</title>,<text>雲暖風和欲釋氷。靜看殘日下觚稜。難從市上悲歌俠。且學山中入定僧。留住只思生角馬。脫歸應似解絛鷹。目憐眼暗書成癖。却把陳編臥就燈。</text>
<title>河館謾詠 其21</title>,<text>衰年爲客鬢添華。寂莫疏房坐瀹茶。暄氣已回燕谷黍。暖波應漾漢江槎。廚中宿釀迎春盡。疆外歸期歷歲賖。咫尺康莊觀不得。院門深鎖日空斜。</text>
<title>河館謾詠 其22</title>,<text>匡床攤飯日暄和。每惜韶華客裏過。地軟車聲行轣轆。雲消樓角聳嵯峨。尋常俗習書難盡。造次方言譯必訛。老覺詩篇空費力。却緣排悶強吟哦。</text>
<title>河館謾詠 其23</title>,<text>毛被通宵暖。虬籌入曉疏。呼燈驚睡後。把卷欠伸餘。屋角初翻鳥。門前已響車。燕河氷欲盡。鄕國柳應舒。</text>
<title>河館謾詠 其24</title>,<text>寂莫詩頻就。淹留日漸遷。江山隔辰馬。城闕壯幽燕。方賄難輕薦。閽呵不少蠲。墻東一長望。珠箔畫樓煙。</text>
<title>河館謾詠 其25</title>,<text>盡日門長闔。惟通壟斷徒。披衣常抱錦。擺袖競誇珠。玩巧驚遺俗。繁華識舊都。經年苦羈朿。端坐送朝晡。</text>
<title>河館謾詠 其26</title>,<text>樓聳懸金榜。坊喧颺翠旗。戎裝駝崱屴。吳貨鷁參差。小胄紅絲絡。輕鞍白玉羈。梯航競來送。天醉已多時。</text>
<title>河館謾詠 其27</title>,<text>去帶憎殊制。無冠駭變儀。纏腰三尺組。留髮一條絲。駔駿堪憑恃。乾坤足把持。生民久安樂。眞是少康時。</text>
<title>河館謾詠 其28</title>,<text>聞道幷涼地。邊烽久不驚。婚姻仍息戰。金帛可休兵。似有羈縻計。難知反側情。興亡觀自古。寧在外憂平。</text>
<title>河館謾詠 其29</title>,<text>鞍馬猶胡俗。公卿盡國人。閣投三代典。廝畜九州民。莫把安危迹。輕論鼎革辰。雄強有如此。不必覓冠紳。</text>
<title>河館謾詠 其30</title>,<text>天地成罝網。人民畏俎刀。驅馳猶尙武。賓貢不收髦。穰穰皆飡粟。迢迢孰訪桃。儒生知弄筆。論議莫徒高。</text>
<title>河館謾詠 其31</title>,<text>燕土春常晩。淸霜曉正濃。飛花粧綺榭。垂穗綴高松。茅屋猶留色。甎庭易有蹤。何能緣客鬢。臨鏡換衰容。</text>
<title>河館謾詠 其32</title>,<text>孤館空多感。新春又憶歸。窓明催捲被。風勁強添衣。論古言言是。觀今事事非。情來拂塵硯。高詠對斜暉。</text>
<title>河館謾詠 其33</title>,<text>種稻常憂乾。種禾常憂水。生成各隨性。土宜有彼此。搰搰築塘功。不如治田比。當夏引溪泉。瀲灎瀦淸泚。一月苟不雨。農夫泣相視。我行燕薊域。甫田彌千里。原隰有高庳。禾穄惟墾耔。豈無沮洳澤。蒲稗徒靡靡。東方近多旱。秧老不得徙。視此竊歎息。艱食固有理。寄語東人農。舊習宜遄已。炊禾莫嫌燥。炊稻莫云美。禾田少費力。稻田終難恃。</text>
<title>河館謾詠 其34</title>,<text>桑柘等草木。衣褐所根源。苟無栽藝功。豈識綿纊溫。東人鮮樹桑。蠶蟻不得蕃。墟有自生者。揉曲以當藩。及夫暮春月。靑靑葉欲繁。所養不足飼。挈筐窺林園。周行榛莽間。採擷窮晨昏。繅得一團絲。紕纇不暇掄。織成一匹繒。經緯不掩痕。物貴又麤劣。虛敎女工煩。我觀吳楚錦。北走車連轅。輿儓矜照耀。綺縞飄繽繙。傳聞大江南。盡是蠶桑村。其利及四表。綠縟被田原。誰能將此風。與我濟黎元。</text>
<title>河館謾詠 其35</title>,<text>五畜利固廣。生人所取資。塒鷄與柵豚。在處皆蕃滋。羊馬有土性。人力似難移。東人不畜羊。官養充爲犧。其狀旣罕覩。肉味詎能知。惟馬亦不足。短弱非權奇。豈謂果下種。終作駑駘姿。遼野曠無垠。駔駿紛騰馳。濈濈來思群。馴擾尺豎箠。放牧自有方。且與原陸宜。氈毳非所須。健步勞吾思。安得八尺駒。遣我勇兒騎。調以白玉鞭。飾以黃金羈。驤首服武事。蹴踏淸邊陲。</text>
<title>河館謾詠 其36</title>,<text>風道籌沈響。帷溫燭吐煙。流光行似水。遲晷永如年。花恐途中盡。寒嫌塞外偏。鄕醅與海錯。歸興不禁牽。</text>
<title>河館謾詠 其37</title>,<text>客館已兩朔。芳春強半時。無聊長把卷。有興卽題詩。悶憶杯中淥。衰添頷底絲。深房兀殘夢。不覺日西馳。</text>
<title>河館謾詠 其38</title>,<text>燕京平莽足塵沙。當晝濛濛漲似霞。初見簸灰埋砌級。更驚飛礫撲窓紗。方爐寂莫愁春峭。小閤徘佪送日華。遙想漢濱晴景美。水生泥軟自催花。</text>
<title>河館謾詠 其39</title>,<text>新正已盡滯幽州。氷斷河堤柳眼柔。庭實未輪煩衆譯。轅駒更健惱群騶。詩成不厭侵宵詠。門鎖便增薄暮愁。地軟日長宜上道。可堪仍作一旬留。</text>
<title>河館謾詠 其40</title>,<text>自覺他鄕事事殊。譯胥相伴慰羈孤。辛勤使職書猶滯。陶冶詩篇語更麤。薊野北望天似蓋。楡關東出地如壺。箕城想得歸期晩。爲問桃花已謝無。</text>
<title>河館謾詠 其41</title>,<text>隣鷄唱午凍全消。已見長街柳態嬌。盡日下簾憑曲几。有時開闥對層譙。疲鵝瘦羜腥難進。小胄褒裘語益驕。惟喜一囊緗秩在。也堪吟玩度昏朝。</text>
<title>河館謾詠 其42</title>,<text>夜冷狂風定。庭寒落月斜。歸心惟計日。殘夢尙疑家。室靜從書亂。門開厭市譁。老身慵早起。燈曉復凋花。</text>
<title>河館謾詠 其43</title>,<text>霜濃地白拓窓初。却拂披肩更把書。不見靑山寒映箔。㺌憐皓月冷臨除。街塵似霧無時靜。堤柳如煙逐日舒。可歎前朝王會地。空餘舊館獨渠渠。</text>
<title>河館謾詠 其44</title>,<text>長河橫貫帝城還。征路飛塵滿客顏。寂莫難消愁日月。登臨安有好江山。已看臘蟻初浮甕。將伴陽鴻共出關。雲白薊門春色晩。異鄕休怪鬢添斑。</text>
<title>河館謾詠 其45</title>,<text>狂飆霾日九衢昏。歸意迢迢獨閉門。柳嫩雪消驚節序。山靑塵少憶鄕園。暮年原關身爲本。宿志林泉跡欲尊。包却琴書還靜坐。嚴城鍾斷見鴉翻。</text>
<title>河館謾詠 其46</title>,<text>空堂風峭獨垂帷。北陸春光本自遲。落日近城黃漠漠。愁雲壓野黑離離。關心遠路偏催老。觸目他鄕只課詩。命枕欲眠庭月白。猶聞櫪馬齕枯萁。</text>
<title>河館謾詠 其47</title>,<text>紅兜曉集始開門。交貿紛綸午正喧。端坐只敎看日影。久淹還欲學方言。筒中蜀錦丹霞艶。筐裏吳絲白雪繁。却笑諸人歸意慢。客懷愁寂共誰論。</text>
<title>河館謾詠 其48</title>,<text>客館凄凄日下階。時聞車馬鬧前街。已欣土潤靑春動。旋苦埃驚白晝霾。古堞雲藏增慘惔。虛窓風勁任推排。薊門曾是堯封地。空遣游人寄感懷。</text>
<title>河館謾詠 其49</title>,<text>日出愁無事。春來苦緩歸。泥融應易騎。草嫩却更衣。海月還相逐。江花且莫飛。支頤暫着夢。長路正依依。</text>
<title>讀東坡詩</title>,<text>虛室當晴午。蘇詩手屢披。支離遷謫日。宏爽短長辭。未許黃公敵。堪同白傳馳。千秋不覺遠。吟詠度閑時。</text>
<title>通官乞詩。志之。</title>,<text>朝暉射虛牖。冠櫛無所爲。譯伴闖我門。再拜前致辭。云有丙丁俘。面赤且白髭。饕餐是素性。晝夜營刀錐。嚇人必求貨。惡之如鴞鴟。今日忽恭勤。所要非財貲。箕邦尙文雅。天下曾共知。願請奉使人。乞我一篇詩。吾雖不識丁。榮感實在茲。此輩有此事。聞之驚且疑。或料好事者。紹介以索之。苟能出其情。不必虞吾欺。一言每自惜。到此返深惟。李涉遇劫盜。倉卒遺小詞。洪皓識梧室。留滯仍爲師。賢達有遺軌。後生詎可訾。矧今我爲客。於彼當羈縻。援筆贈一律。肯慮帳下兒。</text>
<title>贈通官</title>,<text>賓堂相見已淹時。憑譯慇懃乞一詩。始拓鎖扉驚客夢。且將鄕語問行期。草茸關路春從晩。氷斷江濤日漸遲。強欲排愁成謾詠。愧君懷去被人知。</text>
<title>記行五十韻</title>,<text>始首燕邦路。初行鴨水氷。紅裙邊樂闋。銀爵塞醪澄。曠渚寒暉匿。平洲冷霧蒸。推車聲窣窣。攀磴步兢兢。庳幄纔容膝。方氈暫曲肱。傷神對明月。驚睡伴靑燈。異境通宵靜。危塗犯曉乘。榛間頹舊障。林底隱荒塍。屢見驚禽竄。時看怪獸騰。棧回巖屭贔。峯轉雪峻嶒。往事雖難悉。遺墟亦可徵。前朝嗟欲末。邊禍久相仍。疆外烽初警。河堧勢已凌。將亡拋楚練。兵衂棄吳簦。惜矣藩蘺撤。居然敵國憑。軍謀何太枉。戰跡至今稱。驪域搜詩遍。遼郊騁望弘。殊風聞已稔。異服見堪憎。日樣淸流曲。雲包白塔層。臺傾燔燧闃。樓坼曲陴崩。仙鳥悲鄕久。高人避世曾。沿程哀殺我。臨勝厭攀登。錦破靑巒簇。松殘碧血凝。尋旗獨濠塹。瞻廣一丘陵。廢戍分飛憐。荒原聽放鷹。斑騅蹄匼匝。紅胄氣驕矜。借館資蠻竹。賖薪費剡藤。經過日如歲。酬酢憤塡膺。八郭當關角。三峯豎石稜。漸知幽界近。翻遣客愁增。祠煥偏崇鬼。村稠半住僧。屋墻塗赭堊。氓隷曳縑繒。艶冶花粧髻。驅馳箭在彌。逢人詢漢羯。求水辨淄澠。薄俗疑亡屨。淳風想結繩。客堂寒易謝。虛牖月新升。公事留難了。徂年挽不能。緗編就明閱。烏几迫眠凭。芳醑篘新柏。孤衾冷舊綾。羹思海魴煮。飡飫柵豚蒸。賓禮殊今古。車騶當友朋。齧氈忱自勵。睨柱力何勝。有例同維縶。無階問廢興。常憐明季轍。堪作後王懲。曀曀群閹恣。綿綿正統承。漢衰宜帝蜀。齊大竟兼縢。予奪天應定。治平世豈恒。孤吟拈禿兔。默坐似癡蠅。路向郵胥訪。書敎侍史謄。歸期聞在邇。詩篋試緘縢。</text>
<title>二月十八日。始發北京。暫憇東岳廟。</title>,<text>五旬孤館鬢添霜。今日眉間始見黃。初過河橋塵漠漠。還尋岳廟樹蒼蒼。渡江定見圓蟾缺。臨塞猶爭去雁忙。燕地雪消春已半。故園花柳想芬芳。</text>
<title>發通州。宿三河縣。</title>,<text>城頭日出始催裝。雪盡長河浸石梁。小店鷄鳴春氣早。曠原牛健曉耕忙。遙瞻粉堞知歸路。每見靑山憶故鄕。倦坐車中驚短夢。障紗風捲正斜陽。</text>
<title>薊州獨樂寺</title>,<text>春風浩浩薊城寒。古寺門前又解鞍。丈室好成行客夢。空堂却伴老僧飡。近塗祗樹尋源熟。滿壁錢湖搨畫看。欹枕日長高座寂。碧爐閑見篆香殘。</text>
<title>早發玉田</title>,<text>平原曠望曉霞開。土潤春耕處處催。河抱野莊知遠勢。柳臨官道見新栽。市中紺幰招搖過。塵裏靑驄蹀躞來。却喜客盤加海錯。鄕心惟寄手中杯。</text>
<title>沙河驛</title>,<text>驛樹微茫暝靄輕。虛窓獨坐算前程。已經薊野三河水。欲出楡關萬里城。塵起引車穿曉市。日融休馬看春耕。逾年薄俗何須問。只覺驅馳減宦情。</text>
<title>謁夷齊廟</title>,<text>灤河春漲竹城荒。下馬苔庭酹一觴。古壁只餘松影靜。陽崖安見蕨芽香。官墻數仞瞻遺像。山水千秋認舊鄕。若遣兩賢生此世。不應當日醜周王。</text>
<title>還次山海關</title>,<text>楡關地勢古稱雄。今日憑軺望不窮。巨屛扼胡臨薊北。崇墉劃野控遼東。門前海色靑連島。堞底山容翠揷空。薄暮市中看走馬。遺民那復有華風。</text>
<title>還次山海關 其二</title>,<text>塞山晴碧雁行高。馬渡河橋水濺袍。盡日平蕪何所見。烽臺如瓮立荒皐。</text>
<title>宿寧遠</title>,<text>春光只惜路中催。又滯荒城把客杯。千疊塞山連靺鞨。一泓潮海隔登萊。孤煙小肆行人少。落日平原獵騎廻。欲問曩時釃血處。頹墉寂莫暮雲哀。</text>
<title>高橋堡遇雨</title>,<text>馬度蕪城古塞賖。孤煙生處訪人家。風驅細雨籠山去。日隱殘霞傍海斜。一夜客愁添逆旅。三春鄕思惜煙花。莫嫌前路衝泥苦。猶勝黃塵撲帽紗。</text>
<title>高橋堡遇雨 其二</title>,<text>盧龍東轉正蒼然。更有靑羅北拄天。廣陸起臺凡幾處。高原築壘問何年。枯蓬淺草穹廬外。小雨輕雲海戍前。聞道秦城猶有迹。欲携孤劍按荒邊。</text>
<title>杏山</title>,<text>杏山休駕暮春初。冷落城邊只草廬。終古臺隍皆漢戍。至今民物盡周餘。曾聞入海全臣節。可歎開門送款書。成敗悠悠無處問。斷雲殘日暫躊躇。</text>
<title>小黑山。遇寒食。</title>,<text>暮春塞外草未生。冷節偏傷游客情。地闊泥深留馬迹。天高山遠有鴻聲。辛勤道路身添老。迢遞松楸夢不成。此去遼陽知幾驛。來時曾苦雪崢嶸。</text>
<title>巨流河</title>,<text>遼郊莽莽使軺東。馬倦長塗土正融。古戍霏微滄海雨。衡廬蕭瑟白茅風。澤邊宿雁驚寒夜。山外盤雕沒遠空。晩入荒村臨舊塹。難將往事問田翁。</text>
<title>瀋陽</title>,<text>峭風凄日冷煙時。已涉三旬尙路岐。山接建州行繚繞。水朝遼海去逶迤。嚴城雨過催更鼓。小店雲低颺酒旗。白草平沙芳景晩。今朝惟喜向南馳。</text>
<title>十里堡</title>,<text>黃茅無際塞雲愁。三月遼陽氣似秋。村迥只分孤塔勢。地平猶放大河流。日斜塵裏催輕騎。風勁泥中戒衆騶。頓覺磧寒春意少。桃花何處鬪紅稠。</text>
<title>次遼東</title>,<text>日沈風定塞門寒。客睡頻驚蠟燭殘。遼郭南臨孤表遠。胡山北轉四郊寬。愁看絶域磧沙起。坐想吾鄕花事闌。路涉二千初試險。明朝又擬宿河干。</text>
<title>次遼東 其二</title>,<text>平地狂風力倒山。東轅今日滯河灣。經春聘覿情常阻。到處留題鬢易斑。太子避兵哀不免。高人逃世邈難攀。閑思七十年前事。尙怪遺民滿市闤。</text>
<title>宿狼子山</title>,<text>遼陽東出漸崎嶇。喜見靑山似畫圖。水暖澗芹供採掇。風暄溪柳得昭蘇。舊醅已向途中盡。芳景還從客裏徂。路近鳳城歸意促。那堪關吏又揶揄。</text>
<title>踰靑石嶺</title>,<text>初尋古澗入深松。畏道仍愁凍雪封。冷日乍看升絶壁。飛霞旋覺散高峯。峽盤荒徼猶通馬。臺聳危顚爲擧烽。遼左怪他春未到。此中林樹尙寒容。</text>
<title>發連山關</title>,<text>愁雲濕雪鎖嶙峋。壁削巖劖境轉新。路曲更攀危棧滑。泥深時遇敗輪頻。山從疊處偏藏霧。草欲萌時已送春。擬渡鴨江邊禁甚。出關猶愧棄繻人。</text>
<title>次鳳凰城</title>,<text>山舍鳴鷄喚客眠。輕軺徐轉向川邊。捎雲老木縈成蓋。戴雪奇巖噴作泉。已過淸明愁冷峭。不逢桃李弄嬋娟。關門未脫仍留滯。長望前峯鳳翼騫。</text>
<title>次鳳凰城 其二</title>,<text>窮邊春盡不逢花。縱目東南疊岫遮。峽裏居民稀種粟。城中戍主亦無家。雲消雜樹連岡秀。雪漲淸流遶柵斜。今日欲歸還且住。獨憑虛牖待昏鴉。</text>
<title>出柵門。宿穴巖川邊。</title>,<text>久住荒城望翠微。今朝始得出關歸。綠江漸近花應在。蒼樹相交塵亦稀。境盡山盤知去路。冬徂春往尙寒衣。眼中已覺紅兜遠。喜酌芳醪吟落暉。</text>
<title>三月二十日。還渡鴨江。入義州。</title>,<text>馬山遙望際雲空。知是吾邦隔水東。去日荒茅曾帶雪。來時嫩柳已搖風。家書喜見平安字。官釀先開瀲灎筒。曉月欲傾仍命駕。星軺行色本悤悤。</text>
<title>發義州</title>,<text>已別他方踐我州。歸禽頓失入籠愁。馬尋熟路能忘遠。城有名亭亦擬游。廣澤尙看蒲逬首。高峯猶怪雪蒙頭。遙知浿上春光晩。更向花邊進彩舟。</text>
<title>次宣川</title>,<text>長途向午改驂頻。麗日和風亦困人。久客遍嘗關外酒。遲歸恐負漢濱春。香煙勃勃靑山遠。陂水溶溶紫荇新。原隰載驅非老事。只堪投笏狎農民。</text>
<title>安州。始見杜鵑花。</title>,<text>行盡遼陽雪峽中。官齋今喜見花叢。已知北陸寒難退。稍覺南天氣不同。向客似矜嬌艶色。對人能作淺深紅。折來試侑芳樽醉。只恐明朝有妬風。</text>
<title>次平壤</title>,<text>日傍華譙轉。江環彩棟流。綺筵思醉倒。芳草欲淹留。歷覽亭猶昔。頻過鬢已秋。王程早戒轄。回首羨輕鷗。</text>
<title>發中和</title>,<text>雨霽前山曉露多。孤眠官舍記曾過。新蒲怒出搖靑箑。穠杏嬌開濯絳羅。昔苦攬裘衝栗烈。今驚回節及淸和。鄕園軟脚應相待。且聽流鶯葉底歌。</text>
<title>次平山</title>,<text>雲山漸喜近京華。春盡游人欲返家。小館夢闌憐落月。孤村望極認繁花。平田赤潤新經雨。疊岫靑濃曉作霞。擬訪神巖看玉乳。東陽將見日西斜。</text>
<title>過蔥秀</title>,<text>龍泉改騎過雲坰。每見蔥山眼輒靑。只愛賞游當驛道。亦知奇秀載圖經。蒼崖石淨容孤坐。玉竇泉懸要靜聽。勝趣未央旋上馬。回瞻春霧鎖冥冥。</text>
<title>入松京</title>,<text>春盡西歸日。斜暉半郭門。閭閻猶舊姓。宮闕只荒原。解鞅看紅蕚。開筵命綠尊。京城今五驛。却望白雲尊。</text>
<title>以西行日記。寄示玄通令。</title>,<text>自君于役十年餘。疆外西轅復屬予。試詗盛衰時屢變。欲傳言語譯還疏。不知幾世能延祚。却笑平生謾信書。先寄記行詩一軸。見來應憶壯遊初。</text>
<title>追思行李。賦此。</title>,<text>晏起虛堂始洗顏。追思往日向東還。催登鴨綠江中舫。却背盧龍塞外山。自有琴書供枕籍。何如道路飽艱關。莫敎壺裏香醅渴。擬趁今宵看月彎。</text>
<title>五月二十一日。拜知申。</title>,<text>喉司正近紫微天。前後叨居八九年。倦脚每愁臺路遠。慵眠只怕市鍾傳。墻陰待轉將歸處。啓牒看堆獨坐邊。已擬明朝拜新命。禁門宵雨洗庭磚。</text>
<title>送保安察訪金聖起 文夏</title>,<text>峽裏孤村迥。溪邊小閣虛。庭閑盤馬後。山瘦放鷹初。趨府懷漫刺。關門勘舊書。知君多雜擬。惟竢惠瓊琚。</text>
<title>五月二十八日。奉命諭左相趙公師錫。仍宿江亭。</title>,<text>風驅微雨暗林坰。終日支頤坐小亭。浸水石光常沫紫。飛空簷勢巧環靑。乍看村路連高下。漸覺漁舟入杳冥。望裏茅廬多絶勝。却思賖酒款雲扃。</text>
<title>呈左相</title>,<text>山頭丹壁是江濱。架壁岧嶤見奐輪。只擬避讒投寂寞。未應忘世捲經綸。綠蓑煙雨身將隱。黃閣風雲命已新。宣罷溫音甘久滯。待公鳴履上星辰。</text>
<title>書要地主朴士元 泰輔</title>,<text>一含綸命到津邊。自覺無人喚早眠。白麥半收山澗雨。靑秧已揷野塘天。每愁曉陌行聞漏。却愛雲窓坐送船。欲請使君終此夕。愧來簪組苦相牽。</text>
<title>江邊有韓脩亭。寄興。</title>,<text>滄波溶漾浸孱顏。却敞雙扉俯綠灣。過客豈無三宿戀。浮生難得百年閑。煙橫後峽孤村迥。月印前湖小艇還。聞道韓公曾卜築。焚魚他日欲追攀。</text>
<title>曉起</title>,<text>林颸初靜曉暉升。捲箔高齋始晏興。山接海門靑繚繞。巖連津口赤崚嶒。笑携漏院傳呼吏。同作精廬入定僧。從此京塵猶百里。可堪騎馬去騰騰。</text>
<title>晩望</title>,<text>江閣眠驚落照紅。海山南眺思無窮。村依斷麓先迎月。艇駕歸潮不待風。洞裏畦塍分上下。津頭車馬自西東。留連數日拋冠帶。却想治書在省中。</text>
<title>贈倫師 師携華嚴經序</title>,<text>憐師出世已蒼顏。爲學眞乘入妙山。欲導衆生歸覺界。却携經序到人間。</text>
<title>雨中。過高陽。</title>,<text>輕雨冥濛鎖翠微。暫來官舍解征衣。靑蒲澤畔耕牛過。綠樹亭邊野饁歸。客睡每驚郵傳促。王程自與賞心違。披雲欲歷三山背。更報前川水正肥。</text>
<title>次諸承宣詠賜燭韻</title>,<text>天街早帶樺煙來。宸燭熒煌挾座開。批勑眼昏偏與照。報恩心切肯同灰。光搖綺席驚榮寵。身綴銀花費翦裁。他日省中傳故事。莫忘聯步共登臺。</text>
<title>次諸公種竹韻</title>,<text>盈尺庭前綠一堆。雙莖瀟洒向簾開。移根猥託中書貴。擢秀新分上苑栽。爽籟每呼春睡起。淸陰先報午籌來。同君欲說幽居趣。曾伴長松立澗隈。</text>
<title>疊前韻</title>,<text>不惜霜根別舊堆。疏襟只對此君開。雖蒙雨露司中寵。合向雲林靜處栽。地禁莫嫌相伴住。陰成須記獨頻來。忙官却笑思閑事。擬作漁竿訪釣隈。</text>
<title>詠院中石榴</title>,<text>開花一託省庭深。日炙霞蒸態不禁。攀處乍嫌生綠刺。養來原欲見丹心。輕房灼灼晴含火。密葉叢叢午結陰。若識向陽偏雨露。芳根須就鳳池尋。</text>
<title>次李夏瑞詠院中石榴，木蓮，櫻桃，菊盆，蓮，竹，月桂花韻。</title>,<text>簇簇紅房灼灼英。姸葩相𪚥瘦筠淸。籬邊却憶曾飡菊。門下還憐已賜櫻。丹臉欲舒蟾影滿。玉跗新吐露華明。忙中莫道饒閑賞。只苦簪裾趁漏聲。</text>
<title>早朝</title>,<text>苑樹蒼蒼燭影昏。強尋簪笏向金門。顚毛已白恩難報。莫遣林泉入夢魂。</text>
<title>次李夏瑞，柳起之聯句韻。</title>,<text>早起催朝誤月明。天街雲影媚新晴。愁看啓牒忙時積。倦聽更鍾睡裏鳴。詩律未償閑日債。秋聲易撼長年情。公餘縱得倫欹枕。難向花前共勸觥。</text>
<title>復次諸公韻</title>,<text>雙騶早起喚眠慵。却整簪裳待市鍾。燃燭獨行侵曉露。抱床分坐到高舂。晴窓臥久衣從襞。細字眸昏墨易濃。昨日政堂歸最晩。棲鴉已滿禁園松。</text>
<title>梳髮</title>,<text>衰髮不盈握。淸晨快百梳。每看逐篦落。漸覺垂肩疏。巾纓結復解。小髻桃核如。蕭條只一撮。歲久恐無餘。伊昔始冠時。其長掩衣裾。憑床勞一櫛。鬱若春雲舒。荏苒作霜蓬。見白不肯除。根柢在血耗。撫躬惜居諸。知無治此藥。且覽養生書。</text>
<title>杜門</title>,<text>久居喉舌司。補衮是所期。天怒發一朝。瀝血陳危辭。彌日不見採。譴罷固其宜。豈敢戀薄祿。終慙無少裨。臺章咎我輭。彈摘守丹墀。群議澟難犯。屛伏從人訾。華銜非素分。予奪任淸時。惟貴內無慍。全眞返茅茨。從來握柄者。傾覆踵相隨。巧拙縱殊科。同爲智者悲。東湖積潦收。漁釣亦可怡。於焉寄優游。我豈經濟姿。</text>
<title>遣興</title>,<text>烏府露章方請罪。白亭逃暑久休衙。世間賢佞終無定。從此關門醉菊花。</text>
<title>遣興 其二</title>,<text>十載淸班着老慵。如今譏謫不相容。讀書養性眞吾事。却笑窮途哭嗣宗。</text>
<title>遣興 其三</title>,<text>三朔衝泥待漏忙。今朝脫帽臥繩牀。城中不見干戈事。好作升平老待郞。</text>
<title>曉雨</title>,<text>七月一旬憂不雨。今朝霧合洒霏微。曉看簟色知涼進。夜對燈光覺暑歸。斗瀨罾魚宜霽景。庭郊觀穫正斜暉。衰年自愛鄕居樂。肯問廷中足是非。</text>
<title>夜坐</title>,<text>午炎收雲雷。夕涼生林木。櫪馬對寂莫。壁蟲鳴連續。身衰百事懶。興到一杯足。轉輾獨無寐。虛窓星煜煜。</text>
<title>暮詠</title>,<text>厭暑依繁樹。乘涼步淨苔。無官身更健。有酒眼先開。蟬唳風槐落。蛙鳴露稻催。東津欲屛跡。鷗鷺莫驚猜。</text>
<title>解官</title>,<text>摵摵樹聲秋。閑吟悲白頭。閣涼殘照斂。山暝片雲留。篋裏收長刺。門前省兩騶。不須煩劾罷。年老自宜休。</text>
<title>晩吟</title>,<text>爲愛幽軒一枕涼。身閑心靜是羲皇。庭蟬自解移他樹。山月能來共我床。暮境欲追中散達。淸時肯學接輿狂。秋風也有開懷處。篘裏新醅已撥香。</text>
<title>挽慶參判最</title>,<text>有美華宗秀。無雙藝苑名。芳年早脫穎。昭代本掄英。再中靑錢選。仍飛白簡聲。才推宜掌誥。時恨未登瀛。榮路容孤迹。文階列貳卿。循資頻內外。信履任屯亨。歷歲更諸部。觀風按兩營。蓬山翻引興。丹竇亦關情。彭澤辭將就。漳濱病已嬰。猶思柏堂靜。爲枉筍輿輕。邂逅三春盡。雍容一座傾。纔看回列馭。忽報夢殷楹。洞徹氷壺潔。鏗鏘玉韻淸。追懷不得見。痛哭望佳城。</text>
<title>菊花</title>,<text>今年九月晦。黃菊始盈枝。節過增寒艶。霜濃損曉姿。巡欄看入夜。把酒立多時。栽種明春計。叢叢漸繞籬。</text>
<title>直巡廳</title>,<text>巡廳古事已難傳。軍府蕭條作宂員吏記兩番更宿日。人思五衛太平年。眠殘鐵鼓街頭警。揖罷銅牌壁上懸。獨倚寒窓頻擊節。存羊聖訓尙琅然。</text>
<title>挽洪參判萬鍾</title>,<text>遼河春雨暗孤村。各稅征驂爲贈言。跋涉尙憐能止酒。歸來誰意竟招魂。喉司舊秩空題墓。京兆新銜未拜恩。可惜中身眞一夢。扁舟杳杳向忠原。</text>
<title>以同知直巡廳</title>,<text>已帶西樞秩。仍懸左所牌。浮沈猶廩粟。宂散尙文階。鍾斷霜凝閣。烽沈月滿街。明朝當請急。頤志守吾齋。</text>
<title>莊烈王后輓詞</title>,<text>神聖相傳序。幽閑允嗣徽。常聞節恩澤。復見肅宮闈。四紀宜遐祿。三春已晩暉。芳塵留進諡。瑤牒仰光輝。</text>
<title>莊烈王后輓詞 其二</title>,<text>萬歲豐康宴。三朝保佑功。爭傳樛木詠。共述練衣風。星落軒官闇。災驚壽殿空。長陵遙入望。佳氣鬱西東。</text>
<title>莊烈王后輓詞 其三</title>,<text>繼德宜加烈。齊明亦取莊。芳應傳簡牒。功亦在宗祊。海變欣添算。年豐屢進觴。春暉挽不得。空望白雲鄕。</text>
<title>莊烈王后輓詞 其四</title>,<text>壽殿災灰冷。長陵拱木悲。忍瞻深墨色。空憶起居時。徽烈聊憑諡。柔風已入詩。攀號只東望。玄寢閉慈儀。</text>
<title>莊烈王后輓詞 其五</title>,<text>密邇叨喉舌。朝晡敬起居。刀圭將責效。星祲遽騰書。月暗珠簾寂。宵寒玉寢虛。傷心舊陵柏。蕭瑟引雕輿。</text>
<title>夜坐眼昏廢讀書</title>,<text>少年曾不負長檠。今日雙眸減舊明。細字尙於挑處錯。浮花偏向照時成。投編兀坐分窓色。背燭孤吟送漏聲。老態壓人常自悶。擬求眞訣養殘生。</text>
<title>遣興</title>,<text>短日凄凄木葉空。羞將明鏡照衰翁。每嫌俗客談朝事。惟喜鄕人說歲功。早遣官徒門自靜。閑尋書籍酒頻中。可堪今夕無眠處。蕭瑟庭松韻曉風。</text>
<title>憶去年西征</title>,<text>去歲驅馳北向燕。車帷獵獵捲霜天。胡山却眺愁雲外。漢戍頻經夕照邊。客睡欲酣鷄已促。歸途難盡雁爭先。遠遊似夢年光變。閑檢詩囊思悄然。</text>
<title>送密陽府使洪九言</title>,<text>憶昔驅馳並海賖。名區臨賞最堪誇。城邊綠霧抽新篠。樓下淸波泛落花。白粲每能充歲額。靑巒長自護州衙。公餘倘有平安報。須記幽人解煮茶。</text>
<title>又送黃紙。乞寫葡萄及梅。</title>,<text>葡萄濃綠雪粧梅。誰把眞形畫裏裁。世上已知無好手。里中曾喜見多材。離離翠葉含風倒。的的氷姿向臘催。八疊嫩藤黃菊色。待君揮灑眼應開。</text>
<title>至月十一日。除長湍府使。</title>,<text>淸班竊祿歲將窮。却許分符理一同。三逕久思尋栗里。九卿還愧守扶風。閭閻已弊新逋促。冠蓋相仍宿偫空。鉤鉅治民非我事。鹿門他日逐龎公。</text>
<title>入廣莊</title>,<text>凍雨洒連岡。山蹊足荊棘。滑滑泥濺裾。潺潺水沒跖。壞塘嚙古道。盤馬迷所適。村煙迥漠漠。入門日已夕。見我舊時棲。淨掃命枕席。穾煖着困夢。暗燈爭曉色。俯仰靜有餘。靑松森繞壁。吏役已白頭。素心良愧昔。豈無伏臘資。且有詩書癖。黽勉暫憑熊。笑爲名所逼。吾今到列卿。敢躡曼容跡。明朝欲動駕。惆悵林月白。</text>
<title>晩景</title>,<text>稍喜幽懷任自如。小窓西日照殘書。雙旗不敢誇新命。三逕惟應戀舊居。歲晏官租猶未了。年深丘木漸成疏。還思驛路煩迎送。早晩興公賦遂初。</text>
<title>二十一日辭朝。有弓矢臘藥胡椒之錫</title>,<text>已拜軍符錫。仍承藥裹傳。彤弓追古制。丹綍寄戎權。星駕愁相續。秋租怨未蠲。明朝將入府。疲吏艤津船。</text>
<title>道中遇雷電</title>,<text>暴雨昏如夜。驚雷走馬頭。閉藏時恐錯。災譴理難求。決決群流怒。沈沈萬木愁。前途喜開霽。斜日照征裘。</text>
<title>入府。寄坡牧朴士元。</title>,<text>官墟寥落雪成堆。雁鶩參來小閤開。逋穀閱年愁點簿。宿醪含凍懶尋杯。江寒久斷漁丁課。塵起猶聞虜馬催。強欲從君詢異績。原知吏道有資材。</text>
<title>見北使牌</title>,<text>一丈黃旗引北風。仍聞驕客已臨東。低頭擬受誅求困。自古金繒爲事戎。</text>
<title>早起</title>,<text>室煖窓明擁小爐。不敎軒下立胥徒。門前便是西關道。只苦星軺夜夜呼。</text>
<title>曉起</title>,<text>被疊宵眠足。屛深曉起遲。愁聞報衙鼓。屢覓煖寒巵。貶秩終何憾。勞形每自悲。衰年少興緖。只課小篇詩。</text>
<title>書感</title>,<text>十年蟬冕侍雲霄。今佩州符強折腰。廚設已覺行客續。檄催尤厭上官驕。疲兵歲盡難充額。貧尸年荒巧避徭。獨倚冷窓敎鎖篆。北風籬柞響蕭蕭。</text>
<title>再寄士元</title>,<text>兩州分界限江流。君正朱顏我白頭。只擬勞心親聽斷。不堪椎髓事誅求。盤羞足遣嬌兒飽。俸粟能寬老婦愁。疏緩本來難作吏。敢因治劇較材優。</text>
<title>有懷玄通</title>,<text>已分摧眉慣送迎。披襟待坐雪窓明。州當驛路常嫌客。銜帶畿防每點兵。惟把凍毫裁吏牒。更分殘俸作人情。淹留莫道山靈誚。定向靑村學耦耕。</text>
<title>曉興</title>,<text>寒燈欲盡曙暉遲。煖飮新醅詠白詩。課績豈堪書上考。貶官那復計崇資。江雲慘惔煙生驛。山柞蕭疏雪擁籬。候吏更傳星駕到。館扉催闢折腰時。</text>
<title>讀華嚴經</title>,<text>坐憐紅日透窓紗。一卷經函自梵家。欲轉法輪尋淨界。六胥持牒報開衙。</text>
<title>讀華嚴經 其二</title>,<text>密因修得味如何。塵翳消空見大羅。合眼已知諸相盡。更須精進入三摩。</text>
<title>入玄化寺。收租。</title>,<text>簿書堆壅歲將徂。又向山城責舊逋。白屋曉光霜慘憺。靑巒霽色雪糢糊。人攀絶嶺還相挈。馬度危橋更緩驅。層磴細盤回澗勢。老松偏占怪巖隅。凍雲抱日金輪仄。氷瀑懸空玉柱孤。野曠啼禽爭短景。村疏飢犢散平蕪。危崖狹路行常戒。勝景臨前見可娛。霞外飛譙撑崱屴。煙中疊岫走縈紆。峯停古剎依深樹。洞曲仙源有幾區。却憶前朝禪敎盛。至今荊棘擁浮圖。</text>
<title>夕興</title>,<text>落景隱前峯。深屛睡正濃。書尋舊籤脫。爐撥宿灰封。驛騎通宵過。江鱗隔日供。塵勞消不得。朿帶愧衰容。</text>
<title>見白集。感其爲河南尹有作。</title>,<text>洛下分司日。河南作尹時。抽身全素節。衝口有新詩。知足辭多達。居閑跡不碯。遺篇三歎息。千載託襟期。</text>
<title>罷衙</title>,<text>押盡文書眼自昏。勤勞只欲解民冤。日斜無語空階立。雪滿山園凍雀翻。</text>
<title>官居</title>,<text>官似村廬守似僧。高齋坐對石崚嶒。上司移牒時時逼。下戶催科日日增。慙佩郡符勞客問。恐疏賓禮致人憎。明朝又擬監收稅。臨老喧煩正不勝。</text>
<title>坐齋</title>,<text>坐齋畏日晩。吏圍繞軒下。牘宂判欲簡。訴煩酬難寡。外務撥不盡。中懷鬱未寫。卑棲豈爲祿。薄邑非請假。整辦才固短。謗議躬自惹。歲晏雪紛糅。室靜書狼藉。閑愛櫟炭久。煖敎香醅瀉。滯淫誠有忍。歸當及秋社。</text>
<title>曉思</title>,<text>雪壓危崖霽旭新。官齋晨擁一爐春。頭銜欲署愁迎客。徵牒相仍愧見民。老叟已敎齊寵辱。禪翁惟戒去貪嗔。暮年熟慮無他計。合向玄門寄此身。</text>
<title>夜吟</title>,<text>積雪明茅棟。疏星掛石峯。溪氷連獨彴。村月送孤舂。煖酒排寒悶。觀書撥老慵。微官絆歸興。自覺少歡悰。</text>
<title>畏事</title>,<text>老畏官事煩。閑憐詩興孤。夕坐趣吏罷。閉齋進淸酤。遙眄雪峯秀。巖凍霜松枯。鳥飛天淨碧。下有寒溪紆。躋攀欲試屐。寥寂誰提壺。長謠愛雲日。暫出嫌官徒。緬思阮籍放。昔分平原符。墻屛盡撤壞。氓俗皆驚吁。高躅不難繼。時亦容我無。</text>
<title>午坐</title>,<text>簷雪融成滴。山光暖作霞。日長惟閉閤。春至輒思家。白谷孤村隱。靑巒古驛賖。魚符有何樂。空遣鬢雙華。</text>
<title>除夕</title>,<text>苒苒年光轉。悠悠夜睡驚。雲歸古祠渡。奉動舊都城。未決拋官計。猶牽戀闕情。眼昏書自廢。愁寂對長檠。</text>
<title>己巳元日 是日。北使過府。</title>,<text>爆竹聲殘曉色分。衣裳催拂篆煙熏。官門角罷人如霧。驛路塵驚馬似雲。不是錢湖留學士。空令彭澤誤徵若。胥徒放遣開新醞。雀噪閑階日已曛。</text>
<title>曉吟</title>,<text>曉燈垂燼睡初醒。雲駁東方日浴溟。向老只慙紆紫綬。頤生惟欲事黃庭。溪邊怪石形相峙。門外驚峯勢不停。猶勝魯公貧乞米。却烹氷鬣倒銀甁。</text>
<title>春寒</title>,<text>古閣寒將盡。疏房暖有餘。只嫌親簿錄。惟喜適興居。村雪和煙濕。溪氷漾日虛。春來休餽歲。臨老懶裁書。</text>
<title>春寒 其二</title>,<text>遇事衰難強。居官懶亦妨。京塵惟隔水。山翠自環堂。牒放催春稅。窓熏裊曉香。炎涼見已慣。惟欲事空王。</text>
<title>早起</title>,<text>滅燈袖秩向窓明。已聽門前曉角聲。近海謾誇鮭菜美。開營羞道虎符榮。烹鮮欲事至人訓。馭黠難追能吏名。空閤晝寒慵睡罷。笑看裁牒字㰴傾。</text>
<title>南熏仲特拜戶曹參判。旋遭臺評。賦此相慰。</title>,<text>一從通籍共飛鳴。今見恩除始貳卿。世事正知蕉覆鹿。交情惟喜谷遷鶯。仙山欲訪雲遮路。暗室長扃日借明。喚作侍郞還自笑。相看同是老書生。</text>
<title>寒甚志苦</title>,<text>暮年劇郡眞勞我。新歲餘寒更砭人。魚課一斤惟計日。俸消三石已盈旬。每憐蔀屋租期促。亦愧山棚盜警頻。寂歷空庭時散步。墻根雪薺自迎春。</text>
<title>曉望西山</title>,<text>山蒼石黝日欲出。却拓高窓眄巖雪。凍鷄收聲始下塒。疲駒豎耳猶催秣。原上孤村煙羃䍥。墻頭老木霜蕭瑟。兼衾曲屛自慵起。憶曾鳴珂向金闕。</text>
<title>立春</title>,<text>驚看紅旭入疏簾。今日寒威頓解嚴。雲缺遠峯呈石秀。雪融深谷見溪添。詩篇老去銷錯刃。文簿春來省米鹽。誰遣賤名煩奏最。小齋高臥伴書籤。</text>
<title>枕上偶成</title>,<text>日沒江雲薄。春回谷雪消。溪昏猶競汲。村暝已收樵。閤貯玲瓏月。門臨宛轉橋。孤筇任疏放。翻愧綬纏腰。</text>
<title>夜坐</title>,<text>浩浩風方起。沈沈夜更徂。斷氷沙澗咽。殘雪石峯孤。靜坐書相伴。閑吟酒屢呼。官齋背翠麓。芳景亦堪娛。</text>
<title>吾東</title>,<text>每恨吾東地。山多地自寒。氷從二月盡。花向暮春看。邑枕千峯秀。田無百頃寬。猶專江一曲。魚蟹足盤飱。</text>
<title>日暖</title>,<text>條風帶暖來。積雪盡成泥。地軟行有跡。興到却扶藜。離離薺匝岸。灎灎水平堤。奇石冠高峯。古木臨回溪。誰意薄廩縻。不與幽賞睽。安得玄度具。晴日恣攀躋。</text>
<title>春興</title>,<text>新正欲盡始知春。日嫩風暄不起塵。茅屋啼鷄聲自慢。松籬戲雀語還頻。睡闌茗飮輕三椀。炊晏蒿羹敵八珍。截斷簿書仍命枕。小窓惟見碧嶙峋。</text>
<title>坡州</title>,<text>長程登頓過連峯。橋脚氷穿激浪衝。惠嶺却愁攀雪棧。嚴城遙見隔雲松。煙生酒店行常促。日煖征鞍睡正濃。可惜經過春尙早。陽坡纔放綠莎茸。</text>
<title>謁花潭書院</title>,<text>花谷行將盡。遺祠尙煥然。流風見衿佩。古碣帶林泉。獨立摳衣地。猶思卜築年。眞源九曲處。不竭盛名傳。</text>
<title>宿靈通寺</title>,<text>石老招提界。碑殘戰鬪年。高僧能說偈。游客偶談禪。古壁留金像。空庭漾碧泉。回看世途隘。惟欲臥雲煙。</text>
<title>擬歸</title>,<text>世事紛紛未易知。入春還自賦歸辭。看雲欲送雙鳧去。臨路惟敎一鶴隨。膾玉開尊應可戀。吹螺判牘不多時。回頭坐想吾廬好。花發坊南柳弄絲。</text>
<title>病鶴</title>,<text>病鶴涼涼坐傍階。霜翎長與水雲乖。依人不惜縻殘粟。報客惟憐守小齋。欲入鷄群嫌鬪性。猶呼雁侶共羈懷。秋來定學東林放。莫恨官庭隻影偕。</text>
<title>移病</title>,<text>臥病移營已擬歸。官堤風軟柳依依。豈仍貶秩能消罰。誰向名途早見幾。事去嬰鱗驚宿譴。讒來投紱寤前非。升沈衮衮相催老。合向山中製薜衣。</text>
<title>對雨</title>,<text>花意耐寒將吐蕚。柳姿含雨已垂絲。簾櫳寂莫人愁坐。惟有斜風故倦帷。</text>
<title>二月二十五日。得罷。</title>,<text>寒煙細雨石峯前。解却塵纓坐寂然。彭澤只容留百日。錢湖初擬住三年。窮通一任身賢佞。憂樂惟消酒聖賢。活計縱疏惟老健。綠蓑從此上漁船。</text>
<title>罷後留府遣悶</title>,<text>輕裝檢盡只詩編。一日淹留已抵年。物色可憐爭雨後。歸心猶喜在花前。惟思蔣叟開三逕。却笑劉公受一錢。十載金貂同畫餠。更無殘俸買山田。</text>
<title>罷後留府遣悶 其二</title>,<text>隔窓幽鳥弄晴暉。獨坐官齋對翠微。只寤宦途榮且辱。何論世事是還非。往年避謗將休退。今日憂讒却徑歸。從此杜門稱散叟。家人那復念朝衣。</text>
<title>坡州。留贈朴士元。</title>,<text>一佩州符久負丞。經春迎送自難勝。恩深老驥虛沾粟。興發冥鴻解避矰。近國却瞻山似髻。臨岐猶得酒如澠。他時倘結南村社。擬把紋楸其一燈。</text>
<title>春晩</title>,<text>花發仍催落。天晴旋作陰。休官耽賦詠。避謗絶招尋。巷柳黃金穗。庭萱碧玉簪。憐春日又晩。獨立聽鳴禽。</text>
<title>坐華館。與新府使。交印而歸。</title>,<text>解綬傳新主。回驂訪弊居。千家花發後。三岫日晴初。靜閱炎涼變。閑看剝啄疏。喧囂暮暫息。高臥散琴書。</text>
<title>送富寧府使南右卿</title>,<text>山館招要酒共賖。殘春別恨又天涯。君臨紫塞愁分竹。我向靑門擬種瓜。東洛正看堪折柳。北州應有後開花。孤蹤偶脫風波地。莫厭黃紬日放衙。</text>
<title>送富寧府使南右卿 其二</title>,<text>新升一級向窮邊。聞說孤城隔嶺天。海菜爛蒸蒼剡剡。官醅細酌紫涓涓。靑衫尙記曾遊處。白髮應驚再到年。愁雨杜門花落盡。望君飛舃更凄然。</text>
<title>暮雨</title>,<text>北市濛濛雨。東墻淡淡花。年衰任牛馬。時至競龍蛇。樓迥煙催暝。門閑日易斜。無人問幽獨。孤詠送棲鴉。</text>
<title>曉景</title>,<text>淸曉鳥競語。高窓臨曲街。罷書移素几。行藥步苔階。露浥紅房斂。雲消翠岫排。看花恨易謝。斜日半空齋。</text>
<title>雨中</title>,<text>綠槐初掩市樓高。汨汨前川起怒濤。老厭簿書宜自罷。名編黨錮竟安逃。只憐素履能無怍。已覺浮榮不足饕。今雨莫須悲世事。窮居惟見長蓬蒿。</text>
<title>送東萊府使朴華卿</title>,<text>曾從蓬府駐星軺。瘴氣南連島嶼遙。留客莫耽官釀。美。坐衙須待海霞消。邊荒日見囊書續。關市時聞卉服驕。愧我杜門違出餞。江頭誰送木蘭橈。</text>
<title>己巳四月二十五日。與同志八人欲陳疏。中遭憂畏。疏格政院。志感。</title>,<text>食祿曾何報。橫金亦靦然。不嫌閑廢跡。同恃聖明憐。碎首終無地。抽肝擬補天。空將一掬淚。沾却袖中牋。</text>
<title>己巳四月二十五日。與同志八人欲陳疏。中遭憂畏。疏格政院。志感。 其二</title>,<text>見事吾差後。行仁于已先。心傾草疏日。禍作賦歸年。一夜雷霆下。三危島嶼邊。忍看炰榜地。冤血入庭甎。</text>
<title>夢中所作。贈柳仲九。</title>,<text>我是前參判。君惟舊殿中。鄕居思共樂。何必待秋風。</text>
<title>送洪州牧使朴休卿</title>,<text>一守窮邊始着緋。南州又見佩符歸。嚮時寄祿眞羈旅。今日還朝更是非。惜別莫愁鳧舃迥。蒙恩當向鳳池飛。人生五馬元稱貴。只恨東阡杖屨違。</text>
<title>夏景</title>,<text>深夏窮居睡是鄕。扶疏雜樹補頹墻。日昏雀噪鉤簾坐。却愛南峯霽景涼。</text>
<title>夏景 其二</title>,<text>自從閑廢任譏彈。猶愧人呼舊宰官。避客杜門無所事。小堂唯有燕相看。</text>
<title>漫興</title>,<text>小齋新築軒窓靜。長夏閑眠枕簟涼。堪笑好官空積謗。只能消得十年忙。</text>
<title>漫興 其二</title>,<text>一架葡萄走並簷。兩株桃樹綠陰添。白頭枕上吟詩罷。却向牀書信手拈。</text>
<title>漫興 其三</title>,<text>名交謝罷追遊少。往事思來悔吝多。已見長安三變奕。閉門惟合飮無何。</text>
<title>霖雨</title>,<text>風雷殷殷碾山椒。獨坐空齋雨暗朝。瓜瓞委畦皆爛蔕。葡萄繞屋謾抽條。吟時自覺簷鈴鬧。睡裏仍從篆縷銷。高枕散書希命駕。是非何必問廷僚。</text>
<title>苦熱</title>,<text>欹枕閑吟白傳詩。隆隆赫日照階墀。靜中試想忙中事。鳥帽衝塵汗濯肌。</text>
<title>苦熱 其二</title>,<text>風驅驟雨過蠶峯。喚醒高窓午睡濃。一陣黑雲從北去。的應山外有移龍。</text>
<title>夏夜</title>,<text>日暮軒櫳涼。華月照我床。仰瞻星歷歷。傍對樹蒼蒼。高枕縱四體。泠然風洒裳。煩暑一消滌。白箑遂相忘。如聽萬松聲。蠶岳當南墻。夜景端可賞。露華明池塘。今年風雨調。東莊幸未荒。俯仰何所求。歸去樂歲穰。</text>
<title>午景</title>,<text>疏欞長簟散琴書。林鳥無聲午景初。古壁粉彫封碧蘚。圓塘水溢浴紅蕖。果香浥露晴方落。雲葉當空晩漸舒。老懶不嫌生計淡。朝盤一飽是爪蔬。</text>
<title>六月七日。聞蟬。</title>,<text>初聽玄蟬感白頭。西園殘照入簾鉤。難尋翳葉翩翩影。巧作吟風嫋嫋愁。可愛聲淸惟吸露。偏憐身蛻已先秋。坐看碧樹驚年事。從此歸田伴少游。</text>
<title>罷官書懹</title>,<text>避謗何須問。嫌官久擬休。籜冠拋手板。芒屩謝車騶。賢佞終難定。升沈素不謀。興居惟適意。觴詠爲排愁。盡洗忙中累。都無券外求。靑雲新寵競。白社舊盟脩。斂迹眞成隱。藏名自寡儔。窓深緗秩聚。庭窄綠陰稠。學稼宜安老。歸田好送秋。筋骸雖愧少。猶可恣閑遊。</text>
<title>書適</title>,<text>風軟閑眠處。涼生驟雨餘。水穿蔬圃慢。車訪篳門疏。畏暑頻看曆。迎晴却曬書。秋來足幽事。白幘返田居。其二積雨洗衡茅。蔥籠雜樹交。書傾慵不整。巾墊睡常拋。簟潤蠅爭聚。林深雀競巢。蕭然已超俗。莫問是非淆。</text>
<title>答東萊府使朴華卿</title>,<text>口業方爲罪。驚君復請詩。炎蒸愁久滯。包裹慰相思。靜厭啼禽鬧。常妨異俗欺。何時郭南宅。尊酒共襟期。</text>
<title>葡萄</title>,<text>步趁葡萄架。風生白幘斜。纍纍莖欲墜。密密葉相加。蔽日陰全厚。迎霜味更奢。涼州終不博。莫厭產貧家。</text>
<title>急雨</title>,<text>急雨籠山日將沈。飛脚北靡隨雲陰。始看濛濛洒翠瓦。旋驚颯颯入靑林。小簟眠殘苦多蠅。紗巾半脫汗涔涔。聞道東莊稻欲穗。今年幸得寬農心。霖收路乾葛屨。輕歸去松林茅屋深。</text>
<title>書閑</title>,<text>老慵惟喜臥。況當三伏天。門閑刺已斷。室靜巾常懸。心定諸慮消。岑寂仍多眠。時飮酒一杯。復讀書數篇。舊廬近增飾。窓戶頗明姸。非圖居處美。不忍棄靑氈。可愛兩株松。掩映墻西邊。夜涼泫明露。日斜噪寒蟬。忽送淸風來。頓覺煩暑蠲。始寤形骸衰。都爲金紫牽。徇名世幾人。吾得安餘年。</text>
<title>暮吟</title>,<text>臥看簾影向沈沈。獨據枯梧聽夕禽。惟喜暑闌身暫健。不愁年往老難禁。門關客斷常高枕。興到詩成肯苦心。里社却思新釀美。擬招山伴及秋深。</text>
<title>寄密陽府使洪九言 受疇</title>,<text>詩能成謗可如何。爲枉華牋問雀羅。文譽笑隨時上下。宦情從共歲消磨。漸看東洛秋光薄。猶想南樓月色多。欲寄一書還悵望。葡萄蔓綠繞簷阿。</text>
<title>七月望日。對月。</title>,<text>淡淡雲初斂。澄澄霧更消。始看窺岫出。旋覺渡河遙。光泛簾櫳靜。涼涵竹樹搖。空齋難遣興。高詠到明朝。</text>
<title>寄朴汝吉謫所</title>,<text>每憶江邊放。惟憑夢裏親。地寒長作客。山疊更囚人。辛苦移家計。飄零報主身。東隣杖屨斷。空對月華新。</text>
<title>挽權參奉</title>,<text>邂逅城南第。鬚霜頰尙紅。鄕閭薦行士。江海避名翁。薄宦浮雲過。流年逝水空。傳家寶樹在。猶可慰泉中。</text>
<title>秋雨</title>,<text>漠漠秋雨降。濛濛寒霧深。長簟冷難親。團箑亦懶尋。朝起進宿醅。夜臥思兼衾。疏索槐柳影。涼淡葡萄陰。時物固易變。霜髮誰能禁。幸茲居閑久。外務不入心。敎奴葺墻宇。謝客拋冠簪。苟安不求華。竊比營巢禽。閑味損益卦。亦足爲吾箴。</text>
<title>養生</title>,<text>省却諸緣學養生。匡牀閑坐喜朝晴。葉疏日薄蟬何在。雲斂天高雁獨征。向老每傷秋易盡。無眠只願月長明。篋中書籍慵休讀。空剔殘燈送漏聲。</text>
<title>室成</title>,<text>新營小室面蠶峯。油楮初粘暈未濃。霜果落庭仍聚蟻。雲松當戶欲成龍。不須厭客常稱疾。惟喜無官益放慵。老癈讀書愁夜永。何堪輾轉到晨鍾。</text>
<title>挽南耆叔以南陽府使。官罷卒於其地。</title>,<text>春日山亭醉。驚君貌已枯。不愁經歲別。惟望入秋蘇。枌社歸期誤。桐鄕客櫬孤。遙瞻海巘碧。慙負奠生芻。</text>
<title>送書狀官成玉汝 瓘</title>,<text>剩說西征事。君今騁使軺。遼封包海盡。驪域過江遙。留滯行庖薄。誅求異俗驕。惟應遠遊處。搜句弔前朝。</text>
<title>晩起</title>,<text>被冷知霜緊。燈昏覺曙催。身羸懷暖室。脾病怯深杯。馬去何須惜。蛾焦亦可哀。端居感今古。書卷動成堆。</text>
<title>曉吟</title>,<text>靜就明窓睡。閑憑素几吟。眼昏煩小鏡。頭禿謝華簪。桑海初看變。林丘久擬尋。行藏試自檢。猶復愧陶潛。</text>
<title>遣興</title>,<text>經春營葺愛吾廬。年老身慵且索居。世上恩讎都掃盡。籍中名字已鐫除。欲從莊叟能齊論。不學虞卿強著書。坐覓寒衣悲歲晩。隣砧聲急曉霜初。</text>
<title>夜坐</title>,<text>葉脫庭空月又虧。小堂宵永漏聲遲。柴門却鎖人蹤斷。擁被回燈自詠詩。</text>
<title>初寒</title>,<text>風驅微雹日荒荒。驚鳥投簷落葉狂。寒事欲催先小雨。殘花將盡更凝霜。樽中宿釀篘新綠。瓮裏淹蔬折半黃。老境癈居元自好。只愁無睡夜偏長。</text>
<title>初寒 其二</title>,<text>初寒澟澟已欺人。入夜西風擺戶頻。油楮似氷難久坐。土爐藏火漸相親。不憐殘月來窺幌。只愛長屛近繞身。悶老學仙皆錯誤。飽飱惟合作農民。</text>
<title>前軒</title>,<text>葺得三楹歲已寒。常耽曝背獨憑闌。屋偏街北尋難見。山近墻南臥亦看。檜影晩隨樓影轉。砧聲曉雜漏聲殘。閑居自少關心事。誰識無官勝有官。</text>
<title>遣興</title>,<text>曾叨際會猥簪裾。白首無營活計疏。每見俎空思海錯。常因穾冷憶山居。張衡慮禍徒成賦。馮行罹讒謾上書。分作散人惟信命。從來天道有盈虛。</text>
<title>日暮</title>,<text>日隱山增翠。霜頻葉已空。看雲臨北檻。待月立西風。醉嚼氷蔬白。寒吹櫟炭紅。升沈十年事。都入放歌中。</text>
<title>晩吟</title>,<text>小睡初醒日已傾。新齋姸淨紙窓明。坐看曖曖遙岑色。靜聽蕭蕭落葉聲。寒暑遞催惟有老。榮枯慣見不須驚。腥醎豈是貧廚事。却折霜蔬入曉羹。</text>
<title>挽朴參奉廷瑞</title>,<text>曾從游序挹蘭熏。累世交情並紀群。場屋數奇遺片玉。寢園官薄等浮雲。開襟笑語前秋乍。彈指存亡此夕分。身後想無門戶念。仲熊材美遇華勛。</text>
<title>十月十二日夜月</title>,<text>可惜冬天月。無人爲其看。垂簾從自落。聽漏覺將闌。雲破開金鏡。霜明洗玉盤。淸輝愁獨對。空憶少年歡。</text>
<title>夜坐</title>,<text>芸秩茶鐺伴老翁。那將閑適易三公。半簷去箔欣延月。兩壁糊窓長有風。無事不須愁日短。罷官猶目喜年豐。燈前早起梳頭坐。却絮寒衣遣稱躬。</text>
<title>暮雨</title>,<text>微雨蕭蕭晩作陰。南峯白霧共沈沈。簷昏只遣棲禽競。門冷寧敎俗客尋。小閤寂寥宜早臥。孤燈輾轉獨閑吟。愁中況聽空階滴。明日霜毛恐不禁。</text>
<title>對月</title>,<text>庭樹陰陰宿鳥忙。旋看缺月照疏房。寒飛小盞終難醉。老讀新書亦易忘。褊性只堪營穡事。虛名何用冠詞場。繩鞋布笠從吾好。莫遣傍人喚侍郞。</text>
<title>卽事</title>,<text>客散西窓已夕暉。閑看爐面篆煙微。園蔬久掇翻彈鋏。家醞將空却典衣。可感尙平方寤易。偏憐蘧瑗老知非。興居莫厭圖書匝。猶勝公堂被吏圍。</text>
<title>效樂天體</title>,<text>十月上旬閉藏節。五十老翁閒廢時。生產盈虛猶不問。朝廷得失顧何知。燈前眼澁書休讀。爐側身醺酒屢持。幸有東莊田百畝。歸耕擬趁杏花期。</text>
<title>偶成</title>,<text>高齊終日對嶙峋。又見柴門夕照新。茶品閱來誇座客。酒經鈔却敎家人。庭鷄啄粟仍成鬪。簷雀尋棲半露身。白首枕書哦舊句。閑中何事不淸眞。</text>
<title>夜吟</title>,<text>那能騎馬訪新知。謝客關門分所宜。木落燈殘欹枕後。砧喧月白下簾時。閑思往事疑晨夢。靜算流年勘舊詩。惟把恬愉名住處。邵翁原自不皺眉。</text>
<title>書適</title>,<text>已識閑居樂。曾無陋巷憂。枕邊先扣齒。燈下早梳頭。酒遣澆胸下。書從信手抽。朝暉隔窓暖。寒翠向簷稠。硯淨開藤笈。爐熏瀉茗甌。漸看時態改。惟惜歲華遒。蕭索桃垂井。陰涼檜倚樓。蔬春宜晩食。花燠可新裘。社櫟眞堪托。囊錢莫慮羞。靜中觀至理。豐瘁不容謀。</text>
<title>曉寒</title>,<text>臥早還無睡。寒多只斂衾。月移霜樹影。燈闇曉窓深。松凍增庭闃。溪氷逗谷陰。閑居閱朝暮。惟覺雪毛侵。</text>
<title>雪後</title>,<text>雪定西風急。寒威一倍添。愁來尊屢挹。指直筆難拈。聞鼓仍推枕。看山早捲簾。時平能健飯。不恨老窮閻。</text>
<title>風寒</title>,<text>塵昏日隱北風饕。漠漠長空列岫韜。已疊紙屛圍邃室。旋吹櫟炭煖香醪。關門不許朱輪到。當戶惟看翠柏高。老境安閑天所予。那能奔走強朝袍。</text>
<title>閑興。時覽韓濩書九辯。</title>,<text>暫就窓暉朗。閑分字畫訛。園開蔣公徑。案有楚臣歌。山近看雲起。簷低記景過。蕭然自省事。憑几訪無何。</text>
<title>夜吟</title>,<text>雪映虛窓夜已深。孤衾獨宿挑燈吟。隣鷄頻唱星煜煜。庭月欲盡松森森。神淸境寂坐悄然。無營兼亦無機心。年矢相催鬢已白。人間未信丹成金。惟當不踏是非境。源裏桃花春可尋。</text>
<title>晩酌</title>,<text>寒窓引酌坐偎俄。蕭索空庭樹影多。隣舍寂寥霜色白。一輪微月照簷阿。</text>
<title>書感</title>,<text>自從除籍久關門。敢謂高天照覆盆。三徑只欣成宿計。十年空愧誤明恩。燈前擁被終殘秩。窓下梳頭向早暾。欲共村翁迎伏臘。經旬香酎已盈樽。</text>
<title>庚午元日</title>,<text>新正雲合雨冥冥。却把菱花懶照形。小雪不禁梅態艶。微風先遣柳魂醒。晨開酒泛寒椒碧。晩啜羹烹嫩薺靑。只祝今年無苦旱。且將耕穫敎童丁。</text>
<title>春寒</title>,<text>三冬已盡苦無氷。寒入新春自不勝。松翠乍凋霜浙瀝。柳嬌先斂雪侵凌。方爐煖酒宜晨醉。深閤紙屛每晏興。白首掩門誰復問。虛窓坐待月輪升。</text>
<title>曉寒</title>,<text>微霜不成凍。淸曉獨褰簾。暖覺鷄啼慢。晴敎鳥語添。消愁杯屢把。遣興筆頻拈。蕭散從吾好。惟慙著論潛。</text>
<title>晩歸</title>,<text>柳弱猶含雨。萱抽已競春。晨興覓杯杓。晩出訪交親。物色催年老。人情逐歲新。詩懷久自減。唯作五言頻。</text>
<title>春曉</title>,<text>夢罷春宵盡。窓虛曉景催。日臨紅巘吐。風觸綠氷開。宦迹惟雙鬢。榮名只一杯。窮居從自樂。恐被世途猜。</text>
<title>春雨</title>,<text>迎春逾月不吟詩。柳嫩桃嬌又此時。小枕對香成小詠。空庭聞雨斂殘棋。新蒲競出將無地。早蝶飛來若有期。最愛晩晴三角好。丹霞半掩碧參差。</text>
<title>白堂閑居</title>,<text>雨止山凝黛。無人款小扃。谷深雲漠漠。峯遠樹冥冥。滴露猶棲草。飄花已逐萍。何須厭城市。身老且偸寧。</text>
<title>大興鄭生員回婚宴。次贈韻。</title>,<text>記得宜家始詠桃。韶顏宣鬢老逾豪。河邊再見靈橋駕。堂上雙瞻壽曜高。仙酌泛香隨曲闋。賓歡侵夜促燈挑。從今欲逐龎公隱。聞說名鄕士亦膏。</text>
<title>讀萬休集。感而賦此。</title>,<text>草堂琴瑟昔追陪。川竭山崩歲月催。北海客存惟覺老。西門路盡每興哀。已驚雷雨池中起。猶見珠璣櫝裏堆。惆悵載肴難再得。江扉寂莫鎖蒼苔。</text>
<title>謝南應叔寄酒</title>,<text>綰墨三春別。燒紅一榼醪。憐君官亦薄。知我飮能豪。倦倚靑崖靜。閑瞻翠壁高。何時白堂醉。相對賦歸陶。</text>
<title>送鎭安宰崔嵩齊</title>,<text>荊山抱璞晩逢知。四十成名未是遲。郞署已應甘寂。莫。棘林那復恨差池。邑中花待潘公政。窓裏山宜謝守詩。聞道會稽牋不乏。煩君寄惠草玄資。</text>
<title>臥遊菴八景。爲蔡公瑞賦。</title>,<text>看花何處可携。醪菴斵回巖面勢高。欲避繁華甘寂寞。莫辭相伴老林皐。</text>
<title>臥遊菴八景。爲蔡公瑞賦。 其二</title>,<text>淸光欲吐碧參差。正是幽人滅燭時。升屋看書今已老。杖藜閑望詠新詩。</text>
<title>臥遊菴八景。爲蔡公瑞賦。 其三</title>,<text>嫩翠微黃日夜催。平疇漠漠接雲堆。新秋已報租期促。且聽山村杵響哀。</text>
<title>臥遊菴八景。爲蔡公瑞賦。 其四</title>,<text>戴石干霄九疊尊。可憐嵐翠異朝昏。衰年自愛躋攀力。絶壁惟看上曉暾。</text>
<title>臥遊菴八景。爲蔡公瑞賦。 其五</title>,<text>秋霜一夜染靑楓。攢谷粧崖盡意紅。不恨陰森工蔽日。只憐蕭索易搖風。</text>
<title>臥遊菴八景。爲蔡公瑞賦。 其六</title>,<text>松隅惟愛歲寒容。鱗蹙髥麤欲化龍。惟得六花增偃蹇。敢因狂雨受秦封。</text>
<title>臥遊菴八景。爲蔡公瑞賦。 其七</title>,<text>三流合瀉遶山村。水淺菰蒲亦自繁。欲識先生洗心處。淸波演漾月孤痕。</text>
<title>臥遊菴八景。爲蔡公瑞賦。 其八</title>,<text>煙消日出捲簾初。磅礴盤空態有餘。擬向幽人分一半。會看雲壑並茅廬。</text>
<title>送鍾城府使李芳卿</title>,<text>見君車耳識君勞。南北年來屢夢刀。疆盡路牽滄海迥。地寒州傍白山高。松魚細斫開紅理。麥醞新燒瀉紫濤。莫向愁城愁久戍。官資猶喜賜緋袍。</text>
<title>秋雨</title>,<text>秋霖颯颯暑威空。獨倚東欄日易終。漸覺枕涼生薄霧。更看書捲過淸風。朝袍久擲身還健。活計常疏歲幸豐。只苦夜長偏早起。暮年巾櫛不須銅。</text>
<title>秋夜書感</title>,<text>日落涼生氣自蘇。侵宵微露泫庭蕪。不知月影來墻外。唯覺蟲聲遶座隅。老去尙平知進退。時移馮衍任崎嶇。湖田種秫應無恙。擬趁新秋訪釣徒。</text>
<title>日晩</title>,<text>寂歷茅簷日色微。旋推午枕索寒衣。吟螿古壁猶催織。鬧蟻空階未解圍。暮境治生知素拙。少年干祿悟全非。更長睡減愁難遣。坐聽秋聲入夜幃。</text>
<title>郊居</title>,<text>松櫪郊居靜。歸來已仲秋。野涼塘水淺。村晩稻場稠。隔崦呼隣老。談山共釋流。催僮營小築。只爲過寒謀。</text>
<title>秋日</title>,<text>晩稻黃如染。村邊白菊花。東皐時獨望。江迥雁行斜。</text>
<title>秋日 其二</title>,<text>翳翳日隱松。凄凄露沾草。孤村晩舂急。深洞行人少。</text>
<title>秋日 其三</title>,<text>遠山宜晩望。斜日半成紫。逶迤度西崦。却避前溪水。</text>
<title>與隣人觀漁</title>,<text>日漾溪稜淺。風搖草響衰。觀魚乘晩興。携酒共幽期。網蹙蘋還掣。沙平席屢移。悠然堪笑樂。連步度荒陂。</text>
<title>九日。同任就卿兄弟契飮。</title>,<text>高齋秋晩草蕭蕭。坐瞰黃雲極望遙。就靜自能忘俗事。尋幽每遣度溪橋。十年簪紱眞如夢。九日杯筵幸見招。所喜吾宗同簡朴。一歡時得濁醪澆。</text>
<title>九日。同任就卿兄弟契飮。 其二</title>,<text>隣舍秋來壓酒頻。強因修稧作佳辰。登高只愛霜楓晩。臨老休簪露菊新。田畔獨行招釣客。坐中先酌愧鄕人。斜陽曖曖村墟迥。却向山蹊送角巾。</text>
<title>晩自隣家歸</title>,<text>霜落松陰靜。煙生草屋深。侵寒收稻穗。避日坐楓林。樵牧忘時事。琴書養道心。空齋夜悄悄。獨伴候蟲吟。</text>
<title>曉景</title>,<text>寥落山齋夜。寒衾夢獨醒。濃霜壓茅屋。殘月映松欞。宿雀當明見。吟蛩徹曉聽。微飆響虛谷。猶想葉頻零。</text>
<title>旣雨旋霽</title>,<text>驟雨鳴黃葉。斜暉掛碧峯。溪寒仍罷釣。村冷欲休農。貯月三間屋。屯雲十里松。一區山複處。宜托鹿門蹤。</text>
<title>挽李判府事 尙眞</title>,<text>昭代中台佐。先朝左史臣。深誠見進退。宿望任經綸。養老江湖迥。崇終雨露新。榮途是非在。誰得不緇磷。</text>
<title>挽李判府事 尙眞 其二</title>,<text>白首投閑久。丹心去國遙。終知老成意。不負聖明朝。諒節輕三黜。危言聳百僚。秋風一洒淚。箕尾正迢迢。</text>
<title>送魚川察訪柳仲九</title>,<text>送遠秋將盡。君應不負丞。淸川行邐迤。香岳對崚嶒。地僻游驂少。亭孤爽氣增。登臨足勝槩。一宿記吾曾。</text>
<title>閑居</title>,<text>洞裏松扉闢。溪邊石路分。田功宜自力。朝事不須聞。落葉宵疑雨。遙山暮似雲。桑陰已蕭索。筇杖立斜曛。</text>
<title>十月初六日夜</title>,<text>蕭索嚴霜夜。林昏鳥競投。松聲猶入夢。月色更添愁。世路知如漆。人情任似鉤。寒鷄催曉起。燈下自𪚥頭。</text>
<title>閑興</title>,<text>日向前山隱。雲從遠壑歸。晩飢惟覓酒。宵坐更添衣。犬吠村煙迥。蟲鳴草露微。林間獨來去。霜葉近人飛。</text>
<title>挽朴仲憲</title>,<text>芹官肄業始逢君。掉鞅詞華已不群。三紀升沈悲逝水。兩朝榮達等浮雲。交情每喜蘭無變。宦迹惟憐竹屢分。寂莫郊居方謝事。誰將鷄絮向孤墳。</text>
<title>晩景</title>,<text>孟冬山日短。落葉擁孤村。翦棘開微徑。栽松補壞垣。收禾先護穗。洗菜更留根。隣舍歸來晩。斜陽獨倚門。</text>
<title>新齋</title>,<text>葺得新齋歲欲闌。靑松影落紙窓寒。靜聞啼鳥催晨起。閑看歸鴉趁夕飡。安分只堪仍學稼。泰慵元合早拋官。白頭梳罷無餘事。任遣甎爐櫟火殘。</text>
<title>新齋 其二</title>,<text>支頤常對碧嵯峨。坐覺空庭落照多。宿麥早蕃霜浙瀝。柔桑盡脫月婆娑。閑居孰有烹魚問。靜地應無結駟過。莫道世間榮寵事。冥鴻那肯顧張羅。</text>
<title>新齋 其三</title>,<text>山居荒翳徑難尋。只有蒼松四面陰。却笑安仁空羨巧。猶嫌節信謾名潛。村舂曉響風生壑。隣織宵催月滿林。如此優游如此樂。肯從塵世覓知音。</text>
<title>新齋 其四</title>,<text>還思夙夜強簪裾。今日投閑喜遂初。三曲淺流環洞壑。數楹新構壓村墟。隣兒問字仍携酒。野客論交或惠魚。已分河東饒毀譽。杜門惟合送居諸。</text>
<title>有感</title>,<text>飛語無端每自疑。寧因鑽卜欲前知。蔡邕歸去難藏跡。蘇軾遷流不賦詩。新醞已香堪送臘。小齋長靜憶幽期。却思十載冥升久。終老耕桑理所宜。</text>
<title>曉寒</title>,<text>移燈擁被坐偎俄。落木霜風徹曉多。病眼自知妨夜讀。微醺才足佐晨哦。庭心雪凍難容屐。硯面氷生不受磨。深室怕寒常晏。起臥聞門外走鳴珂。</text>
<title>挽崔寏</title>,<text>鷁退科場久。憐君鬢雪明。詩書敦夙尙。丘壑守淸盟。雲樹驚孤夢。金蘭憶舊情。元方如邂逅。應對淚雙傾。</text>
<title>挽鄭生</title>,<text>命隻君應獨。流年未抵強。如非等生死。那得免悲傷。柴泣仍成疾。潘哀又哭殤。都將親愛意。只欲問蒼蒼。</text>
<title>答柳仲九</title>,<text>聞道官居似謫居。頻從淨界送籃輿。窓開岳色供呼酒。閤靜川聲佐讀書。丞壁興闌看竹後。禪房齋罷散花初。自知沮溺逃名者。蒲谷何時共把鋤。</text>
<title>挽李昌原四翼</title>,<text>擢第逾三紀。蹉跎鬢已衰。靑門種瓜日。玄觀看化時。未撤環封哭。纔成解綬辭。寒江阻鷄絮。東望却含悲。</text>
<title>苦寒</title>,<text>天淸日淡凍雲高。歲暮寒飆利似刀。檜色欲枯猶有翠。江澌已合自無濤。棲鷄徹曉難成。唱櫪馬衝霜解惜毛。暖客貂裘非我事。東皐只愛醉鄕逃。</text>
<title>晩歸</title>,<text>氷江綠若空。征馬自驚奔。逶迤歷脩坂。落日曖孤村。石冷泉溜結。山凍松風喧。徂冬久無雪。黃堠起高原。來歲恐亦旱。有徵老農言。稼穡夙所好。抵老歸衡門。居閑悔吝少。在野征徭煩。君子貴自適。外撓寧復論。屛跡甘逃名。久已忘讎恩。桑麻洞曲處。幸有弊廬存。溪廻茅葦深。嶺疊雲霞繁。烹茶敲氷澗。炙背就朝暾。東岡自蒙翳。柞栗爲我藩。徒步訪西隣。談笑到黃昏。追遊足閑事。信杖蹋松根。晨興轉寂寥。室中羅甁盆。賓禮收簡朴。小幘臨幽軒。簪纓老不堪。丘壑道自尊。田家欲迎臘。新釀已盈樽。陶公愛盡醉。此義良可援。</text>
<title>山齋曉吟</title>,<text>西岡殘月凄凄白。獨坐山房曉誦易。一條廻蹊抵平疇。兩兩蒼松影蕭索。孰謂吾居不成村。畫出認是幽人宅。城市常思放寥曠。山林每恨無棲托。自念百事久輸人。老年惟得專丘壑。晨爐煖酒日初紅。午窓烹茶煙更碧。東隣棋陸每見招。角巾紆遲歸路夕。常慕龎公不入城。況復年來世途隘。惟憑一力足薪柴。暖擁綿衾聽鷄喔。苦寒閉戶已逾旬。霜覆前除凍不釋。殘燈相對靜無眠。何處遙村唳孤鶴。更催家人壓臘醅。籬邊宿薺根堪喫。</text>
<title>寒夜</title>,<text>小齋燈火伴淸愁。斜月中庭樹影稠。燒桂笑他長作客。種爪忘却舊封侯。衰年暖室眞堪樂。杪歲徵租不肯休。食力野夫惟信命。那能一說得貂裘。</text>
<title>散步</title>,<text>臘近因無雪。川平已結氷。宵藏煖酒火。曉剔讀書燈。月上松陰薄。霜沾壁面澄。扶筇立西澗。漸覺暮煙凝。</text>
<title>買炭</title>,<text>僮持三十錢。入山買炭歸。闔戶置方爐。頓覺無寒威。瓿中有餘醑。煖飮迎晨暉。陽春入我腹。微汗自沾衣。人生易爲足。久寤奢華非。爨蠟竟招災。廁燭亦貽譏。念我山中居。一室無屛幃。薪槱固不乏。泉石長無違。於焉適興居。此外復何希。獲此兩包炭。不憂霰雪飛燒柞質如石。入爇無煙霏。小人苟縱欲。於已必求肥。有得必有失。那能免危機。深思發一噫。任爾生事微。</text>
<title>夕風</title>,<text>入夜松濤定。深房坐擁衾。衰年宜養眼。中夜試觀心。寂寂對斜月。時時聞遠砧。白頭甘隱遯。梁甫不成吟。</text>
<title>臥詠</title>,<text>晨寒最可畏。被暖紙屛遮。宿火都成爐。殘燈忽作花。谷中雲欲出。林外月初斜。晏起營何事。樵松自煮茶。</text>
<title>夜</title>,<text>褥暖仍催臥。燈昏自欲眠。撥灰看宿火。推案掩殘編。度臘愁無雪。迎春祝有年。壺中酒已盡。晨坐更蕭然。</text>
<title>夜 其二</title>,<text>簇簇群峯矗。回回獨彴橫。東林猶有月。西澗久無聲。客勸栽花樹。童諳煮菜羹。山房常早閉。愁對一燈明。</text>
<title>漫興</title>,<text>携衾丙舍度冬秋。藩棘簷茅境自幽。已遣蒼松圍一匝。旋敎白澗會雙流。斜暉隴上收金柱。寒月岡頭挂玉鉤。壓得香醪仍痛飮。劉伶元是醉鄕侯。</text>
<title>大雪</title>,<text>黃雲昨夜冒山椒。霰集風斜勢轉驕。屋際乍看飛脈脈。松間更聽響蕭蕭。荒蘆作態能成穗。枯木生姸巧綴條。拆地長江靑繚繞。攢空列岫白岧嶤。紅爐也得閑相守。淥酒須敎煖可澆。詩境縱誇梅引興。農心剩喜麥齊腰。晴爭杲日光增眩。冷作殘霞凍不消。石底井溫猶試汲。巖邊磴滑亦妨樵。白侵虛牖疑催曉。聲落高梢似感飆。倚杖好迎蒼壁月。鳴珂憶趁紫宸朝。欲尋南澗觀銀柱。旋訪東隣過玉橋。垂釣可憐漁店晩。閉門惟愛野亭遙。先粘畫棟淋淋濕。遍壓疏林索索搖。固識一陰凝慘惔。誰將六葉費鐫雕。歲闌蓬鬢元同素。春遠梨花却自飄。烹茗肯輸泉品美。照書應勝蠟膏燒。初驚皓色凌仙鶴。漸覺寒威入弊貂。常苦塵埃埋去轄。久勞圭璧禱神霄。高材敢擬梁園賦。淸唱思賡郢里謠。寂莫山庭誰見訪。階前躡屐踏瓊瑤。</text>
<title>雪夜</title>,<text>山房月黑悄無眠。高松落雪何翩翩。疏星漸移遠岫外。宿鳥却度虛窓前。織屨村翁爇枯荻。敲氷里婦汲寒泉。溪邊數日無人跡。惟見飢烏下坂田。</text>
<title>卽事</title>,<text>山館寒多臥自遲。村醪猶足一吟詩。漁樵郭外民居少。歲月江邊斗柄移。白屋暮看煙羃䍥。蒼松曉賞雪離披。今宵欲逐芳年樂。無奈香燈照鬢絲。</text>
<title>卽事 其二</title>,<text>星河流影拂簷端。雪擁柴門歲已闌。怪石隔林鹽虎隱。枯松臥澗玉龍寒。椒花只益增年恨。竹葉猶供卜夜歡。坐惜光陰懷往事。山房寂莫篆煙殘。</text>
<title>雪</title>,<text>崇朝蕭索始飄花。旋逐輕風陣陣斜。千岫疊瓊眞幻界。一庭堆璧是貧家。已看野色昏如霧。惟覺泉流暖作霞。山閣日高猶隱几。小兒相對自分茶。</text>
<title>際日</title>,<text>霧斂前峯霽景新。田家豚酒過良辰。惟知守歲爲添歲。不覺迎春是送春。雲駁日輪紅有脚。雪融陂水碧生鱗。寒更欲盡晨光促。坐聽前村笑語頻。</text>
<title>辛未元日</title>,<text>挑燈坐待唱晨鷄。紅旭初升玉岫齊。餽歲杯盤均老少。迎春簫鼓鬧東西。閑遊自足三陽節。宿債猶容一壑樓。最覺暮年宜省事。醉中搜句亦慵題。</text>
<title>夜坐</title>,<text>數月寒威惱殺人。今朝融雪入新春。城居不似山齋暖。空遣低屛遶病身。</text>
<title>書感</title>,<text>春陰無際雪難消。獨擁紅爐坐早朝。萱被凍深慳放翠。柳因煙弄欲生嬌。辭榮只可追商叟。解難誰能似市僚。不用憂時空白髮。一枝猶足受鷦鷯。</text>
<title>閑詠</title>,<text>半百已過四。髮禿齒亦疏。久無官職牽。養性愛索居。城東四十里。跨壑起新廬。寒翠萬株松。鬱鬱遶前除。晨昏苦無事。興至惟讀書。貧廚屛肥膩。度臘茹氷蔬。窮儒分所宜。肯歎食無魚。榮達豈非願。憂責常有餘。不知金與紫。乃是桎梏余。自欣臨老日。猶得返其初。</text>
<title>春雪</title>,<text>春雪密如簁。瓦溝平不分。却望終南色。高標鎖玄雲。巖角沒崚嶒。松梢落繽紛。空齋慵晏起。小爐對晨熏。不踐天街泥。搜句倚微醺。閑得自在身。尙愧陶徵君。</text>
<title>偶成</title>,<text>紅爐雪屋一杯春。聞道明廷筞免新。欲識世間圓滿界。勸君拋職作閑人。</text>
<title>春寒</title>,<text>坐翫虛簷玉筯垂。春愁撩亂午醒時。投閑歲月唯消酒。感老情懷一寓詩。衮衮是非能自了。茫茫倚伏孰前知。人間莫慮難成事。且學田翁相土宜。</text>
<title>自詠</title>,<text>不擬勞生催我老。晨興一酌卽成詩。官榮未效絲毫報。身癈寧憂伏臘資。已向山中開別墅。時騎果下赴幽期。窮通只有洪匂在。却笑虞翻恨少知。</text>
<title>寒夜</title>,<text>漢上高寒每自嫌。新春積雪擁前簷。眠餘櫟炭宵頻續。梳罷綿裘曉更添。只愛玉醅香可挹。却愁銀管凍難拈。關門坐負尋梅興。堪怨玄冥未解嚴。</text>
<title>任眞</title>,<text>臨衰添懶任吾眞。褥軟衾溫穩置身。冷巷恰承山脚轉。幽簷初受月輪新。屋頭檜老偏宜雪。墻底花開可賞春。隨分無營知是道。悔曾忙鬧作官人。</text>
<title>可歎</title>,<text>名微才退鬢凋疏。何地眞堪記散樗。憂盜亦常嫌野處。畏人翻自厭城居。芝生碧嶺難容隱。花隔靑溪只誤漁。抱膝一吟無會者。繞枝棲鵲月升初。</text>
<title>苦寒</title>,<text>怨寒連日獨垂帷。閏歲春光自覺遲。鵲尾晝看香旖旎。蠶頭晴望雪參差。可憐京口竹枯處。正是湖南梅發時。金帳羔兒何足羨。窮居味永我能知。</text>
<title>頭白</title>,<text>一從頭白息塵機。富貴神仙並兩違。輕世擬追莊叟達。傷時孰謂鮑生非。輞川桃柳春將動。杜曲桑麻人欲歸。投老那堪牽世網。新年更自製山衣。</text>
<title>晨起卽事</title>,<text>煖酒吹爐火。圍巾刷鬢霜。窓明先拂卷。房靜更燒香。雀喜朝暉暖。鷄知晝刻長。養生眞有道。安穩是神方。</text>
<title>送高城郡守洪萬運</title>,<text>莫向蟾宮羨桂香。銅符今去近扶桑。三千界內淸涼地。萬二峯前快樂鄕。遶邑海花紅簇簇。緣湖沙路白茫茫。仙區已入行春處。誰道蓬萊只可望。</text>
<title>詠白詩。因效其體。</title>,<text>籍收北闕身仍老。門閉南坊歲又新。惟把白詩吟度日。世間無事一閑人。</text>
<title>臨臥飮酒</title>,<text>寂寂傳三鼓。醺醺進一杯。神融愁自退。肌暖臥先催。認是排寒具。兼爲引睡媒。回頭語女隷。莫遣乏新醅。</text>
<title>春寒不解。偶吟。</title>,<text>積雪仍殘臘。新春尙苦寒。畜薪愁易盡。藏醞惜垂乾。隙影隨孤坐。爐香入靜看。玄陰不肯退。何處竹平安。</text>
<title>南山晴景</title>,<text>日舒風暖早開門。皴白前山半雪痕。深谷始憐松盡亞。高巓今見石空蹲。懸崖水落淙淙響。羃岫雪生裊裊根。坐記少年登陟處。叢祠遙隔翠微尊。</text>
<title>晩歸廣庄</title>,<text>雪積陵谷變。去路縈如髮。吾家在何許。石峯遙岧兀。高松壓欲僵。回飆又時發。飛花灑人衣。却疑暮春月。氷川轉斜牽。征馬困出沒。開顏草堂靜。日西風更歇。土爐倚虛壁。安眠擁毛褐。無事可求忙。但恐酒壺渴。</text>
<title>雜詩</title>,<text>寂寂山館暝。群禽噪簷阿。茅廬帶斜照。濕雪煙相和。虛窓眄平疇。雜樹交枝柯。江路入杳茫。岫雲屯嵯峨。春寒山尙凍。幽賞恐蹉跎。松翠擁疏籬。時有隣翁過。相見卽告歸。情語不須多。</text>
<title>雜題</title>,<text>木末雪峯高。石根氷泉瀉。徘佪送閑望。小齋松陰下。勝境久自專。俗事已都謝。偶逐村蹊乾。不覺日脚射。煙蓑江渚夕。雲碓山庭夜。人生各有營。我拙返多暇。物輕由內得。樂至非外假。斯道世少知。腐鼠鴟自嚇。</text>
<title>雜題 其2</title>,<text>初陽入深谷。宿雪融幽砌。時物向芳華。賞心悲徂歲。社醅欲醱香。春衣復催製。老至任頹放。躬稼是素計。頭銜何足問。此身無絆繫。端居覽往古。出處不可例。疏傅退揮金。賈誼言流涕。雖慙賢哲跡。庶全林泉契。</text>
<title>雜題 其3</title>,<text>春山漾晴暉。姸翠自滿眼。今年擬營農。幽事頗無限。砧聲隔煙村。樵唱出雲棧。籬柝桑可種。路曲崖須剗。盤膝乍成眠。斜日照扉版。深洞見客少。素性從疏簡。屛退但信命。樗材豈時揀。幸有林間月。相對勸深盞。</text>
<title>雜題 其4</title>,<text>城山如覆釜。曉色銜日暈。奇聚綠石形。爽發靑松韻。高齋坐相對。谿谷足棲隱。緬念百濟初。奪攘裂州縣。築險待暴客。戰伐各逞忿。鴻荒有遺跡。獨立閱世運。居民守舊聞。史牒不可問。煙巒帶夕照。蒼翠遠却近。下臨稻塍窪。泌泌流神瀵。逶迤滋我泉。甘潔亦可醞。思古復幸今。耕鑿惟守分。</text>
<title>雜題 其5</title>,<text>春陰屯廣陸。寒鳥集平楚。高齋試遠眺。東北雲巒阻。早起山更靜。擁褐傾新醑。籬邊稍坡陀。細路遵遙渚。旣無同調人。興發携筇去。初隨淸澗轉。坐聽隣家杼。幽賞不在遠。佇立却無語。翻笑武陵漁。枉訪花深處。</text>
<title>雜題 其6</title>,<text>條風來淡沲。群物生意競。涓涓野陂溢。簇簇蒲芽逬。端居愛日永。雪盡庭階淨。見月時散步。看山輒高詠。人生常苦忙。神道必忌盛。前脩達此理。就閑惟養性。鹿門與柴桑。遺事爲吾鏡。</text>
<title>雜題 其7</title>,<text>山居與世遠。麋鹿眞我伍。過客傳時事。依依得其粗。三歎撫古今。榮利禍所聚。問君好恬淡。逃空守環堵。白雲爲簾幕。靑山作門戶。有酒且酣歌。無物擾靈府。紛紛大塊內。知幾亦罕覩。於身苟無憂。貧窶不足苦。</text>
<title>雜題 其8</title>,<text>西日入松庭。山邊樵欲返。雲消孤岫出。雪盡荒林偃。無事送光陰。寤此歸田晩。乍披架上書。且盡簞中飯。旣專十畝閑。不踏五岳遠。追思少時事。一往不可挽。顧慙身已老。始慕丘園遯。</text>
<title>雜題 其9</title>,<text>有田不解耕。人皆笑吾惰。無官已三載。墳籍常在左。覽古輒自遣。賢哲多轗軻。岡蟠草木深。洞邃雲霞鎖。時沿澗邊步。每向松間坐。日色溝茅簷。啼禽爭巢墮。感此復逌然。風動簾旌簸。</text>
<title>雜題 其10</title>,<text>谷裏蒼松疏。茅齋納晴旭。連延洲渚迥。紆鬱岡巒複。鳥噪墟落靜。牛歸巷路曲。田家晏始炊。白煙籠喬木。自是賞心處。何爲厭幽獨。蕭索櫟林邊。而有往來躅。興至無與語。扶筇立翠麓。疏曠遂吾眞。事事皆離俗。</text>
<title>雜題 其11</title>,<text>少時慕簪紱。志欲扶世道。雖躋九卿列。不許攄素抱。豈惟時屢遷。材亦非國寶。齟齬徒糜祿。譴罷身已老。追思竊寵日。亦足知頭腦。常遣衆人嘲。久被浮名惱。高人處林藪。輕世甘枯槁。其具旣足爲。但恥逐時好。今我困而歸。去就何草草。知止誠有慙。穡事宜親討。北山雪已盡。南畝春仍早。長嘯坐澗石。松陰淨如掃。</text>
<title>雜題 其12</title>,<text>閏歲時候晩。田鏄宜早戒。日煦宿苗動。風軟凌陰解。融融景方永。咬咬鳥爭話。茅齋背小岡。氷澗瀉淸派。庭際倚喬樹。遠岫濃如畫。久知棲遁區。得超是非界。世事粗已諳。守雌誠明誡。</text>
<title>詠閑</title>,<text>晴日照庭皐。宿雪盡成泥。翩翩巢鵲忙。嫋嫋午鷄啼。身閑過時節。巷僻無輪蹄。活計老自拋。詩卷醉常携。縱被今人嘲。冀與古賢齊。</text>
<title>日暖</title>,<text>喜暖氷初泮。憐晴日更長。穩裁衣減絮。新醱酒盈觴。覽物添詩癖。逢春憶少狂。山田不宜粟。剩欲課栽桑。</text>
<title>讀書</title>,<text>抽書流覽任成堆。不覺窓前返照頹。暮境敢言求道勇。端居惟作遣愁媒。桓榮業就時難遇。楊子玄成老已催。却悔少年多放逸。連宵棋陸恥甁罍。</text>
<title>二月二十日</title>,<text>雪盡靑芽動。雲消碧岫羅。暖風衝幕起。姸日入簷多。光景難虛擲。榮枯閱屢過。衰顏對芳節。呼酒借微酡。</text>
<title>挽尹養一</title>,<text>一從榮路閱升沈。傾蓋知君自翰林。玉署已闌綾被夢。湖藩聊作福星臨。遙聞向老尋初服。尙意他年有盍簪。凶問遠傳春又晩。白雲南望只沾襟。</text>
<title>題僧詩軸</title>,<text>微雨空齋獨算棋。軟風嬌柳禁煙時。慵來口業都拋却。強爲山僧賦一詩。</text>
<title>次徐四佳淸寒子山中四時韻</title>,<text>莫道山無曆。惟從草木知。花光臨水動。槐影過庭遲。楓愛霜酣後。松憐雪壓時。雲扃已寂莫。高詠尙留茲。</text>
<title>春寒</title>,<text>輕霞淨盡送朝暉。三月春寒尙未歸。宦迹已知都幻境。淸盟恐負一漁磯。嬌風鬪雀爭枝墜。喜暖遊蜂遶棟飛。細酌新醅眠到午。休論世事是還非。</text>
<title>三月二十九日雨</title>,<text>小雨靑山夕。幽簷野望遙。暮春花轉盛。長日鳥爭嬌。穡事宜隨月。書功必在朝。庭蕪從自綠。閑坐聽蕭蕭。</text>
<title>三月二十九日雨 其二</title>,<text>今春三月晦。桃杏始爭繁。醉過淸明節。閑尋窈窕村。江邊猶細雨。山外已黃昏。惆悵春難駐。垂楊獨掩門。</text>
<title>惜春行</title>,<text>一日寒一日暖。時候相推春欲半。寒漸少暖漸多。物色相催芳可翫。誰家穠杏倚墻頭。何處垂楊拂堤畔。老境逢春惜虛擲。騎馬出門誰爲伴。旣不欲登朱門聞喜筵。擧觴促膝金紫爛。又不欲逐平康冶遊徒。揮金買笑矜豪岸。惟挈論文三四友。靑眼相招共一粲。別選回溪幽樹靜散處。花邊有月尊常滿。飛談縱博樂煙景。不知人間是非相淆亂。</text>
<title>夏初偶成</title>,<text>老愛田家春日永。雖在城中每延頸。歸來路入一丘松。却拓虛窓眄雲嶺。今年遇閏節又晩。紅艶未謝籬邊杏。前溪暴漲昨夜雨。野塘水滿涵蒲荇。彳亍行憂稻畦壤。蕭森坐喜松崖靜。西村半在薄霧邊。時見飛鳩拂花影。已知栽禾須及時。催耕也有啼禽警。深山無客共笑語。濁醪亦足酬芳景。追思宦日苦思閑。一月休澣難頻請。自從收跡守茅廬。寤他衣冠等土梗。山齋晏起任吾眞。無數蒼官曉容整。人生底事不自遣。方信高情亦因境。田頭植杖獨悵然。千古雲霞老箕穎。</text>
<title>四月二日。雨雹。</title>,<text>四月見飛雹。問此將何祥。春秋必記異。示戒在後王。陰氣不肯潛。驟發敢凌陽。聖人育萬物。至治希虞唐。胡然降災咎。時序錯暄涼。氷核亂拋擲。卉木皆摧傷。腐儒竊有憂。志欲叫天閶。董生論太迂。蕭傅言何狂。世情苦多猜。耿耿結中腸。沈吟坐虛閣。但恐妨農桑。</text>
<title>雨</title>,<text>孤村入暝色。細雨灑山庭。畦潤麥增翠。塘漲蒲逬靑。農人喜及時。豐兆記所經。巡籬花漠漠。夾道泉冷冷。荷笠入遠谷。伐木開孤亭。是時孟夏初。掘菜餉田丁。去歲罹大歉。雲漢憂生靈。官糶勞且費。怨詈不堪聽。但令無科擾。鋤耰肯自停。</text>
<title>次東坡定惠院韻</title>,<text>昔如中散強章甫。十年聽漏槐堤夜。邇來屛迹歸山館。疏簾曲几靑松下。脫巾自漉社醪香。扶筇靜聽淸泉瀉。堤柳飄綿點點輕。庭花泫露枝枝亞。東灘鱖魚未易釣。南里烏犍亦可借。高人自喜挈孥隱。俗客何煩署門謝。築塢新令蒔嘉樹。憑崖更欲開精舍。椀茗閑烹嫩作花。溪蔬晩嚼甘如蔗。辛苦淫書竟何成。思量熱官終堪怕。司空可休不止三。寄語時人休怒罵。</text>
<title>罾魚</title>,<text>小溪縈回遶南麓。幽人獨開三間屋。澄流乍停蒲葦深。中有鯈魚手可漉。先生睡罷無一事。角巾相尋曾不速。仍呼小兒操網具。笑看銀鱗爭竄伏。驚波搖蕩白沙潰。倏忽東西困驅逐。初遭掀藻駭欲騰。旋被搜荷亂相觸。終然圉圉失所托。鬣摧鱗傷已登陸。就中得雋是金鯽。霍霍鑾刀如切玉。白粲新炊香飯滑。靑蔥更糅佳羹熟。盈盤莫誇八珍奢。望腹須知一杯足。田家此樂世誰知。幸我垂老歸初服。勸君且容脫漏者。不必窮川盡其族。</text>
<title>雨</title>,<text>久旱稻畦乾。農夫輟鉏功。今朝有嘉徵。日昏復無風。靑山雲漠漠。綠樹煙濛濛。霏微漸散絲。蕭索已連空。將看澤群槁。豈特洗炎融。坐覺麥黃催。離披畝西東。田居無他慕。所願惟年豐。耘耔適及時。日夜竢芃芃。小人苦不足。君子惟固窮。苟得一頃秋。丘壑養微躬。</text>
<title>夏初</title>,<text>宿麥搖新綠。垂楊入淡黃。老知春易過。閑覺日偏長。移石開籬徑。看花到野塘。幽窓午眠足。却洗十年忙。</text>
<title>新晴</title>,<text>孤村驟雨晩收聲。雲斷遙岑夕照傾。松磴路崩難試屐。稻畦泉溢自催耕。園蜂各去衙初罷。梁燕頻來壘已成。且喜甘霖能應節。老夫惟可飽山羹。</text>
<title>日晩</title>,<text>西窓睡覺夕陽明。却笑生涯漸自淸。暖日獨行尋草屨。閑宵高臥聽松聲。栽花雨足嬌腮破。移柳風多舞態成。欲把告身賖一醉。向來奔走只虛名。</text>
<title>隣人送酒</title>,<text>栗園桑巷獨徘徊。芳草芊綿白蝶來。不必有錢充屋子。但能無物擾靈臺。詩情每向花邊動。農務偏從雨後催。幸賴隣人時送酒。松根踞坐盡殘杯。</text>
<title>四月六目。閑詠。</title>,<text>不憂生計日疏蕪。枕籍文書但自娛。蔣叟逕開邀昵友。柳公杯化任驕奴。迎晴麥秀村蹊隱。經雨花開野館孤。從此優游聊送老。免敎人誚北山逋。</text>
<title>晴</title>,<text>驟雨初收脚。陰雲未解屯。孤村陂水滿。一路野花繁。飛鷺歸喬木。耕牛上古原。閑來坐芳草。無處染塵喧。</text>
<title>晴 其二</title>,<text>一曲山深處。端居養老年。梨花茅屋雨。菖葉野塘天。有客分漁具。無人乞酒錢。新晴村更靜。倚杖看淸泉。</text>
<title>閑詠</title>,<text>孤煙茅屋已晨炊。却拄枯筇倚短籬。花隔遠村閑望處。水生深谷獨行時。文名自覺貧無賴。稼政惟應老始知。偶與田翁期日晩。穿松沿澗去威遲。</text>
<title>日晩</title>,<text>空庭日晩燕來頻。手把殘編獨欠伸。孤岫斷霞初吐月。小塘飛絮已辭春。休誇給事傳呼寵。剩得歸田逸宕身。興到携兒時散步。翠松陰下水粼粼。</text>
<title>夏初</title>,<text>閏年春較一旬遲。庭畔垂楊正弄姿。芍藥不禁紅婉晩。葡萄漸放綠歲蕤。廚淸竈婢工烹菜。門靜山僧解請詩。宿雨却收雲景淡。靑坪還憶曉耕時。</text>
<title>九月山僧慧映。旣請碑文。臨別復索詩。贈之。</title>,<text>記得西游日。名山在馬前。煙鬟圍海月。霜劍立秋天。欲畫三峯秀。難參六祖禪。封辭寄師去。貞石倘能傳。</text>
<title>長日讀佛經</title>,<text>坐看蠶岫際層霄。屋角夭桃紅欲燒。避客最宜深竹處。開尊惟在落花朝。棲禽繞樹方催乳。午蝶知時不待招。已架葡萄遮返照。可憐隨日長新苗。</text>
<title>夏日</title>,<text>自從投散鬢添華。好酒惟能似孟嘉。駐景不逢仙客棗。閉門唯種故侯爪。閑思往事年空遠。坐惜殘花日又斜。只有購書千卷在。也堪携去賁山家。</text>
<title>晝眠</title>,<text>不籋霜髥逐少年。一床緗秩坐肅然。歸田始慕張平子。鍊道將追葛稚川。欲避危機宜擇地。敢圖淸福更箋天。庭花已盡槐陰轉。永日垂簾只晝眠。</text>
<title>閑詠</title>,<text>可惜靑春夢裏歸。今朝始索衲綿衣。東欄日晩徘徊久。百朶名花淺着緋。</text>
<title>憶舊</title>,<text>憶在燕京鎖館春。門前日漲馬蹄塵。紅兜滿眼終無語。惟向金臺悵望頻。</text>
<title>挽盧摠戎錠</title>,<text>出入橫金七秩高。早拋鉛槧學龍韜。干城已見聯棠棣。禮樂終歸擁節旄。關輔掌兵方屬望。邊頭養士憶投醪。追思世好披襟日。丹頰霜髥照錦袍。</text>
<title>夏景</title>,<text>鬱鬱桑交綠。離離麥向黃。歸牛尋野彴。啼鳥繞山堂。邀客期同釣。看花與勸觴。書巢足娛目。不覺日偏長。</text>
<title>遇雨</title>,<text>晩出仍逢雨。歸時欲漲溪。旱炎當午盡。雲陣亘山齊。酒就靑林飮。詩逢素壁題。閑行不愁暝。家在小峯西。</text>
<title>新晴</title>,<text>小閣蒼崖裏。新晴草露繁。臥聽童子讀。閑驗老農言。翳葉花偏晩。穿林水競喧。還思少強學。辛苦不窺園。</text>
<title>午景</title>,<text>獨坐聞呼雨。閑行岸折風。松聲來自遠。潭影照還空。槐巷高陰靜。蔬畦細徑通。前山更多態。留待夕暉紅。</text>
<title>活計</title>,<text>陰壑炎氛少。虛簷午睡餘。桑空蠶欲熟。陂淺稻宜鋤。捲箔通巢燕。臨溪羨戲魚。吟詩度長夏。活計老應疏。</text>
<title>罾魚</title>,<text>山居日如歲。綠樹擁簷前。小圃行成趣。匡床坐欲穿。寧從忙裏老。自得定中禪。童僕罾魚美。猶堪一飽眠。</text>
<title>晴望</title>,<text>岸幘攀簷樹。煙消野日和。絲蛛欺過蝶。乳鳥逐飛蛾。避世思秦隱。傷時擬楚歌。林居自蕭散。誰伴老山阿。</text>
<title>節晩</title>,<text>今年時候晩。仲夏冷凄凄。宿麥黃彌壟。新泉綠漲溪。隔林頻見鹿。巡圃更驅鷄。自爾忘塵事。窮居古邑西。</text>
<title>客散</title>,<text>松蘿蔥倩遶窮居。客散亭空臥看書。講易君平身已老。休官表聖世同疏。香醪每挈閑行處。嫩茗仍烹午睡餘。却顧園蔬才一畝。偶乘微雨欲携鋤。</text>
<title>日晩</title>,<text>煙橫木杪村炊晩。日落溪邊野饁歸。猶喜山家淸供在。靑蔥新茁綠葵肥。</text>
<title>日晩 其二</title>,<text>空堂日午醉陶然。却想晨興似隔年。晩向籬前看稻畝。靑蒲如帶瀉淸泉。</text>
<title>日晩 其三</title>,<text>千箱壟麥黃初遍。一席畦蔬翠欲疏。書興未闌還擲筆。却尋芒屩去觀魚。</text>
<title>日晩 其四</title>,<text>臨老無官理所宜。空齋晏起把楊枝。謝公携妓非吾事。惟向林問與月期。</text>
<title>日晩 其五</title>,<text>幽草芊芊岸漸平。松花初落午風輕。從知勝具難如昔。惟上東岡望古城。</text>
<title>日晩 其六</title>,<text>呼童持鍤蒔矮桑。榛藪䒠茸土正黃。非是暮年營活計。悔曾慵懶送流光。</text>
<title>日晩 其七</title>,<text>布穀啼時山更靜。畬煙濃處草偏多。晩來閑上原頭望。風軟江邊一棹過。</text>
<title>日晩 其八</title>,<text>前溪興發倚筇頻。抹綠城山刺眼新。偶向棠梨花際過。一雙飛蝶解隨人。</text>
<title>日晩 其九</title>,<text>最愛蒼松屋後多。暖風遲日送田歌。逶迤却渡東溪水。坐見孤村白鷺過。</text>
<title>自隣家歸</title>,<text>偶訪東隣日欲斜。歸來林樹帶殘霞。砌邊萵苣猶新葉。籬下蕪菁已晩花。蠻觸幾時休戰鬪。枌楡是處足生涯。今年晹雨差如願。且喜江村酒易賖。</text>
<title>屛居</title>,<text>身無羈絆自悠悠。屛跡深山已白頭。每倚松林觀野饁。閑臨澗水洗茶甌。談經只欲尋雙樹。從宦何須羨八騶。桑棗蒙籠人不到。臥聽啼鳥競啁啾。</text>
<title>晩吟</title>,<text>就靜眞吾道。歸田卽老翁。烘窓趙盾日。滿院李膺風。睡到靑山暝。愁敎綠醑空。隣生喜相過。移席樹陰中。</text>
<title>憂旱</title>,<text>偶向松間步。孤村欲暮時。廷中休記錄。林下養支離。未解農夫悶。猶同野客期。何當得甘澍。一夕足公私。</text>
<title>無事</title>,<text>江日含靑壁。畬煙漲綠疇。釣思嚴子瀨。詩憶謝公樓。習懶都無事。居閑自少愁。何須書滿腹。耕稼是身謀。</text>
<title>細雨</title>,<text>孤村細雨送佳聲。獨坐空齋對古城。養老只敎儲酒茗。歸田自解候陰晴。籬邊樹色和煙暮。山外虹光映日明。安步晩飡知亦好。可能頭白覓浮名。</text>
<title>晩晴</title>,<text>忽驚斜照入疏欞。小雨前山晩更靑。濕燕遶簾飛上下。殘鶯隔樹語丁寧。經時杞菊猶堪採。課日鋤耰莫遣停。已約隣人營釣具。明朝又欲下沙汀。</text>
<title>郊居</title>,<text>郊居淸曠可舒懷。十載辛勤有此齋。只愛晩花紅照檻。更看幽草綠侵階。乘晴打麥村村急。趁雨栽秧處處皆。卯酒欲醺經誦罷。垂簾臥聽鳥喈喈。</text>
<title>書懷</title>,<text>志士多因齟齬窮。何如逃世老墻東。年高備閱升沈事。地靜能專翰墨功。喚客共嘗新醞紫。呼兒旋摘晩櫻紅。山廚縱薄猶堪飽。食肉從來陋蔡公。</text>
<title>書懷 其二</title>,<text>年來省事愛閑居。雜樹扶疏夏景初。適意每尋莊叟夢。憐衰欲討伯陽書。客來松下飛馴鶴。僮向蘆間解釣魚。莫恨闔門身久隱。英雄亦自種園蔬。</text>
<title>驟雨</title>,<text>陰霏當午蔽山頭。霡霂庭前灑未休。聲入池塘蛙自喜。寒沾簾幕燕還愁。蔥籠碧樹看生霧。䆉稏黃雲想有秋。最是幽簷閑望處。鷺絲搖颺稻苗稠。</text>
<title>閑意</title>,<text>日出空園蜂亂飛。幽人倚杖開松扉。坐依靑樹獨長嘯。行見白雲猶未歸。迢遞東江簇去棹。蔥籠西麓藏陰霏。衰年放浪復何羨。久厭塵間饒是非。</text>
<title>日暮</title>,<text>小閣山中白接罹。啼禽相伴到晡時。炊煙寂歷靑林靜。荷笠田翁獨去遲。</text>
<title>挽趙耘之</title>,<text>昔謁滄江老。看君已嶄然。情惟三世好。生亦一年先。剖竹終微宦。傳梅有宿緣。風流今不見。隣笛夕陽天。</text>
<title>偶成</title>,<text>久向長安看奕棋。歸來潘鬢已如絲。園開碧樹煙深處。門掩靑山日暮時。楊子文章雖寂莫。謝生丘壑可棲遲。臨飡笑答鄕人問。麥飯蔥羹老亦宜。</text>
<title>旱炎</title>,<text>融融杲日照茅簷。走入松間乍避炎。買犢已勤千畝種。鞭龍誰起九淵潛。山雲似火靑林靜。澤水生泥紫荇粘。幸有門前新麥在。老農揮汗自催鎌。</text>
<title>霖雨</title>,<text>一陣翻盆旱氣空。微涼漸入午眠中。城邊樹色全沈霧。苑外雷聲更挾風。拂篋書魚生戢戢。開簾泥燕去悤悤。欲追張協愁霖詠。自笑詩篇尙帶窮。</text>
<title>在廣莊記哀</title>,<text>山村雜樹正蒙籠。入夜虛庭咽露蟲。極目扁舟歸水澨。回頭孤雁在雲中。悲來已覺絃長斷。夢罷頻驚被半空。從此漁樵應少興。松亭獨立泣西風。</text>
<title>九日。與隣友飮酒。</title>,<text>淡日山齋靜。荒林石路乾。試開家釀美。新製野袍寬。泛菊驚秋晩。收蔬待歲闌。樗材甘棄擲。猶愧自拋官。</text>
<title>挽金進士萬剛</title>,<text>辛苦通經早。蹉跎泣玉頻。已嘗窮到骨。何復病纏身。洛下荒廬寄。湖中舊業貧。遺榮知必遠。還有五珠珍。</text>
<title>不寐</title>,<text>山齋曉增寒。睡裏驚攬衾。群蟲怨夜永。繞壁不停吟。四序若轉圜。分受老景侵。哀思彌日月。寸腸諒難任。素琴久已亡。綠醑時獨斟。至人貴坐忘。萬物無攖心。眷屬爲搏沙。釋敎誘古今。斯語恐徒高。欣戚互相尋。虛窓坐達曙。朔風動高林。</text>
<title>雨中</title>,<text>冷閣蕭蕭雨。衰梧摵摵風。心情猶似少。鬢髮已成翁。侵夜詩孤詠。凌晨酒一中。疏狂誰記錄。閑坐送秋鴻。</text>
<title>挽李判書翊相</title>,<text>深山閉戶晝驚眠。彈指聞公遽溘然。畫省題名叨共席。銀臺接武復經年。王家奕業簪纓盛。竇氏連珠卷軸傳。八座官高雙鳳在。可能無憾慰黃泉。</text>
<title>挽金參判禹錫</title>,<text>擢第三朝久。蜚英八座崇。騰遷皆特簡。終始只孤忠。玉樹遺榮遠。雲莊宿計空。高軒把酒處。叢菊獨西風。</text>
<title>挽金參判禹錫 其二</title>,<text>衮衮升沈地。如公定少慙。謙恭世無兩。廉白代經三。降秩符仍剖。歸田荼亦甘。深情負鷄絮。懷舊涕雙含。</text>
<title>秋日</title>,<text>淡碧秋山日易斜。原頭古木帶昏鴉。松亭看穫歸來晩。一路西風動帽紗。</text>
<title>秋日 其二</title>,<text>野稻連雲水映村。村蹊分處立黃昏。年豐又得身無事。長共田翁感國恩。</text>
<title>仲秋</title>,<text>秋陰曠野浩無垠。獨立原頭數去人。滿壑雲霞容逸老。連村簫鼓賽田神。黃花繞屋霜菘脆。丹顆垂籬露棗新。自喜歸農仍大熟。乘閑惟遣貰醪頻。</text>
<title>冬夜讀書</title>,<text>寒松蕭瑟影交窓。月暗山村吠老厖。白首讀書無用處。臥聞砧響對殘釭。</text>
<title>早寒</title>,<text>颯颯松間雪。鱗鱗澗底氷。深房煖酒火。淨壁讀書燈。應俗慵難強。謀生老不能。山家自無事。啼鳥喚晨興。</text>
<title>微雪</title>,<text>松庭鳥哢凍初融。耽酒田家一禿翁。世事變遷高枕外。年光荏苒放歌中。惟憐晩歲禪功進。盡遣平生妄念空。午睡醒來村更靜。蘆簾坐對夕暉紅。</text>
<title>雨</title>,<text>荒郊十月雨凄凄。望極前峯雜樹迷。驟響乍停雲向北。寒陰未解日沈西。閑開細瀆漂陳葉。更揷疏籬護壞堤。小閤下簾將覓句。眼昏還自就窓題。</text>
<title>晩興</title>,<text>空齋日射小窓明。滿耳松飆谷裏聲。綠酒盈尊眞可老。丹砂在竈竟何成。村邊雪盡飢鴉鬧。江面雲消去鷁輕。有賦恥爲西第頌。只堪棲壑養殘生。</text>
<title>夜雨</title>,<text>山齋燈暗夜如何。寒雨空階響漸多。落葉滿庭增寂莫。屯雲籠岫失嵯峨。衰顚照鏡霜難盡。老眼尋書字易訛。坐畫爐灰思往事。十年榮路足風波。</text>
<title>睡醒</title>,<text>山村曉霽捲殘霞。松翠連岡一路斜。深室睡餘西日晩。小窓移案讀南華。</text>
<title>耕釣</title>,<text>老尋耕釣養餘年。一疊松岡屋數椽。洞裏漁樵歸帶月。原頭籬落迥生煙。偏憐野客招要慣。不喜官人姓字傳。向壁轉燈搜句罷。只愁今夕又無眠。</text>
<title>夜雪</title>,<text>久恨寒天霧雨頻。黃昏又作雪紛繽。懸崖細澗瑤琴咽。偃壑高松玉柱新。素壁回燈消未夜。紅爐煖酒度淸晨。鷄豚寂莫山村靜。惟見催租日擾人。</text>
<title>客歸</title>,<text>空林積雪帶斜暉。谷轉村深晝掩扉。松逕葉殘山欲凍。茅齋棋罷客將歸。旣無姸唱斟羔酒。那有仙姿試鶴衣。身老六塵都掃盡。肯因窮達損天機。</text>
<title>不眠 時哭李忠州</title>,<text>老去無因消永夜。愁來時復引深杯。眠殘漏響猶難盡。眼暗燈光亦可猜。賓客盛衰平日事。親交零落暮年哀。歸田若得身長健。高會何須羨柏臺。</text>
<title>南相公 九萬 愚山精舍。次壺谷韻。</title>,<text>平區窈窕瀉淸川。更有名亭紫翠邊。但得捲歸超世網。肯嫌閑曠少人煙。枌楡里僻新開社。槐棘班高舊近天。鄠杜不須爭買處。想公無事坐蕭然。</text>
<title>夜詠</title>,<text>長夜杳如年。微月照庭際。怯寒常擁爐。養眼仍廢書。愁寂自無眠。坐看燈花疏。輾轉欹枕後。曀昧聞鷄初。六根未盡靜。百慮浩難除。棄置從素性。豈憂甔石虛。</text>
<title>高樹</title>,<text>隔簾高樹影縱橫。燈闇更闌夢不成。莫遣銀甁侵曉凍。爐頭先擬暖醅傾。</text>
<title>雪</title>,<text>庭前濕雪半成泉。松檜蕭疏入暝煙。北里月明人語靜。砧聲猶在小樓前。</text>
<title>日暖</title>,<text>苦寒彌一旬。積雪堆庭砌。今朝日稍暖。玉索垂簷際。翠蘇高檜凍。靑句宿薺脆。漸覺筋骸衰。難禁日月逝。少年幸通籍。論事志何銳。崎嶇是非境。翻覆榮枯勢。還笏髮已變。避謗門常閉。尊罍恐或恥。書史且自衛。天其逸我老。榮利焉足愒。求閑欣始得。泛若舟不繫。行樂不嫌老。風光將改歲。無伴亦何傷。歸弄溪花麗。</text>
<title>歲暮</title>,<text>雪融泥沒脛。簷溜滴丁丁。幽人掩戶坐。溝水刮空庭。起來睇遠空。日隱雲冥冥。偃亞萬松靜。嶤屼孤峯靑。舊歲殘七日。羲馭不肯停。旣無從遊歡。獨斟還獨醒。垂老復何圖。惟望身長寧。</text>
<title>晩歸</title>,<text>晩自南谷歸。雪水流濺濺。日沈林樹暝。途隘牛馬騈。鬱鬱街上宅。高閣凝靑煙。榮枯互推敓。問誰操其權。閑臥閱世事。交勝任人天。可憐南山色。朝暮幽簷前。</text>
<title>日暖</title>,<text>歲晏寒稍解。宿雨鳴殘夜。泥融屐齒粘。氷斷庭溝瀉。起來眄南峯。雲馭日西射。暄姸愛春景。迢遞思山含。獨斟綠醪頻。漸與紅爐謝。飯罷復思眠。書柣供枕籍。</text>
<title>挽李忠州國憲</title>,<text>哭君非爲壽未永。六旬已迫桑楡景。謂君不解攝生事。療疾神方似種杏。才看五馬出郭門。客枕魂斷山齋冷。篋裏刀圭未及携。鈴下文書猶略省。浮生老健足可慰。豈意泉途在俄頃。久憐場屋翅輒垂。稍喜絃歌才獨逞。尋常與物無忤色。及至臨民劑寬猛。邇來報政歷三期。璽書進秩嘉守穎。湖中舊封圖移窆。佳城改卜行春境。伯道無兒猶有續。曼容棄官將欲請。瑕丘欲藏計初定。一朝朱旛滅廻影。世間萬事易蹉跌。南望桐鄕接雲領。顧余結姻分非淺。歲寒貞心兩相警。意氣非徒共車服。胸襟況復無榛梗。去夏相逢弄嬌孫。猶覺風儀詳且整。船回一札寄未幾。幽問忽傳驚疑並。嗚呼命隻不可逃。可惜宅心終寬靜。不待孤墳草已宿。春來入峽羞蘋荇。</text>
<title>夜長</title>,<text>日映雙窓暖。香消一炷遲。悶傾元亮酒。閑詠樂天詩。慶弔終年闕。炎涼逐世移。翛然百念靜。坐到曉鷄時。</text>
<title>次子夏韻</title>,<text>臥驚寒雪灑簾帷。辱贈淸篇韻更奇。玉署謾敎愁夜永。丹砂誰得駐年衰。亨衢疊綬承新命。陋巷回車訪舊知。翻憶少時酬唱事。至今頭白懶題詩。</text>
<title>寓感</title>,<text>一種浮榮世競饕。誰將倚伏問天高。恩波久向身邊瀉。咎責難從死後逃。翟尉車門饒鳥雀。田侯甲宅鎖蓬蒿。世間怪事知何限。且隱東皐醉濁醪。</text>
<title>雪</title>,<text>映日沾沾濕。篩空脈脈斜。古墻新撲粉。寒樹解飛花。井覺噓春氣。簾疑漏月華。關門便高臥。乘興酒須賖。</text>
<title>燈下。用琉璃鏡看書。</title>,<text>年老眸昏可奈何。看書字向鏡中過。輝光觸處驚淸徹。塵翳懸來喜剔磨。一寸代明能察隱。兩輪垂睫足分訛。燈前賴爾功非淺。將比金篦定孰多。</text>
<title>雪朝</title>,<text>日長數刻春將到。亂雪回風一樣寒。深室擁爐聊靜坐。幾人奔走爲求官。</text>
<title>觀諸少年夜聚。追憶往事。</title>,<text>當時卜夜共歡娛。綠鬢高談並酒徒。覓句只愁紅燭盡。爭棋不覺暗更徂。追思往事身宜老。欲賞良辰興亦孤。却顧少年非我伴。隔窓無睡聽喧呼。</text>
<title>立春</title>,<text>鏡中霜鬢久盈簪。又入新春感不禁。擬學葛洪歸鍊藥。敢希疏受日揮金。爐煙欲起斟浮蟻。簷旭初升下凍禽。深室散書輕過節。但看生菜殢盤心。</text>
<title>詠懷</title>,<text>苦寒經臘雪難消。獨坐深房炭續燒。戶外鋤蘭那足恨。山中攀桂不須招。閑思少日宦遊遠。靜覺暮年詩興饒。棄置尙慙恩未報。夢魂時趁紫宸朝。</text>
<title>歲暮</title>,<text>窮居何事不淸眞。歲暮甁罍伴老身。漸喜寂寥成市隱。莫嘲疏緩任家貧。鷄飢雪凍難尋粒。馬病天寒叵運薪。會待日長氷泮盡。一竿歸及野塘春。</text>
<title>乞文者遺以淸酤乾鰒。戲而賦之。</title>,<text>洗刃切紅玉。開尊斟綠濤。詞慙王勃麗。才謝李邕高。縱敵千金贈。寧輕一字褒。微醺看指動。此物老偏饕。</text>
<title>壬申元日</title>,<text>燈花漸落自驚眠。欹枕初聞曉鼓傳。詩律覺隨身並老。人情任逐世頻遷。門前鬱壘嫌從俗。盞裏屠蘇笑計年。愛惜流光消底事。旋成一詠遣兒編。</text>
<title>元日夜大風</title>,<text>飛霞霾日似驚塵。向夕狂風欲倒人。銀勝已頒雙闕曉。土牛猶送萬家春。正愁新歲昏陰久。豈有窮居候問頻。臥聽窓聲開復闔。寒鷄喔喔也知晨。</text>
<title>詠懷</title>,<text>鴨江偏壤尙封箕。幸得衣冠肘變夷。累世一經猶不墜。強年九列敢言遲。升沈莫問歸田後。譽毀都忘把酒時。瘦怯峭寒常晏起。小窓從遣日暉移。</text>
<title>詠懷 其二</title>,<text>進常憂禍退憂貧。剩遣浮生損性眞。綠竹向來堪避客。靑山何處不宜人。固知靈運難成佛。惟羨支離解保身。虛室日長經誦罷。南峯晴對碧嶙峋。</text>
<title>詠懷 其三</title>,<text>白首恩讎已並空。惟將心契託山翁。榮名或遣通人蔽。造物常敎志士窮。偶免憔形行澤畔。何妨鼓腹在田中。春來欲識幽居景。移柳栽花日日風。</text>
<title>詠懷 其四</title>,<text>一從歸隱守東皐。莫笑鋤耰手自操。細雨臨溪靑蒻笠。晴天行野白綿袍。憐春只惜身仍老。愛酒還愁戶未高。頓覺今年芳信早。微紅曛日點夭桃。</text>
<title>臥詠</title>,<text>軟褥低屛入夜施。寒侵䆳宇起常遲。梳仍曉枕常開鏡。書傍明窓更進巵。結紫封侯應有命。燒丹駐景恐難期。湖邊久占盤旋處。誰𪚥山陰築舍資。</text>
<title>夜深</title>,<text>不喜添年不諱衰。晝看稗說夜吟詩。庭前月暗砧聲斷。正是拋書欲臥時。</text>
<title>春寒思南土</title>,<text>苦寒已兩月。春至宜稍暖。胡爲雪盈尺。凍流猶未泮。簷溜皛皛垂。玉索亦堪翫。終朝室垂帷。向夕爐添炭。塊坐自無悰。擁裘慵濯盥。京城地勢高。崇嶽環四畔。初陽升絶巘。紫霞纈天半。茅齋對蠶峯。怕冷起常晏。蓬蓬北風勁。吹却庭柯斷。朝從竈婢愁。夕任樵豎慢。平生鐵石腸。肯受貧窶亂。惜此春候晩。堅氷塞淸漢。却思南方遠。梅萼白粲粲。澄湛綠楊灣。窈窕靑竹館。於焉欲移家。買田托樗散。</text>
<title>晩自。白堂醉歸</title>,<text>殘雪留山北。濃煙起巷南。侵寒傾鑿落。見月放驂驔。臘盡梅魂返。春催柳眼含。風光肯虛擲。聽我縱高談。</text>
<title>春興</title>,<text>氷溪活活凍泥融。匝岸垂楊已舞風。郭外定逢沽酒姥。街頭應有賣花翁。只憎靑鏡催容老。莫惜黃金轉手空。獨倚虛簷終日夕。笑他巢鵲亦悤悤。</text>
<title>軍職。有正朝薦人之例。戲成。</title>,<text>低屛斜掩綠窓深。臥聽禽喧午正陰。却笑散官存故事。露章猶許拔淹沈。</text>
<title>醉吟</title>,<text>耳熱三杯足。肩高一句新。書應資度日。老亦廢游春。雪盡山增翠。氷融路少塵。原貧不爲病。幸是太平民。</text>
<title>春雨</title>,<text>春雨霏霏氷色白。庭中泥滑不容屐。南峯宿雪霧中消。百道奔泉怒爭石。新年一雨便成霖。恐爲農災憂不釋。豈但桃柳態自生。仍興蓬蒿均被澤。先生臥聽簷溜響。睡飽空齋悄終夕。靜想東湖舴艋輕。游魚潑潑跳深碧。長竿短笠去誰禁。從古苕溪有泛宅。</text>
<title>復用前韻</title>,<text>雨中遙看三角白。發興剩欲飛雙屐。閉門南街自有樂。不憂家中無甔石。床頭一編楞伽在。意會不須憑箋釋。將追沮溺老耕耘。且放金張擅恩澤。何處春來最可賞。茅齋藥圃煙花夕。倦牸休來舊壟靑。遙鴻度盡孤岑碧。且須種黍待有年。物色不到幽人宅。</text>
<title>正月十五日夜</title>,<text>良宵寂寞早關門。東俗何曾作上元。日隱不知淸影轉。雲開初見縫霞繁。家人煮飯前朝事。農客占年幾處村。世味備嘗今白髮。終須耕稼就東屯。</text>
<title>醉歸</title>,<text>酒盡山亭暮始歸。南園雜樹轉依微。老來解惜芳菲節。擬到花時更典衣。</text>
<title>送任元耇之任順天</title>,<text>路向湖邊轉。城臨海曲遙。休言吏情苦。久識瘴氛銷。地濕山猶秀。民稠土亦饒。憑君覓新茗。何日問漁樵。</text>
<title>正月。雨雪連旬。遣悶。</title>,<text>入春將一月。雲結雨長陰。山雪凍相照。街泥濃更深。誰能尊有綠。吾亦穾難黔。寂莫茅簷下。閑吟伴宿禽。</text>
<title>送平安都事柳君休 以復</title>,<text>憶作靑衫客。追思歲屢徂。驅馳倘少暇。能復寄詩無。</text>
<title>送平安都事柳君休 以復 其二</title>,<text>雪盡高堂醉。泥深驛路愁。少年絃管地。徒遣夢悠悠。</text>
<title>寒食前一日</title>,<text>漸覺春宵短。初嘗社酒新。綠添寒食雨。紅入釀花天。窓朗晨梳罷。氈溫午睡頻。長貧何足恨。老喜作閑人。</text>
<title>春興</title>,<text>計日書功闕。逢春酒興濃。舊巢猶待燕。新萼自來蜂。漸與交遊簡。仍於弔慶慵。最憐昏睡處。寒韻是孤松。</text>
<title>挽崔司藝嵩齊</title>,<text>明廷唱第喜登髦。落拓官微氣槩高。只惜傷年緣麴蘖。偏憐秀句近風騷。未棲御史臺前柏。惟種河陽縣裏桃。却憶東州曾問疾。雨中回駕到林皐。</text>
<title>春日</title>,<text>春天最愛夕陽時。坐對山靑鳥去遲。日暖嬌桃初欲笑。煙深弱柳不勝垂。爐熏向盡猶欹枕。海錯爭新更勸巵。豈是鑿坏逃此世。老年閑廢自無爲。</text>
<title>小雨</title>,<text>桃嬌杏艶日爭新。老境端居惜送春。猶可閉門稱睡隱。不堪騎馬作官人。買魚江上愁潮晩。移樹庭邊喜雨頻。却笑鄭莊煩造請。何如疏放任吾眞。</text>
<title>新霽</title>,<text>宿雨喜新霽。天靑泥正乾。綠沾煙景麗。紅浥露光寒。氷雪愁難盡。芳菲惜易闌。空堂午睡罷。閑看燕巢完。</text>
<title>日斜</title>,<text>日斜啼鳥競。閑臥小齋中。送客惟尋睡。抄書只費功。門開垂柳影。簾動落花風。自喜幽居靜。天敎養薄躬。</text>
<title>花月</title>,<text>花月正堪翫。閉窓還不眠。圓光欲河畔。斜影已簾前。對酒惜餘景。追歡思少年。無人共淸賞。坐數漏籌傳。</text>
<title>謝事</title>,<text>謝事神應泰。消愁酒屢中。柳嬌煙織碧。花泣露凋紅。蠹亂書難理。蚨飛橐易空。逢春饒興緖。不覺鬢如蓬。</text>
<title>送義興縣監金聖起</title>,<text>嶺邑遙懷綬。湖堂乍輟書。故山攀柏後。歸路落花初。必遣征徭簡。休從糶糴疏。榮招應不遠。猶待惠雙魚。</text>
<title>雨中牧丹</title>,<text>殘房飄絮送春歸。尙有繁紅捲錦幃。夕態不堪風淡沲。晨粧叵耐雨霏微。柔莖昨日才堪折。弱蒂今朝已向稀。蜂遶蝶飛同此恨。小軒相對到斜暉。</text>
<title>五月十三日旱。敬聞上出南郊禱雨。記之。</title>,<text>閑送炎曦待夕涼。小軒拋幘臥繩床。偏愁井濁人爭汲。復惜畦乾菜欲荒。芍藥欹紅芳易謝。葡萄抽綠走何狂。淸時喜見桑林禱。應有甘霖報歲穰。</text>
<title>十四日。小雨旋霽。</title>,<text>奠璧中宵聖念虔。朝來雲色已油然。乍聞天鼓訇訇起。旋見簷鈴簇簇懸。獻賀却思詩老諷。蘇枯始識化工權。如今棄置閑居久。空記齋壇侍祀年。</text>
<title>挽尹判書玄通</title>,<text>隔日頻相訪。臨晨忽報終。長吁悲大夢。獨泣向高穹。頓覺交遊盡。常憐臭味同。先朝垂特簡。利器試新礱。全節家仍世。揚名地自崇。祥麟豈虛出。凡馬亦隨空。階轉銀臺上。榮偏玉署中。遭逢傾百辟。眷倚比三公。捧日勤前席。號雲泣墮弓。辛毗有本末。楊秉只公忠。積謗眞能遣。群疑未易融。推遷身似寄。予奪道將窮。小築軍城北。幽居漢水東。白醪酬野客。蒼竹伴漁翁。署室師莊叟。歸田老敬通。圖書終歲樂。稼穡晩秋功。高枕看時態。遺簪感聖聰。久藏南嶽霧。復化北溟風。丹陛班逾峻。黃樞職已隆。經綸思盡節。稱報擬捐躬。老促纏雙豎。災延失兩雄。悲塡知暗削。神損惜微聾。乍見摩霄鵠。翻驚入寢熊。余嬌啼怛怛。公愛去悤悤。婚媾情方睦。存亡事可恫。貫穿中壘博。鉤索雪樓工。未療三年疾。終無一畝宮。猶能慣邀迓。自謂豁昏蒙。石踏溪邊瘦。花看谷裏紅。追思來往地。松密夕煙籠。</text>
<title>寄題金參判賓葛天精舍</title>,<text>歸隱名鄕久有期。蒼巖碧樹擁疏籬。地連官道人還少。花隔仙源客自疑。荒圃只誇春韭美。瘦田猶覺晩禾宜。想公高枕閑眠處。門掩藤蘿裊裊垂。</text>
<title>二十一日得雨</title>,<text>風吹飛脚到簾前。漸聽佳聲喜不眠。白屋麥收煙漠漠。靑畦秧揷水涓涓。臨衰罷宦仍無事。養拙歸田更有年。莫笑散樗空自老。擬賡雲漢美周宣。</text>
<title>觀趙褧叔 宗著 遺集。題古詩後。</title>,<text>憶昔論文廣陵東。知君綽有西京風。昨蒙延祖款余門。遺編更發靑箱中。手披口詠不知罷。朱絃唱音渢渢。精金入冶不變輝。寶劍脫硎仍加礱。自古東人愛近體。相沿謾費雕鎪功。長句聞來輒思臥。末力已盡終難工。君今特起千載後。欲躡杜韓相爭雄。世人鹵莽不肯賞。嘲評未眞吾欲聾。才名齟齬頭易白。投紱久作歸田翁。修文朝迫夜臺遙。草詔職罷鑾坡空。憐君任質外形骸。愛君擇交忘異同。鍾期旣亡余亦老。此語欲吐驚兒童。且看古來文苑傳。議論常於身後公。</text>
<title>夜月</title>,<text>坦腹南軒晩。松梢月上初。星芒爭自隱。雲陣不須舒。涼露生珠箔。微風入綺疏。煩敲欣乍豁。坐聽漏籌疏。</text>
<title>晩涼</title>,<text>樹密微颸動。庭空溽暑消。虞初耽遣晷。若下醉終朝。簷露蛛絲濕。窓昏豹脚驕。猶欣昨夜雨。畦菜長新苗。</text>
<title>次姜子和韻</title>,<text>晩歲陶潛隱。明時賈誼忠。歸來草堂在。高臥聽松風。</text>
<title>賦子和新居求和</title>,<text>松塢荷塘一樣淸。新營小築只三楹。閑憐屋角移山影。醉愛林梢送水聲。綠草坐來巖徑轉。丹書題處石梁平。拋官不厭經過少。認得城中大隱情。</text>
<title>復次前韻</title>,<text>睡覺幽軒小簟淸。思君南麓抗霞楹。欲飛蠟屐穿雲步。去聽寒松戰雨聲。靜裏禪機知淨進。閑中詩債易塡平。詞成不必頻求和。深閉忘言是道情。</text>
<title>復和</title>,<text>長松高柞午陰淸。靜想山齋水繞楹。顧我田居方屛跡。看君榮路共飛聲。縱成雲夢無楊意。空憶靑門有邵平。莫怪閉關捐俗事。炎涼翻覆古今情。</text>
<title>復和 其二</title>,<text>湖東舊隱不勝淸。百匝蒼官擁數楹。綠稻浪搖涵鷺影。靑林風軟送鶯聲。頭銜久削銀臺貴。方寸猶同玉局平。欲識張生歸早晩。蓴鱸今已動鄕情。</text>
<title>三疊</title>,<text>蘆簾寂莫竹床淸。不用文窓照畫楹。冒雨婢嗔沽酒興。乘涼兒送讀書聲。澆來翠菊枝方嫩。鉏罷丹茄土欲平。君簡我慵難屢訪。會因酬唱見交情。</text>
<title>三疊 其二</title>,<text>晨霧濛濛暑乍淸。風驅驟雨灑軒楹。初看菡蓞低昂態。又聽芭蕉爛熳聲。悶老不禁時苒苒。搜辭還笑語平平。年來局戲都消盡。豈有劉生一擲情。</text>
<title>夜坐</title>,<text>霽月憐初滿。炎天喜乍涼。浮雲工蔽翳。淸漢漸微茫。桂影先侵席。松陰已度墻。秋期兼積雨。高臥憶幽庄。</text>
<title>次姜子和惠韻</title>,<text>山居岑寂碧蘿懸。老境升沈一任天。只怪少眠常早起。銀臺聽漏最多年。</text>
<title>次姜子和惠韻 其二</title>,<text>坐聽涼蟬感慨多。羨君佳句似陰何。秋來欲逐田園樂。自是冥鴻避網羅。</text>
<title>朴華卿觀察忠淸。其曾祖泌川公。萬曆辛亥。嘗按是道。沈一松有詩贈之。華卿見余索詩。求用其韻。不揆鄙拙。謹步以贐。</title>,<text>新持牙纛按南藩。雅望淸朝是代言。棠樹坐來思政美。紗籠開處感塵昏。欲賡松老曾投韻。却算神宗舊紀元。倘覓故人能寄問。小齋臨水野禽喧。</text>
<title>朴華卿觀察忠淸。其曾祖泌川公。萬曆辛亥。嘗按是道。沈一松有詩贈之。華卿見余索詩。求用其韻。不揆鄙拙。謹步以贐。 其二</title>,<text>攬轡熊津去自催。行看惠愛及蒿萊。江城奕世觀風處。海邑當年製錦才。秋淨旌旗臨道路。月明絲管上樓臺。親交易散開懷少。惟俟音書雁帶來。</text>
<title>秋夜</title>,<text>紬被身偏適。紗燈眼不猜。靜知更漏永。閑覺歲華催。驚鵲棲難定。寒蟲響易哀。年衰自無寐。排悶句頻裁。</text>
<title>微月</title>,<text>微月生東岳。明河掛北樓。有書貧亦樂。無睡老添愁。唳鶴偏驚露。吟蛩競怨秋。浮榮寧久在。耕釣卽身謀。</text>
<title>自七月久旱。至八月十日。始雨。</title>,<text>旱久禾先稿。風乾稻不成。乍愁中夜熱。旋聽五更聲。覽物猶嫌晩。占雲已願晴。莫敎靑女早。寬此悶農情。</text>
<title>自七月久旱。至八月十日。始雨。 其二</title>,<text>漠漠靑林暮。冥冥白霧秋。室空蠅更鬧。簾濕燕還愁。老杏黃垂院。新茄綠掩疇。欲追張協詠。才退懶雕鎪。</text>
<title>自七月久旱。至八月十日。始雨。 其三</title>,<text>久矣炎威盡。居然旱氣深。靑山四面雨。碧樹萬家陰。肯慮塵生甑。猶徵歲在金。東莊有煙水。歸去寫幽襟。</text>
<title>霽月</title>,<text>雨洗天何曠。雲消月更新。簾開懸玉鏡。山遠側金輪。歷歷偏隨客。亭亭故近人。書齋靜相對。羞照鬢如銀。</text>
<title>八月旣望</title>,<text>已喜雲收盡。旋看月涌高。淸光翻屋角。斜影下庭皐。雜樹陰猶薄。疏星色欲韜。推窓自無寐。流景奈滔滔。</text>
<title>書適</title>,<text>自從休宦返桑耕。豈有憂貧歎老情。養胃只知晨粥美。梳頭還就曉窓明。偏憐小婢烹茶慣。且喜嬌孫學字成。筋力已衰閑亦好。思將此語謝時英。</text>
<title>次趙長卿示韻</title>,<text>盈牋佳句似唐初。消息仍傳久別餘。北闕已鐫朝士籍。南湖只合逐臣居。閑時釣叟應爭席。醉裏田翁許挽裾。欲識故人深屛處。白雲東崦翠松疏。</text>
<title>次趙長卿示韻 其二</title>,<text>歸隱東鄕喜遂初。虛勞少日學三餘。自憐元亮曾開徑。却笑靈均晩卜居。惟合養年親藥餌。不堪聞漏更簪裾。相逢定怪吾差老。兩眼眵昏鬢亦疏。</text>
<title>秋旱</title>,<text>秋天久無雨。杲日午猶熱。菊焦花不放。蔬枯莖欲絶。端憂坐南軒。日沈棲禽聒。今年歲在火。南畝少收秸。朱門棄餘肉。白屋無朝啜。此語莫輕傳。當路必不悅。</text>
<title>挽李子夏大夫人</title>,<text>自識賢郞久。偏知壼則嘉。遺榮占蘭茁。遐算祝桃花。江迥催丹旐。堂空輟縫紗。雙珠惜先隕。題誄更含蹉。</text>
<title>渡漢江</title>,<text>凌晨犖确倦山行。又向津頭聽櫓聲。石白已知秋潦盡。楓丹可愛夕陽明。時逢勝境增鄕思。老作羈遊見物情。借得田翁方丈室。夜深無睡問前程。</text>
<title>野望</title>,<text>野迥晨收霧。江空夜落潮。驚鴻屢移渚。歸犢自尋橋。水嚙村蹊窄。山蟠海島遙。淹留不辭苦。今歲値玄枵。</text>
<title>謝魚平澤 震奭 來訪</title>,<text>草浦寒煙夕。茅齋古木秋。山將銜日脚。風欲駕潮頭。促膝論幽事。開襟憶舊遊。相逢成一笑。小邑歲還遒。</text>
<title>曉行</title>,<text>曉出長庚高。丘原霜色白。稍聞遠村鷄。未辨前溪石。馬頭月隨人。林端風送客。營營竟何事。自愧爲形役。</text>
<title>送北伯南熏仲 初按嶺南。未赴任而改北。</title>,<text>咸關鳥嶺屹相高。南北藩宣倚俊髦。好武土風曾貢楛。窮邊地理是蟠桃。六州鐃鼓迎紅旆。兩路山川照錦袍。同硯故人今老矣。也能臨別贈虔刀。</text>
<title>題扇。送豐德守南熏甫。尙熏</title>,<text>廢院愁將罷。離懷問若何。寒松古道迥。衰草夕陽多。海邑懸符去。關程按節過。分携從此始。把酒對嵯峨。</text>
<title>書感</title>,<text>不須非世赴深淵。榮瘁由來盡在天。騷客賦成飡菊日。故侯貧甚種爪年。慵拋活計添詩癖。靜學空門減酒顚。眼暗廢書仍獨坐。小窓燈火照無眠。</text>
<title>年荒</title>,<text>春雪仍成潦。秋乾更作災。天心正難測。民事轉堪哀。只愛山齋靜。猶愁井稅催。營生衰更拙。歸隱避嫌猜。</text>
<title>挽李平昌泳</title>,<text>華閥三韓望。元勳四世孫。乍看秦逐客。翻作楚纍魂。逝水生涯盡。行春惠愛存。傷心鍾鼎地。空鎖奉誠園。</text>
<title>夜坐書感</title>,<text>木落風難定。燈昏夜向闌。欲眠須卷盡。將臥覺衾寒。白屋窮冬怨。朱門竟歲歡。回頭思物理。愁緖若爲寬。</text>
<title>夜讀莊子</title>,<text>夜誦莊生論。塵愁頓覺空。簷禽能避露。庭葉競隨風。有酒寧憂老。無官亦固窮。推窓不成寐。微月小樓東。</text>
<title>尼山守崔寯惠簡幅乾魚。謝寄。</title>,<text>彭澤遲投紱。年荒撫字勞。華牋宜秀句。赬尾可香醪。老境知交淡。窮途念義高。鷄山長入望。霜落旅鴻號。</text>
<title>夜寒</title>,<text>積雨秋仍盡。驚飆夜正闌。空庭萬葉落。深室一燈殘。隱几猶無睡。抽書亦懶看。迂儒貧是素。只恐酒壺乾。</text>
<title>慶而善，柳仲輝，尹玄通。數三年來。相繼不淑。偶讀香山老去親朋零落盡。秋來絃管感傷多之句。感而有賦。</title>,<text>閑思世事不勝哀。平日交遊半夜臺。金帶縱榮身易逝。黃梁欲熟夢還催。空傷謝傅花千樹。難勸張生酒一杯。忽覺香山同此感。秋庭詠罷更徘徊。</text>
<title>學香山體</title>,<text>欲說休官好。恒人聽必咍。身閑無繫絆。迹隱免讒猜。曉起先抽卷。宵吟更把杯。何能縻寸祿。奔走老相催。</text>
<title>歸田</title>,<text>末俗喜矜誇。是非日益混。知得不知喪。競被名利挽。雖云得意專。不覺去道遠。所以獨行者。韜芳自飛遯。嗟余老見斥。何所可息偃。東鄕一頃荒。茅屋面靑巘。山童解供薪。田婢能炊飯。於身苟無辱。肯恨歸來晩。</text>
<title>久擬</title>,<text>久擬移家就海隅。年荒仍畏綠林徒。身雖謝事終非隱。老欲營生轉覺迂。豪擧笑他金谷序。幽棲羨却輞川圖。君恩未報官先罷。敢望知章賜鏡湖。</text>
<title>山齋</title>,<text>靑坪經歲訪山齋。黃柞蒼松匝兩崖。夜永殘燈棲古壁。天寒落葉擁空階。荒村犬吠知催稅。深谷人歸見䂨柴白。首杜門惟讀史。誰分美醞與寬懷。</text>
<title>書閑</title>,<text>蘆簾紙閤晏常開。步屧庭皐落葉堆。遙岫雁沈西日盡。遠江帆飽北風來。經秋臥柳身先朽。入夜鳴砧響更催。深洞地偏機亦息。漸憐山鳥不驚猜。</text>
<title>曉吟</title>,<text>寂寂初驚夢。遲遲漸向明。荒村惟樹影。幽谷半松聲。窓白燈猶在。爐紅酒可傾。山居書問斷。吾已久逃名。</text>
<title>無營</title>,<text>松籟侵昏定。林霜徹曉增。氣衰妨夜讀。身瘦怯晨興。素壁垂金燼。虛簷耿玉繩。無營更無累。恐是出家僧。</text>
<title>茅廬</title>,<text>茅廬無恙一筇歸。老去干名轉覺非。入室圖書寬暮境。倚門松柞帶斜暉。愁聞斂粟隨朱牒。靜見擔樵下翠微。隱几不眠思往事。曉窓殘月獨依依。</text>
<title>歲暮</title>,<text>老向山中送歲闌。薪槱自足無憂寒。傾麓行慵倚樹歇。明窓睡覺抽書看。東隣閉戶只欲逋。南郭催租那肯寬。年荒里閭逢迎少。寂莫空墻日色殘。</text>
<title>閑興</title>,<text>蒼松繞屋小溪斜。晩向東隣發興賖。釀黍已同田叟社。携筇却訪野人家。眠回落水常疑雨。詩罷寒燈忽作花。浮世近來多具錦。杜門唯合送年華。</text>
<title>閑興 其二</title>,<text>晨鷄喔喔雨蕭蕭。夢覺疏房轉寂寥。歲暮孤村饒鳥雀。天寒古路見漁樵。床頭白酒惟愁盡。簾外靑山不待招。曾被厚恩酬底事。篋中空貯侍臣貂。</text>
<title>閑興 其三</title>,<text>伊昔驅馳畏簡書。十年南北耳生車。銜綸却望扶桑國。拭玉曾遊碣石墟。商嶺敢追高士隱。藍田已並故侯居。榮途得失還如夢。晴旭茅簷炙背初。</text>
<title>閑興 其四</title>,<text>山房寂莫凭藤輪。宿雨空庭霽景新。豈是避名逃世客。當爲養性讀書人。寒松石徑吟詩久。流水柴門倚杖頻。掃却詣緣還獨坐。悟來簪組捐吾眞。</text>
<title>閑興 其五</title>,<text>明時屛迹老耕耘。奈有丹心尙戀君。獨鶴伴棲虛閣月。冥鴻送入遠江雲。白公廬岳三間屋。陶隱華陽十賚文。可惜無人知此樂。午窓披秩坐迎曛。</text>
<title>閑興 其六</title>,<text>霜緊風高社酒香。仍騎款段訪茅堂。天邊遠村罨煙碧。江上疊岑銜日黃。少睡每愁燈作伴。乘閑惟合醉爲鄕。山童莫苦歸侵夜。只愛松聲滿耳涼。</text>
<title>食魚</title>,<text>山齋晏起日欲舒。開戶嚴霜覆庭除。孤村少人晨杵催。白屋泫露寒煙噓。欲携濁醪邀隣翁。客俎無肉惟氷蔬。傍人慰我久食淡。異珍豈到窮儒廬。今朝放筋成一飽。只喜小隷能罾魚。甫里先生道固高。掇杞作賦甘貧居。靑門布衣舊封侯。晩向瓜田親自鉏。吾今老廢久謝事。況値玄枵擔石虛。攬草誑口不自苦。惟就寒燈夜讀書。縱令四方餽奇味。掉頭不啻塵沙如。何公李侯侈口腹。至今有毀終無譽。已知人道忌太盛。柱下知足曾規余。君不見文窓畫閣五侯家。盤中方丈皆王餘。美人揳瑟進玉巵。貴客人座飄華裾。吾不能俛眉承睫於其間。且喫早薤晩菘送居諸。</text>
<title>初寒</title>,<text>山居薪足只無燈。暖室披衾待日升。庭凍始看黃葉盡。谷寒惟見白雲興。夢中彩筆從人奪。鏡裏霜蓬逐歲增。却喚小兒收釣艇。前江已報結層永。</text>
<title>初寒 其二</title>,<text>臨老携書隱翠微。松間小閤啓晨暉。林深鳥雀昏爭聚。村遠牛羊暮各歸。自笑無田空破硯。還思賖酒只寒衣。年來事事皆成錯。惟幸林泉計不違。</text>
<title>初寒 其三</title>,<text>幽棲岑寂強裁詩。月冷霜淸睡自遲。陶令已成貧士詠。朱翁晩註逐臣辭。松扉小圃山深處。竹屋寒燈歲暮時。少日虛憍都掃盡。老年惟合作農師。</text>
<title>初寒 其四</title>,<text>香殘爐寂午眠孤。古木荒墟日易徂。厚祿昔曾慙仗馬。扁舟今已就蓴鱸。靑蚨橐裏忘來去。綠蟻尊中問有無。生計縱疏聊自遣。久知尤悔在名途。</text>
<title>初寒 其五</title>,<text>憂時悶老獨悽悽。燈落殘花紙幔低。只可浮舟辭去越。那能操瑟欲干齊。家偏窈窕松林北。窓拓嵯峨石岫西。坐吸銅腔仍擁褐。今宵輾轉又鳴鷄。</text>
<title>初寒 其六</title>,<text>空齋客散坐忘言。短日深山獨掩門。每愛蒼松亭下水。仍棲黃葉郭西村。年貧已報新租盡。身廢猶嫌舊秩尊。衰瘦畏寒稀出戶。臥聞砧杵度晨昏。</text>
<title>初寒 其七</title>,<text>朝㬢入戶起梳頭。信口吟詩倦卽休。紅葉踏殘樵磴夕。黃花醉盡野堂秋。已輸簪組歸新輩。尙有林泉着勝流。且擬解刀仍買犢。老年生計轉悠悠。</text>
<title>初寒 其八</title>,<text>邇來耕釣寄生涯。穿井曾移洞裏家。靑嶂望窮三疊秀。綠楊栽作一行斜。匏尊蟻渴尋霜韭。石鼎蠅鳴煮雪茶。莫向河東紛毀譽。野夫惟擬老煙霞。</text>
<title>初寒 其九</title>,<text>凍雲窺日照西窓。閑倚高軒望北江。霜葉積時村徑滑。柞籬虧處石峯雙。蒼茫古木來寒雀。寂歷柴門守老厖。棋罷客歸山已暝。不堪無睡對殘缸。</text>
<title>初寒 其十</title>,<text>恬愉自足養吾神。敢向明時托隱淪。曾是鳳凰池上客。却爲鷗鷺社中人。眠來每苦風松響。酒後仍供雪菜新。惟有撑腸千卷在。暮年那復念家貧。</text>
<title>苦寒</title>,<text>西風慘惔日銜山。山下孤村早掩關。頻攬弊貂成倦夢。却斟浮蟻破衰顏。屋開松柏蕭森處。身寄圖書寂莫間。自是儒生安冷淡。何須金帳貯雲鬟。</text>
<title>松雪歌</title>,<text>暖室燈殘客枕安。更闌不知虛窓曉。初聞颯颯灑林端。旋覺沾沾壓松杪。起來開戶便皓然。孤朴寂莫無飛鳥。行憑竹杖測淺深。聚象丘山計多少。此時蒼官抗寒標。頂作飛花入雲表。鬱蔥須知正氣高。蕭條乍被微風掉。不嫌地冷無此君。谷底千章靑杳杳。雲屯凍陰合霮䨴。日出輕霞生窈窕。先生幾年養髥龍。投老逍遙茅屋小。隣居冷落過從簡。泉澗潺湲岡壟繞。天公於我餉此景。喜擁紅爐酌淸醥。昔聞貞白愛松聲。爲起山中樓縹緲。吾今所得定不讓。且可高歌謝塵擾。</text>
<title>蟋蟀</title>,<text>趯趯原依草。悽悽易感人。含生待涼露。催織及寒衣。夜久吾無寐。秋來爾自親。莫敎啼到曉。霜鬢恐添新。</text>
<title>贈送康津縣監金沆</title>,<text>初看陞秩職成均。復道分符守海瀕。宦薄齏鹽聊寄祿。地偏魚䲒亦供珍。茶如顧渚雙旗美。紙似成都十樣新。想得下車逢驛使。乞君封署問畸人。</text>
<title>苦寒</title>,<text>嚴城臘近苦寒多。極目遙空岳翠磨。庭檜欲枯氷慘惔。澗松含凍雪嵯峨。看書每向蠅頭滯。烹茗須敎䲒眼過。老廢至今稀問訊。午窓欹枕入無何。</text>
<title>送接慰官南熏叔 至熏</title>,<text>憶曾蓬館宴斑衣。弭節經春始得歸。勸酒橘苞含露潤。加飡魚殼蘊珠輝。公齋日永閑眠好。海島雲昏曉望微。白首送君驚歲月。早梅寒竹尙依依。</text>
<title>壬申。冬甚寒。臘月二十日。寒稍解。</title>,<text>歲盡寒難退。風來凍自銷。堅氷猶渡口。殘雪尙山腰。睡覺鷄聲促。暄知鳥語嬌。流光苦無奈。安得伴松喬。</text>
<title>歲暮書懷</title>,<text>端居只惜歲頻遒。新曆驚看在案頭。眼澁把書隨燭影。夢闌欹枕數更籌。風霜閱盡眞遺老。貧富齊來是故侯。偶向爐邊成小醉。隔簾殘月泠銀鉤。</text>
<title>夜吟</title>,<text>已厭椒盤卜夜娛。匡床獨宿伴燈孤。菱花拭處悲年老。竹葉傾來感歲徂。室靜茶煙靑旖旎。窓明松雪白糢糊。鄭公賓客今餘幾。欲訪東湖舊釣徒。</text>
<title>除夕</title>,<text>忽驚微霰灑前軒。古檜鳴風凍日昏。肴酒或過楊子宅。衣冠不到翟公門。惟甘陋巷三年隱。尙愧瑤墀十載恩。老境無朋同守歲。獨敎春菜佐芳尊。</text>
<title>癸酉元日</title>,<text>戶外紅暉照畫鷄。侵寒柏酒進玻瓈。羹憐嫩葉靑蒿滑。疏愛新芽紫蓼齊。少日讀書眞滅裂。老年求道去安排。春來欲返湖東隱。雪盡柴門綠漲溪。</text>
<title>寄北伯南熏仲</title>,<text>長山北望雪嶙峋。尺素仍兼五種珍。誰謂塞垣專制帥。尙思精舍讀書人。行邊玉帳朝朝發。挾座金釵夜夜新。只有故交頻引領。勸君加飯待徵綸。</text>
<title>夕醉</title>,<text>春寒入虛室。燈下醉科頭。無事老猶健。有酒身何愁。只怨暖氣遲。不恨年華流。衰頹不記夢。熟睡擁綿裘。</text>
<title>燈下看書</title>,<text>眼闇書難過。燈明字返微。遙看初翳翳。近親更依依。嗜好衰猶在。形骸老却非。投編還獨坐。殘焰照屛幃。</text>
<title>閑坐</title>,<text>老去時相背。貧來事便無。窓明新晷永。床暖舊氈鋪。見月詩還就。迎春酒剩沽。含情懷曩哲。禽向是吾徒。</text>
<title>日暖</title>,<text>卷幔風頭軟。暾窓日脚橫。溝邊氷欲盡。墻底雪猶明。樹引禽爭話。泥饒草怒生。芳辰復無事。何惜酒頻傾。</text>
<title>送湖南伯朴休卿</title>,<text>海臬前年擬贈詩。今朝湖節又新持。江山路熟趨庭日。梅柳春生去國時。卿月却瞻辭比極。福星仍喜照南垂。隣居閉戶孤相送。深愧親情恕舊知。</text>
<title>卽事</title>,<text>晴雪初消露瓦溝。午窓無事坐科頭。不嫌聒耳兒童誦。年老難堪寂莫愁。</text>
<title>松雪</title>,<text>雪擁山齋下凍鴉。松林霽景亦堪誇。誰敎覆壓垂銀穗。無奈離披碎玉花。乍被風吹淋作雨。才經日照散成霞。賞心只恨尊無綠。獨倚幽簷岸皀紗。</text>
<title>臥吟</title>,<text>屛深室靜亂書堆。獨向燈前坐畫灰。甁罄強推窮鬼去。囊空難聘索郞來。簷消玉索寒威盡。堤拂金絲暖氣催。欲待土膏須種菜。墻頭先拓小畦開。</text>
<title>次趙長卿詠山火韻</title>,<text>初看延谷復彌峯。騰踔縱橫一任風。活焰爆林先走鹿。驚煙熨壑欲遷龍。炎𪚥鼓吹渾山震。赤帝旌旗入夜雄。老懶至今休賦詠。羨君搜句巧形容。</text>
<title>雪消</title>,<text>谷口泉疑雨。街頭雪作泥。晩晴雲在北。新暖日將西。縱老書猶課。雖貧酒每携。幽居春亦早。籬落午時鷄。</text>
<title>謝池秀才携趙秀才兄弟來訪</title>,<text>寂莫關門久。聯翩載酒尋。新知宜共樂。美景合披襟。積雪臨溪盡。寒松入谷深。淸談兩不厭。莫畏日西沈。</text>
<title>早眠</title>,<text>華月滿前階。棲鳥翩翩還。疏星已映戶。暝煙欲沈山。幽人悄無眠。寂莫門早關。簷隅古檜秀。涼影靜可攀。卽此是寬曠。何必逃人寰。方寸苟不澄。山林等市闤。念彼世間人。求忙不求閑。趨營老彌銳。白首紅塵間。而神旣不完。朱紫徒淸班。力罷不可強。因貽職事癏。吾今返初服。高枕任疏頑。畦潤新蔬拆。園晴早卉斑。遇酒醺卽止。得句繁不删。素知拙者逸。莫自憂時艱。</text>
<title>書感</title>,<text>白頭蕭散屛居年。眼底滄桑易變遷。嵇叟性慵羞作吏。葛翁身隱欲求仙。歸田著錄眞閑事。伐炭封侯是宿緣。寂莫感懷還入夜。擁衾無睡聽鍾傳。</text>
<title>書感 其二</title>,<text>小桃催發艶陽天。開戶看山坐嗒然。積粟莫嫌豐歲後。收帆要及惡風前。烹羊此日惟呼酒。騎鶴何人復帶錢。却笑愛書情未盡。醒時把卷醉時眠。</text>
<title>夜臥聞風</title>,<text>二月暖氣日較深。東風入夜吹園林。天公仗雨催百花。行雲頃刻殊晴陰。嬌杏爭披點點錦。垂楊半拂絲絲金。縱逢晴景與芳華。白頭閉戶誰相尋。倚枕無眠不燃燭。坐看虛簷翻宿禽。懶性本不求省事。貧居無物可勞心。淸晨理髮卽把書。倦來揭瓮時獨斟。跌宕圖史足忘老。床頭且弄無絃琴。君平卜肆蔣生徑。懸知視昔猶視今。</text>
<title>小寒食</title>,<text>二月今宵盡。春寒惱殺人。酒停惟養疾。書癈恐勞神。塢冷花開晩。巢成鵲語頻。老慵寧有伴。高枕度佳辰。</text>
<title>挽鄭進士度均</title>,<text>哭向高穹問。君胡遘此災。淸塵才永隔。玉樹更連摧。峽裏孤舟轉。江邊兩旐催。簷花動酌處。春日有餘哀。</text>
<title>造紙署。同諸益新及第六人置酒。</title>,<text>宿雨城西嫩綠匀。從君同訪古臺春。蘭亭勝集元𪚥月。桂籍連名更六人。行傍落紅催騎競。坐臨淙碧送杯頻。諸公莫厭遊侵夜。看我尊前兩鬢新。</text>
<title>挽金進士從祖</title>,<text>不作功名夢。林泉自任眞。惟知杯裏趣。肯衒櫝中珍。篤行堪儀俗。淸談亦動人。含情負鷄絮。雲白麥鄕春。</text>
<title>四月十五日</title>,<text>老去春遊懶。閑來午枕高。晩窓分雪乳。晨鏡鑷霜毛。浪蝶穿花過。殘鶯翳葉號。柴門自無客。待月勸紅醪。</text>
<title>書閑</title>,<text>自覺身閑日似年。晴軒欹枕腹便便。猶添老境煙霞疾。未了前生翰墨緣。半瓮舊醅供熟醉。一甌新茗洗昏眠。臥聞車馬朝朝鬧。誰識城中有散仙。</text>
<title>種葡萄歷七歲。比年結子漸稀。人言老者多如此矣。感而賦之。</title>,<text>老身無數擢新條。記得初栽歲已遙。纖蔓任從檐際過。碎花仍向葉間銷。猶疑物久津還渴。却比人衰色漸凋。只愛綠陰堪取芘。曲闌涼簟度昏朝。</text>
<title>送崔仲鎭 恒齊 以書狀官之燕</title>,<text>曩日游程夢亦迷。君今使節又新提。舟橫鴨水初從北。馬度遼山更向西。粉堞引人尋古戍。紅兜伴客放霜蹄。關譏已與前朝別。辛苦群書莫謾携。</text>
<title>驟雨</title>,<text>晨光乍明東風急。驟雨却收庭苔濕。小簟淸涼梳盥罷。空齋寂莫圖書匝。寧愁車馬今不來。幸有尊罍閑可挹。田居歲美歸宜早。興在東湖靑蒻笠。</text>
<title>苦熱</title>,<text>薄霧初消赤日高。小堂棋罷引紅醪。空庭晝永繁陰靜。行傍蔬畦詠楚騷。</text>
<title>次姜子和示韻</title>,<text>早將樗櫟玷淸華。拋擲如今謗亦多。却笑海人徒費力。欲攀銀漢送仙槎。</text>
<title>次姜子和示韻 其二</title>,<text>風杉露檜近幽墀。睡裏新涼送雨絲。養拙讀書眞我事。人間翻覆孰前知。</text>
<title>次姜子和示韻 其三</title>,<text>十載叨恩侍玉墀。常慙酬報蔑毫絲。歸來分作東鄕老。名字時煩醉尉知。</text>
<title>睡罷</title>,<text>睡罷匡床酒暈消。閑思世事感鷦鷯。井中已斷曾投轄。箱裏空藏舊賜貂。詩禮向來甘發冢。公侯從古起吹簫。自慙妄想除難盡。昨夜金門夢早朝。</text>
<title>苦熱小雨</title>,<text>一日新晴已畏炎。旋聞亂點灑虛檐。微風捲簟蠅初靜。濕霧縈簾燕獨覘。宿麥正看收秩秩。新秧又報擢纖纖。閑房萬卷猶堪老。信手披來不揷籤。</text>
<title>閑居</title>,<text>斜日空庭一古松。移床欹枕眄雲峯。急流學士惟謀退。苦戰將軍竟不封。白雨送涼眠正熟。紅醪滴露興還濃。近來閉戶知聞斷。自笑衰年事事慵。</text>
<title>久雨</title>,<text>漠漠凄凄暮復朝。南街人斷水平橋。苔侵古礎仍成暈。爪吐新花已向銷。老欲藏名巾獨墊。少曾勤學麥從漂。空齋晝永稀來客。惟弄嬌孫遣寂寥。</text>
<title>久雨 其二</title>,<text>一雨滂沲易作霖。南峯白霧鎖晨陰。閑催壓酒多先醉。老喜看書懶細尋。出郭已聞樵路斷。連江更報麥疇沈。東莊久閉歸期晩。誰把長竿釣碧潯。</text>
<title>苦雨</title>,<text>白日隱雲表。陰雨暗九街。蒸溽不出門。苔色連空齋。古柳臥長堤。回溪漱欹崖。遙思斗峽穿。定被驚濤排。田父悶輟來。穡事恐亦乖。披披稻麥墊。浩浩陵陸埋。念此獨據几。豈但憂無柴。書潤蠹易集。絃慢琴難諧。濕燕靜窺簾。漂蟻巧緣階。雲氣更散聚。暝色增陰霾。老夫念咎徵。却食愁無涯。蕩蕩天門高。安得攄余懷。欲將䘏農心。思與廷中皆。賙飢必其時。莫遣煩徭偕。所望朝野謐。途無流莩骸。眷彼碧蘿深。亦足容吾儕。叨榮固多危。食力豈不佳。沈思倚前楹。林黑饒鳴蛙。肅肅風動簟。塗塗露垂槐。不寐聽滂沱。誰分酒如淮。</text>
<title>送潭陽府使李光夏 初除晉州。改是府。</title>,<text>莫道南方等瘴鄕。似聞潭府較淸涼。竹憐千畝連雲秀。茶愛雙旗浥露香。地僻只嫌京國遠。官貧寧苦簿書忙。萊衣省覲知非久。肯把雙魚問草堂。</text>
<title>睡覺</title>,<text>睡覺階前日已斜。催呼紫酒薦靑瓜。只追騷客嘲飡菊。不伴仙人學鍊砂。東渡漲高稀小艇。南峯雨濕逗輕霞。詩篇較少雕鎪力。莫遣流傳向俗誇。</text>
<title>喜晴</title>,<text>歷月淫霖不肯開。庭階成壑榻生苔。風回北嶽輕雷去。雲缺西峯返照來。書曝笑看陰蠹落。庭涼愁聽暝蛙催。東鄕恐失豐登兆。稚稻沈沙麥已摧。</text>
<title>日高</title>,<text>倦讀書多誤。閑眠日已高。淵明愛松菊。仲蔚隱蓬蒿。漸覺親知少。因嫌筆硯勞。庭蕪看欲暝。坐聽雨蕭騷。</text>
<title>爲姜子和。題三仙圖。</title>,<text>長思入海訪瀛蓬。誰向霜綃寫此翁。蒼鹿駕行瑤草露。紫鸞簫奏碧桃風。琅膏玉屑歡相勸。綠髮靑瞳認許同。不必通神論畫妙。仙都元在默存中。</text>
<title>挽南熏仲</title>,<text>已覺人間事事悲。玄兄先逝子何隨。白頭閉戶仍無友。靑眼開尊更對誰。嶺北巡餘思餽歲。城東祖罷憶題詩。幽門一隔嗟難作。只有平生鮑叔知。</text>
<title>挽南熏仲 其二</title>,<text>春城兩世相公門。繼擢高科族望尊。器宇共期追祖烈。升遷再見出君恩。經綸永負生前志。旌纛空啼別後魂。一慟靈筵他日事。慶溪煙樹暗孤村。</text>
<title>挽南熏仲 其三</title>,<text>吾儕落落曉星疏。榮路惟君夙有譽。衆謂列卿升秩晩。曾看左史受恩初。棠陰嶺外空遺愛。棣萼城南舊共居。期短算長那忍說。海雲關雨送靈輿。</text>
<title>挽南熏仲 其四</title>,<text>骨肉交情四十年。官班生歲較差先。共遊槐市連床話。伴讀山齋對榻眠。閱歷世途今老矣。追思往事各驩然。白鬚紅頰今難見。欲寫哀辭淚濕牋。</text>
<title>挽南熏仲 其五</title>,<text>貳卿知命未蹉跎。此事於君豈足多。縱惜早衰非有疾。還能健飯想無他。功名不遣通才了。存沒其如逝水何。欲問高天天更遠。惟從履道感經過。</text>
<title>挽南熏仲 其六</title>,<text>初聞哀計但驚呼。出入榮名只半途。始訝豐肥難上壽。還疑造化困吾徒。雲天夜降恩綸切。關路秋廻旅櫬孤。何限世間長命者。可憐君不待斯須。</text>
<title>送趙子直赴瑞山</title>,<text>罷宦辭靑瑣。携書隱碧蘿。君平長寂莫。元亮更絃歌。地濕䀋煙迥。城荒海霧和。聊爲十口計。知子拙催科。</text>
<title>送趙子直赴瑞山 其二</title>,<text>屬我尋愚谷。聞君長太丘。相看各衰鬢。欲別已新秋。莫作黃紬夢。須寬白屋愁。陶情定何處。佳句在官樓。</text>
<title>送李正叔赴高城</title>,<text>八景名區世共傳。君今懷綬去悠然。九秋關外隨遊客。三日洲邊作散仙。夾路松陰迎賜舃。緣堤棠萼拂歸鞭。遙思海味盤心殢。倘向東莊問酒顚。</text>
<title>暮雨</title>,<text>乍覺炎威豁。偏知夕景涼。迎風先捲箔。侵暝更移床。從宦輸他巧。憂時笑我狂。新秋一夜雨。高臥憶東莊。</text>
<title>題李汝封 邰 八勝亭</title>,<text>自有靑羅帶。那無白玉冠。晴雲多態度。舒卷入閑看。</text>
<title>題李汝封 邰 八勝亭 其二</title>,<text>翳日初成陰。隨風忽送雨。空濛自南來。半入庭前樹。</text>
<title>題李汝封 邰 八勝亭 其三</title>,<text>堤曲檣檣隱。天長片片遙。無風却西去。應逐海門潮。</text>
<title>題李汝封 邰 八勝亭 其四</title>,<text>霧薄纔堪照。宵寒漸向微。時驚白鷗夢。却向畫亭飛。</text>
<title>題李汝封 邰 八勝亭 其五</title>,<text>江闊島如拳。離離雨中草。可愛十里碧。時點白鷺鳥。</text>
<title>題李汝封 邰 八勝亭 其六</title>,<text>落水初如雪。緣堤更似煙。長條休折盡。將繫木蘭船。</text>
<title>題李汝封 邰 八勝亭 其七</title>,<text>曖曖半江日。斜含睥睨紫。何處暮鍾聲。行人爭渡水。</text>
<title>題李汝封 邰 八勝亭 其八</title>,<text>孤峯揷江中。新月涵靑銅。最憐虛閣裏。來照醉眠翁。</text>
<title>送朴萬鼎之淮陽任所</title>,<text>靑綾夢罷擁靑緺。勝地遨頭亦可誇。只爲高堂欣奉檄。肯從仙邑謾燒砂。陰崖露柏凋蒼粒。深谷靈參落紫花。欲訪蓬萊君作主。何時飛屐入煙霞。</text>
<title>田家秋雨</title>,<text>雨暗空齋臥枕書。荒村梨栗晩晴初。世間榮悴終無定。林下安閑自有餘。西崦日斜還送客。南溪水漲又妨漁。山田久已勤栽秫。爛醉從敎俗事疏。</text>
<title>田家秋雨 其二</title>,<text>孤村無客自蕭然。晻藹松間屋數椽。少傅香山投老日。司空官谷避居年。偶尋隣舍携兒去。還閉茅齋聽雨眠。却笑問匀空作賦。吾今謝事返林泉。</text>
<title>田家秋雨 其三</title>,<text>村居地僻自從容。岸幘閑吟倚古松。白石川溪秋潦盡。靑苔庭院暮煙濃。逃名或似韓康伯。耽酒寧同阮嗣宗。老守一丘知亦足。諸公勉力致時雍。</text>
<title>田家秋雨 其四</title>,<text>空庭日落露蛩稠。草樹蕭疏已仲秋。倦步每尋桃竹杖。衰容早着木綿裘。子陵瀨上惟垂釣。弘景山中只起樓。愧被擠排還舊里。野夫那敢企前脩。</text>
<title>秋雨</title>,<text>茅齋寂莫自生愁。屋角風松腄裏稠。野色靑黃霜欲下。山雲黑白雨初收。燕留空壘知經夏。蛩咽荒階解怨秋。已約隣翁修社事。前溪蟹熟酒新芻。</text>
<title>挽元兵使相</title>,<text>伴直周廬日。從容歷敍時。初由摠郞進。早受孝宗知。罷宦家逾窘。歸田鬢已衰。聲名宜琬琰。誰復記雲麾。</text>
<title>東隣</title>,<text>逶迤松逕向東隣。日晩歸來岸角巾。宦迹不須誇野老。農方惟自問鄕人。潭心水冷魚樔靜。江口雲開雁字新。白首營生眞誤矣。菁羹秫酒亦頤神。</text>
<title>日暮</title>,<text>山閣虛涼日色殘。秋禾收盡稻塘寒。漁撨老去緣非淺。詩酒閑來興已闌。野迥歸牛能識路。津昏輕艇獨橫灘。今年幸足西成望。肯厭先生苜蓿盤。</text>
<title>溪頭</title>,<text>日午溪頭杖屨頻。蒼官無數伴閑人。伯喈名盛還爲累。夢得詩成似有神。飯飽自知芹菜美。醅香仍報菊花新。疏頑豈是經綸具。分作山城版籍民。</text>
<title>九月十五夜。無眠起坐。</title>,<text>老人無事自無眠。叵耐虛齋夜似年。已愛蒼松同寂莫。可憐明月更嬋娟。愁聞暗壁鳴蛩促。靜見寒枝宿鳥遷。怪殺浮生何擾擾。吾今神定不須禪。</text>
<title>醉歸</title>,<text>茅齋松冷葉初飛。風岸紗巾醉始歸。壟上雲黃收晩黍。庭中月白擣寒衣。已知散地無榮辱。却笑名途有是非。每喚田翁同社飮。向來名字不嫌微。</text>
<title>閑居</title>,<text>暝煙縈高松。山色滿幽齋。荒茅擁細徑。落葉鳴空階。時候迅風帆。斜月在疏槐。豈無釣魚具。未試登山鞋。筋力旣云衰。林壑信可懷。況此霜風節。田家酒亦佳。獨酌自成醉。不要隣翁偕。稼穡日相催。寤此足生涯。居然百慮息。長嘯立雲崖。</text>
<title>挽閔鎡</title>,<text>昔過山居靜。披襟語日斜。詩書敎童稚。稼穡足生涯。潛德宜鄕社。廉名舊世家。淸儀已冥漠。陳迹只堪嗟。</text>
<title>九月晦日</title>,<text>卜築山中歲欲遒。松梢拂路柞蘺幽。濃煙冷雨愁將夕。落葉寒砧感送秋。誰道有方能却老。已知無地可埋憂。江流只隔東岡外。臥聽歸鴻獨命儔。</text>
<title>土後岡</title>,<text>老年那復賭宮袍。南畝犂鉏手自操。暮愛白煙籠野店。朝看碧浪送漁舠。寒畦稻盡知秋晩。虛閣松深待月高。塵世是非終不定。且須舒嘯上東皐。</text>
<title>卽事</title>,<text>身老自任眞。載書歸山阿。疏蘺隔砧聲。空谷傳樵歌。日晩東隣飮。滿酌不嫌多。盡醉徒步歸。流年奈吾何。</text>
<title>初寒</title>,<text>空山宿雨霽。落葉紛如雨。茅齋坐悄悄。短景簷前度。夜火明孤村。朝煙縈雜樹。江冷雁更號。林昏鳥爭聚。獨酌復長謠。誰與抒情素。伊今守東岡。宿昔翔雲路。踐歷盡光華。曾爲人所慕。浮名同鄭璞。散材似魏瓠。角巾歸吾廬。松柞含雲霧。閑添耕釣緣。老深溪山趣。泉淸要晨漱。石淨宜晩步。天地旣無垠。貴賤各有務。撫迹但自笑。生理焉足顧。靜念君恩大。幸得田閒住。不草子雲玄。且尋興公賦。愧被宰官呼。終始一韋布。人生好是閑。疏糲足朝暮。荏苒成老翁。年光不肯駐。幽居試筋力。興來輒芒屨。乘風翠松亭。翫月淸川渡。平生去矯飾。苦被詩酒誤。放浪不喜名。庶免時人妬。富貴固多憂。斯理今始寤。</text>
<title>自嘲</title>,<text>問余何爲者。明時一幸人。通籍三十年。金紫亦被身。歸休守丘壑。眼暗鬢雙銀。漸覺滄桑變。屢見朝廷新。却視鵷班侶。零落半爲塵。偃蹇從夙尙。好作山城民。坐臥手把書。一任妻孥嗔。人或譏疏頑。我自貴淸眞。高秋尋社期。佳日理釣綸。人生際干戈。存沒兩悲辛。吾今老太平。飮酒會交親。桑棗接東村。杖屨不嫌頻。券外素不求。何事可勞神。因爲擊壤謠。霜葉落紛繽。</text>
<title>寒雨</title>,<text>葉落仍寒雨。松高更曉風。乖時應寡友。休宦已成翁。晏起茅齋靜。閑行稻畝空。衰年去拘束。家釀且頻中。</text>
<title>挽金進士濡</title>,<text>歲晏𪚥齋深。獨居無朋徒。忽聞子長逝。向天但驚呼。天道云佑善。此言恐其誣。琴祥過數月。玉樹隔泉途。之子我自出。族望比崔盧。生蘊曾史行。至性與衆殊。況爲尙書嫡。懿訓自庭趨。詩書早博綜。場屋推碩儒。家聲挾脩能。世濟期亨衢。頻年雖屢黜。美玉宜終沽。瓜葛義不淺。往來曾款吾。示其囊中文。詞鋒敵兩都。芳蘭秀幽谷。皎月涵氷壺。淸談似飮酎。每見輒傾輪。及弔銜索哀。愍見容光枯。祝子少寬抑。且珍千金軀。胡爲纏兩豎。終不待斯須。柴血疑損年。命矣兪扁無。駟隙惜景催。鴒原悲影孤。何以慰九原。二妙皆隨珠。鷄絮阻臨湍。恨結寒波徂。文行必可傳。我辭愧疏蕪。</text>
<title>有感</title>,<text>辭祿人稱廉。辭爵人稱高。其辭諒爲難。名利世滔滔。吾老返耕桑。築室住東皐。散步松林間。禽鳥與爲曹。溪山有佳趣。詩句時復陶。野客莫相嘲。看我已霜毛。無事翫群書。旣倦飮新醪。金紫有何美。只遣筋骸勞。</text>
<title>霜日</title>,<text>松林宿霧斂。霜日淨茅廬。結社期秋盡。催租到歲除。葉聲風磴迥。雲影曉溪虛。地僻從無客。柴籬漸覺疏。</text>
<title>送龍岡縣令趙大壽</title>,<text>昔佩銅符出。曾從玉署遷。滄溟纔十里。故國已千年。浿水封疆盡。烏山負邑偏。赬蝦春更美。文蛤日爭鮮。魚柵潮聲壯。龍鬚簟縷姸。催衙愁判牘。偸暇合開筵。畫鼓隨紅拂。淸歌引翠鈿。征徭從靡密。光景且流連。曲浦村粘地。荒城石刺天。土風誇善射。氓俗解栽綿。斂布看奴籍。收鹽待息錢。煩移來不輟。逋粟久誰蠲。迎送庖廚續。侵冤族里騈。難充驕客橐。最怕上官權。乞養先朝李。追懷七閏前。胥徒半凋謝。郡閣獨新堅。庭翠思移柳。池香憶賞蓮。關河今邈矣。魂夢尙依然。臨餞仍多感。停杯爲細傳。慙無舊尹政。勞子贈華牋。</text>
<title>遣興</title>,<text>夜雪初融霽旭升。南峯雲盡露崚嶒。醉憐氷菜經冬脆。瘦覺霜毛較日增。門靜久懸迎客榻。眼昏空對讀書燈。尋幽已向東岡隱。肯學圓公老作僧。</text>
<title>遣興 其二</title>,<text>獨閉茅齋伴墨卿。當年颺歷只虛名。時聞落葉愁中響。倦聽寒砧夢裏聲。惟欲著書傳古事。已從休宦識人情。南窓日出梳頭罷。坐對爐香碧縷橫。</text>
<title>夜聽小兒讀書</title>,<text>篝燈耿耿照孤寢。欹枕臥聽兒讀書。分句未熟頻賜警。說義欲遍猶疑疏。可令精專立工課。荒蕪莫遣停耘鉏。回頭却憶少時勤。誇多鬪捷消居諸。但恨涉略坐眞得。聰明向衰皆歸虛。要令上下涵泳足。胸中障翳方漸除。邇來眼昏輟夜讀。篋中時見生白魚。乍聽初欣拾漏忘。閑尋尙欲勤爬梳。嗚呼此味寡人知。聖賢立訓寧欺予。更深擁褐坐無眠。任敎斜月窺茅廬。</text>
<title>苦寒</title>,<text>北風吹寒日。園木寸寸折。披肩閉戶坐。已迫履長節。群山抱王城。蠶岫前嵂崒。屹立窺吾窓。連空負凍雪。誰云城市擾。乃與山林別。舊書誦亦新。濁醪煖可悅。忽聞剝啄聲。小刺字欲滅。縱非附炎人。要我作簡札。謂客無煩爾。吾欲與俗絶。世變常衮衮。人情異曩日。</text>
<title>苦寒。敍客問答。</title>,<text>京城地自高。氷雪凍淸漢。窮居突難黔。錢米竭薪炭。松柏瘁將枯。桃李焉足算。偶逢南客語。聽罷却疑謾。十暖一日寒。暖候過強半。飛雪才到地。見日若湯灌。源泉晝夜流。烈風吹不泮。園竹綠森森。野梅白粲粲。吾東固多山。岡領互蔽捍。隔閡州居錯。風氣不相貫。湖行不數驛。自覺南北判。舒慘夐不同。圖志何勞按。無衣思南州。子美曾所歎。我生拙自謀。入秋棲山館。倏爾返城居。門靜輪蹄斷。大雪壓庭階。晨光來紙慢。山櫟市不乏。無錢不得換。苦寒何時解。欲家南海岸。閉戶擁甎爐。呼婢促朝爨。誰能致尊醪。緩我愁緖亂。</text>
<title>雪</title>,<text>同雲液雪漸黃昏。坐對虛簷凍雀翻。剩欲掛錢尋酒店。還思荷笠訪江村。疏槐向日銀花落。老檜搖風玉葉繁。遇景不須嫌寂莫。墻頭新月涌金盆。</text>
<title>暮雪</title>,<text>雲合山將夕。庭寒雪作花。無風初漠漠。映日更斜斜。野迥難分鶴。林昏尙辨鴉。深房衾似鐵。仍遣盡屛遮。</text>
<title>卽事至前一日</title>,<text>宿釀敎先壓。香爐覺自親。麥經三白茂。梅共一陽新。室冷鷄鳴緩。庭空鵲噪頻。誰能榮羸馬。衝雪更干人。</text>
<title>冬暄</title>,<text>冬暄似二月。街路雪成泥。姸日窺松閣。流澌擁柳堤。消閑書是役。畏冷酒常携。聞客談時事。氈冠睡自低。</text>
<title>從崔仲鎭借書</title>,<text>一鴟蒙借不嫌頻。燕肆賖來件件新。燈下眼昏從自擲。窓間日出却相親。看多欲讓三年祿。味永能輕五鼎珍。莫笑書淫消不盡。只緣臨老作閑人。</text>
<title>詠盆梅</title>,<text>幽齋臨臘已移盆。好伴羅浮月下魂。林叟托盟身共隱。石生留詠語嫌村。惟愁冷霧侵香骨。莫遣流塵損粉痕。只擬與君相對醉。坐看疏影落芳尊。</text>
<title>洗心亭八詠。爲李揆一作。</title>,<text>千疊窓間一種靑。如嚬如笑遶雲汀。天公似亦眞多事。故向君家作彩屛。</text>
<title>洗心亭八詠。爲李揆一作。 其二</title>,<text>百川穿峽自東來。岸裂沙分兩鏡開。欲議合流歸海處。風帆西去暮潮催。</text>
<title>洗心亭八詠。爲李揆一作。 其三</title>,<text>峯蹲嶺疊已崔嵬。更有晴雲冠石臺。飛閣捲簾初睡罷。坐看閑影度江來。</text>
<title>洗心亭八詠。爲李揆一作。 其四</title>,<text>日沈風定暝雲愁。一夜靑山盡白頭。到曉請君開戶望。玉峯銀岫擁江樓。</text>
<title>洗心亭八詠。爲李揆一作。 其五</title>,<text>十里灘聲入夜高。篷窓暗響已蕭騷。漁燈欲滅汀洲黑。却向籬根繫小舠。</text>
<title>洗心亭八詠。爲李揆一作。 其六</title>,<text>平湖如練向西流。一點氷輪萬頃秋。未必漁翁能翫月。只緣垂釣坐舷頭。</text>
<title>洗心亭八詠。爲李揆一作。 其七</title>,<text>遙看碧浪浸雲堆。南北行人日日催。却笑浮生忙裏老。輕舟如箭去還來。</text>
<title>洗心亭八詠。爲李揆一作。 其八</title>,<text>亭下風生席影翻。商船今夜別孤村。歸時莫苦潮來晩。明日江都是海門。</text>
<title>夜詠</title>,<text>天敎臨老就閑居。住近南山勝有餘。往日浮榮眞夢鹿。邇來生計久無魚。爐添榾柮朝嘗酒。眼隔琉璃夜看書。欲賦雪詩慵轉甚。垂帷穩睡曉鷄初。</text>
<title>對雪</title>,<text>雪暗南峯歲欲除。爐邊小酌夕熏初。不思往日無窮事。尙覓平生未見書。吏職豈容元亮放。時情久厭仲翔疏。年來漸覺交遊盡。惟伴田翁共屛居。</text>
<title>與諸友小飮</title>,<text>日隱添山黛。醪香破臘寒。雖非少年伴。且盡歲時歡。狂語宜浮白。衰顏借渥丹。留連忘早罷。門外月光殘。</text>
<title>書適</title>,<text>窓眼斜陽滿。床頭素秩排。寂寥稀客刺。深暖愛吾齋。只覺詩催瘦。都無事繫懷。經旬自高臥。晴雪擁幽階。</text>
<title>挽金僉知益昌</title>,<text>健筆巍科早有聲。高年一級豈爲榮。知星仲蔚捐塵事。講易君平閉道情。城市寓來眞大隱。圖書老去只淸盟。如公獨行終難泯。欲寄哀辭淚自傾。</text>
<title>臘前一日</title>,<text>今歲只四日。天晴日校長。易消三盞淥。難變數莖霜。岑寂詩情動。辛酸世味嘗。昏朝書繞膝。餘事肯思量。</text>
<title>睡少</title>,<text>昔嘗紆簪笏。聞鷄入天關。歸家輒困睡。一日何曾閑。常拋篋裏書。暗凋鏡中顏。只爲寸廩縻。因循久淸班。自從蒙賜罷。如倦客得還。杜門外搆息。茹蔬養疏頑。神淸睡却少。坐待月銜山。始知華胥路。惟在靑瑣間。奔走爭日月。恐貽職事癏。筋骸倦欲休。光景迅難攀。轉眄老已至。孰禁承弁斑。所以求道人。遐擧去塵寰。因茲鍊吾氣。猶足衛素孱。</text>
<title>十二月晦日</title>,<text>殘雪迎春盡。餘寒入夜增。逐歡羞白鬢。懷舊對靑燈。養拙從人笑。藏名避世憎。蕭然屛塵事。方寸要淵澄。</text>
<title>甲戌元日</title>,<text>星轉鷄催曉漏頻。淸時五十七年身。未知爆竹能驚鬼。只覺屠蘇最後人。里俗歡娛猶似昔。樓臺雲物已迎新。老慵閉戶無相問。一首詩成一盞春。</text>
<title>夜坐</title>,<text>夜永香燈闇。星移令節新。轉添霜點鬢。惟覓酒濡唇。世旣疏文士。天敎作散人。近來慵報訪。城裏少交親。</text>
<title>日暖</title>,<text>南峯雪盡對嶙峋。暖氣今朝已困人。麗日撥雲紅有脚。和風吹水碧生鱗。田園老去雙繩屨。簪笏拋來一角巾。啜罷茶甌仍命枕。翩翻鳥影度窓頻。</text>
<title>人日雨</title>,<text>人日連宵雨。泥融片雪無。魚龍離舊窟。鳧雁向晴湖。閱世思前輩。歸田感故吾。今年春事早。瓜地莫敎蕪。</text>
<title>夜坐</title>,<text>爐側澆愁酒。庭前沒膝泥。浪衝氷陣斷。雲抱日輪低。硯膩敎頻洗。書傾懶更齊。衰年仍避客。無夢到鳴鷄。</text>
<title>十一日立春</title>,<text>日永雲陰暖候多。新餳嫩菜足晨酡。水生凍澤魚應樂。風軟空園鳥自歌。感舊只餘山色在。追歡其奈鬢霜何。墻南散步看春物。已有微靑入古莎。</text>
<title>酒後</title>,<text>寄趣狂於酒。搜詩靜似禪。寒蔬妨病肺。濃茗破昏眠。山蕨香堪煮。塘蒲綠可編。湖東有小築。春興坐悠然。</text>
<title>陰雨</title>,<text>閉戶雨冥冥。寒多酒易醒。坐開溪石紫。行吸草煙靑。庭潦疏難盡。檐鈴滴不停。唯思見晴日。覽物上東亭。</text>
<title>午眠遣興</title>,<text>晝永唯饒睡。年衰目減狂。鎗分新茗熱。瓮撥宿醅香。細雨垂簾靜。濃泥步屧妨。詩篇消寂寞。門巷閱炎涼。已覺愁難寄。都將醉作鄕。烏皮居士几。白葛逸人裝。見月休燒燭。迎晴獨負陽。萱心潛孕翠。柳眼欲回黃。悶老須謀樂。頤神最忌忙。閑吟對芳景。斜日滿繩床。</text>
<title>十四日寒甚記之</title>,<text>峭風凄日靳芳時。久識陰陽有變移。凍竹欲蘇爲雪誤。陳萱將茁被氷欺。紫氈幘暖圍霜鬢。紅地爐新炙玉巵。寂寞上元歡意少。小窓呵硯獨題詩。</text>
<title>送平壤判官柳君休</title>,<text>西州佳麗問如何。土衍民稠水似羅。但得神明勤聽斷。寧敎閭里困煩苛。練亭月入江光滿。綾島春來草色多。年少專城人所羨。一麾休自恨蹉跎。</text>
<title>正月二十五日大雪</title>,<text>齋房睡覺篆煙斜。蕭索簷前舞雪花。物色自能知節序。天心何遽妬芳華。不隨仙客誇披氅。肯伴歌姬問煮茶。但得炭紅兼酒淥。老夫高枕足生涯。</text>
<title>夜寒</title>,<text>空廊人靜入寒蟾。轉覺春愁日日添。薄祿久拋應類邴。幽居已卜肯詢詹。霜顚懶照新磨鏡。雪岫爭窺半捲簾。無怨無尤從所樂。不妨軒額自名恬。</text>
<title>春寒</title>,<text>宿雪留寒在。殘氷閣岸多。孤蹤與時左。小酒奈愁何。覽物春猶淺。窺窓日易過。散人無所事。猶自祝年和。</text>
<title>送盈德令閔東野 東野大父正郞公。以吏曹正郞。嘗宰是邑。距今八十餘年。</title>,<text>學士仙區昔種桃。賢孫今日試牛刀。休言薄宦殊榮宦。可把秋曹擬選曹。鄕井縱無遺老在。壁紗應有舊題高。疲氓久被朱提擾。須勵氷心待璽褒。</text>
<title>二月三日</title>,<text>今日始知春。山靑麗景新。庭泥交鳥跡。池浪沸魚唇。恐失煎茶候。難違接樹辰。端居自少客。書秩遶閑身。</text>
<title>縱筆</title>,<text>吾衰益增放。萬事如浮雲。佚以養老體。靜以存天君。酒美不願醉。小酌至微醺。看書編未竟。眼花已紛紛。心手旣多閑。援筆記異聞。瑣細近調諧。敢謂經世文。自念樗散姿。強學志徒勤。雖蒙鳳池恩。未建麟閣勳。顚沛老方歸。小築東湖濆。猶嫌素食刺。開荒卽耕耘。是時二月初。雪盡春欲分。渴嘗甆盌茗。寒附磚爐熏。白頭適其適。那復勞骸筋。賢俊昔未遇。甘與麋鹿群。時來試經綸。簡編尙遺芬。此非腐儒事。惟欲守鄕枌。世味已備嘗。是非如絲棼。何如伴田叟。鷄酒同慇懃。縱逢醉尉嗔。莫道舊將軍。</text>
<title>雜題</title>,<text>峭風晩始定。園雀爭巢鳴。返照入高齋。隣巷傳砧聲。旣無應接勞。誰識幽曠情。山色滿墻頭。披襟坐前楹。悠悠日已夕。有酒且自傾。</text>
<title>挽李掌令必茂</title>,<text>槐市同遊蓋始傾。升沈三紀鬢霜明。相門本自饒餘慶。場屋何須恨晩成。舊業尙留方丈勝。新銜猶帶柏臺榮。從知鳳穴雛皆好。世美超宗已有名。</text>
<title>曉霜</title>,<text>碧瓦霜初盡。黃簾日已高。鷄驕方視影。雀乳更含毛。自愛松林迥。都忘杖屨勞。衰年去拘束。何恨隱蓬蒿。</text>
<title>遣興</title>,<text>日暮松聲定。春山倚杖前。麥靑風淡淡。蒲碧水涓涓。興到臨溪坐。慵來閉戶眠。長楊方羽獵。從幸記當年。</text>
<title>送北評事金聖起</title>,<text>白山凍雪連銀漢。天池東瀉成長河。六州臨河邐迤開。列岫南走長坡陀。將軍置營靑海曲。虎士若雲森金戈。邇來評事又遴選。聯翩學士辭鑾坡。職按邊儲且廉察。澄淸只欲兵民和。君今東裝告行期。雲天兩嶺靑相磨。參軍幕裏縱笑談。都護營中携綺羅。自從升平久戢兵。壯士不復天山歌。但令列邑去虎冠。遐陬聖澤沾滂沲。歸時正直三月晩。關門尙踏氷嵯峨。極目荒村不見花。平田漠漠初栽禾。將看尺一下雲霄。豈容幕僚空婆娑。苦寒窮塞且加飡。北風刮面陰雲多。飛沙沒樹皀雕竄。大雪摧城彫虎過。獵罷雄心扷玉鞘。尊開姸唱嬌靑蛾。固知從軍自可樂。況君佳句如陰何。公餘若得相思作。須向春山問薜蘿。</text>
<title>送慶源府使李子章 國華</title>,<text>地轉扶桑近。程連豆滿遙。腥膻從自古。冠帶始先朝。北望山長雪。東臨海不潮。林深游白贙。波靜躍文鰩。寒瘠民猶悍。荒涼野似焦。由來忘戰鬪。亦可樂耕樵。虎穴隣何邇。狼心日漸驕。干戈都朽鈍。城郭任蕭條。闌出憂常在。相爭禍必招。封疆一水限。組練六州驍。邈矣遺風陋。居然勇氣消。麻衣偏畜狗。革襪巧擒貂。縱寡徵求牒。惟煩戍守徭。誰能去害馬。庶見化飛鴞。擇帥資雖陟。看君鬢已彫。臺端方擢黯。關外却留超。瑣闥辭晨漏。軍城聽夜刀。離亭塵浥雨。征路嶺攢霄。境盡溟氛闇。筵開塞管調。黃紬休着夢。朱閤莫藏嬌。遣日憑遊衍。當春厭寂寥。邊沙驚漠漠。鄕信問迢迢。甜菜烹蒼滑。香醪滴紫燒。登樓迓明月。閉戶度獰飆。隔岸覘氈幕。濱河抗麗譙。須勤共理政。定有去思謠。已自憐衰謝。何堪別久要。鴻歸乘障夕。蟾缺讀書宵。農務爭花發。羈心逐旆搖。含情念散聚。樽酒阻河橋。</text>
<title>歸田卽事</title>,<text>仲春歸田廬。寒候未收威。漠漠墟煙濃。凄凄山日微。驟雪忽連宵。群峯白四圍。驚飆度高松。玉花漫天飛。暗谷冷藏霞。疏林晩成霏。披襟愛淸景。寒翠籠巖扉。曖曖撨磴暝。新月已升輝。却望荷笠翁。行歌向江歸。</text>
<title>雜興</title>,<text>好古悶俗偸。好書惜身老。巧拙各有受。逝將守吾道。見幾固已少。遐遯惟商皓。心安卽泰和。莫自失其寶。閑斟泛泛蟻。靜聽喈喈鳥。山居覽時物。土膏春雨早。但恐西疇蕪。食力亦云好。</text>
<title>雜興 其2</title>,<text>松生不待培。匝麓靑蔥蔥。成林彌數里。護我一畝宮。斤斧戒不入。晻藹迷西東。小築無藩墻。歲久任蒙籠。散步亭亭陰。欹枕瀏瀏風。旣足樵蘇資。且有棟樑功。最愛翠蓋傾。偃蹇立雪中。窈窕谷增深。勢若凌雲空。蔣卿隱竹徑。陶君醉菊叢。高懷旣超俗。千載寄趣同。我今逃空久。賴有十八公。</text>
<title>雜興 其3</title>,<text>茅廬暝煙深。緩步出洞門。莽曠野無人。北瞻江頭村。杳杳去帆隱。森森喬木繁。晩舂響空谷。早耕侵高原。偶逢荷篠翁。相携坐石根。榮名世雖競。泉石跡自尊。薈蔚一丘深。縈折雙溪奔。簡朴養吾眞。屢空不足論。何以寫我懷。新醑盈山樽。</text>
<title>雜興 其4</title>,<text>暮春三日雨。庭草靑爭新。朝曦入虛齋。盥濯拂綸巾。讀書數三編。洗却胸中塵。蒼松遶庭階。幽鳥啼向人。達士取適意。君子貴修身。由茲得其歸。不須名隱淪。固知夸毗徒。殉物耗精神。吾今從所好。自耕農圃春。白髮不出門。此屈寧求申。時訪東隣友。共步淸澗濱。</text>
<title>送江界府使趙子直</title>,<text>沃國遺墟地自雄。西來鴨水限吾東。山頭五粒凌霜翠。谷底三椏入夏紅。雪棧每愁京信斷。歌筵時遣客愁空。臨分欲說經過事。幕府靑衫似夢中。</text>
<title>送江界府使趙子直 其二</title>,<text>新賜金緋節制尊。送君驅傳出都門。衰疲敢憚三年戍。落拓猶沾一級恩。棧閣入雲稱狄嶺。川流噴雪號淸源。公齋牘罷晴暉永。應憶漁樵郭外村。</text>
<title>暮春</title>,<text>淸晨經罷進新醪。城市端居跡更高。種菜只敎菘並芋。看花尤愛杏先桃。雲開北岳浮三髻。雨急東江漲一篙。閱史未終還歎息。升平從古亦難遭。</text>
<title>三月中旬。庭杏始開。記之</title>,<text>閏歲春寒未放花。今朝嬌杏始繁華。已臨池面新粧照。半出墻頭粉態誇。宿蕊待晴成蝶夢。濃香當午入蜂衙。宵來又恐東風惡。坐倚雕闌到暮鴉。</text>
<title>春旱</title>,<text>春盡猶無雨。農憂我獨深。霧濃難得潤。雲密只成陰。莫測天心遠。旋愁夏澤淫。庭花看欲謝。擧酒聽鳴禽。</text>
<title>遣興</title>,<text>日出松杉密。峯廻埤堄連。靑山當戶秀。白晝掩書眠。客到多忘語。詩成不要傳。芳辰思一醉。彭澤奈無錢。</text>
<title>松林</title>,<text>松林曉霧濃。獨立眄前峯。地僻稀逢客。身衰懶課農。籬疏靑蔓裊。徑古紫苔封。永日忘言坐。安閑孰似儂。</text>
<title>四月十二日。聞除同義禁。以在外卽遞。</title>,<text>六年蓬蓽一衰翁。何意除書到此中。每愛子平知進退。猶羞禹錫問窮通。小莊耕稼關心久。甲第繁華轉眄空。莫對散人論世事。朝吟暮醉度春風。</text>
<title>遣興</title>,<text>洞裏田家已曉炊。風搖麥翠擁疏籬。杯香莫遣春空過。柯爛還驚世屢移。庭院飄煙烹茗處。陂塘微雨揷秧時。朝廷近日多新報。無奈山翁醉不知。</text>
<title>觀漁</title>,<text>馬向靑蕪放。人從綠浦歸。灘淸看並戲。蘋密認相依。觸網驚還竄。登鉤健欲飛。閑來供笑樂。江路已斜暉。</text>
<title>辭左尹志感</title>,<text>白日閑居夢。靑春老圃心。誰知紫泥寵。不避碧蘿深。薄劣慙張趙。優遊羨向禽。辭章少文飾。天肯鑑微忱。</text>
<title>閑行</title>,<text>永日身何事。閑吟遶麥畦。花能迎客笑。鳥亦對人啼。山月供高枕。林雲伴獨棲。浮榮脫不得。轉覺世途迷。</text>
<title>閑行 其二</title>,<text>六年從棄置。白髮臥幽莊。樹寄知鶯隱。泥乾笑燕忙。隨撨出雲谷。伴釣傍滄浪。晩上東皐望。繁花暗野堂。</text>
<title>閑行 其三</title>,<text>曉起營幽事。柴扉向水開。䂨松靑嶂迥。移石碧泉來。睡癖書能導。詩情酒作媒。鶯聲聽未足。繞樹獨徘調。</text>
<title>閑行 其四</title>,<text>簪組還今日。雲林似去年。風波無淨地。榮辱任高天。花影侵閑步。松聲過午眠。山靈休送誚。惟愧主恩偏。</text>
<title>閑行 其五</title>,<text>入夏常憂旱。經春只戀花。琴棋居士室。松柞野人宋。睡足還開卷。詩成獨煮茶。未能都省事。侵曉遣澆瓜。</text>
<title>四月十九日。得雨。時將赴召。</title>,<text>一雨歡聲動四隣。籬桑壟麥翠爭新。此時簪組能縻我。他日雲林定笑人。瘦質自憐先瘁柳。微材敢怨後來薪。塞翁得失須臾事。擬報君恩早乞身。</text>
<title>自謿</title>,<text>老厭簪裾趁早衙。鵷班舊侶怪顚華。榮枯易變惟安命。權寵難居莫浪夸。閉戶獨經三日雨。巡欄猶有數枝花。東湖坐想閑遊處。紫荇靑菱覆白沙。</text>
<title>送開城留守宋道深</title>,<text>一臥江村抵六年。留京升秩始騰遷。還驚杏浦漁舟夢。更結松山蠟屐緣。鬢髮共疏君較健。官班相躡我差先。淸樽却負城西餞。坐想征軒夕照邊。</text>
<title>送三陟府使李芳卿</title>,<text>宦倦還爲吏。官閑卽是仙。棠花沙路雨。竹籟郡樓天。牒訴驚殘夢。溪山要勝緣。臨分只相羨。鳧舃去翩然。</text>
<title>挽金判書宇亨</title>,<text>雲路騰遷四紀餘。耆司一品老尙書。優閑自足懸車後。寒素常如釋褐初。塞北已看還旅櫬。城東又哭送靈輿。高軒每憶陪淸話。隔巷垂楊是舊居。</text>
<title>送淮陽府使李子朝 萬東</title>,<text>海上金剛窟。千峯玉削成。粥香蒼柏粒。湯熟紫參英。不覺三山遠。休言五斗輕。朝衫徒拄笏。飛舃羨君征。</text>
<title>連雨</title>,<text>今歲無天旱。終朝聽雨聲。簪纓妨懶性。書卷養高情。北岫雲猶合。西江日却明。庭前有古檜。最愛夕陰淸。</text>
<title>送杆城守沈澂</title>,<text>拔地千峯秀。臨空萬景高。明沙散銀礫。瑤海易風濤。魚稅堪充俸。山禾足釀醪。遙知賞心處。淸澗繞亭皐。</text>
<title>六月初三日。不詣賓廳。與諸友會話。</title>,<text>陋巷稀相訪。幽軒喜屢過。倚墻靑菼擢。窺戶碧峯多。枕簟從吾放。謀猷奈老何。淸談具不厭。頹照在庭柯。</text>
<title>爲柳季養 以井 題畫</title>,<text>筇杖匡床鶴髮翁。門前雜樹暗西東。兒童莫遣鵾絃鬧。牛背先聽牧笛風。</text>
<title>書閑</title>,<text>憲府一言發。廷謗來如屋。解職適吾樂。閉戶南山谷。積潦洗阡陌。空庭饒草木。白霧曉撲簾。雨脚森銀竹。長簟東欄風。有書且不讀。欹枕對高樹。路從華胥熟。</text>
<title>病暑</title>,<text>病暑仍閑坐。乘涼且少眠。已停陶令酒。猶詠白公編。綠樹靑苔地。紅塵赤日天。何須強簪笏。優逸養殘年。</text>
<title>六月二十四日甚熱</title>,<text>謗媒容易在臺端。猶喜身閑免熱官。世上幾人能不錯。樽中有酒且謀歡。蛤鳴稻綠驚秋近。蟬唳槐黃覺暑闌。褊性豈宜縻薄祿。東莊松竹亦平安。</text>
<title>驟雨 柳相公寬貧甚。屋漏以傘自蔽。</title>,<text>驟雨昏阡陌。空園草木深。高齋免淋漏。油傘不須尋。</text>
<title>驟雨 柳相公寬貧甚。屋漏以傘自蔽。 其二</title>,<text>雨洗炎都盡。雲開日已高。驅蠅鋪白簟。切鰒酌紅濤。</text>
<title>驟雨 柳相公寬貧甚。屋漏以傘自蔽。 其三</title>,<text>閉戶尋幽事。蔬畦一席靑。葉繁煙漠漠。莖弱露亭亭。</text>
<title>答李仲彥</title>,<text>已被榮途誘。因知晩境非。戴星行紫陌。侵夕出彤闈。繾綣書難盡。吹噓力恐微。投詩莫相誚。看我化緇衣。</text>
<title>坐政院書懷</title>,<text>十上銀臺冠從班。花磚脚倦鬢雙斑。院中日錄添新秩。簷外時官對舊顏。賤迹本無二宿戀。浮榮似妬六年閑。天街最喜炎威盡。槐露初涼月正彎。</text>
<title>坐政院書懷 其二</title>,<text>樺燭煙殘曉景侵。眠時漏院冷沈沈。馬愁泥滑街頭雨。鴉噪雲屯苑裏陰。兼局尙能分紫醞。行階猶復帶黃金。欲摩病眼看章奏。始覺鵷班異古今。</text>
<title>送兪寧叔 得一 書狀</title>,<text>遼山北去更西轅。華表城殘只曠原。淹滯每成鄕國夢。經過時弔戰場魂。風沙蔽日難尋路。煙樹浮空認有村。握節識君能了事。行途辛苦不須論。</text>
<title>送吳貫之 道一 使燕</title>,<text>君今脂轄涉遼墟。萬里山河白露初。毀堞尙堪尋漢戍。遺民寧復識周餘。華音已變難憑譯。關禁猶苛莫購書。最憶燕南冬醞美。傾壺一酌客愁紓。</text>
<title>挽朴三陟相馨</title>,<text>已恨雙鳧遠。翻驚六驥忙。時來到金紫。世轉苦雌黃。作吏身將退。歸田病亦妨。襟期阻冥漠。一哭白雲長。</text>
<title>九日。次玉堂金李兩學士韻。</title>,<text>臺前睡罷下斜陽。來亦憂遲退亦忙。已向內廚封嫩碧。仍催上苑貢深黃。侵晨待闢葳蕤鎖。遇節聊尋瀲灎觴。疲老自慙恩未報。可憐三逕久從荒。</text>
<title>疊前韻</title>,<text>幽棲曾卜二星陽。豈意春來馹召忙。寂寞只甘嘲尙白。飛騰那復躡乘黃。金蓮不見曾燒燭。銀葉猶擎特賜觴。莫把淸篇誇險鬪。老來才盡硯田荒。</text>
<title>送人</title>,<text>海上仙山冠大千。知君佩竹亦仙緣。邑殘判牘常餘晷。地勝陶情定幾篇。日馭便從窓外過。波聲每向枕邊傳。緘書倘憶銀臺老。睡睫朦朧坐曉筵。</text>
<title>贈奉恩寺克湍上人</title>,<text>玄寢臨淸漢。精藍號奉恩。只嫌遊客迹。常訪法王門。霜落三田樹。江寒十里村。看師無礙滯。禪悅始堪論。</text>
<title>解都承旨</title>,<text>十入中書省。辭官歲欲終。光陰驚易邁。簪紱苦相籠。煖酒頻吹淥。親爐乍撥紅。庭杉醒午夢。霜葉不禁風。</text>
<title>次吳佐郞命峻韻</title>,<text>東庠都講集時賢。帷外靑衿對折旋。戰藝尙誇三鼓氣。專門更結五經緣。晨開縹帙霜濃瓦。夜進芳樽月照筵。詩興已闌吾亦老。讓君何惜在盧前。</text>
<title>送正使申公獻 琓</title>,<text>北陸氷方壯。輶軒再度遼。金緋卿月選。玉帛使星遙。薊府城留寺。通河艦作橋。經過想辛苦。店主歲增驕。</text>
<title>歸廣莊</title>,<text>東崦秋來訪故居。鳴風落葉擁庭除。籬邊路曲寒潭潔。洞裏村深古木疏。虛室乍開尋典籍。塵纓欲濯愧樵漁。歸田上策無人問。却愛興公賦遂初。</text>
<title>歸廣莊 其二</title>,<text>十畝靑松一曲溪。恬翁於此寄幽棲。望窮去鷁風從北。聽斷寒鷄月向西。老懶尙餘詩興逸。浮沈已免宦途迷。山齋曉起霜威逼。會待明春壁更泥。</text>
<title>十一月二十六日。苦寒遣興。時爲工曹。</title>,<text>身衰官宂且閑居。刮地風寒雪縞廬。可擬能詩何水部。猶慙致仕白尙書。擁爐酒煖宵吟後。理髮燈殘曉夢餘。莫笑才疏投散久。邇來斤斧不尋樗。</text>
<title>乙亥元日。病不造朝。賦此一律。志感。</title>,<text>新正霽雪入初暉。凍岫黃雲始解圍。閉戶夢闌淸漏盡。鳴珂朝散紫宸歸。婆娑宦興羞看鏡。寂寞林居待拂衣。莫厭水曹官冷淡。春盤生菜餽纖肥。</text>
<title>休虛堂十詠。爲花春君 㵾 作。</title>,<text>煙消風暖正離披。深淺臙脂染玉肌。莫遣午晴蜂蝶鬧。楊妃粧罷醉眠時。</text>
<title>休虛堂十詠。爲花春君 㵾 作。 其二</title>,<text>一闌千朶紫兼黃。可愛花中獨擅場。欲識無情動人處。滿叢香露洗晨粧。</text>
<title>休虛堂十詠。爲花春君 㵾 作。 其三</title>,<text>三逕初開爽籟新。襟期只許此君親。名園會有藍輿迹。莫問王孫是主人。</text>
<title>休虛堂十詠。爲花春君 㵾 作。 其四</title>,<text>文窓畫闥碧梧陰。坐待空庭月色深。莫怪不眠終此夕。嚴城曉鼓已紞紞。</text>
<title>休虛堂十詠。爲花春君 㵾 作。 其五</title>,<text>錯落虬梢十畝涼。仙禽刷翮立斜陽。愁來試作靑田夢。不覺雲霄萬里長。</text>
<title>休虛堂十詠。爲花春君 㵾 作。 其六</title>,<text>日照方塘宿霧空。田田淨翠映深紅。淸香只在初開處。且待虛堂陣陣風。</text>
<title>休虛堂十詠。爲花春君 㵾 作。 其七</title>,<text>靑女飛霜短景催。籬邊黃菊十分開。可憐受命花中獨。能殿群花泛玉杯。</text>
<title>休虛堂十詠。爲花春君 㵾 作。 其八</title>,<text>臘雪憑凌歲向闌。庭梅初發不禁寒。此中絶艶兼淸景。何似羅浮月下看。</text>
<title>休虛堂十詠。爲花春君 㵾 作。 其九</title>,<text>三尺枯桐伴寂寥。風松一曲動寒宵。氷絃撚斷無人賞。千載鍾期未易招。</text>
<title>休虛堂十詠。爲花春君 㵾 作。 其十</title>,<text>鸜眼磨成色更佳。却辭溪坎入君齋。晴窓睡罷開檀匣。旋遣隃麋出處偕。</text>
<title>有感</title>,<text>請急經旬臥一床。衰年宦迹笑常忙。日高雪盡䲶鴦瓦。卷動香生翡翠觴。盈滿固知神所忌。疏狂眞欲世相忘。河淸可待身先老。獨眺雲峯坐嘯長。</text>
<title>再用前韻</title>,<text>早歲含香侍御床。流年不覺轉頭忙。華顚照處憎明鏡。綺語搜來命綠觴。光祿行藏羞自筮。希文憂樂竟難忘。東莊坐想春先到。乳鳥爭巢白日長。</text>
<title>志感 以病給由。不造賀班。</title>,<text>明時掄擢盡楩枏。寄祿閑曹每自慙。已悔載書辭洛北。寧嗟抱史滯周南。雖更世變薑猶辣。欲返田居茶亦甘。信口哦詩惟志感。光陰偏覺卷中添。</text>
<title>正月二十日</title>,<text>雲包日脚作輕陰。雪盡空園噪暝禽。已覺嫩黃回柳淺。漸看新碧入萱深。習慵恩暇愁將滿。養疾香醅忌屢尋。窮巷閉門稱仕隱。鏡中衰瘦愧朝簪。</text>
<title>二月十二日。擢拜工曹判書。是月。拜兵曹參判。都承旨有叱擢。</title>,<text>銀臺騎省已經旬。復見冬官拔擢新。八座責深非國士。三遷恩厚愧朝臣。豈應才具超同列。只是升沈任大匀。歎息白公知進退。分司惟賞洛陽春。</text>
<title>挽成生員萬昌</title>,<text>射策初心謬。歸田晩計成。山陽惟樂志。王谷久逃名。雲路芝蘭秀。雷封棣萼榮。專城養不足。餘照已催傾。</text>
<title>挽李同知櫋</title>,<text>兩世金緋貴。同開八秩尊。祥暉照南極。喬木在東村。桑麥分憂地。芝蘭積慶門。追思床下拜。風味自春溫。</text>
<title>挽洪校理萬遂</title>,<text>兩捷高科若摘髭。憐君才命苦差池。年同伯玉知非歲。病似丘明作傳時。雲路彈冠皆等輩。家居繼俸獨恩私。弘文已罷修文促。轉覺功名黍一炊。</text>
<title>挽崔四宰寬</title>,<text>四紀榮途八秩身。懸絲淸節冠簪紳。洛中舊宅空三畝。林下全名只一人。晩歲自同飛遯士。治朝寧棄老成臣。後生問道終違願。聽說閑居註易新。</text>
<title>朴僉知尙郁壽筵。謹以一律賀之。</title>,<text>華堂日晏綺筵高。醉裏傳杯衆樂嘈。暖碧早粧垂院柳。嫩紅初點映階桃。金緋已貴宜三品。蘭玉爭佳更十曹。幸接芳隣情不淺。莫辭移席進香醪。</text>
<title>時爲秋曹</title>,<text>一旱能愆播種期。庭槐葉密薺花衰。致官祿厚曾無報。臨事才疏亦自知。吏牘文辭愁宂長。人情書札苦支離。笑他習氣除難盡。閉目車中乍覓詩。</text>
<title>書感</title>,<text>寂寞交游少。尋常聖眷深。已曾憂黨禍。惟在鎭民心。顧我非懷寶。何人可斷金。看雲思往事。頭白任升沈。</text>
<title>久旱</title>,<text>節過淸和旱氣偏。丹心一寸欲牋天。曉來雲黑猶慳雨。日出山靑更起煙。老境漸敎詩廢課。忙官常覺晝多眠。明朝又趁朝參去。殘月街頭禁漏傳。</text>
<title>午眠罷。遣興。</title>,<text>淸時五十八衰翁。二品官尊有底功。爲吏未能通吏事。作詩猶幸免詩窮。閑憐北塢雙株檜。醉愛東榮一榻風。已遣慮囚承赦旨。爰書看處莫悤悤。</text>
<title>送鏡城判官宋文卿 廷奎</title>,<text>霜臺一語左遷時。毀譽名途易變移。淸禁夢闌春晼晩。白山行盡雪參差。湖邊結社空牽興。關外從軍定有詩。莫恨折腰趨幕府。佇看榮召下丹墀。</text>
<title>書感</title>,<text>六載漁撨跡。歸朝髮半華。身同無用櫟。官似後時花。客去仍高枕。胥來促赴衙。愁中覓佳句。臥草字欹斜。</text>
<title>山僧乞詩。贈山蔬戲成。</title>,<text>疏欞欹枕午眠餘。密綠稀紅已夏初。老年詩格無奇甚。尙博山僧一把蔬。</text>
<title>贈五臺山僧</title>,<text>雉岳臺山不肯歸。何來城市款閑扉。他時倘向眞源老。須洗塵中舊衲衣。</text>
<title>悶旱</title>,<text>預識今年旱氣驕。屯雲何意午方消。雛鶯選樹飛猶乍。乳燕穿簾去自遙。井索有聲知夜汲。畦蔬欲卷待晨澆。白頭竊祿從嘲罵。未效奇謀佐聖朝。</text>
<title>連日禱雨不應。書悶。</title>,<text>飛塵漠漠旱飆狂。日款群神奠醑香。只合免徭消怨詛。復祈修德壓災荒。陰雲曉結窓猶闇。濃霧晨侵簟自涼。却笑耐官心似醉。小齋偸暇閱縑緗。</text>
<title>赴衙</title>,<text>亢旱經春久病農。庚辛歉歲悶將逢。泥乾冷霧凋黃麥。葉盡飛蝗啖碧松。豈有陳紅能備乏。從今疏糲恐難供。朱衣請視曹中事。又覓香醪釂一鍾。</text>
<title>書懷</title>,<text>東帶趨衙日日催。還愁廣陌足風埃。柳濃高閣鶯休囀。花盡空園蝶自來。叔夜不知爲吏樂。君卿非是撥煩才。公庭晝永朱衣鬧。借問文書有幾堆。</text>
<title>試院十日。得解秋曹。記之。</title>,<text>試院經旬鬢雪添。秋曹判筆却休拈。偸閑謝客仍欹枕。耐睡收書不揷籤。養老酒茶猶有貯。悶農雲漢亦頻瞻。斜陽只愛飛來燕。似解幽人晩下簾。</text>
<title>五月十一日。承命撰進祈雨親祭文。令責躬必深。不勝感激。當從祀南郊。記之。</title>,<text>學落年衰薄祿縻。猶敎撰進責躬辭。憂勤倘致天公感。狂讜應蒙聖主知。南岳出雲將有待。東莊觀稼豈無期。爐煙欲上圓壇靜。正是龍顏露立時。</text>
<title>十三日夜侍祀。祀時微雨旋止。記之。</title>,<text>初驚點滴欲沾衣。旋見雲消送曉暉。殷薦固將期感應。群神能不戀憑依。圓壇肅肅紅旗遶。香霧濛濛翠輦歸。只恐民冤猶未解。思攄悃愊叫宸闈。</text>
<title>病不赴賓廳。偶書。</title>,<text>聚議雲臺病未能。高齋日滿睡初興。著書不是窮愁客。休宦還如入定僧。民困役煩隨口斂。兵因財竭逐年增。人心悅處天應感。已見求言聖度弘。</text>
<title>明日。將入侍經筵。志之。</title>,<text>衰慵不合長秋曹。只許橫經近赭袍。縱愧虞生稱博雅。寧同朱叟誦離騷。行愁玉陛層層迥。靜對香煙裊裊高。豈有腐儒能濟事。欲將華選讓時髦。</text>
<title>政府，工曹，秋曹。分醍醐湯。有詠。</title>,<text>誰從仙侶覓瓊漿。三府能分滿盌香。已識說梅蠲苦渴。況兼和蜜潤枯腸。何煩杜子飡霞句。不羨劉郞却老方。泛灎一甌看起浪。風欞啜罷夢羲皇。</text>
<title>有聞</title>,<text>老年猶恥吏爲師。張趙聲名素不期。少日壯懷都付洒。淸時宦迹略存詩。閑尋竹覃眠常飽。飢啜蔬羹味始知。白首閉門慵報謝。空庭靜對綠陰移。</text>
<title>有聞 其二</title>,<text>淸班豈合着愚儒。只擬恬愉養薄軀。老去神仙何處左。悲來流輩幾人無。甘貧不肯營生計。泥古那能共廟謨。看罷奕棋驚世換。少年馳騖足胡盧。</text>
<title>五月十七日。始雨。</title>,<text>一雨今宵洗鬱蒸。高齋爽氣促晨興。陂塘剡剡靑秧揷。泉井涓涓玉乳增。聖念若非勤惠政。天心那肯錫休徵。官閑久斷朱衣請。臥聽簷聲更曲肱。</text>
<title>與諸友會語。暮歸。</title>,<text>陰雨成泥日已冥。小軒相聚眼同靑。久拋溪上雙芒屨。長憶松間一草亭。倔強肯成西第頌。淹留有愧北山銘。悠然坐想田家樂。白酒新芻蟻似萍。</text>
<title>十九日。除右參贊。</title>,<text>小疾休衙味亦長。軒前老檜送微涼。半宵甘雨難周浹。一盞新醪惜獨嘗。自是明時村宰相。曾經高第策賢良。莫將除目驚殘夢。塵世浮榮欲坐忘。</text>
<title>讀劍南詩</title>,<text>端居借讀劍南詩。落拓西遊語益奇。壯志欲消遼海警。英風獨與白蘇期。同時晦老曾相賞。後世楊雄未有知。燕肆一函終自擲。至今吟咀却忘飢。</text>
<title>詠南山</title>,<text>京城四面盡名山。蠶岫標南漢水環。怪石戴松褰鷲翼。叢祠洩霧祕螺鬟。茅齋竟日淸相對。竹杖當時倦始還。莫道弊居湫且隘。長敎秀色貯窓間。</text>
<title>書閑</title>,<text>數日休朝謁。身閑似在山。枕書成午夢。看鏡憶韶顏。酒愛新醅釅。詩多舊藁删。庭前老檜在。臥聽鳥關關。</text>
<title>爲徐道潤 文重。 題秋曹壯元屛。</title>,<text>刑官率屬職司秋。省裏聯翩集勝流。詩律豈堪傳盛事。畫圖仍欲企前修。靑雲得路還同席。玉陛臚名摠上頭。却看廷掄歸朴閔。翻慙跛鱉躡驊驄。</text>
<title>楮子島。行祈雨祭。書興。</title>,<text>泝漢扁舟駛。臨灘曲島孤。濕煙生密樹。晴旭滿平蕪。茅屋緣崖迥。漁人隔水呼。東莊空悵望。線路向山紆。</text>
<title>祈雨得雨</title>,<text>江邊齋沐禱龍神。半夜滂沲響徹晨。稻壟已盈堤欲潰。蘋洲漸沒漲還新。年豐愧賦支離粟。宦倦思收寵辱身。偶奏一封忘忌諱。中山應有謗書頻。</text>
<title>五月二十九日。北郊祈雨。</title>,<text>石蹙千層秀。溪回幾曲深。林昏藏宿雨。松密作長陰。偶爾縻官事。翛然寄賞心。城門猶未曉。炬火照驚禽。</text>
<title>次朴士行寄韻。二十年前。曾以臺廳壁畫爲詠。</title>,<text>憶賞丹靑共上臺。仙棋頻換歲頻回。忠言子已三思發。彈草吾能一笑開。賤迹久仍朱綬誤。鄕心剩被白頭催。秋來定結東莊社。籬菊庭松摠舊栽。</text>
<title>復和前篇。仍訂末韻之誤。</title>,<text>平生浪擬畫雲臺。晩愛南華讀屢回。懶性每敎烏几進。詩懷猶喜綠樽開。官徒謝遣身將隱。棋局慵拋老更催。試把小詞相問訊。就中狂語不須裁。</text>
<title>三疊</title>,<text>玄雲漠漠鎖樓臺。獨坐愁腸日九回。屢閱風波驚髮變。但逢泉石覺心開。門前客斷靑苔潤。枕上詩成白雨催。欲頌聖功同此樂。責躬曾許鳳綸裁。</text>
<title>四疊</title>,<text>東村相國舊池臺。石古松高駱岫回。旋馬閤臨蒼麓迥。容車門向碧溪開。鳴珂尙識風流遠。喬木偏驚歲月催。懶廢招尋君莫誚。一篇仍當一書裁。</text>
<title>見罷</title>,<text>敢言三黜道難容。解却朝衣合返農。常自避榮思納履。可能縻祿到鳴鍾。窓暉入處晨梳罷。簷雨聲中午睡濃。白首杜門閑亦好。從他持論盡銛鋒。</text>
<title>霖雨</title>,<text>炎雨初收日正陰。閑庭躡屐怕泥深。銀鎗瀉處回殘夢。玉字聲中寄苦心。好伴酒徒供笑樂。休逢筮叟問升沈。脫巾臥詠陶詩罷。夕露虛簷已宿禽。</text>
<title>送驪牧趙長卿</title>,<text>不避分符屢。知君倦宦情。去尋黃馬跡。閑結白鷗盟。甎塔猶孤峙。官亭似幻成。題詩送飛舃。惟隔水盈盈。</text>
<title>送書狀官金演</title>,<text>浿水朱炎盡。遼山白露催。愁瞻西日隱。怕遡北風來。淹滯還鄕夢。誅求異俗猜。星軺十年事。寫罷送行臺。</text>
<title>涼夜</title>,<text>誤逐浮名涉畏途。移文久責北山逋。鳴弦已落驚飛雁。論事寧同局趣駒。高閣月升群動息。空庭雨洗一塵無。水紋簟上難成夢。臥看蛛絲綴露珠。</text>
<title>久雨</title>,<text>苦旱常多悶。淫霖亦自愁。霧濃書易潤。風至簟先秋。睡足來人少。身閑宦籍收。空園饒鳥雀。相伴共啾啾。</text>
<title>夜涼</title>,<text>炎赫朝曦後。涼生夕露初。老眠偏倚酒。昏眼耐看書。遶樹風吹幘。移床月到除。塵心都洗盡。漸覺白生虛。</text>
<title>雨中遣興</title>,<text>映日霏微不肯休。簷前濕燕伴人愁。經春久旱憂無歲。彌月均沾望有秋。壓罷燒醪紅滿盌。鋤餘嫩菜綠盈疇。衰遲漸識閑居樂。肯着朝衣待漏籌。</text>
<title>涼夜</title>,<text>金輪欲上彩霞消。庭院虛明草露饒。高士不須嫌寂莫。至人惟自去虛憍。倦尋氷盌沈朱李。涼憶風衫換紫蕉。觸熱向門非所樂。一床書籍暮還朝。</text>
<title>臥吟</title>,<text>讀書老未能。訪人身亦慵。乘涼理衰髮。避炎坐庭松。倦就紫檀枕。脫巾睡自濃。虛檐入暝陰。草底已吟蛩。不踐是非境。漸收山野蹤。浮生謝羈束。一簞敵千鍾。但取樂意多。肯慮世不容。</text>
<title>曉雨</title>,<text>一夜簷聲滴到朝。風前碧樹更蕭蕭。梳餘白髮才成髻。竹簟彈蠅坐寂寥。</text>
<title>曉雨 其二</title>,<text>霧裏南峯半有無。疇瓜區芋任荒蕪。俸錢已罄連旬雨。只欲東湖訪釣徒。</text>
<title>問田事</title>,<text>問着農功却自愁。東鄕今歲恐無秋。滿塘紫芡將成實。針水靑秧不肯抽。村徑半侵堤柳影。書堂正枕石泉流。黃鷄紫蟹應如舊。歸去猶堪一醉謀。</text>
<title>驟雨</title>,<text>蠶峯欲隱火雲興。驟雨翻盆薄暮增。急溜瀉階漂戰蟻。微涼入簟減飛蠅。園昏濕雀猶爭樹。潭漲遊魚不受罾。伏暑向闌宵漏永。只愁無睡伴靑燈。</text>
<title>挽宋參判道深</title>,<text>與君通籍夙相親。況是同庚稧裏人。老去獨能知進退。時來猶復起沈淪。病緣原隰驅馳久。望洽金緋拔擢新。窮巷閉門休弔慶。強題哀誄送靈輴。</text>
<title>挽姜正錫圭</title>,<text>高文場屋昔先鳴。佇見鵬摶九萬程。馮衍數奇曾放黜。鄭虔官冷只才名。荊圍共事簪初盍。芹水同遊蓋始傾。三紀升沈渾似夢。賢郞猶喜繼家聲。</text>
<title>暑退</title>,<text>老去惟添懶。閑來亦廢詩。暑輕絺欲謝。涼至簟先知。梨好丹侵頰。瓜新綠染肌。端居迎節物。惟覺歲增衰。</text>
<title>書適</title>,<text>寂寂門羅雀。紛紛篋曬魚。書狂晨醉後。棋鬪午眠餘。拙避籌邊地。慵宜屛野居。頤神將學道。吾已謝簪裾。</text>
<title>七月十五日夜</title>,<text>日落丹霞斂。雲消素魄高。隨人映華髮。燭物辨秋毫。影轉回廊靜。光騰列宿韜。慇懃坐終夕。流景奈滔滔。</text>
<title>秋日</title>,<text>秋雲不解陰。園樹葉凋疏。佳月閟淸影。蟋蟀鳴前除。曖曖庭宇暝。沈沈煙景初。歲序疾於箭。鬢雪颯盈梳。衰罷久倦游。況復散如樗。身雖絆金緋。迹欲尋樵漁。所愧爲人排。角巾還舊居。直木必招斧。險徑常覆車。苟能適吾性。千鍾眞土苴。</text>
<title>小疾後夜坐</title>,<text>倦着朝袍久擬休。閑看蠟屐憶山游。形如遠鶴秋增瘦。吟似寒螿夜自愁。餘日讀書非覓擧。暮年棲壑當封侯。世間倚伏何須問。且向東江具釣舟。</text>
<title>遣興</title>,<text>旱潦今年苦不齊。山家那復厭羹藜。掇芸熏秩常防蠹。翦柳編籠爲養鷄。桃紫半空枝上下。禾黃未遍壟東西。微躬所要惟閑健。不願腰間更繫犀。</text>
<title>日暮暑甚</title>,<text>殘暑侵人氣不蘇。雙松交影繞簷隅。縱敎日醉三杯釅。已報年荒十畝蕪。精力未堪硏竹素。心期惟欲乞江湖。虛齋獨宿無燈火。愁聽寒螿怨夜徂。</text>
<title>初度日感事。</title>,<text>新秋一雨已愆期。小圃寒蔬減綠滋。閱世尙餘蒲柳質。含哀久廢蓼莪詩。六卿光寵曾無望。三逕優閑會有時。涼日滿床蟬唱急。澆愁且盡手中巵。</text>
<title>醉吟</title>,<text>坐待虛簷短景過。庭前松影足婆娑。雪林有約宜安命。歲月無情且放歌。塘涸稻花終不穗。園荒草蔓自成窠。莫嘲此老遭官譴。惟是安閑得較多。</text>
<title>送李伯祥 徵明 巡察海西</title>,<text>牙纛光輝擁別筵。還思聚散更茫然。飄纓禁裏相逢日。簪筆臺端並命年。孤竹國臨滄海闢。雙梅文入碧紗傳。松楸幸在觀風地。惟冀仁恩表舊阡。</text>
<title>悶雨</title>,<text>秋雲泱鬱四山陰。候雨簷前倚杖臨。北里炊煙方漲起。南峯雜樹欲平沈。年荒未決歸田計。宦罷寧忘許國心。世味飽嘗身已老。只須無事倒杯深。</text>
<title>送黃海都事柳成運</title>,<text>病暑招尋斷。華牋到雀門。故應知我簡。惟欲贈君言。海鰒紅盈匣。官醪淥灎樽。西征倘有賦。羈思不須論。</text>
<title>虛堂</title>,<text>虛堂日隱候蟲哀。欲散閑愁強一杯。屛退尙餘葵藿性。蕭條本匪棟樑材。昏眸每厭明燈暈。倦睡偏驚曉鼓催。不用餌丹成自誤。秦皇終未到蓬萊。</text>
<title>秋旱</title>,<text>旱入淸秋草木焦。今年又見在玄枵。欲求斷穀還無訣。尙恥分符爲折腰。迎月不嫌侵白露。占雲時復望靑霄。歸田已失千箱稼。且遣山僮學販撨。</text>
<title>八月九日月</title>,<text>經旬閉戶已涼秋。不覺年華逐水流。白練乍開高樹外。金輪初掛暮雲頭。琴書寂寞幽人室。歌舞歡娛俠士樓。終夕殷勤忘就枕。蟲聲無奈解添愁。</text>
<title>自遣</title>,<text>千載箕封偃武時。猶從久宦到崇資。老來詞賦眞無益。身外耕桑摠不知。六節瘦筇兼小幘。一甌晨粥幷深巵。蕭然盡屛勞生事。肯作新秋宋玉悲。</text>
<title>自遣 其二</title>,<text>庭槐蕭摵動涼飆。臥看山晴玉宇遙。暇日手談聊自遣。衰年書癖竟難消。林泉宿計都成錯。雲路新知久斷招。閱世漸能齊得喪。月因甁罄戀金貂。</text>
<title>自七月久旱。至八月十一日始雨。</title>,<text>南峯細雨暗高齋。可惜今年穡事乖。溪悵已繁新熟䲒。池平旋浸久瘖蛙。難看翠包回千畝。尙喜紅塵淨九街。老眼不眠愁輾轉。通宵應聽滴空階。</text>
<title>自七月久旱。至八月十一日始雨。 其二</title>,<text>凄凄入暝灑庭蕪。漸覺寒聲繞座隅。靑壁霧濃藏北嶽。白蘋風捲暗東湖。傍簷濕雀愁相對。照室殘燈耿欲無。身老閑居雖可樂。年荒隣酒亦難沽。</text>
<title>雨霽</title>,<text>霽後山光滿屋頭。端居惟感歲華流。床書日曬籤籤脫。庭樹風來葉葉愁。千里壯心悲老驥。五湖歸計付閑鷗。虛齋月白哦詩罷。夢入東岡卜築幽。</text>
<title>卽事</title>,<text>雲輕日淡喜新晴。欹枕虛堂聽樹聲。矮笠弊袍迎客慣。老夫疏懶是平生。</text>
<title>卽事 其二</title>,<text>舊隱靑坪夢獨尋。猶從闤闠送光陰。梨黃棗赤園成趣。笑看兒童樂事深。</text>
<title>卽事 其三</title>,<text>薊門淸曉月如霜。鳴鐸經過古戰場。白首欲談游宦事。遼河西望路茫茫。</text>
<title>送金堤郡守李正叔</title>,<text>薄宦三年滯。幽莊十畝蕪。監河方貸粟。彭澤且分符。海色通官漕。湖堤入地圖。淸遊遽綿邈。怊悵送雙鳧。</text>
<title>待月</title>,<text>嚴城鴉盡斂斜紅。臥看氷輪轉碧空。繞壁吟蛩偏怨夜。辭枝乾葉任隨風。年侵穡事難償力。身老詩篇枉費功。燈下細書那復讀。流光無奈去悤悤。</text>
<title>挽尹知事天賚</title>,<text>武階卿列早騰遷。八秩優閑五福全。共道芝蘭皆世美。仍看旄鉞是家傳。龍韜不負懸弧志。鶴髮初回合卺年。却送丹旌悲逝水。班中無復覩頎然。</text>
<title>遣興</title>,<text>高林霜氣暮蕭蕭。睡罷齋房篆縷消。秫釀已醅宜泛菊。菁羹將熟更添椒。家人謾自營寒事。野老猶能戀聖朝。悵望幽莊成久別。嵯峯如劍揷靑霄。</text>
<title>送徐君望 宗泰 開城留守</title>,<text>幷入黃樞步武親。留京今作保釐臣。市朝已變臺形在。松石長靑岳色新。草暗溪橋時送客。椒煎官酒更醺人。世間聚散惟催老。莫惜郵書百里頻。</text>
<title>題僧軸</title>,<text>紅樹靑山跡似雲。禪機久識在聲聞。將詩莫作流傳計。只得人間毀譽紛。</text>
<title>九日雨</title>,<text>秋雨蕭蕭夢覺時。曉窓閑望碧參差。天公似妬登高興。獨坐空齋進一巵。</text>
<title>九日登高。用杜紫薇韻。</title>,<text>淸管聲高落葉飛。南峯日沒露華微。芳樽就石留連坐。輕屐緣溪邐迤歸。已向山林成小隱。且將萸菊對斜暉。莫誇登陟欺年老。看我岡頭更振衣。</text>
<title>曉坐</title>,<text>匡床睡罷上簾鉤。日淡雲輕覓岫秋。紅樹得霜偏引興。黃花過節却添愁。氷銜洗去稱田叟。銀榼携來憶醉侯。白首營生休太苦。靈臺無擾是天遊。</text>
<title>九月二十日。以上候平復陳賀。方罷散在家。</title>,<text>蘚砌秋暉短。空庭木葉飄。醉過黃菊節。身阻紫宸朝。夢曉驚歸雁。愁寒索弊貂。年光去無奈。拋鏡一長謠。</text>
<title>九月二十五日蒙恩敍。偶成。</title>,<text>自嗟無計化丹砂。名退身慵鬢亦華。湖上買樵新理艇。海邊觀稻擬移家。下樓筋力須藤杖。閉戶光陰已菊花。通籍縱令還舊馬。可堪霜夜早趨衙。</text>
<title>寒夜</title>,<text>寒雨蕭蕭木葉空。夜窓燈火伴衰翁。房櫳乍冷更籌永。臥聽霜階淅瀝風。</text>
<title>閑夜</title>,<text>寒日初沈夕霧濃。蠶峯不見刺天松。夜吟月出憑窓久。晨櫛霜繁覽鏡慵。直道詎能追下惠。輕言猶自愧南容。傷時感事仍催老。一盞須澆碨磊胸。</text>
<title>送副使洪九言</title>,<text>西征當日記憑軺。經歲歸來鬢欲凋。漢戍半臨遼海盡。胡山正接塞門遙。民稀古郭思仙鶴。騎過平原見落雕。預想春醪能軟脚。高軒相就賞瓊瑤。</text>
<title>送書狀官崔啓翁</title>,<text>城西酒罷送斑騅。行李辛勤我稔知。浿水去經氷壯日。遼河歸及草生時。滄桑變後衣冠盡。兵甲拋來歲月移。賓主易猜民俗別。勖君須自愼其儀。</text>
<title>送安陰縣監許俶</title>,<text>齋閣臨山敞。官程過嶺遙。早梅含白雪。脩竹上靑霄。養老能諧願。携家且折腰。久知民力竭。須子省征徭。</text>
<title>冬至。有故不參起居。偶題。</title>,<text>背壁燈花落。窺窓月色殘。感時陽自復。催老歲將闌。班阻彤庭曉。眠回雪屋寒。昏眸尋細押。頭白愧縻官。</text>
<title>連日入侍經筵。記之。</title>,<text>隔日金華近赭袍。文思千載幸親遭。講闌雪霽簷陰轉。拜罷香濃扇影高。八座恩榮慙素食。十年供奉感霜毛。自知朴學無裨補。空憶東湖弄釣舠。</text>
<title>曉寒</title>,<text>虛窓坐待曙暉遲。瓦屋繁霜冷砭肌。滿酌暖寒推枕後。深屛明燭把書時。簪纓未擲年催老。案牘相仍日易移。煮鐵坐衙休自苦。趙張聲績恐難追。</text>
<title>遣興</title>,<text>得閑常苦日難消。及到身忙戀寂寥。歲律易窮從我老。榮途競進任他驕。晴窓洗酌嘗新醞。雪陌馳軺趁早朝。病眼不眠愁輾轉。獨憐霜月滿寒霄。</text>
<title>挽權會卿</title>,<text>世競趨圓子獨方。霜臺暫試鐵心腸。向來黨議焉能玷。平日榮途不肯忙。可惜偏醒終寡合。休言苦節竟難常。六旬三品還如夢。誰勒貞珉賁若堂。</text>
<title>丙子元日</title>,<text>爆竹聲停趁早朝。通宵積雪擁街橋。光陰任遣絲添鬢。筋力難堪綬繫腰。已喜新正開白獸。翻愁太歲在玄枵。胥徒盡怪慵投謁。豈識潛夫愛寂寥。</text>
<title>丙子元日 其二</title>,<text>彤庭鳴珮起居時。苑裏晴雲拂彩旗。舊隱檄成猶綰綬。榮途柯爛尙看棋。氷霜萬里春先到。燈火千門夜向移。歲惡甑塵知幾處。擁爐還愧進深巵。</text>
<title>正月四日。社稷陪祈穀親祭。志之。</title>,<text>壇前仙仗帶春陰。憂歲憂民軫聖心。肅祀固知由禮起。柔祗應復感親臨。星河錯落鍾聲徹。香霧氤氳燭影深。忝佐精禋觀盛事。敢言奔走老難任。</text>
<title>寄贈李得夫 德成。時爲灣尹。惠氈冠且索詩。</title>,<text>龍灣迢遞宦情孤。尙把冠巾肯問吾。別後詩篇成債負。春來官事少歡娛。軍亭月出能遊否。客館花開更醉無。遙想疲氓傾廩處。應隨草木共昭蘇。</text>
<title>正月二十四日。焚黃先墓。志感。</title>,<text>墓門松柏老寒煙。俯仰星霜四十年。典制已榮三世贈。班資猥忝六卿聯。蒼顏却整金緋謁。黃紙將同琬琰鐫。早擬掛冠還舊隱。茅齋依約白雲邊。</text>
<title>挽李執義一台</title>,<text>鶴髮雙親老。鵬程萬里賖。沈痾竟冥漠。浮世足傷嗟。風落臺前柏。春回縣裏花。交期從此盡。題誄淚痕斜。</text>
<title>次朴休卿一樂堂韻</title>,<text>去歲開筵月正三。醉中蕪語至今慙。堂名一樂能無羨。詩和諸公恐不堪。遶膝芝蘭皆倩秀。承顏肴醴備芳甘。春來欲續歡娛事。應向階桃日日探。</text>
<title>坐事罷官。記閑。</title>,<text>鐫盡氷銜是故吾。蕭然閉戶謝官徒。淸泉漾日新蒲逬。甘雨通宵宿麥蘇。壯歲讀書猶儻蕩。老年臨事更糊塗。空囊不作留錢計。試問西隣酒可沽。</text>
<title>坐事罷官。記閑。 其二</title>,<text>歉歲城中米似珠。罷官書史亦堪娛。褰簾睡起靑峯逼。傍砌閑行翠柏孤。春閣有巢迎燕到。曙窓無燭待鷄呼。年來種樹常忘接。自笑平生事事迂。</text>
<title>曉雨</title>,<text>春雨暗蕭蕭。雀噪虛窓曙。桃花欲開時。柳絮將飛處。幽園足春事。陋巷稀人語。免被朱衣催。擁蓋朝天去。</text>
<title>春陰</title>,<text>春雲如海雨如絲。開戶看山坐詠詩。老去精神難記夢。閑來栽種恐違時。新醪太釅嫌多酌。舊作頻删笑自知。欲喚親朋同此景。簷花日暖已含姿。</text>
<title>閑吟</title>,<text>雲白天靑宿雨初。桃花欲放柳全舒。掛冠陶監身將隱。枕麴劉伶樂有餘。北闕已收京兆秩。南山宜並故侯居。自慙譴罷歸私第。不得投簪躡兩疏。</text>
<title>陰雨</title>,<text>陰雨終朝獨閉門。簷聲不斷午眠昏。老境且休謀活計。榮途不省有煩言。松憐舊榦仍成蓋。花喜新栽已着根。疏放自知時與背。豈容叨寵久乘軒。</text>
<title>送開城留守嚴敬止 緝</title>,<text>十載銀臺鬢似銀。金緋始被寵光新。分符豈止稱循吏。留鑰先看付近臣。椒醑熟時宜款吝。雕軒迎處可娛親。白亭咫尺花如錦。倘憶遊春訪故人。</text>
<title>飛鳶</title>,<text>二鳶飛南去。矯翮凌靑冥。邅回行負風。沛然不暫停。鶱騰不用力。隨向側雙翎。物固適本性。逆之不得寧。歎息今之人。胡爲勞其形。辛勤吞苦蘖。崎嶇行窄徑。顚越不知戒。志在取紫靑。觸類有所感。書以替座銘。</text>
<title>春晩</title>,<text>自從投散飮無何。白日門閑雀可羅。時脫冠巾增放逸。尙尋書籍理殘訛。園中嫩綠和煙闇。庭面飄紅過雨多。好喚親朋同笑樂。莫敎芳景更蹉跎。</text>
<title>次中表兄韓金山示韻</title>,<text>衡廬岑寂歲仍飢。尙憶幽尋石路危。翳日深林花較晩。撑空高嶂月偏遲。縱當白傅休官後。肯忘莊生貸粟時。莫道耕中難免餒。已聞春雨遍公私。</text>
<title>初夏</title>,<text>宿雨初迎夏。殘花已送春。難逢舊來客。且作獨眠人。有酒能忘世。無官好養神。閑行遶庭樹。啼鳥競芳辰。</text>
<title>四月十八日。書閑。</title>,<text>日永門常靜。身閑臥亦多。𥳽塵鷄自戲。藏葉鳥能歌。耽睡巾從脫。慵書字易訛。貧居來客少。庭草任成窠。</text>
<title>大雨</title>,<text>涉夏久無雨。今朝始滂沛。雷霆訇海岳。魚鼈游溝澮。林禽並寂寥。階蟻仍狼狽。向晩雲馳北。遂與陰風會。疊岫沈圭笏。高松舞旌旆。漠漠勢彌盛。返爲三農害。宿麥未登場。沈漂恐無奈。自從冬春過。行路繁飢丐。老夫敢一飽。每念民憂大。城中米千錢。況是四郊外。舊居寄東湖。但隔水一帶。畦鬆累靑瓜。籬濕垂朱柰。閑蹤免拘係。幽計笑玩愒。擬待秋風起。歸覓鱸魚膾。</text>
<title>久陰</title>,<text>簷霤初收屐印泥。滿庭莎露濕凄凄。雷車挾電時從北。羲馭窺雲自向西。只憶披蓑尋釣瀨。誰能張蓋傍沙堤。近來晹雨欣差順。已報田家麥過臍。</text>
<title>久陰 其二</title>,<text>庭梧雨過自驚眠。向午終南霧鎖巓。閉戶未曾營俗事。開箱猶復檢詩牋。壺醪不惜銅三百。瓮麥都輕石二千。几穩簟涼堪送老。笑他華楶更丹椽。</text>
<title>久陰 其三</title>,<text>烏兔交馳歲易徂。親朋落落跡冞孤。詩篇不復求人和。棋陸猶能共客娛。每向太倉催糶米。還憐稚子解操觚。東郊已足連宵雨。欲觀狂流捲綠蕪。</text>
<title>久陰 其四</title>,<text>永日愁霖坐寂然。茹蔬炊麥過荒年。庭湍臥聽鳴蒼佩。礎潤閑看點綠錢。暗漏偏侵甘寢夜。層陰更結乍晴大。老夫習懶拋冠帶。莫遣門前客剌傳。</text>
<title>五月二十七日。恩敍除歸厚提調。志感。</title>,<text>積雨空齋獨據梧。微班寄祿亦良圖。蓬蒿久已甘寥闃。芎麥何須問有無。遼塞路長思遠跡。漢京廬僻養閑軀。年來漸識貧居樂。手種蔬瓜恰一區。</text>
<title>復用前韻</title>,<text>蕭瑟涼聲入井梧。紗巾竹簟對吳圖。殘虹映日靑將斷。濕霧籠山翠却無。只合杜門稱逸老。那能疊組絆微軀。飢年薄稍難輕擲。耕鑿何時占隩區。</text>
<title>挽李承旨子夏</title>,<text>知人古所難。儗議不可僭。良材必中墨。大圭終無玷。識子日剌髮。抵老無倦厭。旣接元卿居。各抱子雲槧。文史要共訂。製作動相砭。淸詞叶衆賞。巍第先余占。飛兔豈踠步。一躍超深塹。霜臺與玉署。華要世所艶。飛鳴屢見選。更歷尙云歉。世途喜變遷。予奪足驚念。𪚥玉不渝色。獨立絶點染。嗚呼命之舛。奇疾緣寢苦。沈綿二紀送。倏如石火閃。晩向松楸卜。誅茅傍郵店。寧希畎畝拓。但取薪紫贍。靜坐自近禪。隣里亦罕覘。恬愉善葆眞。佇見頤生驗。頃得上流書。淸儀已就殮。痛哭望南天。澄湖空碧瀲。遺孤索哀辭。涓吉告長窆。深情隔幽明。糜淚久不斂。峽林莽蕭蕭。江月淸灎灎。床餘幼安穿。巾擲林宗墊。愧負素車赴。阻酹壺醪釅。開篋檢舊贈。光敵長離掞。執友盡淪喪。從誰托孤劍。契闊累經秋。撫古多嗟欠。詩罷坐夜雨。寒燈耿殘焰。</text>
<title>遣興</title>,<text>積潦喜乍晴。啼鳥競斜陽。山雲涌如火。白日匿晶光。老夫擲紗巾。愛眠靑竹床。邸報久倦覽。身世欲相忘。年衰怕忙官。名退思幽莊。庭窄足杞菊。室陋堆縑緗。興來時弄筆。愁至輒命觴。常笑翟公隘。誚客隨炎涼。人情互變遷。達士視爲常。不如掩關臥。尙友鹿門藏。</text>
<title>茹蔬</title>,<text>彌月不食鮮。盤筥惟蔬爪。此物吾不乏。易求復易賒。所恨庭衢窄。不得栽滿家。書生分固爾。敢角王侯奢。珍錯鬪飣餖。什器𪚥光華。晨晡取奇味。飫棄如塵沙。不思輓胃戒。肥膩恒殢牙。何如嚼苦淡。腸肚淸無邪。是時積潦降。川澤浩無涯。畦夷沈綠蔓。土蒸爛黃花。倚杖待晴景。隱隱送雷車。復恐此不熟。令我空咨嗟。</text>
<title>午吟</title>,<text>冉冉歲將秋。驟雨灑前除。屯陰制伏炎。絺葛恩自疏。板扉掩永日。蛙蟈聒吾居。淺紅一盞醪。晨夕能娛予。時事或相傳。攢眉久不舒。示壯旣笑援。知非亦慙蘧。因循不知止。秩尊容散樗。幸茲塵慮少。坐臥恒把書。</text>
<title>送延安府使趙相槩</title>,<text>綠鬢交游已老翁。吾方倦宦子懸銅。鹺煙帶雨連村碧。荷粉迎秋遶郭紅。種秫本爲三逕計。栽花復變一同風。相思莫遣書魚斷。瀾渡遙將漢水通。</text>
<title>送扶安縣監李擇仲 萬選</title>,<text>邊山磅礡邑西偏。金刹靈區世共傳。百頃稻稉環古郭。千章松栝揷層顚。潮驚每見靑鯨鬪。谷靜時逢白鹿眠。聞道縣民凋瘵甚。須君安集度荒年。</text>
<title>暴雨</title>,<text>盡日滂沱不暫停。南峯玄霧鎖冥冥。驚湍刮路沈平陸。急漲縈林沒遠汀。欹枕斷香煙自碧。掩門虛榻蘚從靑。東郊恐失如雲稼。對食憂農坐夜亭。</text>
<title>病起</title>,<text>炎潦令人嘔却煩。今朝盥濯坐南軒。飢鳶嘯樹愁將雨。走澗環階訝有源。侵露蒔蔬移碎礫。趁晴編棘補頹垣。經旬請急君休誚。世議由來似荼繁。</text>
<title>薄暮煎茶</title>,<text>新霄炎威覺半銷。閑看茶熟響松飆。湯翻白雪仍瀺灂。浪息靑姻轉寂寥。昏睡頓空如捲霧。微痾自遁欲凌霄。羅僧好事眞堪傳。挾子東來渡海遙。</text>
<title>六月二十二日。拜工曹判書。</title>,<text>冬官再入領諸僚。豈有樗材翊聖朝。雪兔好將尋舊窟。霜雕放遣競層霄。光陰只向樽前閱。蠻觸都從角上消。請急杜門仍避客。午窗松藾送蕭蕭。</text>
<title>久雨</title>,<text>濃霧增愁悶。淫霖遣寂寥。病侵機並息。官久謗難消。圮塢抽丹杞。疏窓鬧碧蕉。茶香當酒美。猶足度晡朝。</text>
<title>久雨 其二</title>,<text>霶霈長如瀉。冥濛不改陰。湍鳴庭竇潰。溝嚙市橋沈。徑澁蓬蒿翳。垣荒薜荔深。床頭有陶集。細認古人心。</text>
<title>久雨 其三</title>,<text>愁霖減遊興。雲霧擁山椒。日脚開還闔。溪聲近却遙。瓜傷仍脫蔕。蔬爛更生苗。向晩胥徒散。柴門轉寂寥。</text>
<title>久雨 其四</title>,<text>高臥疏塵事。淫霖惱却人。添香開縹帙。弄筆落紗巾。漂蟻行猶澁。飢鳶嘯自頻。新晴欲觀漲。肯憚陟嶙峋。</text>
<title>挽李承旨華鎭</title>,<text>敦厚曾無競。騫勝亦不遲。銀臺頻聽漏。花縣老牽絲。昔把江邊酒。仍酬謫裏詩。丹旌聞入峽。陳迹轉成悲。</text>
<title>書感</title>,<text>福生無望禍生微。塵世紛紛孰見幾。仗下自榮將久立。竿頭已盡竟安歸。江潭幾處空捐玦。霄漢如今競賜緋。一理推遷堪太息。楊雄寂寞未應非。</text>
<title>初秋</title>,<text>侵宵微雨入新秋。窓曉推衾始裹頭。湖外舊居雲其迥。樽前芳景水爭流。玉蟾滴盡驚蛇罷。金鴨燒殘倦蝶休。幸得閑曹猶乞免。柴門當午放車騶。</text>
<title>苦熱</title>,<text>赤日行靑空。炎風午鑠人。疏欞有書架。朝夕伴此身。麾蠅臥且讀。涵泳味更眞。旣任紗巾落。仍敎竹簟親。自叨冬官長。不出已經旬。年衰散於事。恩渥慙朱輪。海鄕三百里。甫田靑畇畇。魚鱗不論錢。秔稻易盈囷。何時負鋤來。歸及西疇春。</text>
<title>七月九日。久旱得雨。</title>,<text>秋來久困旱炎焚。睡倦衰膚着簟紋。氷盌未知能解暍。山田惟恐不償勤。霏微始向簷前滴。蕭瑟飜從葉上聞。坐想舊居饒興緖。紫鱗新熟稻如雲。</text>
<title>挽崔生</title>,<text>夭閼將何道。行年始二毛。聲名聯伯季。文彩動儕曹。慶積瓊枝秀。悲纏玉鏡韜。眞才不易得。可惜掩蓬蒿。</text>
<title>送寧海府使權君卿 持</title>,<text>試說觀魚樂。煩君領此州。烹鮮先惠化。竭澤戒誅求。邑宇隣鮫室。官齋對蜃樓。雕軒動行色。紅樹嶺雲秋。</text>
<title>挽李進士行一</title>,<text>數隻君應獨。經明四十強。將期拾靑紫。遽報困膏肓。啼雁難成序。哀猿忍斷腸。傳家雙璧在。餘慶想綿長。</text>
<title>光陵。繕治亭子閣。有賦。</title>,<text>殿前雙澗繞亭皐。蒼翠彌空檜柏高。岡峻幾時回鳳馭。鼎成當日泣烏號。已孉山閣饒淸露。更喜公廚有紫醪。受役計庸爭早晏。冬官休道是閑曹。</text>
<title>兎院大君亭</title>,<text>高楡老柏晝宜冥。蒼麓躋攀有古亭。霜稻已崔千頃紫。雲林不厭四遭靑。窗臨絶磴難頻陟。橋斷回溪記舊經。惆悵勝區留一餉。山靈送雨暗前坰。</text>
<title>光陵逢九日</title>,<text>平郊極目迥蕭蕭。走馬穿林入洞遙。挾路霜風紅照水。當門寒檜翠撑宵。醪香菊艶逢佳節。寺古碑殘記舊朝。吏罷空庭聊獨立。斜陽寂歷見歸樵。</text>
<title>早寒</title>,<text>光陰遷逝可如何。屋上寒霜曉更多。山閣自堪容偃仰。水曹那得久婆娑。丁東玉漏愁中永。爛熳黃花醉裏過。一罷赴衙消底事。茶甌詩秩伴微痾。</text>
<title>九月十五日月</title>,<text>冉冉生涼魄。泠泠動素輝。光含星的礫。寒釀露凄微。伴客簾前坐。隨人野外歸。殷勤獨相望。深夜更添衣。</text>
<title>呈單</title>,<text>親交零落鬢皤然。晩歲行藏一任天。引酌每憐霜綻菊。尋禪自信火生蓮。榮名役我知催老。活計輸人佇有年。小報漸稀無客到。紙窗姸暖且閑眠。</text>
<title>兔院亭。用前韻。</title>,<text>綠窗朱戶隱芊冥。爲緩王程愛此亭。籬柞葉深含晩碧。海松枝老聳高靑。山稠未易分官道。境勝惟應入地經。駐馬却瞻三角遠。黃雲平處是東坰。</text>
<title>自遣</title>,<text>養疾休衙坐嗒然。從來榮辱聽高天。有時閑悶頻開瓮。無意前知謾擲錢。偃蹇却懸迎客榻。因循久負網魚船。貧家寒事常嫌晩。篋裏狐裘問幾年。</text>
<title>送淸風府使金士肯 構</title>,<text>夢罷沙州五閏餘。君今剖竹引潘輿。尋庵水際逢棲鶴。倚杖堂前見戲魚。已識溪山堪吏隱。還憐樓閣似仙居。自慙舊尹無佳政。惟向凝淸愛讀書。</text>
<title>寄南中</title>,<text>見說誅茅近海濱。閑來何事不淸眞。隔窗霜竹生寒籟。遶檻煙濤漾碧鱗。欹枕小眠荷嶼雨。爭棋晩酌草堂春。羨君樂志如前哲。剩欲投簪與卜隣。</text>
<title>送書狀官金弘楨</title>,<text>磧路縈如帶。邊風利似刀。征軺聞已戒。使節記曾操。古戌寒煙直。荒城片月高。長途須愛惜。小酌慰賢勞。</text>
<title>送東萊府使李世載</title>,<text>海上州如斗。君今試政寬。初因互市利。遂結異邦歡。柚擘黃金殼。棕擎碧玉盤。臨分思浪迹。歸路嶺雲端。</text>
<title>遣懷</title>,<text>病怕晨寒坐擁裘。嵯峨氷柱掛蠶頭。風前每遣看茶鼎。雪裏猶思訪酒樓。窗眼影移愁日短。爐心灰冷覺宵遒。經旬請急停朝謁。官職何妨懶卽休。</text>
<title>苦寒</title>,<text>漢城連歲雪霜深。怪底暄涼異古今。靜室獨親燒藥鼎。貧家安有辟寒金。氷橫廣陌愁征馬。日晏空庭下凍禽。坐向小窗慵睡罷。時開莊列洗塵心。</text>
<title>除夕</title>,<text>老年縻秩養支離。淸瘦還驚帶眼移。愼疾自能仍止酒。紓憂詎可廢言詩。寒威縱遣梅猶怯。暖氣惟應柳暗知。守歲歡娛非我事。深屛睡到燭殘時。</text>
<title>丁丑元日。參起居班。進六曹物饍。</title>,<text>彤庭班入曉曦高。跪進時珍領六曹。紫閣日升金上下。丹墻雪壓玉週遭。已知散地容衰晩。敢擬榮途並俊髦。世味備嘗今六十。閉門惟合飮香醪。</text>
<title>初二日</title>,<text>甎爐添炭坐偎俄。歲轉條風已扇和。髮變自嗟求道晩。眸昏還悔讀書多。氷濤塞岸潮聲閼。雪岫撑空日轂磨。藥裹滿前新戒飮。春來花發奈愁何。</text>
<title>日暖</title>,<text>東風習習雪成泥。門外氷溝響石堤。遯跡只宜尋壑豹。虛名慙復似山鷄。眼前玉爵今全却。手裏金牋亦懶題。韭嫰蓼香仍飽睡。不知窗日已傾西。</text>
<title>送江原監司兪得一</title>,<text>新年旌節下靑霄。關外行春雪半消。八景縱稱饒勝境。群黎可念値玄枵。峯抽玉筍元多骨。海浴金輪更不潮。衰謝自憐違夙尙。羨君今去踏岧嶤。</text>
<title>病愈。詣闕起居。</title>,<text>強整朝簪奉起居。彤庭脚倦任行徐。病因耽酒悔無及。瘦未緣詩衰有餘。苑樹杈枒含落照。堤氷鑿落澁輕輿。歸來又向明窗坐。近日從人得異書。</text>
<title>近來海錯甚稀。想漁夫飢散而然也。</title>,<text>邇來盤俎欲生塵。豈意年荒海亦貧。浦暖謾敎螃蟹鬧。潮回空羨蛤蜊新。縱無時雉供三嗅。尙有淹蔬敵八珍。日費萬錢猶未厭。何公富貴是愚人。</text>
<title>止酒</title>,<text>自恨新春擯酒壺。長慙厚祿養微軀。每因睡後嫌喉渴。若到花時恐興孤。瑣闥起居侵日晩。綿衾輾轉待宵徂。窗暉忽隱爐煙盡。又見南山雪陣驅。</text>
<title>止酒 其二</title>,<text>微痾欺老臥經旬。柳嫰風輕景物新。熟睡只宜消永日。悲歌何苦待陽春。眼前速化皆年少。夢裏相逢是故人。欲鍊金丹嗟晩矣。要須節食養吾眞。</text>
<title>送湖南伯沈權</title>,<text>氷銜新擢鳳池華。南服觀風又建牙。嚴譴六年曾入峽。淸名四世喜承家。繞村薑韭千畦水。塡郭樓臺二月花。最是湖民凋瘵甚。待公賙惠作生涯。</text>
<title>詠本職</title>,<text>政堂今日作閑曹。寄祿經年歎雪毛。縱笑孔融徒志廣。寧同許靖但名高。閑看凍翠凋寒檜。尙待新紅入小桃。老愛覓詩偸遣興。愧無佳句繼劉陶。</text>
<title>自闕下退歸</title>,<text>朝罷彤庭緩緩歸。雪消鴦瓦漾晴暉。筋骸已憊猶縻祿。預想鵷班有是非。</text>
<title>自闕下退歸 其二</title>,<text>苑松蕭瑟並撑宵。稚竹墻根翠半消。自笑詩情隨處在。朝回微詠坐輕軺。</text>
<title>聞淸有西難。志之。</title>,<text>古來興敗本茫茫。又報幷涼入戰場。常詑力征能得鹿。焉知割據竟亡羊。聖賢謨訓今難恃。秦漢提封久益荒。感歎覓詩因記事。傍人莫笑此翁狂。</text>
<title>服藥</title>,<text>每嗟流水共徂年。未識蓬萊果有仙。喚婢煮糜充曉渴。呼兒椎脚待宵眠。滿街烏帽猶紛若。跨巷朱門已闃然。寄迹仕途看屢變。冷官惟喜自無權。</text>
<title>服藥 其二</title>,<text>病裏看銅鬢益華。漸憐遲日上窗紗。新春積雪能滋麥。閏歲餘寒久勒花。汲井每敎晨煮藥。借騶猶復日趨衙。續來小報纔如掌。偶爾題詩字半斜。</text>
<title>自詠</title>,<text>三見鵷班震蕩時。此身榮辱亦堪悲。若令直筆傳千古。擧世何人免大癡。</text>
<title>不參起居班。有感。</title>,<text>深房養疾擁爐熏。經歲刀圭未策勳。閤外起居猶自闕。床頭書籍詎能勤。蠶峯半出崚嶒雪。鳳閣遙翔縹緲雲。縱道閑官同謝事。不如還笏訪鄕枌。</text>
<title>臥病</title>,<text>抱疾惟閑坐。休衙亦晏興。迎醫當佳客。却肉作齋僧。門巷春逾靜。詩編日漸增。翻思少年樂。棋酒欲騰騰。</text>
<title>憶淸風</title>,<text>吏道慙非大小君。五年爲郡老江濆。龜潭櫓響雲邊去。鶴寺鍾聲月下聞。靑磴挾溪茅屋迥。丹崖貼石麥畦分。扁舟更引叉魚興。坐看松肪徹夜焚。</text>
<title>偶成</title>,<text>雲淡天靑日漸遲。高齋坐睡任巾欹。常嫌漢水寒多雪。不見梅花佐酒巵。</text>
<title>詣闕起居。罷歸。</title>,<text>當午彤庭佩響齊。天街歸馬競晴泥。宮雲抱日浮金掌。池水流氷漲玉堤。文思固宜隨退鷁。宦情先已寤犧鷄。病中淸坐眞良計。莫遣門前小刺携。</text>
<title>春寒</title>,<text>漸覺春寒日日輕。科頭却就小窗明。氷留激澗仍侵道。雲結高峯半壓城。九陌鳴珂爭曉漏。萬家啼鳥競春聲。當年悔負參同契。閉戶無營擬補黥。</text>
<title>次李達夫冠岳山韻</title>,<text>昔余入冠岳。搖落驚深秋。峯巒走駊騀。澗谷鬪淸幽。聞子宅其隩。斲雲開良疇。蒼崖稍欲曠。築室小如舟。蕭然諧夙尙。身外更何求。人皆志靑紫。鮮爲丘園謀。未決勇退計。駸駸到白頭。榮鬧笑淸寂。愚智常同流。臺生故遠擧。五岳窮天游。君能躡逸䡄。的無傾覆憂。柴荊近歲華。小圃身自脩。乃知獨行者。五月猶披裘。</text>
<title>兼知金吾</title>,<text>散材那得補休明。因籍時來到六卿。愧殺被人呼宰相。喜他看我作書生。香醪久別惟茶竈。海味難賖只菜羹。屢控辭章君勿誚。衰顏豈合強簪纓。</text>
<title>春寒</title>,<text>南峯臘雪尙參差。二月春寒更切肌。流景縱能成閏歲。餘威何得占芳時。閑添處士尋梅興。恐誤幽人接樹期。飯軟蔬香吾事足。榮途奔走久堪悲。</text>
<title>辭免金吾</title>,<text>疊組優恩及散樗。循墻連日避新除。四山雪盡微雲夕。雙闕煙消麗景初。養疾豈知身外事。偸閑賴有手中書。貧廚更喜供時味。嫰蟶烹甘伴野蔬。</text>
<title>書懷</title>,<text>參贊由來責匪輕。迂儒常愧竊恩榮。官曹淸峻嫌無事。詩語優游免不平。肺病却憎盛酒具。眼昏猶喜讀書聲。肩輿欲識尋春處。南谷繁花照水明。</text>
<title>書懷 其二</title>,<text>秩尊身老合閑居。俗事于今盡屛除。煮粥別儲平縣米。加飧每憶斗湖魚。嬌孫責餠時投膝。小隷窺門索報書。却笑蘇生謀二頃。吾今一飽不求餘。</text>
<title>獨坐</title>,<text>素廩多年託散材。病中那得強深杯。宿雲北嶽無時盡。新漲東湖捲地來。閱世但悲長逝水。投閑誰望復然灰。世間臧否何須說。笑見封章案上堆。</text>
<title>書感</title>,<text>通籍當年拜夕郞。豈知卿秩到疏狂。妻孥共笑官三黜。榮辱都輸夢一場。遲日好從高枕過。薄寒終與早花妨。經旬請告無餘事。坐對明窗一縷香。</text>
<title>書感 其二</title>,<text>久欲田居憂盜警。淸時卿列寄浮沈。早知奔走妨高節。每歎文章負夙心。未午官徒常請退。當寒屛幌不嫌深。恬翁習性消難盡。病裏搖頭更苦吟。</text>
<title>書感 其三</title>,<text>花信偏遲閏歲春。經年藥裹尙關身。不愁賖酒靑錢盡。但惜盈簪白髮新。寂寞圖書娛老境。支離冕組絆陳人。田廬日永陂塘滿。坐想山翁社飮頻。</text>
<title>書感 其四</title>,<text>瓦屋霜輕曉景初。瘦肌偏覺共陽舒。巢傾乳鵲能知補。毳落嬌禽自喜梳。已識浮榮妨佚老。猶憐昏眼尙淫書。似聞漢水流澌盡。欲買扁舟訪舊漁。</text>
<title>讀放翁詩有感</title>,<text>嘗怪我邦處東南。苦寒略如幽燕深。南下公州三百里。家園綠竹何森森。宋人志我風土殊。地寒多山惟產參。東人生長不自知。此論甚確吾所欽。京城四面山揷天。劖崖削壁皆千尋。二月氷霜猶慘惔。薪柴數束輕黃金。放翁平生住會稽。鑑湖千頃遶山陰。蒼天餉公固不薄。短棹朝夕游湖潯。老年忽思鄠杜樂。畏暑只苦蚊蝱侵。我知翁語似不眞。千載擊節憐公心。胡塵劻勷國不競。壯忘欲援神州沈。我今畏寒欲移南。每見湖人興不禁。諸豪也解客寓公。有亭競許携酒臨。處處溪山闢稻疇。要搆精廬脩竹林。右手扶筇引馴鶴。左手挾策聽鳴禽。坐思此樂神先馳。湖天迥隔靑千岑。放翁厭南我厭北。若論微旨古猶今。自從滿州帝中夏。朔氣漸覺來駸駸。草本早凋霜裂肌。長老道舊悲盈襟。誰能整頓此乾坤。更立民極還冠簪。腐儒安能了此事。後有英雄應自任。</text>
<title>早春</title>,<text>嬌桃嫰柳競新年。已識閑官事事便。沾祿買田眞誤矣。燒丹却老本茫然。放慵閉戶常辭客。和睡看書未竟編。身作宦人猶混俗。不須高視更逃禪。</text>
<title>賜告</title>,<text>自愧官尊賜告頻。病中孤負甕頭春。異書固識勝佳客。謾刺未嘗尋要人。露浥嬌桃生態早。風輕弱柳刷絲新。莫嘲閉戶耽淸寂。欲把羸軀事谷神。</text>
<title>卽事</title>,<text>一雨洗寒蕪。蠶峯霧裏孤。氷消江似酒。泉動土如酥。散地容畸跡。榮途厭並驅。蘧然午睡覺。幽鳥隔窗呼。</text>
<title>三月十六日。上拜謁宗廟。病不得陪從。志之。</title>,<text>閟宮傳蹕引千官。苑裏旌旗破曉寒。聖孝已嘗勤禴祀。宸情尤欲省衣冠。祥雲捧日升金闥。香霧成霏滴玉欄。竊祿自慙頻請急。未陪班鷺扈鳴鑾。</text>
<title>種桑</title>,<text>墻底新移一尺桑。經旬無雨恐枯傷。要看績女傾筐滿。肯慮園丁抱瓮忙。庭柳固宜容並茂。畦蔬已識不相妨。衰年莫笑添閑事。自覺栽培味甚長。</text>
<title>今年三月晦無花。記之。</title>,<text>連宵微雨送芳時。處處杏花開較遲。閏歲今年三月盡。園林未見綴紅枝。</text>
<title>夢陪幸溫泉。志感。</title>,<text>花裏行宮鎖寂寥。溫泉陪幸憶先朝。微臣白首空揮淚。夢斷喬山歲月遙。</text>
<title>挽海興君</title>,<text>契托潘楊厚。情同管鮑親。華顚兩靑眼。榮路各陳人。偶爾微痾作。居然大夢新。舊廬花竹在。含淚只傷春。</text>
<title>挽海興君 其二</title>,<text>較老齡加七。同遊五十年。將期洛社共。何去夜臺先。一代科名盛。前朝帶礪傳。枯葵泫恩露。撫迹且潛然。</text>
<title>挽海興君 其三</title>,<text>擢第仍華選。抽毫侍玉旒。淸眞似光祿。周愼近恬侯。世態曾多忌。卿班豈自謀。哀公壽匪憾。長算惜今休。</text>
<title>挽海興君 其四</title>,<text>夙被推擠甚。蹉跎一任天。端居身是隱。靜室坐如禪。出人三朝舊。優游二品躔。匡君志未了。安得起黃泉。</text>
<title>挽海興君 其五</title>,<text>親交盡凋喪。廓落獨傷懷。自罷銀臺夢。仍驚玉樹埋。新阡近先兆。舊第壓通街。病臥違臨酹。哀辭不暇排。</text>
<title>㝢居</title>,<text>市曁移居久惱人。窗前車馬日駪駪。年荒已報山資盡。病起翻驚老態新。風定殘花凋晩艶。雲開小雨淨飛塵。詩篇豈必能傳後。却笑平生枉費神。</text>
<title>拜藝文提學。撰進親祭祈雨文。志之。</title>,<text>奠璧南郊擬自親。宸誠已足感明神。淸朝豈乏修辭𪚥。恩命翻加臥病身。傴僂閤門慙蹇步。淹留騎省愧陳人。牽軺一任雙騶慢。靑瑣初開曙色新。</text>
<title>挽沈監司權</title>,<text>相門黃甲復淸名。雅望元來世其傾。絶島久囚悲對鵩。亨衢新寵喜遷鶯。風流固已承先緖。榮達惟應屬晩成。一鎭湖藩終不返。峽雲江月是佳城。</text>
<title>挽沈監司權 其二</title>,<text>叨陪自出早相親。每服寬容一任眞。閫寄始者雙紫綬。家聲舊擅十朱輪。鵬圖欲展曾霄迥。鷄夢還催夏屋新。病裏杜門違奠絮。西州從此只傷春。</text>
<title>喜雨</title>,<text>苦旱三農悶。佳聲一夜催。庭空驕碧草。礎潤點靑苔。東浦波增怒。南峯霧不開。桑林已親禱。應弭七年災。</text>
<title>明日備局衙。以病不赴。志之。</title>,<text>黃樞連歲引迂儒。藥鼎茶鐺擁病軀。隨例只能陪宴對。銷災安得有訏謨。每因攬鏡驚催老。本不求仙惜甚癯。坐看族雲方釀雨。三農從此佇昭蘇。</text>
<title>明日備局衙。以病不赴。志之。 其二</title>,<text>華髮蕭森世慮消。猶從樞密側英僚。功名本不期淸路。瘦疾那堪事早朝。丈室燒香留細雨。喬峯洩霧接層霄。休衙莫怪頻稱病。自是衰容厭凭軺。</text>
<title>明日備局衙。以病不赴。志之。 其三</title>,<text>琴書寂寞伴閑愁。向暑蒼蠅漸覺稠。庭濕老槐猶滴露。簀涼微雨却疑秋。尙餘薄俸堪賖酒。不得輕軺穩引騶。肯弊精神勤述作。虞卿終是爲名謀。</text>
<title>辭參贊</title>,<text>自我少年時。簡率不入俗。幸矣掇一第。得分太倉粟。升沈三十載。卿列拖鳴玉。瞽說又不戒。焉能免玷辱。裨益蔑毫髮。投閑斯亦足。因衰疾復作。經歲藥餌續。閉戶餞寒臘。看湯檢醫錄。請急辭政府。裭帶才改朔。文館旣叨華。復有榮召促。循墻竟不得。感愧在衷曲。昨日還舊馬。門前集胥屬。樗櫟合棄捐。將老恩彌渥。參贊秩已尊。在古擬令僕。諸賢𪚥衮衮。乘運迭蒙擢。豈有伏櫪姿。驤首追華騄。蹜踖復控疏。天鑑冀下燭。謨猷試欲陳。不必限閑局。愚忠耿如此。終始期自勖。羸瘦久伏枕。且斷杯中綠。幸有雙眼在。猶堪紬舊學。只慙東湖莊。未免歸夢數。</text>
<title>兩檀</title>,<text>墻西有兩檀。尙記初栽時。擢幹如我長。儼立畏風吹。培養五十年。已成昂霄姿。蔥蒨蔽陽景。浙瀝產涼颸。屯雲自作蓋。飛鳥長爭枝。密葉比檜繁。脩柯鬪松奇。將充棟樑用。豈徒園林資。荏苒歲月高。我顏得無衰。燕肆白檀香。云是此樹脂。東人爭市來。土產返棄遺。意如渡淮橘。本性隨地移。或云燒爲薪。香鬱四隣知。斯語未曾驗。珍木徒華滋。炎天赤日驕。爽籟遶簾帷。賴爾醒昏眠。倚枕神自怡。愛惜偕我老。長與歲寒期。</text>
<title>書感</title>,<text>空齋𪚥卷獨長吁。始覺前人語盡汚。昔說鳳鳴開聖運。今看馬壯帝綿區。煙塵已遣衣冠盡。風俗休論內外殊。利器不知終屬處。桑麻萬里是黃圖。</text>
<title>自遣</title>,<text>婆娑卿列未投簪。每見歸雲憶故林。臧否迭新陵是谷。炎涼頻𪚥古猶今。護蔬蘺缺添閑事。盈帙詩成笑苦心。自識無人能化我。不應車馬怕泥深。</text>
<title>自遣 其二</title>,<text>陳情未徹玉墀遙。病起容華倍覺消。中歲風波猶夢愕。老年交友半魂招。綠槐露結炎威斂。靑壁霞生雨點飄。白首君恩猶未報。強扶衰疾趁公朝。</text>
<title>自遣 其三</title>,<text>經春常苦病寒頻。五月綿裘未離身。白蟻數行緣砌鬧。靑山一面入簾新。形贏坐久思穿榻。老去名低笑墊巾。莫遣胥從煩擁衛。雙童匹馬亦淸眞。</text>
<title>自遣 其四</title>,<text>平生疏懶負躬耕。中歲溪山幸托盟。夜雨綠蓑歸北渡。秋風白酒賽西成。言多齟齬曾三黜。宦久推遷到六卿。自識達官貧亦好。晨飧那得厭藜羹。</text>
<title>看書</title>,<text>少日書淫老未除。披尋肯遣卷生魚。瞳昏已覺燈無賴。課罷猶憐日有餘。好古却思搜禹穴。乘慵時復訪華胥。近來請急仍多暇。獨向陳編試補苴。</text>
<title>謝恩</title>,<text>苑樹陰涼曉露繁。強扶羸疾謝君恩。固知倦脚安床簟。更曳長裾入殿門。嶽色半晴雲裊裊。溝聲新激水渾渾。閑司縱道宜衰老。尙憶歸休訪舊村。</text>
<title>憶昔</title>,<text>少年游宦戒星軺。幾度銜綸下紫霄。碧柳似迎官路盡。靑山如送驛程遙。倚筇萊島雲邊戌。策馬漁陽雪裏橋。筋力已衰光景過。白頭書室苦無聊。</text>
<title>雨中</title>,<text>每怕當關噢早眠。經旬閉戶自蕭然。曩憂赤日將燒地。今訝炎霖作漏天。園裏怒蛙爭水濁。簾前歸燕怯風顚。恬翁倦宦非由疾。莫遣敲門客剌傳。</text>
<title>雨中 其二</title>,<text>細雨如絲映日光。空庭雜草鬱荒涼。慵來動覓波紋簟。睡罷猶殘篆縷香。舊事難從蒿里問。浮榮盡入醉鄕忘。簾前綠樹堪移榻。可惜流鶯去自忙。</text>
<title>雨中 其三</title>,<text>庭窄偏於別搆妨。齋如小舫僅容床。碧峯盡日愁相對。蒼檜無風喜自涼。閱世已知官是寄。頤神唯合睡爲鄕。朝盤不必嫌蔬具。釜裏新烹一寸黃。</text>
<title>雨中 其四</title>,<text>才薄年衰退亦宜。偶緣際會綴卿資。文章不足能災木。生計何曾問卓錐。曲檻待涼仍命枕。空階聞雨獨哦詩。閑官應接由來簡。且看兒孫遶膝嬉。</text>
<title>雨中 其五</title>,<text>雲陣如山起自西。通宵一雨便成泥。葉深乳雀將雛集。畦濕新爪結子低。已矣玄風終不返。紛然物論孰能齊。眼看時事頻遷轉。此欲吹噓彼欲擠。</text>
<title>政府早衙</title>,<text>觸暑開衙尙自堪。回廊高閤敞潭潭。分班已共三公揖。議事仍同八座參。法殿隨灰千載憤。宸章在壁百僚慙。固知奔走催人老。何似匡床睡正酣。</text>
<title>漫成</title>,<text>侵昏驟雨送簷聲。漸覺宵長睡早醒。暮境只思歸畎畝。丁年却笑慕功名。公私此日愁空匱。蠻觸何時息戰爭。晩倚北窗欣小霽。三峯如削半空橫。</text>
<title>漫成 其二</title>,<text>南峯霧盡忽雲開。向夕陰風復挾雷。餌藥無功心自悶。看書有味老還催。池渠漲溢須煩築。庭草鋤除便作堆。政府淸優眞忝竊。閉門時覆手中杯。</text>
<title>七月十七日夜起</title>,<text>睡餘軒戶不勝淸。倚杖徘徊月欲傾。眼暗久停文字課。𪚥衰先覺葛絺輕。低簷脈脈星河影。繞壁凄凄蟋蟀聲。左僕一官仍歲晩。素飧深愧養殘生。</text>
<title>擬王粲登樓賦。仍用其韻。</title>,<text>赫彤樓之高峙兮。宜因境而紓憂。跨淸府而標勝兮。挹錦岫而作仇。呑白石之鳴瀨兮。臨杜若之芳洲。觀衆山之駊騀兮。鑿絶險而疏流。緣風磴而中闢兮。據丰茸之原丘。村廬疏而掩映兮。有來牟之腴。疇伊山水之關情兮。余結綬以淹留。曾生耳於宦轍兮。竟齟齬以迨今。求芻牧而自遠兮。恐綿薄之難任。航奔艋以入峽兮。極幽遐而披襟。花英英而繡壁兮。雲湛湛而冠岑。嘉邑號而按故兮。喜臺榭之臨深。無遷逐之幽愁兮。猶土思之不禁。引嫩綠之芳醪兮。聆鸝黃之好音。身縻秩而有暇兮。詩觸物而成吟。逝淸淨以莅民兮。羌不愧乎此心。咨世路之狹隘兮。迭爭榮而焉極。悲驥困於相肥兮。悼舟移於有力。信余行之脩姱兮。寧諏吉於龜食。偸優游以自適兮。豈林藪之必匿。憐芰製之帶香兮。惜蘭佩之吐色。彼微禽之有知兮。揀豐林而脅翼。幸此居之寬靚兮。聊屛迹而偃息。思民社之我寄兮。覩惸嫠而心惻。濯滄浪而寄趣兮。憑風雅而攄臆。彌年歲而若新兮。庶毋窘於偪側。</text>
<title>春望賦</title>,<text>愛春容之蒨麗兮。能娛人之耳目。策枯筇以晴眺兮。晞短髮而晨沐。于時佳雨洒甘。氷川皺綠。裊娜堤楊。蔥籠園木。條風徐轉。宿雲乍駁。長郊一碧。樂彼耕牧。咨人生之易衰兮。旣無術而飡玉。沿芳時以起懷兮。寫朱絃而成曲。惜馳暉之不頓兮。念壯日之難復。搴芙蓉以芬裾兮。採蘭杜以盈掬。將超然而遠遊兮。豈徇名而齷齪。若乃豪士飾劍。佳人秉簡。沓繡轂於康逵。陳玳筵於華觀。夥名園之龍鱗兮。紛綠縟而紅綻。此帝都之可望兮。宜臨高而引滿。層丘駊騀。長薄芬芳。泉潺潺而濺屐兮。雲湛湛而遶裳。悅新卉之姸粧兮。聆早鶯之調簧。此山居之可望兮。宜乘興以倘佯。其有腰白羽以別家兮。戍交河之萬里。聞征鴻之曉嘶兮。驚歲月之如水。憑翠樓而延佇兮。傾玉筯之雙淚。望關山之春遠兮。魂逐君於師行。臨灞亭而送歸兮。見酒幟之颺靑。襟將分而觴盡兮。驂欲發而笛鳴。祝會合之有時兮。貽文無而寄情。望道途之春晩兮。恐芳草之凋榮。彼孤臣之見放兮。恨浮雲之冥冥。惟靜女之被黜兮。奏離絃而怦怦。向囚山以弔影兮。撫團扇以思暑。雖陽煦之可樂兮。奈九閽之深閉。是知望非一端。羌不可泥。窮達異遇。愉戚殊勢。或煕煕以舒豫兮。或憯憯以繚悷。由感觸之不同兮。花鳥至於濺涕。天分時而育物兮。何人情之多緖。吾將法至人之恬漠兮。蹇無欣而無哀。苟得喪之均忘。神何往而不開。攬和氣以自娛兮。順流年而不悲。登高明而矯首兮。悲外境之可移。宇泰定而常春兮。存至樂於獨知。</text>
