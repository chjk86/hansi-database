<title>襄陽途中 關東錄○庚寅</title>,<text>貧女鳴梭淚滿腮。寒衣初欲爲郞裁。朝來裂與催租吏。一吏纔歸一吏來。</text>
<title>淸澗亭</title>,<text>罨海腥雲午不收。層層雪屋驀長洲。東關五月寒威重。狐白無功第一樓。</text>
<title>題三河主人壁上 星槎錄○辛卯</title>,<text>雲和聲奏碧霞端。蓬海無人識子安。聞道玉京仙侶下。龍蛇留與壁間蟠。</text>
<title>玉河舘三月三日。次前韻。同尹 友新，韓 應寅，辛 慶晉，吳 億齡，金 信元 集燕。四首○壬辰</title>,<text>玉河流碧漲虹橋。晝日烏蠻閉寂寥。萬落殘紅風一夜。半庭濃綠雨崇朝。誰知賈誼懷三策。未許齊賢上十條。春盡王孫歸不得。靑溪白岳夢中遙。</text>
<title>玉河舘三月三日。次前韻。同尹 友新，韓 應寅，辛 慶晉，吳 億齡，金 信元 集燕。四首○壬辰 其二</title>,<text>誰憑九萬抗銀橋。桂殿岹嶢入泬寥。仙仗香雲迷紫極。觚稜霽旭媚淸朝。周家八政嚴金尺。漢帝三章燦玉條。海裔微蹤頗不分。法宮端拱此非遙。</text>
<title>玉河舘三月三日。次前韻。同尹 友新，韓 應寅，辛 慶晉，吳 億齡，金 信元 集燕。四首○壬辰 其三</title>,<text>宛洛東風十二橋。旅遊春興屬寥寥。庭前簷影看亭午。路上車音認罷朝。鄕國鴈回疑有信。禁城花老欲辭條。居然一夢三千里。莫道萱堂海外遙。</text>
<title>玉河舘三月三日。次前韻。同尹 友新，韓 應寅，辛 慶晉，吳 億齡，金 信元 集燕。四首○壬辰 其四</title>,<text>擎空雙柱禁城橋。玉漏聲傳夜寂寥。花柳正逢三月節。衣裳齊向九天朝。東臣班列高千國。箕子遺風荷八條。斗覺鵬程天在背。圖南不必慕逍遙。</text>
<title>送陳奏使韓 應寅 先歸</title>,<text>我辭故國動經年。夫子之行三月先。雪風掀塞鴨江醉。春色漫城蠻舘眠。化國雲輧今至再。玄都桃樹已成千。自嘆來往皆人後。瓦礫從知不在前。</text>
<title>奉東宮命。暗行過寶城。遇進士愼汝訓。南繡錄○甲午</title>,<text>高興江上晩呼舟。雨後春泥沒馬頭。我已無家歸故里。羡君行訪舊菟裘。</text>
<title>洪州奉東宮。値苦熱。處窄室。作簡黃司書 愼。</title>,<text>四壁重重閣此身。當窓盾日肆威神。凝然一髮何曾動。滿樹東風付比隣。</text>
<title>敬復牛溪成先生 二首</title>,<text>慘慘窮陰歲盡期。山河蕭瑟雪霜時。寒牕耐苦梅花樹。報道東君且莫疑。</text>
<title>敬復牛溪成先生 二首 其二</title>,<text>半世辛勤付一吁。山豀墑埴謝逵途。詩來背浹龜山汗。免被操觚作腐儒。</text>
<title>贈慶州妓月仙</title>,<text>爾本月城女。歌用新羅語。欲見伽倻仙。抱琴伽倻去。</text>
<title>抱川 二首○北繡錄○丁酉</title>,<text>炎炎熾景倦長程。石竹如燃眼忽明。驚雉避人知有子。鳴鳩藏樹但聞聲。郵殘御史猶賖馬。世亂書生或說兵。身在也須王事在。豈將軀命較功名。</text>
<title>抱川 二首○北繡錄○丁酉 其二</title>,<text>客行當午稅征鞍。叢灌陰陰五月寒。詩惱倦魂尋物色。眼牽歸思入雲端。轟雷隱岳僧疑皷。亂雹彈林鳥怕丸。十載四方慚馹騎。今年又作繡衣官。</text>
<title>金城</title>,<text>角聲催我遠鄕關。征袖翩翩掠萬山。窮鬼喜嘗邊土苦。詩情欲暴海雲閒。人家幾箇兵戈後。驛路難尋草樹間。自笑此行蓬累似。南風吹去北風還。</text>
<title>淮陽</title>,<text>路於何入水何歸。四面崇岡圍復圍。巖曲多風無定樹。峯頭出日每昏霏。官馴野鹿如調馬。民被溪藤或替衣。莫說淮陽從古薄。好煎香茗杜雲扉。</text>
<title>題德源客舍</title>,<text>靑蕪如織望中平。四合遙山縱復橫。古屋亂來餘一架。老郞新到益三楹。盈窓曉暈扶桑旭。瞥眼淸流細柳鸎。却訝海風腥裂鼻。起看沙汭死長鯨。</text>
<title>文川東軒</title>,<text>十年重踏海棠洲。天水茫茫萬里愁。白首濫騎新苑馬。靑衫還愧舊沙鷗。扶桑曉旭紅如染。蓬島晴巒翠欲浮。何處多生不死藥。會携童女棹扁舟。</text>
<title>次永興韻</title>,<text>北荒招却遠人魂。欲向神京問九閽。關日迎秋收薄暑。嶺氛過午豁餘昏。久緣海徼多戎馬。未許山居掩洞門。荏苒風霜鬚盡皓。芝歌端合學東園。</text>
<title>咸興</title>,<text>曾聞羇旅出文章。天起慵夫走四方。不必詩書資筆硯。▦將山海豁心膓。鳴珂步倦靑雲路。戒轄行忙白草塲。北過咸關一大笑。壯遊今日盡東荒。</text>
<title>吉州。由磨雲嶺。越磨天嶺。</title>,<text>幾層危巘倦夤緣。高樹平鋪萬峀巓。陰壑倒臨無月夜。洪溟橫眺有山天。蒼蒼下視疑霄漢。浩浩憑虗不羽仙。黃鶴不知斯路漸。錯言高翥比吾賢。</text>
<title>贈李實之 春英 向磨天嶺</title>,<text>將軍旗皷竪騷壇。天忌雄才隘世間。正是兵戈愁紱冕。故敎吟嘯滯河關。洪濤常蕩大荒島。列嶽遠朝長白山。我有遐征卽王命。恠君危嶺喜重攀。</text>
<title>七寶山</title>,<text>楩柟杉檜翠重重。多少靑巒狀不同。故遣仙槎探異境。也知山鬼誘吾衷。千年蜀道誰開鑿。八月衡雲自感通。仰視秋旻橫玉劒。蝦蟆無復蝕天瞳。</text>
<title>咸慶南道別營。次壁上朴 民獻 韻。</title>,<text>鳴螺吹角苦闐闐。衣繡廵邊馬上眠。兵淬鈍鋒要出色。妓梳蓬髮欲爭姸。關山失路年垂半。河水難淸運未千。不必新亭悲四座。良辰美景正雙全。</text>
<title>甲山龍湫 二首</title>,<text>劒立羣峯丹碧之。幾圍杉檜老藤垂。千年神物盤爲宅。百道奔川匯作池。雹散晴空迷夕洞。鳥啣秋葉度寒漪。投詩未了仍成夢。白髮丈夫容貌奇。</text>
<title>甲山龍湫 二首 其二</title>,<text>哀壑紅生幾樹楓。北山寥落動凄風。晨行早已穿皮服。月臥那堪聽草虫。邊女炊粱供野饁。商胡採藥犯山農。五年靑瑣吾何事。投老終爲塞上翁。</text>
<title>次富寧懸板韻 二首</title>,<text>入門何所有。雙鶴立池邊。疊雪籠身遍。硏砂點頂圓。啼時靑靄豁。行處綠萍穿。始驗前宵夢。芝田揖老仙。</text>
<title>次富寧懸板韻 二首 其二</title>,<text>天地分胎後。荒陬送古今。峩峩冠碧落。楚楚衣靑林。言語松風細。襟期石瀨深。堪悲我具爾。南北隔千岑。</text>
<title>次慶源舘舍韻</title>,<text>語言豈獨異京華。物色荒凉亦可嗟。桃李不花惟見杏。絮綿無種但生麻。民穿毳服同山獸。妓假金粧似夜叉。漢則單于周玁狁。此城門外是誰家。</text>
<title>遊元帥㙜。醉中奉呈尹書記 宖，崔督郵 東式，辛通判成己。欲以直釣取璜。</title>,<text>地閧天豗撼坐床。長風砰礚捲扶桑。蒼鯨吹浪成琪樹。彩蜃噓烟辦畫堂。亂後高歌悲欲涕。醉餘佳句喜仍狂。雲邊三点神山出。直向洪濤揭我裳。</text>
<title>北關有所思。八詠。</title>,<text>粉殘紅謝向何之。目下姸姸只暫時。三載一番春夢覺。木微山色遠浮眉。</text>
<title>北關有所思。八詠。 其二</title>,<text>剖鏡憑誰更合之。淸溪空憶折花時。可憐郵舘殘宵夢。一束纖腰八字眉。</text>
<title>北關有所思。八詠。 其三</title>,<text>此別何時更見之。階前黃菊未花時。秋陽正照紗窓裏。爲爾濃靑畫秀眉。</text>
<title>北關有所思。八詠。 其四</title>,<text>獨鴈嗷嗷向北之。佳人天末倚樓時。枕邊殘粉今垂涴。應許離愁着兩眉。</text>
<title>北關有所思。八詠。 其五</title>,<text>君不能來我不之。同居日少別多時。凄風莫擺溪邊柳。留與情人想翠眉。</text>
<title>北關有所思。八詠。 其六</title>,<text>誰能縮地欲師之。予美相逢卽此時。碧嶂萬重歸路逈。樓頭空對月如眉。</text>
<title>北關有所思。八詠。 其七</title>,<text>騑騑征馬欲安之。山木陰陰落日時。壯士忍羞頻拭淚。天涯遙隔武陵眉。</text>
<title>北關有所思。八詠。 其八</title>,<text>盈盈脩態古無之。不獨嬌姿擅一時。行盡江南六千里。眼中空了萬蛾眉。</text>
<title>丁酉冬。避亂高原。贈御史柳景休 寅吉。</title>,<text>禿翁端合草萊居。瘦骨稜兢帶有餘。窮谷忽承嘉客顧。午窓驚掩古人書。頑雲壓峀陰山圮。虐雪摧枝老木踈。世亂頓無軒冕樂。春來行入武陵漁。</text>
<title>平壤。次許篈韻。贈四耐翁安。慶昌○三首○西繡錄○戊戌</title>,<text>江氛山靄夕冥冥。無限離愁倚小欞。十載佳遊非舊舘。三春孤夢掩重屛。扁舟欲共秦童女。華髮還慚漢客星。爲謝浮休方外士。新詩能喚醉魂醒。</text>
<title>平壤。次許篈韻。贈四耐翁安。慶昌○三首○西繡錄○戊戌 其二</title>,<text>鳥歸林莽鷄棲塒。山上愁看一足夔。獨手何緣洗兵馬。百憂無策濟尩羸。塵寰未解蒼琚珮。玉洞思攀碧桂枝。偏愛道人頻過我。渥丹顔色雪脩眉。</text>
<title>平壤。次許篈韻。贈四耐翁安。慶昌○三首○西繡錄○戊戌 其三</title>,<text>天回地轉月星遷。華髮蒼顔獨可憐。浮世干戈離亂日。眞仙境界太平年。倘來軒冕皆天也。無限湖山去杳然。遼野已空千載柱。蓬萊莫厭萬重烟。</text>
<title>次德川東軒韻</title>,<text>迢迢京國隔重城。風雨空堂意未平。田野蓬蒿隨地遍。封疆氛祲幾時淸。勃蘓枉費秦中哭。晉鄙虛留鄴下兵。幸我一方專重寄。激揚寧歎貢丹誠。</text>
<title>价川次東軒韻</title>,<text>空齋寥落雨霏微。盡日寒飈透客衣。江發北荒魚味薄。山高西塞鴈書稀。承綸千里國何補。被繡半年家有輝。只是片心懸魏闕。五雲天末夢魂歸。</text>
<title>孟山次韻 二首</title>,<text>水抱危巖去復迥。野連深谷隘還恢。貙民被髮攀高樹。龍伯含珠閟大堆。路入桃花無處覔。客乘驄馬自何來。烹蔘膾蕨殊非惡。愧我征鞭待雨催。</text>
<title>孟山次韻 二首 其二</title>,<text>逝水繁華更莫回。漢家功業幾時恢。人心巧似麒麟楦。國步艱於灧澦堆。無語寒燈愁裏盡。有情佳節客邊來。故園三載蓬蒿遍。歸計如何日夜催。</text>
<title>題陽德達覺山村</title>,<text>盡日山行不見人。桃花潛漏武陵春。村庄隱約眞仙宅。父老依俙太古民。白鹿稅車眠草穩。靈厖舐藥上天頻。煩君容我參幽契。種玉田邊結小鄰。</text>
<title>中央院次韻</title>,<text>冥冥氛祲半南方。草草朝廷舊洛陽。戰壘遺骸邊草綠。戍樓長笛海雲黃。天兵餉乏西關路。星使來從北極傍。四十二州風力動。合敎中國姓名揚。</text>
<title>登麻訖嶺</title>,<text>有山高聳碧岹嶢。歷歷星河繞樹梢。黃鶴飛來俱見背。白雲浮上僅圍腰。茫茫物表心懷空。渺渺天邊意氣驕。指下東方三百郡。滄溟一點翠烟遙。</text>
<title>次醇煕院韻</title>,<text>深峽多風五月凉。更隣虗閣枕寒塘。游魚避日依橋影。眠麝藏林逗草香。自是陶潛思種秫。休言蔡澤喜持粱。母恩君寵俱如海。回首人間尙可忘。</text>
<title>題醇煕院</title>,<text>絶壁陰陰淑氣蒸。奔川雷吼石崚嶒。林飛靑鳥疑王母。山謝桃花失武陵。瑤草謾拚踈雨牧。雲梯時下夕陽僧。遊人晩着溪堂夢。五月松風爽欲氷。</text>
<title>通引潭</title>,<text>翠壁巉巖欲碍天。寒潭黝碧剩方船。周遭古郭臨千丈。倒掛長松閱萬年。象外空抛眞境界。世間知有謫神仙。他時會結玆山社。寧羨求丹葛稚川。</text>
<title>次成川降仙樓韻 三首</title>,<text>關北淸泠幾道泉。蓄膏停黛畫樓前。山開衆竅波心透。江作雙流壁外連。雲雨朝昏㙜上夢。峯巒十二楚中天。笙簫寂寞仙裾遠。空對靑鬟思黯然。</text>
<title>次成川降仙樓韻 三首 其二</title>,<text>多少蒼峰控曲㙜。層樓百尺面江開。靑林如剪藏幽鳥。老石交牙衣綠苔。少海恩波三載洽。兩鳧仙舃九天廻。河湟尙入豺狼窟。斜日危欄恨未裁。</text>
<title>次成川降仙樓韻 三首 其三</title>,<text>瑤池玄圃將無同。若御泠風跨碧穹。水恠乘暄噓彩焰。山精入夜射長虹。田生美璞攻仙佩。家有名姝掩畫櫳。我亦玉皇香案吏。樓居曾約赤松翁。</text>
<title>又次七言排律六韻</title>,<text>連天山路五丁開。匹馬還從北塞來。逆旅投閒眞偶耳。別區探勝亦時哉。鮫宮隱隱當流起。螺䯻層層隔野排。繡幕乍褰臨鶴渚。畫舡輕漾戛龍堆。傷時謾詠登樓賦。對客頻傾避暑杯。十二碧峰西日盡。攬衣空下望鄕㙜。</text>
<title>題溫井院</title>,<text>羿射日輪落井中。齊東謊說莽難窮。不緣地底埋炎帝。應是泉源閟火龍。司烜燃薪潛濯熱。太醫調藥讓治風。解衣試浴深深處。無限春和滿體融。</text>
<title>見鰒魚羹有感</title>,<text>今年二月春坊裏。前席含香夜二更。講罷三廵玉觴酒。盤中一器鰒魚羹。關西異味兼山海。天上珍羞憶寵榮。路入雲山消息阻。不堪當食涕垂纓。</text>
<title>次祥原山亭韻</title>,<text>舊堂重闢亂山前。漫渙丹靑腐黑椽。林鳥趁蜂投砌藥。溪魚隨瀑落池蓮。居官每憶居家逸。衣繡寧如衣褐便。自笑客程何日了。一鞭關海五經年。</text>
<title>題古三登江村</title>,<text>盜賊長驅渡漢江。我時尋母入危邦。元戎捲甲潛逃遁。亂卒爭舟恣擊撞。歸路已亡靑眼客。寒波空送白鷗雙。誰知萬死山東地。重倚三登月下窓。</text>
<title>咸從次韻 二首</title>,<text>半生勳業看筌蹄。歷落靑雲首不低。誰遣信陵存敝趙。要將卽墨復全齊。關山月笛年光晏。歧路風烟面色黧。天下紛紛何日定。鷦鷯終欠一枝棲。</text>
<title>咸從次韻 二首 其二</title>,<text>宇宙悠悠寄短鞭。孤蓬又落海雲前。劬勞名宦從華髮。窅漠興衰聽碧天。城郭幾悲遼野鶴。衣冠空拜蜀山鵑。百年宗國無窮恨。空付寒齋一枕眠。</text>
<title>次郭山韻 二首</title>,<text>靑衫緣底淚痕斑。百六時來國步艱。精衛謾勞東海水。愚公無力太行山。關河戰角生新恨。樓觀賓筵憶舊歡。賤疾其如王事急。炎天西去雪天還。</text>
<title>次郭山韻 二首 其二</title>,<text>四十無成兩鬢斑。空拳不得濟時艱。魯連何苦蹈滄海。張詠端宜分華山。萬甲雄圖有誰識。七言短律且爲歡。此身謾似飛蓬轉。風北風南去又還。</text>
<title>順安旅舍</title>,<text>長年棲息寄東西。千里風埃困馬蹄。國步有同關路細。鄕心空逐海雲迷。無家天地生涯闊。抵老功名白髮齊。除却風烟懷莫遣。客窓頗慣小詩題。</text>
<title>贈雪英上人 二首</title>,<text>擾擾風塵萬計違。羨君長往杜巖扉。西關冠盖空來往。南海干戈有是非。住錫雲林離世遠。求詩城郭下山稀。風埃不管閒蹤迹。蘿薜無心掛道衣。</text>
<title>贈雪英上人 二首 其二</title>,<text>㙜殿遺墟低復高。西京文物換蓬蒿。雲山契闊君長得。塵世悲歡我莫逃。殘磬有聲來岳寺。夕陽無語下江臯。孤城靜坐琴書倦。多少邊愁入鬢毛。</text>
<title>路上</title>,<text>離情黯黯白髮生。秋氣蕭森繞驛程。歸燕豈曾無語別。寒螿似作不平鳴。文章驚世神人忌。鞍馬爲家契活輕。欲載西施五湖去。扁舟何必待功成。</text>
<title>發成川</title>,<text>風磴縈紆度幾岑。丹楓蒼檜洞天陰。澄泉徹底魚依石。密葉辭柯鳥失林。䆠路每於關塞達。交情新向水雲深。平生不事詩書業。馬上何嫌白髮侵。</text>
<title>陽德途中</title>,<text>半歲關山兩度過。忽驚原隰得秋多。寒潭水落呈巖角。高樹霜凋見鳥窠。極塞狼烟傳魏闕。美人龍馭幸汾河。時危未效安邊策。焉用騷壇馬伏波。</text>
<title>孟山卽事</title>,<text>邇來驄馬厭長程。再歷窮荒白髮生。紅坼丹房山果熟。紫牽脩帶石蘿縈。諸州傳食吾何泰。太守祗迎意不平。領略風光皆聖澤。莫因蓴膾動鄕情。</text>
<title>德川</title>,<text>天遣吾行慣北關。爲憐吾性愛江山。征驂每繫垂楊下。客路多穿翠峽間。魚戱空中知澗㓗。鹿眠村畔覺人閒。脩然欲傍巖邊宿。不怕新霜惹鬢班。</text>
<title>煕川。次東軒韻。</title>,<text>妙香奇絶擅吾東。一夢憧憧十載中。抵老人間何事業。只今歸計墜虛空。苔巖雲母屛風古。霜葉天孫錦繡工。此去爐峰知幾許。嚴程飛馹又怱怱。</text>
<title>江界神光院次韻 三首</title>,<text>盤雲嶺路下千尋。百二重關壯復深。梨面蓬頭供舘候。松籬板屋負崖陰。秋山有藥胡商採。夏畒無禾塞水沉。薄稅其如軍餉匱。廵邊御史但行吟。</text>
<title>江界神光院次韻 三首 其二</title>,<text>複嶺重關取次尋。胡天漠漠塞雲深。奔川震壑雷霆殷。大樹交柯廈屋陰。謾把丹心拚老病。休將素節事浮沉。邊封幸値烟塵靜。間倚秋巒送朗吟。</text>
<title>江界神光院次韻 三首 其三</title>,<text>聞道楡城秋事晩。促鞭驄馬過關行。胡兵近塞簫笳咽。元帥臨江朔漠淸。未把長纓酬壯志。羞將寸管事虗名。何當干羽堯階舞。高枕沿邊數十營。</text>
<title>次江界東軒韻</title>,<text>四海區區只一塵。東荒匏繫藐吾身。游難過谷悲梧鼠。壞不隨流愧土人。絶塞池㙜新面目。淸秋雲物自精神。愁來倚劒胡天畔。長白山光曉爛銀。</text>
<title>次江界仁風樓韻 二首</title>,<text>關塞風塵五載餘。故園歸計墜空虗。雲衢不分摧翎鶴。眢井長悲病腹魚。枯葉戴霜紅半脫。淡烟和月翠初舒。天山坐老秦山客。松菊應荒栗里居。</text>
<title>次江界仁風樓韻 二首 其二</title>,<text>絶域茫茫萬古愁。長江不盡抱城流。吹霜淸角天山曉。蕩月孤舟玉峽秋。數陣征鴻千里信。三年戎馬九重憂。仙槎從此朝銀闕。要上安邊第一籌。</text>
<title>渭原路上</title>,<text>元晦曾論大水三。鴨江撗帶女眞南。書生心地最宏遠。匹馬塞天窮歷探。狂鹿挺圍胡騎怯。貨舡衝石洞龍貪。遙知殊俗驚威武。驛路㫌旗拂翠嵐。</text>
<title>理山郡</title>,<text>黃葉塡溪石磴縈。客行牽雨入荒城。煩愁莫用簫螺聒。觀武從他劍戟迎。樵語隔林山鹿竄。虜弦鳴月塞鴻驚。繡衣猶被邊關苦。何况三秋戍客情。</text>
<title>自理山乘船下碧潼 三首</title>,<text>陰雲慘慘塞天低。雪意漫江水氣凄。片舸夤緣黃葦岸。大旗披拂白沙堤。灘流駕石篙師叫。獵火圍林虜馬迷。博望遐遊吾不讓。北荒窮落領山溪。</text>
<title>自理山乘船下碧潼 三首 其二</title>,<text>丹楓翠栢夾江排。千里秋濤玉鏡開。灘石依依船底走。胡山矗矗枕邊來。孤蹤謾逐繅車轉。流景眞如磨蟻廻。關塞苦吟歸計晩。夕風號怒水光哀。</text>
<title>自理山乘船下碧潼 三首 其三</title>,<text>關外高秋朔氣凉。芳蘅委絶夜來霜。游魚耐苦長江冷。候鴈知幾去路忙。壯志狂踈歸筭瓮。宦情蕭散付亡羊。西風扣枻天山畔。嶺樹千重隔故鄕。</text>
<title>得遲字</title>,<text>九月常年塞上雪。今年九月雪猶遲。楓林雲錦酣秋色。菊蘂寒香送夜吹。驄馬繡衣有何樂。胡笳戍笛不勝悲。故園孤負登高會。玉壘空題幾首詩。</text>
<title>次碧潼客舍韻。遣憫。</title>,<text>江作雷霆松作濤。殘燈閃壁別愁牢。衝冠雪色梳邊下。射斗虹光匣裏韜。孤角響隨關月落。亂峯寒入塞天高。芳洲一夜秋蘭委。詞客悲吟屈子騷。</text>
<title>碧團途中</title>,<text>立馬關山第一峰。平臨胡地接黃龍。茫茫沙磧三千里。嵲嵲岡巒百二重。朔北陰風隨大旆。終南歸思送寒烽。何時尺劍澄靑海。高枕戎荒萬戶封。</text>
<title>昌洲舘。書懷。</title>,<text>千秋經歷幾英雄。坐撫江山愴我衷。要唾明珠留絶域。暫辭香案下層空。人間錯道偸桃子。市上誰知賣藥翁。忽見天狼揚夜彩。匣中長劒氣如虹。</text>
<title>次韻昌城</title>,<text>古郭前臨鴨水寒。亂山高聳洞天寬。元戎駐節樓㙜壯。猛士當關板幹完。拔樹顚風來朔土。滿川明月似長安。遙聞戍柝終宵苦。寧說郵亭客味酸。</text>
<title>龍川。別尹書狀 暉 赴京。二首</title>,<text>朝雨初晴夕風起。邊山物色捴傷神。他鄕忽遇故鄕客。千里遙憐萬里人。雲闕曉浮天子氣。海關秋凈契丹塵。觀周剩被龍光煥。去歲今辰衣布身。</text>
<title>龍川。別尹書狀 暉 赴京。二首 其二</title>,<text>征車遙割薊遼間。平野黏天不見山。五里十理戍墉列。楡林楊林村舍閒。觸地人民異言語。攔街兒女笑衣冠。關河風雪角巾墊。誰識東韓御史官。</text>
<title>信美堂。次主人李德言韻。</title>,<text>避地林塘卜。何如杜草堂。身同關月遠。名入壑雲藏。川涸多奇石。荷枯有舊香。隨方皆我土。魚稻興偏長。</text>
<title>分司御史。雨渡朔氏津。</title>,<text>細雨濛濛雜水烟。晩潮輕棹戒長年。春山誤觸分司路。芳草寒花滿意姸。</text>
<title>譴瘧鬼 湖西錄○壬寅</title>,<text>土伯盤囷九約身。觺觺雙角拄穹旻。龍脂亂沸千尋钁。虎戟交摐萬甲神。哆喙欱殘塵渤海。張拳打破粉崑崙。可憐水帝孱兒鬼。星騖風馳地外淪。</text>
<title>次僧寶訔詩軸高霽峰韻</title>,<text>西風一葦故人偕。山衲來分水月懷。淸磬度林知爾寺。碧窓臨渚是吾齋。休官擬作魚蝦侶。投老相逢粲可儕。莫負釣龍㙜上約。晩楓殘菊散秋崖。</text>
<title>又用前韻。與鄭進士天錫 夢說。</title>,<text>行裝蕭散尺童偕。旅泊難堪寂寞懷。老去隨身雙蠟屐。亂來容膝一茅齋。朝端振鷺多君子。江上眠鷗卽我儕。人世始知眞境閟。不須蓬島陟丹厓。</text>
<title>次養眞，壺峯，晩翠，金秀才四賢韻。五首</title>,<text>搖落高秋草木踈。水村鷄叫五更餘。森森華髮知殘景。嵲嵲靑山自太初。白酒欲澆千古恨。淸談勝讀十年書。烟簑莫換朱門樂。聊買扁舟學釣魚。</text>
<title>次養眞，壺峯，晩翠，金秀才四賢韻。五首 其二</title>,<text>江草菲菲江雨踈。江都勝事更無餘。樓㙜輪奐知何處。城郭周遭宛似初。失馬是非三國史。斷蛟文字半碑書。興亡凡楚吾何與。自酌淸尊膾白魚。</text>
<title>次養眞，壺峯，晩翠，金秀才四賢韻。五首 其三</title>,<text>越海攻人計頗踈。天兵東老十萬餘。落花百濟王風盡。半月新羅覇業初。玉殿有基多古瓦。苔巖留墨果誰書。江天寥廓神龍死。何處商舡來賣魚。</text>
<title>次養眞，壺峯，晩翠，金秀才四賢韻。五首 其四</title>,<text>流落江潭鬢髮疎。三霜憂患一身餘。蒼凉梅竹渾依舊。翻覆風雲忽改初。穉子自能南土語。歸鴻難見北人書。長安日下空回首。眢井誰憐腹疾魚。</text>
<title>次養眞，壺峯，晩翠，金秀才四賢韻。五首 其五</title>,<text>南寇懷音欵聖朝。北門嚴柝備天驕。此時黃口亦軒冕。獨我白頭安採樵。把釣喜臨秋月岸。携筇倦渡夕陽橋。愁來乍倚篷窓睡。舜目堯眉夢裏昭。</text>
<title>次鄭天錫韻</title>,<text>頭邊着雪眼生花。衰質逢秋病轉加。避地交遊多野老。傍河隣並捴漁家。胡孫叫破雲林暝。桂子零殘嶺月斜。高閣酒醒寒欲凍。夜來空翠透窓紗。</text>
<title>偶吟</title>,<text>北海何妨鴈乘飛。南鄕正好燕同歸。漁桹激越延潮浪。牧笛參差送夕暉。霞若染紅應作錦。雲如裁白剩成衣。方知世外饒生計。莫向人間說是非。</text>
<title>寄趙君浹 三首</title>,<text>緬想溪亭客。淸風一榻秋。詩書娛老景。魚鳥共春遊。禁直今劉向。巖居舊許由。當時掩鼻笑。空作水雲羞。</text>
<title>寄趙君浹 三首 其二</title>,<text>無機同抱甕。把釣幾爭隈。吾坐松堂望。君從柳渚來。縈雲聽鳴珮。曲水負流盃。夢作南池鯉。春波漲石㙜。</text>
<title>寄趙君浹 三首 其三</title>,<text>趍衙先曉皷。雨足亂如麻。應俗眞嘗蓼。論交各剖瓜。雲霾赤寺㙮。潮漲白江沙。胡獨長泥滓。刀頭也不賖。</text>
<title>寫懷</title>,<text>夷島颿初返。戎廬鏑欲鳴。吾生百年半。朝論幾時平。潭黑龍珠晦。林昏鬼火明。江山空自古。淚落濟王城。</text>
<title>次南善初 復始 詩卷崔 岦 韻</title>,<text>不須較榮落。簦屩當簪裾。家計長何物。風光奇可居。銀鮮供晩飯。雪浪滿前除。偪側牛鳴地。于于來莫踈。</text>
<title>任鶴齡女子挽 玉堂錄○壬寅</title>,<text>無生孰與有生强。六歲終貽百歲傷。風燭暫時看閃爍。浮花無處覔姸芳。昨逢隣婦誇珠珮。已向遙山鎖茜裳。須扣天關求鳳觜。乃公重續斷餘腸。</text>
<title>次天使韻 二首</title>,<text>猩袍蟬帽上淸人。鸞鶴遐遊隔幾塵。芝盖欲傾蓬島月。蘭槳乍倚漢江春。銅津遠帶明沙瑩。麻浦晴薰碧草新。不盡東風吹聖化。海邦文物更前身。</text>
<title>次天使韻 二首 其二</title>,<text>皇風初暢海東人。化雨翻淸陌上塵。滿舫笙歌喧碧落。傍江花柳賁靑春。袍薰百鍊螺香烈。杯挹三危露味新。勝跡他年餘繡句。五雲遙隔駕鸞身。</text>
<title>崔領相 興源 輓章 二首</title>,<text>的的瑤光煥上台。隆隆廈屋荷宏材。風媧鍊石天無罅。龍伯釣鰲山欲頹。赤舃永藏河上壠。靑春空返府中槐。神京播灑吾誰仗。飯麥滹沱訖可哀。</text>
<title>崔領相 興源 輓章 二首 其二</title>,<text>時危其若鑑亡何。台業公於相吉多。餘事當官三命俯。肯論共德五絲紽。襄城從聖不迷道。烟閣紀勳誰誓河。都人雷哭廞衣擧。街上猶聞畫一歌。</text>
<title>次玉堂鶴帖韻</title>,<text>雪羽毿毿第幾天。五城月色浩無邊。玉堂舊老滓甘蔗。太液乾池凋碧蓮。多子更題明遠賦。莫吾重返令威仙。何當吹徹參差曲。笑看脩翎舞彩筵。</text>
<title>送李日休 晟慶 赴長淵</title>,<text>流光湖海閱行船。放酒郭南今幾年。乍看里中毁齔子。無何天上揷翰仙。靑泥帖帖摧雲鬣。長袖回回隘舞筵。香案至今思舊吏。半途當迓畫軿還。</text>
<title>贈僧</title>,<text>竊食東華老學官。盆山雖小可盤桓。十年夢繞毗盧頂。一枕松風夜夜寒。</text>
<title>送松雲大師 惟政 渡海入對馬島</title>,<text>我昔登臨北關最高之山上。遙望白頭橫莽蒼。根盤胡地幾百千里之鬱紆。嶱嵑崆㟅玉爲狀。脉散諸崗陵。南窮海沆瀁。人言豪傑孕其間。不獨山斗之儒熊羆之將。亦有有道釋。英特角吾黨。豈天意外浮屠。昔何王今何喪。吾師嶺南鍾間氣。毓性醇懿形魁偉。巨室胤胄魚比門。少小才華何藹蔚。凌雲頭角未嶃嶃。摩尼炤水魚鼈畏。香山大師沙門之老曇。藻鑑如神鬼。謂言童壽摩羅什。肯使旃檀混羣卉。慈乳逬地楚見血。三昧一空之說以爲慰。壑烟替其棲。朝霞充其餼。驂車鹿一角。掃雲鸞百尾。東登楓岳一萬二千峯。沃日洪溟瀉盃中。飛筇一枝戛孤鶴。懸瀑百丈舂九龍。左紉檜上作巢居。三天花雨六時仙樂隨山風。運陽九歲龍蛇。老鰐橫海磨其牙。吾箕封禮樂二百載。一朝陸沉于衁池之波。不看山林雉兎逃。孰非食人食兮乘人車。時師誓大衆。拜手辭釋迦。曰吾聞吾師。吾道貴慈悲。刲身貰鵲死。剮骨飼虎飢。目今腥血汚兜率。沙界衆生一半湯火之。吾將擧杖呵老虎。忍見一爝螢火燒須彌。面見賊帥辭懸河。神勇不色奇禍夷。蛟螭遁藏萬波寧。環瀛民庶絲穀各生生。歸來拂雲衲。依舊伽藍松月淸。燒香趺坐穩談經。愁猿怨鶴俱歡聲。昨報東洋片舸來。云台對馬雕題欵邊要籲哀。奇琛良賮開賈貿。滿舡璀璨衒玫瑰。豈是覘形窺影逞陰謀。只綠地确歲饑邀貨財。仍思玆島世修好。不比日域侵隣犯順之渠魁。况復高僧行業尊。隔海神交頭幾擡。平生踪跡自孤雲。布颿宜趁西風開。喚醒薜蘿夢。遠踔雲濤堆。崩騰雪嶽前聳而却蹙。天水糢糊日星環回。長鯨幾萬丈。瞋目又磨牙。三日麗天兮。白山森崔崔。海童邀前而驅。馬御躡後而陪。馮夷陽侯警轡以戒馭。豊隆昕夕皷雨雷。孤舟兀坐晝冥冥。生死不足撓靈㙜。樓船風便艤彼岸。魋結文身。左腹坦右胸頹。異域山河觸地面目新。鴂舌啅噪愁殺人。翬飛觀闕餙璫璧。陛楯䡾䡾隣海漘。民謠國俗輸領略。沿途訪訊疲精神。且爲居民演眞訣。八萬大藏寶經勤撰述。廣陳罪福說因果。牖盡愚氓言語切。坐令一域嗜殺酣戰之舊俗。化作西天慈惠之人物。他時回棹指釜山。去來飛艎流箭疾。行看南徼山無烽城不柝。三百六十州郡絃歌作。高名炳煥動三國。不必麒麟凌烟紀勳閥。吾師乎歸臥名山復何事。欲報聖澤心何已。應成一紙勸善辭。喚起三韓諸山諸刹好道之釋子。爲國家鳩工輦材抗明堂。峍屼直與明光未央比。剗平三闕舊瓦礫。輪焉奐焉驚瞻視。吾儕從此峩冠巨屐矩步。來奉我至尊。萬歲安於此。吾師富才智。早晩應看突兀眼前起。儂也一腐儒。食粟而已何爲乎。追思舊遊月精寺。今十三年人事殊。誰料關東幕府之少年。渾面鷄皮雪滿鬚。桃花春浪夢魂迷。翠檜蒼峰無恙無。金閨靑瑣坐書空十丈椽筆。不如一桑弧。吾師吾師好往還。長飄駕海怒濤呼。歷覽名山復航海。一方局促吾非夫。</text>
<title>次詩軸韻。贈僧敬誠。</title>,<text>逬泉慈乳遠從師。爐岳飛流繫夢思。眼黑天壇瞻拜夜。儀閒帝釋禮參時。月華有址聞重刱。王舍爲隣住再朞。灑室湯香勤異日。楞圓緣業續如絲。</text>
<title>過楊根空山里洪萬戶幽居 畿甸暗行錄○癸卯</title>,<text>龍門餘蔓出三叉。一玦寒淙繞小坡。松檜合圍經必世。壇塲平掌挹無涯。幽棲亦見催科者。貧井能知美景麽。强半華山吾所有。邇來鞍馬反爲家。</text>
<title>宿加平李逸民茅亭</title>,<text>客行衷繡入山村。村婦寧知柱下尊。馬齕豆萁逢木柄。僮眠草席要錢文。休憂邑皷鼕鼕急。須播田毛搰搰勤。好占林泉安契闊。會見花縣得潘君。</text>
<title>永平</title>,<text>名同麗薊殊豐确。多石少人侔越閩。好弄靈祗山岳怪。無毛井宅相公貧。洞仙綿力輸官府。木客成羣狎吏民。一騎行㙜衷繡過。溪筵虗負杜鵑春。</text>
<title>途中遇人</title>,<text>要屈下樵牧。服如過宋翁。孤村但園樹。百里一頭蓬。哭野非多虎。追胥怯畫熊。辟人聊肘子。何邑有屠公。</text>
<title>寄寶盖山高僧祖純</title>,<text>海東寶盖三山一。淳也吾知後世尊。猿掛月寒檀樹砌。虎馴春靜杏花園。石成星樣多龜卜。佛化猪身帶箭痕。爲爾重尋蘿薜路。會須飛錫下深源。</text>
<title>途中寄南子安 以恭</title>,<text>巖花紅坼緘。江柳綠抽尖。春序仲交季。農家十未三。風嘷虎入草。魚竄鷺窺潭。行李斗杓斡。千山愁倦驂。</text>
<title>訪南子安 子安外先祖愼思齋謫死。子安居其亭。余總丱時。讀書其亭。</title>,<text>笈書於此地。童穉已霜髭。河伯失形勝。主人多數奇。倚雲耀桃李。潛壑蟠蛟螭。躡足問何以。子言吾耳知。</text>
<title>南陽途中</title>,<text>桃梗江南歸計差。杜鵑啼血樹生花。農夫黃濘長鑱滑。桑女靑條皓腕斜。絺綌籠山誰採葛。鳳龍漫野不嘗茶。才難時邁其如爾。柙劍筒詩自一家。</text>
<title>永宗浦</title>,<text>地勢龍信𧱓。微蹊並海長。草醎鹽鹵白。鳶墮瘴雲黃。烟火連圬戶。風塵截邑疆。村童傴僂處。珠蚌滿傾筐。</text>
<title>航海</title>,<text>非天非地亦非雲。一物蒼蒼杳莫垠。紅日白山開頃刻。寒樓虛閣隱霏氛。坐如引頸靑徐見。語勿高聲蠻蜒聞。安得洪漣看作乂。連空粳稌奉吾君。</text>
<title>靑溪僧希顔惠菜</title>,<text>兵鏖古寺僧餘幾。師老不忘年少情。爲割靑山暮春色。來分白首舊書生。當時錯較破千卷。末路誤身趍一名。昨日洞天飛馹過。塵容羞殺草堂英。</text>
<title>放言</title>,<text>不必昔賢能邃觀。如何是窾如何端。崑山有木人誰道。東海無潮我熟看。孫叔衣冠從借孟。子雲容貌豈驚桓。江南吏隱且歸去。春滿芳洲宜採蘭。</text>
<title>漫興 三首○銀㙜錄○甲辰</title>,<text>禁庭涔寂日如年。花眼慵看架上篇。湖外草堂無恙未。白鷗牽夢水黏天。</text>
<title>漫興 三首○銀㙜錄○甲辰 其二</title>,<text>風旗曾拂白頭山。歷歷戎荒一指間。讀破兵書三百卷。從容飛騎隘楡關。</text>
<title>漫興 三首○銀㙜錄○甲辰 其三</title>,<text>翩翩俠氣老猶騫。鑷盡霜毛換少年。白馬錦袍中酒去。長安兒女玉嬋姸。</text>
<title>題晝點家毛詩冊</title>,<text>豆莢垂垂瓜蔓縈。葦簾芄簟有餘淸。征夫秣馬卽歸去。亭上無人風展經。</text>
<title>禁直 二首</title>,<text>看看燈火渾成碧。况是更籌故謬悠。莫恨靑綾秋直冷。在家誰復護衣篝。</text>
<title>禁直 二首 其二</title>,<text>金鋪重掩月蒼蒼。漏皷聲高客夢凉。時物不知人意苦。砌花庭樹婉秋光。</text>
<title>銀㙜夜直 二首</title>,<text>鴈𪚥退休朱墨輟。銀釭背壁落釵蟲。鐘連鼓動窓猶暗。風挾霜淸夢自空。</text>
<title>銀㙜夜直 二首 其二</title>,<text>菊綻鵝黃楓染猩。秋虫不語露華淸。玉樓人臥閒無寐。河漢西流夜有聲。</text>
<title>病吟 二首</title>,<text>驚見潘郞白。長思葛老丹。蘭奢一座後。邏逤百身殘。若遇豹褌遽。能逃蔗滓難。胡爲自苦辢。世界水雲寬。</text>
<title>病吟 二首 其二</title>,<text>玄旣尙其白。黃寧成自丹。甘醲耽毒螫。股脚見焦殘。欲了無生妙。須知忘我難。如何從食外。萬釘有餘寬。</text>
<title>輓尹而述 繼善</title>,<text>使君至此天人乎。使我槩然三大呼。合則成形散則始。彭何獨德殤何孤。依微丹桂月將滿。零亂繁花風與俱。世路寧知死者樂。本來吹萬俄而無。</text>
<title>送閔正言 德男 赴京 後有所避諱。改名馨男。</title>,<text>新羅使舸欵中原。此去登萊兩岸分。線路誰穿豺落過。星軺時下鳳綸溫。擔囊隨古風謠樂。擧臂辭盧地位尊。億若洞庭聞廣樂。一泓東顧點烟痕。</text>
<title>輓具二相 思孟</title>,<text>憶昨公孫狗噬腓。孰憐庸賤問柴扉。携鬷明手言如契。授趙傁綏軫若飛。鯨海遨頭詩敢敵。鴨河棲泊食俱菲。世間知己無耆幼。吾質已亡吾曷歸。</text>
<title>戱贈李書狀 命俊</title>,<text>鬼瞰中宵西閤虗。秋帷愁卧偈風魚。追惟銀漢乘槎日。飜悔章㙜折柳初。一路勝遊誇粉墨。少年名士任蘧廬。君行傳語淸溪縣。老子春心丁尾如。</text>
<title>哭李剛仲 鐵 令公</title>,<text>弱冠芹齋齒粉袍。已看成德壓朋曹。論經五鹿角頻折。敓席三塲座自高。此日銀㙜蠅附尾。十年烏府驥同槽。天敎生柳君觀化。物後歸根我獨勞。</text>
<title>輓申同知 仲淹</title>,<text>此去崇朝卽萬古。賓朋之慟耋齊殤。持梁莫道蔡生足。悲樹其如臯子亡。慶溢闔門頻折屐。官高三命也循墻。江南一片靑山地。忍使人間五福藏。</text>
<title>輓申同知 仲淹 其二</title>,<text>種善公能獲。生來百慶臻。擊鮮更十日。置膝逮重茵。忽報壽星石。正丁卿月輪。夫人秋栢埌。淹速共成塵。</text>
<title>秋月亭八詠 姜承旨籤韓山別業</title>,<text>嶺上兩株松。落落干靑天。何如夷與齊。對立首陽巓。翛然北牕夢。丈人俱蒼髯。試看歲寒後。吾與子成三。</text>
<title>秋月亭八詠 姜承旨籤韓山別業 其二</title>,<text>莫道浦名歧。元來一水分。朝宗萬泒同。河濟安足云。悠悠一片帆。爾是無心者。何往不通津。揚泣非夫也。</text>
<title>秋月亭八詠 姜承旨籤韓山別業 其三</title>,<text>君家髮黃童。解制大黃牛。倒騎牧黃橋。衰草迷霜秋。遠遠望不見。怒嗔何處眠。乘風忽弄笛。指點溪之邊。</text>
<title>秋月亭八詠 姜承旨籤韓山別業 其四</title>,<text>地名似隆中。田畒少諸葛。僮僕替躬耕。亦足供計闊。春林布糓鳴。努力勸擧趾。堪笑起三顧。當時成何事。</text>
<title>秋月亭八詠 姜承旨籤韓山別業 其五</title>,<text>孤嘯晩依柱。一點明西林。南起憂邊懷。北送戀闕心。黃昏不誤期。耿耿如有信。一瞬撫千里。仍得觀心印。</text>
<title>秋月亭八詠 姜承旨籤韓山別業 其六</title>,<text>世尊坐高龕。神龍閟古井。靈焰或出竇。寶光或生頂。莫是掛白練。疑有張翠傘。忽聞木魚動。始覺居僧飯。</text>
<title>秋月亭八詠 姜承旨籤韓山別業 其七</title>,<text>昨日有漁城。今日無漁城。偏掩半漁城。中割分漁城。山鬼戱主人。闔闢殊態呈。卷之畀有昊。日高淸風生。</text>
<title>秋月亭八詠 姜承旨籤韓山別業 其八</title>,<text>雲陣忽橫江。顚風窓自拓。寒聲挾爽氣。前山過雨足。隱若翠屛風。千匹素絹拖。須臾彩虹消。山光看益多。</text>
<title>爲侄 湙 詠騏峰八興</title>,<text>井井區分僧衲子。不雲不雨看涓涓。漢陰丈老多機者。抱甕灌之非自然。</text>
<title>爲侄 湙 詠騏峰八興 其二</title>,<text>奸夫芟盡正人出。利欲耘來天理新。簑笠豈無童子在。短金長木也須親。</text>
<title>爲侄 湙 詠騏峰八興 其三</title>,<text>紅藥紫薇朝牧丹。當時桃李杏花繁。勤來灌水爲叢菊。搖落風霜君試看。</text>
<title>爲侄 湙 詠騏峰八興 其四</title>,<text>行行而傴行行俯。新蕨生芽穿宿莽。深谷豈無嫩若拳。歸來點檢不盈釜。</text>
<title>爲侄 湙 詠騏峰八興 其五</title>,<text>蘆岸波喧迓子胥。家僮收網得鱸魚。東人莫以銀唇別。張翰歸帆正爲渠。</text>
<title>爲侄 湙 詠騏峰八興 其六</title>,<text>儲胥編箔阹梁石。松燧星星守淺灘。郭索不知奇禍近。競隨霜水下跚跚。</text>
<title>爲侄 湙 詠騏峰八興 其七</title>,<text>穰多拳大味甘醎。半剝赤皮投紫炎。莫作草書畫灰上。烟香可怕黃爲黔。</text>
<title>爲侄 湙 詠騏峰八興 其八</title>,<text>窓外雪深階欲平。幽人衣薄擁衾臥。賢哉法喜請嘗醪。頤解眉開卽起坐。</text>
<title>次葵塢柳承旨 寅吉 落花韻</title>,<text>開了春風落又風。無踪而幻返無蹤。輕姸着物焉能久。收拾天工送太空。</text>
<title>葵塢令公次余謾興韻。戱曰效令軆。余復酬和之。</title>,<text>邾曹希大楚。鐘皷破蟲鳴。拓我瞿塘隘。鋪君湘水平。方春三雨歇。東洛萬花明。騷將交和陣。牢關衛斗城。</text>
<title>挽成晦叔 虎智 年兄</title>,<text>人生爲脊死爲尻。券外紛紜總莫論。忽忽不須悲卽遠。林林從古自歸根。百年半寄有形物。一夜永尋無限門。舟上妻孥空嗷嗷。豈知於彼又乾坤。</text>
<title>次李而立 尙信 韻</title>,<text>憐君廣絶勒柔鄕。過眼韶華電眼忙。剛制紅裙隨後乘。放將淸淚滿離觴。驊驑識路尋歸轍。蝴蝶迷花戀舊香。弱水黏天蓬島遠。鳳城重鎖夜蒼茫。</text>
<title>送庇仁柳善元 慶宗</title>,<text>時乎聊爾已。君子分須安。暴震目無動。覆盆心自寬。坳堂儲瀚海。㽅豆薦鯢桓。猶勝飢方朔。金門避世難。</text>
<title>次天使韻。送從事官。</title>,<text>笙鶴遙隨天上人。西閶縹緲絶行塵。連雲紫氣駒山曉。密席紅衣鴨水春。末路有誰靑眼舊。滿朝俱是白頭新。憑君尺字傳圬戶。怳若征鞍付此身。</text>
<title>次葵塢憶金剛舊遊</title>,<text>細磴千盤入翠藤。昔携飛杖暫攀登。火龍驚睡竇生電。靑鶴聽經龕有燈。毛罥高林知異客。肩森古栢認西僧。年來久負遊仙約。夢見方瞳鏡出稜。</text>
<title>送尹靜春 暉 海州 二首</title>,<text>昔年洛邑占龜墨。適我緱山隨鶴簫。故國龍歸輸五彩。行都鴻號復三刀。城殘孤竹頳糊剝。堂古夫蓉翠葆凋。一吏謾勞靑瑣客。送君心旆倍搖搖。</text>
<title>送尹靜春 暉 海州 二首 其二</title>,<text>門外天涯語不虗。矧君爲吏近靑徐。龍宮隱隱環行馬。蜒霧霏霏濕帶魚。狐伏楚祠多暴客。蛇存永缶鮮寧居。知君心疢孩虀裏。未暇鷗邊訪釣漁。</text>
<title>次葵塢書懷韻</title>,<text>百褶生顔斗醋酸。五更珂馬歲華闌。空敎辟易長街喝。誰識淸羸大帶寬。老去心期多剌謬。向來王業失偏安。唐虞有道平如砥。穩奉時龍響玉鑾。</text>
<title>南善初初赴狼川。索別章。行忙未及副。追賦以戱。</title>,<text>歌酒同歡馬水春。簪裾俱惱鳳城塵。白頭吟罷玉顔勝。墨綬解來銅印新。河柳連年饒別恨。風花何處着吾身。憑君乍結因緣會。逐臭幾爲海上人。</text>
<title>寄輝世 洪表侄爲星州牧</title>,<text>平沙一艤暮江舟。泣送征轎遂二秋。弟妹相分商嶺峻。鴈魚頻付漢槎浮。投章銀闕閑淸被。買渴琴㙜咏白頭。壽酌難同黃菊節。草堂歸興日悠悠。</text>
<title>簡星州輝世 騎省錄○乙巳</title>,<text>騎省宵分悄不眠。憧憧星嶠片心懸。大家論史堂垂幔。東野吟詩俸减錢。衰境懷人頭已皓。異鄕加飯腹難便。明年花樹開佳會。喚起三娥舞畫筵。</text>
<title>次斗峯韻 二首</title>,<text>含生贅六幕。一馬視林林。義理攀形役。朝評厭語侵。歸山聊作卦。太古本無心。邏逤燒淸曉。乾坤入謾吟。</text>
<title>次斗峯韻 二首 其二</title>,<text>嘗從券外客。掉鞅俠游林。太一精何爽。金千諾不侵。呪龍珠入手。射虎鏑穿心。𪚥蹬風塵老。秋天但苦吟。</text>
<title>次左令公韻</title>,<text>抹摋平生志。東溟亘石矼。屠龍竟底用。雕棘古無雙。媿我輕空壁。驚君築受降。塗山九匝廟。今見項能扛。</text>
<title>贈龍仁 二首○侄湙爲龍仁縣監</title>,<text>㙜省諸公日九遷。我今高尻舊齊肩。老於花伴侵然諾。靜與詩魔結果緣。病暑休衙馬走喜。力貧沽酒室人諞。圖南未半吾將息。誤讀莊書第一篇。</text>
<title>贈龍仁 二首○侄湙爲龍仁縣監 其二</title>,<text>休謂高才古罕倫。程功作事溷堯民。鬚眉催換風埃路。文藻偏猜紱冕身。砥柱截江流不動。胎仙閱世跡俱陳。褊心寧向虛舟怒。金馬門深足避塵。</text>
<title>別侄 潚 赴海美任所 二首</title>,<text>良苦殘城尉。攀龍匝歲行。海程千里別。盃酒一家情。旗脚隨風轉。碁心幾日平。金鑾獨夜直。老淚似河傾。</text>
<title>別侄 潚 赴海美任所 二首 其二</title>,<text>得意無南北。鳴鞭行復行。澤民君子事。懷土細人情。豹直抽身遠。鯤溟滿眼平。榮枯非我與。天地任栽傾。</text>
<title>次海美韻</title>,<text>揣我忘言何念深。爲君長蟄瘴湖潯。郞官宰冷欲氷酒。南徼地炎方爍金。獨處岑樓非樂地。一家波坼莫如今。重茵列鼎何由晩。㪺酌秋原若刺心。</text>
<title>次尹而述韻。別海美。二首</title>,<text>老年言語媿淵蒼。才子光輝萬丈長。百賦可能崔立敏。八塼猶哂李程忙。極知拙宦饒簧舌。要學神方易硬腸。莫道仙鳧雙翮逸。不如千仞鳳高翔。</text>
<title>次尹而述韻。別海美。二首 其二</title>,<text>汝伯今年髮益蒼。阿咸此別淚何長。棟風終夕侵肌冷。電火燒春瞥眼忙。師直不憂銅作斗。鐵銛其奈石成腸。白虹夜向奎星貫。葉縣行隨兩舃翔。</text>
<title>次洪德公 慶臣 韻</title>,<text>劈箭辭弦度幾城。㙜威霜肅別離輕。要乘麗景褰新秀。肯向狂風怨落英。懷璧間行知計拙。連環中解莫心驚。海天空闊無消息。歸鶴何年問姓丁。</text>
<title>贈張好古 晩 赴湖南爲方伯 二首</title>,<text>國榦堂堂張大夫。西湖節鉞轉南湖。登朝補衮歲年富。當面觀風時會須。莫道狡童鼙皷死。且敎膏澤甲荄蘓。聽詩香社渾如昨。愧我知人句踐愚。</text>
<title>贈張好古 晩 赴湖南爲方伯 二首 其二</title>,<text>湖外通都薄海遙。援柴扄鐍據其要。山形背走起車嶺。民俗强梁繇濟朝。狐語魚書謀自及。鶴飛蟲伏㤪難消。安危且以此行卜。原隰寧辭催使軺。</text>
<title>次葵塢禁中詠雨</title>,<text>寒聲夜瀉綠篁梢。階上追奔戰螘勞。衙罷小胥靴競洗。直眠學士耳何騷。斑生粉壁排蠅翼。鈴墮茶甌蹙兎毫。秋潦無根還似我。坳堂慚愧芥爲舠。</text>
<title>次韻答姪浩叔 湙○二首○時余爲都司延慰使</title>,<text>末藝雕氷竊厚名。月蘿風桂怨山英。簪纓鳳掖曾沽寵。綸綍龍灣復割榮。壁上縱觀秦楚戰。敵來先衛莒邾城。歸程後載胡琴女。試聽轟堂鐵鏺聲。</text>
<title>次韻答姪浩叔 湙○二首○時余爲都司延慰使 其二</title>,<text>春到鄕山翠幾重。風埃蓬勃謾成翁。芳薰陽岸土膏動。雪勒寒條花意慵。煑茗自知生理足。看詩不覺道心融。騷場勝敗將軍在。老校何能試寸鋒。</text>
<title>題冠岳僧詩卷 二首</title>,<text>蓬勃紅埃負碧山。林巒决眦暮禽還。不緣玉雪烟霞契。誰致瓊琚几席間。</text>
<title>題冠岳僧詩卷 二首 其二</title>,<text>擬向楞伽一蹴登。琅函藏道巧緘縢。倘敎來世依精舍。便鬻朝驂事飯僧。</text>
<title>新年禁直悼亡書懷 丙午</title>,<text>丹禁東風麗日溫。坐看芳意着階萱。低頭屢制淫淫淚。傾耳如聆欵欵言。天地有情回舊歲。山川無限阻新魂。家僮遮莫催歸馭。虗室寥寥斗帳昏。</text>
<title>悼亡</title>,<text>千里離親抵死悲。芳魂飄蕩渺何之。松川月照誰同賞。梅塢春歸不自知。駿馬識途回舊巷。老狵思主守空帷。開箱點檢平生物。淚濺殘紅涴口脂。</text>
<title>留別任司書</title>,<text>名聲中允早。宿昔紫微郞。踉位南山下。楊生左肘傍。象床猶未獻。鷄舌定先香。誰料送行牒。還題留別章。</text>
<title>宿延曙驛 西儐錄○丙午</title>,<text>虎拜辭螭陛。鴉棲到驛村。壁風思紙帳。狗虱上羅褌。慣客從添病。徐行爲戀君。明朝復整駕。氷雪浩無垠。</text>
<title>碧蹄驛</title>,<text>塵埋棧埒野鼯棲。歷塊寧看碧玉蹄。舘候騷騷殘吏走。郵衙弊弊小廊低。寃魂排幌頻成魘。戰骨撗畦不忍犂。村婦詎知尊詔命。愁將版鉮向人啼。</text>
<title>臨津 壬辰。以韓應寅多福。爲都元帥守臨津。從事官洪鳳祥渰死于此。</title>,<text>周遭鐵壁矗江潯。征旅凝舟淚滿襟。福將豈能摧敵壘。聖君猶未化禽心。人骸呈處春原燒。鬼火蜚時夜靄沉。爲酹深盃吊從事。一壺其奈欠千金。</text>
<title>開城府</title>,<text>靑木顚摧二百年。鶴城駞陌尙依然。盈朝緋紫晞花露。切漢樓㙜散蜃烟。商客過墟驚碧燐。野童挑菜得花鈿。辛勤三統英雄業。輸與今時第四天。</text>
<title>松京。見沈參判 友勝 婢蓮香詩軸。次西坰韻。</title>,<text>看詩不必聽悲歌。聽到悲歌淚更多。花落鳳城春月夜。少年曾唱五侯家。</text>
<title>平山途中</title>,<text>雉雊朝暄暖。郊氛已肹蠁。雪融呈戴甲。澌漲躍浮陽。豹直靑綾冷。龍啣紫綍香。今春途上半。梅柳自山鄕。</text>
<title>葱秀山</title>,<text>何年神斧假倕般。鎊削雲烟起翠巒。倒掛輪藤縈墮石。橫鋪揭水嚙欹壇。螭頭埋草銀鉤剝。鳧舃翀霄玉管殘。春半使星來頓轡。嵌空氷瀑白龍寒。</text>
<title>鳳山口占</title>,<text>驚沙眯目夕風興。仄岸欹崖怕降登。絳火包林欲刳馬。玄冰裂地㥘癡蠅。山呀土窟開重壘。衙敞風軒岌九層。小吏臚傳大吏拜。兩三鳧躍鬢鬅鬙。</text>
<title>鳳山感舊 壬辰亂。以質正官復命于此。</title>,<text>西都播越此鳴鑾。萬里絲綸復鳳山。侍從白衣容黤慘。妃嬪紅袖泣瀾潸。誓心天地軒忠節。含笑關河歷險艱。今日磨崖宜刻頌。老臣何與鬢毛斑。</text>
<title>浿江逢故人 二首</title>,<text>刺雪蘆芽白。覘春柳眼黃。孤衾三載夢。賓舘一宵香。爾葛空長節。吾芩已腐腸。江臯忽遺珮。征袖拂斜陽。</text>
<title>浿江逢故人 二首 其二</title>,<text>江上一瓢酒。夢中千里人。玉聲猶似昨。花臉已非春。有約鏡還合。無心燈欲晨。芳盟空抱柱。奈爾孔嘉新。</text>
<title>肅寧書懷</title>,<text>白面西州細馬來。花筵隨處笑桃腮。重遊蓬鬢春心謝。羞向金屛聽落梅。</text>
<title>柳營戱吟</title>,<text>鬃滴朝乾羲曜暄。勾芽抽綠遍燒痕。靈鼉乍伐趍衙吏。行馬高施敞棘門。花事溺灰吾乃老。玄經觀火道斯存。要將一鉢香爐隱。童頂無毛不待髡。</text>
<title>引灝㙜</title>,<text>鐵鎖緣危磴。苔巖蔭碧松。飛泉雷萬壑。飄沫雨千峯。洗衲他山釋。穿雲上院鐘。詩成誰解道。吾欲賽神龍。</text>
<title>題香山上院庵</title>,<text>線路緣藤穿箭括。蓮花萬朶脫塵塵。膺厓腹壁投桃竹。枕石衾雲歇尻輪。幾道谷簾懸絶壑。中宵玉溜濕晴旻。人天千刦知誰護。一角眞仙使鬼神。</text>
<title>遊內院庵</title>,<text>西塞貪趍聊暇日。暫來香嶽任登登。藍輿歷險僧猶㥘。略彴凌虗杖可憑。峰入斗牛雲半腹。壑無今古雪千層。不妨關雨淹山榻。只怕嚴程後命承。</text>
<title>送李書狀 惕</title>,<text>三月龍灣芳草生。悲歌急管送君行。遼東大野連東海。薊北垂楊繞北京。繫馬旗亭沽細酒。停舟河廟薦香蘅。遐觀且慰離羣恨。莫向江頭淚濯纓。</text>
<title>次遠接使西坰韻</title>,<text>騎省難堪掖吏曹。驛程聊復弊征袍。淸宵合眼香峰聳。春物挑詩客語豪。敢擬岑樓齊木末。媿將培塿學嵩高。小齋讌坐江湖闊。且喚歌兒醉白醪。</text>
<title>大同江舟中。贈歌妓香蘭。</title>,<text>多謝西京第一娥。樓船相送到綾羅。依微嫩綠粧烟堞。歷亂殘紅繡石窠。薄酒何慳粲一笑。高雲欲逗碧千波。百壺蕩槳他年事。翻我新詩席上歌。</text>
<title>鳳山洞仙途中口占。奉呈吳參判晩翠。</title>,<text>疲馬虺隤入石叢。輕衫勃窣飽山風。海關春盡王三月。巖峀袍多帝六宮。樊噲治途勞不績。子輿傳食泰何功。流聞漢卒虜奴我。市上人蔘齊紫同。</text>
<title>送柳善元赴京 二首○霜㙜錄○丙午</title>,<text>約束牛腰海錯乾。黃蔘白箑日賖餐。投膠溷井行廚陋。緣葦橫渠去路難。豹脚殷雷盤野濕。駞旃衝暑鶴城寒。吾纔懲熱君循轍。百褶生顔鼻觀酸。</text>
<title>送柳善元赴京 二首○霜㙜錄○丙午 其二</title>,<text>御寇排風再浹旬。天遊屬子壯觀新。擎空石闕開雙碣。衣地瑤塼比萬鱗。象背山移金輦進。螭頭筍束玉班陳。羣仙問我東瀛舊。謫滯人間十一春。</text>
<title>次天摩僧詩卷韻</title>,<text>葩敷莖擢類芙蓉。亂峀參差乾竇中。界道垂泉分素練。蓄陰虗壁先丹楓。閒拈鷄距調雲月。坐爇牛頭話寂空。波逝舊遊惟寐思。谷禽林狖怨淸風。</text>
<title>贈海州神光寺僧志煕 海營錄○丙午</title>,<text>蘭坡食硯奈枯何。樹節西瀛寵更多。山是首陽思大老。地非天笁遇摩羅。藍輿路熟林巒舊。紅袖詩塵甲子加。稍待荷軒朱墨罷。炊籸烹茗數經過。</text>
<title>過牛峰</title>,<text>高高下下在兵前。白葦黃茅記廢田。從古籠山渾打麥。祗今虗落已無烟。氷川彴斷憂朝涉。石路驂羸困夕眠。禿盡重英歸計謬。太平吹了欲潸然。</text>
<title>遊九月山。題僧卷。</title>,<text>憶曾三角吾始廬。歷盡天摩兼聖居。溪嶽五㙜窮怪特。淸平七寶當聲譽。深知皆骨似觀海。及見妙香還起予。山水膏肓猶未已。秋風九月又藍輿。</text>
<title>送性敏上人遊九月山</title>,<text>阿達曾聽內院鍾。晴雷殷壑玉龍舂。古檀應閱唐堯曆。遺廟難尋太白峰。佛墮瑞毫輝遠岳。仙留翠髮罥高松。憑渠割取烟霞界。脫穎新詩當劍鋒。</text>
<title>首陽山城。次張承旨 雲翼 韻。</title>,<text>從知樓季難危城。况復金湯鞏海營。滿地干戈歸蕩掃。漫山雲物復昇平。登高脚健芒鞋捷。夾路花燃暝樹明。謬荷天恩寬賜沐。明朝文簿積京京。</text>
<title>次韻示丁學官</title>,<text>塵刹分符在此行。仙梯逐步轉崢嶸。閑花蔌蔌千峯媚。淸籟調調萬竅鳴。西岳丹靑盃裏倒。南江楊柳曲中生。今朝酬却諸天債。何用人間紙上名。</text>
<title>書空</title>,<text>張旭張芝不復生。龍蛇起陸也誰驚。閒將如意書空遍。一紙靑天字字明。</text>
<title>題抱月亭</title>,<text>春潮得雨一篙添。濃蘂初稀嫩葉尖。欲喚佳人舟上舞。江風不貸楚腰纖。</text>
<title>金沙寺</title>,<text>一夜寒霜半殺靑。高秋斷送候鴻冥。孤蓬振漠喧淸籟。游氣鶱空豁遠溟。仙馭不歸陵谷換。天香難挹瘴雲腥。他年蓮宇成沙巘。應見波頭舊刹呈。</text>
<title>次韻贈阿達山僧詩軸 二首</title>,<text>西方金景吐雄虹。無數干耶倚太空。楓葉鳥啣潭漼漼。蓮花鰲戴海濛濛。神牛不啓蠶叢路。紉檜誰裁梵釋宮。灝白彌天輸一掬。怳然身入閬城中。</text>
<title>次韻贈阿達山僧詩軸 二首 其二</title>,<text>縈雲線路去無前。精舍要參百歲禪。老鶴聽經庭際立。神龍護佛竇中眠。祗佗太子封佳樹。須達眞人結法緣。纓紱浪抛吾半世。始知東國有西天。</text>
<title>醉題廣石溪石上</title>,<text>白石復白石。泠泠石上泉。遊人不勝春。揷花臨淸漣。高歌太平曲。山鳥爭歡延。紅粧映綠波。淸酎供十千。人生百垂半。白髮今蕭然。不見孤竹人。虗謚空千年。</text>
<title>九月山。贈敬淳。</title>,<text>奔忙羞殺帶塵容。白首來聽內院鐘。正是三秋遊九月。方將萬舞享千峰。王宮何處壇猶在。仙郭雖非鶴屢逢。珍重吾師多道氣。强邀新鬼賽潭龍。</text>
<title>次韻贈九月山僧</title>,<text>九月來遊九月山。天孫雲錦萬林斑。峰頭忽見高超鶻。橫截滄溟杳靄間。</text>
<title>次僧詩卷韻 三首</title>,<text>千年龜甲伏蓍叢。寶瑟何人和陣鴻。忠赤謾拚他眼白。靈丹寧倩我顔紅。朝評剋核秋之奕。詩律雕鎪甫也工。蓮漏正長方丈暖。春風惟是世間公。</text>
<title>次僧詩卷韻 三首 其二</title>,<text>犬吠千山草棘叢。玉峰回翼半天鴻。佛光暈谷眉毫白。龍火燔林眼電紅。想食食來眞界樂。去爲爲至道機工。人間非是冠纓絶。假髻紛紛歸上公。</text>
<title>次僧詩卷韻 三首 其三</title>,<text>盡日攢眉簿牒叢。靑山橫笏送雲鴻。愁添鐵鏺高堂殷。目倦羅裙霽旭紅。藥物是須於宦拙。風光多助得詩工。明朝歸把春田耜。大耳休煩龐德公。</text>
<title>海營南山。餞別柳士挺 東立。次丁學官 景蘭 韻。</title>,<text>不勝離愁劇。相携上碧山。愔愔春意好。草草旅人懽。强把浮盃暖。聊排暮吹寒。明朝湖外路。紅袖共征鞍。</text>
<title>次丁學官韻 三首</title>,<text>仙舘南頭海上山。暮年雲物入遐觀。昇平竹馬東華樂。宛在天涯酒席間。</text>
<title>次丁學官韻 三首 其二</title>,<text>密席紅衣唱楚辭。夕陽西下暝雲時。東風無盡南江意。分付騷人句句移。</text>
<title>次丁學官韻 三首 其三</title>,<text>三月烟霞向我辭。驪駒唱盡日斜時。留吾久採西山蕨。不怕夷齊送勒移。</text>
<title>次丁學官韻 二首</title>,<text>倒影高堂笙鶴俱。天遊不翰駕虗無。風光莫倩龍眠筆。人道吾身入畫圖。</text>
<title>次丁學官韻 二首 其二</title>,<text>客路東風花未殘。亂峰紅紫巧斕斑。追逋明日空佳約。刮瞙仙山仔細看。</text>
<title>坡州歸路。遇千秋使李養源赴燕京。</title>,<text>儂秉㫌旄子佩銅。西瀛南海馬牛風。多年鴈謝封書至。一路雲輸祖席同。稍喜三飡王闕邇。翻愁雙旆帝京通。明廷前度英和曲。沾灑潛摧感舊衷。</text>
<title>題文殊寺僧行淳詩卷 終南錄○丁未</title>,<text>小屋終南麓。三峯直北望。科頭禿翁坐。細嚼碧松粻。江也庵中客。僧來廳下觴。文殊聞勝熟。要與較風光。</text>
<title>沈相國 喜壽 以余假大家文會。惠詩爲謝。敬次其韻。</title>,<text>聞說騷家三墠壇。蠧編充棟討難殫。蒐羅頗媿提其要。凡例寧蘄詔不刊。人骨已塵糟粕在。世情殊好越秦看。相公棐几煩淸諷。玉食還思踈糲餐。</text>
<title>沈相國 喜壽 以余假大家文會。惠詩爲謝。敬次其韻。 其二</title>,<text>主盟詞翰設崇壇。陸海藏胸用不殫。餘事廟堂隆宦畢。肯論金石法言刊。周人售朴失高價。魯客獻鷄眞錯看。欲向大方誇小知。冥鵬千里笑三餐。</text>
<title>沈相國 喜壽 以余假大家文會。惠詩爲謝。敬次其韻。 其三</title>,<text>曺劍技心耀坫壇。藝塲圖覇策猶殫。僧來百指齊甿逸。斧入千林大樹刊。草屋只資兒子業。玉堂旋誤至尊看。刪修僭擬宣尼事。天假朝評責素餐。</text>
<title>前長溪府院君黃芝川 廷彧 輓章</title>,<text>商周灝噩擅詞宗。游走誰知老子龍。韊矢前驅歸閥閱。軒軺繼業錫歌鐘。亭愁北岸鄭君謫。豆落南山楊氏農。甫白如何生並世。駏蛩終不四方從。</text>
<title>次李銓郞回文軆</title>,<text>盤盤細路嶺雲浮。美景誇春趁客遊。寒解午窓山日霽。濕生晨幔竹陰幽。殘流澗貯仍開沼。萬卷書藏可起樓。歡意滿庭交舃履。居閒我興謾悠悠。</text>
<title>順和君輓詞</title>,<text>生貴人間位自崇。不終天祿命何窮。黃楊逢閏攖三尺。白屋經䄵愴八風。山冢忽看飛玉槨。樓前無復繫花驄。河魚一疾貽身祟。莫說當時採蘜藭。</text>
<title>朝天別曲。奉呈西伯韓益之 浚謙。</title>,<text>霜㙜傳譜翰林通。關判東西別曲同。無復柁樓歌渡海。誰將廣樂重朝宗。純忠奉上當明世。盛事光前仗我公。賡載鹿鳴吾不讓。新聲須使繼王風。</text>
<title>盆荷</title>,<text>一盆花結子。一盆葉長大。一盆抽數莖。一盆無一箇。早晩各有時。天意誰能解。欲待明年花。明年吾何在。</text>
<title>雨荷</title>,<text>的的星之小。團團月之大。乍挹還復瀉。落地知幾箇。鮫人別時泣。趙后椎成解。吾欲買娉婷。百斛盆中在。</text>
<title>雨過</title>,<text>殘蘂不須風。欹荷難受露。蛛絲餘幾珠。送爽南峰暮。</text>
<title>次成則行韻 終南散閑錄○戊申</title>,<text>黃昏虛報美人期。寒入牛衣潑水時。山外黑風供雪意。捿禽何處可安枝。</text>
<title>遄死行</title>,<text>遄死遄死哀吾生。生兮何辱死還榮。覛吾胸中似有物。肯與今人較甲乙。如何兒曹向我跐。獨也五十無知己。他年人有識我金石上。不辭遄死歸黃壤。</text>
<title>宣宗大行大王輓詞</title>,<text>初從代邸讓過三。握闡符珍至化參。雙殿處朝晨午夕。大衾聯寢樂和湛。論治國老尊公奭。問道宗師接晦菴。七發脭醲箴幾切。十愆遊逸性非耽。仍敎雅俗卑儒緩。從此愚黎擯釋曇。裨海地遐侯度聞。傾陽誠謁帝恩覃。茹寃聖系片言雪。犯順凶鋒一怒戡。周父移邦人所養。殷宗恢業德無慚。桑麻滿地開荊棘。禮樂興雲洎朔南。庶寀仰成空袖手。中興收效若囊探。連尊顯號宗祧煥。再造風雲草木諳。劉氏四歌賡重潤。華封三祝驗多男。夢齡知爲憂勤减。酌澤終歸骨髓酣。玉几沉綿憑幾日。龍文葱鬱散如嵐。綴衣乍擧分長夜。仙寢新營閟翠柟。黃壤有期藏翰檜。白雲無跡送靈驂。烏號軒劍千官淚。遏密夔韶八器喑。舊服維新山不動。嗣王之德海能涵。天心與善眞莊語。民意懷仁豈謾談。都輦丫頭初漸漸。朝班衰鬢已毿毿。螭頭幾入銀㙜步。鷄舌曾於玉署含。無路將身蓐螻蟻。攀胡長慟慟何堪。</text>
<title>古詩 十五首</title>,<text>巖居結靑茆。風雨夜蒼凉。不須薜蘿籬。靑嶂乃屛障。圖書滿左右。燈火輝晶光。仙人排我幌。分我流霞漿。持此欲有贈。美人天一方。</text>
<title>古詩 十五首 其2</title>,<text>昔我登泰山。杳杳臨日月。華嵩雖自高。靑蒼足下列。黃鶴唳淸響。寒飈萬壑來。仙人去已遠。樵叟焉知哉。行行勿復顧。世路多浮埃。</text>
<title>古詩 十五首 其3</title>,<text>山昏天欲雪。四野垂靑雲。出門欲何適。黃泥沾我裙。朗吟古人語。牙頰生淸芬。五湖烟淼淼。三島月紛紛。豈無一颿風。從此離人羣。</text>
<title>古詩 十五首 其4</title>,<text>擢擢南山樹。離離東園草。人世餘幾何。形容半枯槁。蕭森草屋低。磊砢文章老。提毫調物色。物色空被惱。驅車遊宛洛。甲宅連周道。峩冠多列俟。兩眼視靑昊。抵掌語興替。良籌寂如掃。去去勿復道。山中頭已皓。</text>
<title>古詩 十五首 其5</title>,<text>幽窓視海內。五嶽低眼前。羣雄萬古間。生死何蝡蝡。謇余成何事。一半消百年。流芳凋急景。白雪棲童顚。同門張六翮。高翥凌雲烟。一帆歸去來。滄海月娟娟。</text>
<title>古詩 十五首 其6</title>,<text>一龍曾失水。羣蛇中野起。羽翼十年成。風雲一夕致。解紛寧有取。商賈非吾事。綺皓歸商顔。仲連辭公子。浩歌滄浪詞。長江月千里。</text>
<title>古詩 十五首 其7</title>,<text>褰帷忽遊目。南嶽日將晏。靑林凋澗谿。白雪封條幹。物色無舊顔。流光如許短。人生鳥過空。富貴日何遠。燕姬嬌粉粧。月幌調金管。高堂列綺筵。美酒傳瓊椀。白髮已滿巾。行樂諒晼晩。回身入空曲。終夜坐長歎。</text>
<title>古詩 十五首 其8</title>,<text>昔余美淸夜。獨宿瓊樓月。仙客夢中來。森森被毛褐。遺我筆如椽。長虹五彩發。自玆詞藻奇。神鬼何隳突。汪汪注毫端。片紙開溟渤。含笑示時人。時人皆怳惚。冉冉五十霜。風埃老華髮。萬世焉可期。今辰苦埋沒。</text>
<title>古詩 十五首 其9</title>,<text>我聞淮南子。山中攀桂枝。翩翩八公至。酬唱小山詩。一朝玄洲上。超忽乘雲螭。鷄犬是何物。雲中聲差池。哀吾望不及。歎息空爾爲。</text>
<title>古詩 十五首 其10</title>,<text>香凝金谷舘。山積郿塢珍。胡椒八百斛。趙劍三千人。誰知歌舞地。碧草空如茵。丹徒思布衣。東市血沾輪。多金媒禍孽。揮手莫重陳。</text>
<title>古詩 十五首 其11</title>,<text>窮谷有奇草。夭夭靑蘭花。芳春聊自寶。羞植五侯家。憑誰寄一技。所思杳天涯。常恐秋風破。埋沒歸塵沙。長吟楚人詠。曲盡鬢生華。</text>
<title>古詩 十五首 其12</title>,<text>杳杳紫霞志。風塵髮已華。鼎鍾非我物。雲水屬誰家。鶴叫衆香城。龍吟萬瀑洞。有懷明月樓。夢依西風送。</text>
<title>古詩 十五首 其13</title>,<text>我遊赤水上。言得大玄珠。至寶鬼神護。人間知者無。十襲篋中藏。長虹撗玉宇。持來入巿門。掉臂誰肯顧。鄭客鬻乾鼠。謂言吾價高。空山秋日黑。淚濕芰荷袍。</text>
<title>古詩 十五首 其14</title>,<text>世人盡蓬心。賤目而貴耳。皎皎明月輝。冥冥靑雲裏。千載太玄經。精靈動神鬼。當時執戟卽。容貌老以醜。遊冶五陵豪。難可與倂比。</text>
<title>古詩 十五首 其15</title>,<text>倀魂騎白虎。月下臨圭竇。癡婦莫開門。靑蕪驚血汚。不思疇昔夜。爾肉充其肚。翻謂吾將軍。藉寇終莫悟。我欲假龍泉。霜牙亮可怖。</text>
<title>哭洪魯直</title>,<text>雙里閭前始傾盖。兩人頷底未生髭。寰中細故劇絲亂。別後流光同火馳。湖縣梅花隨驛使。海亭鷗鳥送靈旗。軒軺豈直一盃酒。淹速等歸吾有涯。</text>
<title>送副軆察使李養久 時發 赴北</title>,<text>三尺烏號豹作鞱。龍泉新淬鸊鵜膏。將軍擁甲江邊陣。老虜收兵漠外逃。嶺雪渾埋千丈檜。海風能立百層濤。胡姬勸酒胡兒舞。醉卧紅氊塞月高。</text>
<title>醮齋僑寓。街廛閱行路人。感而賦。二首</title>,<text>觸熱去來者。奔忙安所之。汗揮逵欲濘。踵繼繭抽絲。箇箇殊顔狀。營營各事爲。何當回太古。奕世不交馳。</text>
<title>醮齋僑寓。街廛閱行路人。感而賦。二首 其二</title>,<text>小人趍百事。君子更千之。三伏盡靴帽。一身唯糓絲。聞鐘猶不定。侵曙欲何爲。未死應勞爾。安居亦坐馳。</text>
<title>效靑蓮軆</title>,<text>秋風欺鬢髮。淸世放踈慵。邀月三間屋。登山六尺筇。寶刀紅暈蝕。瓊珮錦苔封。靜者知誰友。白雲生石峰。</text>
<title>白髮</title>,<text>白髮知誰種。千莖茁若林。久停纖手鑷。歸怕粉腮針。倐作老人面。依然黃口心。靑銅宜百碎。綠蟻且千斟。</text>
<title>次黃岡壁上韻 朝天錄○己酉</title>,<text>萬里何堪數數遊。此時筋力倦登樓。泥乾簷壘燕初乳。翠織池堤鸎亂流。百病難醫緇染面。三朝不鑷白渾頭。猶餘小魯心期遠。欲訪知音遍九州。</text>
<title>次郭山陷壁前輩韻</title>,<text>昔年西塞老衣斑。流轉殊方萬事艱。龍女啼粧洞庭野。謵朋迷馭具茨山。此間離曠長遺慽。今日經過倍鮮歡。若使令威玆化鶴。傷心那忍更飛還。</text>
<title>宣川。次淵叔韻。</title>,<text>白蘋花畔木蘭船。客把瓊漿問謫仙。煙月滿湖羅帳闃。珮聲何處聽珊然。</text>
<title>宣川。次西坰五峯築堤韻。</title>,<text>長堤山堰截奔川。蓄黛渟膏極溔然。劉累豢龍羞致澤。陳平燮氣讓逢年。地中雲密多三雨。化外工專是二天。大旱如焚湖似海。棠舟蘭枻宴群賢。</text>
<title>次贈龍灣敏上人</title>,<text>晴窓茶罷夢初酣。碧眼維摩忽告參。塞日春江紅爛錦。遼山當檻翠挼藍。雲移波若閒來植。花外尼斯遠自擔。好去安禪灣上寺。金經遲我啓琅函。</text>
<title>臨江別 二首</title>,<text>畫舸來撑杜若洲。傾城出送慰遐遊。雨添離席千行淚。江蕩征夫萬斛愁。默算嚴程雖緬邈。願牽淸醑暫淹留。何堪林表飄經蓋。欲上譙樓矯白頭。</text>
<title>臨江別 二首 其二</title>,<text>微雲如夢鎖長洲。碧草黏空趁遠遊。行子紅潮渾面醉。佳人玉筯滿舡愁。休嫌望眼層峰阻。稍暢羇懷半月留。門外轉成千里別。途長難盡地窮頭。</text>
<title>渡鴨綠</title>,<text>淸晨戎組兩。薄晚肅行舲。繡衣閱行李。槐郞㸃駜駉。冠盖蔭城邊。㡩幕臨沙汀。使君敬王命。館候走千丁。華豆薦渚若。纖緡抽江腥。征客饒別思。當筵不願醒。醉來上馬去。回眄統軍亭。</text>
<title>渡鴨綠 其2</title>,<text>棠舟與蒻房。葺之以蘭蓀。靑靑鸚鵡杓。泛彼文藤樽。我行忽戾止。言薄鴨江濆。夷猶將欲涉。江神謂我言。昔君長嶺上。窮我白頭源。觧纜受降亭。倚棹金帝墳。一派橫漢槎。三渡欵天門。小人盡匏繫。君子長波奔。避繳矯冥鴻。賦芧羈檻猿。焉能苦縮縮。好去遊無垠。</text>
<title>西會寺</title>,<text>何時玉勑賜禪林。千指維摩擅樾陰。殿壁雙飛金翅鳥。村婆爭拜曰觀音。華人事佛修因果。遼俗傾家施賮琛。方丈翛然香一瓣。已空塵土百年心。</text>
<title>八角樓</title>,<text>城南樓上望京題。結構環奇眼欲迷。八角翩如鸞鳳翥。五層高與尾箕齊。燕山路入靑霞外。龍漠天窮碧樹西。萬里長風吹滿袖。夕陽魂斷百尋梯。</text>
<title>牛家庄途中口占</title>,<text>垂楊拂地野池深。時有征商歇綠陰。滚滚黃塵欺客面。茫茫芳草送車音。顚風振漠飛襜舞。斜日銜山毒蜹侵。途上忽聞歌出塞。晩來胡騎近楡林。</text>
<title>牛家庄</title>,<text>牛家庄舍盡苓通。人物都留穢滓中。勺水斗泥無渫井。揚塵堀堁有盲風。寧看夜氣生金玉。未許坤靈孕雋雄。掩鼻來遊鮑肆裏。浹晨渾作白頭翁。</text>
<title>遼野有感</title>,<text>驅車入遼埛。遼坰連碧落。孤蓬掠馬首。東西無住着。問爾將焉如。辭根苦漂泊。言我植物微。早被嚴霜剝。黑風從北來。振蕩龍荒漠。松篁不自持。蘭蕙猶蕭索。況余植根淺。轉輾迷所薄。藤蘿相攀援。高樹是依托。荊棘得地深。叢生相羃絡。芬芳堦上薇。阿那欄中藥。入苑媚容顔。當檻夸妁婥。大風如爾何。安土猶自若。去矣勿復陳。安分吾何怍。</text>
<title>路上逢遊俠子</title>,<text>玉面誰家遊冶郞。越羅蜀錦新衣裳。白馬驕嘶流箭急。靑童携琴追不及。云自河橋酒肆返。紅娥挽裾歸來晚。揚鞭一蹴迷處所。街柳漠漠風衫擧。</text>
<title>陵河少年行</title>,<text>繫馬垂楊河上坐。黃衫健兒來經過。云是幽州將家子。少年從軍參幕佐。天朝將士討海蠻。尺劍行行釜山下。東方粳稻白如玉。陸海珍羞恣炮炙。沙瓶綠醽竹葉靑。數杯徑醉高樓臥。佳人朝日洗粉胸。蘭膏梳髮香鬟嚲。淸歌高起碧雲停。一轉秋波驚四座。至今東風花柳春。夢入玉京飛玉斝。人生畜眼多好新。入井還忘東海大。西天佛界負此生。我願一死生中夏。</text>
<title>方言歎</title>,<text>窓前何喧喧。觀狀四隣集。或閱我巾箱。或指我籉笠。坦腹而頽胸。排門環堵立。群言競啁啾。諧笑互酬答。五音疾如飈。欲辨吾不及。皆從文字來。淸濁紛噓歙。兒女鸎囀巧。丈夫蛙沸急。老語暮鴉聒。穉語新燕澁。雍容中律吕。鬪怒相噂𠴲。而我解譯翻。不勞象胥業。猶如瑱在耳。百不能曉十。欲學秋露蟬。逢人口常合。角端八方語。秦吉亦喋喋。我獨假舌人。百事聽捭闔。如聆神鬼語。巫覡憑相接。天地自性情。邇遐殊氣習。鶴鳧各自悲。牛馬不相涉。五帝不襲治。三王不同法。陋哉可奈何。禮義吾不乏。</text>
<title>曹庄關途中</title>,<text>晚投雙樹店。朝亂六洲河。碧海如橫帶。靑邱在伐柯。風前邊柝近。林外虜笳多。得句途中寫。車搖字字訛。</text>
<title>山海關 六首</title>,<text>龍漠蒼峰近。鰲頭碧海通。秦城萬里盡。禹貢九州窮。天地輸魚鑰。山河入鳥籠。誰何綿億載。靑簡帝圖雄。</text>
<title>山海關 六首 其二</title>,<text>去去緣何遽。來來各自須。風沙關塞苦。簦屩道途迂。伍子能潛橐。終童謾棄繻。男兒多意氣。堪笑我朱愚。</text>
<title>山海關 六首 其三</title>,<text>蘧生從近出。班氏願生還。亦帝天應遣。靑牛世莫攀。長城山海際。中國項喉間。傳瑞殊方客。三過路益艱。</text>
<title>山海關 六首 其四</title>,<text>碧海千層浪。孤城百尺樓。紅蕖環檻外。金牓帖墻頭。舊意垂楊路。歸心落雁洲。同征徒旅遠。佳節已淸秋。</text>
<title>山海關 六首 其五</title>,<text>十字通衢外。芊綿黍稷疇。無勞天畔役。聊復海邊遊。斷雁長洲夕。寒蟬古樹秋。煙波饒逸興。分付舊沙鷗。</text>
<title>山海關 六首 其六</title>,<text>蓬海吾鄕是。搏桑指㸃間。誰知溟嶽勝。復在薊遼間。黃鶴難驂乘。姑蘇亦厚顔。碧天雲不見。三㸃露神山。</text>
<title>題萬柳庄</title>,<text>巾我河車指玉京。諸天無際是三淸。朝來失路靑霞逈。物外霑衣白露生。怪石當蹊蹲老虎。晴鐘殷郭吼長鯨。茅龍展尾紆淸澗。遼鶴舒翎抗畫甍。翳日凉陰藏小店。拂天高柳滿平坰。臨風裊裊齊垂線。匝地森森亂擢莖。嫩葉正濃紅女織。新枝初暢葆蕤傾。酡顔繫馬尋芳興。玉手攀條惜別情。徑糝白氊飄落絮。門張翠幕擲流鸎。凋霜啄木秋聲急。殘綠塞蜩夕吹輕。萬里三遊人不識。天高地逈我何征。神仙縹緲吾身是。山海微茫上界行。繡闥朱門淸晝掩。寒林衰草暮鴉鳴。風煙淡淡愁山色。歌哭悠悠送水聲。鶴背明朝參北極。鰲頭歸路杳東𤅀。煙波夢斷盧龍塞。鄕客應尋舊姓名。</text>
<title>無題 三首</title>,<text>何處佳兒一掬腰。靑驢橫渡綠楊橋。淸風吹却輕綃捲。月臉盈盈滿意嬌。</text>
<title>無題 三首 其二</title>,<text>誰家銀牓映紅扉。粉面時看半月輝。客至還同雲掩彩。輕風吹露石榴衣。</text>
<title>無題 三首 其三</title>,<text>羅帕深紅護綠霞。金釵交映碧桃花。携琴緩步垂楊路。香露輕侵窄窄韡。</text>
<title>幷州少年行</title>,<text>幷州少年氣豪麤。結髮來交吳專諸。腰間長刀白鷴尾。鶻擊樓蘭靑海隅。歸來擁甲盧龍塞。長鈚大服金僕姑。楡塞塵淸樓柝靜。蘭房玉女煎靑蘇。江南紫錦雲鳳章。千金買作燕娥裳。騎來駿馬桃花紋。午發漁陽晡洛陽。途中傾蓋大梁俠。換却汪倫鬱金香。男兒心事有如此。何用拘拘靑紫塲。</text>
<title>關王廟</title>,<text>關王遺廟四方同。雕繪丹靑百巧窮。禮享反多宣父殿。淫祠還類釋迦宮。誰知聖代褒忠意。轉作愚黎尙鬼風。君子惟論惠廸吉。神雖欲福渠何功。</text>
<title>巿</title>,<text>埃壒張空萬語讙。排門爭道盡彈冠。當逵汗滴晴天潦。揮袂風生午日寒。紅錦比筒渠底用。白金成瓮我何干。憑君買取旗亭酒。欲喚燕姫醉玉鞍。</text>
<title>柳</title>,<text>萬柳和烟翠色齊。沿途簇簇遠天低。飛甍丹艧摩脩線。征旅輪蹄護綠堤。嫩葉鸎啼春晝永。踈柯蟬噪夕暉西。吳牛喘月炎曦酷。狐白裘重寒吹凄。</text>
<title>獨樂寺施詩 六首</title>,<text>東國之人願徃生中原。區內極寬平。天皇大界人皇世。萬里長河千里坰。壽域騰歌渾擊壤。邊氓垂白不觀兵。乾坤盡囿垂衣化。帝力何爲但鑿耕。</text>
<title>獨樂寺施詩 六首 其二</title>,<text>東國之人願徃生中原。言語是眞聲。街談霏屑皆文字。孩語翻瀾自濁淸。莊嶽楚咻誰解聽。象胥周譯始通情。須令雅頌傳絲管。諧律和音奏九成。</text>
<title>獨樂寺施詩 六首 其三</title>,<text>東國之人願徃生中原。衣服動光晶。齊紈蜀錦開筒出。野草江花耀眼明。公子探春七襄煥。佳兒舞月五銖輕。炎穿蕉藕寒狐貉。肯賦緇衣弊改成。</text>
<title>獨樂寺施詩 六首 其四</title>,<text>東國之人願徃生中原。民物捴醇明。收將河嶽扶輿氣。養得寰區犖落英。丹轂百年騰美宦。靑箱千軸載佳名。寧敎偏域同羇鳥。存沒終無四海聲。</text>
<title>獨樂寺施詩 六首 其五</title>,<text>東國之人願徃生中原。官爵最多榮。連雲華構彌街陌。列屋嬌兒擁管笙。薄祿自能存九族。久廉猶足積千籝。壯元溫飽知難比。紫綬不如江上耕。</text>
<title>獨樂寺施詩 六首 其六</title>,<text>東國之人願徃生燕都。萬事勝王京。幾年塊若囚樊鶴。今日翩如出谷鸎。僻遠肯思天笁國。寬閒寧慕阿那城。唯希百百千千刧。長作華人住大明。</text>
<title>良苦</title>,<text>良苦朝天客。征鞍半歲强。辭鮮蠶未繭。過薊鴈先霜。夕下遮蚊帳。宵移避蝎床。烏蠻明日閉。途上且徜徉。</text>
<title>漁陽</title>,<text>誰將陰鬼畜戎荒。偸得唐宮錦襁香。正是舞霓酣繡嶺。不知撾皷捲漁陽。馬嵬奄失仙妃襪。氊幕空沾老賊裳。一舌顔卿終底益。祗今橋下恨流長。</text>
<title>三河途中</title>,<text>烟樹參差接帝京。四郊鷄犬詑昇平。堯民滿地三農足。禹跡無邊九甸成。萬壽星辰來荏苒。太淸雲路漸峥嶸。停槎爲問牽牛客。此去銀潢隔幾程。</text>
<title>三河途中 其二</title>,<text>客夢知誰喚。他鄕獨夜長。啁啾侵砌草。括揭叫園桑。秋色勳名薄。河聲襟韻凉。遐遊壯士病。何况鬢蒼蒼。</text>
<title>題主人壁上</title>,<text>八尺長杠爲大筆。中原文物寫難窮。詩成濃墨揮窓壁。讀書五車方可通。</text>
<title>通州江。與千秋使同泛。三首</title>,<text>通州䟽鑿鳳城濠。直抵南京屬轉漕。此去神都四十里。遠來良貨百千艘。商檣覆水黃雲簇。巿語喧江白鳥逃。細雨回橈靑草岸。高樓長堞繞層濤。</text>
<title>通州江。與千秋使同泛。三首 其二</title>,<text>萬里何堪長路塵。秋風覉抱灑江濱。旗亭沽取南京酒。畫舫遊同故國人。打鼓開帆燕使發。運船如馬楚嬉陳。玉皇處所祥雲邇。試溯銀潢一問津。</text>
<title>通州江。與千秋使同泛。三首 其三</title>,<text>架水成門似玉虹。危檣百尺徃來通。長街左右羅珠貝。廣廈晨昏閙鼓鐘。白馬影沈玄渚酒。寒蟬吟咽綠楊風。滄波東畔家山是。知隔烟霞幾萬重。</text>
<title>呈千秋使</title>,<text>薊桃紅欲潰。燕棗赤初斑。對餐思新婿。逢兒憶小鬟。行行詩橐溢。日日藥題刪。寡慾應多助。休嫌半歲鱞。</text>
<title>東嶽廟</title>,<text>噫吁戲環乎怪哉。東嶽之廟乃在北京東闉之東。高門當大逵。蒼玉雕玲瓏。金牓巨字題其額。光彩照爛通衢中。門之神猛毅。隅赤目高靑瞳。左右兩廡何侵。延中有百靈。詭狀紛叢叢。各令冥官一人專一宇。金冠朱袍似王公。傍有擁榻之小鬼。朱鬕如竽生威風。阿那如婦女。淸瑩如兒童。雍容如卿士。皤皓如老翁。睢盱猶狂色怒嗔。杖劍提矛服張弓。右手操刃左手截己頭。流血被腦衿裾紅。虎張牙蛇閃舌。攫挐纏繞於其躬。金舂鐵磨火湯如烘。地獄重關寃氣如虹。乃有天堂岌嶪羅天王。鑑察罪福分纖洪。善者爲侯伯將相。惡者爲狗豕蟻蟲。衆象看未了。髮竪神夢夢。前登大寶殿。碧瓦朱甍照蒼穹。巨塑一軀安其中。云是岱宗位秩三公同。神都地入山東道。䖍饗方神禮最隆。大庭弘敞蔭珍木。螭頭龜趺文字工。殿北構別閣。蒼龍列宿宮。諸神渾軆黃金。四壁眩眼靑銅。瑤龕鏤牌輝晴天。皆書大皇大后壽齊嵩。粉餠朱果香盻蠁。漆燈晶晶晝宵通。共惟慈聖降溫勑。仍僝百工修廢開新功。消了萬金費。大厦鬱穹崇。祈禠禳灾下香火。冉冉神鬼來朦朧。靈山道士巾屨異。傴僂將事貢誠衷。降福穰穰委如山。聖壽億億萬萬斯無窮。中國二百年。昇平庶物豐。禮樂炳日星。儒術何昭融。所以奇偉詭特雜道釋。爲此錫衍延祚之神方。直與天地相始終。斯理茫茫不可揆。小國鯫生安知此事非鑿空。</text>
<title>中秋月 二首</title>,<text>誰遣蓮花出海東。陰雲辟易一天空。寒光凈洗中宵露。爽氣吹生萬里風。官史先衙趍紫闥。䕫虛無托竄靑楓。旅窓唯有思鄕客。算盡更籌五已窮。</text>
<title>中秋月 二首 其二</title>,<text>瑪瑙之盃琥珀酒。一庭談笑摠秦聲。淸宵露冷稀䖝語。碧落雲收闊雁程。烏館一年明月色。玉京千里遠人情。西風南浦隹期晩。何處朱欄引鳳笙。</text>
<title>狨氊</title>,<text>剪盡童羊軟毳毛。一弓彈破夏雲挑。千回卷得重重厚。五彩陶成片片牢。花錦帳低春色逗。氷沈香煖雪風逃。長宵好着䲶央夢。簾外金烏五丈高。</text>
<title>羊角燈</title>,<text>半空樓閣逈玲瓏。松樹楓林素靄中。行子騎驢穿翠幔。佳人携瑟度垂虹。世間何地是玄圃。壺裏今宵卽月宮。諦視金蓮藏閃爍。一團羊角作燈籠。</text>
<title>玻瓈盃</title>,<text>鬱金香酒空中挹。琥珀若流還不流。始謂淸氷紅露凍。翻疑明月彩雲浮。龍珠入口圓光失。鶴菢無胎素殼留。只覺春風生輔頰。免將靈液濕羅裘。</text>
<title>北風</title>,<text>龍荒大漠北風嘷。萬竅齊驚忽怒號。塵漲何郞顔失素。沙飛宮黝目頻逃。披枝古樹渾如柱。飄瓦穹廬且莫陶。轉輾天涯蓬累客。乘玆歸去也何勞。</text>
<title>轉蓬</title>,<text>廣漠砯彭萬竅號。飛蓬無數舞平皐。雲遊可耐辭根邁。軸轉如甘遠役勞。枯葉戰休依灌薄。驚沙驟起落堂坳。如何藤蔓偏奸黠。糾結回柯謾自高。</text>
<title>幽幷</title>,<text>幽幷民俗耐隆冬。撩戾欞櫳四壁通。氷酒折膠寒潑水。披氊戴罽煖燃烘。毫明百里雕垂架。蹄躍三尋馬軼風。朔氣移人邊土慣。書生詩力倍豪雄。</text>
<title>馬上</title>,<text>吾鄕海左此東溟。兩地高聲亦可聽。胡乃暑來寒未返。任他霜後雪還零。狗兒河闊遼雲黑。榛子村遙薊樹靑。梨面蓬頭途上得。家人應訝達摩形。</text>
<title>大歸高興。承恩拜姑向帶方。感懷作。南歸錄○辛亥</title>,<text>新陽句出地中英。綠甲黃芽已怒生。征旅衣沾塗濘赤。哢禽聲碎谷風輕。君恩未報親恩重。匹馬空成五馬榮。等是寒梅高竹地。且敎歸計滯專城。</text>
<title>題名銜紙端。留月沙軒下。</title>,<text>可憐楊少府。宰相祿其家。從此海鄕去。寒梅千樹花。</text>
<title>將南歸。遇延陵李五峰于則行家。次韻。二首</title>,<text>山軒佳會倍悠然。高燭深杯惜此筵。聞道寒梅衝雪白。欲隨殘臘下南天。</text>
<title>將南歸。遇延陵李五峰于則行家。次韻。二首 其二</title>,<text>吟罷佳篇足展然。白頭豪氣擅高筵。相公頭上塵千丈。何似扁舟碧海天。</text>
<title>南歸感興</title>,<text>八路星軺擁火城。羊腸此日困冥行。東山十里宵如晝。偏賀鄕關老父情。</text>
<title>題東山書齋</title>,<text>荒草蕭森一徑微。馹騎承召夢依俙。十年未掛峩冠去。百里方紆丈組歸。擁馬遺黎驚雪鬢。勝巢新樾失柴扉。誰憐苫凷全餘命。列鼎猶沾季路衣。</text>
<title>次漢陰韻。題僧戒靜詩卷。</title>,<text>儒釋於東厄莫過。他生如卜願生華。壯元樓上排金牓。和尙床前擁玉花。</text>
<title>次在澗堂韻 頭流錄○辛亥</title>,<text>朱墨抽身恣討幽。客懷憀慄當三秋。黃庭誤讀不須悔。謫下猶來方丈遊。</text>
<title>次在澗堂韻 頭流錄○辛亥 其二</title>,<text>狂折村梅傍水開。莫嗔雙屐破靑苔。他日羸驂驚欲倒。桃花流水鏡中來。</text>
<title>三疊軆倒前韻</title>,<text>桃花流水鏡中來。春雨濛濛潤碧苔。別有高歌山石裂。燭花須對磵花開。</text>
<title>水舂巖</title>,<text>刺桐開盡野棠殘。巖樹初敷翠影寒。隔葉錦毛藏好鳥。殷床琴韻瀉哀湍。兒隨郞罷敦詩禮。婦事尊章凈盞盤。何事龍城佩竹老。一生捿屑寄征鞍。</text>
<title>下車憇溪上</title>,<text>溪邊繫馬踞胡床。一撘春光滿眼芳。葛葉漸於陽處展。蕨芽徧向燒痕長。看花到底堪携杖。傍水何因穩結庄。未許神戈西日轉。新詩才就客行忙。</text>
<title>入百丈寺</title>,<text>蛇路縈山百八窮。千重蒼檜翳琳宮。諸僧迓客雲衣潔。巨塑蹲床寶彩濃。魚着袈裟知佛幻。峰尖崒堵訝禪工。敦然露頂蒲團卧。頓向人間萬慮空。</text>
<title>黃溪途中</title>,<text>昨夜東風九十終。山靈多事餞春慵。粧林新葉初舒綠。繡石殘花尙貯紅。且綴幽蘭供佩纕。行尋巨竹辦詩筒。一村蕭琵窮源處。千載秦餘問牧童。</text>
<title>黑潭 二首</title>,<text>千峰齊聳鬱嵯峩。億丈高柟碍日華。碧澗誰令漫白石。蒼苔仍復藉紅花。如拳肥蕨猶堪豆。通印文魚且莫叉。鐵笛一聲山竹裂。諸天仙侶舞傞傞。</text>
<title>黑潭 二首 其二</title>,<text>吾股酸哀吾脰勞。眼和心地共蕭騷。高江霆闘群巒殷。珍木陰繁萬吹嘷。此日恣探眞佛界。一生虛惱軟塵囂。雲衣霞餐從此足。誓解銀章券外抛。</text>
<title>內院</title>,<text>仙家三十洞天寬。翠柏陰深白日寒。幾道飛流拖匹練。萬重危石繞雕欄。樵僧穿靄衲衣濕。遊子踏花芒屩殷。一鳥不鳴春晝永。木魚聲裏靜蒲團。</text>
<title>宿頂龍菴</title>,<text>蓮社重楹拔蔚藍。玉岑千穎入浮嵐。世尊如在應來住。帝釋雖高亦下參。洞瀑閧雷龍睡警。壇松篩月鶴眠酣。淸宵斗柄聞伊軋。起整霞衣拜手三。</text>
<title>臺巖口占</title>,<text>尋眞方丈遠何勞。雲路登登逐步高。躑躅背巖多白蘂。鼪鼯食柏或靑毛。蘓仙一嘯千林震。莊老長風萬竅號。聞道嘉魚潛丙穴。且看飛雪落銀刀。</text>
<title>臥谷</title>,<text>寒巢同鶴玉龕眠。飛脚追猱鐵壁緣。嶺峻凄淸朝日瘦。樾深飉𩗭晩風顚。裝綿衣薄重樓束。嚥氣膓空兩腋騫。忽悟洞名佳意在。不妨雲卧度天年。</text>
<title>向靈源庵</title>,<text>何人勤種竹。不爨自生烟。朽骨松顚壑。尖頭石刺天。苔行僧屩澾。藤坐客衣穿。采蕨溪邊飯。催登茅一巓。</text>
<title>投靈源寺 二首</title>,<text>繚繞尋芳路。沿溪復越陵。巖開自成广。松直孰施繩。詩卷同吾友。藍輿仗爾僧。天王峰不遠。猶隔白雲層。</text>
<title>投靈源寺 二首 其二</title>,<text>迢遞靈源寺。平臨萬壑宗。階檀捿木客。佛飯施潭龍。山吹翻高葉。溪雲接遠峯。不妨眠丈室。嫌却賞春慵。</text>
<title>圓正洞</title>,<text>三日藍輿上。吾遊正及時。巖花行處礙。篁笋踏來披。碧嶺登登嘯。淸溪曲曲詩。武陵何所在。山鳥爾應知。</text>
<title>頭流菴</title>,<text>虛壁脩縑嚲。淸光碎石縫。傳聲通翠算。飛注作寒舂。雙柏西僧老。層壇北斗封。長風生萬籟。深省寄前峰。</text>
<title>夜吟</title>,<text>松漏蟾光細。當窓謝豹啼。風泉掀夜枕。僧磬落雲谿。跡遠紅塵路。眠分白鶴棲。明朝參紫府。靑壁豈無梯。</text>
<title>向天王峰</title>,<text>瓊糜淸曉乍䭜飢。催進重裘出壑霏。老石朝天雲作冠。脩杉凌雪蘇成衣。穿林怐愗魂將魘。陟巘翩翲軆欲飛。聞道人間梅雨後。峰頭白草始芳菲。</text>
<title>登少年臺</title>,<text>萬古昂藏樹。懸梢罥老藤。三春慳嫩葉。六月逗堅氷。陘絶魂頻斷。臺危地欲騰。曾颸來萬里。從此傲陽陵。</text>
<title>絶句</title>,<text>山下花殘山上雪。下山絺綌上山裘。一山氣候不齊處。一日吾兼兩節遊。</text>
<title>登天王峰</title>,<text>崇楠枯死半無枝。太始氷霜貯石巇。黃鶴奮翎望不及。靑藜遺火去如飛。華嵩坐撫諸孫頂。河漢遙橫一尺絲。尼父謾談天下小。我看無地但烟霏。</text>
<title>香積菴</title>,<text>魁傑王峰上。靈祠蠔甲黏。毛人欹羽蓋。瑤草擷筠籃。柏老心俱空。巖奇髮盡毿。有時龍出洞。雲雨滿江南。</text>
<title>義神菴</title>,<text>回回曲曲杖堪植。水水山山詩可題。有鳥迎人王母邇。無花逐水武陵迷。鬱儀收彩昏蒼木。師曠留音寄碧溪。吾若不來方丈隱。一生甕裏卽醯鷄。</text>
<title>紅流洞。次性上人韻。</title>,<text>白雲送客留在山。遊子辭雲出洞還。流水自隨遊子去。白雲空付道人閒。</text>
<title>花開洞</title>,<text>窈窕花開洞。頭流萬壑傾。有村皆種竹。無地不生蘅。白鹿兒能御。丹砂婦可營。腰間丈二組。於我一毫輕。</text>
<title>雙溪寺</title>,<text>崔仙已乘紫烟去。溪上空餘四字留。四字分明仙已遠。碧溪之水空悠悠。蒼崖鶴吊蟾光淡。古寺鸎啼樹影稠。何處笙簫遊不返。客窓淸夜子規愁</text>
<title>靑鶴洞</title>,<text>邀與崔仙抱琴至。靑驢偕渡棧橋烟。欹巖故遣松根絡。陳葉渾敎竹笋穿。千歲歸同雲鶴吊。一龕閑對洞龍眠。石門來去無人見。手解天紳嚲九淵。</text>
<title>出洞</title>,<text>人道佳人新別離。男兒懷抱倍悽其。今朝出洞頭流望。眞似明皇別貴妃。</text>
<title>感懷</title>,<text>客子南遊餐飯加。春風篁筍自家家。鹿尋莎草眠方熟。魚食楊花味正嘉。歸去芭蕉心展在。老來松柏腹空何。滿前方丈須臾事。爭似西山採蕨芽。</text>
<title>山木行</title>,<text>頭流之山鎭南紀。蔓延九郡周千里。群峯挺拔衆壑連。綺錯脉散何邐迤。畏佳樹木不可記。羃歷高下相攢萃。或大能蔽垂雲牛。或窾能刳橫海舟。或竪能作阿房柱。或衡能造明堂桴。或剖能合歲漆椑。或直能截飛翬桷。或長能中禪房材。或細能辦猿狙杙。或能扶踈芘百畒。或能布濩聯千字。或能上聳干雲霄。或能下屈成門戶。或纖莖擢依衆林。或老中空歷千古。或垂苔蘚如毛髮。或蟠藤蘿如纖組。或中折如老矮蹲。或四披如斧析分。或霹靂摧百片裂。或擺磨消全軆焚。或無枝騈立高嶽。或無根僵卧絶壑。或無皮堅骨如鎪。或無葉枯枝如㦸。或拔萬丈齊高峰。或經千年不盈尺。或托沃腴終天榮。或依瘠确一生瘦。或有屈盤如鐵鉤。或有癰腫如癭瘤。或有夭矯如龍驤。或有騫翥如鳳翔。或有尖尖刺人面。或有曲曲牽人裳。或有孑孑無倚傍。或有森森爲朋黨。或有離離美實垂。或有灼灼佳葩放。或療疴恙氣香馨。或流液滿臭狂酲。或被薪槱中札夭。或侵蟲蟻半凋零。或爲龍蛇之窟窊。或爲鸞鶴之巢窠。或爲魑魅之棲托。或爲鼯鼪之室家。或爲風雨之折拔。或爲雲烟之膠臈。或百工取而爲器。或中溝斷而爲棄。或自生自死誰知。或爲灰爲土誰識。或長養爲伯爲叔。或孽芽爲孫爲子。伯益焉得遂其生。隷首安能數其名。地四天九互摧戕。天一地六相生成。陰陰翠影日色翳。肅肅爽氣山吹淸。唱喁靈籟萬竅號。蕭瑟寒聲八音調。秋風幾多黃葉萎。霜雪之時嘉後凋。蒼蒼澗底雖得地。焉比天王峰頂高。頂高冥冥易衰朽。然後方知君子苦。安得取作高明麗。萬世大廈終不仆。</text>
<title>過斗原 瀛州錄○壬子</title>,<text>芳草春山路。肩輿過斗原。壇夷知古寺。竹短認新村。萬里辭京輦。全家出海門。親明天外隔。一字倘相存。</text>
<title>女觀津魚</title>,<text>矢魚滄海溆。重罭截洪漪。八帶時噴墨。三腮屢觸絲。風波違咫尺。蝦蛭笑鯨鯢。且樂閑中趣。非希帝王師。</text>
<title>次成學顔韻</title>,<text>暖日氷初泮。山池動碧淪。病來稀杖策。閑處勝垂綸。除歲憐君老。因詩道我眞。相思春轉苦。徐榻舊生塵。</text>
<title>贈智異山人寶雲</title>,<text>南嶽多僧氣。諸天絶俗氛。勝形奔又峭。靈族會還分。塔古無全石。碑摧有斷文。傳聞巖畔鶴。前世是孤雲。</text>
<title>途中</title>,<text>半簾踈雨冷侵樓。瘴海腥塵午未收。萬古湖山成勝槩。百年天地入搔頭。江城秋晚霜㪣葉。野渡朝生浪打舟。一抹斜陽歸路遠。好風吹送白蘋洲。</text>
<title>宋三宰渾元家盆梅紅白連枝。敬次諸賢韻。</title>,<text>潛陽排却頊冥嚴。偏怪梅兄苦不謙。濃淡雖殊齊氣像。素丹相較莫疑嫌。從知連理芳心一。故遣疏柯絶色兼。白髪朱顔宜對酌。瀉紅春酒水晶鹽。</text>
<title>答黃叔正求掌樂僉正 天官錄○乙卯</title>,<text>老人求作掌花官。知是看花興未闌。莫道老人花事晚。好花分與老人看。</text>
<title>酬柳正由求楊州韻</title>,<text>翬飛高閣枕江流。貯得蛾眉勝杜秋。倘許葡萄邀我醉。不難乘鶴下楊州。</text>
<title>挽金安岳 繼宗</title>,<text>黃綬銅章五馬榮。漢庭循吏舊知名。空餘舞閣靑鸞下。無復隨車白鹿迎。滿地海雲低旅櫬。近天湖日迓銘旌。珠明玉潤俱光價。莫歎浮休一夢驚。</text>
<title>李部將女息輓詞</title>,<text>引壽如何促壽。有身不若無身。百年可耐茶蓼。一死寧同土塵。含氣雙雙厥偶。合歡忽忽其春。移天莫保周月。入地還成燕新。</text>
<title>漢城府坐衙 京兆錄○丁巳</title>,<text>公堂朱墨眼生花。拄笏靑山日欲斜。白首豈宜長刺促。竹汀梅嶼是吾家。</text>
<title>贈丁孤舟 運煕</title>,<text>華軺金帶苦顔多。何似烟簔釣碧波。欲趁明春花柳節。歸鞭將拂故山阿。</text>
<title>南麓聽銀介歌辭。仍赴推鞫廳。</title>,<text>滿城花柳擁春遊。玉手停盃詠柏舟。壯士忽持長劍起。醉中當斫老奸頭。</text>
<title>新春有感</title>,<text>萬事無心老大人。金貂難換少年春。終南元自吾輿誌。歸夢長懸碧海漘。</text>
<title>弄談 西湖錄○戊午</title>,<text>人生假一氣。息食非我有。借使全身骨。剛强亦衰朽。況玆皮包肉。軟脆焉能久。萬世比天地。所歷何草草。生死未百年。中間幼壯老。行樂及此時。世事竈上掃。</text>
<title>文章</title>,<text>文章發性情。尙直不尙曲。失跡一墮窳。難解同漆沐。孟莊判奇正。屈宋勞臣僕。三代峩爲冠。兩京衛其足。俶香薄季葉。苦節偕松菊。莊華衷秀文。樸外狀枯木。向人矜幣帚。時賢不我慉。歸治湖上庄。傲睨公侯祿。結托里中士。蹇蹄追驥騄。聯翩得嘉藻。古調令人伏。我有先秦文。長宵須剪燭。</text>
<title>次東溟秋思韻</title>,<text>翳翳商秋暉。盈盈西江水。藻景映衰柯。畸人密仁里。華容怳良覿。勝韻俄沓至。旅雁度雲吟。騰沙彌野起。逃虛歲已徂。歎世情何已。不必慕高庸。江潭多志士。</text>
<title>湖上 四首</title>,<text>貰居湖上店。朝夕木風腥。床漏牛衣濕。庭荒馬齒靑。世情休吊慶。天理藹虛靈。莫遣漁歌聒。妨吾諷道經。</text>
<title>湖上 四首 其二</title>,<text>逃讒去城巿。踉位亦江湖。結網絲難辦。看書眼已枯。秋風辭幕燕。落日數林烏。靜裏天機息。蠙衣遍坐隅。</text>
<title>湖上 四首 其三</title>,<text>蝸室支摧櫓。鷄棲用弊車。淸防眼禦蜹。懸薄夜圍魚。屨絶風山戶。憑殘惠老梧。秋光滿哀壑。汀若替園蔬。</text>
<title>湖上 四首 其四</title>,<text>垂竿釣莫釣。釣異太公璜。楚使來休顧。周車載敢望。盤無漢縮頸。囊少禹餘粮。八月寒濤漲。張槎溯杳茫。</text>
<title>擬古詩十九首軆</title>,<text>擬去去復去去。無何曠浪鄕。山川信紆鬱。天地何杳茫。揮手自此逝。別君於漢陽。豈不長顧念。此別苦悤悤。孤雌依古柳。斷葛垂長松。白日曖欲暮。征馬中夜驚。徘徊欲安適。思君霜毛生。蔥靑瓊樹林。溢谷揚芳氣。采之盈我懷。何以充君餼。</text>
<title>擬古詩十九首軆 其2</title>,<text>靑靑天上鳥。爛爛空中雲。皎皎西王母。迢迢瑤池濆。峩峩碧峰䯻。灼灼丹霞裙。昔與我成誓。今爲秋葉分。瓊觴向誰勸。淚濕衣氤氳。</text>
<title>擬古詩十九首軆 其3</title>,<text>爍爍風前燈。輕輕川上氷。靑天飄白日。悵望無長繩。佳辰設高宴。置酒淸如澠。酒酣欲焉如。命駕遊五陵。雲師宿邃闥。日馭回觚稜。此間多遊俠。車馬相奔騰。妖姬昵席次。薰靄薄霄層。以玆樂餘歲。高揖謝延陵。</text>
<title>擬古詩十九首軆 其4</title>,<text>主人敬佳客。吉日開金堂。高蓋䕃庭戶。環珮鳴璫琅。心無河濟別。論若茝蘭香。豐肴不虛返。綠醑頻覆觴。人生亮草草。紅槿不待霜。努力振六翮。排風高翶翔。胡爲多憔悴。低首老窮鄕。</text>
<title>擬古詩十九首軆 其5</title>,<text>玉樓高復高。翬翥靑雲裏。五彩絢晴空。羲和循階戺。中有窈窕娘。低眉發皓齒。淸唱白雪詞。徘徊延露詩。魚龍動寒水。颯颯驚飈吹。調高辭更苦。掩耳誰能知。莫恨知者無。但保貞玉操。願爲雙黃鵠。遐擧入蒼昊。</text>
<title>擬古詩十九首軆 其6</title>,<text>入海探明珠。濬壑森瑤樹。折來贈何人。予美阻川路。鄕關敻悠悠。悵望馳暉暮。東參而西商。相思以終古。</text>
<title>擬古詩十九首軆 其7</title>,<text>窮陰正殺節。寒吹振庭柯。微微星漢沒。皎皎月華多。烏鵲驚相叫。林影互婆娑。積雪平衆壑。龍鱗氷橫河。昔余童丱舊。頭角何峩峩。炫服自矜耀。誰憐我蹉跎。北斗難斟酒。石田焉藝禾。坎坷歲已晏。長歎將如何。</text>
<title>擬古詩十九首軆 其8</title>,<text>灼灼紫芙蓉。開花黃汚池。皎皎燕京姬。托婚幽幷兒。方當艶陽歲。棄妾遠從戎。山川浩漫漫。魂夢亦難通。春宵守空帷。玉鏡花顔緇。手挽綠玉蕤。爲君雙涕滋。萎絶塵沙裏。芳香誰復知。</text>
<title>擬古詩十九首軆 其9</title>,<text>階前一樹梅。粲粲寒葩開。雪月夜交映。皎潔如瓊瑰。持此欲誰贈。佳人竟不來。此花何所比。此人君子哉。獨抱冉冉香。思之路脩回。</text>
<title>擬古詩十九首軆 其10</title>,<text>河東有織女。河西有牽牛。年年河水上。望望徒離憂。纖手把玉杼。愁絶璇機頭。虛傳鵲橋成。不見龍馭渡。昨夜七夕淚。空成相思雨。何不織錦書。去向玉皇訴。</text>
<title>擬古詩十九首軆 其11</title>,<text>今朝風日好。騎馬適郊墟。陌頭雪欲盡。溪柳黃氣舒。物色已非昔。流光豈私余。忽忽百歲半。勛名猶邈如。人生風吹塵。此室非我廬。欲爲何人計。不盡生前娛。</text>
<title>擬古詩十九首軆 其12</title>,<text>南嶽何岹嶢。層巒互起伏。玄風吹朔雲。凝霰籠林木。時物坐彫換。年華鳥過目。北羅冢滿阡。牛山淚盈掬。作樂當及辰。胡爲長瑟縮。東華饒美姬。脩眉遠山綠。濃粧倚碧窓。葱指調淸筑。激楚動哀音。淸風生虛谷。傾耳聽峩洋。使我神魂肅。願爲雙飛鸞。偕入五雲宿。</text>
<title>擬古詩十九首軆 其13</title>,<text>朝上崇山岡。回首望北邙。松杉鬱蒼翠。丘壠相低昂。宿草斂魂魄。祠門來牛羊。借問何人墓。伊昔侯與王。佳城閉脩夜。千載永不暘。人生無根柢。飄忽風花忙。聖智若逃死。堯舜今不亡。三生眞謾談。九丹何荒唐。何如四萬日。酣歌樂且康。</text>
<title>擬古詩十九首軆 其14</title>,<text>生時贅兩間。死後浩萬古。林林地上人。竟是何山土。白楊空吟風。宿草徒垂露。親友莫浪啼。泉壤知何苦。去去冥漠遊。不曾懷故宇。</text>
<title>擬古詩十九首軆 其15</title>,<text>人生如朝菌。世事多牛毛。千金竟焉用。不直一簞醪。華堂命懽友。竟夜焚蘭膏。宵人浪煎慮。天命謂可逃。蓬山誰駕鶴。逝水空滔滔。</text>
<title>擬古詩十九首軆 其16</title>,<text>南園來春風。黃鸝鳴高樹。靑蘭花欲殘。宕子來何暮。朝雲辭楚臺。天末音徽阻。孤衾寒夜闌。夢與情人遇。倒屣却引裾。丰姿宛如故。貽我蘇合香。芳馨擬終古。乍來還復去。飄忽如風雨。安得凌飈翰。共翔靑霞路。星馳不可及。披幔空驚顧。躕躇下玉階。淚下沾紈素。</text>
<title>擬古詩十九首軆 其17</title>,<text>時夜金氣來。商飈忽飉戾。擁衾不成眠。夜淸天漢霽。素月正流輝。周除淨如洗。有客悠悠至。新詩爲我惠。上言感節物。下言悲時世。盥手再三唱。愴然以雪涕。藏之錦囊中。珍玩已三歲。</text>
<title>擬古詩十九首軆 其18</title>,<text>仙人自天來。贈我白雲片。光晶凌雪霜。皎皎雙眸眩。綉繪白玉京。銀河映樓殿。八龍神馭駢。兩鳳風旗展。虎豹守重扄。玉皇何時見。</text>
<title>擬古詩十九首軆 其19</title>,<text>靜夜開山窓。明月來相照。皓若瑤臺雪。寒叢驚宿鳥。扶杖踏淸光。谿飈鳴林杪。美人居不遐。中間隔奔峭。我去將安棲。雲泉堪垂釣。</text>
<title>擬李白古詩五 十九首</title>,<text>虞庭賡歌作。雅曲此權輿。五子繼諧韻。二南能起予。淸音動萬國。正律天雲舒。宣尼采周藻。三百編璠璵。山東箭成雨。函谷灰飛書。楚哀已悲古。晉麗徒燁如。王風暮烟喪。聖路荒誰鉏。李杜事雕琢。一代揚虛譽。蘭苕謾翡翠。淸水空芙蕖。香花洗奎彩。儒彦何紆餘。撥拾箋註間。群編勤獵漁。皇明掃羶俗。四表同華胥。一介東海士。遐志在太初。頽波將更挽。殘燼期重噓。不恨人不知。高唱續關睢。</text>
<title>擬李白古詩五 十九首 其2</title>,<text>素月轉空碧。游雲來翳之。重陰隔桂影。規璧誰能窺。靑銅瑩秋水。匣裏浮埃生。寒光晦不開。妍醜終難明。花開風雨驟。草嫩霜華䌓。丹靑誤蛾眉。沙塞老昭君。玉顔換衰鬢。急景催西曛。靈脩芳信斷。秋夜空沾裙。</text>
<title>擬李白古詩五 十九首 其3</title>,<text>漢武隘九州。雄略纘高祖。臨陛試多士。賢良來際遇。魚服下淵遊。星文動玉宇。要雪白登羞。觀兵制戎虜。飛輓度黃沙。天山震鼙皷。宛馬連鏕驤。毳裘降幡竪。尙思龜鶴齡。擬駕鸞象羽。柏梁霄漢間。金盃承玉露。東廵幾千里。但見牽黃父。瓊草竟無功。瑤臺失王母。茂陵秋風悲。長眠幾時寤。</text>
<title>擬李白古詩五 十九首 其4</title>,<text>白鶴皎如雪。刷翼蓬島烟。迢迢安期生。騎此翀雲天。一去渺人世。少別三千年。我有靑霞志。朗吟黃庭篇。飽聞金華洞。邈在淸都邊。瓊臺多靈草。羽客日蹁蹮。長揖靑丘客。單車滯幽燕。秋風動玉館。霜樹紅欲燃。雲璈奏何處。飈馭攀無緣。鳳書阻碧窓。鰈海無歸船。三來竟何返。淸淚何漣漣。</text>
<title>擬李白古詩五 十九首 其5</title>,<text>東海何茫茫。漢山脩眉綠。巖巒藹祥雲。草木紛夭沃。仙人居絶巓。翠藕以爲服。左右婀娜郞。高樓凄鳴玉。而我來罄折。願受蘂珠籙。半嶺言笑聲。殷空雲和曲。遠影邈難攀。餘光散林谷。耿吾悲秋霜。流景隨風燭。何日悟眞訣。雲天駕黃鵠。</text>
<title>擬李白古詩五 十九首 其6</title>,<text>黃沙朔風夕。白草胡山春。荒屯樹似㦸。鍊甲霜如銀。金笳咽海月。鐵馬揚邊塵。去歲城馬邑。今秋征女眞。封侯計蕪沒。身上衣如鶉。四狼歸紫闕。千骨委蒼榛。香燈空遠夢。莫問閨裏人。</text>
<title>擬李白古詩五 十九首 其7</title>,<text>鶴上有何物。迢迢滄海仙。霞帶曳高秋。錦裾飄長烟。淸簫橫九萬。飛響流靑天。誰知凌虛翮。遙載老靑蓮。當時枉捉月。翻被嫦娥憐。騎鯨朝帝庭。分藥度千年。題詩玉樓去。知我者偓佺。</text>
<title>擬李白古詩五 十九首 其8</title>,<text>周京八九月。飛雪如落花。日暮紫街上。接輪金根車。將迎多貴客。銀燭明籠紗。金爐燃獸炭。玉斝挹流霞。孤高吳季子。素節却浮華。吹竽評姚姒。何肯聽淫哇。蚩蚩閭里俠。奢誕休相誇。</text>
<title>擬李白古詩五 十九首 其9</title>,<text>塞翁失其馬。乃同良駿歸。由來天下事。禍福相因依。歌臺能幾時。已見秋燐飛。髧毛纔被鬢。童顔髮已稀。寄語世上兒。無勞論是非。</text>
<title>擬李白古詩五 十九首 其10</title>,<text>孤竹有二子。凄淸霜後月。不食周土毛。胡食首陽蕨。只恨早歸周。無愧空山骨。標節凌蒼旻。千秋名揭揭。至今北海上。高風動淸樾。</text>
<title>擬李白古詩五 十九首 其11</title>,<text>頹暉下𡹛嶺。飛瀑落廬山。傾波難倒瀉。流景曷追攀。信陵但抔土。滿目秋花斑。李白委蔓草。靑山杯酒閒。未死且爲樂。豪貴須臾間。</text>
<title>擬李白古詩五 十九首 其12</title>,<text>白雲本在山。豈受風塵緇。皎皎巢興由。長徃穎水涯。山中不是非。世路多憂危。棄瓢溪上楂。洗耳淸漣漪。歸休土堦翁。我奚天下爲。丹崖高矗矗。瑤草芳離離。浩歌拂衣去。黃鶴獨吾知。</text>
<title>擬李白古詩五 十九首 其13</title>,<text>伯陽騎靑牛。西出周關去。焰焰紫氣浮。行行向何許。乃知出九州。別有醇厖處。蹁蹮天下遊。長袂迎風擧。身世兩行休。玄言爲誰著。倘向鬼谷求。應知吾處所。</text>
<title>擬李白古詩五 十九首 其14</title>,<text>日域渺海外。短棹凌風濤。其民輕死生。萬里舞龍刀。七尺白鷴尾。霜鍔能吹毛。箕封孛妖樹。八路吹腥臊。哀哀百萬生。白骨丘山高。聖皇赫威武。窮穴狐狸號。風塵灑東土。紫綍降龍袍。何以祝帝壽。三獻千年桃。</text>
<title>擬李白古詩五 十九首 其15</title>,<text>周文獵渭濱。後車載匪羆。昨日葛衣叟。今朝王者師。如何漢苑蒐。丹輻開狐狸。軒陛尙千里。雲山誰復知。所以嚴子陵。桐江垂一絲。</text>
<title>擬李白古詩五 十九首 其16</title>,<text>鸚鵡別隴西。飄颻來漢闕。雕籠閉翠翎。音響何淸越。遙思鄧林遊。伉儷同華樾。頡頑戲朝暉。棲集眠秋月。能言成禍機。萬里悲生別。誰復解綵繩。雲山恣超悤。</text>
<title>擬李白古詩五 十九首 其17</title>,<text>迢迢傳巖客。飛去化天星。我欲從添遊。誰復梯靑冥。王喬將夕降。願借翠雲軿。霜風吹白髮。引領南薰亭。</text>
<title>擬李白古詩五 十九首 其18</title>,<text>灼灼上苑花。嬌紅照朱屝。垂垂渭城柳。交翠拂征騑。方春正阿郍。樹樹爭榮輝。宿昔韶光換。凋零何所歸。章臺錦袍客。紫陌峩冠郞。綠襜流水輪。白馬紫游韁。鷄鳴呵道路。銀燭何煒煌。金門霜曉闢。鳳殿朝霞光。鴨爐騰寶篆。螭陛耀明璫。日晏下丹闕。徒御擁康莊。退食夜明樓。垂簾翡翠堂。駞峰出玉釜。豹胎截素肪。歌朝激楚閙。舞月華袿揚。百行翠眉娘。遞代侍蘭房。屋頭可炙手。勢焰燎穹蒼。氷山一夕壞。金谷珠娥亡。丹徒羨布衣。上蔡思牽黃。何似張孟談。功成歸故鄕。</text>
<title>擬李白古詩五 十九首 其19</title>,<text>東海蓬萊山。窈窕雲中人。平明吹玉管。虛步凌淸旻。三千素娥隨。白鳳靑麒麟。子晉總雲轡。扶轂登紫宸。要我禮上 a063_336b帝。排風款天津。霜寒白楡樹。月冷銀河濱。虎豹啓重鑰。霞路莫逡廵。</text>
<title>擬李白古詩五 十九首 其20</title>,<text>耿吾駕雲鶴。言徃廣徳鄕。山川杳鬱鬱。世界何茫茫。飄然玉臺彦。赤芾翠霞裳。深心金鼎裏。百鍊能換膓。邀我躡螭陛。共陞靑瑤堂。聊傳肘下籙。云是還丹牒。回首別親故。雙淚流承睫。我去淸都境。爾留人間世。雲泥從此分。萬里音塵翳。偏荒多細故。愼保千金軆。羈禽慕大鵬。檻獸思泰岳。平野竟長雲。華樓隣碧落。可憐井中蛙。寧知東海樂。故里如有問。言吾羽生腋。</text>
<title>擬李白古詩五 十九首 其21</title>,<text>楚山得名璞。石裏藏白玉。持誇世上人。世人皆捧腹。空山秋日沈。獨訴靑天哭。莫恨不我知。良工恥自鬻。</text>
<title>擬李白古詩五 十九首 其22</title>,<text>桃梗遇雨流。泛泛何所泊。飛蓬隨風飄。轉輾終焉托。遊子別故鄕。征鞍走南北。昔去芳草長。今來枯葉落。飛雪冒威嶺。輕氷結哀壑。曖曖時向晏。歸程尙緜邈。明朝復出關。凉沙連廣漠。</text>
<title>擬李白古詩五 十九首 其23</title>,<text>長安千樹桃。春暮紅霞爛。夭夭幾日榮。片片隨風亂。流星激迅湍。百年今過半。白髮傍朱門。頓覺吾顔赧。美酒綠樽深。佳人玉齒粲。華筵爇蘭膏。莫怕秋宵短。</text>
<title>擬李白古詩五 十九首 其24</title>,<text>霽暾耀銅陌。鶴盖曖成陰。錦裾成帷幕。甲帳遍球琳。何處綠幘子。華轂喧雷音。行人皆脅息。意氣銳華岑。堪笑綺園老。皓首空雲林。</text>
<title>擬李白古詩五 十九首 其25</title>,<text>大容世已遠。四海日奔波。騂氂秋馭驕。瓦釜春雷喧。蹇驢被麟楦。是以誰復論。皇天眩愚智。培覆亦多門。去矣紫烟客。躡景登崑崙。</text>
<title>擬李白古詩五 十九首 其26</title>,<text>天台邈南越。絶頂生靑蘭。猗猗瑞葉長。阿郍新芽攢。群仙惜不得。移來靑雲端。玉京開紫府。韓衆臨朱欄。秋風猶秀色。泥泥珠露團。蓬萊之仙人。東海涉淸瀾。相逢玉河上。持贈一枝寒。明春紫花香。千里懷所歡。</text>
<title>擬李白古詩五 十九首 其27</title>,<text>空谷有佳人。春風採綠桑。紅袖擢素腕。嫩葉半傾筐。千金惜一笑。不顧陌上郞。掩涕詠蘼蕪。良人天一方。寥寥九華帳。何日對淸揚。</text>
<title>擬李白古詩五 十九首 其28</title>,<text>月桂吐東溟。日烏淪西海。朝看綠荑芽。暮覺飛霰灑。花容纔沃若。蓬鬢已衰改。百年過鳥忙。聖智終安在。愚夫浪經營。慾火煎五內。何似列禦寇。乘風逝海岱。</text>
<title>擬李白古詩五 十九首 其29</title>,<text>周轍不再回。戰國逆風埃。從橫自爲計。是非安在哉。七雄似牛馬。儀秦馳驟來。長姣鬧竽瑟。金碧耀樓臺。社稷任秋草。君王良獨衰。</text>
<title>擬李白古詩五 十九首 其30</title>,<text>大樸日凋喪。醇熙難復回。淸飈掃地盡。濁滓浮天來。本心似明鏡。物慾成昏埃。紗籠笑花臉。綺席飛瓊盃。奔忙了百日。桃李春蹊開。紫綬誤流俗。黃金成禍胎。千秋首陽蕨。我涕空盈腮。</text>
<title>擬李白古詩五 十九首 其31</title>,<text>邵子有所思。散步天津橋。何處蜀帝魄。和月啼淸宵。路下春草綠。小車冥逍遙。故人來謂曰。並駕登淸朝。笑指百源山。碧峰干靑霄。</text>
<title>擬李白古詩五 十九首 其32</title>,<text>薊塞北風寒。窮陰催死節。停車滄海邊。日暮天欲雪。遊人耿不眼。旅館靑燈滅。百年半道深。千里長離別。舍㫋勿復思。思之五內熟。</text>
<title>擬李白古詩五 十九首 其33</title>,<text>魏地得大瓠。濩落實成石。霜刃剖其中。枵然如巨舶。持來浮江湖。水淺兩岸窄。安得駕長風。高帆凌海若。</text>
<title>擬李白古詩五 十九首 其34</title>,<text>大聲枕邊來。殷訇天地動。白日慘晶暉。飛塵交澒洞。形侔鉅鹿軍。勢壯彭衙閧。皆持篲雲戈。各馭飛天鞚。分軍蠻蜀多。列隊凡楚衆。魚貫登雲梯。鳧趣繞畫棟。淳于豈却秦。墨翟難救宋。喧噪日夜爭。秋毫千駟重。毛穎夏霜寒。舌鋒龍泉聳。輸贏幾局棋。榮悴一旋踵。午榻忽欠伸。南柯驚蟻夢。堅鋒只自守。何因沽我勇。</text>
<title>擬李白古詩五 十九首 其35</title>,<text>鄭客把乾鼠。倚巿要千金。楚人得山鷄。自比丹穴禽。繡繪飾章句。曲士鳴詞林。可憐竊吹竽。亂我笙簫音。獨奏鳳將雛。慙愧若爲心。千載正聲息。王風終陸沈。何由嗣三百。被之綠綺琴。</text>
<title>擬李白古詩五 十九首 其36</title>,<text>瑩瑩八尺劍。霜鋩寒秋濤。碧甆摩越砥。淬之鸊鵜膏。韜光金匣裏。十載蛟龍號。峩峩南山上。有虎白雪毛。百獸莫敢前。一嘯長風嘷。何當斫其頸。殷血灑林皐。</text>
<title>擬李白古詩五 十九首 其37</title>,<text>賈誼進一策。慟哭當時事。梁鴻歌五噫。感歎民生悴。大才困風塵。蕪絶凌遐志。哀吾混塵俗。誰識奇男子。世路曲羊腸。心期直金矢。捿捿望紫闈。浩浩歌白水。不如早歸來。四海無知己。</text>
<title>擬李白古詩五 十九首 其38</title>,<text>梅花先東風。白雲迷空谷。疏疏映靑條。月下鳴寒玉。不共桃李春。仙姿苦幽獨。何處寄一枝。佳人在海曲。</text>
<title>擬李白古詩五 十九首 其39</title>,<text>遼關白雪夜。獨登山海樓。天地同皎皎。水月共浮浮。胡沙千帳邇。秦堞萬里周。華夷碧水阻。興替白雲悠。匹馬寄暮年。賓館失淸秋。西風故鄕淚。吹送落鴈洲。</text>
<title>擬李白古詩五 十九首 其40</title>,<text>有鳥假鳳羽。五色成文章。高飛千仞表。來止穎木傍。時人皆拭目。咸仰聖世祥。爭餐共鷄。吐音殊笙簧。梧桐自翠陰。竹實空淸香。虛名終底用。無復鳴朝陽。</text>
<title>擬李白古詩五 十九首 其41</title>,<text>西登崑岡頂。東涉搏桑津。回斡北斗柄。南溟酌淸淪。歸來禮白雲。依舊韶華春。千秋玉樓宿。珠珮光璘彬。太素之上仙。呼我紫泥宸。羊角上九萬。蓬壺看一塵。腐鼠是何物。群鴟莫我嗔。</text>
<title>擬李白古詩五 十九首 其42</title>,<text>昭昭一点白。萬里滄波頭。迎風欵欵舞。憐爾舊沙𩿨。蒼苔雨後石。紅蓼月邊洲。他日倘尋盟。相呼海山秋。</text>
<title>擬李白古詩五 十九首 其43</title>,<text>秦穆升化國。漢明夢金仙。靑雲奏廣樂。花雨迷諸天。符禽剪鶉首。伯圖知有緣。大道本無岐。神敎豈長湮。嗟嗟億萬世。仙佛滿大千。</text>
<title>擬李白古詩五 十九首 其44</title>,<text>裊裊一竿竹。結根高陵阿。蔓蔓一條蘿。糾繆長松柯。與遠結婚姻。千里阻山河。妾顔方似花。君心先蕩波。過時蘭不採。霜露將如何。</text>
<title>擬李白古詩五 十九首 其45</title>,<text>霜風振荒野。草木黃以萎。朝景翳游氛。萬象紛靉靅。裔裔孤飛鴻。避繳秋雲裏。歸去飯黃犢。烟簑杳白水。</text>
<title>擬李白古詩五 十九首 其46</title>,<text>昇平二百祀。文物何煒煌。雙闕聳雲漢。甲第連街坊。金貂映鳳液。簫管沸玉堂。輿臺血汗駿。倡優雲錦裳。長安風草動。九陌秋蓬荒。糠覈尙不足。肥甘安敢望。卽今舊烟月。在莒君莫忘。</text>
<title>擬李白古詩五 十九首 其47</title>,<text>桂樹生南國。天香芳酷烈。窮陰閉山河。草木正委絶。靑靑陽春姿。獨立傲霜雪。眄彼碧桃花。嬌笑韶華節。歲晏復何顔。枯楂凍欲折。</text>
<title>擬李白古詩五 十九首 其48</title>,<text>秦皇怒目裂。山石皆流血。矧此一條城。縈帶何須說。當時一呼邪。萬里胡塵絶。農桑太平春。關塞笙歌咽。竹帛枉是非。纖纖書生筆。</text>
<title>擬李白古詩五 十九首 其49</title>,<text>越女淡新粧。雙蛾遠山色。方當艶陽年。托婚征戍客。紫塞鴈不來。靑蘭花已落。相思明月窓。流淚空沾臆。</text>
<title>擬李白古詩五 十九首 其50</title>,<text>嫫母效西子。狼藉施朱鉛。春風倚繡戶。誇作傾城妍。須臾粉脂落。漆色還可羞。去矣挈妻子。世間多此流。</text>
<title>擬李白古詩五 十九首 其51</title>,<text>白水應赤伏。陳橋換黃袍。子陵釣臺峻。希夷午睡牢。富春松桂邃。華嶽烟霞高。天子何官是。昨日卽吾曹。千秋紅塵裏。皎皎蘭雪操。</text>
<title>擬李白古詩五 十九首 其52</title>,<text>白日隨風轉。飄落𡹛山外。一夕綠換黃。天機吾奈何。蕭艾固其宜。芝蘭亦何罪。霜髪無私心。卑尊明介介。已誤黃昏期。夷猶淚空灑。</text>
<title>擬李白古詩五 十九首 其53</title>,<text>群蝱能搏牛。十狼可制虎。六卿旣移晉。三家復夷魯。不見七雄爭。秦遷八百祚。君子早藏蹤。戰國多風雨。</text>
<title>擬李白古詩五 十九首 其54</title>,<text>長劍倚崆峒。乾坤茫浩浩。哀壑北風高。飛霜塗野草。孤鳳從西來。悲鳴向蓬島。千仞俄彩翎。岐山碧梧老。去去五雲深。爾生良不早。</text>
<title>擬李白古詩五 十九首 其55</title>,<text>石上一張琴。泠泠松風寒。白雲逗秋嶺。赤鯉騰淸瀾。楚山高峩峩。吳水深漫漫。天送好月來。徘徊玉欄干。曲終長歎息。千古知音難。鵾絃挿鐵撥。回首望子安。</text>
<title>擬李白古詩五 十九首 其56</title>,<text>幽谷出崇蘭。夭夭臨春風。雨露浥芳根。淸香滿山中。採之盈我懷。欲獻蓬萊宮。世人眼多肉。熟視蕭艾同。</text>
<title>擬李白古詩五 十九首 其57</title>,<text>鵬也羽族雄。搏風九萬里。揚翎簸北溟。五岳飄長吹。高岑獨何爲。鷦鷯一枝耳。寸管章句儒。焉知天下士。</text>
<title>擬李白古詩五 十九首 其58</title>,<text>阿谷有美女。浣紗淸溪隈。明眸泂秋水。不肯向人回。我心琴無軫。岐路空徘徊。願將翠瑤珮。鳳鳥以爲媒。</text>
<title>擬李白古詩五 十九首 其59</title>,<text>噭噭復噭噭。慟哭臨窮途。軒轅杳何處。日晏洞庭湖。重華去不返。雲物愁蒼梧。季葉何擾擾。羊羶天下趍。鷄鳴四關開。蹄軸交高衢。失意在毫末。挺劍爭睢盱。褒斜平地起。楚越跬步殊。功名半雲路。歲月已霜鬚。歸來故江畔。羹蓴飯雕胡。</text>
<title>詠梳 拾遺錄</title>,<text>木梳梳了竹梳梳。亂髮初分蝨自除。安得大梳千萬尺。一梳黔首蝨無餘。</text>
<title>閱書帙。見蠧魚狼藉。</title>,<text>秦皇遺魄化爲魚。蝕盡當年未盡書。等食須知當食字。私之一字食無餘。</text>
<title>題豐山驛</title>,<text>世上無人識俊才。黃金誰是築高臺。邊霜染盡靑靑鬢。匹馬陰山十往來。</text>
<title>次拱北堂韻</title>,<text>千里飄蓬落日南。靑春華髮兩毿毿。斗覺和風湖外早。新芳染屨先三三。</text>
<title>次韻題性誾詩卷</title>,<text>九十求詩百里外。莫嗤淸癖役高人。當世如無彭澤老。遠公不笑虎溪濱。</text>
<title>謝密昌還衙惠詩。用其韻。</title>,<text>華席曾逃酒。端居懶踵門。相思春已晩。芳草遍山原。</text>
<title>次許判書 筬 十貂亭韻</title>,<text>二五恩榮買漢江。諒知遺直賁鮮邦。餘論續貂誰先我。欲叩玉皇雲母窓。</text>
<title>松泉精舍 松泉錄○己未</title>,<text>尸寢日高罷。晴窓終夕開。溪雲穿樹過。山雉入庭來。糲飯不盈鉢。草書時撥灰。誰從魯三氏。低首作家陪。</text>
<title>妙峰三瀑 二首</title>,<text>織女機中斷。從天三練拖。阿香車轉軫。李靖馬頻撾。灝氣千林暝。寒聲盡日哦。山靈迎好客。花樹彩禽歌。</text>
<title>妙峰三瀑 二首 其二</title>,<text>叢巒奔會處。樛木競相挐。銀漢三層決。蒼膏十肘瀦。題詩苔作素。避雨窟如廬。出洞重雲翳。盈襟爽氣餘。</text>
<title>精舍夜吟</title>,<text>三月山寒杜宇稀。幽人雲臥靜無機。中宵錯認千峰雨。僧道飛泉碎石磯。</text>
<title>松泉 十絶</title>,<text>城市囂塵惱殺吾。乍携漁網出闉闍。松泉三雨添淸賞。瀑作奔霆澗作湖。</text>
<title>松泉 十絶 其二</title>,<text>長林彌谷夏陰涼。乳鹿眠甘密處藏。老釋披雲新洗衲。佛前來爇白檀香。</text>
<title>松泉 十絶 其三</title>,<text>多羅寶樹衛琳宮。溪上層軒吹業風。佛飯施魚魚正飽。靈泉宜戒把竿童。</text>
<title>松泉 十絶 其四</title>,<text>靑山涔寂本無情。何事溪流盡日聲。道人觀化心源靜。洗鉢淸漪魚不驚。</text>
<title>松泉 十絶 其五</title>,<text>明時多罪愧深恩。一任淸癡臥木軒。死去願爲溪上石。無心長作白雲根。</text>
<title>松泉 十絶 其六</title>,<text>螘子不來羶血亡。朝看屨滿夕羅張。山僧喚我松溪主。誰識人間姓字香。</text>
<title>松泉 十絶 其七</title>,<text>萬世春秋有是非。一時榮悴等蝱飛。歸來生理山僧淡。溪䔩園蔬得雨肥。</text>
<title>松泉 十絶 其八</title>,<text>憶昨華軺趁曉星。宦情如酒醉還醒。閑來步屧山門靜。采采芳洲杜若馨。</text>
<title>松泉 十絶 其九</title>,<text>莎草和烟石竹紅。陰陰夏木水生風。藍輿來卸荒臺上。笑看群魚爭小蟲。</text>
<title>松泉 十絶 其十</title>,<text>雲峰直與道峰連。百谷飛泉一院專。行到水窮奇絶處。却愁天秘世間傳。</text>
<title>拔宅遊 四首</title>,<text>貌厚情深男子然。息交猶爾婦人賢。溪山無限人生少。煮蔌嘗醪慰暮年。</text>
<title>拔宅遊 四首 其二</title>,<text>淸世狂吟百一詩。老閑蹤跡白鷗知。誰知正氣軒天地。落筆猶能走衆魑。</text>
<title>拔宅遊 四首 其三</title>,<text>半夜何人欲負山。冥鴻一去水雲間。丹楓影裏觀魚戱。聞道長安斫老姦。</text>
<title>拔宅遊 四首 其四</title>,<text>華空月幻身名謾。兔角龜毛世道非。歸去頭流山欲晩。丹楓蒼桂照秋衣。</text>
<title>題燕山舊宮墟石上</title>,<text>風泉瀉壑石屛圍。莫向宮基道是非。脫幘坐磯去苛禮。盤針投水嫌多機。何須早覺先烏鳥。自有新羞足蕨薇。閑倚靑楓成小夢。滿林游氣濕春衣。</text>
<title>詩謝藍輿僧</title>,<text>城市塵緣盡。雲山發興淸。松泉吾一壑。蘭社爾三生。石老苔逾碧。花鮮水更明。藍輿遠相送。春漲似深情。</text>
<title>題松泉齋宮客僧印永詩卷。次五峰韻。</title>,<text>塋園松瀑密。犯雪訊居僧。除日宜宵話。新春趁曉興。臺平堆古瓦。磴細蔓寒藤。百歲終歸此。何山對漆燈。</text>
<title>山庄</title>,<text>山庄茅覆屋。匏葉襲如鱗。園伏朱都事。門迎段老人。樹巢嗔夜鹿。火墾藉乾薪。樑上懸疎網。知君獵雉民。</text>
<title>題金剛山僧彦機詩卷</title>,<text>靑鶴高棲萬仞峯。火龍蟠處水如空。東歸不誤松雲約。吾友巖中綠髮翁。</text>
<title>題智異山僧詩軸</title>,<text>芭蕉葉上梵經題。一鉢香籸不糝藜。何事索言千里外。道存隨處卽曺溪。</text>
<title>贈性敏</title>,<text>竿牘來門積若山。坐孤花柳滿長安。休官會臥松泉社。隣舍須分道帙看。</text>
<title>題智異山人寶雲</title>,<text>昔渡紅泉訪道師。好將蘿薜掛風衣。只今戶外多塵屨。跨鹿雲巒計較非。</text>
<title>東澗中題</title>,<text>白石盤陁碧澗長。萬松陰裏數峰蒼。迷花不獨漁舟子。欲訪秦餘歸路忘。</text>
<title>浣紗溪上遊雙瀑</title>,<text>兩道懸泉響玦環。寒潭搖影碎靑山。樵童莫折巖花去。怕却春光漏世間。</text>
<title>寒食掃墓後。與親族入松泉精舍。</title>,<text>初爲先藏禁採樵。薄將蘭若寄岹嶢。人專一壑烟霞足。地近三峰氣像饒。寒食春風香火罷。催花夜雨瀑泉驕。居僧强解諸君意。呵護山神百厲消。</text>
<title>贈北道僧性天南遊頭流山</title>,<text>衣繡靑年出北關。風旗遙拂海雲寒。僧從何處過精舍。我已無心作好官。七佛庵奇金布地。雙溪花晩錦成湍。扶笻直欲隨君往。門掩空山竹萬竿。</text>
<title>遊沙河里浣紗溪</title>,<text>軟綠新籠野燒痕。小車遙傍浣紗材。歌聲時興水聲入。紅袖欲將紅蘂分。白石可床何必席。淸泉替酒莫須樽。群峰迎我如相謂。春盡不來吾憶君。</text>
<title>遣懷</title>,<text>俸盡囷虛家儲無。形如秋嶽極淸癯。長飢伏櫪馬非馬。不寐據梧吾喪吾。黃卷流芳他日事。蒼生係望此身孤。群雄蝡蝡終歸穴。自笑何成半百踰。</text>
<title>過楓溪</title>,<text>生憎楓葉托山林。正値孤陽會衆陰。謾把猩紅粧外面。誰知漆黑閟中心。三秋殺氣要相好。一夜狂風底處尋。何似寒崖松萬古。蒼蒼不怕雪霜侵。</text>
<title>高陽途中。遇幼時友李 貴 玉汝。</title>,<text>天下皆如李貴愚。淳風猶可挽黃虞。囊中尙有金蜩帽。好作田園老丈夫。</text>
<title>昭陽亭留別。入楓嶽。金剛錄○壬戌</title>,<text>三十年榮宦。何曾裨世程。巖廊虛宿望。雲水苦嬰情。老作樵夫侶。羞干隱士名。丹崖靑嶂畔。行李一笻輕。</text>
<title>淸平寺留別淵叔 侄潚。入金剛山 二首</title>,<text>阿咸前馬阿戎後。眞似長房拔宅登。山腹彭亨便坐憇。石牙齚齶裂行㬺。村遐罕入樵童斧。僧去誰懸佛殿燈。獨有垂泉留舊客。不禁殘照下西陵。</text>
<title>淸平寺留別淵叔 侄潚。入金剛山 二首 其二</title>,<text>窣窣秋聲震洞天。馬前殷葉得霜鮮。斑斕烏虺蟠途側。傲兀黃熊坐樹顚。穉子欣逢林果熟。羸驂愁下石崖懸。山靈休哂征夫苦。送我蓬壺羽化仙。</text>
<title>淸平寺次雙磵 侄活 韻 三首</title>,<text>欲求宓妃聘。郍捨蹇脩媒。曾見細香院。不慙眞歇臺。金風凋翠樹。紅澗泛瓊盃。鹿馭疲巖徑。仙遊且莫催。</text>
<title>淸平寺次雙磵 侄活 韻 三首 其二</title>,<text>風磴緣江細。芒苕擁馬頭。行穿箭括窄。誰揷劍鋩稠。高樹藏朱栱。欹厓界碧流。眞人終不遇。仙鹿謾呦呦。</text>
<title>淸平寺次雙磵 侄活 韻 三首 其三</title>,<text>玉帶縈紆嚲。截肪琪林掩。翳閟鳴瑭山。靈豈識曾遊。客烏鬢今添。九月霜▣▣。▣▣▣▣▣。▣▣▣▣▣。</text>
<title>次鶴谷韻</title>,<text>秋光㶑㶑望無濱。秋草斑斕似繡茵。作賦東征曺大家。絳紗帷外摠門人。</text>
<title>贈水鍾寺僧。次漢陰韻。</title>,<text>二紀流光一鳥過。雲棲寥落舊懷多。龍頭囷蠢今將縮。輸與兒髦作使華。</text>
<title>東關秋思</title>,<text>神仙富貴兩難諧。流水人間計較乖。金氣無端催歲暮。白頭何事又天涯。霜前歸燕謀行李。草裏寒螿話別懷。老洫焉知河海闊。大方羞殺井中蛙。</text>
<title>題信默軸次韻</title>,<text>聞名同默笑猶然。自道山人字是仙。千卷書齋千峀刹。山南山北兩安禪。</text>
<title>慧仁師昔遊松泉有舊。今遇諸金剛。書此以贈。二首</title>,<text>幽居曾卜道峯山。丈室脩然亂瀑間。吾謝天官歸別業。爾辭仙嶽下孱顔。飛蓬失路靑雲遠。粲柏爲粮白日閑。千里相逢俱靜散。莫將風月向人慳。</text>
<title>慧仁師昔遊松泉有舊。今遇諸金剛。書此以贈。二首 其二</title>,<text>崑脚遙凌碧萬重。病危還保蛻蟬容。漁簑舊狎沙邊鳥。鶴馭今棲雪裏松。蕭寺全家幽事足。故園經歲夢思慵。佇看緋紫粧巖骨。鐵鎖窮攀第一峰。</text>
<title>改韻</title>,<text>關山積雪見何曾。駭目崇臺沒九層。老僕行商淹日月。兒曹傳札隔崚嶒。時因獵客嘗熊白。多謝巖僧餉蜜稜。山鬼亦知憐翰墨。剡溪寒夜興長乘。</text>
<title>前韻</title>,<text>金剛積雪舊聞聲。目見終冬萬壑平。老僕輸粮迷嶺路。兒曹傳札斷人行。時因獵客嘗膏雉。多謝巖僧餉宿菁。山鬼亦知憐翰墨。故令窮病泥香城。</text>
<title>詠懷題於于野譚</title>,<text>三年京兆宦情疏。淸夢長遊水竹居。紳笏本非莊氏物。春秋焉繼仲尼書。孤帆踔海知無恙。八翼凌天總是虛。付與癡兒公事了。玉堂金馬亦吾餘。</text>
<title>別紙三張贈慧仁師</title>,<text>優曇高弟子。西笁道傳空。稻衲光如洗。蒲團爛若烘。月臨杉頂雪。雲逐石龕風。動問巖棲客。春盤肉秀紅。</text>
<title>遣興</title>,<text>慣將氷齒飽官飧。頓覺霜髭逼墓門。長喝竟衢厭聒噪。新編堆架欲眵魂。文章倔佶年來甚。時命崎嶔日者云。自識天機胸裏有。杜權衡氣不須論。</text>
<title>遣興 其二</title>,<text>化去難敎爲景星。閑來那得著仙經。失時未濟群生苦。得意焉敎四海寧。短盡頭邊午丈髮。寬殘腰下萬金鞓。江山雲物抛無主。竹帛何關姓字馨。</text>
<title>病後贈僧 二首</title>,<text>竟夜沈緜水火俱。白頭絲喘幾何餘。呼童試看奎星象。破履長圓綴朗珠。</text>
<title>病後贈僧 二首 其二</title>,<text>皆骨漫山五葉松。千年直榦簇蒼龍。枝頭結子三霜熟。服餌長如處子容。</text>
<title>題寶盖山寺璧 癸亥</title>,<text>七十老孀婦。單居守空壼。慣讀女史詩。頗知妊姒訓。傍人勸之嫁。善男顔如槿。白首作春容。寧不愧脂粉。</text>
<title>送回答使從事官李 實稷 入日本國辭</title>,<text>日域莽蒼。迥壓鰲極兮。漆牙㟞嵃。雕額斑駁兮。爆拍雷砲。熌磹霜鍔兮。薙獮荐尋。鉤鎩攢鋩兮。龍蛇遘沴。箕鰈九陽兮。偏袒厲鋒。東顧可忘兮。淫氛湔蕩。挽注銀潢兮。脆項蔓菁。漬血凶彊兮。妖族薧鱻。源跱平彊兮。艅艎西款。徼我信价兮。揀拔邦髦。二使同舸兮。涓辰擧碇駕長𩗭兮。奫淪沆瀁渭汾浡兮。濙瀯浟湙洞霍㫚兮。叱喝天吳怳歙欻兮。連山蓄縮天如畛兮。鳥逝猋颺劈箭迅兮。靑紅糾繚噴蜒霧兮。吹澇飛漺魚龍抃舞兮。大鵬屭贔鯤鱷淸路兮。駞頭象齒虎豹文兮。析鼻脩尾鼓風雲兮。弭檣扳涯陟賓堂兮。珍饌琅玕押獵圓方兮。殊俗懾慴衣被龍光兮。虔承絛約惕皇風兮。泥頭帖耳歸朝宗兮。迎潮回棹泊東萊兮。珥貂虎拜明光巍兮。國祚綿延洋飛灰兮。</text>
<title>送成則優 好善 進士南歸公州百韻 布衣錄</title>,<text>恭惟吾姓出南州。族茂東方世代悠。鼻祖都僉調鼎日。麗王忠烈覲元秋。雙男在夏綿瓜瓞。八子居東位伯侯。直諫批鱗光簡策。英才協夢秉衡樞。炎鄕塑石山妖遁。危逕馳毬古址留。諫議全材稱吉甫。高山妙筆捋鍾繇。衣冠衮衮登㙜省。金玉崇崇峙阜邱。謝氏庭前羅玉樹。于公門外列華輈。先生脫畧羅紈習。夙歲劬勞道藝修。瀡滫常贏思孝永。荒愚自取友于優。麟遊幾歎生衰世。鷄夢先驚未白頭。髫歲崩天嗟我命。鯉庭承訓此生休。六經已掃惽如瞽。萬事無能拙若鳩。禮法糾繩俱枘鑿。文章事業反盾矛。幾希斤斧殘萌孽。髣髴襟裾餙馬牛。賴有慈親能䑛犢。解敎頑質免冠猴。三餘書史功初着。千軸篇章覽卽周。三代兩京書博記。九丘八索事窮搜。文瀾百世沿濂洛。道脉千秋溯魯鄒。靦面赬顔羞屈宋。嘔胸唾喙鄙蘓歐。轉喉風雨吟來趣。揮手靑黃筆下浮。白雪一聲終寡和。靑陽三紀若馳郵。扁舟落魄江湖裏。一杖翩躚水石陬。讓畔樵兒丹桂岸。爭磯漁父白蘆洲。邇來海內思知己。遍向寰中覔好逑。會友以文安有挾。觀其所與彼焉廋。五交賤態排拫盡。三益良朋寤寐求。李白眼高誰許可。元賓行峻罕交游。人心雲雨多翻手。世道風波幾覆舟。煑手屋頭爭聚蟻。張羅門外息鳴騶。廉頗怒客排趨勢。翟子書門請絶遊。白眼叢身爭睊睊。簧言銷骨競咻咻。知心幸有賢公在。行己殊非俗士流。魁岸殊姿頗倜儻。凌雲逸氣信䧺酋。昂昂野鶴殊雞族。皎皎天駒脫馽䋺。慷慨悲歌思趙代。縱橫任俠憶幷幽。高孤自保凌霜勁。局束羞爲繞指柔。黃馬奇談疇敢敵。碧鷄雄辯儘無儔。春叢零葉論寒沍。貴价霑襟話苦愁。齷齪寧容事苛禮。怛忉何用抱幽憂。平生愛殺杯中物。天地都於醉裏收。托糵逃昏奚獨籍。承糟枕麴恰如劉。長安嘉月謀淸債。山室香醪溢瓦甌。羽扇綸巾吟復嘯。鸕杯鸚酌酢還酬。河呑海吸常爲樂。泥醉山頹得自由。神入睡鄕超混沌。首回塵世笑蜉蝣。老妻啼餒看如未。稚子呼寒知也不。竈突不黔如墨翟。衣裳至骭似黔婁。爲緣身世專三樂。惟有中心隘八區。手則馬遷遺史把。衣於鬼谷老師摳。半生黃嬭功程積。一帙緹箱歲月遒。墨帳深深穿坐榻。靑燈耿耿累更籌。詞林掉鞅聲洋溢。文苑摛華句炳彪。可爲雙親揚顯譽。庶令淸世煥鴻猷。摘髭科第無軒輊。拱手朋儕孰比侔。三北何如終挫䘐。十年長使事鑽錐。新霜荏苒欺雙鬢。昏霧矇矓眩兩眸。颯颯雄才同柙釰。悠悠生世視浮漚。遼東有柱丁仙感。鶴上之人太白羞。白鹿擬驂員嶠島。靑蛇思袖岳陽樓。歷登四岳凌霄漢。俯視三韓等螘螻。峻巘臨瀛森劍戟。寒泉轉石碎琅璆。春粧萬壑韶光嫰。秋染千林錦色稠。不見鸞簫來縹緲。謾將刁匕獨咿。歸來城郭渾塵土。坐對妻孥幾悵惆。憂病相尋丁厄會。妖殃遝至豈人謀。椿堂受玦方垂白。蓂曆周朞尙被訧。貝錦斐成雖罔極。离明洞燭竟無尤。眚災始悟名爲累。感慨從今筆欲投。遠向南鄕勞夢思。遙知故里老松楸。千間廈屋連甍宇。萬頃良田接畤疇。降雨滮池波涆涆。連雲粳稻色油油。隔窓箾瑟聞筠簵。滿苑芬芳有橘榴。棗柿有林千戶足。芋薑遍町萬叢抽。素魂早返寒氷裂。紅萼敷榮翠鳥啾。錦水波聲來枕上。鷄龍山色入簾鉤。山川淸麗怡神性。風俗醇醰足樂婾。業繼高曾追燕翼。居因雲水作菟裘。家僮翼翼供千指。甌窶穰穰牣萬篝。廐下駔驤駒汗血。床頭瀲灧酒新篘。令令黃犬凌毚兎。鴪鴪靑鵁脫臂鞲。雲外飛蟠墜鵠鷺。淵心沉細出鯖鰌。燒香一室時看易。植杖西疇或易耰。芒屩山扃尋緣髮。簑衣烟渚趁沙𩿨。帝鄕不似衡門樂。玉珮寧如欸乃謳。芳餌誘魚登俎机。綵繩欺鳥落罝罦。珥貂七葉墳三尺。珠履千行土一抔。便可優遊歸樂土。何須羈紲作孤囚。怱怱來日行裝理。去去家山道里脩。臨別襟懷同繾綣。托心縞紓兩綢繆。幾年麗澤懽魚泳。兩世芳隣詠鹿呦。蠅翼早知攀鳳翮。汚渠還媿映淸溝。一燈蕭寺曾同業。三夜寒齋舊共裯。芳杜多齡薰臭鮑。駑駘十駕趁驊騮。如何鱗羽終相隔。使我幈幪不得庥。千載一時逢際會。小人君子別薰蕕。莫將奇氣藏丘壑。須罄精忠貢冕旒。庶見封疆如鏡凈。何難治道等毛輶。江南月色方淸好。漢北風威正䬀飀。好去好歸咨我友。離亭殘日兕觥觩。</text>
<title>關東紀行二百韻 關東錄○庚寅</title>,<text>萬曆紀元號。時維十八霜。流年丁白虎。佳節屬靑陽。佐缺關東幕。銓移刑部郞。承綸辭鳳闕。含淚拜萱堂。西日催郵傳。東郊設供張。平邱新旅枕。水寺舊禪房。螺角交淸響。松羅識寵光。龍津流桂楫。葛壠奠椒漿。骨肉爭欣迓。壺餐爲遠將。砥平經甸域。松峴踐原疆。亞使人非稱。邦君禮甚莊。淳風蘓槁枿。嘉政浹甘棠。位逼崔丞噤。官淸孟尉狂。科頭寧着幘。坦腹不披裳。書記吾何與。籌謀我莫當。楊桁休楚扑。鴈𪚥絶趨蹌。桂酒澄樽裏。蛾眉媚坐傍。憑虗危檻逈。凈友曲池香。㙜賞觀魚勝。亭臨漱石凉。長林環岸翠。峭壁繞流蒼。上院稱名刹。喬基占峻崗。木蓮陰絶磵。巖逕出脩篁。萬里來雙瞙。千山湊一床。歷詢當汲汲。馳驟載彭彭。酒石名空在。溪樓見未甞。山當簾滴滴。波匝枕鏘鏘。鐵笛臨風弄。漁舟待月航。平昌圍巘嶽。和驛少村庄。鍾乳流膏液。般倕逞斧斨。看人頭目在。有洫稻粱亡。束火泉無極。縻繩路不茫。淸心供勝賞。征客辦春望。馬首㙜山路。鐘聲月寺廊。翠岑猗五角。蒼檜老千章。漢水終朝海。牛筒此濫觴。金剛千抱合。膏滀百尋强。點額魚超級。桃花浪沸湯。驛名朝秣馬。關嶺晩治裝。積雪長凄凜。森林半死僵。雲烟晴不礙。天氷混難詳。蜀道䧺天險。秦崤捋巨防。溟洲稱府庫。海國富賢良。民俗敦周禮。人才萃夏庠。無閭貞不表。有里孝皆彰。鏡浦聞常飽。蘭舟願始償。深無沒肩背。淺可泛艅艎。遠渚蒼松匝。長沙白鳥翔。華亭褰錦帳。烟浪駕風檣。賀鑑移新鑑。紅粧換舊粧。後紅粧妓名。 寒松仙跡古。雲錦野燒煬。許李何時會。風流不可忘。樹林如有識。巖石揔流芳。栗項揷霄漢。火峰攢豫樟。畏途愁孝子。危磴學回膓。佳麗傳三陟。豐饒溢萬倉。厥田惟上上。多稌儘穰穰。北野松迷路。西樓竹繞墻。白山凝翠黛。丹壁蘸滄浪。㙜上篝燈熀。波心城火煌。橫流閙歌板。臨檻釣鱒魴。石幻無窮態。㙜凌不測洋。巉巖如釰戟。蹲踞似虎狼。長峴連刀嶺。帥㙜隣孟坊。地名君奭召。民想翊成黃。短碣苔紋蝕。千秋茂烈揚。蔚陵浮海浪。蒼巘露天潢。如艦漂篁笋。隨波渡鹿麞。蔚州巍官閣。山家長篔簹。厓斷高何極。竅呀深可量。小門通永夜。橫棧入無暘。蝙蝠飛難數。龍蛟見可惶。倒栽敷菡萏。垂植注玕琅。層塔濃銀玉。飛泉碎水瑲。無風寒冽冽。有水黑汪汪。旣出天何曠。追思夢尙恇。石門通間介。洲榭合相徉。不失望洋實。曾無遠目障。銀山相出沒。金皷幾鏗鏜。鮫子爭輸蚌。漁人競擊桹。越松長夢想。乘月始彷徨。蒼鬣籠天漢。寒沙耀眼眶。烏鳶曾不下。草棘詎能荒。粉革披高樹。華樓壓峻隍。南關蹤已遍。北路馬交驤。連谷茶三碗。洞山夢一塲。沙從牛石響。風到峴山颺。人去遺窠穴。巖窪類鼎鐺。地存仙子秘。亭古海雲祥。趙子才圭璧。河公器棟樑。高功光簡策。遺跡異尋常。波靜氷紈熨。烟沉松露瀼。三鯨齊躍躍。千頃縮滄滄。奮鬣雷霆閧。飛澇霧雨霶。驛亭圍翠桂。官道蔭垂楊。新屋勞王繭。華題餙玉瑭。洛山欹醉枕。騷客富詩囊。林鳥靑春暮。梨花白雪䨦。金鷄驚曉枕。烘暈射扶桑。恠氣紛相糾。淸風來自旁。霞蒸天似燬。猩染海爲衁。巨浸呑還吐。暘烏頡復頏。斯須浮火轂。昭晣辨毫芒。仙府聞堂石。天紳認土王。土王窟長瀑。 藍輿尋雪嶽。巖窟望金剛。天吼來鳴杖。峰奇亂束槍。石平渾類榻。崖广巧爲廂。萬木俄披拂。千軍似掠槍。眞人遊䢘邑。湖水勝餘杭。綺席臨危岸。孤舟艤曲塘。幅貟環嶽廟。深淺羃菰蔣。隔海棠迷渚。多魚食薦𪚥。沙長眠鵠鷺。波闊浴䲶鴦。淸磵如舒翼。長松怳奏簧。月窓迎桂影。風浪看陵襄。高唱驚鮫鰐。淸簫引鳳凰。釣鰲眞不惡。鞭石也何妨。花浦如佳士。仙潭似美娘。供薪民刈荻。編席吏收菖。縣邑三泉陷。居民萬命殃。靈仙淹白鹿。塵世吊黃粱。戰藝文爲刃。張羅禮作綱。無能宜剔去。有善盍明敭。匠石掄梧檟。醫扁蓄桂薑。偏荒誰訓迪。言語若優倡。莫道封雍齒。還疑棄驌驦。貢筵鳴鹿罷。高閣皷鐘鋃。解佩休波驛。揮鞭指大康。舸巖雄萬斛。鐘石恠千創。西嶽如吳會。南江似楚湘。海遐愁眼纈。山近費頭昂。亭上兼雙樂。身中已百痒。仙蹤尋海漵。別浦聒鶖鶬。依約前峯字。分明南石行。千峰遊不厭。三日去何遑。寺老鳴鐘釋。碑侵礪角羊。嶼孤蹲石獸。亭古咽階螿。極浦羅羣玉。奇巖等截肪。甕巖森木柵。線路達行商。穿島誰䟽鑿。金幱巧削鎊。靑紅延日暈。呀谺啓天閶。浪漱衝崖隙。沙明粲玉璋。不容人力處。方識鬼謀臧。六面四叢石。千鎔百鍊鋼。天工何詭恠。造化甚荒唐。整整如繩墨。高高近角亢。千尋交起伏。五采爛緋緗。海闊堪張帆。風恬好涉卬。侍中㙜已舊。吊客涕空滂。霽色浮羅縠。波聲振羽商。榻邊山走北。雲表地連羌。轉旆歸程邈。回塘晩稻秧。仙山瞻咫尺。身世癖膏肓。芒屩替靴韈。荷衣代鷫鸘。厓危鉢水急。足滑坂丸忙。倒落骨應碎。淵沉身不傷。楓橋滌巾襪。楡岾舍車箱。山色映譙閣。川光亘畵樑。千螺佛頂秀。九井石巓方。氷竇寒無夏。甘泉味似糖。龍淵無逕路。蛟穴攢鋒鋩。疊穎連雲起。三牲遇旱禳。毗盧攀老栢。寰宇視微糠。列嶽如臣妾。諸天近玉皇。琪生樹黨伍。瑤茁草芳薌。吸液行充腹。茹芝采滿筐。獅蹲峯矗矗。龜伏水泱泱。一柱千年聳。爭流萬瀑長。潭船超慾浪。石馬脫名韁。妙吉風欞靜。摩訶月榻匡。開心板爲屋。眞歇釋休粮。燕客送荊軻。劉軍發楚喪。皤然山綺季。姣爾石毛嬙。老鶴辭華表。孤墳吊北邙。眞仙何矯矯。愚俗竟倀倀。闊岩名殊實。荒田糓雜稂。寒溪排翠壁。懸水散明璫。晴霧人衣濕。悲風客思傷。素光長裊裊。淸韻激鉠鉠。雲卷衡山腹。眼窮兜率鄕。問津名以母。停棹憶吾孃。聖澤雖加飯。私情慕異糧。昭陽打魚鼈。雕管泣嫠孀。雨釋曾棲息。淸平事慨慷。江山留勝槩。風俗屬時昌。塵想爐燃羽。禪心露洗薔。池魚歸港漭。斥鷃去楡枋。觸地要爲樂。求妻豈必姜。從玆遊寶匝。偏覺等彭殤。奇秀饒泉石。淳庬息寇攘。有生多壽考。無物見羸尩。遍野堆禾黍。終年謝旱蝗。功名覆蕉鹿。世事捕蟬螗。山客供詩酒。村人饋粔䊗。要當躬摯耟。不必釣周璜。萬乘終何顧。千金戒自戕。使華明按察。州邑戢貪贓。竇卧生氂犬。宊無賁首䍧。忠淸要自好。物欲莫交相。欲效懸㙜鏡。還慚拒轍蜋。一心期共國。終始尙云蘉。</text>
<title>山海關。用鹽字四十韻。星槎錄○辛卯</title>,<text>東關何壯固。襟帶海山兼。峻巘靑雲複。洪濤碧落黏。鰲頭看贔贔。螺䯻露尖尖。地利華夷別。形便鎖鑰嚴。城從嬴帝築。邊絶朔胡覘。財爲興繇竭。民因築怨殲。制磁便扞禦。飛彩煥觀瞻。樓季難施勇。梯衝剩挫銛。亡秦昧胡亥。殘地悔蒙恬。書火媒劉釰。兵塵自趙閹。千年逢聖代。一德慰黎黔。封域金湯固。山河雨露霑。荃衷勤北顧。鴻澤致東漸。關倚胡山設。遼除虜刃潛。鐵扃牢獸鍵。譙閣抗翬簷。檻曲三層繞。城高十板添。凌波撗粉堞。對峀捲珠簾。一萬斤鐘𥳁。三千丈陛廉。魚騰掀紫鬣。龍怒奮蒼髯。匝岸楡兼柳。迷洲葦與蒹。烽烟千里熄。菽粟萬民饜。絶徼湔腥穢。淳風尙禮謙。詩書敦賤隷。絃誦閙窮閻。花臉仍雲䯻。齊紈間魯縑。當衢鳴玉勒。侵曉啓粧奩。何處月邊笛。誰家風外帘。書灰要異相。乘雨訪神占。袖幕居民夥。芒毫析利纖。繁華渾夏屋。蕭索謝茅苫。東海萍蓬客。中州歲月淹。酸醎殊嗜好。風土判凉炎。觸地身如寄。逢人口似鉗。關河歷霜雪。朝夕但薤鹽。客路長跨馬。思家謾步蟾。茶爐燃石炭。書肆閱牙籤。遣興杯頻把。書懷筆屢拈。踈狂眞有味。落拓更何嫌。幾日離塵網。浮名付竹鮎。曉燈殘閃閃。風幄擧襜襜。忽罷天涯夢。遙山月一鎌。</text>
<title>高嶺題詠 北繡錄○丁酉</title>,<text>江上送迎者。胡雛紛若雲。桑麻彼此界。男女南北村。解甲羞名將。來庭荷聖君。書生談笑裏。潛裭老酋魂。</text>
<title>敬次端川壁上韻</title>,<text>才魯身多病。吾應萬事休。星文望北極。地勢盡東頭。未試凌霄志。長敎達曙愁。何時塡海水。桑柘看平丘。</text>
<title>利城。次申敬叔 欽 韻。四首</title>,<text>半夜金烏駕日來。蓬山咫尺覷樓㙜。潮波不見盈還縮。氛靄誰令闔又開。百谷歸宗涵地軸。萬龍吹恠釀天雷。神州一點餘瀾裏。彷彿鴻荒元會廻。</text>
<title>利城。次申敬叔 欽 韻。四首 其二</title>,<text>白頭靈液晝陰昏。螺䯻層層聳北門。嶺峻星河頭幾觸。路窮蘿蔦手頻捫。斑文時入莫繇手。楓樹謾招遷客魂。遮却故園千萬疊。恨無雙翮劃飛翻。</text>
<title>利城。次申敬叔 欽 韻。四首 其三</title>,<text>明沙十里簇靑蒼。一㨾龍姿百尺長。紅甲比鱗排陣伍。翠柯交戟鬪風霜。枝支廣廈淸陰翳。葉密仙鸞彩羽藏。要保天年雲海裔。萬牛何羡造雄樑。</text>
<title>利城。次申敬叔 欽 韻。四首 其四</title>,<text>數行官柳若相持。風外垂垂颭萬絲。春來幾送遠遊客。街上欲殘長短枝。鸎到翠陰啼盡意。鷰隨輕絮舞多姿。和愁莫入關山笛。天末令人遠別離。</text>
<title>次李士瑩韻 西繡錄○戊戌</title>,<text>行裝飄轉似雲移。歲暮荒城草木悲。黃稻垂垂湖叟立。靑蘋颯颯楚䧺吹。驛亭傡海常霾霧。王事牽人足別離。安得挽河淸域內。宅民重荷聖君慈。</text>
<title>次金養眞韻 三首○湖西錄○壬寅</title>,<text>蜂蜜凝酥虬卵紅。郊居風味押衙同。輸租幸賴無科外。作業何當事富中。溪奏英韶宵更妙。詩成般爾老尤工。東山白雪松千肘。歲暮端宜反我躬。</text>
<title>次金養眞韻 三首○湖西錄○壬寅 其二</title>,<text>白髮寧辭酒面紅。眼看浮世幻漚同。今生可惜無前後。下性空悲歉上中。衅了干戈歌帝力。甄成雲物荷神工。榮枯都付公規內。有摽長宵徒拊躬。</text>
<title>次金養眞韻 三首○湖西錄○壬寅 其三</title>,<text>離塵便道神仙侶。何待洪厓共拍肩。塒鷄圈豕供賓饌。若藉蒲團合醉眠。驚世詞華來白眼。傳家氷糵替靑氊。他鄕偶作同鄕會。沽酒時傾子母錢。</text>
<title>次宋達甫 騁 韻</title>,<text>休誇長物筆如椽。點竄小詩荒櫳邊。解和陽春白雪寡。錯聽流水高山懸。垂涎從我屛中廐。脫背望君摶九大。莫遣善刀先滿志。庖丁目下已無全。</text>
<title>次李德哉 成吉 韻</title>,<text>倦驂衝險若蛙行。埃壒誰分㙜省名。面赩街亭留宿處。心驚牢犴數囚聲。寒齋虗敞使君座。凍雨偏憐兒女情。致酒鎖江豈無日。顧吾久住不終更。</text>
<title>次礪山守李德哉韻 在扶餘時</title>,<text>莫稱烏府宦中榮。白簡其如故舊情。官妓謾傳三疊唱。驛程靡暇一歡成。朱欄碧沼抛千里。墨綬銅章困小名。同榜須知兄弟重。亂來花折幾枝荊。</text>
<title>次前韻。與李同年德哉。七首</title>,<text>中歲塵埃久割榮。暮年林壑苦嬰情。三溪玉鏡新磨出。千峀銀簪巧削成。失志誰知眞得志。無名何必更逃名。席門寥落車音斷。且勑兒童莫剪荊。</text>
<title>次前韻。與李同年德哉。七首 其二</title>,<text>觀光東洛詎希榮。三載難堪去國情。白首相逢顔面舊。朱門何處徑蹊成。祥雲禁籞勞魂夢。匹馬郵亭愧姓名。松竹久荒江上舍。短筇斜日定披荊。</text>
<title>次前韻。與李同年德哉。七首 其三</title>,<text>來來去去悴還榮。秋葉春花自性情。亂世朝官一命罷。逢年農事百禾成。文章只寫閑中趣。杯酒聊當死後名。惟有小吏頻索稅。荻花深處叩柴荊。</text>
<title>次前韻。與李同年德哉。七首 其四</title>,<text>紫綬金章我豈榮。烟霞不是世人情。酒應黃菊開時熟。詩到白𩿨飛處成。曬錦北隣羞獨富。吹竽南郭謝空名。明朝且扣秋江枻。閒戛魚羹有布荊。</text>
<title>次前韻。與李同年德哉。七首 其五</title>,<text>枯木皆知不再榮。新詩來慰故人情。生涯匏繫與君似。物外鴻冥何日成。礪邑荒偏休自悼。玉堂淸切亦徒名。圖書四壁草堂靜。庭外秋風催紫荊。</text>
<title>次前韻。與李同年德哉。七首 其六</title>,<text>自古芝蘭種不榮。榛榛叢菊底心情。罷驢加楦顔應厚。斫桂增輝計未成。且愛聖賢杯裏物。莫論芳臭卷中名。錦城不若還家好。杜宇身寧庇益荊。</text>
<title>次前韻。與李同年德哉。七首 其七</title>,<text>不分分司北鄙榮。盈盈一物最關情。虗傳祖逖鞭先着。爭奈高唐夢已成。公器取來難擅美。客懷消遣詎傷名。猶餘細故胸中滯。他日華屛會負荊。</text>
<title>次養眞，壺峯，晩翠，金秀才四賢韻。五首</title>,<text>少小斯文勤着手。欲臨長路騁蒲梢。雲移千里親朋阻。血泣三年筆硯抛。秋渚雨欺蘭蕙葉。老梧風擺鳳凰巢。邇來久廢陶潛逕。始喚兒童伐草茅。</text>
<title>次養眞，壺峯，晩翠，金秀才四賢韻。五首 其二</title>,<text>新開小屋臨蘋渚。要看遙岑剪竹梢。魚鳥襟期幽處可。詩書功業老來抛。寒空露洗鴻違漠。虛壘凉多燕棄巢。賽得神龍作秋社。朝來縮酒用江茅。</text>
<title>次養眞，壺峯，晩翠，金秀才四賢韻。五首 其三</title>,<text>百戰榛蕪古城畔。悲風吟葉露垂梢。桃源不見漁舟入。玉珮誰收神女抛。秋雨濕侵靑篛簟。晩潮波漸錦鷄巢。蓬門寂寞無輪鞅。遍屋今生幾尺茅。</text>
<title>次養眞，壺峯，晩翠，金秀才四賢韻。五首 其四</title>,<text>休嫌卜築遠王朝。擅得風烟意便驕。婦取香菰供晡飯。翁將慈竹辦晨樵。雙笳孤笛緣江路。去馬來牛渡野橋。村老猶稱舊學士。不知天上客星昭。</text>
<title>次養眞，壺峯，晩翠，金秀才四賢韻。五首 其五</title>,<text>鵷班常趁早雞朝。袍笏參差細馬驕。誰料炎鄕經草土。至今華髮事漁樵。峯頭缺月窺虗幌。舟上踈燈映斷橋。想得年前靑瑣直。九天銀燭曉昭昭。</text>
<title>送沙彌三俊隨松雲入對馬島 玉堂錄○壬寅</title>,<text>金剛潭上靜蒲團。寶界翛然六月寒。好占雲山閟龍象。更凌滄海駕鯢桓。高天杳水舟爲芥。孤嶼呈雲國似丸。籠絡狡童一髡足。臨邊老將但加餐。</text>
<title>送李正郞斗峰養吾 志完 赴京一百三十韻</title>,<text>始我冠加頂。時君未有生。班家無固胤。蘇氏獨洵鳴。屢奉棲蘭若。常隨講序黌。驚姜看嶷嶷。指李聽喤喤。鴉墨塗窓亂。犀錢絡繡明。高軒環壓轡。右客笏兼纓。東洛金蟆幻。西京鐵馬鍧。搢紳隨帳殿。妻子趁霓㫌。官長虔遭罵。生年遠喚兄。呼兒聽鞠𦜕。滿座照精晶。玄閫開金鑰。淸言響玉珩。摛章捷王勃。射策早蘭成。羅罥鶱雲鵠。鉤牽擺浪鯨。朝稱收國器。門喜繼家聲。簪筆趨螭陛。峩冠入鳳城。裾長不肯曳。鱗逆可先攖。禰鶴冲天日。莊鵬運海程。黃楊丁閏厄。白木趁春耕。烏几披陳簡。昏眵對短檠。林臯簦屩弊。烟月篋箱盛。沙寺仙香馥。郞湖釣舸輕。書淫駕劉峻。詩格窘韓翃。芝撿恩重渥。松山草再榮。三千同濟弱。十八齒登瀛。白馬皎騰練。紅袍殷染猩。鳳毛揮彩翰。鷄舌吐丹誠。秘簡窮讐校。微辭折証評。天官應星宿。人物入權衡。雅曲須瓠稔。膋膏替尹烹。一流分灉濋。同皁別犂騂。本國虔朝請。明王罄禮情。玄黃包錫貢。車軌結周行。時候初陽報。朝宗萬國幷。先秋遴專對。涓日戒遐征。土物金銀禁。行資糇糈贏。西紬十牛汗。南箑百肩頳。藥療征途病。兵鉏㺚寇勍。匭函封奏表。笳皷送忠精。陳軫情何已。溫卿涕自撗。遆郵遵海溆。揚旆越陵阬。浿窟歌金縷。安樓呷玉笙。鴨江分片石。馬耳度殘更。語異主人怛。衣殊行路驚。罽裘排冷穩。騣帽透風淸。瓦屋緣街術。銀牋帖閈閎。懷錢要禁臠。對食乏香粳。金石山誰號。鳳凰城舊名。巖流絶瀏洌。雲骨姱崢嶸。唐帝曾駐旅。麗人此抗兵。歸從偏將拜。攻奈古城嬰。龍被魚之服。心爲氣所令。雙淸蒼䯻秀。八渡翠羅縈。玄帝碑橫廟。韓家碣樹塋。隕石藍色藉。窣堵雪光呈。浪子山多寇。行人意不平。胡雛昔搆難。使節此屯營。駐蹕尋鼪逕。遺墟愴鳥嚶。流傳由信史。指點任愚氓。控圉全遼鞏。金湯古鎭宏。樓㙜圍錦縠。闤闠咽篌筝。形勢彌胡羯。乾坤飽戰爭。令威題字漫。華表蝕苔傾。暇日張高宴。消憂倚望京。鳥窮龍漠㢠。雲豁蜒洲晴。幾刦浮圖聳。四天兜率擎。牛家炊濁滓。馬店醉深觥。盤野開平掌。閭山玩覆罌。繡衣柱後駐。油幕虎師盈。鍊甲掄趫捷。霜威怖獷獰。釽摫雲杳杳。佳冶鐵錚錚。潼堡兵屯螘。山戎矢激蝱。馬牛妨叱咜。搶刀劃鏳鈜。萬里周城堞。千秋作榦楨。遐荒事胡虜。寰宇半髡黥。睿筭憂邊釁。雄關絶禍萌。跨山刳濬洫。並海翼飛甍。戎府森千架。民閭比萬楹。麗譙杯渤瀚。朱箔鏡澄泓。列峀噴飛靄。長洲雜杜蘅。波恬騰鯉鮪。沙凈舞鵁鶄。村隱柳如簇。亭危野似枰。巖痕箭着背。虎老蘚侵晴。二子空留像。孤城已沒荊。三綱橫四海。萬世豁羣盲。高節江風灑。淸魂渚鷺迎。垂楊數百里。荷鍛十千丁。屹峙長軀拔。橫眠渾軆裎。顔卿刲勁舌。祿虜脫華綳。過薊髮猶竪。臨河心益怦。曾聞山有負。今覿石爲棚。想費傭千力。應消金百籝。龍方尊嶽位。螭首斲珉貞。道士殊巾襪。冥官餙玖瓊。陽門衣楚楚。河館影惸惸。駝陌紅埃凈。龍鐘霜曉鏗。九街微月側。雙闕霱雲霙。玉帶黃扉彦。金章紫閣英。華燈輝閃閃。雕珥熀瑛瑛。呵卒開途肅。鳴璜逐步琤。旌旄刷烏兎。樓殿殷鷦䳟。星陣羅千品。坻頹震六䪫。花分上苑朶。盤薦御厨羹。珍饌甘靡爽。香醪醉不酲。優人呈幻恠。侲子競闐轟。艷態欺褒妲。仙姿宛老彭。天壇陳瓚幣。國學省牷牲。瓴甓聯蒼璧。蘭椒比翠莖。異書非篆籀。神物閱劉嬴。釋菜隆吾道。祈禳降國禎。責遊當少壯。觀國廁公卿。分外恩光洽。胷中喜氣弸。環瀛歸壽富。含氣屬元亨。士願辭雲水。民無噭癸庚。頌河誰復繼。擊壤可重賡。喜溢龍橋浪。歡騰禁掖鸎。宮袍拜殘臘。旅館過新正。愁思休添線。歸來未薦櫻。吾行眞抹摋。老腹日彭脝。鈍質怕盤錯。朽材勞纆絣。後凋期落落。易缺忘硜硜。尼父與曾點。鄒賢折宋牼。如何掘泥淖。無復和咸韺。魯衛欠優政。晉吳誰主盟。邊封伺桀驁。割剝泣孤煢。扶廈無樑棟。微材盡臬棖。秋凉悲蟋蟀。春暖樂鶬鶊。病憶三年艾。貧憐半飯菁。靈芝猶出枿。鳴鹿正求苹。休笑白頭客。頻通黃耳伻。曲終成一喟。落月倒金鉦。</text>
<title>車典籍天輅添七言見次。復以七言用其韻。奉別冬至副使宋，朴兩令公。兼示謝恩使大人。</title>,<text>天王四海以爲紘。敎化諸胥囿萬生。參乘三皇誰及武。長驅五聖莫先鳴。璣璿虞在曆兼象。造俊周掄膠接黌。至理形容卿景煥。大和節奏皷鏞喤。畢濡已許蟻封潤。羲曜寧須龍燭明。來跖革心歸禮遜。隨光焚製綰簪纓。百年赫業森輝炳。八徼雄心震殷鍧。恢拓文塲終掉鞅。委塡武庫看鞱㫌。普天諸國同孃爹。落地齊民一弟兄。壤僻鮮封邊渤海。星臨析木照英晶。自來淸淑擅才雋。奚獨奇珍追瑀珩。君長初從戊辰立。範疇俄届太師成。知程供職猶蜂蟻。吹澇撗溟絶鰐鯨。孫滿無憂輕重問。因齊敢發叱嗟聲。龍樓影蔭扶桑樹。鰈海波通白玉城。寸懇正勤星北拱。銛鋒忽自日東攖。三京麋沸攢推䯻。萬舳萍浮接海程。壁手寧看紅女織。荷殳渾替綠畦畊。芊家弱稚留秦館。趙氏園陵訝虜檠。賊將難窺寢幃窈。凶人空費首函盛。河魚疾腹微軀脫。山樹推兒縷命輕。西掖池蕖悲賦岳。東風御柳愴詩翃。平原殺氣鳥難過。故國烟花春不榮。頗荷聖皇憂屬國。幸將洪澤溥環瀛。仁殘自古分麟獍。啼笑何辜格𥜿猩。汰軸兇鋒驚睿慮。傾葵脆蔕揣危誠。塞聦不解從人說。左腹寧容詭士評。朝論戰和裁氷鑑。兵家勝敗稱天衡。長蛟大虣一圍打。委彘艾豭五鼎烹。虎甲砯砰衝缶穴。龍文煒燁被犂騂。瞻天香祝君臣喜。塡路壺漿士女情。遂致滄溟度朔凈。再看黃道欝儀行。幕空烏鳥歡聲集。地闢桑麻樂事幷。萬世銷鋒看獻頌。三垂負羽更誰征。隷儓冠冕各循級。宗族鷄豚猶有贏。外侮將難足窺左。武夫從此面生頳。如何運躓邦罹禍。正會時淸賊挫勍。古柰有妖花發素。太陰無位月虧精。儲君下席悲何恃。僚寀呼天涕自橫。三載松杉流歲月。孤臣髽免脫溝阬。慈仁聖德涵肌骨。遏密餘生愴管笙。沙麓呈祥閨範著。翟褕重賁母儀更。六文咸秩臣民悅。四德俱優嬪御驚。菲薄修誠希正號。衣裳盈笥下三淸。上元亞製來雲漢。織女奇章墮里閎。旣取膏霖沾槁蔕。恰將枵腹飽精粳。荃心事大元由悃。令節朝天各異名。一篚玄黃馳陸續。九關雲霧路崢嶸。微悰敢籲尋常事。優錫難忘十萬兵。無遠鴻私承衣被。何庸裔服撫孩嬰。葭灰乍動調陽律。麋角初隳考月令。朝揀使乎專對重。子俱行矣別愁縈。文章夢得江生筆。古籍冥收汲氏塋。趙勝囊中錐穎脫。卞和石表玉光呈。蒲蘆或可治天下。糠粃猶堪鑄太平。禮苑早夷髦士蕝。墨兵能斫壯元營。順風快𧡺翔雲鴪。麗日欣聆求友嚶。學願瞭矇開末俗。仁期超矮活偏氓。藍關策馬愁唐愈。土室洗眸收漢宏。幾獻蘓身替珍貨。常陳桓諫拊悲箏。連戎枘鑿韓王辯。伐蜀盾矛張馬爭。履聲傳風朝著肅。麈談霏玉座中傾。龍巾拭吐邀仙白。鳳幄橫經訪易京。桑葉衫凋街陌雨。蜩金帽映掖池晴。靑天鍊石媧將補。碧海浮山鰲欲擎。雪滿禁林貂累襲。春寒天祿醞騈觥。嘉賓千里來軒盖。佳節九霄下管罌。飄忽遐征裾莫挽。蕭條行李橐靡盈。關山夷夏居民別。邊土遼金舊俗獰。棊列轒轀遙出沒。星排戈甲聒鏘錚。坪多大簸漂山颶。林沸如壺撲馬蝱。城矗女墻糊堊彩。關開獸鑰象鐘鈜。祗園朱閣回危碾。灤廟靑膚聳老楨。顔杲有身生寶界。祿兒爲鬼想天鯨。騰身倐陟泬寥境。蕩腑應消鄙吝萌。軋漢銅仙媚赤旭。翔空金雀鬪雕甍。龍鬐屭贔衡長棟。奡背强梁負萬楹。靈若神鯨緣隝嶼。涵虗凝碧隱泓。應敎伯益迷魚鼈。祗使靈均賦杜蘅。民俗辟寒披罽毳。村居祓火戴鵁鶄。千夫蝡蝡行羣蟻。萬井殷殷據一枰。溢郭喧哤褎衆耳。張天埃壒罩人睛。三泉珠貫出南越。再刖環珍由大荊。懷璧不須盜泉飮。攫金元使市人盲。燕支佳冶春姱嫭。閭里佚斜夜送迎。獨繭華袿紛勃窣。于闐雜佩亂東丁。同酣駔𩦱猶貪酎。共浴奢華肯笑裎。豪室鼎鍾薪代蠟。王孫褦襶錦成綳。巾裳異制顔堪赩。瓦礫盈床意轉怦。下邑曾瞻鸞鳳喙。上都今判傀儡棚。花頒御苑雕千葉。饌出仙厨直萬籝。鵷列華裾多士濟。虎臣銀鎧丈人貞。髼鬃拳髮擎琛賮。䆕䆷深眸奉玉瓊。力聘義山方駜駜。妖殘梟正惸惸。排闈互踏明璫碎。顧曲交摐繪瑟鏗。香鴨薰衣聞馥馥。祥霞覆首襲霙霙。臨軒淸問先諸辟。遐跡踈榮出衆英。果下三山愁跋躓。鈿文雙合欠熒瑛。釦墀蹈足山號震。壺漏傳更玉韻琤。宓帝滎中呈瑞駿。姬王岐下翽祥䳟。淸河淡淡丁千歲。舞獸蹌蹌感五䪫。沮澤盡敎農禹跡。鹽梅奚趐鼎商羹。桑弧壯志酬前債。塵土羈懷醒宿酲。回旆伐氷河腹厚。到鄕驚蟄電車轟。袍靴紫籞恩如海。琴酒華堂壽似彭。窮子自甘迎五鬼。高官不願享三牲。長竿白水憐拖練。一屐蒼峯愛擢莖。芝草療飢思避漢。桃花藏塢慕逃嬴。儒冠翻被身多誤。兵火尋遭國不禎。四海遠遊勞太史。十年多病卧長卿。文章小技多時癢。骯髒初心自內弸。千佛名經曾作首。九天淸路莫吾亨。烟霞蓬島天違咫。風雨靈㙜歲再庚。不見朱紘中自絶。非關白雪寡相賡。庭薇耀日掠低鷰。宮柳濃春流亂鸎。溢碗梟羹延五月。揷門桃茢賀三正。驚回御史三行粉。擎出大明千顆櫻。跛鼈上山慚䠥躃。孤豚登廟謾彭脝。雖逢曲几休揮刃。或見妖狐莫靸絣。尼父乘桴寧緩緩。磬襄浮海不硜硜。逍遙但可追莊叟。仁義何須說宋牼。欲把玄黎同鼠朴。不妨下里混韶韺。靑山無價何勞買。白鳥忘機不必盟。高閣微凉從獨蔭。空階夜雨自啼煢。醫師深勃糅芝菌。匠氏杗楹間楔棖。獸育牛羊與鹿豕。禽寧孔翠逮鸝鶊。羣生得所非呑蠟。百事能成在茹菁。離席折楊攀裊裊。飛驂戒路騁苹苹。一生膠漆託詩句。兩地燕鴻無信伻。未死猶當各努力。邊封永息疊山鉦。</text>
<title>送安聦叔 瑱 赴同福 銀㙜錄○甲辰</title>,<text>縫裾芹璧擅英聲。足下靑雲萬里程。中歲干戈移契闊。十霜松竹負平生。書帷編柳宵無夢。茅店聞鷄曉理行。一片銅章非晝錦。南鄕父老愧逢迎。</text>
<title>送鄭晦甫 㷤 令公赴京</title>,<text>安得追風絶影足。橫跳中國三三州。遙登泰嶽俯天下。蝡蝡英豪如蟻蜉。王母霞觴瑤水月。洞仙蛇釰岳陽秋。追思再飮燕京市。休甃蹶泥哀此遊。</text>
<title>安鐵山母氏輓詞 二首</title>,<text>早服藁砧化。深慈均覽祥。徐吾要共燭。曺大喜如狼。賦迄板輿返。歌哀蒿里藏。離弦續鳳觜。黃壤更何傷。</text>
<title>安鐵山母氏輓詞 二首 其二</title>,<text>妙藝弓三百。生男世寡侔。謾談天感孝。莊語命謀仇。杳邈九京別。榮光十室休。悲風動平澤。哀輓送千秋。</text>
<title>儒城君柳 煕緖 輓詞</title>,<text>專塲豪氣少年春。羅綺綳中素貴身。落地毫錐銛似戟。懸窓氂虱大如輪。千兵射虎白頭近。三命畵熊靑木新。血灑古原關世道。莫論孀女對孀親。</text>
<title>送湖西方伯 二首</title>,<text>東風雲幕濟川晴。芳草連空管別情。泮水危冠俱妙歲。九衢飛盖共昇平。寒梅傳使迷沙驛。垂柳穿行杳錦營。從此江南城萬里。漢京春酒放心傾。</text>
<title>送湖西方伯 二首 其二</title>,<text>馹騎直超鷄嶽塊。角聲戒曉湖雲開。外憂孰與內憂大。西服得之南服猜。日域遊魂休闞室。春㙜橫目免投台。君看召伯甘棠小。何似錦江千樹梅。</text>
<title>鵝溪李相國夫人輓詞</title>,<text>中天失彩女三辰。命服首朝龍掖春容。駟朱門羅綺閙。賜環滄海米薪貧。芝庭告慶迍邅會華。寢長辭寂寞濱。豹直金閨違執紼。挽歌將淚逐征輴。</text>
<title>哭鄭正 愼</title>,<text>詩書聲早綺紈林。丹桂枝連風雨侵。藥裹滿床丁齒壯。霜莖承弁尙郞潛。璣衡百中玄爲白。哆侈半生陸欲沉。歸寄一分成萬古。抄秋紅樹閉松岑。</text>
<title>送崔春川 鐵堅 夢隱令公</title>,<text>江樓百尺映昭陽。風景蒼茫挹鳳凰。牛寺香雲藏梵唄。鷺洲芳草閙漁桹。浮盃杳認胡麻有玩。瀑猶思銀漢長。緣子丹砂覔勾漏。令吾離了王玉郞。</text>
<title>李掌令 好義 妹氏宋秀才妻輓詞</title>,<text>仙李枝分華胄遙。弟兄高步際淸朝。違兵孤島門庭僻。失學窮閻稚子驕。天上碧桃垂見種。人間紅槿忽先凋。羇魂東返千波闊。環珮依俙聽月宵。</text>
<title>奉謝鄭參奉 允穆</title>,<text>人謂非狂自謂狂。豪於汝穎子差强。老來好事能如舊。座上華言詎敢當。北海尊空流水逝。南鄕梅發驛程長。因風倘寄龍蛇字。要向塵間祓不祥。</text>
<title>金亨卿 泰國 保寧草堂八景</title>,<text>少昊天機巧。淸霜織錦勤。蘓娘施彩線。帝子助奇紋。燦爾排金果。殷如染火雲。願成虞帝衮。佳節獻吾君。</text>
<title>金亨卿 泰國 保寧草堂八景 其二</title>,<text>三月菁華晩。晴霞蔚若蒸。彩延紅日脚。標建赤城層。鍊氣餐難飽。流觴醉不勝。細看潭底影。春色滿懸砯。</text>
<title>金亨卿 泰國 保寧草堂八景 其三</title>,<text>一缾蒼峰月。朣朧古寺秋。海光松外隔。鯨韻枕邊流。老釋起何早。幽人耳與謀。何如聽長樂。靴帽五更頭。</text>
<title>金亨卿 泰國 保寧草堂八景 其四</title>,<text>巖名緣底玉。天夕照西暉。列穎低紅暈。遙墟散翠霏。課詩初滿槧。收釣便辭磯。未夜山多虎。呼童早掩扉。</text>
<title>金亨卿 泰國 保寧草堂八景 其五</title>,<text>隨風何處篴。長短不成腔。遙看雨中牧。撗過溪上杠。放聲莫啁哳。飯犢須胮肛。已了原頭燒。春耕傍碧江。</text>
<title>金亨卿 泰國 保寧草堂八景 其六</title>,<text>榮季有三樂。負薪行且歌。凌晨拖屧子。伐木響山阿。危磴埋紅葉。寒谿長綠蘿。歸來何太晩。爛盡看棊柯。</text>
<title>金亨卿 泰國 保寧草堂八景 其七</title>,<text>猩血濃虬卵。深秋映遠村。長帘隔樹見。輕幔逐風翻。草草黃粱熟。家家白首勤。豊年誰上頌。皷腹荷明君。</text>
<title>金亨卿 泰國 保寧草堂八景 其八</title>,<text>近海多魚鼈。村村揭網饒。農桑消白晝。溝澗走淸宵。列宿排銀漢。明珠出葦蕭。朝來市虗上。豕豞柳千條。</text>
<title>哭陽城正夫人</title>,<text>終南逆旅辭恒幹。坡嶽眞居夢大還。歲暮紘紞猶在手。月中環珮忽難攀。春陰漠漠綠蘿合。晩雨騷騷丹旐斑。祖帳莫歌虀露曲。徹泉悲淚白頭鱞。</text>
<title>次葵塢令公感舊韻</title>,<text>溟洲湖榭昔登臨。玉鑑新磨大嶠陰。錦帆笑迎仙妓至。桂尊歡與阿郞斟。有期華髮生如種。無信沙鷗諾久侵。使舸他年誰搪突。烟簑悲老定相尋。</text>
<title>酬鄭秀才 允穆</title>,<text>靑陽曾小牧皮狂。棲廹窮途尙屈强。寶母吐虹鉏下擲。巨來穿札棘端當。相思九十淸秋老。似箇三千白髮長。兩世如何忘世早。竟孤鳴鳥太平祥。</text>
<title>奉和葵塢令公韻 丙午</title>,<text>萬牛回首志難移。次骨淸貧也不悲。斷沆橫舟經學剌。跛龜登嶽宦名遅。頻啼楚老夜霜冷。多病孟光秋枕欹。久負江南千樹橘。太倉空耗賑吾飢。</text>
<title>次葵塢禁直書事韻</title>,<text>雙碣高開霄漢邊。洪厓於此拍吾肩。䂓光隕露侵三皷。西候多風動萬年。出塞幾時平虎落。决雲無計試龍泉。秋鱸登釣一竿足。禁直何如蘆底眠。</text>
<title>戱次葵塢韻</title>,<text>盈盈何處倚危欄。虫語近床秋色寒。曙燭催花話猶澁。夕暉斜壁情無闌。禁庭露重菊含紫。江岸風高楓渥丹。明朝古渡喚舟子。便解朝衫纓野冠。</text>
<title>再次前韻 二首</title>,<text>一生幽興在𩿨邊。簑笠常高把釣肩。蓼岸醉吟輸片夢。花甎緩步餞殘年。筭來壺箭傳更漏。記取谷簾垂細泉。看見篝燈已無燄。鄕心全攪昨宵眠。</text>
<title>再次前韻 二首 其二</title>,<text>銀光洞射幾層欄。㙜上羣仙次骨寒。河漢聞聲知地爽。斗牛欹彩覺更闌。露華鮮似頷髭素。楓葉殷如衷血丹。持被三年成底事。玉班羞殺五梁冠。</text>
<title>投坡州館 西儐錄○丙午</title>,<text>館人帶橫箒。狂號使客來。當窓席一片。定坐酒三盃。水鶴爭高樹。田鼪拱古㙜。敦敦疲欲睡。山吹暮天哀。</text>
<title>贈四耐翁問病</title>,<text>氷酒猶披綌。焦山亦襲旃。一藤期遁世。二竪忽經年。飛盖今朝過。香爐此路連。何當及春賞。蓮榻共談玄。</text>
<title>奉贈牛峯趙年兄 繼韓 仍留朝驂</title>,<text>昔曾童丱逐詩流。長鬣于思記我侯。泮學追隨聯玉武。三飧莽蒼共瓊輈。窮途白首山中縣。旅泊靑燈水上郵。傳語神駒休戀主。仲由車馬弊何尤。</text>
<title>渡薩水</title>,<text>流丹楯檻繞曾嵐。曲作灣洄渟作潭。嶽雪正融深續蔓。海潮纔退綠挼藍。雄風飉戾回旗脚。社雨空濛墊帽簷。菱芡仙居應傍渚。欲將松釀穩玄談。</text>
<title>山館醉題</title>,<text>夢回三皷月臨窓。欲問誰家醉語哤。隔幔曲肱眠部妓。遍街橫鎖閴村狵。孤恩可奈頭渾雪。華國休論筆似杠。牢落壯心歸謬筭。故鄕魚鳥怨空江。</text>
<title>次斗峯韻</title>,<text>流聞星使到遼東。諸邑符移事事怱。彩船艤江添舊畵。飛棲壓郭換新紅。文章旗皷排壇上。花柳將軍擅席中。自笑老夫無一可。輔車牙脫雪顚童。</text>
<title>再次遠接使西坰韻辭別</title>,<text>慚吾詩律類邾曺。敢取牛衣較繡袍。江上屢塵歌管席。座中還癢醉言豪。長沙拙舞袖非短。樓季難登城自高。快馬歸來春未謝。家人應釀碧松醪。</text>
<title>別進賀上使閔致雲</title>,<text>昔曾膠序簉高蹤。况復葭莩結盛宗。照爛珠光通十乘。繚回蘿蔓倚長。松鞭霆箕壤窮龍塞。移柁遼疆掠鶻峯。可耐客中重送客。黃茅匝岸白波洶。</text>
<title>遠接使柳西坰【根】 令金僉知【玄成】 、白進士【振南】 遊九龍淵，仍見後園杏花有賦，敬次其韻</title>,<text>隣空雉堞戴層樓，仄轉群山碧玉流。斑鬢倦來遼塞邇，白衣同作漢槎遊。潭龍晝睡雲容複，渚鴈春號柳色稠。知有銀鉤題繡句，杏園仙客屢回頭。</text>
<title>製述官白進士 振南 海南草堂題詠 振南。玉峰光勳之子。</title>,<text>白生家在地窮邊。晉筆唐詩是世傳。環堵海山供物色。垂庭橘柚湊賓筵。傳郵身佩絲綸遠。寬博名推搢紳先。他日容吾登望處。退之雖老列三贒。</text>
<title>發義州</title>,<text>遼江已了公家事。歸馭騰裝日欲西。羃野遊氛新雨洗。連空宿莽暗芳棲。周關紫氣東來是。天使流星晝見奚。狂沸先淸雙節路。扶將春色向金閨。</text>
<title>車輦松林</title>,<text>百尺蒼髯老。尼翁繩後凋。軒軒風外萬。渢渢月中韶。龍族何年矯。鸞雙此日邀。靈胥誰喚爾。濤怒吼春潮。</text>
<title>次朱天使 之蕃 漢江迎詔韻</title>,<text>遐陬决目望雲霄。星使來從日下遙。蠲㓗郊坰繁禮數。故常棚架戱趫剽。史編胝手千毫管。詩牘沿途十犍腰。頒了紫綸盈一札。玉班如聽九成韶。</text>
<title>次朱天使宴集南別宮韻</title>,<text>吾皇神睿蒞淸朝。翰苑聲華最近僚。星拱菲誠天所頷。海漸鴻化我偏饒。方音縱別風牛馬。忠懇相孚頂漢霄。虔把薰爐祈聖壽。更扶鹽鼎勸公調。</text>
<title>次天使漢江紀遊韻 二首</title>,<text>玄洲羽化非莊語。赤壁詞傳謾錦張。誰遣藩邦蛭螾水。借成天漢鳳龍鄕。江神舞萬答仙曲。日舍退三延寵光。笙鶴他時祥霱裏。想留佳句閙滄浪。</text>
<title>次天使漢江紀遊韻 二首 其二</title>,<text>麗日襜帷出郭遊。樓船亝柁艤江頭。寧拚往跡尋常過。合把佳辰酩酊酬。激楚和風諧白雪。平原中坐配靑州。沿流卜夜凉蟾在。莫厭蘭橈抵曉留。</text>
<title>次梁天使遊蠶頭韻</title>,<text>蒼峯傲兀大江濆。陰嘼開宮鼉陣羣。潮恰沒痕通海漲。流何擇細類河沄。壓天仙舸風無𧏮。緣葦漁桹渚欲曛。此別銀潢知去咫。幾團磯石白紛紛。</text>
<title>陪天使漢江觀漁</title>,<text>猩袍玉帶天上客。芝盖東傾幾阡陌。沿塗觀水皆涔蹄。爲愛淸漢臨苔磯。華亭有址最藩國。從古天人之所陟。昔日翬翥雖回祿。瓊華玉札人猶軾。是時桃漲凈不流。烟樹刺眼連芳洲。龍驤峙樓繚丹檻。百壺蕩槳方小舟。陪從亦荷仙人與。席上射遞金巵擧。揚濤搪突來漁子。罟網連紘同織組。舟頭挺叉㢠林立。萬魚驚閙犇星急。旁圍十里約一團。圉圉垂頭仍仰臆。停篙切叫掣數百。黏羅銀鱗雜巨纖。淸波咫尺關孟門。噞喁安得淤泥潛。饔人游刃誇縷膾。可哀轉頭生死界。一物雖云聽造化。寸鱗完缺寧時會。須臾凉月透船篷。櫂謳齊發江烟重。堆盤餘味逮輿儓。歸路火城燃遙空。</text>
<title>敬贐進賀副使柳右尹 思瑗</title>,<text>瑣尾當時扈聖徒。遨頭此地餞賓餔。且持寬盞揩靑眼。故鏡淸江較白鬚。足下脩塗千里始。客邊流景四時俱。紫衣黃帶多年富。奚獨頹齡擅使乎。</text>
<title>次迎慰使申公 欽 韻贈沈泰川 宗直</title>,<text>地勢窮凔海。江源發白頭。橫分夷夏界。派別兩三流。虗籟千山夜。深盃萬古愁。遼兒吹鐵笛。邊月掛銀鉤。</text>
<title>送別千秋使洪德公 慶臣 令公 騎省錄○丙午</title>,<text>吾舅曾迎玉雪郞。闔門皆聞見知香。中年草露幾時日。抵老葭莩一在亡。粉署靑綾燒蠟跋。金門殘漏滿靴霜。薊遼雨潦仍多病。交戚情俱萬里長。</text>
<title>哭李娘</title>,<text>去年喪一妾。今年喪一妾。二粲濃又纖。兩桃根强葉。明窓爲畵眉。列屋俱秋箑。造物也有心。見艷知先獵。香衾負早朝。楡塞空歸蝶。寂寞百歲盟。孤舟送淸霅。</text>
<title>端陽前一日</title>,<text>陰雲挾雨鎖黃昏。百慮撩人劇火原。列鼎縱榮難逮養。銛鋒未剚曷酬寃。扶床坐膝渾成夢。捐珮亡鞋緫斷魂。明發天中回令節。累累荒壠但壺飧。</text>
<title>端陽日</title>,<text>白面橫行游俠塲。鞦韆角觝作端陽。中間筆戰鏖黌序。晩暮梟羹歠省堂。馮婦下車心癢癢。淳于欹枕夢忙忙。明年衰健知難必。强擷菖蒲屢擧觴。</text>
<title>奉寄江原方伯葵塢令公</title>,<text>雲闕霜靴歲再更。銅環玉鎖耳俱傾。東開使者猶颺節。西塞行人已返程。鯨浪舂天看曉旭。騎曹催仗負春耕。伊來得句筒誰逮。憂鬢空添白雪莖。</text>
<title>次金沙寺壁上韻 海營錄○丙午</title>,<text>天篩瓊屑白勝雲。摶作奇峯頫海門。仙侶下來須月夕。異香應許異人聞。</text>
<title>次中興寺僧詩卷韻 二首</title>,<text>摩頂星躔記壯遊。宋山戎械萬林秋。當時上座隣藜榻。誰謂松州雪被頭。</text>
<title>次中興寺僧詩卷韻 二首 其二</title>,<text>芒鍼牽線碧灣探。驚殺僧言隔暮嵐。舊跡至今帆過浪。留詩明日亦陳談。</text>
<title>徂歲</title>,<text>徂歲無情劇置郵。守株瀛館定挐憂。賓筵萬舞轟竽瑟。儺戱千童喧鼠牛。土脉向融泥染屨。風威解怒汗濡裳。加餐未了公家事。孤負江村理釣舟。</text>
<title>抱月亭夜飲送別趙伯式</title>,<text>病裏承恩沐。仍成漫浪遊。芳華三月夢。湖海二年愁。法部傳高唱。危樓瞰碧流。莫嫌鷄戒曉。明發卽離憂。</text>
<title>題南江抱月亭</title>,<text>庭前人住木蘭舟。薄晩潮生白鳥洲。鼉皷掀天紅袖撩。夾江柳色護淸遊。</text>
<title>題南江抱月亭 其二</title>,<text>驚見繁花一半稀。東風昨夜捲春歸。移舟莫向南洲泊。苦被蘋香惹客衣。</text>
<title>題南江抱月亭 其三</title>,<text>山花多事映江花。客倚蘭橈白鷺沙。欲遣佳人搴杜若。却愁新綠染紅鞾。</text>
<title>題南江抱月亭 其四</title>,<text>江口風生小艇颺。春波綠漲淼茫茫。休誇醜石挑蠔甲。且斫長鯨助客觴。</text>
<title>題南江抱月亭 其五</title>,<text>千夫提罟百夫擉。不見盤中薦寸鬐。造物有心渾被忌。琴高含笑戱漣漪。</text>
<title>題南江抱月亭 其六</title>,<text>野杏初殘山杏開。蕨芽抽綠遍庭隈。淸懽再赴漁簑約。勝友仍邀沙鳥來。</text>
<title>題南江抱月亭 其七</title>,<text>平洲潮滿碧粼粼。一縷長堤草色春。豈獨江山隨節換。重遊不見去年人。</text>
<title>題南江抱月亭 其八</title>,<text>江草初齊江雨收。江亭春望杳芳洲。重來雲物添新賞。只欠銀盤湧碧流。</text>
<title>題南江抱月亭 其九</title>,<text>斷岸東頭烟樹平。嫰花柔柳一村成。禪家漫說三生有。不道南江別有生。</text>
<title>博座上諸賢和敎 二首</title>,<text>橫絶重烟漾碧流。樓船高會蕩春愁。霞觴未了芳洲飮。蠟炬仍成畵閣遊。四座淸詩欺子建。中宵雅曲動陽侯。連年飽盡南湖興。翻媿巴陵物色留。</text>
<title>博座上諸賢和敎 二首 其二</title>,<text>瀲瀲松醪凸叵羅。爲尋菱叟遠來過。東風殘景今餘幾。南浦離懷我最多。躞蹀華筵珠履振。翺翔高閣錦裾拖。緩歌更勑抽春繭。擺落乾愁不醉何。</text>
<title>次水鍾寺僧性敏詩軸韻</title>,<text>凔浪膏與林泉肓。詩癖兼之不可藥。水寺書生擁節來。漁簑歸去也知足。</text>
<title>輓冬至使李台徵</title>,<text>善謔齊安夕。單盃洞館春。暫遊數千里。永訣平生人。別路牛車迓。歸骸馬鬣新。如何百未半。意氣捴成塵。</text>
<title>李大中令公隱城書室。次主人韻。終南錄○丁未</title>,<text>廿年枯硯鳳池隈。故里松杉想可材。多子能專隱城樂。一堂如畫傍山開。公餘穩睡波文簟。客至催斟竹色杯。自是少微塵世在。碧峯休送眼魂廻。</text>
<title>送鄭晦甫 㷤 按關東</title>,<text>年少東爲佐幕郞。留詩二百韻何長。於吾心賞乘槎地。今子榮還衣錦鄕。乾竇河穿媧不補。石陘梯斷愈堪狂。靈源窮處生叢桂。欲賦卜居移▦王。</text>
<title>送奇從事 協 赴西海 終南散閑錄○戊申</title>,<text>朔吹于喁松作濤。狐裘錦幕兩肩高。驚君送似花紋紙。更僕呵來槊健毫。驕虜屢鳴靑海鏑。書生欲試白龍刀。明春會獵祈連下。容我暫誇秦復陶。</text>
<title>鄭相國 彦信 遷葬輓詞 五首</title>,<text>耉造躋黃閣。訏謨罄赤衷。寃氛狴犴地。晞露燭龍宮。故里安羊馬。新阡避水風。徐徐重卽路。牛目雪玲瓏。</text>
<title>鄭相國 彦信 遷葬輓詞 五首 其二</title>,<text>日月幽難燭。江河慟莫湔。望之悲北寺。屈子怨南遷。非罪將何乃。懷忠竟溘然。誰知十九載。䟽澤始從天。</text>
<title>鄭相國 彦信 遷葬輓詞 五首 其三</title>,<text>幽宅幾年閟。佳城今夕移。黃泉曾不曉。白日遽重麗。德業新銘志。威風舊夏夷。山川宛宛在。應愴世道庳。</text>
<title>鄭相國 彦信 遷葬輓詞 五首 其四</title>,<text>公曾居世日。時事尙無虞。國亂賢難作。人亡世益汚。驚塵吹朔漠。壯士憶伊吾。倘使英靈在。神兵殪猰㺄。</text>
<title>鄭相國 彦信 遷葬輓詞 五首 其五</title>,<text>淑德宜閨範。移天赤舃鮮。號咷送萬里。苫塊殞三年。寇至權幽穸。龜從改舊阡。金魚今主器。餘慶賁窮泉。</text>
<title>次亡友李實之 春英 韻 六首</title>,<text>避地北溟隨白鷗。實之此日在隣州。山蹊衝雪小廬靜。客夜評詩大白浮。誰料十霜長作別。還驚一疾竟難瘳。平生警韻有佳什。披讀浪然涕不收。</text>
<title>次亡友李實之 春英 韻 六首 其二</title>,<text>剪燭同酣碧藕堂。尋聞客寓泣紅裳。天涯賦鵩一何數。年少夢鷄還太忙。力穡豈能饒黍酒。微官只是小銅章。空餘南澗遺篇在。山鳥爭聲野草香。</text>
<title>次亡友李實之 春英 韻 六首 其三</title>,<text>去歲爲官狎海𩿨。今年馬兎挈何州。容華因酒赤猶暈。眉宇得詩黃屢浮。才思江郞雖告退。膏肓左氏若爲瘳。春來擬結湖邊社。效被風烟取次收。</text>
<title>次亡友李實之 春英 韻 六首 其四</title>,<text>昔廁羣龍上玉堂。九天氛靄襲衣裳。階高三級寶鞓重。簷影八甎䂓步忙。濫荷隆恩孤聖代。可能鴻藻賁王章。閒來却掃郭南宅。牙頰猶生鷄舌香。</text>
<title>次亡友李實之 春英 韻 六首 其五</title>,<text>故江辜負點頭𩿨。經歲騰裝二十州。露菊泛巵懷栗里。雪梅侵夢憶羅浮。韓窮巫祝猶難禱。左癖兪華不得瘳。從古死生同脊尻。劉伶醉骨莫須收。</text>
<title>次亡友李實之 春英 韻 六首 其六</title>,<text>奕葉勳名早肯堂。三千宦海可褰裳。詩書充棟窮年束。袍笏趨衙趁曉忙。六國謾勞蘓季子。四明行老賀知章。南鄕無限江山麗。幾處叢生桂樹香。</text>
<title>次前韻別成則行 二首</title>,<text>𩿨閒爲我我爲𩿨。診夢得刀君作州。咫尺戶庭連日討。海山蹤跡共雲浮。薰人惠澤三章洽。柔骨脭醲七發瘳。睥睨京塵酣戰螘。若時端合學藏收。</text>
<title>次前韻別成則行 二首 其二</title>,<text>對霤山坡兩草堂。負暄相與散衣裳。詩書堆裏開襟穩。楓桂鄕中作吏忙。先子將傾酌水盞。令吾翻唱摻裾章。時危苦憶南州勝。行采春溪杜若香。</text>
<title>光陵齋室。贈奉先寺僧德均。</title>,<text>仙寢擁靈嶽。隔林隣寶坊。錯落松桂裏。衣冠齋小堂。雪衲出詩牋。朗吟塵慮亡。秋高霜氣重。山果堆盤香。瑤壇瑞醮訖。歸路憇禪房。</text>
<title>凈土寺。次僧卷韻。朝天錄○己酉</title>,<text>童稚耽游學。詩書舊寄玆。鶴棲違咫尺。鵷列謾回遅。白首行程遽。靑山坐榻移。居僧零落盡。巖峀獨吾知。</text>
<title>凈土寺。次僧卷韻。朝天錄○己酉 其二</title>,<text>高樹含風五月凉。一軒亭午散衣裳。層峯界破層霄上。綠水橫分綠野長。半百功名爲客慣。三千道路此行忙。丁寧禪榻讀書士。今日栖遅也不妨。</text>
<title>途中寄成學顔</title>,<text>炎曦當午正燒天。隨處湯泉起紫烟。解帶層軒狂欲叫。飮氷長路病應綿。塵沙渾染沾膚汗。風景都輸伏軾眠。渴吸定乾遼海水。尺書難寄鯉魚傳。</text>
<title>次書狀官納淸亭韻</title>,<text>古磵澄澄碧。齊紈熨却平。崇芒緣岳麓。華搆傍關程。先主凝鑾處。孤臣戀闕情。騑騑侵畏景。超忽客裝輕。</text>
<title>西塞旅懷</title>,<text>不分文章筆有花。轟雷滿耳訪聲華。一生朝著長爲客。千里郵亭自作家。山勢西低窮鶴野。江源北向發龍河。誰知邊上赭衣者。當日羣英雨驟沙。</text>
<title>宣川次壁上韻 四首</title>,<text>烟塵迷鞏洛。西塞板輿過。邑主資三鼎。村廬寄一家。淚臨風樹盡。愁入綺饌多。天地無情久。心摧詠白華。</text>
<title>宣川次壁上韻 四首 其二</title>,<text>秦客幷鄕思。雲移世變更。陂荷開舊面。街柳管新情。吾奉延陵聘。君專謝朓城。關雲分薊樹。離恨積如京。</text>
<title>宣川次壁上韻 四首 其三</title>,<text>書難話舊盡。酒易怨離醒。幾制明珠涙。猶慚瘦鶴形。名花移野檻。羇獸憶山庭。已失吾顔玉。寧留爾鬢靑。</text>
<title>宣川次壁上韻 四首 其四</title>,<text>巖扄經歲掩。天路賦皇華。蜜釂傾金碗。蓴羹歠玉芽。身羸驂不倦。髮禿幘頻斜。此去津休問。銀河慣浮槎。</text>
<title>所串館</title>,<text>古瓦參差鳥雀譁。布屛山水墨消磨。莫言逆旅天涯遠。十載九來還我家。</text>
<title>次淸城谷神子韻。賦統軍亭。</title>,<text>身爲江使遠朝宗。心賞猶諧旅病中。壓郭孤亭高鳥翥。分洲三水怒濤舂。峯尖海嶠詩肩。聳雲黝遼坰醉墨濃。天半勝遊虗左席。長篇斗酒與誰同。</text>
<title>次侄書狀韻。酬千秋使陰浦令公。</title>,<text>盈盈一水卽天津。從此中州達帝闉。節値梅霖行李苦。路衝豺落戒心新。高樓只作北望客。絶塞還如南郭隣。努力殊方愼原隰。同憂同病屬吾人。</text>
<title>鳳凰城次酬竹溪</title>,<text>疲薾高麗不足鞭。賓王萬國海渝川。英雄成敗莫須論。中夏幅貟從此連。塞外遠勞淸蹕駐。城頭瞻拜翠華旋。除凶雪恥終誰賴。遺塑千年在埈巓。</text>
<title>近軆</title>,<text>一水東西境不殊。大唐之後判輿圖。民風要自歸皇極。方語元來假象胥。尊夏心存瞻𧡺快。邊胡俗僻禮儀䟽。神京此去三千里。只仗王靈躡畏途。</text>
<title>孤竹廟</title>,<text>首陽蒼翠欝嵯峨。灤水悠悠也自波。土俗尙聞孤竹廟。邦人能唱採薇歌。一時賢士知其出。萬古高名問孰多。此地淸風吹不盡。荒㙜只是舊山河。</text>
<title>鳳凰山</title>,<text>峩峩高標聳。邈在遼城東。攢雲亂峰翠。漱石飛泉紅。何年名鳳凰。無及生梧桐。聖化覃絶徼。佳祥遍邊封。維昔三韓界。謠俗何鴻濛。唐兵剪勾麗。版籍中夏通。滿地桑麻畛。拓盡葭萏叢。使車我徂遠。貢篚吾君衷。三征豈數數。十祀苦怱怱。尋村入淸樾。遇雨宿雕櫳。觸地卽爲樂。寧知詩興終。</text>
<title>甕北河</title>,<text>海色浮窓捲客衾。愼征原隰客人心。蛇蹊兎逕緣層壁。豚柵鷄塒隱平林。河店行厨鮮似玉。山城列肆米如金。炎程久旱逢甘雨。車上凉颸爽我襟。</text>
<title>過龍鳳㙜</title>,<text>朱明爍時景。廣街揚浮埃。客行正亭午。巾襪欝如煨。萑葦翳車笠。蚊蝱撲人腮。問胡當炎酷。抱疴而遠來。羣英斡樞柄。呼吸騰雲雷。風漪起珍簟。蔗漿盈金盃。寶箑寒颸動。氷盤朱果堆。當塗一何逸。獨贒良可哀。去矣重王事。驅哉莫遲回。君子遵直道。天衢諒崔嵬。</text>
<title>宿分水嶺。效謝靈運體。</title>,<text>峩峩分水嶺。分水名因何。後有八渡河。前有三流河。茅店處爽塏。喬基頫崇阿。炎宵類蕭晨。凉榻痊沉疴。寥寥塵紛關。燭燭月華多。零露泫芳草。淸輝曖綠蘿。象物富詩藻。懷家添鬢皤。偃寢天告亮。騰裝徒御譁。</text>
<title>高嶺途中</title>,<text>寒林開盡木蓮花。殷壑飛流瀉翠霞。千仞高鴻平見背。半空危石錯如牙。風塵邊塞龍泉澁。雲樹鄕關鳥道遐。誰遣一名欺百歲。却憎頭上五梁紗。</text>
<title>道中口占</title>,<text>蒼蒼分水嶺。淼淼三流河。曖曖村邊柳。芊芊隴上禾。牛羊散綠野。鵝鴨浮淸波。居民盡歌笑。行子獨悲哦。使華三征邁。象譯九經過。馳暉忽已晏。素髮何其多。騑騑凌外景。衰質先受瘥。淸馨綠樽醑。窈窕紅樓娥。亮非君子好。衒美將如何。</text>
<title>過韓家墳。踰靑石嶺。向狼子山。</title>,<text>千尺干雲崒堵波。誰家蔗滓寄蓬科。靑星彩隕嵓蹊險。玄廟苔荒碣字磨。遼扼三千開項背。秦輸百二儼誰何。前登更有名狼子。欲勑威弧撥弩牙。</text>
<title>山村夜坐</title>,<text>狼子山前暫解鞍。正逢凉月吐林巒。鄕關已越滄溟闊。客路猶迷潞水寒。六月風霜來北漠。一區流峙似東韓。天將使我延陵季。莫憚觀周遠役酸。</text>
<title>甜水村途中寫懷</title>,<text>籉笠簷脩褐袖寬。攔街拍手笑儀觀。雙雙閨女排窓出。𨓏𨓏耕夫輟耟看。絶域謾同蕭艾委。盛名難許鼎鐘刊。何當綠樹紅欄畔。共作廛民半世安。</text>
<title>次陰浦韻 遼東懷遠館相逢</title>,<text>離如落葉合如萍。關樹參空塞峀靑。城郭不非吾鶴返。海山無着子雲停。虗啣堪笑同卿月。良史應占聚客星。別夜有吟寧寡和。免將斯影答斯形。</text>
<title>華表柱</title>,<text>遼東有白鶴。千載一來歸。俯仰城郭是。惻愴人民非。借問此阿誰。云是丁令威。頹齡風截道。人世馳西暉。持此欲何豫。遐矯與世違。飄颻九垓逝。奮迅長烟飛。揚音歸故里。荒塚盡累累。去矣莫反顧。靑雲振縞衣。</text>
<title>華表柱 其2</title>,<text>一吊千年定有無。雪翎今不再塵區。得非乘運終歸化。且也全天更幻軀。業海芒芒淪覆燾。祥烟複複阻蓬壺。殘碑短柱渾多事。却恨仙蹤墮積蘓。</text>
<title>白塔寺</title>,<text>高標干紫霄。突兀雪山大。特秀城闉中。頫睨郊圻外。唐宗昔征遼。敬德陳法會。深心奉西眞。經始傾珍貝。緬邈拔寰區。岧嶢出氛靄。箕尾鑑素甎。河漢縈脩帶。蘭若儼層搆。流聲猶不沫。千秋鎭全遼。焉知非此賴。至竟呑麗彊。無謂浪旋旆。</text>
<title>西會寺</title>,<text>裾役入上國。所歷多韙觀。東遼頓征轡。西會肅遊鞍。通衢經闤闠。華刹儼戺壇。庭曠蔭雜翠。堂崇輝流丹。高僧葛袍凈。匡榻夏簟寒。寶鴨爇牛頭。銀甌煎龍團。勞我遠征苦。野蔌供客餐。跂予望皇邑。曷月旋東韓。抵老知音少。多歧行路難。將營小伽藍。畢世依林巒。吾鄕多爾曹。聊可與盤桓。</text>
<title>八角樓</title>,<text>遼陽城西南。有樓名八角。結搆極瓌奇。應藉般倕斲。我來屬炎蒸。聊且慰旅泊。玆地日凄飈。矧爾五層閣。試攀萬丈梯。始覺乾坤廓。天低薊塞樹。鳥盡戎荒漠。百萬城中家。彌漫地上撲。歌鐘閙轟轟。烟塵紛莫莫。回睇華表柱。却喚丁仙鶴。重返爾尙悲。三到吾增慽。想遠生有涯。遊遐跡猶跼。安得凌雲車。願借排風翮。一擧截重溟。遍登方壺嶽。居爲韓仲隣。肩與洪厓拍。從此去不返。何曾吊城郭。</text>
<title>遼館書懷</title>,<text>千載遼城古。經旬使軍停。雨連林靄白。天接壠禾靑。唐帝曾淹蹕。丁仙舊振翎。誰知韶武美。吳季解來聽。</text>
<title>酒家小童。能誦中庸。書以奬之。</title>,<text>可愛小童淸。來立我床下。問爾家何住。云是柳邊舍。靑帘屋頭樹。綠醑淸如瀉。袖中銜楮毫。新篇爲我借。中國贒無方。何嫌賣漿者。勉爾勤飭身。早騖靑雲駕。眉宇得其人。爾豈長貧也。</text>
<title>離懷遠館。宿首山舖。</title>,<text>拘幽賓館類圜墻。此日籠禽滿意翔。馬首靡依將月夕。鶴橋無際足風光。鳴琴揳瑟豪華子。簪玉冠花窈窕娘。夾道縱觀誰識面。眼靑多在舊垂楊。</text>
<title>鞍山途中 二首</title>,<text>中州天地闊。山遠野無邊。廣術容車十。征商列駄千。胡驕休飮馬。禾秀正漫田。簦笠東韓客。垂鞭綠柳烟。</text>
<title>鞍山途中 二首 其二</title>,<text>聞語三飧至。擡眸百舍通。入遼天始大。過塞地無窮。矗矗狼烽列。平平秫畒同。依然驢背夢。沙嶺接雙峯。</text>
<title>途中觸熱</title>,<text>六月遐征苦。隆炎午更多。林鴉翎盡搨。村狗口皆呿。未憇臨河樾。頻開擁面羅。回看同邁者。魂夢鎖南柯。</text>
<title>雜詩</title>,<text>我本東國人。所習一何俚。西來千里餘。觸事日以異。豈徒語言殊。風俗別彼此。侏㒧爾笑吾。哤嘵吾厭爾。一傅奈衆咻。不求莊嶽置。男子盡箕踞。女人皆纏趾。負戴替擔肩。脂粉映老齒。髽䯻蜀苴同。躧步邯鄲似。稚童多剃頭。宮室不席地。廟堂遍田閭。蘭若間街市。羊豕豈害禾。鷄猫忘相忌。信美非吾土。不如歸故里。隨地俗殊尙。勿謂車同軌。仲尼不陋夷。延陵諷周美。君子化所過。至理封可比。只願泉幣通。吾邦與更始。腰金及橐錢。遍天下山水。</text>
<title>由鞍山向海州衛</title>,<text>胡地無山野接天。靑蕪如海渺芊芊。森然列國㙜隍峻。拉盡高林廣漠顚。秦帝祗能城隴朔。漢皇猶未勒祈連。憑誰倩得長纓去。隻手龍荒係左賢。</text>
<title>海州衛。見國人孫三，孫金，太仁孝，成龍來訪。</title>,<text>東國曾離亂。雕題擾八區。神京淪賊藪。行殿滯天隅。宗族嬰鋒刃。山林脫逼軀。童孩何所薄。生理苦難圖。投跡華兵伍。資身市販徒。遼關居自慣。莊嶽語相符。折辱同降虜。羇孤作賤俘。主家紆眷遇。妻子足懽娛。飯秫聊充腹。裘羔賸暖軀。思親心幾燬。懷土淚如珠。妄謂他人父。猶甘▦室奴。江山中夏豁。田土上游腴。寡識難離褐。貽謨望握樞。鸎遷喜得地。蛙伏愧非夫。簪組雖云忝。偏荒竊自吁。登山曾小魯。將聘晩辭吳。志遠襄浮海。時危阮哭途。文章來謗議。功業歎頭臚。不朽詎三具。有涯將半逾。無勞眷跼顧。人世卽須臾。</text>
<title>宿海州衛屠家</title>,<text>夜宿遼人店。村夫聚若林。麄豪疑狗盜。臊羯盡羊斟。踈幔飛蚊透。羸膚衆蝎侵。明朝淹俶駕。僦屋倍償金。</text>
<title>午憇徐都司壠下村庄</title>,<text>炎曦屬南陸。暑路催西轅。邊障連絶漠。遙空沓平原。行遅蟻遷垤。路敻天無門。縵膚汗澤逬。滿面塵沙痕。苦思朝與夙。佇想夕晷昏。言稅古隴下。歇馬徐家村。通衢長薄列。高柳淸陰繁。凉飈振朔野。灑我重襟煩。甘瓜削蒲鴿。凍酎傾衢樽。看碁據烏几。欹睡藉芳蓀。古老玩巾襪。兒童驚語言。自我辭漢邑。五旬猶塞垣。祗役不遑處。沉疴寧復論。永委百齡命。思酬兩朝恩。聊辭主人去。暝色迷孤墩。</text>
<title>牛家庄。示諸學生。</title>,<text>高樹晨鷄鳴。膏車我將發。彼不邀我來。此非擠我出。羇心何怱怱。一日猶十日。寢疴亮堪虞。王事寧可忽。小子學詩不。爲我歌六月。弧矢四方心。焉辭觸隆熱。</text>
<title>垣上驅車</title>,<text>四野雲低樹。孤墪似卓錐。濠中牛縱鼻。垣上駟方蘄。正値狼烟息。虗驚獵角吹。天炎吾欲浴。何處采蓮池。</text>
<title>三叉河</title>,<text>爺廟之西娘廟東。三叉水與戎荒通。祈連羶酪風傳漠。瀚海明珠夜照空。緬昔麗彊隔夷夏。卽今華俗兼兵農。千金反作平戎策。老將刊碑虗勒功。</text>
<title>沙嶺驛書懷。</title>,<text>海域悲樊鶴。天朝慕谷鸎。貌同言異譯。書似字殊聲。叉水經遼界。沙郵近廣城。高墪接漢㢠。脩野竟天平。林鳥多奇狀。河魚不識名。鬪鷄爲任俠。屠狗或營生。都鄙殊風俗。華夷異性情。臨樓癡女笑。投橘稚童輕。小國身空老。中宵夢不成。飄零同草木。誰復識時英。</text>
<title>高平卽事</title>,<text>中伏啓新候。火旻熺炎輝。濯濯新雨浥。翻盆鳥不飛。惠與二三子。齊鑣驅騑騑。游絲鶱㢠漠。寒吹動客衣。小巿鬻朱李。數錢盈筐歸。卸鞍偃廛舍。晚飯豚肩肥。聖渥浹萬邦。行謀金屢揮。顧余乏周才。拙疾相因依。常恐節序晏。佳期中途違。以此戒徒御。鷄叫肅征旂。</text>
<title>高平卽事 其2</title>,<text>墳衍彌千里。西連大黑山。風雲通鴈塞。烽火達楡關。戍卒登㙜望。胡兒牧馬還。從他妄校尉。歌吹翠樓間。</text>
<title>高平卽事 其3</title>,<text>莽蒼空虗襯碧霄。繚垣關路杳岧嶢。漏天猶制濠池溢。滿月能防虜騎驕。孤戍風傳疑短笛。平蕪草動怕長刀。將軍按甲臨遼塞。漠外禾畦盡綠苗。</text>
<title>發高平</title>,<text>荒城逢急雨。濠水夜來肥。鯊鯉從容樂。鷛𪆂漫浪飛。采菱新剌出。刈葦亂珠揮。晨策沙堤永。寒霏露我衣。</text>
<title>遼陽行</title>,<text>遼陽大野浩無極。烟草茫茫天一色。雲邊數點白㙜高。咫尺西臨韃靼國。塞垣周遭連遠樹。垣上黃塵關大路。東起三叉西巫閭。躍馬飛鷹亂無數。濠水池深黃雲浮。錦鱗潑潑凔浪遊。靑蘋綠蔣匝岸上。斑翮繡翎眠沙頭。胡兒出獵大黑山。閃閃旌旆蒼楡間。斜陽吹笛入沙漠。古戍烽殘秋氣寒。男兒行樂百年半。天地悠悠道途漫。匹馬隨緣停復征。牛羊自返林鴉亂。</text>
<title>廣寧 八首</title>,<text>虎踞醫巫鎭塞垠。雄城千雉矗長雲。塡街竽瑟喧關月。列陣豼貅掃朔氛。繡使巡邊徒御肅。摠戎謀野供帳殷。玉京未覷先花眼。缺甃癡蛙局見聞。</text>
<title>廣寧 八首 其二</title>,<text>向晩長街振玉珂。遼東白亥駭人多。百廛陳貨夸摫釽。萬落盈郊眩綺羅。穿塞久無高鼻狄。輸琛頻見紫峯駝。千金豪客知何管。日日旗亭擁翠蛾。</text>
<title>廣寧 八首 其三</title>,<text>夾路丹靑耀曉暾。側肩闤闠看爭門。高高下下池環檻。馥馥芬芬葉庇根。㙜上琴心疑犬子。壚頭酒價問王孫。海邦殊俗巾裳恠。千指叢身百舌喧。</text>
<title>廣寧 八首 其四</title>,<text>西華䧺富捴堪誇。遼路奇觀逐步加。流水交轅知貴客。博山騰篆認豪家。昇平三百年來樂。邊塞尋常物色奢。從此揚鞭忘故里。招魂休唱楚人歌。</text>
<title>廣寧 八首 其五</title>,<text>對霤高門行馬馳。長裾脩帶肅風姿。凝秋霜簡烏㙜憲。耀日靑萍玉帳師。西漠如枰烽火熄。東封盈視壠禾彌。崇墉板榦連天處。楊柳聲高落照時。</text>
<title>廣寧 八首 其六</title>,<text>故鄕七夕始微凉。七夕遼關欲下霜。玉刃削瓜蒼鴿色。筠籠鬻李紫丸香。辭家正値蒲成帶。在路方丁鵲作梁。邊月三弦征馬倦。帝京擡首碧天長。</text>
<title>廣寧 八首 其七</title>,<text>雙塔隣空樹玉竿。兩衙當術坐仙官。三千平野通沙漠。一萬蒼峯繞畵欄。黑吹掀天摧古木。黃河壞岸蘸枯芄。芝函欲醭天駒瘦。江使之河去路難。</text>
<title>廣寧 八首 其八</title>,<text>觀音閣裏轡初迂。上帝宮前步更趨。白面誰家縫掖士。黃衫何處賣珠夫。相逢街陌平生昧。欲問風謠說話殊。海外無人吾不恨。大邦猶未識鴻儒。</text>
<title>廣寧</title>,<text>廣寧古獯鬻。地僻東海陬。何年拓荒落。中國開幽州。聖武奠寰宇。山河襟帶周。繡衣振維紀。玉帳羅豼貅。華纓彯黼幄。鳴玉凄珠樓。殊俗來欵塞。橐駝騈千頭。輿儓飫琛賮。墻壁堆琳璆。老酋黑山獵。猪鞾靑兜裘。悲歌起竹枝。日落邊城愁。昇平二百載。徼圉無虞憂。東海老學士。匹馬楡關秋。長途換玄鬢。故里阻靑丘。</text>
<title>閭陽。見往來行旅。有感。</title>,<text>回首閭陽忽在東。驅車還入莽蒼中。絡橋暍釋求輕箑。傍路飢氓乞宿舂。黃袱封書馳進日。紅旗躍馬疾如風。長途無極乾坤闊。狂阮何爲枉哭窮。</text>
<title>十三山</title>,<text>遼坰千里始看山。挼黛胡天幾嚲鬟。耀雪西墉寒漠㢠。爛銀東海霽霞殷。淸霜七月凋靑葦。黑吹三更透白蕳。客裏煩愁銅暈蝕。不知衰鬢半成斑。</text>
<title>十三山 其二</title>,<text>巫閭經信宿。更度十三山。馬倦莽蒼裏。鳥窮雲水間。穹廬一林翳。故里萬波環。三伏寒衣早。邊風振朔關。</text>
<title>大陵河</title>,<text>揚舲重渡大陵河。絶徼烟霜感我多。山外悲歌來辮髮。雲邊孤柵把雕戈。村籬狵似含蟬子。野薄蚊如巨繭蛾。物色有餘風土異。故園回首幾高歌。</text>
<title>小陵河</title>,<text>大小陵河路。村村碧樹圓。㙜高峰峭峭。人遠蟻蜎蜎。鷄豕雖孤店。桑麻卽四邊。秋來魚蟹足。不必問烽烟。</text>
<title>杏山松山途中</title>,<text>杏堡軍容肅。松山塞戍牢。點兵千馬簇。較獵萬人號。獸角緣城錯。魚鱗坐甲高。隱然人作圉。驕虜莫能跳。</text>
<title>紅羅山</title>,<text>山號紅羅古。秋晴碧巘長。人言元順帝。國讓我高皇。四海筌蹄棄。單車雉兎藏。寧將荊玉璽。拋却犬戎鄕。</text>
<title>宿寧遠衛 朝天錄</title>,<text>邈矣吾行遠。凄其此夜凉。月星同故國。山水卽他鄕。繞鬢蚊雷殷。穿裳虎箭長。低帷疲欲睡。蛩語又侵床。</text>
<title>宿寧遠衛 朝天錄 其二</title>,<text>烟林靑欲染。樓觀畵圖如。大字懸金榜。長街列綺䟽。床開斑竹簟。盤薦玉鱗魚。極樂西天是。休思海外廬。</text>
<title>沙河舖</title>,<text>海溆靑泥能替瓦。居民登極屋無樑。城中小市豚蹄瘦。沙上深河馬腹藏。萬里倦遊催白鬢。一年流景近淸霜。橐金已罄囊詩富。衣帶今寬數寸强。</text>
<title>沙河舖 其2</title>,<text>沙河復沙河。兩河淸且廣。發源自漠南。分流赴泱漭。素鱗潛波心。靑蔚坼沙上。伊我舊歷玆。凌秋今再往。邊飈摧衆芳。沙沚揚高浪。蜻蚓鳴正悲。翔鴻逝焉往。離獸忘故羣。驚禽號寒莽。美人愆我期。天末音徽曠。碧海阻脩程。蒼烟礙遐望。願爲遼東鶴。翹翮凌沆瀁。</text>
<title>東關秋思</title>,<text>節謝朱明大火流。庚炎苦盡釀商秋。歸鴻去鷰同途道。白露靑荷似敵讐。身世縱辭樊裏鳥。鬢毛偏向鏡中彪。分明杯水家山隔。風便當橫竹葉舟。</text>
<title>杏林途中行厨有感</title>,<text>十三山色朝褰幔。大小河流晚擊桹。地接祈連見毳幕。海通羅濟無風檣。村猪亂井對飧𠹍。林蚋噆膚渾軆瘍。星駕駸駸帶月息。越陵度野天何長。</text>
<title>前屯衛 二首</title>,<text>十里平原翠樹稠。㙜城隱隱見醮樓。袴鞾帕首兵家子。金玉刀頭俠士流。俗近關中饒契闊。居偏塞北足虞憂。民心安土軍威重。夜宿孤墉不脫兜。</text>
<title>前屯衛 二首 其二</title>,<text>通昔東關困噆膚。觸炎前衛伏窮廬。黃楊逢厄成遐役。紫瑞䟽榮覲上都。詩獲裨諶謀野似。食甘李白出田如。渴喉須倩香茶沃。催索行囊出翠蚨。</text>
<title>萬里長城</title>,<text>鞭石橫梁計捕風。行空地道謾成烘。誰知萬里長城起。剩作千秋後代功。滿地桑農看樂業。一時興替莫論雄。只今遼野多狐鼠。餘力端宜跨海東。</text>
<title>萬里長城哀秦始皇 二首</title>,<text>人間毁譽皆由命。興替何甞係聖狂。通道九州稱禹績。長城萬里笑秦亡。</text>
<title>萬里長城哀秦始皇 二首 其二</title>,<text>人心去就公私耳。生道使民天不嫌。導水刊山君伯禹。築城殘地死蒙恬。</text>
<title>望夫祠次壁上韻</title>,<text>藁砧西望眼雙枯。隴樹秦雲眩碧蕪。縷命定知輸猛虎。遺骸其奈付祥狐。㙜城萬里禪房古。苔蘚千秋海石孤。飮淚不須愁滿面。九原應復見征夫。</text>
<title>望海亭次黃洪憲韻</title>,<text>我家何在近蓬瀛。芝盖西來向玉京。關月呼霜胡漠鴈。朔風橫笛戍樓兵。鯨濤殷地長城動。蜃閣浮空落照明。此日胸襟呑渤澥。舊邦回睇淚緣纓。</text>
<title>過始皇島</title>,<text>秦皇昔虎視。四海騰䧺風。按釰坐函谷。諸侯皆景從。九州有其六。殘商猶未革。政也獨何人。談笑掃六國。宗周八百業。一朝盡西移。法宮阨九筵。阿房天上危。因之設九賓。玉璽光陸離。富貴極天子。翻思龜鶴齡。徐巿駕樓船。童男海冥冥。勒石鄒嶧山。稅駕扶桑隈。百神鞭木石。暘谷梁崔嵬。不見日出源。憮然摧心膓。猶作萬世計。防胡城更長。首起隴洮間。尾窮遼海傍。山嶽割蒼翠。江河截漭泱。粉堞縱復橫。萬里長雲矗。玉關下魚鑰。樓櫓高千尺。人烟接遠塞。桑麻迷絶徼。當年祚雖促。後代功不少。遺祠滄海上。居民薦香火。孤島屹波心。雪嶽長風簸。古塑凛如生。玉衛腥雲濕。詩書滿中國。雖悔何嗟及。况復隔風濤。望夫猶有石。咫尺見敵讐。能無顔生赩。</text>
<title>蘆峯店</title>,<text>朝過蘆峯下。境深泉又甘。柳陰當路夾。山影倒池涵。裨販各夫婦。糓絲同女男。桃源自雞犬。塵世有伽藍。</text>
<title>右北平</title>,<text>匹馬經過右北平。緬思飛將昔留營天。敎猿臂能工射。石假菟形自感誠。止宿都城纔雪恥。失期邊路早捐生。數奇休愧妄校尉。奈爾家兒終壞聲。</text>
<title>次萬柳庄韻</title>,<text>秋曦鞱彩黝陰凉。櫂木紆回抱野庄。數去密林過萬萬。斫來新茁倍長長。靑雲奕世騈幽塑。烈日貞碑樹斷崗。人事十年催短炬。客鞭行恨夕陽忙。</text>
<title>夷齊廟</title>,<text>中原多廟宇。何處最欽予。淸節舊𪚥𪚥。墨胎今有墟。兩賢去不顧。孤竹誰嗣居。北海逃名日。西周養老初。如知大武用。夫豈盍歸歟。叩馬將何益。登山亟只且。粟爲周土有。薇是舊邦餘。殂矣首陽餓。悲哉亳邑虗。君臣父子義。夷夏古今譽。擧世不能屈。聖人焉得沮。崇賢流美謚。追遠煥遺閭。蘋藻虔明享。江山敞綺䟽。㙜風淸聖似。沙鳥逸民如。祝史供官酎。村翁薦豆魚。殘生窮海晚。宿志壯遊攄。古樂季延使。逸詩司馬書。附蠅凌九萬。趨駿拜庭除。希怨徵尼聖。廉頑信子輿。贊揚多雅頌。瞻玩捴瓊琚。國語憑誰採。濡毫只自歔。</text>
<title>車笠</title>,<text>車笠騷騷覺有聲。萬株垂柳蔭長程。蕭然忽破香閨夢。不許嬌兒訴別情。</text>
<title>豊潤。逢郭主人。</title>,<text>昨過野鷄墩。今渡蠎龍橋。薊門時景晏。暝色生烟郊。秋砧動萬戶。寒蜩鳴高樹。尋舊郭氏庄。入門逢故主。仰瞻醉墨豪。龍虎驚入廡。石峰東海人。死後跡愈貴。人生已超忽。尤思猶瓌偉。哀我屬遲暮。壯遊知難又。江山詩料。饒觸物奚囊。富偏鄕莫我知。大國希奇遇。涴筆寫悲懷。緣纓淚如雨。</text>
<title>三河</title>,<text>小少憐頹謝。於吾已見侵。筋骸任疲薾。㙜榭倦登臨。松逕思行樂。仙經罷玩心。長途風日苦。渾面漆光添</text>
<title>通州江上。遇千秋使。謹和惠韻。</title>,<text>薊樹關雲費我思。風吹征袖日披披。家山入夢尋常見。鬢髮逢秋一半衰。佳句在屛知不遠。行塵隔路會何遅。天涯萬死今來此。蠻館重成浹旬期。</text>
<title>次千秋使韻</title>,<text>輕襪踈筌別浦湄。須人碕岸覺吾衰。龍舠隨處蘭檣礙。繡戶時看粉面窺。水落好謀坡老酒。雨催先取拾遺詩。情懽未竟歸帆早。重會何妨月出時。</text>
<title>次千秋使韻 其2</title>,<text>誰鬻瀟湘竹。聽吾作箒來。浮雲四面黑。一掃碧天開。</text>
<title>次千秋使韻 其3</title>,<text>誰剖瀟湘竹。編成碧海紋。醉來淸晝夢。容易渡三韓。</text>
<title>次千秋使韻 其4</title>,<text>誰折瀟湘竹。裁成野老冠。何時江上雨。牛背笛聲寒。</text>
<title>次千秋使韻 其5</title>,<text>誰截瀟湘竹。吹成鳳鳥音。燕山白露夜。梅落暮江潯。</text>
<title>次千秋使韻 其6</title>,<text>誰削江南竹。金牋歙又張。淸風吾自有。不用一錢償。</text>
<title>次千秋使韻 其7</title>,<text>誰剪江南竹。容君作彩箱。佳人粧已罷。開出石榴裳。</text>
<title>次千秋使韻 其8</title>,<text>誰裂江南竹。雕籠護雪翎。黃庭本無價。須訪綠楊汀。</text>
<title>次千秋使韻 其9</title>,<text>誰把江南竹。分成數寸餘。聖齡焉可筭。桑海浹晨如。</text>
<title>入北京</title>,<text>游客淸曉飯。騷騷戒行謀。日晏郵卒會。方言競咻咻。肩輿渡石梁。梁下容龍舟。陵苕翳蘭若。佳城擁松楸。貝宮逼象魏。甲第連道周。輝輝東嶽廟。揭揭朝陽樓。列廛揔眩眼。仕子皆華輈。仰瞻天子居。黃屋瑞雲浮。百靈護休氣。億代妥神州。根深有茂葉。源濬看長流。聖人侔覆燾。餘化振靑丘。一物參卵育。可憐東海鯫。</text>
<title>入玉河館</title>,<text>烏蠻初返塞。墨㺚已辭燕。廢榻塵深尺。荒庭草沒肩。平生學俎豆。垂老齒腥膻。投鑰重門閉。唯同館竪眠。</text>
<title>次漢山韻 三首</title>,<text>鄕國秋深憶菜鮭。黏天一水阻浮槎。地隣酸棗饒朱實。操和猗蘭見紫花。㙜築黃金君往否。賦成白髮我才多。悲歌慷慨有誰識。長鋏歸來無以家。</text>
<title>次漢山韻 三首 其二</title>,<text>燕市烟籠復月籠。荊歌高筑兩成空。寒螿夜夜隨長淚。歸燕時時趁旅鴻。萬里征塵鞍暫卸。一身詩鬼老尤工。隔墻行賈聲初靜。羇夢無端到海東。</text>
<title>次漢山韻 三首 其三</title>,<text>蠻館沉沉似覆盆。秋曦當牖射西曛。痁乘倦睡方開釁。酒敵繁愁稍解紛。墻外嬌娥褰箔覘。朝回長喝繞街聞。懷人未試騰身術。虗讀陰符役鬼文。</text>
<title>早朝戱效蘓齋</title>,<text>金鋪玉鎖隱雷號。衣地瓴甎皺碧濤。兩觀嵬嵬雙碣峙。方𥷋坦坦脫扃高。擎空龍角晴飛霱。截漢紅鬐水沒篙。雅度鳳樓鵷列整。輪囷長鼻舞雲璈。</text>
<title>詠屠者</title>,<text>大嚼屠門外。休將苛禮煩。千金交仲子。一市罵王孫。甘毳雖堪養。卑汚亦不寃。如逢湯聘至。先覺拯黎元。</text>
<title>玉河吟。效靑蓮軆。</title>,<text>玉河之流水。中有一尺鯉。開口波上浮。喁喁如有思。問爾何所能。一日游千里。我有一封書。書中數行字。吾鄕東海東。漢水深且駛。源達鳳凰池。羣龍戱淸沚。憑欄一美人。顔色玉相似。爲我傳此書。且道相思意。秋風催夜霜。崇蘭暫時耳。采采須及時。天涯遠相寄。</text>
<title>次陰浦夜雨排悶韻 二首</title>,<text>顚風拓戶雨喧林。閃電轟雷到夜深。黃卷不宜衰眼眩。淸樽難敵客愁侵。數行邊鴈空成字。三月家書倍抵金。魚鑰兩重墻九仞。悲秋心弱淚難禁。</text>
<title>次陰浦夜雨排悶韻 二首 其二</title>,<text>西來淸吹颯秋林。忽展新詩感轉深。古嶽長鋩輸獨識。延陵一諾誓無侵。素娥掩月河明練。靑女篩霜菊耀金。白石莫鞭東海闊。有懷予美恨難禁。</text>
<title>提督廳重陽。與謝恩使，千秋使會韻。</title>,<text>拘幽寡歡緖。悄悄歲將闌。佳辰回陽九。排悶披重關。國風盡放暇。而我合偸閑。步出春官省。華軒珍木圜。繞壁秋聲起。滿庭時菊斑。一堂散泛愛。千里開舊顔。芳肴豈虗返。淸韻屢巡環。深房飽閱月。高會當登山。沉疴貌已變。戀闕涕頻潸。渴念在歸路。頓忘關海艱。萍逢諒勝緣。雲散難追攀。憑誰繪此會。歸掛堂壁間。</text>
<title>燕京雜詩 二十首○次杜少陵秦州雜詩</title>,<text>匏繫三韓老。萍浮萬里遊。征塵過薊遠。旅館滯燕愁。月白摩山夕。風寒易水秋。憑誰湔舊恨。遺跡至今留。</text>
<title>燕京雜詩 二十首○次杜少陵秦州雜詩 其二</title>,<text>燕京雪嶽廟。云是永延宮。金像安朱殿。璇題刷碧空。龕深燈似月。神怒髮生風。道士巾裳恠。吹簫玉樹東。</text>
<title>燕京雜詩 二十首○次杜少陵秦州雜詩 其三</title>,<text>玉河通舸艦。銅陌靜塵沙。珠履三千客。銀扉百萬家。日華紅箔煥。風色彩幡斜。文物昇平樂。人人捴可誇。</text>
<title>燕京雜詩 二十首○次杜少陵秦州雜詩 其四</title>,<text>萬落鳴砧響。三秋擣練時。佳人閨裏力。征客夢中悲。排戶金風緊。傳更玉漏遲。幾聲關塞遠。明月獨知之。</text>
<title>燕京雜詩 二十首○次杜少陵秦州雜詩 其五</title>,<text>韓釰何須利。燕弧不用强。㙜烽邊戍寂。宮燭禁城長。翠袖調鸚鵡。雕鞍御驌驦。高樓歌管處。烟柳夜靑蒼。</text>
<title>燕京雜詩 二十首○次杜少陵秦州雜詩 其六</title>,<text>彤闈銀燭去。紫陌玉鞭歸。樓旆風光滿。街塵柳色微。天河經潦泂。夜漏入秋稀。旅泊懷難暢。殘棋月下圍。</text>
<title>燕京雜詩 二十首○次杜少陵秦州雜詩 其七</title>,<text>欝欝九層閣。鳳城烟霧山。地壇聯玉砌。天柱傍金關。踏踘酒中作。肩輿朝罷還。誰家歌吹閙。樓上笑花顔。</text>
<title>燕京雜詩 二十首○次杜少陵秦州雜詩 其八</title>,<text>東海朝天使。浮槎此往回。芝函通萬里。雲陛忝三來。淸簟宵偏永。文扉晝不開。多慚舊館竪。衰颯我生哀。</text>
<title>燕京雜詩 二十首○次杜少陵秦州雜詩 其九</title>,<text>持錢換秋露。何處是旗亭。勝頰仙桃嫰。盈盤瑞橘靑。粉顔懸曉鏡。蠟燭爛秋星。尺地瞻佳會。如今萬里坰。</text>
<title>燕京雜詩 二十首○次杜少陵秦州雜詩 其十</title>,<text>市貨積崑崙。魚鱗纖麗繁。蹄蹤如湊輻。陸海亦窮源。珠出越南墓。綃成泉底村。夕歸休掉臂。朝入盡爭門。</text>
<title>燕京雜詩 二十首○次杜少陵秦州雜詩 其十一</title>,<text>鷄鳴騎馬出。金闕曙星低。霽旭明紅牓。榮恩煥紫泥。身隨鵷列後。額叩鳳樓西。朝罷回馴象。期門卧皷𪚥。</text>
<title>燕京雜詩 二十首○次杜少陵秦州雜詩 其十二</title>,<text>朝天宮嵽嵲。結搆麗甘泉。海色樓頭暎。雷音天上傳。呼嵩虎拜列。鳴珮鳳旗邊。化國神遊罷。追思更怳然。</text>
<title>燕京雜詩 二十首○次杜少陵秦州雜詩 其十三</title>,<text>敬德街邊過。金幢映萬家。佳姬麗菩薩。良貨富燈沙。菁赤大於盌。棗丹長勝瓜。風頭來異馥。雕檻綻蘭花。</text>
<title>燕京雜詩 二十首○次杜少陵秦州雜詩 其十四</title>,<text>百丈圜丘聳。焚柴舊祭天。琉璃符彩射。椒桂異香傳。秋葉凝甘露。雲墀湧醴泉。小心攀玉檻。疑上碧霞邊。</text>
<title>燕京雜詩 二十首○次杜少陵秦州雜詩 其十五</title>,<text>千古傷心事。秋風一嘯間。洪鐘復磨室。尺釰向秦山。樂毅終難返。荊卿更不還。孤忠聽邈邈。寃血謾斑斑。</text>
<title>燕京雜詩 二十首○次杜少陵秦州雜詩 其十六</title>,<text>燕昭恥已雪。奇志厭人羣。却恨百年夢。要乘三島雲。羽衣仙不至。圭匕藥誰分。只許鼎鐘返。難容笙鶴聞。</text>
<title>燕京雜詩 二十首○次杜少陵秦州雜詩 其十七</title>,<text>殊方驚節晩。庭樹已秋光。萬語蛩侵榻。新花菊耀墻。同行多卧病。孤坐一深堂。愁伴鄕關月。淸宵敵歲長。</text>
<title>燕京雜詩 二十首○次杜少陵秦州雜詩 其十八</title>,<text>悲歌市中寂。屠販客何歸。美女琴初闋。夫人釰失輝。白衣先祖送。霜刃竟魂飛。擊刺慚秦帝。其如猛虎威。</text>
<title>燕京雜詩 二十首○次杜少陵秦州雜詩 其十九</title>,<text>死馬憑誰買。取熊斯不難。金㙜苔色老。柴市葉聲乾。孤注羣英至。純忠一劍寒。陳蹤流水逝。沽酒酹遺壇。</text>
<title>燕京雜詩 二十首○次杜少陵秦州雜詩 其二十</title>,<text>古篆苔花蝕。糢糊字莫知。援桴慚瞽叟。敲火任樵兒。香澤菁莪地。文瀾魚藻池。千秋衛吾道。碧樹看交枝。</text>
<title>中秋月</title>,<text>萬戶鳴砧杵。千街捲市門。玉輪䂓正滿。銀漢淡無痕。葉墮寒蟬響。棲寒宿鳥翻。推窓愁不夢。何處托歸魂。</text>
<title>中秋月 其二</title>,<text>嫦娥逋月裏。同我旅愁生。遠作故鄕色。偏成長夜情。無眠猜獨宿。有酒禁孤傾。謾取兎毫白。添吾雙鬢明。</text>
<title>戱呈陰浦</title>,<text>萬里炎程已稅車。高秋不耐更鞭驢。君來莫問吾行止。碧沼朱欄某處居。</text>
<title>戱次李懶眞 好信 韻</title>,<text>寒月燕城聽擣衣。一燈孤館正思歸。秋雲不隔鄕園夢。南嶽風高錦葉飛。</text>
<title>戱次李懶眞 好信 韻 其二</title>,<text>三韓白首知音少。萬里靑驢逆旅勞。留與玉京仙侶識。龍蛇隨處粉墻高。</text>
<title>再次稚川尹 昉 韻</title>,<text>羞將莛穗跂長林。强挈枯瓢欲厲深。附贅懸疣何太苦。心猿意馬迭相侵。休趨要路鳴蒼玉。謀駐頹齡服紫金。書肆行求仙訣去。鶴天遐趣也誰禁。</text>
<title>再次稚川尹 昉 韻 其二</title>,<text>慚吾揭揭贅林林。騎瞎凌棘夜莅深。早識喙鳴嬰世累。却憐頤隱免人侵。衝光牛斗長埋釰。分彩泥沙孰揀金。夢作漢江𩿨鳥去。烟波雨渚興難禁。</text>
<title>再次稚川尹 昉 韻 其三</title>,<text>霜月娟娟下暝林。沙鷄吟斷夜寒深。秋愁萬里隨人遠。詩鬼三生向我侵。湖海幾年悲楚玦。親朋一字重南金。從他化國哈遐俗。大帽麄衣半不禁。</text>
<title>復次陰浦韻 二首</title>,<text>餞飮蒲觴別海鄕。燕山落帽暮秋凉。黃花不分空含露。白鴈無情謾帶霜。風透葛帷氷魄枕。月明珠箔夢娥粧。蠻錢豈少紅如錦。香語誰傳字數行。</text>
<title>復次陰浦韻 二首 其二</title>,<text>卧病旅床憶故鄕。北京秋色正荒凉。流哀漆水鴈過漠。揚彩棗墟月若霜。草學潘郞飄素髮。楓如燕女謝殘粧。茱萸無面菊何苦。剛制老淚還數行。</text>
<title>用陰浦韻。賦感舊。</title>,<text>九日重成萬里愁。北京羇思不宜秋。寒花共折人誰在。淸月三弦客久留。玉露凸杯澆渴肺。金風飄帽媿章頭。明年此夕如相憶。篋裏佳篇記勝遊。</text>
<title>秋夜長</title>,<text>稍稍愁不寐。初昏翳秋光。凉吹動西候。薄寒生虗堂。行月擲雲急。奔星穿樹忙。寬懷賴何物。多病抛杯觴。</text>
<title>秋夜長 其二</title>,<text>稍稍愁不寐。二更宮漏聲。更更愁轉劇。欝欝不可更。遠役促年命。羇懷傷性情。微霜露素服。銀漢向西傾。</text>
<title>秋夜長 其三</title>,<text>稍稍愁不寐。三更孤月懸。遐遊閱霜露。故里空林泉。沉思在所懽。耿耿皆眼前。願借黃鵠翊。東去飄飄然。</text>
<title>秋夜長 其四</title>,<text>稍稍愁不寐。四更披衣起。雪毛不勝簪。末路乖心事。四海空雙眸。萬吹虗兩耳。塊坐靜觀心。夜怨淸不已。</text>
<title>秋夜長 其五</title>,<text>稍稍愁不寐。五更風凄其。玉琴久藏匣。流俗賞音稀。神仙路杳邈。富貴計差池。轉輾窓已白。幽懷復誰知。</text>
<title>次稚川子韻。送侄浩叔 湙 先歸。四首</title>,<text>汝行先渡潞河波。長路垂鞭逸興多。落盡上林千樹葉。此身猶在玉皇家。</text>
<title>次稚川子韻。送侄浩叔 湙 先歸。四首 其二</title>,<text>思親天末淚傾河。念汝歸心較我多。勑賜錦袍先我發。玉皇應會我無家。</text>
<title>次稚川子韻。送侄浩叔 湙 先歸。四首 其三</title>,<text>來時先越鴨江波。客裏如酸汝更多。顧我病吟歸思懶。歲除方到郭南家。</text>
<title>次稚川子韻。送侄浩叔 湙 先歸。四首 其四</title>,<text>瑤空雲盡月舒波。庭樹斕斑得露多。門掩玉河人已遠。曉風吹夢海東家。</text>
<title>送千秋使先歸次書狀竹溪韻</title>,<text>祖席當新燠。旋旌近抄秋。海暾延望眼。關樹繫離愁。獨鳥歸何暮。孤雲去不留。遙知經鶴野。氷雪擁歸輈。</text>
<title>送千秋使先歸次書狀竹溪韻 其二</title>,<text>神京秋色老。紅樹染淸霜。宮錦猩袍爛。仙厨蟻釀芳。門關金鎖壯。路拂玉鞭長。雲樹三千塞。飄然一鳥忙。</text>
<title>出玉河館</title>,<text>岌岌面土墻。重重下金鑰。沉沉虛館深。稍稍空庭閴。晣晣月臨窓。騷騷風入幕。遠來禮樂鄕。楚囚三秋客。一出河大門。方知中原樂。</text>
<title>通州戴店。次壁上韻。</title>,<text>玉館沉沉幾日遊。歸來江店失淸秋。亡金知入何郞橐。羸體無憂古渡舟。燕闕祥雲輸醉夢。薊門踈柳送詩眸。那堪宛轡勤長路。久滯遐征揔是愁。</text>
<title>通州馬御史別庄</title>,<text>閑原隨地設池㙜。物色都輸御史栽。恠石曾經溟浪齧。香棕渾用越泥培。交加密葉𪚥𪚥伏。倚薄回柯節梲開。畢竟朱門關白日。縣鈴收響匝埋埃。</text>
<title>道三河</title>,<text>朝天了却吾王事。匹馬長途歸去來。郊野蕭森時景換。風霜凄緊晩江哀。一年旅食衿難促。萬里奇觀眼屢開。末路知無天下士。月明膓斷望鄕㙜。</text>
<title>道三河 其二</title>,<text>奉表思瞻八彩眉。空歸還似不曾來。閑中詩課拚三上。客裏秋懷剩七哀。後載良琛黃卷富。隨身長物紫蘭開。綿綿鄕興連關樹。江雪何時倚釣㙜。</text>
<title>薊門</title>,<text>三宿遲遲出晝心。征鞍迢忽倍愔愔。初看流火明西嶺。已覺嬌黃染晩林。身似孤雲歸海國。夢隨殘月度燕岑。三來不進治平策。堪笑中州少賞音。</text>
<title>薊門 其二</title>,<text>萬里經秋病更多。輕氷重露夜如何。唾壺難遣丫頭替。癢背那敎玉手摩。添却素蓬盈冕冔。撥殘黃菊泛波羅。歸來更結香山社。衰謝端宜放柳娥。</text>
<title>神仙嶺</title>,<text>薊門平野杳兼天。紅樹重重惹翠烟。誰遣秋光輸錦帳。欲將行色寄龍眠。玄宮法皷仙衣舞。紫閣祥霞旺氣纏。欲御歸鴻旋故國。朝暾正在海東邊。</text>
<title>沙流河舖</title>,<text>楊林欲晡棗林昏。外郭將關內郭喧。酒肆茶坊商旅歇。牛槽馬櫪從徒奔。塡街爭說夷人至。裨海偏傷我道屯。萬里車書同至化。立賢胡獨阻東藩。</text>
<title>豊潤效古</title>,<text>北風振平郊。落葉流寒浦。客行明月中。夜入荒城樹。華搆臨高衢。雕櫳間長陌。主人敬遠客。籠燭照粉壁。卸裝偃藤榻。解渴傾香茶。吾生馬上老。隨地卽吾家。何處無江山。勞勞長逆旅。鷄鳴燈下飯。且復天東去。</text>
<title>榛子店。韓氏庄感舊。</title>,<text>年少曾遊韓氏園。藥欄苽圃繞飛軒。金分千鎰開池濬。香擣百花渾室芬。客至咄差供綺饌。筵中酩酊困淸樽。流聞驥子登仙籍。燕賀慚吾懶踵門。</text>
<title>過昌黎縣憶韓退之</title>,<text>聖朝肇置新東輔。歷代咸稱右北平。石虎尙存飛將蹟。盧龍遙限祿兒營。如何邊徼雄兵地。猶有文章偉士生。薊野兼天資間氣。蠻河萬古孕元精。南方就食飢寒逼。北學干名道藝成。業苦焚膏仍繼晷。功深苴漏復含英。捕龍搏虎人誰抗。仰斗瞻山世莫評。八代浮華蛙敢沸。一篇仁義鳳孤鳴。靈骸已冷氷霜語。鋒尾猶回正直聲。白雪藍關勞遠夢。黃茅陽縣惱遐征。桑鄕幾載迷歸路。筍列窮年籍盛名。金石遺辭流膾炙。雪螢多士諷咸韺。東瀛縫掖欽風久。北地停車感古情。遷轡未能瞻繪像。㪺杯焉得展丹誠。海山閑物誰能暴。衣鉢傳心我典刑。自喜酸醎流俗異。任他雷電小兒驚。大荒披髮蹤雖晦。帝里騎龍氣益橫。回首風塵稀籍湜。無頭譏誚起朱程。楚言難與軒轅遇。俗子羞將侯喜爭。題了新詩古寺壁。萬山搖落暮江淸。</text>
<title>南薰亭</title>,<text>亭敞南薰對北城。境分僧寺俯官程。行人蝡蝡遷羣螘。連畛漫漫據一枰。謀野裨諶遊有獲。飮河袁紹暑應淸。江山不必論吾土。徙倚何須滯遠征。</text>
<title>聞黃伯龍登第。以一絶付王六致賀。</title>,<text>分手兵塵二十年。天台一髮海無邊。超超鵬翼靑雲上。倘記江西樓上眠。</text>
<title>遊角山望海觀音寺</title>,<text>菴磴縈回駕絶陘。風開厓广煥丹靑。撲地翬甍彌遠矚。浮天鯨浪簸前庭。雲陰秦鬼憑城哭。月朗胡笳隔巘聽。鶴瘐定知天笁老。獨依雙栢演眞經。</text>
<title>登角山北望</title>,<text>垂空蘿蔦手頻捫。俯瞰懸厓倍慡魂。幾疊翠巒排列穎。萬尋玄嵌沒深根。雲泉幾管行人釣。秋草猶存隱者村。不盡海風吹夕照。坐看哀壑動黃昏。</text>
<title>前屯衛 二首</title>,<text>淸曉田家食。登車出古城。千兵所馳突。大路甚寬平。山缺窺胡落。郊窮近海程。孤蓬逐風轉。眞似遠人征。</text>
<title>前屯衛 二首 其二</title>,<text>獯鬻旃裘地。䧺城莅漢官。百尋長旆樹。千肘古塲寬。猛土騎胡馬。元戎上將壇。三聲雷礉震。平野列雕鞍。</text>
<title>戲吟 十首</title>,<text>門外搖拳揖客人。羊裘捫虱赤流唇。相逢莫進茶三碗。恐把金丁問假眞。</text>
<title>戲吟 十首 其二</title>,<text>雅翼長衫控紫騾。屠門市肉宿娼家。三塗欲逭他生報。走向街頭施苦茶。</text>
<title>戲吟 十首 其三</title>,<text>白玉雙環鬢上團。靑繒纏首破袍寬。呵風喚雨君休問。飢走街頭乞餠餐。</text>
<title>戲吟 十首 其四</title>,<text>長跪康莊額叩塵。大甎搥臆訴行人。行人揮袂誰憐汝。一字銅錢當百銀。</text>
<title>戲吟 十首 其五</title>,<text>摯竹聲聲盡日行。欲將椒糈問前程。佳人三百樓千尺。何處江山度一生。</text>
<title>戲吟 十首 其六</title>,<text>窓內春風香夢圓。窓前月色耿無眠。淸晨把手金錢少。還擧其名罵少年。</text>
<title>戲吟 十首 其七</title>,<text>鑿窬穿𡑡力不任。强將脂粉作春心。香衾半夜情多少。耿耿靈丹在數金。</text>
<title>戲吟 十首 其八</title>,<text>爺孃妻妾共床茵。茶酒昏昏滿路塵。頂下肩高趨走疾。知君平昔慣擔薪。</text>
<title>戲吟 十首 其九</title>,<text>霜刀剃盡綠雲長。娘廟靑春掩竹房。欲演眞經張法會。赤憎東里賣珠郞。</text>
<title>戲吟 十首 其十</title>,<text>嬌言癡態學官娼。炫服高歌侑客觴。利祿誤人多若此。不須怊悵媿兒娘。</text>
<title>寧遠衛</title>,<text>千雉䧺城裏。雕樓夾大逵。璧間圖虎豹。門外立狻猊。褰箔佳兒出。方軒細馬馳。塡街先覩我。不但縱觀伊。</text>
<title>杏山</title>,<text>漫漫滄海際天長。關路風沙白日黃。秋渚虹流初欵塞。寒山雪落未還鄕。胡兒靑兕裘生膩。漢將紅螭旆自揚。滿目人烟迷遠堞。誰家繫馬借塵床。</text>
<title>杏山曉望</title>,<text>多病仍難寐。思鄕倍攬愁。櫩雞鳴已數。城柝擊初休。天色穿踈幔。人聲汲凍流。而無車馬過。邊路怕旃裘。</text>
<title>廣寧旅舍</title>,<text>晨禽皷翼曙燈靑。高旆爭門已脫扄。捧首委蛇驚轂轉。赬肩團鳳鬻茶馨。堅氷互裂脩塗鋈。歸馬長維老髮星。自哂天君身外物。憑詩問答影慚形。</text>
<title>中州雜詠 十八首</title>,<text>溝壘金湯捍外窺。飛文糊壤繞委蛇。誰言墨翟易縈帶。方覺樓生難犯危。碧眼雖來不敢上。紫淵何必以爲池。流聞繡史陳䧺略。將截長城靑海湄。</text>
<title>中州雜詠 十八首 其二</title>,<text>一線狼烟裊戍墉。角聲吹起萬旗叢。金鱗耀日彌長野。汗血嘶雲軼迅風。塵洗胡沙封燕頷。紅漫白草斫駝峯。龍堆鴨水三千里。烟火茫茫樂鼎鐘。</text>
<title>中州雜詠 十八首 其三</title>,<text>梢雲渭竹颺高旌。照日吳鉤瑩碧甖。褊𪚥渠犀塡武庫。忘歸繁篛簇蘭蘅。成楓舊染蚩尤血。鞱虎猶藏牧野兵。不待金人煩十二。坐令天下惡氛淸。</text>
<title>中州雜詠 十八首 其四</title>,<text>黃嬭千箱汗馬牛。孜孜多是掖縫流。一生編柳積千牘。中夜囊螢眵兩眸。擬出天心穿月脇。肯將狗尾補貂裘。可憐東海登瀛士。如把簞醪碧海投。</text>
<title>中州雜詠 十八首 其五</title>,<text>文塲角藝令何嚴。白戰寧藏寸鐵尖。永友嚶鳴終日閴。漫牋繪繡一毫拈。句分金馬鄕生遠。題揭彎弓禁卒鉗。堪笑東方酣衆蟻。十夫一長獵牙籤。</text>
<title>中州雜詠 十八首 其六</title>,<text>阿睹從來活庶萌。况將星兩取周贏。不容衣食侵流幣。剩使刀錐辦厚生。民業雖窮資地力。利源如杜廢天成。何年轍鮒通河海。竟使吾黎免墮坑。</text>
<title>中州雜詠 十八首 其七</title>,<text>硿然大耳雖非駿。替步駕轅良有餘。馬足可紓趨敵壘。牛耕猶免倦春畬。東家借與朝天乘。西蜀服來雲棧輿。矧此海邦稀欵段。碧山蒭草問何如。</text>
<title>中州雜詠 十八首 其八</title>,<text>天朝租稅問如何。六十銅錢十畒禾。稀向門前鋪吏席。不煩途上陷泥車。號呼隳突渾無賴。甌窶汚邪自滿家。𪚥𪚥西區塲已滌。且迎村老醉黃花。</text>
<title>中州雜詠 十八首 其九</title>,<text>芸軸牙籤棟宇充。珠琲成列眩雙瞳。繙經孔子中其說。識字揚生半未通。駄象輸金寧滿價。守藏爲史願長終。如何吾黨輕文史。浪罄千箱醉粉紅。</text>
<title>中州雜詠 十八首 其十</title>,<text>中原民舍挾通衢。賮貨絲棼所委輸。賓至如歸爭借榻。村居比屋少穿窬。空囊懸磬錢仍滿。渴肺生塵酒已沽。因此華門連萬里。窮山絶漠似通都。</text>
<title>中州雜詠 十八首 其十一</title>,<text>大窰通昔火燒空。幾處雲根爛似烘。羃䍥靑烟收橐籥。須臾白雪屹崆峒。長城萬里籠山海。華搆千家間綠紅。可惜偏氓無曉事。只將金鑰屬玄宮。</text>
<title>中州雜詠 十八首 其十二</title>,<text>他山有石自成煤。應假玄冥漆作胎。束火重泉方可見。埋魂崩岸或難廻。摶沙攫土脆如麵。受日迎風頑莫磓。來賣市中驚鬼面。不烟三爨一飛灰。</text>
<title>中州雜詠 十八首 其十三</title>,<text>一人前駕一人推。赬盡雙肩步側回。結束三牛當兩軸。風塵十里作千雷。劬身搰搰機關少。勞軆生生性命哀。日暮途長行且止。囊中嬴得數金來。</text>
<title>中州雜詠 十八首 其十四</title>,<text>十夫能揉一推大。兩馬可當孤犍耕。剡耟揮轅逐介馭。雜芳埋土倒新萌。折衝樽俎元非貳。羽翮飛廉或可幷。從古擾龍機智足。世間何物不使令。</text>
<title>中州雜詠 十八首 其十五</title>,<text>重巾掩目瞑中趨。執策傍人復唱呼。疑駕高軒馳廣術。不知終日踵團途。霏霏白雪隨輪輾。隱隱晴雷震棟桴。若使主翁分爾苦。眩眸酸股在須臾。</text>
<title>中州雜詠 十八首 其十六</title>,<text>宅地維中厥土粘。摶成方冊放霜縑。良工拂拭寒肌滑。古語鐫鏉寸鐵銛。雖異鼎鐘千歲固。剩資文墨萬家贍。何當點竄周南字。偏揷鄴侯架上籤。</text>
<title>中州雜詠 十八首 其十七</title>,<text>朝來胥靡割平塲。摶得泥塗四面方。裊裊靑烟橫逈野。層層蒼璧疊崇岡。長雲衛國看周雉。數仞圍村認繚墻。不濘不埃堪衣地。歸來先試水南庄。</text>
<title>中州雜詠 十八首 其十八</title>,<text>瑛瑛何物狀崑珍。林不含輝岸不津。地水資成非本性。火風甄冶亦由人。肯費切磋磨琢力。能令環珮碗匜新。鏗然一觸還塵土。莫詑潛偸造化眞。</text>
<title>次夢隱贈別韻 南歸錄</title>,<text>百事無能老病添。塵襟端合濯淸潭。人生着興同遐邇。香橘脩篁滿日南。</text>
<title>次夢隱贈別韻 南歸錄 其二</title>,<text>澹若蓴羹鹽豉添。明於犀火罔象潭。文章十手難供寫。豪士如公軼汝南。</text>
<title>次夢隱贈別韻 南歸錄 其三</title>,<text>僚底波奔老齒添。全家孤負釣烟潭。從玆犢鼻輊狐腋。貧富休論阮北南。</text>
<title>次夢隱贈別韻 南歸錄 其四</title>,<text>塵凝琴軫藥題添。世議譊然魚聚潭。江水湛湛楓樹暗。于山蕭瑟賦哀南。</text>
<title>次夢隱贈別韻 南歸錄 其五</title>,<text>寒更欲午爇膏添。柔翰頻濡紫石潭。朱門處處絃歌閙。白首論經獨濟南。</text>
<title>又次望慕菴韻</title>,<text>寢瘵三霜不渡江。默敎誠孝動家邦。天恩勑賜望慕地。咫尺松楸映水窓。</text>
<title>復次夢隱韻</title>,<text>遆來淸韻極揚揄。別語還將調語俱。腹藁誰知元亮賦。靑溪秋露看硏朱。</text>
<title>復次夢隱韻 其二</title>,<text>湖中連歲不逢秋。雖到花時負勝遊。靈鵲功虧白蛾去。廣寒風味老應休。</text>
<title>過菁好村</title>,<text>墟里烟初夕。溪橋柳欲春。行商杖靑竹。多是楚鄕人。</text>
<title>題弓院韓仲涵 汝澈 書齋</title>,<text>䆉稏畦連碧澗流。鷄鳴桑樹一村幽。方知簪組拘人劇。君晩歸來我不留。</text>
<title>次柳順天尋春韻</title>,<text>尋春仙府作遨頭。前此淸遊覺謬悠。水石共開詩酒會。休言法掾事卑陬。</text>
<title>過反巖 頭流錄</title>,<text>架水橋如偃飮虹。漫谿軟綠間殘紅。游魚避日依蘋藻。驚鳥衝人擲灌叢。百歲無多危鬢換。三春欲餞賞心怱。征夫秣馬汀莎兀。幾箇奔忙似此翁。</text>
<title>荒山大捷碑</title>,<text>我讀荒山大捷碑。恭惟王業此爲基。貞珉風雨字無勒。汗血壬辰神有知。一片腥氛秋葉掃。千年佳氣慶雲垂。▦人再拜龜趺下。無限烟花碧水湄。</text>
<title>向君子寺</title>,<text>陰谷悲風合。懸厓細路縈。乘春催客賞。歷險倦山行。翠檜冥冥處。靑雲冉冉生。前峯多雨意。花外竹筇輕。</text>
<title>題一絶投龍游潭</title>,<text>聖母祠前專石洞。天王峰下役波臣。人間豈少朱泙漫。宜沕重淵戢玉鱗。</text>
<title>龍游潭 二首</title>,<text>老湫百丈黝無底。蒼峽擁屛蘿薜封。龍攫玉巖爪有跡。雷轟雪浪耳渾聾。葦蕭鍛石驪珠烱。蘆荻縈絃素甲重。欲把大鉤餌白馬。滿山飛雹風摧松。</text>
<title>龍游潭 二首 其二</title>,<text>崒嵂千峰媚碧霄。山西衆壑揔來朝。刲牛幾見村巫舞。沉虎流傳災沴消。玉甕新磨奔浪戰。靑楓如織翠陰稠。投詩誤觸神龍怒。霹靂轟天雨雹交。</text>
<title>頭流菴。贈慧日兼示修師。</title>,<text>先賢曾訪頭流境。路由義呑村之南。我今尋眞入頭流。偶然一宿頭流菴。頭流菴在義呑上。我行適與先賢同。先賢之跡不可追。攀躋欲上天王峯。學士投詩潭龍怒。雲雷▦作風雨獰。山靈借我快眺望。却掃雲翳俄淸明。泠風颯颯爽籟發。客懷憀慄如三秋。山花杜宇啼幾層。令人半夜生閑愁。慧僧慇懃覔詩句。秉燭起坐强吟呻。詩不驚人▦▦焉。爲緣重見情相親。明朝我向石門去。師在頭流雲水間。師憶江南老太守。祖溪秋月倘來看。</text>
<title>聖母祠 二首</title>,<text>阿姑生子三韓統。廟食䧺山報不差。魯季從來多僭瀆。陳邱誰復刺婆娑。咸氛聘幻妖何甚。楚越崇神諂則那。毁鼻象魂猶莫崇。沉巫河伯豈曾呵。</text>
<title>聖母祠 二首 其二</title>,<text>作鎭南維祭秩尊。星羅九邑衛藩垣。羣山奉向同臣妾。環海風烟入吐呑。王母祠新留鐵馬。村民禮朴凈陶樽。退之亦禱衡山廟。報事無他故所敦。</text>
<title>登獅子峯</title>,<text>朝旭辭香積。籃輿上大堆。浮槎凌壑渡。略彴跨虗來。擲杖膺丹壁。褰裳跣綠苔。絶陘緣作路。危石自成㙜。氷間腹猶厚。花梢眼未開。成畦慈竹細。庇畒老杉魁。三嶽承君長。羣峯撫幼孩。州三百似掌。海八萬如杯。天下看何小。吾生信可哀。靑鞋不須胝。凝坐我心灰。</text>
<title>靈神菴尋僧不遇</title>,<text>諸天開出碧芙蓉。活畵蓮庄亂石叢。經案香爐空榻上。靑㬺白衲杳雲中。千年老樹羅如織。四月幽花萼未紅。客興牽詩狂似沸。復吹長笛向前岑。</text>
<title>次松山韻</title>,<text>八萬四千聳。乾坤搏攫成。蠔山蘭若附。羊角徑蹊縈。陟巘狂猶悔。爲雲死亦榮。回頭蠟屐處。銀漢白楡生。</text>
<title>次覺性上人韻</title>,<text>玉笛聲殘千尺壁。小堂金碧亂峯前。春風一杖白雲衲。手把淸詩來洞天。</text>
<title>次義神庵僧玉井韻</title>,<text>錢糓甲兵非我事。詩書烟月自生年。雷封之內領方丈。芝盖東來參老禪。鐵壁粘空靑鶴洞。玉虹偃飮紅流泉。長風吹袂霱雲上。倚天俯視山上顚。</text>
<title>潭上。次贈性上人。</title>,<text>君住何方雲複複。君心何有水空空。他年洞裏鹿車至。知我尋君雲水中。</text>
<title>神興寺</title>,<text>一杖荷衣客。千山稻衲僧。坐分松下石。眠共佛前燈。麟鶴看鷄犬。雲泉但屩簦。聊參韓衆契。方外豈無朋。</text>
<title>呂公㙜</title>,<text>樹色溪聲一石㙜。靑山日仄不知廻。陶然忽覺吾非我。無慮何須更死灰。</text>
<title>雙溪石門之下。題淸純詩卷。</title>,<text>靑楓漠漠水淙淙。玉笛聲高萬壑風。塵世半生成底事。勝遊虛負白雲中。</text>
<title>次前韻。奉別同遊松山令公先歸府。</title>,<text>頭流山峙出蔚籃。枕嶠連湖迷二南。穹窿八萬四千峯。丹靑三百七十菴。我從龍城馬首東。君自昇州車軌同。春風結束騈行李。暇日迢忽攀諸峯。入谷凄悲日色淸。陟嶺颼飀風氣獰。松杉偃蹇萬霜飽。躑躅照爛千林明。神龍蓄電潛在湫。靈祠降香歲有秋。天王突兀雲霞集。少年奉承氷雪愁。羣山嶙峋輸几茵。萬里雲物來哦呻。時逢瘦鶴高僧定。爲把靑籸聯床親。塵中乾沒世路艱。物外縱步松雲閒。歸來簿領復如山。舊遊應憑淸夢看。</text>
<title>題義上人詩軸</title>,<text>春盡江南竹笋長。千林敷綠澗漢香。留與孤雲分玉液。琴心三疊鶴回翔。</text>
<title>香爐瀑布上。見山羊戱作。</title>,<text>金華不管道人看。閑牧琪林瀑水寒。眠着白雲君莫叱。我當騎此上千巒。</text>
<title>佛日菴</title>,<text>飛甍縹緲滿辰星。直瀉銀潢掛玉屛。嵌广中呀苔枿架。篔簹高合翠毛零。漁舟只可尋耕鑿。鹿駕焉能跨險陘。從古神仙有高下。吾遊方覺近靑冥。</text>
<title>出洞</title>,<text>收拾頭流千萬峯。攬之不滿一詩筒。幾經烏匼摩空翠。忍使靑鞋汚軟紅。嶺遠仰看高樹細。馬行背指白雲重。不知人世有何好。淸賞未終歸路怱。</text>
<title>卧龍亭</title>,<text>巖居寥落兩三家。㙜下江聲繚白沙。地暖南溟饒翠篠。山高方丈足靑霞。舟人捩柁叉銀鱖。村女持鑱擷玉椏。堪笑龍城五斗米。堆床朱墨鬢成華。</text>
<title>懷賢 五首</title>,<text>世傳崔子金猪産。鍊業伽倻文字工。泛海橫行李天下。摛華衣被羅朝中。當年羽化石門月。千載琴心鶴洞風。或看至今紅水棧。靑驢橫渡領仙童。</text>
<title>懷賢 五首 其二</title>,<text>堂堂光嶽稟靈優。道學當時第一流。行捋閔曾堪立範。名高厨及只招尤。如何風月淸溪夢。終作關山白雪囚。樽俎千年文廟享。男兒此外更何求。</text>
<title>懷賢 五首 其三</title>,<text>韓生官是吏胥䧺。槐府多年奉相公。豈意民心歸有德。未能臣職死於忠。一山松桂先朝月。萬古乾坤烈士風。何處蓬蒿尋故里。至今殷蕨首陽中。</text>
<title>懷賢 五首 其四</title>,<text>回首兩塘春水盈。半山松栢是誰塋。南溟本意澄靑壤。北闕平生繫赤誠。一奏匭函寒佞骨。百年雲水掛高名。東方壁立尋千節。嶠外羣雄孰使令。</text>
<title>懷賢 五首 其五</title>,<text>蒼檜丹楓萬壑陰。碧潭飛瀑一㙜臨。先生敎子書樓峙。長老參禪別院深。童稚治齋事不鉅。大儒植節士皆欽。吾家豚犬亦宜往。暇日黃溪當爾尋。</text>
<title>遊頭流山百韻</title>,<text>太虗無閡煦氲氤。品物咸由二氣甄。融作川流非决導。結成山嶽孰陶勻。穹窿五有寰中秀。縹緲三稱海外神。箕國頭流輿地別。仙家方丈號名眞。飫聞南紀雄爲鎭。踔遠中華隔幾塵。之者擧嫌途道絶。於乎虛作狖鼯隣。龍城剖虎來佳境。木洞看花及令辰。天府使君開勝宴。水巖處士與華鞇。齊鑣共赴尋芳約。飛杖聊隨學佛人。廢閣乍淹雲縣路。豐碑虔拜石谿濱。千秋王跡此皆兆。一戰伯功▦有因。地形咽喉湖與嶠。兵家方略義兼仁。黃山讖應荒山死。王氏君爲李氏臣。石着旗扄咨古老。巖流衁液訊居民。替隆從古關時運。天地先期告懇諄。暫卸游鞍休百丈。欲諧心賞惜三春。風凄陰壑花初軟。節晏陽坡葉已蓁。挼碧流如僧服淨。燃紅花若佛燈新。籃輿要替酸哀脚。藤蔓時懸老火身。溪號磻巖疑隱呂。村名嬴代認逃秦。晴雷亂闘黃川峽。白雪交加黑水垠。步步行稽新蕨采。纚纚腰重紫蘭紉。伽藍如畵嵐光合。躑躅成山錦彩均。洞府岩成玉㙜壘。袈裟魚被稻田鱗。宗儒訓子遺名在。故屋無人勝跡陳。行到水窮拚寄宿。前尋月落去凌晨。崇芒疊翠淸陰聚。衆石交叢爽氣屯。老栢蔽牛繩墨遠。長松依社鬼神嗔。委蛇般若峯前過。遄邁靈源寺裏臻。和尙雪眉禪定穩。沙彌氷面佛陀遵。肩生雙栢搖寒月。毫吐長虹貫碧旻。要把一空超色相。寧敎五蘊作車輪。梵經堆案堪娛老。溪蔌盈盤足享賓。脚下雲容俄冉冉。溪前雨意忽津津。低回遽落靑蘿壁。蹭蹬還經翠麥畇。野粉滿堂君子陋。牧丹當檻美人嚬。淸流一帶途邊並。風磴千盤澗上循。谷轉高江何吼怒。泓蟠陰嘼看輪囷。刳成石釜千尋黝。注却銀潢萬軸轔。續蔓連竿驚邃竇。剸牲沉幣饗明禋。鳥啣落葉澄無滓。雲覆層巒旱不貧。隱隱阿香隨客至。闐闐列缺駭人頻。穿林盡濕花間露。失路多摧石上筠。頫視龍游出氛靄。窮探馬跡歷叢榛。楸城凈界開蓮塔。甕石神坊簇榦杶。林聳堵波靈虎守。泉懸茶邏飮麋馴。棧危獅頂毛頻竪。衣冷夷堂體欲皴。擡首王峯看突兀。騰身郞峴謝緣夤。千齡短木欹纏石。太始堅氷皓爛銀。苔髮鬖髿靑似罽。花梢癰腫紫難顰。空心半槁寧充棟。自朽中溝孰負薪。摘取明星光燦燦。擷來瓊草馥誾誾。霞裳披拂巍巍頂。玉斗低垂岌岌巾。溟嶽收▦盃一㰱。乾坤輸入目雙瞋。榑桑東影搖吟榻。弱水西流細釣緍。豹闕叩扄聲可厲。蟾宮壓首吭難伸。衆峯來自白頭遠。一脉終窮蒼海滣。磅礴坤精於此蓄。縱橫天步一何迍。千山東散諸侯服。萬里南馳天子巡。大纛高牙森隊仗。飛驂舞服列騏駰。朝班濟濟千官品。庭實煌煌四海珍。雲合冠裳相雜沓。駿奔賓從互紛繽。金盤玉豆排嘉饌。珠服花簪擁美嬪。丫䯻蹌趨欽長老。弁髦夔栗奉嚴親。謝家玉樹諸郞秀。徐氏祥麟衆子兟。山鬼助人澄宇宙。風烟效技繞欄楯。雲門月出豁遊氣。錦水露津橫碧淪。學士不來三洞古。南溟安在兩塘陻。遙思泗水屯樓艦。欲爲孤忠薦渚蘋。誰使晉城寃血濺。空悲原邑戰骸窀。湖山雲物長閑暇。塵世風波浪苦辛。鴻軫聲高山齾齾。鳳簫吹徹海粼粼。遺祠何代尊天媼。吉夢當年誕瑞麟。一統東韓垂眷祜。千年南國享精純。邀巫傾賮流風薄。諂鬼祈禠末俗嚚。香積夜眠依翠石。靈神風餐藉芳茵。層壇雲搆懸如磬。一衲霜髭壽似椿。寶鴨烟沉餘宿火。藤床塵淨貯香籸。凌危覔路勞重繭。觸物搆詩費苦呻。幽壑鶴盤穿𪑓𪒶。飛莖猿掛下嶙峋。繁林布幕三光晦。畵閣翔翬五彩彬。晝靜三花藏語鳥。朝喧千偈竄驚麕。仙蹤細向紅流訪。故事勤從滿月詢。㙜峙呂公空碧蘚。潭深妓▦失丹唇。工文刊記碑堪印。巨字鐫厓石不磷。靑鶴遺棲人莫見。香爐飛瀑世無倫。女媧不補一團石。天帝應垂千尺紳。耀日紅烟紛漠漠。浮空玉屑散璘璘。深心靈液空中嚥。元化嬰孩腹裏脤。山氣洗骸知綠換。春光盎面覺丹均。紅塵有路欺雲水。朱墨催人趁卯申。衹老遮途爭勞勞。官騶入谷已駪駪。衙僮爭笑茫鞋胝。山徑那禁道服鶉。花洞傍車懷古哲。龍亭歇馬問吾姻。悲來興盡垂淸淚。水遠山長隔紫宸。朱紱幾年陪輦轂。玉堂回首憶絲綸。風雲鳥路違雙闕。山海蓬飄負五旬。騏驥無勞造父御。豫章休待匠人掄。文章未試哀侵病。流俗誰分玉與珉。明日篁冠掛蘿薜。不須低首困塵闉。</text>
<title>次天使西湖韻 拾遺錄</title>,<text>叨上仙舟漾碧流。滿江雲物護淸遊。魚搖翠糓起客樂。𩿨颺靑絲澹淡浮。政會遺萌悲鼎水。從瞻飛馭下瀛洲。歸時銜袖瓊琚句。他日相思錦石頭。</text>
<title>次天使漢江韻</title>,<text>筆彩搖空鸞鳳廻。騷塲老卒合含枚。非關山水三韓勝。自是文章八斗才。沙步㢠連芳草盡。𩿨波輕趁片帆來。仙槎此去天津邇。不問牽牛路已開。</text>
<title>重遊中興寺</title>,<text>崱屴奇巖架短陘。泉紳無數嚲蒼冥。行逢略彴頻推馬。狂涉垂堂合著銘。殿閣經營新換舊。松楠僵立白交靑。居僧豈識吾衰謝。剛羨淸顔對雪螢。</text>
<title>重遊中興寺 其二</title>,<text>咫尺禪宮負漢都。苔谿蕭瑟俗人無。溪魚慣食樵童飯。山釋羞供驛馬蒭。崔將樹旗巖有穴。麗王開闕石爲郛。紅塵久鎖烟霞跡。列宿三周阻別區。</text>
<title>挽子懼妹氏</title>,<text>門闌佳麗奉良人。照壁餘光逮四鄰。葛施中林供禮服。蘋香南澗薦宗禋。靑閨方屬多男慶。紅槿先凋四紀春。曖曖朱塵生寶鏡。親朋祖送漢江濱。</text>
<title>次望月寺僧慧圓詩軸韻</title>,<text>花枝繁欲亞。山鳥暝知還。乞句僧多事。看書我不閑。道於庭草見。春向鬢毛慳。老去存禪味。無心說孔顔。</text>
<title>鄭始之亡子輓</title>,<text>累累洪福塚。骨肉揔歸玆。白首將無奈。靑春最可悲。虗勞多著述。餘慟耐飢寒。誰料建中祭。替君先瓏巵。</text>
<title>釣隱亭次西坰韻</title>,<text>踈雨雙溪凈。輕飈一線斜。祗知垂釣好。莫問得魚多。野客提壺至。山翁抱犢過。雲移林影晚。長短采蘋歌。</text>
<title>次成學顔韻</title>,<text>深巷輪蹄斷。唐詩手自刪。誰傳白雪曲。來叩碧溪關。語鳥藏烟樹。涼陰鎖暮山。軒眉若有得。同我百年懽。</text>
<title>次成學顔韻 其二</title>,<text>霞綺知誰織。苔錢不可資。靑山無醜石。碧樹失枯枝。物色渾隨化。風烟揔管詩。敦敦吾喪我。塵事謾如絲。</text>
<title>次成學顔韻 其三</title>,<text>山巷人誰到。科頭不用巾。草芽初戴白。柳眼已窺春。跡屛非輕世。心閑自蘊眞。老來癡更絶。虛作太平民。</text>
<title>月波亭</title>,<text>瓊盃飛綠酎。瑤席列紅粧。月挹波心影。梅傳竹外香。三年同吏部。十里隔高陽。竟日風光飽。還家我缺望。</text>
<title>成學顔妻氏輓詞</title>,<text>枯硯磨來出何物。主家詩句惱長春。有胷不向風仙拊。無肉其如曼倩仁。白屋叩盆嗟已老。靑山奉奠托誰人。未逢開口先終古。幽壤空捐次骨貧。</text>
<title>姜生 晉昭 妻氏輓詞</title>,<text>六極君將貧短兼。五窮郞復學交添。三千弱海靑雲逈。十八佳羞白屋廉。路阻峭奔違藥餌。封營堂斧涉寒炎。依人必世全無樂。萬古啣情碧峀尖。</text>
<title>輓金將軍 應河</title>,<text>皇帝四十七年春。帝命徂征子女眞。東兵一萬數千人。同時西渡鴨江津。元戎小竪濫儒巾。副帥賤者曾負薪。一軻撗金丹其輪。虎豹皮蒙狐鼠身。人言弘立其愚鈍。輦糞不足充胡民。又言景瑞跋扈臣。禍心藏中如賊筠。朝廷揀材舍栝杶。熊虎將軍屈不伸。反令鷄狗領鳳麟。騄駬俯聽廝養馴。桓桓八尺來服袀。晉菆吳鉤弓六鈞。宣城精銳競駪駪。助防風稜霜雪新。劉喬天將號令申。火車千乘何轔轔。牛毛嶺峻星漢隣。巨木簇立氷霰湮。廵邊諸官酒食陳。王師餉絶動經旬。叱喝飢兵歷嶙峋。胡地春深猶凍皴。黑飈猝起驅膻塵。蹇驢難追東郭㕙。甲騎憑陵殊俗榛。辮髮奮戟爭沸唇。三軍駭擾同驚麕。積屍阜峙深河濱。逆臣丐生知幾巡。虜中飛旆潛來詢。中營八千忽迍邅。驅羊北首馳逡逡。男兒死國正此辰。唾手張髯誓蒼旻。舌人呼來目轉瞋。忠膽見敵尤螴。强弧命中捷若神。飮羽伏弢魚襲鱗。死者失綏倒紛繽。傷者浴血聲悲呻。雲披潮退却前頻。利鏃雨灑關蜂屯。身倚大樹替楊楯。百矢已盡怒猶嗔。腰間復抽刀如銀。人馬辟易啼酸辛。亂領蔓菁蒼山垠。賊將刳腹膓輪囷。月暈慚窄魚嬰緡。忍看毒手磓珪珉。其心殺身以成仁。血化碧玉光璘璘。身雖草野戀楓宸。陽陽面色猶含嚬。兩帥生平耀簪紳。豈不知有君有親。啣恩茹澤自胎脤。禮讓世世箕疇遵。一聞鳴鏑背彛倫。罄折犬羊同祼禋。胡人洟唾甘八珍。肉酪血漿看醲醇。丘墳暴骸越視秦。母子鯨鯢眉不顰。忘讐射天死亡臻。那免膏流靑海滣。公之勁節孰磨磷。氣橫天地充氲氤。江河洗憤應不湮。震霆泄怒知無因。握釰不釋生死均。魂斫醜虜殲凶嚚。門關印組周漢循。追封判書恩如綸。矢復刻藏先人窀。通都雨泣侔親賓。靈旌東返虗櫬輴。列邑咸贐妻孥貧。相國知己非婣烟。立傳奬忠何諄諄。太史特書名不淪。汗靑流芳長彬彬。仰止千載齊峩岷。</text>
<title>奉別金員外 起宗 朝天之行</title>,<text>芝蘭之室若水義。一釰肝膓相照燭。文聲詞韻子獨擅。驚世佳篇盡淸越。時乎不來奈公何。十鍊秋蓮光射匣。鵬程未展九霄羽。櫪下長垂千里足。文星一夕射流輝。時日龍庭唱黃甲。四十人中壯元名。公乃得之何牢落。一入坤司歲未周。政得公平名譽獲。是時適揀專對才。出入羣龍久未决。選擇史子子乃行。吾王事大誠何篤。卜日而行行莫停。觀周行色何超忽。公行莫牽子母恨。大夫人必難爲別。事靡盬處敢言私。吾輩生平元許國。靑騘馬出禁城西。禁城城邊開祖席。席上誰最遠別懷。禦侮龍驤副司直。送子華表柱下過。至今淸風吹孤竹。公來公去戒乃心。到底豺狼方肆毒。秋雲慘慘當路黑。白日藏暉晝如漆。行路之難難若是。勖哉遑遑持玉節。况復遼左風塵暗。二俘讐庭甘屈滕。衣冠之府血氣恥。愧我二百年禮樂。今行不特趁賀列。應事酬機乃其責。去矣書狀官好歸。別後相思不須說。千秋令節天中近。八月仙槎灣上急。行輈若望柳下過。爲我一慰將軍魄。</text>
<title>次漢陰韻。題望月僧岑▦詩卷。</title>,<text>江也爲渠客。松溪是我村。西分東嶺月。前挹後庭雲。投笏行專壑。飛筇可踵門。全生參道契。來往共離羣。</text>
<title>崔同知 岦 夫人輓章</title>,<text>北牖廢牀初屬纊。東榮中屋忽號臯。抖泉說繘虔差拒。墻堡烹粱當沐膏。角柶楔牙供貝含。竈甎綴足造氷牢。壞墻殷殷飛蓬括。枕凷充充溢米瓢。三袵拍棺衡縮束。二池華𨏥畫荒高。搥心爵踊容如枲。餙痛鷄斯目已蒿。啓路蒭靈先曉漏。劘風蟻結亂氷濤。綠中春瓜虛抛牝。冥裏盃匜忍覆坳。疴寢遙帷傷老別。生資破硯足憂勞。之幽幾箇夫人服。况復贒郞俶賜袍。</text>
<title>洪 世贊 輓章</title>,<text>兵餘湖左昔褰蓬。高井雲蹊赤寺通。委積咸稱猗氏亞。于思略似華元容。秋原掘芋邀茶屢。夜澗燃松劈蟹同。誰謂草堂休沐日。一村消息九原重。</text>
<title>別聖節使黃是之 二首</title>,<text>身伏蓬廬志四溟。昔年相騖駕奔霆。南圖鵬擧摩霄漢。下界鳶蹲啄腐腥。白馬未維街柳影。紅樓何處酒旗靑。通州江畔烟如織。夢近仙舟過鶴汀。</text>
<title>別聖節使黃是之 二首 其二</title>,<text>三韓蹤跡玉樓高。上帝頻頒紫錦袍。幾曲鈞天淸滿耳。百編仙牒細瞻毛。朝回雲闕神鴉逈。門掩烟簑布糓號。香案列眞應憶我。倘因靑鳥寄金桃。</text>
<title>次飯牛子尹 頊 心適堂韻</title>,<text>此心隨處卽怡然。榮落雲浮過眼前。計活自宜桑竹野。夢魂焉到綺羅筵。嘉魚夜罩盤羞足。珍木冬肥地氣偏。點檢新詩知滿課。獨騎耕犍度蘆田。</text>
<title>尹正 顗 慈氏輓詞</title>,<text>世胄遙遙出古韓。壼彛垂懿肅門闌。搴蘋春澗宗禋㓗。剪髮華筵座客歡。白首綋綖才去手。靑雲環珮忽難攀。悲歌淸曉廞衣擧。東郭梅霖紫旐斑。</text>
<title>李 好信 養父輓</title>,<text>北羅行色孰回轅。千刦悲歡一夢圓。過古稀年仁者壽。爲他人子孝猶全。河陽桃李春風晩。杜谷松楸晝日昏。莫向脩門歌楚些。往生元有好乾坤。</text>
<title>答濬源殿參奉尹 弼世 謹和高韻</title>,<text>拔宅兵戈後。端居寂寞濱。詩書猶乃事。顔貌豈其人。魔戱偏仇命。天荒不佑仁。一官隣海嶠。千里孰相親。</text>
<title>答濬源殿參奉尹 弼世 謹和高韻 其二</title>,<text>逖矣將焉薄。時乎且莫歎。靑衫紆病軆。華髮去儒冠。生死元由命。關河不獨艱。故園猶作客。何恨驛程漫。</text>
<title>次成學顔韻 二首</title>,<text>龍樹千尋綻異花。天然容色耀燈華。金繩開路眞壇邇。蓮座生埃世道窳。失楫慈航津不極。無鉤狂象俗誰撾。苾蒭林裏餘閑地。甁屨他時共出家。</text>
<title>次成學顔韻 二首 其二</title>,<text>端居應似老禪參。筍束陳編靜裡耽。晨駕趨衙拚蓼苦。午窓欹睡勝飴甘。籬邊壞路流黃濘。椸上閑衣濕翠嵐。𪚥飯誰憐桑也病。峩洋幽趣我偏諳。</text>
<title>送冬至副使鄭士信</title>,<text>去歲鴨水君離我。今歲鳳城吾送君。兩地連年分片月。長風無處着孤雲。撑舟濠岸胡天㢠。繫馬村祠塞日曛。故國烟巒秋水外。晩楓寒菊倍添裙。</text>
<title>送謝恩副使韓德遠</title>,<text>岐嶷如昌固國根。紫鸞啣詔降隆恩。多儀豈蔑九圍享。專對要須雙袞掄。南鴈點空從理策。東杓揷斗趁回轅。䧺觀知有大方樂。呴沫窮魚良獨寃。</text>
<title>送謝恩副使韓德遠 其二</title>,<text>遷鼎幽燕鎭上游。朝宗塗密我何憂。玆行人道經年返。去歲吾仍三月留。絳闕祥烟魂夢爽。滄波偏壤姓名羞。山扄絶物秋風晩。心逐征鞍徧舊遊。</text>
<title>次任直初韻。示士瑩。</title>,<text>安危吾已聽巖廊。榮落君今付杳茫。多事衰容爲客換。寢微秋日入窓凉。東宮不分含香列。西路還慙應宿郞。聞道單于窺鴨綠。提兵出塞老何妨。</text>
<title>金僉知 彦恭 輓詞 三首</title>,<text>昨夜村村櫪馬驚。將星爲石震南營。龍泉誰掛天山樹。無奈胡笳近塞城。</text>
<title>金僉知 彦恭 輓詞 三首 其二</title>,<text>昔日南陲海氣腥。將軍一釰斫長鯨。西廂白首勳名薄。未拂風旗細柳營。</text>
<title>金僉知 彦恭 輓詞 三首 其三</title>,<text>兩斛之弓八尺釰。十年長笛塞城樓。單于未斬身先死。魂作轟霆折不周。</text>
<title>次李綏之香燈伴殘夢韻</title>,<text>衰季休煩姓字香。行歌荷蓧是謀長。要須善學衛生莊。何限踈籬破屋凉。</text>
<title>次李綏之香燈伴殘夢韻 其二</title>,<text>吾身地水風花凝。萬事癡蛾夜撲燈。皎皎心源玉鏡澄。遺生胡似遇氷蠅。</text>
<title>次李綏之香燈伴殘夢韻 其三</title>,<text>晨張北嶽廣陵散。爭似山陽飢賣鍛。從來鳧鶴自長短。中夜何須費甕筭。</text>
<title>次李綏之香燈伴殘夢韻 其四</title>,<text>心身膏火莫相殘。自有三田萬壽丹。男兒地屨復天冠。叱喝奸妖肝膽寒。</text>
<title>次李綏之香燈伴殘夢韻 其五</title>,<text>佛趾掀坤六合懵。鰲頭擺海三山動。百年何事日波蕩。南窓穩着鈞天夢。</text>
<title>題關王廟</title>,<text>句龍尊奉等宣翁。不料雲長祭秩同。四海九州香火遍。禮容還復到吾東。</text>
<title>山雨亭八詠</title>,<text>跳珠潭上急。陣馬冥中馳。波聒驚魚亂。蘆喧宿鷺疑。</text>
<title>山雨亭八詠 其二</title>,<text>碧紈鋪地永。素魄漾江深。兎近思分藥。沙明欲揀金。</text>
<title>山雨亭八詠 其三</title>,<text>糝粉蘆花晩。呼霜蘚鴈長。中天收亂字。帶月落䟽行。</text>
<title>山雨亭八詠 其四</title>,<text>漁子遙收網。樵夫幾伐枚。斜陽帆腹飽。微雨棹歌廻。</text>
<title>山雨亭八詠 其五</title>,<text>點注雙巖畔。昭回萬頃間。琴高知入網。郭索定盈盤。</text>
<title>山雨亭八詠 其六</title>,<text>幾疊淸防彩。重回寶扆紋。落霞添畵綺。殘日側金盆。</text>
<title>山雨亭八詠 其七</title>,<text>鳥盡江山暝。簑寒雨雪凝。莊生雖不顧。周伯會同乘。</text>
<title>山雨亭八詠 其八</title>,<text>江上蛇盤磴。雲邊驢背吟。斜陽逢牧竪。橫笛入秋林。</text>
<title>具子和令公女息輓章三疊</title>,<text>山上松蒼蒼。山下麥芒芒。人生亮無蔕。托軆同山岡。芳草翳姸骸。靑閨捐新粧。盤飧象平生。爾魂知有亡。</text>
<title>具子和令公女息輓章三疊 其二</title>,<text>山上有白楊。山下有滄浪。人生諒奄忽。二紀風花忙。潛寐幾時覺。幽宮永不暘。寃禽啼盡夕。何處魂飄揚。</text>
<title>具子和令公女息輓章三疊 其三</title>,<text>親賓停號哭。聽我薤露曲。天地我父母。萬古吾朝夕。碧嶂爲屛帷。山月是燈燭。人世謾悲咜。黃泉忘苦樂。懷哉將如何。冥道浩漠漠。</text>
<title>送湖西鄭方伯 曄。效顔謝體。</title>,<text>湖甸闕方伯。朝家揀時髦。新命逮我友。吉辰揚㫌旄。多士競連軫。南江言肅舠。繁英翼脩路。雜翠綿平臯。彌天錦水逈。冠霞鷄山高。文榱映濬壑。曲楯臨淸濤。朝家哀恤竟。時物芳徽饒。觥筵勝引紆。燕堂淸顔嬌。渙爾宣胄敎。睠焉咨萌謠。諍辭判笑語。簿領掃風飈。科煩行可簡。政疵宜自消。繄余乏周才。牽拙辭林郊。從玆白雲隱。永負靑綾宵。鱗翰寄良訊。訊我楓山樵。</text>
<title>卧駝軒十五圖</title>,<text>夫子慣行路。何須把耟人。世間通道者。何往不迷津。</text>
<title>卧駝軒十五圖 其二</title>,<text>河水流洋洋。邯鄲在杳茫。長吁不得渡。豈爲無帆檣。</text>
<title>卧駝軒十五圖 其三</title>,<text>天上白玉京。十二樓五城。仙人朝上帝。虎豹莫嚴扄。</text>
<title>卧駝軒十五圖 其四</title>,<text>樂哉瑤池宴。春風吹碧桃。當年不回轍。天上馬蹄高。</text>
<title>卧駝軒十五圖 其五</title>,<text>恒星各守次。烏鵲徒爲爾。脉脉銀河邊。交懽何日是。</text>
<title>卧駝軒十五圖 其六</title>,<text>靑牛出關者。燄燄紫光隨。不死谷神在。傳經何所爲。</text>
<title>卧駝軒十五圖 其七</title>,<text>九疑連蒼梧。天水共虛無。靑蛇撗萬里。雲外杳風裾。</text>
<title>卧駝軒十五圖 其八</title>,<text>老仙露其背。少仙霜爪長。淸風生十指。松下翠陰凉。</text>
<title>卧駝軒十五圖 其九</title>,<text>雙鳧去何處。雲闕曉光深。誰識尙方舃。來從葉縣郞。</text>
<title>卧駝軒十五圖 其十</title>,<text>萬壑千峯寂。悠悠一夢長。欠伸天地夕。人世幾黃粱。</text>
<title>卧駝軒十五圖 其十一</title>,<text>松間淸風吹。非竹亦非絲。翩然獨起舞。此樂無人知。</text>
<title>卧駝軒十五圖 其十二</title>,<text>好去千金子。飄然一帆風。覇越知誰賴。烟波失女戎。</text>
<title>卧駝軒十五圖 其十三</title>,<text>一枕邯鄲路。功名五十年。新炊猶未了。憂樂幾相煎。</text>
<title>卧駝軒十五圖 其十四</title>,<text>神僧揮一錫。兩虎莫咆哮。歸去各安藪。水流山自高。</text>
<title>卧駝軒十五圖 其十五</title>,<text>祇樹靑陰合。金沙白象輸。他生兜率樂。一覷洞天衢。</text>
<title>送別成川洪兄 三首</title>,<text>華樓處絶峽。蕭瑟神山居。漏江似苴蜀。列嶂同巫廬。嵌嶔孕美璞。林木潤不枯。珮攻漢臯寶。杯獻瑤池酺。玉面敷瓊蕤。淸縣聳淵魚。使君昭代彦。朝列揚佳譽。言辭丹鳳闥。暫下畵熊輿。櫂謳遵曲汜。萌謠震圜區。</text>
<title>送別成川洪兄 三首 其二</title>,<text>江山雖信美。無使玉堂虗。東韓昔無象。宛洛揚浮埃。鶴駕枉巖峽。震澤騰雲雷。神功海嶽殿。煕運姚姬廻。烟霞彌原陸。江山媚樓㙜。仙吏朱墨簡。曾阿華筵開。方圓錯綺饌。空翠揮瓊盃。且復思泰康。毋忘勤勞徠。</text>
<title>送別成川洪兄 三首 其三</title>,<text>恩渥北海闊。桑楡西日催。維昔各髫齔。兩家愜塤箎。兄吹葱管至。弟馭篠驂馳。靑陽何冉冉。素髮俱垂垂。南郭接東里。老慵惟相思。况玆阻關嶠。焉可慰仳㒧。世路劇奔峭。壯志徒違遲。富貴苦晼晩。江湖多夢思。前期亮不易。叙意於斯詩。</text>
<title>鄭象祖母氏輓詞</title>,<text>靑靑山中栢。沃沃原上麥。人生詎幾時。延促同凋落。</text>
<title>鄭象祖母氏輓詞 其2</title>,<text>凋落竟焉如。長夜以爲廬。姸骸束枯木。畵𨏥垂靈輿。</text>
<title>鄭象祖母氏輓詞 其3</title>,<text>靈輿出東陵。言稅高山層。幽坎翳荒壠。白日迷蒼藤。</text>
<title>鄭象祖母氏輓詞 其4</title>,<text>蒼藤非棟宇。荒壠但狐兎。子孫旋故家。精魂依木主。平生服禮義。誠孝以持己。剪髮供親賓。采蘩虔祭祀。婢妾無諐辭。隣里道慈懿。引齡雖耋耄。悼亡無耆稚。白楊雨蕭蕭。丹旐風靡靡。慟哭復慟哭。叙意於一紙。</text>
<title>哭李翰林 久</title>,<text>文章伏祟魔。向人猜榮華。耆耊困泥滓。軒騰受夭瘥。寧論萬世名。不換千乘家。惜矣翰墨英。諒哉奎璧精。屈奇殷周語。簡雅咸韺聲。鏤氷肝腎罄。焚膏括揭鳴。巨靈劈華嵩。高浪駕壺蓬。瓊林攢柯葉。彩蜃浮靑紅。射策朝漢闕。釣舸陶江月。嘉會値朋兩。沉疴當服闋。催成玉樓記。先絶史苑筆。緫轡自雲衢。高驅靑鸞車。屈宋使前路。揚盧爲僕夫。下僚李靑蓮。仰和飛仙吟。東方杳回睇。世路多嶇嶔。三天勝下界。九族休沾襟。只恨柳將軍。白首失知音。</text>
<title>南所寫懷</title>,<text>晨光騰紫闕。峩弁趨彤墀。老卒鉥前塗。舍我南廂陲。懸盾警夜所。植鎩句陳司。列帥盡虎頭。酣戰眞雄姿。駑材眷蒭豆。僚底摧雙眉。東瞻騎省峙。北矖粉署危。銅龍狀蠖略。金馬光陸離。昔我雲翮矯。今何金骨緇。將星耀華髮。擁甲如貙貔。平生嗜文術。浪讀古人詩。從此學投筆。六弢綜正奇。</text>
<title>哭申部將 渫 登第未久逝</title>,<text>蟾宮丹桂鶺鴒飛。萬里風烟接紫闈。細柳高㫌行可樹。太阿雄釰正生輝。西山綠草三春暮。南陌靑衫一夢微。堂上悲號雙白髮。路傍觀者涕猶揮。</text>
<title>送柳正由尹箕都 三首</title>,<text>氷袍賈勇墨兵叢。結髮翹英璧水中。斥弛奇才雖歷塊。夭昭脩態未專宮。吳斤欲試靑冥月。越馬長悲廣漠風。紅粉滿江迎彩舫。玉堂蘭掖眼前空。</text>
<title>送柳正由尹箕都 三首 其二</title>,<text>星軺昔日過箕都。浮碧高樓煥太虛。白鶴奮翎披藕萼。紅娥揚袂擲毬珠。㙜城戰骨春蕪合。驛路村墟古木踈。聖代卽今烟火滿。主賓行樂在淸湖。</text>
<title>送柳正由尹箕都 三首 其三</title>,<text>蘭橈遙駐浿江邊。倘憶西湖共釣船。醉語猶思兒語軟。衰顔非復弱顔姸。詩書辜負臙脂俠。花柳猜生酒肉禪。馮婦白頭餘勇在。西遊當擅綺羅筵。</text>
<title>奉寄東溟金學士</title>,<text>傳聞洛陽少。旋旆自長沙。丹筆今除籍。黃能豈復呀。敢勞窮巷轍。思共問津槎。座主休官久。門多蘆荻花。</text>
<title>奉寄東溟金學士 其二</title>,<text>富貴誰人記。心期永世傳。江湖雖此日。文史卽他年。嫋嫋風翻葉。冥冥雨雜烟。淸淮非楚澤。愁殺玉堂仙。</text>
<title>禁中次葵翁韻 二首</title>,<text>西候摧搖落。窓凉日寢微。銀㙜縻北闕。金蘂負東籬。歲月形容老。風塵計較非。鄕書何所報。豆飯芋羹時。</text>
<title>禁中次葵翁韻 二首 其二</title>,<text>老覺居諸促。愁知刻漏長。臂麻拖象笏。脚軟後鵷行。失地蘭當戶。謀生鼠食倉。榮枯俱有命。遮莫辨羶香。</text>
<title>安州題僧詩軸</title>,<text>客憇安興館。山亭花草幽。詩應靜者事。僧獨異諸求。觸熱方多病。兼程不暫留。何當攀鐵鎖。同爾虎㙜遊。</text>
<title>別李台徵 壽俊 赴公州</title>,<text>齔齡魚隊戱松街。萬死風波契不差。雲海始知同灉濋。天閑休復別驪騧。刲鷄錦水長才局。伏豹金閨夙計乖。達士直須輕得喪。愛君心地本無厓。</text>
<title>遊西湖。贈尹思叔 伋 入金剛山。</title>,<text>漁簑長管一扁舟。飫作西湖漫浪遊。短棹已窮銀漢遠。瘦筇將訪道山幽。鰲頭路斷陳蹤阻。鶴背風高舊夢悠。傳語九龍無𧏮未。當時玄鬢半成秋。</text>
<title>奉寄蘆谷淸風子鄭 允穆</title>,<text>千里相思雪滿髭。書來聊復慰分離。明時高尙人誰比。舊日淸狂我獨知。玉麈芳塵中國語。銀鉤彩筆北關詩。幽棲未起垂綸客。吏部多慚老退之。</text>
<title>次沈僉知日就和趙持國韻</title>,<text>龍池吹祲滿堪輿。藍縷山林萬死餘。與子麻鞋同扈衛。頻年帳殿講詩書。神州艱食待春粒。故國遺黎微禹魚。何幸環瀛歸壽域。一身榮落任盈虗。</text>
<title>次成學顔韻。題朝天私藁後。</title>,<text>朝天曾草遠遊賦。風雅思追三百詩。跡入靑雲觀國屢。詞非白雪賞音稀。如何海若成鄰密。未許夸娥捲土移。桑榟歸來知己在。琴心三疊兩含悲。</text>
<title>次養眞韻</title>,<text>高秋物色媚霜朝。况復蘋風挾雨驕。怒頰登盤寒渚釣。俚謳無調碧山樵。淸時放獸桃林野。歸夢鳴璫禁水橋。莫向江南空有賦。仰看黃道太陽昭。</text>
<title>鳥語十三篇</title>,<text>高枝鳥不肯栖高枝。來食我朴枯脂。朴枯脂甚無味。村童結羅遮其籬。高枝鳥應見罹。何不奮飛上高枝。大樹深林從所之。</text>
<title>鳥語十三篇 其二</title>,<text>稷粥鳥呼稷粥。稷粥不可食。白飯可餐。黃粱可喫。何爲苦呼胡盧盧稷粥。愚民饕餮靡百糓。一人一飯。三盂四碗充其腹。秋與冬爛熳飽粳稌。春來稷粥亦不足。所以長呼胡盧盧稷粥。</text>
<title>鳥語十三篇 其三</title>,<text>鵂鶹聲鳳凰。名實安可詳。黑夜藏其形。倣象鳴朝陽。其雌笑呵呵。兒女走遑遑。優孟亂叔敖。里婦效西子。新莽僭周公。天下眩非是。</text>
<title>鳥語十三篇 其四</title>,<text>慈烏鳴槨槨。鳴曷可鳴兀可。又鳴烏盧羅。一鳥聲何多。上亦好去亦好來亦好。死者人所忌。切勿更將槨槨道。</text>
<title>鳥語十三篇 其五</title>,<text>燕燕作何辭。知知之不知不知之。毛不用肉不用皮不用。托巢人家吾何恐。庭有一粒黃豆落。呑之腥且甘。腥且甘終日何喃喃。</text>
<title>鳥語十三篇 其六</title>,<text>父負釜母負鼎。妹負鐺吾負鍋。負負復負負。逋租去棄家。决起田間上復下。官使來捕吾何怕。君何令我負鍋也。吾非樂爲負鍋者。</text>
<title>鳥語十三篇 其七</title>,<text>死去鳥鳴死去。人間有何苦。長日號號我死去。堯舜死周孔死。孟賁，夏育歸何所。漢不見黃初平。晉不聞安期生。昨遇人魂。稱洞賓云我死去不知幾千春。所以死去。死去儆仙人。</text>
<title>鳥語十三篇 其八</title>,<text>熟刀鳥聲篤篤。旣無刀更無机。終日篤篤割蘿葍。僧房有客來索飯。刀机相薄聲相續。山中鳥巧能學。是以鳴篤篤。</text>
<title>鳥語十三篇 其九</title>,<text>衿川都色鳥。日日號衿川。都色索蜜號復號。號號終不諾。官家役何苦。催科風火速。民貧無物應其需。都色登山絶蹤跡。號不已號不已在何處。倒伏納之眞醜語。</text>
<title>鳥語十三篇 其十</title>,<text>鸎啼何所似。連呼猫尾弄。高高飛上百尺樹。猫尾雖弄吾何恐。麥田有酒宜疾驅。傳語主人聽不聽。春陰漠漠柳如織。雄唱雌酬誰汝令。</text>
<title>鳥語十三篇 其十一</title>,<text>鼎小復鼎小。鼎小豈憂無大鑊。但願年豊糓有餘。一鼎百爨殊不惡。萬鍾吾自營。遮莫呼鼎錚。</text>
<title>鳥語十三篇 其十二</title>,<text>牛兒子呼之靑山裏。山深迷去跡。牛兒子不來山已夕。夕風怒飢虎吼。求之不得。何以告老人。飛魂夜叫千林春。牛兒子在此。在此在此莫吾嗔。</text>
<title>鳥語十三篇 其十三</title>,<text>各各和同各各和同。朝議公朝議公。國自隆胡爲各各不和同。致令風塵昏海東。寄語中興諸搢紳。自今以往宜各各和同。</text>
<title>題白頭鳥坐荊棘圖</title>,<text>白頭之鳥何爲啼。荊棘成林不可棲。胡不奮翎自飛去。碧梧東畔脩篁西。</text>
<title>題白頭鳥坐荊棘圖 其2</title>,<text>一枝豈不足。荊棘可安棲。高飛欲何竢。鷹隼在其西。</text>
<title>禮羅賦</title>,<text>黃河淸泰階平。聖王作世道亨。渴賢其心。籲俊厥誠。二十年間至治。玉成國子先生。佩絲綸之命。宣菁莪之澤。擧廣典於掄秀。蒐群英於芹璧。囿二百之士於一塲之中。乃名之曰禮羅。有生末至章甫。峨峨規步而來居客之右。再拜而請於國子先生曰。魚鼈之在淵。漁者取之。鳥獸之在藪。獵者狩之。取之吾知其以網。狩之吾知其以罟。粤若萬物之景靈。非鱗非毛亦非羽。試觀今日之羅。曷爲名之以禮。先生曰。吁。子來前。一人之身。萬機星繁。九闥之內。庶務縷錯。惟耳目不越于軒墀。豈獨力獨智之能斡。必賴惟言之士以左右厥辟。于以輔元后而贊治化。然後君其君而國其國。是以若昔大猷。聖帝明君。明目達聰。闢其四門。敷求哲人。用恢賢路。使夫嵌巖草澤之士。結大綬而紆長組。率皆彈冠而相慶龍鱗之攀而鳳翼之附也。然而仄陋之陬。寂寞之涯。自重之賢。不售之士。不閔乎懷寶迷邦之歎。無改乎漱流枕石之志。苟非時君之彈禮。孰肯俛首於風塵。必欲使蘭無隱而珠無遺。而馨香自聞而寶自臻。莫若以在我秩秩優優之禮。而感動而招徠之也。於是明其天秩。自我庸哉。盡其節文。待以折節。立其儀則。卑以自屈。忘萬乘之尊。下匹夫之賤。無遺其名。一藝必錄。其占小善。有如漁者獵者。普張其羅。使飛者走者羽毛者角牙者。無令得逃於衆目之中。羅以致之於公家也。此禮之所以爲羅。而王者以獵賢士而蒐良弼也。觀其天理爲綱。人事爲目。五庸爲紐。四維爲絲。結之以三百之曲。張之以三千之儀。賁之以戔戔玉帛。飾之以孑孑干旄。于以布之箕穎之郊。于以擧之圭竇之間。窮深極達。搜海剔山。植鬐之徒。罝兎之流。龍翰之輩。鳳雛之儔。牧野揚鷹之士。渭川匪熊之傑。從天從地從四方而來者。紛紛藉藉。接翼而側足。咸見罹於一羅之中。竟獻獲於九重之裏。萬鍾如四膳之嘉。五味如六禽之美。三聘之勤。加於三田之禮。三接之懇。勝於三驅之禮。然則是羅也。非詹公之所施。非滿子之所結。彌山絡野。豈漢囿之羽獵也。風毛雨血。殊子虛之所誇者也。士乃瞿然驚惕然悟。逡巡而謝。不知此身亦在於禮羅之裏也。</text>
<title>一士與天爭賦</title>,<text>草貴春寂。書窓晝永。盡日目討。一部宋乘。至文丞相盡忠報國之事。慨然掩卷而歎曰。天不佑大宋。欲使犬羊移其國。天祥爲亡國相。欲以隻手扶其顚。天不假天祥。天祥不顧天。若天祥者。忠於宋而敵於天者也。言未畢。形弛軆倦。抛書而眼。身御泠風。上下翩翩。上有一帝京其白玉。下育一士臣乎宋國。玉京之帝。致辭於宋國之士曰。咨汝下土宋丞相文天祥。順德者昌。逆德者亡。惟克有德。厥祚斯長。惟汝有宋。越自匡胤。家法雖正。國勢不振。仁厚有餘。剛斷不足。後嗣不辟。委靡日極。鍾山之竪子亂政。二君幽死於沙漠。秦家之小兒弄國。江南作偸安之域。鴻儒碩士。鳴道於千秋。畢竟同腐於草木。式至今日。民意已去。歷年三百。亦足於汝。矧汝有生。稟命於予。予助汝歟。汝順予歟。汝雖培之。予將覆之。汝雖振之。予將閼之。惟予與汝。孰成孰敗。天祥仰首而呼曰。越我玉皇上帝。蠻夷猾夏。帝舜垂戒。戎狄是膺。周公有訓。蠢玆鐡木。沸唇伺釁。凶水草性。肆牛羊力。腥穢我神州。禽獸我中國。孤臣之忠憤激切。大義昭揭乎日月。苟唾手而扶義。豈云死灰之不燃。銳杵臼之復趙。期樂毅之存燕。惟帝無親。惟德是輔。惟帝有命。惟人所召。厥或靡常。豈云天道。帝如溺之。我當拯之。帝如亡之。我當興之。惟帝與我。孰負孰勝。於是結溪洞之蠻俠。召吉州之豪傑。與秀夫而入衛。共世傑而建策。封二王以圖廣陵。責知府而守臨安。天祥拂上帝。上帝不能閑也。以立藩鎭之謀爲迂闊。出制置於江東。以竪淮東之策爲輕戰。終見沮於宜中。流血板橋之下。僨師空坑之中。上帝抑天祥。天祥猶不挫其謀也。至若天祥爲宋復梅州。上帝爲元逼宋於泉州。天祥爲宋復眉州。上帝爲元逼宋於崖州。天祥爲宋殺秀王于臨安府。上帝爲元執天祥子五坡嶺。盖天祥以忠。上帝以命。上帝以威。天祥以義。天祥與上帝爭。爭之不勝。爭之猶未已也。莫尙者上帝。而與之爭者。惟天祥一士也。上帝亦恐其不勝。始幽於燕獄而終尸諸燕市也。上帝亦哀其忠。乃命義和戢其曜數日而止也。余於是耳其言目其事。遽遽而覺。欠伸而起。視之無見。惟一宋乘在几也。吁。人與人爭。勝敗尙係於强弱。矧人之爭於天。將鬪智耶。抑鬪力耶。知其不勝而故爭之。大哉。文丞相之忠義。吾用是賦之。以戒爲人臣懷二心全身而畏死者也。</text>
<title>鳥籠章</title>,<text>鳥籠魚笱。入順出逆。艮畔之金。司我闔闢。興而比也。</text>
<title>鳥籠章 其二</title>,<text>鳥籠魚笱。八易出難。髯中之穴。云我徐還。興而比也。</text>
