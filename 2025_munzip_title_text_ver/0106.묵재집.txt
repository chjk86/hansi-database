<title>送副提學舅氏朝京師。二首。</title>,<text>平生無欲自沖襟。不受繽紛外物侵。榮悴等看憑素節。險夷無二祇丹忱。孤舟航海平逋醜。一節臨邊格獸心。今日驅車萬里去。薊門西望五雲深。</text>
<title>送副提學舅氏朝京師。二首。 其二</title>,<text>草草輕裝未足資。一心隨處在無欺。逢時直道無三黜。振古淸聲有四知。塞下犬羊曾服德。帝庭鵷鷺好看儀。蕭蕭關外秋容晩。來政山川雪滿時。</text>
<title>瀟湘八景</title>,<text>隱隱平江抱遠山。歸帆一片水雲間。閒隨煙際沙鷗颺。已隱遙岑古樹攢。數闋漁歌聲更迥。半江明月照逾寒。扶筇岸幘擡雙眼。擬向靑霄控紫鸞。</text>
<title>瀟湘八景 其二</title>,<text>渺渺晴沙際碧灣。斜飛點點下雲端。影隨返照沈遙岫。聲雜淸江轉石灘。驚叫尙知奴守警。行舟寧料炬藏彈。看渠若少懷粱意。萬水千山任往還。</text>
<title>瀟湘八景 其三</title>,<text>天水相涵夜氣寒。窟蟾騰彩駭波殘。楚天萬里無纖翳。吳客三秋倚畫欄。工部淸詩驚海內。洞賓雲御冠仙班。數聲橫吹添悲壯。身在洪濛未判間。</text>
<title>瀟湘八景 其四</title>,<text>風擺雲飛舞碧瀾。蕭蕭夜雨響江灣。湘君一夜悲難勝。斑竹千年色不刊。煙際暝帆催泊岸。天涯孤客苦思還。幽懷豈待殫靈瑟。一雨今宵鬢半斑。</text>
<title>瀟湘八景 其五</title>,<text>群山萬壑此中攢。晩霽輕嵐羃翠巒。沙白月寒無點垢。波平江迥不驚湍。野僧榰錫尋歸逕。仙子乘雲指帝關。誰道澄江淨如練。謝公詩語覺堪刪。</text>
<title>瀟湘八景 其六</title>,<text>頑雲密密壓江干。薄暮霏微柳絮漫。雲際雁行迷向背。江中舟道混洲灘。蕭條鶴髮空垂領。放浪鷗盟尙未寒。到此群芳彫已盡。鬱然含翠獨蒼官。</text>
<title>瀟湘八景 其七</title>,<text>濛濛晩靄罩巑岏。古寺昏鍾殷碧巒。苔逕雲封僧去盡。淸江波定舫來安。人間羿彀吾知隘。物外仙遊爾自寬。獨立長吟搔白首。梵音搖月落蒼灣。</text>
<title>瀟湘八景 其八</title>,<text>遠岸鱗鱗小店攢。一江廻瀉落霞殘。千尋激浪橫金柱。萬里平波洗玉盤。歸堞暮鴉飜翅矯。下灘漁艇揭篷看。拙詩難載無邊勝。謾把雲斤琢肺肝。</text>
<title>謝雉</title>,<text>繽紛五色映朝暉。磔磔山梁得意飛。未解自能孤介性。何緣見害網羅機。雪中一粒應難啄。俎上雙肩若許肥。珍重故人分美味。莧腸今日解重圍。</text>
<title>謝魚</title>,<text>浿江氷合碧瑤如。氷下潛魚或得漁。雙鯉舊聞傳遠信。四鱗今見寄邊書。三跳錦浪幾三級。一入寒廚未一餘。人海倘逢枯悴者。波濤不惜借吹噓。</text>
<title>八陣圖</title>,<text>隱隱平沙石蕝紆。大名千載滿寰區。神兵自古無留訣。淺智如今謾說圖。報主至誠期樹漢。亡劉失計靡呑吳。祇今忠烈如秋日。擬見長江水到枯。</text>
<title>示暹。二首。</title>,<text>平生憂患飽曾諳。晩歲幽懷不自堪。一葉鯨濤危益甚。二年烏府謗能酣。縱橫餘孼今猶在。生死前途未易談。歸臥故山田一畝。更栽松菊逕成三。</text>
<title>示暹。二首。 其二</title>,<text>崎嶇世味久嘗諳。野性難籠竟不堪。自是危機亘在得。早知安宴實非酣。行當坦道須知險。言在親朋更愼談。近日爾爺生貴甚。天公鐫視當熏三。</text>
<title>題金吾契軸</title>,<text>共際明時已自多。瑩然肝膽又非他。偶來此地爲兄弟。要與平生盡切磋。半日江湖拚勝集。千年金石認難磨。交情耐久知無變。落盡浮花守舊柯。</text>
<title>贈童昌</title>,<text>伴我衰遲二歲中。雅會難與俗兒同。鑷拈霜鬢如抽草。手檢群書似截筒。自是心腸明玉雪。極知聰慧脫凡庸。明朝定有分携苦。爲作新詩強老翁。</text>
<title>次尹海陽 希平 觀海韻</title>,<text>溟波落日望難窮。水色雲容上下同。萬象沈浸深海府。一元流轉自天功。蜃樓明滅蒼茫外。鵬翼扶搖震蕩中。忽覺洗然心膽爽。平生游賞此爲雄。</text>
<title>省中書懷</title>,<text>禁中連夜雨蕭蕭。秋晩幽懷不自聊。一點殘燈粘壁小。數聲孤雁叫雲遙。悠悠世故頭將白。衮衮天機葉自飄。百代風光同瞥眼。獨斟餘醑永今朝。</text>
<title>奉別金同知 謹思 朝京師</title>,<text>平生忠信爲吾用。專對知非謾誦詩。北極仰瞻新日月。鵷班初識舊龍夔。去尋積雪明關夜。來趁夭桃破蘤時。季子觀周窮盛美。篋中藏句亦神奇。</text>
<title>偶題 三首</title>,<text>行年五十覺余衰。霜鬢蕭蕭滿面絲。人世益知同缺陷。故山何日果幽期。安心隨處神存矣。役物迷方道遠而。四壁一燈垂暗蕊。翛然兀坐百無思。</text>
<title>偶題 三首 其二</title>,<text>呼兒索筆謾題詩。吟罷淸新意自知。三百誦來餘病眼。十年哦盡長霜髭。頻將凍硯噓生水。還把枯楊看茁荑。詩力到神知有分。欲浮滄海路安之。</text>
<title>偶題 三首 其三</title>,<text>悄然窮巷斷人過。一句吟來意自多。冷澹豈能招熱客。蕭條自合類僧家。應童庭際淸霜月。噪鵲門前夜雪花。春信早廻梅尙在。巡簷索笑謾婆娑。</text>
<title>送沈滿浦 思遜</title>,<text>相門經術擅高名。弧矢男兒志遠行。鑾殿昔時須賈子。玉關今日要班生。莫愁塞上千廬帳。還有胸中萬甲兵。叱馭登危知許國。回頭更望白雲橫。</text>
<title>送朴 瀚 奎甫赴陜川</title>,<text>東門野外設離筵。春雨濛濛暗遠天。滿座吾儕離思苦。傳杯莫放故情懸。去年跋涉燕京路。今日風流嶺海堧。薄暮倚雲凝不去。白頭南望意無邊。</text>
<title>題壁上雪竹</title>,<text>蕭蕭蒼玉半前庭。歲暮乾坤獨也貞。一雪嚴威終不見。十年孤節帶寒盟。黃昏瘦影堪爲伴。淸曉風聲洗俗聽。滿壁龍眠眞意在。病身今日覺蘇醒。</text>
<title>海棠 三首</title>,<text>名區自古多仙種。百卉叢中早破蕾。鼇背昔從滄海遠。綺筵今日酒樽開。境𪚥紫府龍車過。夢繞神山鶴馭廻。不謝花王風味秀。要看睡熟久徘徊。</text>
<title>海棠 三首 其二</title>,<text>獨把一枝看愈好。靜中風韻自春溫。無香更覺粧猶靚。不語還知意已存。紅肉翠紗坡老巧。煙梢露蕊賈詩尊。竹淸梅瘦難將比。遠世高標是弟昆。</text>
<title>海棠 三首 其三</title>,<text>朝日輝輝東閣早。蔫紅脈脈對哦詩。十年刮眼塵如掃。三月聞韶肉可辭。醉後殘粧挑少興。睡餘濃態破愁眉。高燒銀燭消淸夜。驚鵲時聞揀樹枝。</text>
<title>題兵曹郞契軸</title>,<text>邦政實關司馬職。簡僚今日盡時名。眞源久已窮詩禮。餘事還能到甲兵。爽節肯隨流俗變。幽懷偏與歲寒盟。倦看紅綠春城滿。難寄金蘭不盡情。</text>
<title>任 由謙 知事挽</title>,<text>仁人自古膺純嘏。道泰身尊壽更遐。傳世楷模忠孝遠。滿床簪笏子孫多。有時內集非他客。勝日淸遊帶暮霞。一世哀榮嗟未見。寶山雲樹月西斜。</text>
<title>偶吟</title>,<text>休官今日覺身輕。仰看秋天萬里晴。衰病殘生餘白髮。詩書舊業自靑齡。斜陽屋角蛛成網。曉月松枝鶴逗聲。淸濁自然皆可有。天機何處不分明。</text>
<title>謝李叟惠柑</title>,<text>鯨呑鵬擊萬雷音。一點挐山積水心。南極老人堪夜照。東溟曉旭破春陰。鮫氓蜒戶還知禮。蓬島仙槎更可尋。海國霜柑傳遠信。寒香一嗅思難禁。</text>
<title>沈 思遜 僉使挽 爲北虜所害</title>,<text>跪計詐謀初不解。平生學問在詩書。久知忠信行蠻貊。那覺豺狼敢伏狙。許國此身辭馬革。滿懷長算棄棲苴。他時庶雪英靈憤。多在征西一滌除。</text>
<title>蘇 世良 元友挽</title>,<text>古貌古心仍古氣。翛然水月映虛襟。平生詩酒堪爲伴。人世榮枯未見侵。堊墁着來看有質。峨洋彈盡更無音。故園松桂春應長。山澤癯容何處尋。</text>
<title>次東槎集韻</title>,<text>上界眞人紫府間。一棋殘罷歲周環。乘光碧落無留礙。騎鶴靑霄謾去還。剩見西傾臨弱水。幾看東海變成山。瓊琚瑤佩歸人世。萬口爭傳自不閑。</text>
<title>平山道中 平山有翠屛山。華使所名。</title>,<text>窮陰歲暮北風寒。衰草荒雲雪意漫。天上神仙來下少。東偏山斗遇時難。峨洋更覺千年賞。改罷還知一字安。今日花屛悄無主。修文泉下是君官。</text>
<title>劍水館</title>,<text>張華博物更誰過。不遇豐城劍奈何。辨眼久無人世內。神光埋沒歲年多。空添慘慘幽懷苦。一任紛紛俗見訛。荊璞久藏沙壤底。自嗟中蘊未曾磨。</text>
<title>練光亭</title>,<text>浮碧之南浿水西。雲根壁立作盤堤。淸江一帶流無盡。華構千年更有題。倦客登臨增慘慄。樹林煙靄暖高低。鹿庵彩筆傳千古。應似飛鴻踏雪泥。</text>
<title>嘉平館。用金太僕韻。指詔使金湜</title>,<text>得失紛紛莫問天。平生詩酒作因緣。一年秋鬢來如約。半百殘骸可學仙。醉後強紅顏作少。雨餘浮翠樹生煙。蕭然得意哦新句。如在炎蒸酌冽泉。</text>
<title>次雲卿韻 二首</title>,<text>天機回斡至嚴凝。歲暮窮陰氣勢增。入夜衝飆初簸蕩。曉來飛雪蓋崚嶒。愁邊但進新年酒。驢背還思舊日綾。寂寞袁安偃臥久。五更殘夢伴靑燈。</text>
<title>次雲卿韻 二首 其二</title>,<text>浩浩洪流虜地連。觀光上國已三年。鬢霜昨夜千莖亂。江色今朝百丈牽。逝者奔騰知不盡。吾生畢竟定蕭然。孤槎八月應過此。乘此相隨海上仙。</text>
<title>錄懷</title>,<text>萬事從來久飽更。少時爲樂在虛聲。秖今白首成何事。自笑殘生謾有情。世故紛紛無一好。寒宵寂寂可三觥。南山霧豹堪爲伴。不用先春作意鳴。</text>
<title>偶吟</title>,<text>我有腰間大食刀。霜鋒不試久藏韜。神光照夜徒紆鬱。秋水飜空秖怛忉。此日重鞘猶莫驗。當時百鍊豈辭勞。終將持此賖春酒。佐酒仍看斫雪螯。</text>
<title>除夜偶吟</title>,<text>經簷寒日澹無光。歲暮歸心繞寸腸。直覺枯枝鳴槭槭。如聽山雨響浪浪。天機衮衮終爲始。人事悠悠老更傷。是日屠蘇付兒輩。百年憂樂我曾嘗。</text>
<title>黃州館</title>,<text>平生睡足起來遲。夢澤南州問古基。山擁屢看移白日。春寒猶未聽黃離。溪邊芳草容三酌。松下鳴琴間一詩。我輩情鍾天所與。此生隨處費多思。</text>
<title>贈別李中和謙</title>,<text>人世榮枯到白頭。澹然無唱亦無酬。談論禪理眞仙子。脫去塵緣政隱侯。秋雁遠傳千里信。朱轓還副九重憂。香山雲衲今爲伴。也解人間萬斛愁。</text>
<title>送黃海監司</title>,<text>金華詞伯古仙眞。氷玉精神照我人。泮沚菁莪方毓秀。海西棠茇又咨詢。談論久慰靑衿望。循拊偏蘇白屋貧。彼此吾君俱係重。一杯相屬鬢華新。</text>
<title>柳同知挽</title>,<text>金馬諸賢策早收。少年才譽動時流。歷敭名位身兼泰。屈迹田園歲幾秋。易學曾緣看物理。淸詩端爲解窮愁。傳家素業何人付。三尺橫枝亦繼庥。</text>
<title>送崔 世節 介之朝京</title>,<text>千載神州壯帝京。自慙糠粃先君行。海禽眩顧迷金奏。仙鹿朋遊食野苹。專對我知徒記誦。觀周君悉辨風聲。歸來萬里遼天闊。夜半晴虹射斗明。</text>
<title>正月初八日。入齋秋部。首述懷。中賦所見。末記夢。十首。</title>,<text>人事紛紛隨日出。官身何地得安眠。十年憂患渾如夢。半世簪纓太似纏。破硯催詩償舊債。短椽容膝付前緣。中宵起坐頻回向。白首行藏儘放顚。</text>
<title>正月初八日。入齋秋部。首述懷。中賦所見。末記夢。十首。 其二</title>,<text>老去畏寒因怯風。重裘猶覺雪霜重。簷前月色偏開戶。床上爐紅故近翁。衰鬢入春多占白。灰心得酒尙無功。苦吟覓句將何用。銷盡香螺篆屈空。</text>
<title>正月初八日。入齋秋部。首述懷。中賦所見。末記夢。十首。 其三</title>,<text>短髮千莖霜雪垂。今朝羞見席邊兒。此身向暮無多日。薄宦隨緣有幾時。黃卷人歸餘古蹟。靑田鶴唳洗塵緇。曉來夢作江鷗去。飛向晴波際地維。</text>
<title>正月初八日。入齋秋部。首述懷。中賦所見。末記夢。十首。 其四</title>,<text>入齋秋省古堂深。北序淸幽慰客心。臥褥虎皮偏暖背。濡毫鐵硯當知音。小童亦解書成字。老子今朝偶得吟。百歲光陰吾與爾。此生何處不相尋。</text>
<title>正月初八日。入齋秋部。首述懷。中賦所見。末記夢。十首。 其五</title>,<text>日上東牕睡起遲。臥聞簷角落氷澌。詩書岑寂閒中伴。几案蕭條靜裏宜。得句吟來還有味。酌多醒後更尋醫。此生苒苒隨泡影。何地逃身遠世縻。</text>
<title>正月初八日。入齋秋部。首述懷。中賦所見。末記夢。十首。 其六</title>,<text>浮慮紛紛攪我眞。轉添愁悴更傷神。身經寵辱余多病。心在希夷道不貧。語觸人嫌遭忌忤。夢遊蓬島遠囂塵。仙官護短吾無侶。還向高高太素隣。</text>
<title>正月初八日。入齋秋部。首述懷。中賦所見。末記夢。十首。 其七</title>,<text>堂邊枯樹立千尋。風雨中宵一噫吟。剝盡膸肌餘蟻穴。槁殘枝葉帶春心。朽材豈可雕加乎。衰質惟多病見侵。會有少年應笑我。焉知來者不如今。</text>
<title>正月初八日。入齋秋部。首述懷。中賦所見。末記夢。十首。 其八</title>,<text>倚褥吾今因問皮。憶渠當日負隅時。吼聲政可群禽讋。睛閃猶能百步馳。彪炳今爲閑客坐。文章留與後人思。前賢虎逝餘斑在。不似身名兩莫知。</text>
<title>正月初八日。入齋秋部。首述懷。中賦所見。末記夢。十首。 其九</title>,<text>滕閣當年高宴會。床頭障子跡依然。憑欄俗士噤無賦。授簡王生思涌泉。秋水長天浮鶩外。畫船鼉鼓起龍眠。蒼江白石留今古。華構雲梯已變遷。</text>
<title>正月初八日。入齋秋部。首述懷。中賦所見。末記夢。十首。 其十</title>,<text>半山蒼翠古亭隈。夾砌叢篁蔭綠苔。物外高遊元出世。箇中詩興不凡才。樽前傑句推君冠。檻外春花近我開。邂逅今宵成一夢。思君昨日意悠哉。</text>
<title>新居十八詠</title>,<text>角峯南下遠回環。到此還能作一關。百丈懸崖臨峻趾。千章松樹蔭孱顏。風過半夜波連海。雪霽朝來白擁山。幸我暮年專一壑。桂枝新長亦堪攀。</text>
<title>新居十八詠 其二</title>,<text>雲根壁立勢巉巉。虎伏龍顚崛更嵌。千里橫奔初破足。萬波騰涌却懸帆。暮煙羃頂陰生壑。秋雨籠山溜濺杉。不幸爾隣懷遠館。爲君端欲改雲巖。</text>
<title>新居十八詠 其三</title>,<text>蒼官偃蓋臥虯形。萬葉靑靑蔭廣庭。珠露滴時暘谷曙。海濤生處晩飆輕。鶴鳴曉月驚仙夢。鴉噪斜陽亂靜聽。昔日一樽酬勁節。秖今雙鬢半星星。</text>
<title>新居十八詠 其四</title>,<text>胡巖西北二株松。對峙連枝結構重。同氣可觀兄弟義。通情如見婦夫恭。長生七夕空餘誓。蒲尹三年足記功。爾報嘉祥應有意。主人今作白頭翁。</text>
<title>新居十八詠 其五</title>,<text>長身離立聳層霄。六子風標摠後彫。方寸幾年能合抱。萬枝今日自成喬。剝殘小實秋難供。翦伐餘陰夏未饒。爽籟中宵來伏枕。古聲高淡當虞韶。</text>
<title>新居十八詠 其六</title>,<text>蔥籠雙樹對軒牕。半入晴空帶石矼。寶蓋雲幢含晩翠。烈風甚雨幾相撞。鸞凰何日巢香葉。霜露今朝滿舊樁。颯颯寒飆來自汝。夢成孤棹泛秋江。</text>
<title>新居十八詠 其七</title>,<text>盤根得地歷千霜。十畝山庭偃蓋張。此地幾經遊客到。何年未免斧斤傷。衝飆畏見全身動。西日驚看一葉黃。築石對渠吾意在。會當風雨可支僵。</text>
<title>新居十八詠 其八</title>,<text>斤斧殘餘一樹槐。日西孤影轉東階。槎牙老榦龍挐攫。斷絶橫枝鵲噪喈。枯枿生華黃色供。夏蟲礙日網珠排。安知有用生無用。且可封培不作柴。</text>
<title>新居十八詠 其九</title>,<text>墻角敷陰揚遠枝。繁英秋後白雲委。玉川練帨乘鸞久。瑤圃靑禽渡海遲。月白幽人頻倚杖。夜深驚鵲未安枝。老來浮艶渾過眼。猶愛閒花慰我思。</text>
<title>新居十八詠 其十</title>,<text>中宵風擺響刁刁。朝把寒枝首更搔。寂寞春心猶未遍。蕭條夜雪可能逃。將舒滿眼花千萼。盡放盈枝葉萬繰。一理往還於爾見。多慙白首自煎熬。</text>
<title>新居十八詠 其十一</title>,<text>爾生占地不深幽。翦伐餘枝看道周。雨露恩功連日夜。馬牛放牧復春秋。憐渠撥損圍藩小。念我衰遲養性優。觀物觀身吾道在。未容秋實望渠楸。</text>
<title>新居十八詠 其十二</title>,<text>移根遠自畜司遙。培養初看蓋一瓢。去歲却愁無雨澤。秖今唯見有尖條。難期遠近紅霞遍。可耐埋藏白雪驕。老子會看張王日。故將吟句永今朝。</text>
<title>新居十八詠 其十三</title>,<text>蒙茸難長久成叢。今日春光帶雨濛。纂纂明珠何日剝。疏疏綠葉坐來重。飛禽不下渾疑網。野鼠偏依更攫蟲。却恐畦丁便芟去。故將肥壤益培封。</text>
<title>新居十八詠 其十四</title>,<text>去歲曾看滿樹花。香雲帶月冷無邪。旋悲雪落尋無處。還喜珠垂賞倍嘉。佳實也宜風露夜。白頭依舊野人家。問渠今歲猶能否。搔首龍鍾手獨叉。</text>
<title>新居十八詠 其十五</title>,<text>南枝枯朽北枝生。不是天工故害成。花木向陽先自發。根心遭蝕豈能榮。紛紛人事多如此。渺渺天機果孰明。倚樹高吟時夜半。回看落月下西楹。</text>
<title>新居十八詠 其十六</title>,<text>三卉乘春競盛長。爾當生養被殘傷。短枝似肘還披折。初葉如眉旋損攘。成毀迭來看物理。蠶桑相賴辦公裳。絲成白雪方重綠。不翅鳴鴉得翳藏。</text>
<title>新居十八詠 其十七</title>,<text>楊雲家有一區廛。天祿歸來意渺然。晩歲飜成投閣恨。老翁今餉種苽田。想看剝破甘寒味。如見齊懸雨露天。前歲旱乾那忍說。刮毛龜背竟成氈。</text>
<title>新居十八詠 其十八</title>,<text>名花知自鶴林移。月下仙娥恨未追。一撮故封勤植養。數枝纔放便枯萎。賞春高會無多酒。泚筆文場不佐詩。更報主人幽思苦。挽回春信未應遲。</text>
<title>送崔介之觀察湖南 五首</title>,<text>虀鹽昔日初棲泮。共討詩書琢肺肝。一葉鳴秋驚歲晩。十年攻苦尙儒冠。自慙蠅驥容渠附。轉覺雲泥望已寒。天與大材知有待。伐檀終肯置河干。</text>
<title>送崔介之觀察湖南 五首 其二</title>,<text>早年多病學仙癯。止酒辭葷看藥圖。心上一珠無得喪。眼前群品幾榮枯。葆眞餘力爲詩句。結習天花伴老夫。政似香山白居士。道根深鎖遠塵途。</text>
<title>送崔介之觀察湖南 五首 其三</title>,<text>公昔朝天歌靡監。野雲低壓舊龍灣。燕山雙闕金湯固。遼海孤身鬢髮斑。南嶺旋登迎使節。北辰遙望洗愁顏。此心政要酬王事。三歲驅馳未擬還。</text>
<title>送崔介之觀察湖南 五首 其四</title>,<text>千里𪚥封入馬蹄。碧峯低列向人齊。田疇廣野羅紈膩。嚚訟連村雀鼠迷。詩罷獨行梅塢立。醉餘閒向竹林躋。翛然列郡澄淸盡。桃李無言自有蹊。</text>
<title>送崔介之觀察湖南 五首 其五</title>,<text>君家遙在鏡湖南。水色山光共蔚藍。海月東昇魚跋浪。落霞西隱鳥棲嵐。仙蹤翳草尋無處。野艇隨鷗興不堪。身在天涯南極外。定應歸夢此常探。</text>
<title>夕吟 四首</title>,<text>平生慕尙與人殊。欲訪眞仙山澤癯。希有好緣渠得做。似期蓬鬢覺難圖。玄霜幾日還成液。靑鳥何時定道吾。遙望丹丘迷處所。白雲天際謾飛孤。</text>
<title>夕吟 四首 其二</title>,<text>空館蕭蕭夜氣淸。月明棲鵲自多驚。孤身萬里久無寐。長嘯中宵空作聲。更有飛蚊工繞鬢。不堪床燭報殘更。崎嶇缺陷誰能免。平世夷途亦見坑。</text>
<title>夕吟 四首 其三</title>,<text>前宵月色十分明。鄕思悠悠夢不成。轉覺此身今已老。更無餘事最關情。三年靡監頭將白。萬里乘槎眼忽靑。一別海山消息斷。于今歲律向崢嶸。</text>
<title>夕吟 四首 其四</title>,<text>庭院如聞落葉聲。侯蟲如訴復如爭。客懷今夜將無奈。寒意明朝更覺生。長把酒杯杯不放。數思詩句句難成。歸期正在重陽菊。共向東籬嗅落英。</text>
<title>禁苑聞鶯 御題</title>,<text>詞頭初下爛奎章。樹裏黃離語政長。曉日數聲聞紫闥。暖風輕翼近天香。東偏射耦臨奫淨。西序文場蔭遠揚。微物似知長久術。故敎淸韻盡霞觴。</text>
<title>別律</title>,<text>大手由來合衆推。帝閒雲驥與蒼皮。文章燦爛驚千古。寵錫頻繁冠一時。北刹尋芳那更約。南廬酌酒可無期。笑君結習餘難盡。一戰還能却楚纍。</text>
<title>行到豆彌津作</title>,<text>山如巫峽水如江。襟帶雄奇擅我邦。滿眼洪流奔一瞬。入天危巘峭難雙。風帆帶雨歸煙渚。禪衲穿雲度石矼。詞伯同舟爲賜大。東流今日識淙淙。</text>
<title>次樵隱大連令公韻 三首</title>,<text>居占靑山與碧溪。朝朝幽事一筇提。墻西嫩竹如身長。屋角煙蘿到面齊。詩罷逍遙塵累少。酒餘歡適古今迷。何時得與君同去。滿眼蒼苔入馬蹄。</text>
<title>次樵隱大連令公韻 三首 其二</title>,<text>田溝斷壟卽山溪。滿案詩書左右提。始見一言皆有異。細觀萬物自能齊。隨緣深省君方悟。務外空馳我獨迷。早晩相携蓮社去。回看萬事已筌蹄。</text>
<title>次樵隱大連令公韻 三首 其三</title>,<text>逸興雖非指剡溪。幽居岑寂類招提。心懸北闕瞻雲去。論入南華看物齊。月下定逢姑射笑。花間還有武陵迷。山扉一叩寧無日。倚馬秋原共放蹄。</text>
<title>舟中吟</title>,<text>衰病難堪乘傳去。舟行今日遡江波。漁磯沒處盤渦立。畫角殘時柔櫓斜。平世仙蹤隨玉署。暮年幽夢在煙蘿。茫然把筆難成句。臥看雲山引望賖。</text>
<title>抱川東軒小塘</title>,<text>山泉一派落回塘。靑蒻荷花滿院香。舂枕頻驚遊客夢。隔簾如侑主人觴。十年愁緖餘霜鬢。半夜淸懷遠世纏。衰病重尋寧有目。長吟獨立到斜陽。</text>
<title>坡山挽詞</title>,<text>早年淸譽秀儒林。三命滋恭戒意深。德懋名家尊國舅。慶種佳嗣賞籝金。彤庭近日承言緖。甸服今朝忽訃音。頭白故人惟我在。涕流偏灑老萊襟。</text>
<title>暮秋江山 應製</title>,<text>絶岸崢嶸俯碧瀾。百年佳勝此雄觀。一聲淸蹕從天下。萬里秋容映日寒。破的鼓鳴搖地軸。賦詩高興動乾端。弛張文武咸爲用。宸意憂勤尙未安。</text>
<title>題乙卯契軸</title>,<text>生世曾同乙卯年。策名齊入邇英氈。詩書素業今時顯。湖海淸風舊日傳。白雪高吟閒暖律。靑雲飛步動星躔。會須肝膽終無變。榮悴初非一大緣。</text>
<title>題承旨契軸</title>,<text>喉舌難人自古稱。邇來群彥一時登。中宵畫敎燒銀燭。五夜顚衣對玉繩。職事勤修酬造化。聖心虛佇急賢能。唯將描寫傳千熼。暇日開罇酒亦朋。</text>
<title>題掌隷院契軸</title>,<text>今時掌院古都監。亂緖如麻未易芟。我德政要淸似水。民情那更險如嵒。高名異日聞雙美。塵袂今朝偶一摻。倩入畫圖傳不朽。風流君輩定非凡。</text>
<title>謾興 四首</title>,<text>春來無日不陰時。愁見通衢滿眼泥。半壁詩書供晤語。一生文字足霜髭。墻頭樹杪風初暖。柳下池邊水漸肥。物色向春生氣色。衰容今日更枯萎。</text>
<title>謾興 四首 其二</title>,<text>吾懷斗祿抱長愁。每向西南望首丘。愛惜高官終底用。逍遙林下可長休。絆身簪紱平生夢。曬鬢風霜六十秋。驅使尙堪詩句在。吟成還覺語空遒。</text>
<title>謾興 四首 其三</title>,<text>余病廢吟仍止酒。乾愁枯恨鬢全皤。暹兒執筆還休下。性僕應門諱客過。長綆汲深心獨苦。虛舟浮水世同波。賤生不是能超俗。睽獨飜嫌衆指瑕。</text>
<title>謾興 四首 其四</title>,<text>吾今忘字亦忘言。終日翛然坐閉門。載酒誰人來問字。冷官何見屈高軒。慣看鐵硯磨難盡。長對靑山雨帶昏。謾興五詩吟已就。自知詩語更多痕。</text>
<title>謾興 四首 又五首</title>,<text>抱疾長吟抵夜深。百年足此不平心。向來憂患那堪說。此日衰遲更見侵。瘦影孤身行洛下。茂林脩竹夢山陰。空驚歲月忙如電。鶴語千年孰可尋。</text>
<title>謾興 四首 又五首 其2</title>,<text>燈前小婢已僵臥。欲水欲茶呼不應。強把禿毫瀉餘意。頻噓瓦硯濕無氷。一生世味應嘗徧。百歲流光定孰憑。今夜幽思更撼我。不知何術解緘縢。</text>
<title>謾興 四首 又五首 其3</title>,<text>向曉重衾尙覺寒。故山歸夢破龍團。東牕猶見垂氈帳。西榻初看拭虎班。一枕病身空有相。千頭愁緖自無端。朝來官事相催促。塵土那堪沒馬鞍。</text>
<title>謾興 四首 又五首 其4</title>,<text>朝看松葉滿庭除。舊俗傳來二月初。禳壓臭蟲渠有信。掃除白髮我無餘。如聞柳梢黃離響。似見山前綠樹攄。老我却愁無給侍。宮湖如願可能漁。</text>
<title>謾興 四首 又五首 其5</title>,<text>平生事業坐疏慵。老去詩篇愈不工。蓬鬢徒看增雪白。春花不恨未舒紅。寧辭浮俗多譏議。自喜奇功接混融。一壑他時吾得占。笑爲飛電噫爲風。</text>
<title>題宣傳官契軸</title>,<text>傳命宣符職在難。地分淸禁紫微端。一時俊傑咸膺選。千載風流要不刊。曾閱陣圖魚鳥變。儘窮兵訣虎龍盤。諸君異日爲邦翰。不朽須將繪事看。</text>
<title>延城公主挽詞</title>,<text>初聞歸妹賦何穠。降拜尊章禮盡恭。圖史訓深忘富貴。幽閒德著自雍容。方期彌月珠驚眼。旋作終天痛塞胸。沁水名莊渾寂寞。滿園琪樹夕雲封。</text>
<title>次松石居士山居八詠</title>,<text>紆鬱高岑望更遙。橫空遠勢入雲霄。淸秋巫峽多蕭瑟。神雨陽臺自暮朝。澗水階前鳴古筑。松聲簾外聽寒潮。鷹山是處堪娛老。不用騷人賦大招。</text>
<title>次松石居士山居八詠 其二</title>,<text>陣雲橫羃雨初蒸。薈蔚中間白氣升。忽訝喬杉抱空立。旋瞻樵徑入雲登。道行天地無今古。人見高深有谷陵。遯世仙蹤辭俗客。巖棲瓢飮在山層。</text>
<title>次松石居士山居八詠 其三</title>,<text>蜀魄人今號杜鵑。精英留作野花鮮。齊奴排障千重匝。赤壁焚丹萬炬然。夭冶一枝臨古澗。嬌嬈三世遇姑仙。鶴林異事還堪記。靑鳥東飛海外傳。</text>
<title>次松石居士山居八詠 其四</title>,<text>折枝相別古傳談。唱罷陽關幾見參。人去愁懷繁似絮。春來嫩葉綠如藍。風前待子余非獨。月下隨君爾得三。是處田園靖節在。酒餘幽興說何堪。</text>
<title>次松石居士山居八詠 其五</title>,<text>逶迤宛轉自雄強。截斷岡巒供我床。已喜時淸無暴客。獨尋回處有山房。閑登睥睨臨無地。遙望川原露莫藏。日暮歸來山月上。野雲深處石爲梁。</text>
<title>次松石居士山居八詠 其六</title>,<text>石門高處遠塵喧。窮巷蕭蕭斷客轅。紅葉滿庭人獨臥。白雲封樹水窮源。遣懷異日開陶酒。矯世今年見阮褌。對爾峨然霜露白。滿山秋色近黃昏。</text>
<title>次松石居士山居八詠 其七</title>,<text>半夜璆然聞玉聲。朝看溪面十分淸。却羞霜髮映波白。還喜初陽從底明。魚戲躍鱗看戲渚。鳥飛遺羽見飛輕。翛然魚鳥渾相識。賴有高人百世鳴。</text>
<title>次松石居士山居八詠 其八</title>,<text>聞說杭湖有涌金。喜看銀闕破雲陰。當時坡老淸風遠。今日孤雲爽氣侵。石澗雙流迎獨步。野花齊笑散幽襟。風煙一壑君長占。對此那辭獨自斟。</text>
<title>次大連山居韻</title>,<text>晩歲逍遙占野亭。一丘曲折自天成。籬邊疊巘靑瑤瘦。檻外淸溪玉佩鳴。翠色近人濃欲滴。煙花籠樹翳還明。主人取翠名亭意。却要長靑忌白生。</text>
<title>題屛畫 三首</title>,<text>屛上梅枝無數新。看來不覺幻非眞。竹君更與交枝瘦。落月相邀照樹春。平日淸懷知有伴。百年詩興豈無因。何時解紱丘園去。閒對明姿野水濱。</text>
<title>題屛畫 三首 其二</title>,<text>雲巖仰見倚天來。蘭蕙側生梅倒開。芳意自春誰得賞。空山香滿竟無媒。珍禽故繞橫枝過。石澗猶侵瘦影回。今日偶看屛障裏。老夫牽興長詩胎。</text>
<title>題屛畫 三首 其三</title>,<text>踏遍湖山萬里來。飽看幽艶雪中開。依俙似是枯枝瘦。點綴猶多幻色媒。小水源頭孤艇過。亂峯天際雁行回。畫師自與詩人合。何處溪山脫得胎。</text>
<title>詠薔薇 五首</title>,<text>薔薇開遍東籬下。衰老臥吟西序邊。易裏黃裳渠得意。鏡中霜髮我堪憐。繁華宮染傳看妙。寂寞山廬獨自姸。摘盡仙葩宜弔爾。吾今一嗅竟天全。</text>
<title>詠薔薇 五首 其二</title>,<text>昔歲移栽數寸餘。今看萬葉立扶疏。淸香撲鼻聞隣舍。正色熏人照我廬。月下仙娥來作伴。風前戲蝶不堪漁。春前紅紫渠非類。獨占中央五德初。</text>
<title>詠薔薇 五首 其三</title>,<text>草滿階除不用鋤。數枝孤秀慰幽居。野冠故近還相似。黃鳥橫來亦政如。風味肯隨趨俗子。幽姿偏合遠塵廬。主人政欲逃簪紱。對爾哦詩遡太初。</text>
<title>詠薔薇 五首 其四</title>,<text>落月西傾棲鳥驚。老夫携杖傍階行。更看新艶偏多露。不耐繁枝喜得晴。便欲折來開病眼。却愁無術洗塵纓。花應羞近余衰老。老子狂懷久不程。</text>
<title>詠薔薇 五首 其五</title>,<text>戲爾吾詩無可句。看渠幽艶更多姿。化工刻畫元難算。老子精神久覺衰。吟盡物華拚勝事。賞餘淸興入詩脾。強拈衰筆還堪笑。馮婦人因搏虎欺。</text>
<title>惜薔薇</title>,<text>喜見數枝初破萼。旋看落蕊滿蒼苔。無窮官事何時了。有底花飛太劇來。白首傷懷非一緖。靑春無處餞三杯。明年倘得身猶健。賞盡芳華未擬回。</text>
<title>惜薔薇 其二</title>,<text>開時吾喜落時愁。花自無心我有由。久識神奇終臭腐。不堪繁纈忽飄浮。回看幻境都非實。何處眞區是可庥。千載超然知物化。夢爲蝴蝶有莊周。</text>
<title>惜薔薇 其三</title>,<text>一片花飛亦愴情。老夫何處樂餘生。知心靑史空遮眼。求友黃離謾自嚶。萬事糾紛何日盡。數詩工拙未須評。陶然獨臥茅簷下。閒看孤雲自在行。</text>
<title>謝大訓</title>,<text>君非我友卽余兄。兄與吾君分匪輕。逸韻衰頹多失地。小才僥倖忝聯名。半生憂患餘霜鬢。千里襟懷共月明。多謝慇懃送南味。空虛何得報瓊瑛。</text>
<title>賞光後家園牧丹 丁酉春。時暹在謫。公亦散。</title>,<text>衰容垂淚已三年。無暇尋春訪國姸。小雨初晴風力軟。蔫紅破萼露華涓。久聞貴品超群卉。肯對愁人許一前。遙見奇姿便忘肉。可堪淸賞夢依然。</text>
<title>次上使韻 詔使華察贈以詩</title>,<text>天祿靑藜海外知。東丘光景暮春時。爭姸姚魏渾無迹。照地精芒絢有姿。寄信傳觀雲作使。賦詩留贈玉爲辭。蹄涔何術通玄圃。一說人間有別離。</text>
<title>次副使韻</title>,<text>吳歈難奏雅音餘。還愧蒹葭倚玉如。道義集身基事業。文章經世自詩書。一篇吟罷心常慕。千里神交夢豈虛。何日龍門拚再覩。誰知東海有潛魚。</text>
<title>次遊漢江詩 和詔使詩</title>,<text>閒倚金華步玉臺。淸都元自隔塵埃。鸞回紫誥雙旌出。鳳下靑丘五色來。霈澤遠霑同解徧。前星增彩傍離開。飛車擬向三山外。笑看東溟一酒杯。</text>
<title>次遊漢江詩 和詔使詩 其二</title>,<text>銀漢星槎艤震丘。雲幢寶蓋集芳洲。三春喜氣連天遠。萬里祥光襯日浮。燭水虛襟還得月。御風高興更登樓。摩霄鵠擧那容挽。祇許吾儕記昔遊。</text>
<title>敬次漢江韻 和詔使詩</title>,<text>曠懷多喜上江臺。萬里晴波洗壒埃。工部杜規曾襲服。水曹何筆詎雲來。百年賞遇高筵忝。半日陪遊下抱開。指點五雲頻北望。更催蕭管盡餘杯。</text>
<title>遊不至楊花渡 次詔使詩。公以議政。從詔使遊。</title>,<text>西風吹急下江船。不進還如鈍馬然。擧棹頻看黃帽偃。倚舷愁見白波連。蠶頭孤峭歸雲小。金瀨狂瀾夕照邊。盡日遙看渾不賞。人間樂事自難全。</text>
<title>寄朴 祐 昌邦 時觀察黃海○五首</title>,<text>海陽山下一溪流。溪底平鋪白石稠。兩岸春花明似錦。中間客座看如舟。嬋姸戲與游魚隊。絲管寧隨落日休。憶在仙區拚此會。回頭二十二年秋。</text>
<title>寄朴 祐 昌邦 時觀察黃海○五首 其二</title>,<text>詩仙今向此間留。白髮蕭疏簿領稠。鮎上竿時梅婦笑。鶴開籠處雪兒酬。歸來陶令餘三逕。懶臥元龍幾尺樓。遙想淸癯定何似。如吾衰鬢尙塵丘。</text>
<title>寄朴 祐 昌邦 時觀察黃海○五首 其三</title>,<text>萬古夷齊在首陽。秖今淸化動殊方。一絲不掛君能到。百慮都忘意豈防。強逐米鹽隨俗態。還將詩酒喜淸狂。幽懷寂寞無人語。瀛海樓前霽月光。</text>
<title>寄朴 祐 昌邦 時觀察黃海○五首 其四</title>,<text>持律嚴於入定僧。散花高座昔曾登。宿緣未盡餘詩債。諸漏無存謾劫燈。南紀園梅成玉圃。海邦仙杖指金繩。超然淸思誰爲伴。去我人寰百萬層。</text>
<title>寄朴 祐 昌邦 時觀察黃海○五首 其五</title>,<text>昔歲聯裾貢玉堂。醉唫詩律覺猶香。高才在後驚珪璧。衰朽居前愧粃糠。世故暮年餘幾日。苦懷何夜對連床。海西千里傳魚信。入饌還能解莧腸。</text>
<title>次天使韻</title>,<text>翹英早歲荷天知。雨露恩深際盛時。紙落雲煙聊寓戲。詩成氷玉更多姿。忽觀郵騎傳聯璧。還憶江樓始一辭。千里夢歸尋紫府。覺來園樹響黃離。</text>
<title>失雁</title>,<text>有客過余春暮時。手持雙雁放庭除。翦翎都盡嗟無力。連趾空看儻繫書。時傍疏籬三匝遍。仰看雲路一鳴餘。前宵風雨騫騰去。萬里重霄縱所如。</text>
<title>偶吟 二首</title>,<text>春來日日事驅馳。久負鄕山筍蕨期。新長松枝迎入戶。舊穿幽澗細通池。衰懷得與閑雲說。霜髮難憑野鶴知。賴有張軍阿睦在。令渠把筆一題詩。</text>
<title>偶吟 二首 其二</title>,<text>此身已作利名馳。最上玄關詎敢期。難學太山猶守垤。欲窺滄海尙蟠池。多方胡說堪宜屛。一脈圓機要自知。最恨平生無少見。敢將餘意更論詩。</text>
<title>駱山新居偶吟 四首</title>,<text>深深松柏蔭幽居。缺月西傾薄暮初。棲鳥啾啾傍籬集。靑燈翳翳吐牕虛。淸詩得意來無盡。世故關心迫靡舒。畢竟此身成底事。光陰頭上走丸如。</text>
<title>駱山新居偶吟 四首 其二</title>,<text>身閒地僻等林居。閉戶高吟友太初。晩雨晴餘看榻淨。數詩吟罷有牕虛。放懷亂酌侵殘照。入夜鳴琴對望舒。何用將心更求印。安眠一日是眞如。</text>
<title>駱山新居偶吟 四首 其三</title>,<text>薄官驅我不安居。韓子當年賦復初。聖處做功從昔少。名途所得覺今虛。東隅羞悔知無及。西日桑楡儻可舒。結習秖今餘未盡。吟成一句當如如。</text>
<title>駱山新居偶吟 四首 其四</title>,<text>我家岑寂似山居。幽勝今春又一初。古沼生雲侵砌滿。蒼官迎月倚風虛。花邊巾袂芳菲襲。日暖乾坤氣象舒。太早豫爲逃暑計。待將淸簟水紋如。</text>
<title>曉吟示暹</title>,<text>平生貪誦杜陵詩。有味難名秖自知。轉作長歌多委曲。吟成短調更舒遲。吾家事業爲常簡。人世機關蹈自危。何日故山扶策去。爲傳猿鶴盡余思。</text>
<title>次慕華館韻</title>,<text>晴日披雲轉昊蒼。風吹埃陌滿衢黃。忽看銀竹鳴丹閣。旋見金梢帶綠楊。樽俎數杯離思苦。海山千里夢魂長。仙班何日重相遇。秖把詩篇當蕙芳。</text>
<title>次詔使遊漢江韻 二首</title>,<text>碕岸縈回屹作臺。俯臨澄碧絶浮埃。百年華構憑風迥。一日天仙駕鶴來。斷雁沈聲煙岫遠。小舟廻棹水紋開。輕陰天際那須顧。偶忝瓊筵倒一杯。</text>
<title>次詔使遊漢江韻 二首 其二</title>,<text>煙沈碧岫水環丘。地勝人稱等十洲。湖海幽蹤辭濁世。蓬瀛仙跡謝閻浮。登高作賦還宜酒。眺遠開襟更倚樓。他日五雲深處望。群仙寧許帝鄕游。</text>
<title>次天使韻</title>,<text>吾邦千古儘雄藩。毗佐中朝世作翰。雲際淸江縈帶綬。天邊煙岫儼纓冠。揚庭幾見鸞歸禁。搜隱寧看澗在槃。瞻拜北辰期盡節。聖情兢惕靡遑安。</text>
<title>次天使謁成均館韻</title>,<text>譽髦多士蔚如林。咸仰天仙意自深。雨後文漪環地匝。雲開蒼檜半天陰。宗儒學業傳周孔。僻壤觀瞻起佩衿。盛事難逢聞往古。自多身得見時今。</text>
<title>偶吟</title>,<text>終朝不見一人來。岑寂吾居碧岫隈。扶杖巡簷花送馥。倚欄窺沼水侵杯。殘骸豈合靑冥馭。病骨堪宜尺宅回。晩歲知音惟句在。廢吟三載亦多哀。</text>
<title>贈尹郞 名珍公之壻</title>,<text>聞說坡翁有此家。不施丹雘不笙歌。庭邊列植餘嘉樹。砌上疏栽見異花。樽酒幾年能發興。賦詩當日亦堪誇。傳家素業惟君在。浮世榮名未足多。</text>
<title>鍾樓</title>,<text>塵埃日日過樓邊。衰鬢何堪便颯然。五十年前遊戲地。榮枯人事去來緣。靑山不負他時興。白首寧辭此日牽。擧目且看川上柳。雨餘濃綠萬絲煙。</text>
<title>次前韻</title>,<text>遙望鄕山夕照邊。春來佳勝想依然。靑田瘦鶴閑居伴。碧眼禪僧宿世緣。風榭桂芝新茁長。月亭蘿蔦謾纏牽。前宵念此憑歸夢。夢破山禽聒暝煙。</text>
<title>次慕華館韻</title>,<text>千載優曇始見華。回看桃杏謾蒸霞。宿緣未斷知天種。結習多生作雨花。咳唾明珠經眼眩。翦裁文錦落牋斜。幸憑遺稿猶追誦。一接餘光詎有涯。</text>
<title>次容齋次子眞韻</title>,<text>吾猶及見兩詩人。詩律如今又一新。陶冶性靈歸古體。挽回風雅振芳塵。平看寵辱曾無變。偶被磨鐫更不磷。吟罷淸篇懷思苦。屋頭西月當傳神。</text>
<title>惜花</title>,<text>吾園今歲看多花。照水連雲爛錦霞。官事無窮孤爾甚。春心多態向余誇。顚飆籬落中宵響。飛雪晴空萬點斜。一片偶逢蛛網罥。逐來殘蝶亦牽遮。</text>
<title>次贈別韻 次詔使詩</title>,<text>何堪車騎曉喧騈。陌上煙花雨霽天。鶴唳定歸滄海月。鳳鳴宜在紫簫筵。仙凡幾隔雲千里。槎漢相懸路百川。不分拙吟添玉集。見經金馬衆仙傳。</text>
<title>次吳韻 詔使</title>,<text>飛絮隨風罥帽紗。春光在我日西斜。白頭不厭猶看酒。靑歲追歡足賞花。簪組加余身在縛。溪山繞舍夢還家。行藏未倚君平卜。要及淸秋泛海楂。</text>
<title>次黃門東坡韻</title>,<text>前圍蒼玉後淸河。廣岸逶迤亦號坡。白傅羈棲傳峽內。蘇仙雪屋在黃阿。古賢寂寞如鴻去。詩句淸香當蔿歌。千載有人來此地。壁間名字隱煙蘿。</text>
<title>次吳韻 卽華使</title>,<text>平楚連雲望不窮。捲簾山色畫屛中。金波瀲灎尊當月。仙袂飄䬙客御風。蹟滯一方那更覩。神交千里遠相通。勝緣何日還成會。遼鶴歸來此地逢。</text>
<title>東園</title>,<text>東園晴日雨餘天。無限春光滿眼前。紅紫淺深從底出。後先開落亦何緣。化工未必裁雕巧。愚見多疑翦刻然。却恐無端風作惡。掃殘花事綠陰連。</text>
<title>安城道中</title>,<text>春英無數倚山開。晩雨顚風作殷雷。匝岸煙林藏店小。濕衣語鵲傍人回。病多身世宜休駕。何處溪山可斲莓。種種霜華羞照水。故山猿鶴待歸來。</text>
<title>題屛風巖 華使所經地</title>,<text>天成屛障滿蒼苔。如爲圍床六曲開。月斧定從何日下。頑顏曾見昔人來。晩雲籠罩堪爲幄。幽草淸香當早梅。一被癯仙遊賞後。秖今猿鳥護溪臺。</text>
<title>次天使鴨江韻 二首</title>,<text>使星曾占海東槎。雲馭飄然度白沙。紫誥遠從雙闕下。靑丘齊放一春華。高懷直欲凌蓬島。藻思還添絢筆花。僻壤賜霑恩渥厚。五雲多處望皇家。</text>
<title>次天使鴨江韻 二首 其二</title>,<text>縹緲雙旌出帝城。幾多脩阻海山程。金鑾赤管添詩料。天祿靑藜作衛兵。窮僻寡聞多矣蔽。璠璵照座瑩然淸。東維千里咸欣覩。鳴鳳人間未有聲。</text>
<title>次副使韻 二首</title>,<text>紫皇朝拜下丹霄。遼薊河山識錦袍。揮翰西淸諸彥秀。艤槎東海萬人豪。春芳郵館時相伴。列戍雲邊靜不鼛。收拾詩筒非謾興。要看遐外採風謠。</text>
<title>次副使韻 二首 其二</title>,<text>江淸風暖穩裝船。待見霓旌到水邊。遙望煙霞縈一路。仰看奎璧爛雙聯。偶參仙侶逢佳節。已分流光抵暮年。片字價逾靑玉案。東人咸仰斗箕然。</text>
<title>次華使贈蘇韻 二首</title>,<text>靑蔥琪樹賁神丘。杞梓昂霄浸玉流。桃李蹊前承雨露。星槎海上自飄浮。濟川作楫寧全晦。扶廈將傾顧一收。他日碩臣堪擬此。海邦今幸忝同游。</text>
<title>次華使贈蘇韻 二首 其二</title>,<text>神都千里五雲迷。東路煙花照紫泥。春鳥哢餘聯急管。淸詩唫處有鳴溪。天邊老樹連空暗。塞外冥鴻帶月低。跪奉回鸞開紫殿。滿庭冠佩一時西。</text>
<title>送林校理</title>,<text>國器從來無等雙。看君秀發我心降。千金龜貝寧求售。百斛龍文不易扛。理窟嵬峨深戶牖。筆端奔快瀉湖江。他時事業緣渠做。振古鴻名蓋我邦。</text>
<title>送友人赴京師</title>,<text>資策多方謾五車。高人事業不多餘。將心一鑑明如水。亂緖千頭解若虛。湖外孤帆棲蒻笠。薊門煙岫引金魚。却收浪跡歸羈紲。更艤仙槎問象胥。</text>
<title>送鄭耳齡 順朋 以管押赴京 三首</title>,<text>高懷素節出囂塵。廿載閑居自在身。窮巷簞瓢顏氏樂。淨廚鮭菜庾公貧。西行關塞尋遼鶴。北首燕京拜玉宸。出處於公無損益。政如寒暑遞冬春。</text>
<title>送鄭耳齡 順朋 以管押赴京 三首 其二</title>,<text>驅人簪紱元如寄。止水虛明不外來。是物在身窮亦樂。浮名非我得堪咍。珍球久琢看逾粹。揚粃雖前見若埃。老我衰遲無一用。多君扶廈棟樑材。</text>
<title>送鄭耳齡 順朋 以管押赴京 三首 其三</title>,<text>誰道元芝見未頻。却看眉宇便知眞。鄙萌都盡寧容滓。妙悟方來迥脫塵。百二山河瞻漢闕。三千甸衛見堯民。歸來收拾瑰奇富。依舊蹄涔白首人。</text>
<title>御題桃源</title>,<text>萬樹桃花禁苑春。紅霞初日爛芳辰。香聞金殿餘仙仗。影落龍池起伏鱗。不語久知成徑速。入詩堪詠記時新。群芳彙進空山澤。却笑桃源但避秦。</text>
<title>張政丞挽 順孫</title>,<text>前時風雨不堪言。流落南州食轉貧。晩遇聖君開泰運。却爲台輔佐明辰。稽疑久託元龜報。謀國深憑碩老臣。一夜山摧安所仰。此生無復拜斯人。</text>
<title>御題賞花釣魚</title>,<text>明良賡載仰重華。千古遺風在宋家。琪樹春深風力細。龍池波暖柳陰斜。粧林在藻供游釣。戛玉鏗金響切磋。盛事至今傳不朽。我心非愛賞春花。</text>
<title>把酒問月</title>,<text>宮錦斕斑采石濆。魚龍環繞水成文。胸呑八九多餘地。月滿五三無一分。勸酒姮娥應識我。作詩顧兔可張軍。家家圖畫傳千載。蓋世高懷豈得聞。</text>
<title>天台曉望</title>,<text>客程千里困風塵。遙望神山碧海漘。暘谷丹霞明絶頂。玉樓靑節集仙眞。御風那隔游蓬島。騎氣從知入帝宸。未信比丘飛錫過。石橋如跨九天津。</text>
<title>華萼樓</title>,<text>當年銳意足人聽。華萼名樓是乞靈。一自妖嫺潛蠱志。尙於骨肉更淫刑。劍門危棧靑騾疾。胡騎函關白刃腥。瞥眼繁華掃地盡。獨登荒壟認池亭。</text>
<title>示暹</title>,<text>學詩功力幾時秋。霜髮垂垂已白頭。馬上推敲吟未定。夢餘江海思難收。蘇黃戲語猶能闖。韋杜圓機詎得投。每與後生談此癖。逢場出手不知羞。</text>
<title>送林仁順 百齡 赴京</title>,<text>胸呑雲夢多餘地。身服卑謙更小心。刮瞙要觀周禮數。洽聞宜訪漢儒林。挹深豈在言空富。暗契還如價直琛。白岳新居來獨臥。楊雄欲作九州箴。</text>
<title>送金呈瑞 麟孫 赴京</title>,<text>平生靑眼霧披天。晩歲交期契託偏。三命循墻身益俯。二毛專對節逾堅。雲開北極夔龍集。日出東溟道里千。遼鶴報晴河潦未。奚囊收拾有新篇。</text>
<title>題成蕃仲 世昌 詩稿後</title>,<text>高懷却欲洗塵襟。笑向東溟倚碧岑。暘谷烏飛千丈暈。坡山鯨戲萬雷音。從來文律傳家久。此去詩情與海深。漫興偶吟皆自得。爇天光焰映來今。</text>
<title>題成蕃仲 世昌 詩稿後 其二</title>,<text>蘇仙千載是吾師。巧匠探眞不主辭。黑白竹君傳繪畫。龍蛇筆法等神奇。十年棲息依蓬島。一日登庸荷聖知。往世宿緣銷未盡。東丘還有大蘇詩。</text>
<title>宣德間畫馬簇</title>,<text>何年天廏友群龍。白足烏身顴作峯。瑤圃曾知參八駿。鹽車何必賴奇逢。丹靑金殿精神逼。流落蓬丘賞遇重。買骨固知千里至。宸情惟愛士丰容。</text>
<title>成化御筆</title>,<text>霜落湖平點破荷。游魚數隊泳文波。饞鮎開口涎粘荇。瘦荻交枝影落渦。龍閣祕圖人不見。天家神筆世無多。流傳萬祀長爲寶。半夜寒光斗上加。</text>
<title>又御筆</title>,<text>雨後晴光上下兼。滿池鮎大更蝦纖。相忘政在恩波闊。潤槁要須斗水霑。一片煙光來海外。數行題墨倚雲廉。神關運用難窺奧。何況丹砂寶蹟嚴。</text>
<title>次淵谷 元和 詩韻</title>,<text>吾隣淵谷雪蒙頭。講說知非負孔周。餘論固知窺道義。淸詩却要見窮愁。倦看絢練新飛燕。閑聽陰晴懶報鳩。無等山前秋月白。夢騎靑鶴逐溟鷗。</text>
<title>申內翰潛母氏挽</title>,<text>璿聯貴系自天家。擇對郞君是國華。蘭玉盈庭方秀茁。風霜兼雨奈橫加。未亡遺行渾爲範。積善餘祥豈更遐。盡禮庀襄看季子。天心於此定無差。</text>
<title>讀荊公詩 二首</title>,<text>讀公詩律自髫時。不解微言到白髭。對物興懷如可識。探機轉語却成疑。深窮浩渺空多綺。高挹玄微益自奇。六藝傳來端不朽。黃詩評論是吾師。</text>
<title>讀荊公詩 二首 其二</title>,<text>新法紛總作相時。何如雲臥足霜髭。早年聲譽傾人仰。晩歲經綸被物疑。雪竹鍾山思反切。吟驢荒逕語無奇。當時槐蔭天庭滿。蘿蔦千絲衆所師。</text>
<title>送金寶城 名忠烈</title>,<text>一語論交古有之。士生斯世可無時。朱絃雅韻餘三歎。白石高音在一知。符竹幾年能撫恤。金鑾他日要論思。郡齋岑寂文書簡。須愛流光且學詩。</text>
<title>題竹亭</title>,<text>閑占山前五畝餘。萬竿脩竹護幽居。匝亭翠色琴書冷。滿座淸飆戶牖虛。野客醉歸尋小徑。主人高臥夢華胥。最憐柹葉還相雜。秋後斕斑錦繡如。</text>
<title>書礪城遊山錄後</title>,<text>霜鋪雪逗千峯湊。朱夏寒光萬里遙。白石蒼松如引客。靜居禪榻自凌歊。渴呑沆瀣涼喉足。夢飮天漿潤骨饒。韓賦終南那擬此。攀枝或當遠條椒。</text>
<title>述懷</title>,<text>白首長懷久服膺。騷壇何處忝同登。半生硬語終難帖。廿載艱功未一徵。鈍筆却休思斷續。病眸多翳混淄澠。暮年驅使惟詩在。歡伯於吾久絶朋。</text>
<title>贈興敎寺僧學通 公以議政。奉審厚陵。寺在陵側。自北詩至惠音嶺。皆此行作也。二首</title>,<text>夢游一寺萬山中。佛古僧殘瑤殿空。昔歲至今猶未驗。前宵來此偶然同。固知一事皆前定。自後三生斷可從。却愛杜鵑啼午夜。十年幽緖話難窮。</text>
<title>贈興敎寺僧學通 公以議政。奉審厚陵。寺在陵側。自北詩至惠音嶺。皆此行作也。二首 其二</title>,<text>雲樹深深碧嶺重。一溪回轉瀉秋容。蘇仙去後無歸鶴。古佛空留有梵宮。殘唄數聲驚客枕。候蟲疏響接晨鍾。靜看道妙元非外。驚世文華未必雄。</text>
<title>奉別金留守商卿 希說○二首</title>,<text>百二山河故國空。昔時臺殿黍芃芃。遺民幾屋疏還密。殘市兩坊西復東。自古儈商爭榷利。至今嚚俗語多工。煩君理護那能免。爲政如春笑語中。</text>
<title>奉別金留守商卿 希說○二首 其二</title>,<text>柏府聯鑣今幾年。白頭衰劣忝諸賢。分携夢想人間事。相値留連宿世緣。鵠嶺殘暉餘刹在。月臺秋草露華娟。曾尋是處寧須再。且盡君杯未別前。</text>
<title>示同行諸公</title>,<text>千年依舊臨津路。浮世吾生幾度來。華構倚雲臨地盡。石墉如障自天開。不堪秋色添雙鬢。爲答風光倒一杯。幸矣吾儕今日集。秖無蕃仲助歡咍。</text>
<title>坡館偶吟 二首</title>,<text>古柏蒼蒼聯鴨脚。交陰淸吹肅如霜。溪流曲處依山店。蕎麥花前架石梁。遙望雲岑連北闕。擡頭殘照下西塘。桑枌何日容吾放。如客長途未是鄕。</text>
<title>坡館偶吟 二首 其二</title>,<text>客中數日抛金鑷。對鏡今看滿鬢霜。同盡彭殤灰裏火。難分巨細魏中梁。要須尺宅生瓜棗。更待明珠媚月塘。宿覺至今留寶訣。指渠云是主人鄕。</text>
<title>雙翁仲 在坡州境上</title>,<text>何年巧匠斲山骨。形狀巍峨樹道邊。智慮經營非造次。脅跟騈累互牽連。似同成說無相背。如擬齊行不敢先。我賦自多人世事。無心頑石豈其然。</text>
<title>惠音嶺</title>,<text>山勢千盤更百轉。危途一線費顚隮。馬轎搖蕩身全憊。郵卒扶持力未齊。險路暮年嗟兩迫。草廬蝸殼可安棲。勞生一物牽余甚。平地徐行意自迷。</text>
<title>中秋月 二首</title>,<text>老人多思抱幽悁。今夜中秋月政圓。欲倚北櫺尋舊夢。爲開東牖破愁眠。金波爍爍晴空滿。泫露團團樹杪懸。未有朋罇吾輩會。空留華句染蠻牋。</text>
<title>中秋月 二首 其二</title>,<text>愛月題詩酒仙後。風流餘韻更何人。騎鯨謁帝知誰說。捉月沈江有底因。等是虛言從不辨。但宜深酌可無頻。一年今夜陶淸興。不爾何堪白髮新。</text>
<title>贈峻上人</title>,<text>爾來牕外索題詩。淸曉頎然立不移。顧我空虛何所有。看君實相自多奇。是言昔日初逢地。却喜今朝更遇時。此後何年第三會。可堪霜髮白垂垂。</text>
<title>題濟用監契軸</title>,<text>用物相須苦與甘。萃珍叢貨類江涵。吏緣出入爲奸計。官謹監臨果職堪。貢贐帝庭筐篚重。賦頒夷徼等流諳。米鹽莫恨身多瘁。他日高班作指南。</text>
<title>題尙衣院契軸</title>,<text>遙憶唐官有尙衣。雲裘方進杜陵詩。詩留往昔餘千載。官比今時亦一規。理職會須勤細務。得人還覺到群司。故拚勝日邀朋侶。樂事應憑繪事知。</text>
<title>怡養堂 愼正居易別墅。在平丘江岸</title>,<text>寄蹟塵區看衆馳。紛紜何物養吾怡。初看一道澄江注。忽遇千尋斷岸欹。危構入雲迎晧月。遙岑如畫破愁眉。登臨斗覺胸襟壯。怡養名堂未盡奇。</text>
<title>娛老堂</title>,<text>此身與世自多虞。寧得逍遙一日娛。簪紱縛軀那有暇。江山刮眼故容吾。晴波白鳥飛明鏡。落日靑峯展活圖。誰道波濤能恐我。擬將千頃作尊盂。</text>
<title>浩然亭</title>,<text>連岡斷隴自巍然。俯瞰江流萬里天。鵬翼扶搖登汗漫。鼇頭奮踊從鯨鱣。迅波沈處珠爲闕。柔櫓歸時月滿船。賞此虛襟多浩氣。區中俗子詎攀緣。</text>
<title>觀瀾臺</title>,<text>碕巖陡起大江漫。中作河洪作激湍。陣馬鐵軍齊鬪鬨。噴螭鳴鶴互飛蟠。中宵靜與松濤伴。向曉淸供月色寒。不解觀瀾元有術。滄浪從古洗塵冠。</text>
<title>貯月堂</title>,<text>山齋影落水中央。秋後銀蟾轉昊蒼。萬里寒光寰宇遍。十年孤客枕衾涼。阿嬌貯屋聞雖古。素魄藏堂語未詳。秖爲長江映空闊。桂華偏照此中堂。</text>
<title>歎逝臺</title>,<text>奔波激激動灣洄。河下龍門未快哉。歎逝至今猶未往。覺來無盡孰能回。催人白髮逃何地。係道玄機謾有臺。且聽淙淙半夜響。餘聲翻作殷山雷。</text>
<title>敬次宋四宰先生詩韻 名欽。承召赴闕。致仕歸老。二首</title>,<text>何處逃炎更避寒。有生天地作藩欄。百年身世同浮梗。千載光陰擬下灘。幽尙久從方外得。雅懷端向靜中觀。先生淸德明於水。何用臨池更洗肝。</text>
<title>敬次宋四宰先生詩韻 名欽。承召赴闕。致仕歸老。二首 其二</title>,<text>長思南暖北多寒。夢入鄕園看藥欄。茅舍短椽同廣廈。石塘哀響當煙灘。覺來客抱人誰解。病後衰容我自觀。再拜老臣辭北闕。渥恩何翅沃心肝。</text>
<title>送趙 士秀 參議赴京</title>,<text>少時淸譽靄家邦。仙籍登名志不降。雲翮搏空餘莫簉。帝庭專對自無雙。時因緖語歸先覺。更遡微流入大江。此去期君觀聽富。回看十載舊螢牕。</text>
<title>送安仲珍赴京</title>,<text>昔時送我燕京序。今日酬君洛下章。銜命偶成先後去。慰懷空覺歲年忙。巍峨可復辭登岱。深廣要須抵望洋。異日歸來新語妙。寒光半夜析津傍。</text>
<title>送柳參議子罕朝京師 名希齡</title>,<text>攻玄餘力在詩騷。白首淸班更水曹。徧討海東諸彥秀。却尋天上列仙高。喜看華夏文明盛。那記王程跋涉勞。詩料自今渾覺富。滿腔新妙陋觀濠。</text>
<title>題侍講院契軸</title>,<text>一時名勝萃春闈。學辨危微道自肥。首進聖經培德性。次參賢傳指要歸。講闌宮漏穿虛閣。閱罷篝燈耿薄幃。人事變遷難逆料。歲寒心契可相依。</text>
<title>謝許 寬 敬之令公惠鰒 二首</title>,<text>襄陽聞說產名珍。老子饞涎喜得新。賴有故人長繾綣。却羞頻筋不逡巡。開心補胃醫留訣。醒酒驅煩諺亦因。況此炎天蒸溽甚。和氷細嚼可辭賓。</text>
<title>謝許 寬 敬之令公惠鰒 二首 其二</title>,<text>尙餘瀺灂遠分珍。爽口初逢味更新。爲謝厚情吟數句。恨無佐酒侑三巡。深懷從昔餘難擬。離思如今迥莫因。久厭人間甘苦味。定邀蓬島海中賓。</text>
<title>讀唐詩</title>,<text>白頭衰懶與耄期。古語名章未一窺。前輩徧諳源本盡。後生難解委波知。秖羞計料都如是。那恨施爲動見欺。唯可夢尋鄕國去。化爲孤鶴入雲遲。</text>
<title>次宋參判群玉之什</title>,<text>此生何地是吾居。吾有非眞寄匪疏。得鹿正緣期得物。忘筌尤貴更忘魚。幽懷放處寧遺酒。淸念生時定坐書。嘗徧世間無實相。回看一物自非虛。</text>
<title>送崔 輔漢 參判彥卿赴京</title>,<text>汪汪千頃闊心胸。事至深思物亦容。偉量久爲時望集。異才終荷聖恩重。艱關遼薊三河遠。筐篚玄黃萬國供。後會有期同瞥眼。終南臘雪玉爲峯。</text>
<title>送李 璨 參議子淨朝京師</title>,<text>紫芝眉宇政超然。浮世簪纓豈撲緣。知己詩書爲伴侶。結盟閑寂與周旋。楚材百揀充星使。燕服千年作帝廛。適魯韓宣有新得。觀周奚翅徧諸天。</text>
<title>洞庭秋晩 御題</title>,<text>濟亭獨占東方勝。滿眼晴波是岳陽。君岫似粧螺髻重。靑溪如拱赭袍光。秖敎墨客題詩句。那似霓旌倚昊蒼。命賦洞庭臣授簡。不才多愧未鋪張。</text>
<title>書老妓詩軸 名上林春。善鼓琴。</title>,<text>無限世間箏笛耳。昭琴那解有虧成。知渠詞伯知渠意。愛爾春容愛爾聲。白首秖愁歸夢短。粧樓猶聽曉鍾鳴。題詩屢索吾何敢。數句湖陰足後名。</text>
<title>金 安國 判書挽</title>,<text>直節孤懷天與之。紛紛人世自多岐。唯知一路爲吾道。不識旁蹊是衆馳。白璧從來遭俗指。丹忱終始荷天知。泛槎春色渾依舊。此後誰題記歲詩。</text>
<title>送友人觀察平安 三首</title>,<text>昔年翹楚冠儒林。許國誠心可斷金。經世謀猷元密勿。儲懷仁智自高深。黃扉調護台階後。紫塞巡宣鴨水潯。在處應須期盡節。聖情終欲擬商霖。</text>
<title>送友人觀察平安 三首 其二</title>,<text>爲臣不易固難任。才識如君衆所欽。利器政宜經肯綮。金方須試解侵淫。齊氓按堵春耕徧。虎落無塵古戍森。擧眼香峯來几案。二年愁緖可消沈。</text>
<title>送友人觀察平安 三首 其三</title>,<text>句有觀風非一事。湖南昔日送君詩。幾年藉此爲談具。一日如言果是誰。素節公今猶未變。風花我老奈相隨。樽前應有渠花弟。滿座春光可護持。</text>
<title>題觀象監契軸</title>,<text>先世名勳同衛國。後來餘裔儘多才。司天古職聯胥相。談命奇論勝滑詼。卑秩畫前歸雜藝。高材多擁棄明瑰。盍簪是日皆心侶。十載幽懷得一開。</text>
<title>讀書偶吟</title>,<text>此身與世自相疏。唯愛牕前讀古書。潛省始知言是意。傳訛翻恨魯爲魚。高賢國計非全緖。草野奇謀闕半餘。但取二三遺說在。多聞今覺道之苴。</text>
<title>閒中吟 二首</title>,<text>殘喘羸骸七十老。回看萬事豈關身。詩書堆案空遮眼。鑷鏡緘囊久集塵。湯鼎古方眞道伴。破茵穿褐是前因。低垂氣息難爲力。幽夢猶尋寂寞濱。</text>
<title>閒中吟 二首 其二</title>,<text>視物矇矓眼有花。床頭牛蟻聽多訛。金尊舊興難堪玩。藥餌新功定自嘉。人世底因爲實相。暮年何物可婆娑。翛然百念俱灰冷。淸曉長吟轉作歌。</text>
<title>偶吟</title>,<text>做功晩歲知何事。終日蕭然一事無。用力秖看吟得句。理生渾覺懶忘圖。詩同刻楮終難巧。家費炊沙老更迂。世累漸輕衰亦甚。故山何日定迎吾。</text>
<title>書懷</title>,<text>夜夜牕前看藥鼎。呼僮喚婢悄無眠。忽思三十年前事。更想過來現在緣。餘債秖知尋副墨。浮名何用藉如椽。回頭却向三摩地。依舊風光政浩然。</text>
<title>詠蟹</title>,<text>熒熒野火照前川。郭索旁行草帶煙。張箔疏機從齟齬。橫戈短技却迍邅。狙潛疾手寧虛擲。螯笮奇材已被纏。昨晩有人來餽我。備言渠蹟此爲篇。</text>
<title>謝人送馬乳葡萄</title>,<text>架上靑雲晝不開。葉間初見綴玄瑰。暖含曉露珠成幄。寒倚斜暉顆曝顋。黑水在梁寧得染。甜漿滿口却迷來。且看一朶渾如漆。要映霜鬚便可猜。</text>
<title>墻西接樹</title>,<text>穰下根株洛下春。始知移接捷如神。人天相勝言難解。眞假同源說有因。秋實未霜靑滿眼。新枝過雨長齊人。却思群弟依潛聖。類我奇功等大鈞。</text>
<title>閱瀛奎選</title>,<text>論詩親切此爲嘉。多取嫌金混在沙。宗祖冠篇歸一本。委波餘韻散千葩。芬華豈解窮愁味。陳俗難加古雅家。千載有人應具眼。如吾末學敢疵瑕。</text>
<title>次駱峯先生贈徐居士韻</title>,<text>四山嵐翠滿虛堂。一派淸流繞舍長。不宰天機元默運。隨身吾道自弛張。深探玄鍵知渠貴。愁向煌堂覺我涼。停策塵街思一面。吾號君處鄭公鄕。</text>
<title>次徐 景德 居士韻 二首</title>,<text>此心千界與彌綸。環堵蕭然不道貧。宿覺政知鋒直手。世人翻擬句文身。思開素志無般郢。可質幽懷有鬼神。却恨塵纓長縶我。白雲何日訪高人。</text>
<title>次徐 景德 居士韻 二首 其二</title>,<text>身今白首却思初。人世虛經幾慘舒。閑愛愁攻賢聖酒。羨看川泳圉洋魚。陶和庶助頤神樂。縱壑還同遁世居。千載濠梁誰解味。樊籠長役謾躊躇。</text>
<title>再賡前韻 三首</title>,<text>陟彼天磨屺與堂。回看滄海際天長。百年人物餘臺刹。千古興亡孰主張。棲樹禽驚山月白。傍簷雲逐水風涼。行藏晩歲知誰伴。有句同參入醉鄕。</text>
<title>再賡前韻 三首 其二</title>,<text>一絲波上看垂綸。此足那須賦逐貧。慵性動隨漁釣樂。野禽飛傍水雲身。縱探幽思隣無物。餘事孤吟覺有神。何處相逢知我者。却尋黃嬭卷中人。</text>
<title>再賡前韻 三首 其三</title>,<text>衰顏照水不如初。斗酒頻斟對望舒。一念簪紳同夢幻。雙忘身世等筌魚。息心琴鶴催歸興。滿眼雲山奉宴居。此計終須及今歲。東華塵土莫躊躇。</text>
<title>次方子通紅梅詩 子通宋詩人</title>,<text>欲辨梅眞豈在奇。許紅齊白恐非宜。試將絳萼丹爲彩。那似氷葩雪作脂。月姊素粧隣帝所。花王華艶貴唐詩。西湖千載詩魂在。詠白無紅此最知。</text>
<title>次楊誠齋梅韻 二首</title>,<text>梅兄長恨素無期。何處塵區看一枝。好句偶吟編集內。寒香難遇雪霜時。風標荒淺雖緣我。韻語淸癯待見伊。夢入仙山拚一賞。此逢姑射可無詩。</text>
<title>次楊誠齋梅韻 二首 其二</title>,<text>月下癯容固有期。竛竮獨立傍疏枝。嗅香政合昏黃後。索句翻宜寂寞時。天下酷憐寧有我。一生淸興可無伊。自慙才薄難酬報。蠻榼孤斟當贈詩。</text>
<title>次參寥梅韻</title>,<text>名緇佳句詠來悲。似見明粧綻雪蕤。仙品舊知同出處。眞如今覺作藩籬。梵音前債流爲曲。竺法餘緣變作詩。千載蘇仙是知己。九泉盟契盡交期。</text>
<title>次張南軒探梅韻</title>,<text>孤高畸世道無隣。落日窮山不見人。倚岸疏枝幽更好。裹身文蘇久相親。春生枯枿粘英潤。皺帶曾開繼破新。風味依稀古君子。無邊不記燕鶯春。</text>
<title>次和靖居士梅律 八首</title>,<text>梅在西湖湖畔時。林仙雅韻在梅詩。高調吟罷餘三嘆。淸格看來足一枝。俯水繁英如欲語。向人寒態澹無私。摧藏萬卉歸根後。獨把春光向朔吹。</text>
<title>次和靖居士梅律 八首 其二</title>,<text>羞與春芳共粉姸。獨將孤節占山園。初看冷面靑煙合。旋覿寒梢落日昏。却換蕊宮千點白。遙分玉界萬姝魂。群仙昔日羅浮會。鳥舞花言侑倒樽。</text>
<title>次和靖居士梅律 八首 其三</title>,<text>落蕊辭枝點滴乾。飄空萬片不應難。回看新艶重重破。叵耐霜飆陣陣寒。月下縞裙虛作隊。山中雲衲淡相看。最憐雪色明幽谷。映燭塵鞍作玉鞍。</text>
<title>次和靖居士梅律 八首 其四</title>,<text>凍雲和霧兼山晦。病眼遙看一樹梅。扶我瘦筇將遠去。哦詩宿債自能廻。故留殘雪侵侵潤。不許遊蜂逐逐來。仙夢偶尋瑤圃宴。玉妃叢裏飮霞杯。</text>
<title>次和靖居士梅律 八首 其五</title>,<text>辭谷還應在澗頭。素粧隨處賞難休。新牽逸興添多興。舊足閒愁自少愁。綽約丰容雖得對。皺皴飄玉可能留。回瞻數點風將去。便覺群芳面帶羞。</text>
<title>次和靖居士梅律 八首 其六</title>,<text>嬌嬈滿眼却顚迷。晩見幽姿欲噬臍。酷愛瑤英窺牖笑。絶憐疏影傍床低。詩翁合賞淸肝肺。俗子休攀浪品題。天種北人渾未慣。爭言桃李謾成蹊。</text>
<title>次和靖居士梅律 八首 其七</title>,<text>地瘦苔斑夕照殘。幹摧枝古鎭餘寒。風懷冷落那容翫。氣味嚴莊可遠看。過屋飄香聞尙寂。粘籬墜蕊色初乾。孤懷擬向吾兄說。不覺仿佯抵夜闌。</text>
<title>次和靖居士梅律 八首 其八</title>,<text>相逢是處可班荊。更喜論心臭味幷。好句吟來肝膽冷。浮緣洗盡夢魂淸。尋窮便有無窮意。賞盡還多不盡情。月落參橫恐成別。三春愁向萬紅英。</text>
<title>效張司業體 二首</title>,<text>仕事攪心兼疾病。不拈詩筆已踰旬。眼昏常見花三朶。耳聵如聞樂七均。人世喧嘈知漸遠。故山松菊定爲隣。朝朝引滿陶和氣。爲作衰齡半日春。</text>
<title>效張司業體 二首 其二</title>,<text>短簷寒晷影頻移。淸曉吟來未就詩。渾倚一生爲此事。却從三上費多思。愁添髭雪年華促。盤點蛑黃野味宜。長羨楊玄眞古隱。肯將金紫換蓑披。</text>
<title>詠曉</title>,<text>映牕西月疑將曉。問夜何其報夜分。點壁殘燈挑不焰。炷鑪香燼撥餘薰。白頭歸意聞霜雁。靑眼朋思對岫雲。尙被恩私難決去。爲傳丘壑莫移文。</text>
<title>領相挽 尹相殷輔</title>,<text>德邵才全道自然。黃扉十載慶登賢。閑消人意從渠化。但盡吾誠聽彼遷。座首昔年承鉢印。知音今日絶琴絃。贊元事業終難朽。健筆知誰倩石鐫。</text>
<title>領府事挽 鄭相光弼</title>,<text>早參儒伯親承久。經術相傳有自來。二命滋尊身益俯。三台位列慶方開。幽懷難向時人說。古意偏尋往哲回。淸德平生無愧事。故山松柏摠含哀。</text>
<title>隣人送菊一盆 三首</title>,<text>黃白秋英共一盆。却從他處入吾門。垂垂爛蕊交輝燭。黯黯塵眸去翳昏。西候霜威知有約。東籬酒興對無言。秖將一句酬孤節。剗拙鋤荒出復呑。</text>
<title>隣人送菊一盆 三首 其二</title>,<text>夜深燈下對花盆。堆雪屯雲白映門。靜色寒光還勝晝。橫枝暗蕊却宜昏。悠悠仙夢那成說。脈脈淸懷欲共言。更着廉纖小雨霽。陡加殘月半爲呑。</text>
<title>隣人送菊一盆 三首 其三</title>,<text>林吏栽花事小盆。放開千朶爛盈門。寒香郁烈聞晴旭。夜色晶熒異合昏。惱我有詩因有酒。憐渠忘味更忘言。徘徊歲暮惟君在。詩亦連篇酒復呑。</text>
<title>尹海陽挽</title>,<text>韓子低頭拜東野。海陽高韻是吾師。看書遠遡三皇上。索隱窮探二酉奇。寰宇封疆如對眼。虎龍韜策豈逃思。平生好古兼淸德。人世何能更見之。</text>
<title>次湖陰立春韻</title>,<text>光陰抛擲轉丸然。衰病吾身詎有憐。遣興秖將詩作伴。銷愁唯用酒爲年。湖陰文譽中區滿。華使淸篇海外傳。相直箭鋒誰解妙。一春光景興無邊。</text>
<title>次平壤府韻</title>,<text>仁賢來鎭舊要荒。苦意終期二子傷。壤甸至今遺政在。江流不盡與心長。隨緣事逐雲空散。弔古人添髮皜蒼。榮落主張歸底手。此生何處外圓方。</text>
<title>次過箕子廟韻</title>,<text>易中彖語與天終。豈意拘餘受武封。苦節西山難與事。分茅東土擬時雍。鳴琴遺譜傳悲操。蔓草荒階有咽蛩。萬古文明知不喪。九霄無路訪仁蹤。</text>
<title>次漢城韻</title>,<text>新歲郊坰草又芳。禁城宮闕倚晴蒼。聯綿廛里開阡陌。襟帶山河界遠荒。南引海航蠻契券。北來天詔漢文章。鄭君當此勤料理。人道淸詩似盛唐。</text>
<title>次登太平樓韻</title>,<text>長恨羈韁未奮飛。病身今日此來依。如登瑤圃陪仙列。似入蟾宮抱月輝。寶唾敢賡珠玉側。霞觴能解藿藜圍。因君挾腋遊霄漢。敢謂吾生自劣微。</text>
<title>蠟梅</title>,<text>數月沙瓷蒔蠟梅。瑤英雪蘤傍牕開。誰知人手融燃巧。幻作天工造化來。雨後偸看晴色艶。風前驚迓縞裙回。世間眞僞那能辨。暗向春風獨自咍。</text>
<title>假梅竹同盆</title>,<text>破萼梅邊竹一枝。靜看高韻更相宜。淸操騈倚迎風立。瘦影交加帶月欹。歲暮群芳彫落後。邦危志士殄傷時。今逢假戲猶多興。況見孤高玉雪姿。</text>
<title>次柳柳州韻</title>,<text>唐家柳子竄南荒。北望長安指渺茫。仁義來窺洙泗奧。文章曾闖賈劉墻。似知悔責終難悟。猶藉瓊華欲瀉腸。體法所傳非一事。衡湘非復舊蠻鄕。</text>
<title>亦用柳韻 二首</title>,<text>門對終南崒嵂峯。夜聞山下數家舂。夢成孤艇滄江闊。覺作穹廬霽雪封。塵榻典墳耕是舌。寒廚菹菜味非鱅。平生萬變都如幻。今日餘看瘦鶴容。</text>
<title>亦用柳韻 二首 其二</title>,<text>惠施文字謾多方。鳥散晴空萬點行。那解勝人唯事口。寧知止沸更揚湯。似聞正說終開牖。如破重陰快覩陽。萬古長江東注海。細流何藉彼瀟湘。</text>
<title>題暹詩後</title>,<text>今朝看盡爾西詩。排韻攤詞儘不欹。喜熟惡生誠得計。巧粧工點更多姿。從來培本元非厚。此去懸衡恐仰錘。却笑乃翁詩力薄。白頭猶似少年時。</text>
<title>獨吟。用韓子蒼韻。</title>,<text>紛紛夕靄滿天陰。愁緖愔愔古屋深。橫塞雁聲驚遠夢。半床燈影照幽心。吟成穩句言猶強。藥駐衰容老更侵。然有堪誇可貴者。滔滔人世孰知音。</text>
<title>題天使時畿縣支供列宰契軸</title>,<text>國在多艱帝命重。慶儀還見繼哀容。朝家有禮趨功易。甸宰俱賢執事恭。是日追攀爭覩鳳。他時雲水或從龍。題詩描畫傳應久。羞倩無華老筆鋒。</text>
<title>次古律韻 三首</title>,<text>白髮渾頭歲暮形。靑霄威鳳夢登翎。平生舊業歸詩句。浮世光陰看砌蓂。數柄敗荷欹古沼。短椽塵榻過秋螢。憐余衰病無多日。遼海他年鶴姓丁。</text>
<title>次古律韻 三首 其二</title>,<text>道理看看在朕芽。矇然如我坐炊沙。唯將靜寂仍爲服。勿喜機關轉作家。古鏡看來資得止。奔流牽去定隨波。此生分劑天應賦。可飮朝來一片霞。</text>
<title>次古律韻 三首 其三</title>,<text>看人綬若印纍纍。滿世奔馳不自揆。到老成功唯解飮。値秋霜鬢更如期。候蟲虛響非嫠緯。朽樹生華秖病枝。此句自陳吾事迹。悲吟把筆反成詩。</text>
<title>曉吟</title>,<text>淸曉孤懷夢覺後。十年人事記諳初。名途久悉榮枯態。老去懸知得失虛。雲衲無營茶鼎在。病優窮術弄丸餘。唯應宿債銷難盡。強對殘燈讀舊書。</text>
<title>贈洪法寺僧智會 二首</title>,<text>我昔憂居法寺下。松楸暮靄日西時。遙看一鉢傍山路。爲伴三年話苦思。白髮塵區衰已甚。紺瞳物外浩難羈。碧雲南望天涯合。未信湯師尙在玆。</text>
<title>贈洪法寺僧智會 二首 其二</title>,<text>兒誦當年贈汝詩。一聞悲意颯凄其。祇今霜鬢猶貪句。不覺今功勝昔時。畢竟萬緣歸寂寞。簪裾一老尙棲遲。何年結伴幽蘭若。回首閻浮夢自知。</text>
<title>答孔 瑞麟 希聖</title>,<text>停雲日夕羃南陬。白首長吟不自休。半歲銀臺懷繾綣。三年騎省盡綢繆。北南兩地雖相阻。憂樂雙途竟與侔。憐我衰遲資侍者。遠添渴涸荷深庥。</text>
<title>謾興</title>,<text>閒憑書榻遣兒書。開盡南牕望碧虛。鳥動雲飛他自得。流行坎止我何居。天機似不關塵界。人事誰能問太初。寂寞殘生今半白。臨淵徒自羨游魚。</text>
<title>次張南軒探梅韻</title>,<text>淸節知非富以隣。行藏終共古詩人。端相政在驪黃外。深契寧期面貌親。數點曉吹驚落久。一枝朝旭喜開新。也知造物栽培別。滿地氷霜獨自春。</text>
<title>偶吟</title>,<text>金穰樂歲稼如京。在處重藏不礙行。但使吾民咸樂業。終看時運獲升平。因知足食還知禮。惟事存誠不事名。白首此心期盡節。滄浪何用濯塵纓。</text>
<title>題金吾契軸</title>,<text>肅肅金吾地。諸郞信勝流。遨遊今日事。肝膽向來收。北海開樽酒。西湖對素秋。交情兼繪事。傳說不能休。</text>
<title>權 希孟 監司挽</title>,<text>聞公辭世後。復得一封書。繾綣情依舊。縱橫筆宛如。人間那忍此。吾道竟何居。旅櫬鄕關遠。深懷痛靡餘。</text>
<title>次遊古寺韻</title>,<text>雲木蔥蘢合。明霞匝幾重。心淸惟指月。僧定不聞鍾。齋鉢分泉冷。晴簷遠岫濃。師歸松已偃。霜雪被䰒鬆。</text>
<title>偶吟示暹 四首</title>,<text>爾長吾今見。幾經疾病罹。一燈秋夜半。萬古昔人詞。糟粕雖無味。眞精可自思。成功知在晩。莫學乃翁爲。</text>
<title>偶吟示暹 四首 其二</title>,<text>入夜雨聲急。明朝寒意多。黃花一叢晩。白髮數莖加。宋子悲無盡。陶公酒未賖。長吟一句字。寂寞送生涯。</text>
<title>偶吟示暹 四首 其三</title>,<text>楊子在天祿。文章喜自誇。草玄知尙白。爲虎或藏蛇。孤鳳將安集。明璜謾指瑕。斯文知不喪。千載有侯芭。</text>
<title>偶吟示暹 四首 其四</title>,<text>平生坐慵病。百事竟無成。滿案堆書帙。盈庭倒甔甖。一吟當一肉。三上費三生。驅使風光在。寧須薄俗名。</text>
<title>省槐</title>,<text>栽培爾得地。秋日更光暉。白雪花開滿。靑雲葉自葳。鵲聲驚曉夢。龍影動宮闈。野外淸霜重。應知百草腓。</text>
<title>鍾</title>,<text>北闕聞鍾動。舂容滿洛城。平沈煙罩樹。斜照月窺櫺。鳥宿棲初定。人歸戶未扃。十年塵土裏。奔走鬢星星。</text>
<title>燈</title>,<text>對爾不能寐。衰年睡自稀。結花因甚事。吐焰散餘輝。床卷明堪讀。螢囊信可揮。惟嫌頭雪白。隔幔照依俙。</text>
<title>夜吟 二首</title>,<text>老去自無睡。年今知命餘。靑燈挑向盡。白髮洗來疏。冷淡舊交絶。淸貧懸罄如。平生詩酒伴。造物實娛余。</text>
<title>夜吟 二首 其二</title>,<text>幽懷忽無樂。掩卷思超然。陳迹世空在。眞情書不傳。斲輪曾見妙。坐井豈觀天。頭白成何事。長爲外物牽。</text>
<title>蔡 忱 參判挽</title>,<text>命矣斯人逝。公家係豈輕。邇英初儲儁。前席竟爲榮。一鶚乘秋上。千人拭目傾。國鈞輿望在。痛哭遽沈精。</text>
<title>偶吟</title>,<text>數日寒威甚。今朝候自姸。不幾來積烈。可得挽陽天。舒慘天之道。娛悲物則然。老身收病脚。欲近北牕前。</text>
<title>檀溪春晩 應製</title>,<text>野渡平蕪際。沙暄草自春。花飛如送客。鳥聒似留人。天地身何寄。風塵鬢已新。劉郞能脫厄。却賴的盧神。</text>
<title>巫峽暮秋</title>,<text>萬里長江水。攢空列錦屛。曉來猿自嘯。霜落草猶靑。久客偏多感。危峯少見星。飄零神女雨。也解旅懷醒。</text>
<title>柯亭照月</title>,<text>亭古煙霞晩。天寒氣已秋。憑虛對斷壁。杖策瞰奔流。月白人猶靜。山空意自幽。中郞通物理。千載列仙儔。</text>
<title>送人出宰彥陽 五首</title>,<text>屈迹風塵裏。差池向十年。世人工進取。老子獨遷延。野墅連雲澗。羸驂放古田。薦書騰一日。湖海跡茫然。</text>
<title>送人出宰彥陽 五首 其二</title>,<text>小縣南維外。千年勝事傳。江山羅代遠。宇宙彥陽偏。十里黃雲匝。孤城白屋連。幽禽棲不定。淸夜聽鳴絃。</text>
<title>送人出宰彥陽 五首 其三</title>,<text>薄官不厭小。霜鬢到如期。微命還須此。流年自可悲。棲遲小睡後。岑寂放衙時。天地元虛白。觀生未一緇。</text>
<title>送人出宰彥陽 五首 其四</title>,<text>南州多異產。可口還不多。錦籜龍方茁。霜鱗玉自瑳。有魚兼有竹。無酒亦無歌。一餉吾堪說。荒詩久自哦。</text>
<title>送人出宰彥陽 五首 其五</title>,<text>年衰髮盡白。故舊眼看稀。更與吾君別。端能幾歲歸。難憑魚雁信。徒想夢魂微。西塞與南徼。停雲日夕飛。</text>
<title>寶山夜話</title>,<text>小郵寒夜半。秋思轉多時。強酒要寬意。聽謳爲起脾。對床肝膽照。相晤霧雲披。執燭看題壁。浮名愧坐詩。</text>
<title>石門嶺</title>,<text>亂石蒼山根。龍挐或虎蹲。雷波呂梁暮。神雨峽堂昏。入谷車箱擁。通天箭括門。乾坤此深阻。橫亘作長垣。</text>
<title>書宣川東軒 二首</title>,<text>一代論才子。天涯作勝遊。夢歸淸禁月。身在鴨江頭。酒令聞猶壯。新詩語更遒。還同蘇季子。弊盡黑貂裘。</text>
<title>書宣川東軒 二首 其二</title>,<text>留滯周南日。衰遲偶薄遊。客情逢舊友。西日下山頭。老眼花常見。殘生歲已遒。凄涼寒事近。幾夜戀狐裘。</text>
<title>次別仲兄韻 二首</title>,<text>邊秋自多感。況有別離情。樽酒臨荒塞。歸鞭指玉京。西岑觀日落。東嶺看雲生。愁緖冥冥裏。天邊一雁聲。</text>
<title>次別仲兄韻 二首 其二</title>,<text>別後情懷惡。那能免世間。留連仍白月。秀發想春巒。小雨催新句。淸江照暮顏。終思理煙艇。長嘯下蒼灣。</text>
<title>懷唐史兩使</title>,<text>普天頒大詔。雙鳳下關西。玉節辭金殿。靑丘照紫泥。朱絃孤衆韻。一鶚冠群鷄。物色傳千載。江樓昔日題</text>
<title>道中 二首</title>,<text>物色還春草。天幾不暫停。誰家占松竹。臨水小池亭。勝境非人世。淸聲洗俗聽。多慙塵土蹟。今日此間經。</text>
<title>道中 二首 其二</title>,<text>湖山是處勝。游客斷經過。惟酒陶歡興。將詩賦物華。微吟思轉妙。小酒興還多。斜照西岑外。荒林集暮鴉。</text>
<title>奉送許 硡 二相巡按西邊 三首</title>,<text>相門經術久。傳世大名齊。文武時咸賴。訏謨俗再躋。昔年聞鎭北。今日看征西。事業眞相逼。他時太史題。</text>
<title>奉送許 硡 二相巡按西邊 三首 其二</title>,<text>此身那可計。已被聖明知。溫飽元非好。扶持素所期。胡兒雖小梗。王化久無緇。漢節秋天外。行行古塞疑。</text>
<title>奉送許 硡 二相巡按西邊 三首 其三</title>,<text>迢遞西門道。天聲付閫威。數行新濕詔。雙引舊蝥旂。閨彥參籌問。高官策牡騑。平生丈夫志。聲烈古今稀。</text>
<title>送金 安鼎 震卿作牧驪州 四首</title>,<text>生世吾猶晩。知君自少時。詩書前緖在。淸白後人師。堂構曾無墜。菟裘覺有期。百年安樂地。遺藻詠忘飢。</text>
<title>送金 安鼎 震卿作牧驪州 四首 其二</title>,<text>堂後孤松偃。蒼蒼幾歲寒。餘枝鬱屈秀。猶帶雪霜看。雲濕瑟弦緩。詩淸夜氣闌。平生遺樂在。窮巷一瓢簞。</text>
<title>送金 安鼎 震卿作牧驪州 四首 其三</title>,<text>聞說驪江府。江波映畫欄。忘機看水鳥。岸幘對雲山。谷白晴嵐合。沙明夕照殘。不關輕組紱。祇愛泛淸灣。</text>
<title>送金 安鼎 震卿作牧驪州 四首 其四</title>,<text>迢迢神勒寺。龍象護諸天。金殿層霄外。回巖積水邊。濟師今寂寞。雲馭倘因緣。浩浩江心月。千年向此圓。</text>
<title>興德洞山居十二詠 公之婦翁宋肅靖公軼別墅。在京城東。</title>,<text>杖屨尋雲壑。幽人偶獨來。高岡勞陟望。西日久徘徊。榛莽開新構。佳賓進酒杯。風流一代勝。陡覺歲年催。</text>
<title>興德洞山居十二詠 公之婦翁宋肅靖公軼別墅。在京城東。 其二</title>,<text>挐攫看成狀。巍然小岫齊。頑顏經幾歲。蔓草自生萋。薄暮輕雲合。淸宵白月低。主人幽意苦。西閣戶皆西。</text>
<title>興德洞山居十二詠 公之婦翁宋肅靖公軼別墅。在京城東。 其三</title>,<text>西嶽當西閣。西臺古澗隈。凌霄三櫟大。瑩鑑一溪廻。幽鳥空林噪。天風滿袖來。斜陽更登眺。岑寂遠塵埃。</text>
<title>興德洞山居十二詠 公之婦翁宋肅靖公軼別墅。在京城東。 其四</title>,<text>崱屴向西斷。回看朝旭昇。流光無幾日。衰白偶先登。大界如雲海。淸懷若挾氷。御風仙不遠。猶足託深凭。</text>
<title>興德洞山居十二詠 公之婦翁宋肅靖公軼別墅。在京城東。 其五</title>,<text>一脈根山骨。無聲石底安。餘流翻下窟。玉佩響西干。渴鳥窺林聽。洸娥帶練看。淸熒掬在手。今日洗塵冠。</text>
<title>興德洞山居十二詠 公之婦翁宋肅靖公軼別墅。在京城東。 其六</title>,<text>一朶蘿成蔓。晴天簇翠雲。數枝延入戶。萬顆自同群。霜落餘甜味。高秋幸見分。慇懃主人意。閱盡幾朝曛。</text>
<title>興德洞山居十二詠 公之婦翁宋肅靖公軼別墅。在京城東。 其七</title>,<text>池水初如鑑。無花祗十年。觀魚漆園妙。得意不言前。高眼歸泉下。仙葩種水邊。知音喪千載。獨立久屯邅。</text>
<title>興德洞山居十二詠 公之婦翁宋肅靖公軼別墅。在京城東。 其八</title>,<text>花開吾未見。結實又難嘗。今日餘枝秀。徒看碧玉長。一年光景暮。三匝肺肝涼。搔首餘香在。臨風獨自傷。</text>
<title>興德洞山居十二詠 公之婦翁宋肅靖公軼別墅。在京城東。 其九</title>,<text>櫟樹敷陰下。蒼崖石井寒。汲來歲月古。淸曉露華團。工部山居苦。雲安斗水寬。炎蒸得氷雪。賴此遣人安。</text>
<title>興德洞山居十二詠 公之婦翁宋肅靖公軼別墅。在京城東。 其十</title>,<text>楸樹還堪託。能成數畝陰。病身逃畏景。餘興起詩吟。翦伐誰能送。庭除可作林。秋來有美實。爾報主人深。</text>
<title>興德洞山居十二詠 公之婦翁宋肅靖公軼別墅。在京城東。 其十一</title>,<text>一幹萬枝松。張空蓋傘重。雲集孤鶴集。霜曉白雲封。衆水宗東海。群星拱北宮。爾身觀此理。況有歲寒容。</text>
<title>興德洞山居十二詠 公之婦翁宋肅靖公軼別墅。在京城東。 其十二</title>,<text>小橋流亦細。配爾偶成名。九月秋將至。三年鬢已星。盛囊香自遠。歎老酒微醒。爲近幽人宅。淸陰滿戶庭。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩</title>,<text>湖海終安適。功名亦儻來。何如占絶勝。時復獨徘徊。落日頻榰杖。西風更把杯。平生如此足。莫受簡書催。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩 其2</title>,<text>奇巖是天闢。形狀自難齊。雨過泉微泫。春廻蘚自萋。雲亭爭向背。石棧互高低。探勝忘歸路。斜陽忽在西。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩 其3</title>,<text>誰知此勝地。近在洛城隈。小築依山迥。淸溪遇石廻。儻能逃物累。何必賦歸來。醉倚雲根暝。全無一點埃。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩 其4</title>,<text>橫脚橫巖上。不知山月昇。風流思謝傅。湖海想陳登。勳業眞騎虎。文章亦鏤氷。何如一丘壑。隨地足堪憑。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩 其5</title>,<text>盥濯隨宜了。心淸體始安。此中渾不俗。非意敢相干。剩得山居趣。休將塵世看。古來稱吏隱。未必掛朝冠。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩 其6</title>,<text>洞門深鎖鑰。一徑入靑雲。蘿葉春成幄。禽鳴晝作群。淸陰時獨息。眞味與誰分。却掃無車馬。高歌到夕曛。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩 其7</title>,<text>相國池臺勝。優游在暮年。蓮花君子愛。酒興葛天前。樹影搖深碧。山光落半邊。風流今孰繼。歲月自屯邅。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩 其8</title>,<text>墻根小梅樹。詩酒昔曾嘗。當日天然白。如今幾許長。物華相代謝。時序有炎涼。何地容吾放。思之但可傷。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩 其9</title>,<text>古櫟重陰合。偏慳一掬寒。風聲聞蔌蔌。日影漏團團。不顧非爲病。無禽亦自寬。漱淸仍數息。更覺此身安。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩 其10</title>,<text>老楸知幾樹。最愛日中陰。盛夏宜幽憩。新詩可快吟。簪纓狎魚鳥。朝市等山林。俗駕休相訪。高亭深復深。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩 其11</title>,<text>北山無限樹。奇絶一株松。翠影過三畝。低枝更萬重。常能持漢節。安肯汚秦封。桃李何曾數。乘時競爲容。</text>
<title>興德洞山居十二詠 公之婦翁宋肅靖公軼別墅。在京城東。 附容齋和詩 其12</title>,<text>溪上茱萸樹。橋名是乞靈。春花專正色。秋實綴明星。采擷人安在。浮休夢不醒。只今成宅相。爭說謝家庭。</text>
<title>送金正卿 世準 觀風海西 十首</title>,<text>紛紛不可耐。塵世謾多機。衰暮人誰與。睽孤我自知。相隨今日事。宿契歲寒期。莊語無枝葉。平生有一規。</text>
<title>送金正卿 世準 觀風海西 十首 其二</title>,<text>百年那有此。一日可無之。笑語情相得。招邀興已奇。銀臺霜菊暮。金闕曉鍾遲。綸綍多君手。春華滿赤墀。</text>
<title>送金正卿 世準 觀風海西 十首 其三</title>,<text>再入中書省。南宮有特除。睿情期望重。輿論贊揚餘。一得還無喜。高懷久自虛。卑飛君素履。綠鬢未蕭疏。</text>
<title>送金正卿 世準 觀風海西 十首 其四</title>,<text>海西連赤縣。列邑反荒虛。苗穫秋無實。頑氓懶不鋤。咨諏須有道。橫索可防漁。所以君持節。宸情定匪紓。</text>
<title>送金正卿 世準 觀風海西 十首 其五</title>,<text>到處人煙少。荒茅滿眼深。連山叢古樹。倚昊亂雲岑。物色看多變。風謠遠莫尋。仁聲與春徧。何物不歸心。</text>
<title>送金正卿 世準 觀風海西 十首 其六</title>,<text>巧匠元朝遠。神光古刹存。地深龍象護。山擁樹林昏。橫閣跨瓊礎。雲泉吼石門。我東傳勝蹟。千古獨能尊。</text>
<title>送金正卿 世準 觀風海西 十首 其七</title>,<text>廣石傳聞久。吾時亦一觀。山邊溪作帶。水底石爲盤。兩岸明花照。中床白鬢安。千層紅綽約。落日更成歡。</text>
<title>送金正卿 世準 觀風海西 十首 其八</title>,<text>瀛海樓前雪。中宵月色寒。擁裘時散步。把酒更憑欄。絶唱歸田賦。仙娥上界寬。祇今無舊興。歸作首蓬看。</text>
<title>送金正卿 世準 觀風海西 十首 其九</title>,<text>樓東花正好。酒後帶微酡。去杖憑嬌妁。聞香起細哦。纖歌聽珠貫。小笑看微渦。追想十年事。文生定自過。</text>
<title>送金正卿 世準 觀風海西 十首 其十</title>,<text>白傅今衰老。樊姬可放歸。殘粧無興味。西日小光輝。人世元多變。乾坤自轉機。知音君獨在。今日奈相違。</text>
<title>和大連新雪 五首</title>,<text>微官如退隱。窮巷少人來。甕牖風生響。柴荊雪作堆。羸驂嘶更立。喜鵲噪方廻。杖策歲將暮。幽懷不自裁。</text>
<title>和大連新雪 五首 其二</title>,<text>步庭將策試。一片入懷來。孤影詩吟苦。雙尖馬耳堆。暮年思戢翼。長路更知回。驅使惟詩在。衰懷且未裁。</text>
<title>和大連新雪 五首 其三</title>,<text>舊雨人還少。饕風與雪來。那堪歲律暮。更見玉峯堆。農事須三白。離腸欲萬回。窮陰搖客況。到此覺難裁。</text>
<title>和大連新雪 五首 其四</title>,<text>一雪從今白。微陽亦復來。地中生意早。天外霽光堆。何物消還息。眞機去又回。伏羲先得此。千古孰能裁。</text>
<title>和大連新雪 五首 其五</title>,<text>白髮種無數。窮冬伴我來。衰顏渾似約。流景去如堆。卑集還無待。高飛却擬回。平生疏懶甚。此事久能裁。</text>
<title>和大連怯寒 二首</title>,<text>病眼餘昏翳。衰身秖短床。有詩知有味。無酒可無觴。底處看淸影。何山放國香。寒時一搖落。獨此看孤陽。</text>
<title>和大連怯寒 二首 其二</title>,<text>吾居無竹几。長物秖藜床。禁臠書千卷。開懷酒一觴。吟來如有助。酡後覺餘香。卽此生涯足。何須獨負陽。</text>
<title>雙柏亭新舍</title>,<text>朝來繞我屋。古樹立扶疏。山翠近人滴。煙光當戶虛。萬慮初收後。孤棲久自如。草玄頭半白。門外少來車。</text>
<title>詠暹讀綱目</title>,<text>千古有綱目。紫陽微意多。當時傳一貫。後世謾三車。半菽榮華衮。金輿辱斧莝。是非潛聖筆。未覺玉音遐。</text>
<title>大用挽 申判書鏛</title>,<text>昨夜夢相遇。今朝題挽詞。情親寧異昔。愴楚不成詩。雅意無塵想。淸名有爵縻。憑誰留不朽。太史不吾欺。</text>
<title>偶吟 四首</title>,<text>老去渾多病。扶持却賴人。壁間燈影少。床上古方親。夜雪多疑曙。隣鷄未報晨。衰腸無自暖。爲進一杯春。</text>
<title>偶吟 四首 其二</title>,<text>敎兒勤把筆。覓句撚霜絲。吟盡頭空掉。將書手自遲。世間無繫物。此事最關思。千載杜陵老。吾生後汝期。</text>
<title>偶吟 四首 其三</title>,<text>吾年五十五。知命固宜然。歸去辭空詠。田園夢久圓。一身今向暮。百歲幾時遷。聖訓垂如日。吾今擁褐眠。</text>
<title>偶吟 四首 其四</title>,<text>今年臘將盡。融雪看前川。一線陽初長。三杯興自牽。幽崖梅欲放。沙岸柳微姸。長念終南下。詩翁賦幾篇。</text>
<title>奉和 希樂堂作○四首</title>,<text>病矣吾何事。頹然懶作人。恩從毛穎薄。情到鐵婆親。短枕那能夢。幽牕不肯晨。百年分得半。衰白又羞春。</text>
<title>奉和 希樂堂作○四首 其二</title>,<text>髥似緣坡竹。吟如吐繭絲。看君鵬水迅。嘲我澗松遲。池草憐爲夢。江雲寄所思。白頭交契在。遲子一來期。</text>
<title>奉和 希樂堂作○四首 其三</title>,<text>嗒爾吾忘爾。紛然盡偶然。方輪從莫運。好句豈妨圓。熱宦抛猶累。貧交貴或遷。欲麾寧有客。自醉自還眠。</text>
<title>奉和 希樂堂作○四首 其四</title>,<text>臥寂門無轍。居偏雪塞川。客懽呼酒出。郊興與詩牽。老臘舒山意。潛春動日姸。病夫輕歲月。懶不記新篇。</text>
<title>示暹</title>,<text>觀身要自熟。一飽可無時。務外知非本。求名必蹈危。一閑寧易得。雙璧不停機。視爾非虛語。休嫌半歲遲。</text>
<title>直宿摠府偶吟 第二以下詠畫屛○六首</title>,<text>禁直經三夜。蕭然看杜詩。細吟知有味。衰鬢撚多隳。卷裏人今遠。燈前意自遲。吾師後無繼。捨此更何之。</text>
<title>直宿摠府偶吟 第二以下詠畫屛○六首 其二</title>,<text>顧兔月中仙。何年下九天。雲巖松帶雨。沙苑草迷川。兒臥子來鬪。雄蹲雌在前。箇中渾得意。神妙倩龍眠。</text>
<title>直宿摠府偶吟 第二以下詠畫屛○六首 其三</title>,<text>霜落沙洲出。低飛花鴨徐。輕雲一片合。野菊數枝餘。唼藻鳴相和。凌波意自如。虞羅此莫及。樂在物之初。</text>
<title>直宿摠府偶吟 第二以下詠畫屛○六首 其四</title>,<text>萬里隨陽雁。南飛過五湖。那堪霜雪重。奈此稻粱需。欲下海中漵。還瞻天外衢。冥冥弋何慕。合得見幾無。</text>
<title>直宿摠府偶吟 第二以下詠畫屛○六首 其五</title>,<text>長雲覆深阻。古樹入靑空。仙鹿渾身白。靈芝半吐紅。人間無一路。疊巘有千重。伴爾成肥遯。龐公遠世蹤。</text>
<title>直宿摠府偶吟 第二以下詠畫屛○六首 其六</title>,<text>吾詩吟未就。燈暗夜將闌。小吏眠幾臥。吟翁口帶乾。生涯無一味。世事亦堪酸。擁褐朝慵起。春陽破早寒。</text>
<title>沈典翰 義欽 挽</title>,<text>士行非流俗。言論政可人。道山承雨露。長夜遽沈淪。素業餘書閣。園花俯水濱。典刑知有在。曾見小麒麟。</text>
<title>金二相 克愊 挽</title>,<text>公昔登蓬閣。吾時拜後塵。雅儀來爽氣。餘論發陽春。長夜身歸夢。黃扉跡已陳。謝庭瞻不遠。餘慶看龍麟。</text>
<title>愼牧使挽</title>,<text>人世元多變。閑身鬢已華。少年趨鵠板。今日伴漁蓑。臨水亭多勝。希年壽亦遐。仙遊元物外。陳迹見蓬窠。</text>
<title>延城挽 二首</title>,<text>玉質元無垢。金枝作配宜。一生餘富貴。三絶更神奇。昔有秦樓約。今成厚夜隨。忍看郞罷痛。題挽淚交頤。</text>
<title>延城挽 二首 其二</title>,<text>雪軒配沁水。謂可到期頤。劍化龍還隱。凰飛鳳亦隨。丰容今世少。絶藝古人追。梅竹傳神在。千年筆法奇。</text>
<title>李領府事 惟淸 挽</title>,<text>蒼生歸雅望。淸德照黃扉。尙儉同齊晏。傳經類漢韋。天心方倚重。人事喜多違。不朽憑靑史。高年世亦稀。</text>
<title>曹溪沿紅 此下八首。皆詠李嗣宗別墅。</title>,<text>遙望荒如隴。逶迤更似墻。傳來無古誌。歲暮有寒螿。龍虎雲中鬪。虹蜺雨後梁。山人猶愛翠。天養未須防。</text>
<title>山城凝翠</title>,<text>一滴西江始。春來正發醅。杖藜行犖确。隨意坐灣洄。紅錦鋪流水。明霞映綠苔。平生探勝迹。更訝俗人來。</text>
<title>峨嵯夕烽</title>,<text>高懷自多興。野薺豈能肥。散步柴門外。遙看遠岫微。雲間殘點小。塞外報音稀。時序悲流轉。靑林昨夜非。</text>
<title>豆彌晴雲</title>,<text>彌水看如帶。彌峯似倒眉。晴雲江共遠。歸舫雁同遲。披絮還無見。浮空未覺移。雲飛歸故岫。山客亦何施。</text>
<title>佛巖氷輪</title>,<text>積霧看如洗。山光報我秋。東峯轉銀闕。西閣掛簾鉤。雲淨聞歸雁。川明有去舟。平生飽愁緖。今日始無愁。</text>
<title>西嶠積雪</title>,<text>歲暮寒威遍。胡雲望更賖。仙妃騎皓鶴。江使建瑤牙。海嶠看多日。村墟少見花。戲挼輸折脚。眞味勝眞茶。</text>
<title>道峯飛泉</title>,<text>百仞懸崖立。飛泉一道斜。霆奔風伯馭。雷發阿香車。亂沫霑雲衲。餘流濺岸花。憑誰問木客。何處長仙葩。</text>
<title>覆鼎懸崖</title>,<text>陡絶倚空立。削成高入雲。何年役天匠。今日想雲斤。李白多遺俗。洪崖獨不群。將詩要共和。有味當奇芬。</text>
<title>送李斐仲 賢輔 歸覲</title>,<text>昨朝期話別。今日奈相違。人事如雲雨。浮名有是非。萱堂雙白髮。西日一萊衣。卽此平生願。何時更北歸。</text>
<title>入齋秋部</title>,<text>兩夜對殘夢。小胥書亦能。詩成寫更好。髮白照如氷。文字餘三世。壺樽自一朋。平生饒悸疾。不寐亦宵興。</text>
<title>和容齋次太僕韻</title>,<text>今世文章伯。容齋賦劍山。斯文斗纏極。吾輩管窺斑。有興鳥孤去。無心雲未還。百年遊戲在。此樂賭天閑。</text>
<title>寒食 五首</title>,<text>不風還有雨。熟食定如斯。峭峭餘寒在。茫茫淑氣滋。墻桃初破萼。溝柳已伸眉。蕭颯余雙鬢。今朝有幾絲。</text>
<title>寒食 五首 其二</title>,<text>薄暮風如許。朝來雨散絲。稍沾枯悴徧。旋作發生爲。一室思常遠。雙松夢自遲。故園叢柱長。入戶有新枝。</text>
<title>寒食 五首 其三</title>,<text>家餘數畝地。種菜及春時。食肉吾多愧。添蔬爾自知。茹芝知有道。甘雋奈非宜。素意本如此。長吟或類詩。</text>
<title>寒食 五首 其四</title>,<text>簷雨浸床書。東風吹我廬。寧書濕可曝。不雨稼無餘。紅膩歸新嫩。靑雲暗舊畬。天功一日足。我興亦非徐。</text>
<title>寒食 五首 其五</title>,<text>種竹去年死。種桃今歲花。蔫紅開燦爛。枯枿立槎牙。得雨能如是。嚴霜奈有加。主人今白首。杖策謾悲歌。</text>
<title>次雲卿和吳天使韻</title>,<text>崑玉無遺璞。幽蘭有國香。襲人聞自遠。遇琢價逾翔。妙句齊芳瑩。餘風被穆涼。吟來覺有味。一洗世緣忙。</text>
<title>次吳天使韻</title>,<text>斷靄籠山去。雲容帶水開。霏微一江雨。喧聒半山雷。芳草迷幽逕。殘陽下舊臺。他時應有繼。那得降仙來。</text>
<title>凝秀亭</title>,<text>凝秀名何在。山圍水繞亭。嵐光當戶滿。霽色透牕明。取意元多緖。孤吟獨倚楹。皇華留傑句。吾識謝宣城。</text>
<title>次楊花梢魚韻</title>,<text>潮退江聲急。汀寒雁影斜。孤帆回極浦。殘照爛餘霞。紅遠分朱檻。霜鋪眩白沙。漁翁頻擧網。莘尾或名鯊。</text>
<title>次望遠亭韻</title>,<text>斷岸憑空豎。平蕪引望遙。湍鳴跨地籟。草綠帶裙腰。崑圃留瑤室。天台有石橋。遠塵堪擬此。昏眼豁今朝。</text>
<title>次再遊漢江韻 二首</title>,<text>天詔來東國。吾時在海灣。身將雙鬢雪。指點五雲間。儀鳳那容覩。窮猿與在山。塵機無累我。更覺此心閑。</text>
<title>次再遊漢江韻 二首 其二</title>,<text>漁樵久爲伴。麋鹿又同群。偶忝經綸地。才非黼黻文。靜看迷逕草。閑對出山雲。生意寧容間。無心對夕曛。</text>
<title>次天使出漢城韻</title>,<text>晴萼紅明沼。煙梢綠暗橋。聯鑣齊步武。一雨過飄蕭。雲鶴將歸海。沙鷗獨伴樵。憑誰報消息。北望九霄遙。</text>
<title>次皇華韻 二首</title>,<text>偶有公家事。今朝出我車。春光張錦帳。衰鬢對霜華。佳節眞如電。昏眸已見花。孤雲向南去。雲下是吾家。</text>
<title>次皇華韻 二首 其二</title>,<text>雲霄懷遠志。衢路避塵車。何地逃喧聒。誰園富艶華。吾今憐茁筍。擧世愛春花。此曲知誰唱。人傳廣漠家。</text>
<title>次滴翠亭韻</title>,<text>滴翠小亭淸。嵐光當戶平。霏微霑客袖。晻靄濕行旌。深洞寒陰合。孤岑夕照明。平生貪勝絶。依舊十年情。</text>
<title>次臨津韻</title>,<text>亭晩野雲合。煙沈山雨開。一江澄作鑑。兩岸石爲臺。古樹看歸鶴。晴霄聽殷雷。吾儕文字飮。未許俗人來。</text>
<title>又次臨津韻</title>,<text>忘機如漢上。久矣入鷗群。道在無言語。身今有句文。平江沈夕靄。蘿月帶歸雲。俛仰悲人世。生涯已暮曛。</text>
<title>又次臨津韻 其二</title>,<text>雲林與世隔。危磴少年坡。春色病餘早。山光晴後多。藥船雖發興。兔盞亦降魔。茶酒那容闕。雙仙幸再過。</text>
<title>開城太平館韻</title>,<text>蔭庭松作籟。映砌草抽纖。歌間三終遠。騈包萬指尖。天機無後巧。人事捲前簾。一枕陶然醉。吾今遠俗嫌。</text>
<title>次別韻</title>,<text>雨絲添別斝。花片舞離筵。春老將歸日。雲開欲霽天。霞觴未必醉。鶴馭豈施鞭。紫府無朝暮。人間浪百年。</text>
<title>次溪魚韻</title>,<text>班馬踏芳草。觀魚濠上來。纖鱗群命集。落日一尊開。細酌吾知樂。深潛戒爾䍙。相忘江與道。隨意臥蒼苔。</text>
<title>興義韻</title>,<text>碧岑抱華館。深谷亘長煙。白道無迂足。雲泉有緩絃。杯盤從草具。文字爛芳鮮。却恐分携處。山花對別筵。</text>
<title>次華使贈蘇韻</title>,<text>漢節三韓外。關河費日多。雲間上危峭。海上少迤坡。日落增嵐翠。風回逗遠波。羽儀元瑞世。爭覩喜如何。</text>
<title>次華使贈蘇韻 其二</title>,<text>一語元相契。新詩百首多。瀉懷容有盡。莫逆敢誰何。花下傾雲液。雲邊駐玉珂。淸輝叨席上。西日下山阿。</text>
<title>偶吟 五首</title>,<text>半夜苦無寐。起看天宇寬。平生抱憂患。晩節備艱難。燕谷今生暖。煌堂舊帶寒。悲歡何等事。但把酒開顏。</text>
<title>偶吟 五首 其二</title>,<text>顏衰秋色早。齒豁不能餐。對酒興將盡。吟詩聲更乾。床書侵雨濕。匣劍拂塵看。萬事吾衰矣。何時返故山。</text>
<title>偶吟 五首 其三</title>,<text>山於我有分。此夜夢鄕山。種竹敷陰合。孤松罩靄寒。昔蒙地主顧。今託野人看。倦鳥愁騰翥。斜飛定自還。</text>
<title>偶吟 五首 其四</title>,<text>還尋我屋宇。古柏蔚靑靑。隣舍東山起。晴泉西砌明。扶筇行或坐。謀婦濁還淸。世故聊相放。陶然自醉醒。</text>
<title>偶吟 五首 其五</title>,<text>醒時已多語。不待酒顚狂。事過還多悔。交疏得自藏。地幽觀物理。公退坐焚香。最愛墻西竹。煙梢數尺長。</text>
<title>吟雪</title>,<text>少婢閉戶後。屛前燈影遲。病身思睡倦。夜雪聽牕知。蓬鬢稀疏久。床書卷帙欹。今宵故山月。入戶政如期。</text>
<title>次礪城遊楓岳諸詩韻 三首</title>,<text>此身要無累。何處不安便。人世榮枯境。浮雲起滅然。脫塵看絶識。與俗久相懸。滿眼開群玉。千金直一篇。</text>
<title>次礪城遊楓岳諸詩韻 三首 其二</title>,<text>大隱詩翁後。連城價自低。天葩餘獨艶。驥步絶群嘶。止水明齋閣。雲巖俯碧溪。高飛遠塵鶴。詎肯友籠鷄。</text>
<title>次礪城遊楓岳諸詩韻 三首 其三</title>,<text>昔賢韓吏部。肯絶太顚師。不礙誠堪尙。論詩亦可隨。上乘龍象護。寶訣雨雲垂。他日東華土。懷君費百思。</text>
<title>次具彥善江亭諸賢韻 遯齋駱峯湖陰○二首</title>,<text>世途逾九折。幽尙勝三休。榮祿從他有。江山爲我謀。息心依翠麓。洗眼瞰淸流。沙鳥爲知己。眞成放浪遊。</text>
<title>次具彥善江亭諸賢韻 遯齋駱峯湖陰○二首 其二</title>,<text>遠意長辭辱。癯容謂是仙。浮雲世情變。匪石此心堅。耕稼安吾分。經綸聽彼賢。逃名力穡事。湖海興多年。</text>
<title>中廟挽 二首</title>,<text>來復殷王道。謳吟漢主民。衆歸邦以固。天造命維新。禮具三千盛。仁涵四十春。帝鄕龍馭遠。雨淚向蒼旻。</text>
<title>中廟挽 二首 其二</title>,<text>整頓洪纖遍。輝光日月臨。慮危常戒泰。服敬更留箴。吏潔期增律。刑齊要盡欽。規模垂燕翼。天大海同深。</text>
<title>仁廟挽 二首</title>,<text>五夜鷄人報。龍樓問寢餘。學窮精一訓。戒審几盤書。在疚憂傷重。賓天衛從虛。新阡無宿草。痛哭兩陵如。</text>
<title>仁廟挽 二首 其二</title>,<text>文明瞻出震。至性自天含。慕切羹成見。仁深物與涵。風行期丕變。天喪痛何堪。白首河傾淚。賓筵昔歲參。</text>
<title>控江亭韻</title>,<text>東樹西邊石。澄江一道開。孤高隣灝氣。曠絶謝氛埃。嬴女乘雲過。仙曹馭鶴來。文華今日會。誰道洛陽才。</text>
<title>渡大同江韻</title>,<text>沸流發源遠。終作大同津。短棹依煙渚。漁歌隔遠瀕。荒乘行詰曲。高步去埃塵。物外茲遊最。吾非出世人。</text>
<title>黃州韻</title>,<text>樓上群峯滿。攢眉有底愁。似供佳句索。如愛碧溪流。燕子空多思。披雲豈好樓。誰知廣遠義。在世當仙遊。</text>
<title>蔥秀山韻</title>,<text>碧玉匝平蕪。病身今去扶。沿流幽佩響。倚石片雲孤。人勝詩論價。山藏髮不枯。鞭驅不回顧。滿路幾征夫。</text>
<title>晩至寶山館韻</title>,<text>高人山有分。山色遠塵軺。謝氏徒穿屐。陶公愧折腰。心期俱物外。目擊使人消。不必東華地。煙霞在晩邀。</text>
<title>次月韻</title>,<text>行天一月徧。四海作簾櫳。餘照陽雖借。圓輝夜自同。委波無點翳。行斷有哀鴻。坐久余扶病。那知漏已終。</text>
<title>金郊道中</title>,<text>前林復後林。山峻水逾深。物外那無地。官身未息心。難追堪把翫。有日坐銷沈。此語裁爲句。茫然獨自吟。</text>
<title>發開城府韻</title>,<text>細草平如織。喬杉豎若旗。空虛知有自。喪亂在無初。吾道幾盲晦。緇徒半里閭。故宮悲麥秀。極目徧耕畬。</text>
<title>題工曹契軸</title>,<text>水曹多暇日。今會更知音。一語元相契。諸君有此心。湖山開活畫。詩酒散塵襟。歲暮操猶苦。蒼官我所欽。</text>
<title>柳 仁貴 僉知挽</title>,<text>儒林聲譽早。多士獨超群。載筆天香近。能詩句法聞。歷敭周綴著。誠實少華芬。一夢南柯曉。傳家子又文。</text>
<title>題掌隷院</title>,<text>天水初成象。人能訟也無。一明要在己。三褫定非夫。詩酒元相契。江山不我孤。他年留勝迹。壁上掛新圖。</text>
<title>翠露亭</title>,<text>琪樹交淸樾。仙花擢玉英。團圓濃露滴。登眺小亭明。簷月催晨漏。山光對聖情。嘉辰回玉步。草木被恩榮。</text>
<title>次義順館韻</title>,<text>窮陰古塞外。落日下荒闉。興餘煙雲遠。情隨眺望新。春光行靄靄。江色見粼粼。大筆推君手。聲名軼漢臣。</text>
<title>林畔館韻</title>,<text>沖天鴻翼擧。萬里自難遑。幽薊堯封遠。臨屯漢代疆。天寒裘不暖。春早夜多霜。徼外皇恩徧。東人拜舜裳。</text>
<title>蔡仁川君 壽 挽</title>,<text>公入金閨日。宣陵遇見知。盡心扶直氣。不暇念身危。取勢回飛早。歸田去國遲。平生用意處。遺後數篇詩。</text>
<title>扶桑躑躅十韻</title>,<text>鯨波沃日海爲國。千里扶桑自王長。騎氣百靈紛雜沓。乘雲群帝恣飛翔。天敎絶品來瑤圃。神護奇葩種水鄕。燦爛千春恒不謝。葳蕤萬古解逃霜。蒸霞上映淸虛近。紫氣橫穿海若藏。銀闕素娥常作伴。閬風金母爲相將。仙區信隔三千遠。凡骨徒思十二忙。天地尊卑猶斡運。鬼神來往亦陰陽。萃爲中國餘爲徼。人有常彝物有方。秋殺春芳均此理。東溟何得外天蒼。</text>
<title>傷二柏</title>,<text>東園雙柏老參天。古老相傳二百年。昔歲主人封植苦。中間借客護持捐。移蟲作窟來相食。加斧成薪有半邊。枝葉靑蒼猶帶瘁。雪霜凌暴也能堅。前宵不耐狂飆急。徹曉何堪甚雨懸。老幹半摧那得力。餘枝全曳詎容憐。細看蠹害攻心久。更識中空外面鮮。歲暮寒操何處見。老夫扶杖立茫然。</text>
<title>次慶會樓韻</title>,<text>曙色天開海宇闊。扶桑旭日照層城。劍冠雲雜趨成列。羅綺霞鮮眩復明。縹緲蓬仙騎彩鳳。葳蕤玉節從華鯨。勸杯燦爛看階萼。亂曲緜蠻有谷鶯。賓主禮成都是敬。交酬宴作更傳觥。深明謨典聞來遠。風雅文章獨自鳴。綸綍遠頒從北極。偓佺今見曝南楹。流宗滄海無餘波。欣睹晴陽不見星。賞遇快同躋岱岳。出塵脫似陟蓬瀛。相期汗漫依鵬背。俯視人寰遡太淸。</text>
<title>病後十韻</title>,<text>塵勞爲我病。瘦骨更支離。白髮千莖亂。丹心一寸危。平生飽喪難。今日強逶迤。引鏡秋容暮。看書病眼眵。昔時交契密。佳友沈劉奇。載筆贍霄漢。登磚侍講帷。斯文知振曜。此道未磷緇。竊寵災宜至。叨恩鬢已絲。雪牕杯不放。吟榻句相隨。萬事從違裏。吾今百不思。</text>
<title>奉別平安尹監司 殷輔 二十一韻</title>,<text>平生無外慕。素業在詩書。雅意天機靜。幽襟皎月虛。紬書登祿閣。視草直明廬。謀晝千人表。星槎十載餘。盤根隨事在。利器自能鋤。衆美歸先列。輿情在德譽。天官職遴選。明鑑累璠璵。滄海珠渠漏。陽春物自噓。秩居卿相貴。心似布韋初。此道寧殊轍。周才靡一疏。輟卿無是例。攬轡去非舒。迢遞關西道。驅除獷虜墟。天憂知在此。國計未應紓。長算治絲整。神功破竹如。和風驅瘴癘。荒野變菑畬。鴨水春氷動。香峯霽雪於。塞閑刁斗警。軍絶羽書遽。橫槊吟佳句。開筵泛玉蛆。始憂煩事務。終戒有衣袽。今夕陶歡樂。當時急拮据。潭潭黃閣上。他日待公居。</text>
<title>送友人觀察湖南三十韻</title>,<text>白髮人誰記。蹉跎已暮顏。惟君深契分。遇我豁心肝。珠影辭塵翳。松心傲歲寒。淸襟照逾瑩。高韻邈難攀。雲路騰騏驥。金閨儲鳳鸞。放蹄行地表。捩翮襯天關。詩禮敦基本。詞華富派瀾。對揚宣命早。喉舌草綸閑。孤竹淸風遠。東溟海宇寬。白沙搏作巘。楓岳削成巒。兩地涵濡足。三年跋涉艱。此心金石固。苦節始終完。水鑑宜銓選。銛鋒試結盤。明雖山子藉。風借范公觀。湖外嬰飢困。朝家恤弊刓。逋逃氓失業。崔鼠訟多謾。舊俗恬欺詐。餘風信惡頑。難人天自簡。應命物咸懽。溫諭霑身徧。春風破臘殘。緋衣山鳥怪。玉節野童看。仁氣蘇疲庶。威聲沒宿姦。提封皆有粒。闔境擧無瘝。梅蕊明村逕。篁叢點野管。濟瀛遙浩渺。月岳獨巑岏。鵬擊驚濤立。巖居古樹欑。觀風非一事。寓目亦多般。靡監懷雖切。思親夢屢還。異鄕猶是客。邊月幾回彎。萍泛波千頃。瓜期歲一環。他時盍簪日。無地着憂端。</text>
<title>春雪二十一韻</title>,<text>去年冬不澤。九陌滿飛塵。昨夜風威急。今朝雪意新。晶熒天地白。瀰漫井渠堙。瓦壟看如拭。園林坐報春。霏微斜復整。歷亂慢還頻。鶴舞毰毸羽。龍挐眩晃鱗。瓊瑤紛錯列。綺縠謾橫陳。我室今焉富。天機運自神。窮郊梅綻白。驢背句初匀。世界渾銀海。高懷倚翠筠。消融寒氣挫。鬱靄暖煙彬。野衲棲山靜。巖巢與鬼隣。氷溪橫彴斷。樵徑夕雲屯。睡破蒲爲座。燒餘柮作薪。茶甌添蟹眼。錫杖拂龍皴。榮悴知誰得。閒忙有異身。終然歸夢幻。世見隔昏晨。若我還驅使。長吟賦珷珉。何言羿彀外。高臥百年人。</text>
<title>送金夢禎 希壽 觀察嶺南</title>,<text>吾君在處子。端雅獨翛然。鬱郁蘭猶馥。淸熒玉自姸。櫝藏寧待價。香爇詎隨煙。字法龍蛇妙。文程律呂懸。藏脩心更苦。鑽礪志逾堅。澹泊斯隣道。飛騰忽近天。昔時曾協夢。賤子忝隨肩。玉署靑雲表。銀臺白日邊。揮毫散氷雹。草綍集芳鮮。出納終歸允。匡維必在先。承天儀有制。迎詔禮無愆。鳳沼三年長。霜臺一日遷。竭誠期黼黻。勠力盡箴鐫。黌序師斯缺。菁莪敎匪全。煩君勤攝護。講學到魚鳶。游藝來多士。登堂味道玄。何生方飭整。陽子去聯翩。矧試觀風重。還辭敎胄專。北瞻思漢闕。南望下吳躔。列郡風威動。齊氓字惠偏。循良知薦達。姦蠹在懲悛。陶汰生澄霽。調和祛蹙攣。春風搖茜袂。夜月聽繁絃。魯俗聞閭誦。棠陰倚野田。驊騮收上貢。訟獄止明蠲。洛水沈殘照。倻山矗絶巓。儒仙棲遁跡。羅代轉漕騈。馬島鯨濤外。雲臺蜃海堧。孤帆通日域。一葉達中埏。勝事吾東最。名區自古傳。胸襟富奇偉。詩酒任蹁躚。荏苒星霜變。菁華歲月捐。回首淸禁旭。屢夢玉班仙。頭白如余者。思君意自緜。</text>
<title>和頤叔韻</title>,<text>鬢髮千莖白。詩書小技窮。人間皆羿彀。何地是仙蓬。篇什如撞玉。鏗鍧似擊蒙。熒煌臨貝闕。璀璨入珠宮。筆力機鋒轉。詞華造化功。曇花無粉飾。太素去靑紅。雲壑蒼髥老。山園古桂叢。淸詩微醉後。簷月霽霄中。物理榮枯遍。天翁賦與公。深情思會面。將欲御泠風。</text>
<title>大行王大妃挽詞</title>,<text>宣陵光御日。赫赫震丘晞。擇配歸賢德。承乾被翟褘。漢宮傳日夢。代邸看龍飛。再靖艱難業。重安杌隉機。割恩貽慮遠。扶義樹邦巍。少海東朝近。前星旭日依。懽怡開孝理。調護發餘輝。遘疾人容力。詢醫術亦微。仙遊泉不隔。庀事禮無違。霜露增哀慕。宸情泣玉衣。</text>
<title>和淵谷韻</title>,<text>窮巷無人到。幽居對雪山。蒼苔無履跡。好鳥有聲𠴨。柏榭開蒙密。松亭破祕慳。淸泉窺古鏡。怪石對蒼顏。巖下詩成律。樽前月幾彎。高情通上界。仙夢遠塵闤。淵谷今詞伯。慙余賡馬班。</text>
<title>贈所眄 代人作</title>,<text>淸虛元上界。風日隔塵囂。銀闕藏靑靄。珠宮倚赤霄。靚粧金母侍。環佩列仙朝。有美雲英妙。多陪玉帝遨。黃庭終坐誤。絳節下乘飆。獨占驚人質。孤持遠世標。淸姿遺點垢。雪貌去鉛膏。皓齒先唇露。明眸射黛搖。花心猶未茁。姸態在垂髫。緩舞蜂腰細。霓衣鶴馭驕。龍紳蟠地曳。雲笠指天高。回轉中流睇。低昂間作謠。靑娥誰得伴。老我偶相遨。圓澤緣難盡。伽師債未消。重帷懷繾綣。一席哂輕佻。衰朽能生色。枯荑祇作嘲。眞成數月侶。還似十年要。穩酌低謳細。淸宵小語豪。字騈爭屢覿。果進戒頻饕。瀉下憂吾甚。輸贏戲爾饒。閑情寧說闋。巧意詎能描。隻影悲君獨。孤身任我飄。王程容少暇。離思莫徒勞。旅館虛衾枕。寒燈對寂寥。蛩聲侵客耳。秋色上顚毛。故國千山阻。殊方萬里遙。燕雲看去塞。遼鶴倘鳴皐。有語應爲使。無心不可招。萍蓬初未定。離合遞相抛。會待淸霜後。同乘鴨水艘。</text>
<title>宴勤政殿</title>,<text>瑞旭明黃道。彤雲倚絳霄。宮花舒嫩萼。溝柳帶春嬌。敬客儀多節。開筵管倂簫。承綸令衆覩。擊目使人消。詩法傳劉謝。仙標擬晉喬。高情蒙愛賞。佳句得風謠。觀聽開天牖。衣冠溢海潮。成歡欺燭跋。爲樂在良宵。鴻擧那容挽。晴空萬里遙。</text>
<title>開城登古址</title>,<text>杖藜登古城。懷古意凄淸。崛起開新運。雄圖紹昊明。緜瓜基自遠。堂構計能行。敎異孼潛蹟。恩深魚在濴。騫崩在叔季。淪喪被黔生。王業看春草。孤吟逐水萍。江聲含古意。山花謝浮榮。拙短吾詩句。淸和欲借鶯。</text>
<title>次杜工部贈鮮于韻</title>,<text>詩伯天應惜。名交亦異人。神思超有象。字法入無倫。瑞彩參丹地。高風近素臣。相携伴鳴唳。到處足風塵。放目多雲岫。扶筇只病身。輕齎憐野逸。短舸俯奫淪。乘興看抽緖。逢場在運斤。雲霞動盈牘。神妙詎堪親。機括渾非舊。乾坤亦一新。百篇留琬琰。雙璧幾周巡。學類迷邯步。名成對實賓。淵潛心自妥。市鬨世空詵。厭見爭春艶。偏看帶雪筠。歲窮龍又蟄。時到蠖能伸。餘事難將問。生涯付大鈞。美名還惹禍。厚腊反多辛。蠡測觀東海。天高仰北辰。二公餘範在。味諫齒生津。</text>
<title>入齋秋部</title>,<text>詞伯不世有。百歲可無之。卓然大雅資。餘事又能詩。飄飄賦凌雲。非今謂異時。高人蹈東海。隱士茹商芝。流光去荏苒。雙鬢徒如絲。前驅告曛暮。百年能許悲。詩翁倘世有。一償吾不遲。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。</title>,<text>衰年慵更甚。少出喜獨處。語言亦無味。世人苦莫與。長懷出世人。湖山萬里阻。百年一俯仰。乾坤眞逆旅。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其二</title>,<text>生涯詎有幾。憂患百年半。眼昏落空花。霜髮秋蓬亂。昔時夢春紅。今成一鳥散。唯携無言子。於我乎歸館。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其三</title>,<text>夢中還說夢。覺來覺非眞。不如渾夢覺。同然太和春。三生餘宿債。一念今已新。終然除妄想。要觀自在身。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其四</title>,<text>三詩道虛語。此說亦浮花。世間底事實。泡電元同科。獨愛密山子。仙夢超天河。靈槎拂支機。下界雲雨多。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其五</title>,<text>不死獨何爲。仙兔謾奔月。桂觀夜夜心。孤棲到明發。俯視人間世。百年同鶻冞。雄鳴雌亦和。何如中山窟。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其六</title>,<text>藥山採藥子。吾知山澤癯。在山麋鹿姿。出作傾城姝。一體謾變化。眞相還猶吾。片雲日暮起。天涯飛自孤。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其七</title>,<text>一法演大乘。一燈燃萬燈。歷代續光明。眞如具嚴楞。君家一燈火。戒業同胡僧。夜闌自無寐。寒衾如挾氷。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其八</title>,<text>樹梢寒鵲鳴。小雨晨光霽。傳聞遠人至。屢占太玄筮。一書寄雁來。數行字蒙翳。緘封空密固。美人意自細。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其九</title>,<text>草木日怒長。前宵得一雨。亂葉交陰處。黃鳥鳴振羽。物類各得時。余懷向誰訴。萬古不渝色。蒼蒼仰太素。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其十</title>,<text>蝸屋物無趣。舊雨人不來。一枕黑甜餘。西夢知幾回。芍藥午蜂亂。孤蝶還多猜。感物偶成句。情至文生哀。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其十一</title>,<text>逃物物不集。唯句偏余尋。卷却紅綠眩。都作一悲吟。古人不可見。實獲今日心。誰識此間趣。四海少知音。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其十二</title>,<text>癡蠶將三眠。驚鵲無安梢。抽絲身已辭。雲樹還可巢。役物寧待盡。縱浪解天包。惟餘狂狷態。古之人嘐嘐。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其十三</title>,<text>白頭可還黑。天下寧有藥。一莖至數莖。萬莖茁莫穫。靑銅照霜雪。白月映皓鶴。臨風偸一梳。尤忌對仙婥。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其十四</title>,<text>歲歲失伴侶。日日改容顏。驅使詩力在。塵埃人面頑。吾生長寄物。歲暮何地還。故國叢桂發。淮南吟小山。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其十五</title>,<text>小院綠陰徧。薔薇夕露下。散髮嗅落英。淸香撲鼻乍。風味人得同。人遠花已謝。夢作海鶴飛。三山轉良夜。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其十六</title>,<text>楊子有一區。歲晩勤草玄。少時嗜雕篆。如觀井中天。聲名實非親。始覺同蛻蟬。多生未償債。愛此花月姸。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其十七</title>,<text>通德伴伶玄。平生懷一展。每說飛燕傳。掩袖淚空泫。塵念消無餘。何煩更理遣。燈前少此人。不覺頭自俛。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其十八</title>,<text>余懷苦無悰。淸夜良亹亹。百年已過半。餘日知無幾。不關得失境。平生少憤悱。愛花謾成詩。自覺狂簡斐。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其十九</title>,<text>不要花爛熳。開盡還枯萎。隨風一片去。王嬙辭漢時。春光忽無處。靑子還滿枝。苦過雪霜暮。忍待明春期。</text>
<title>得君實寄我詩。有旅館春花發。孤燈細雨來。尋巢藥山下。天遣幾時回廿字。仍用爲韻。作短篇二十首。用博一笑。 其二十</title>,<text>黃河自東注。經天復西廻。人心苦多促。天意良悠哉。悄悄勿浪憂。頻頻數擧杯。黃花歲將晩。藥山人自回。</text>
<title>冬雨</title>,<text>今歲久不雨。西成闕如也。寒時聽淅瀝。落葉蕭疏下。白屋飢無粒。朱門誰肯借。蒼蒼夐莫訴。耿耿轉良夜。</text>
<title>次杜陵韻</title>,<text>平生寂寞無一物。倚壁萬卷森如束。夢游潛聖數仞墻。群哲後先絶塵辱。日趨顏回希聖地。肯事賈生遽痛哭。做功要在鑽仰間。中宜韜韄外句讀。濯如嘉禾在莨莠。韞似崑岡璞裏玉。熒然秋水古井深。照人無瀾對岸菊。覺來身如蛻化蟬。耿壁依然有殘燭。何人能逃羿彀中。始知世間眼盡肉。玄關久在不息外。滔滔互鄕爭欲速。一夢尙洗浮世塵。何況當時親炙人。復尋黃卷覓剞劂。風霜白首經幾巡。時看春鳥花枝上。難掣巨魚空垂綸。任公大釣本無鉤。莊生謾語餘波臣。還將小技事文絢。杜公豪氣乾維振。把筆推敲窮吟哦。回薄萬古陶靑春。無鹽刻畫搪西子。難將尺蠖雲龍比。有如摋黛抹紅者。行宵乘暗徒眩市。老去亦知此事妄。滿苑春光甘隱几。愁看霜雪蓋鬢毛。且恐年侵呼鄭起。有時夢作鄒魯游。靑壁萬尋渾帶水。峨峨峻岸無一路。倚天石橋隔生死。昔夢依俙今夢非。此想都滅吾誰扶。浪騎莽烏回天下。起坐一笑還病軀。</text>
<title>次杜詩韻</title>,<text>人間苦多岐。一路吾欲適。來自詩書囿。洗盡浮名役。榛莽鬱山徑。兼以貧窶迫。如臨不測浪。負倚巉天壁。難窺夫子墻。水深鑿鑿石。徐持一已敬。獨詣岡巒蹙。泝洛還挹濂。始窺天下樂。一畝對主人。百年幾過客。動靜各做功。今我渠非昔。常尋不二觀。萬函堆浪藉。耿耿一秋燈。天下莫我敵。厥基自不堅。外誘時與戚。空花眩眼生。疑網工投隙。欲兵間衽席。鏖我雜劍戟。新功無寸芽。舊業如舊歷。依然有蓬心。何處鋤田闢。玄珠迷赤水。白頭誰更惜。纏身有簪纓。師曠謝技策。唯思反故園。蔭戶松竹羃。驅使有詩酒。豈畏語多激。散步茅齋隈。草除當雲壁。揞巾非漉具。老筇類藤赤。行圃掇初萌。自足何求益。是間有所得。終詣類同的。張軍有手在。庶免淋筆厄。</text>
<title>次杜詩</title>,<text>昏昏如醉酒。非醉亦非醒。世務苦嬰縳。起看鴻飛冥。鴻亦愛稻粱。網羅迷沙汀。翦翎對主人。雲趾步家亭。中宵仰九霄。哀響聞江舲。淸脩服仁義。綺語磨礱硎。澡濯動師古。几杖皆有銘。朱絃白雪操。不入俗人聽。芬華耀吾前。鵠頭辭翠屛。難逃一塵涴。蕙帳松門扃。爲樂不滿眼。疏鬢颯以星。春艶落曉風。秋霜撲飛螢。燈蛾倏無跡。棲榻餘古經。有欲者終迷。何人御風泠。霜華可更黑。俗眼何曾靑。拍拍思奮飛。久知神非形。超然六合外。騎氣遺膻腥。群玉森玄圃。一掬觀東溟。鼓枻蟠桃下。後先集萬靈。飜思此無緣。黃嬭爲美婷。破硯看瑤瑟。栗尾擬鳳翎。弊帚享千金。不借爲添丁。此間有餘樂。蘭芝元非馨。久辭問字者。照壁燈靑熒。塊然類帝江。無心分渭涇。天游謝勃谿。曠然如郊坰。軒冕眞鳥籠。煇赫是薄刑。唯持主人翁。靜養自安寧。回觀大千界。近在我戶庭。滔滔失路者。長客如浮萍。</text>
<title>雪詩</title>,<text>終宵寂無響。開戶看前山。蒼官變盡白。翠篠曳氷紈。萬鶴紛然舞。從以玉妃班。須臾看嶽聳。牖戶成重關。年年辦此手。此日何壯觀。巡簷索梅笑。靑蕊冷莫開。恨無敵此偉。枯硯磨塵煤。詩成發一笑。冷債還堪哀。</text>
<title>次天使宿寶山韻</title>,<text>曉雲漸離披。初日射山赤。宿雨作泥濘。滿路輪蹄迹。山行費狀携。偸眼幽磵碧。仰看最高頂。中憩理煙策。及玆途峻絶。一線無餘陌。還能下荒院。日暮集行客。細酌哦一句。放懷陶今夕。</text>
<title>次容齋贈報恩寺僧志雄韻</title>,<text>大觀隣太始。一藝初不奇。師今已外名。何用來索詩。寒山指月子。宿債多在玆。千載更後身。此人眞吾師。</text>
<title>放懷</title>,<text>長懷不自釋。所懷者何事。書懷至放懷。累累多苦意。欲放不能放。懷今可少止。女子本多懷。懷怨不自弭。男兒懷則大。與此不相類。昔我夙有懷。翛然外聲利。攻苦慕曩哲。爲山纔一簣。風雨旋剝圮。蕩然但平地。物來易搖我。未免爲物使。身今客萬里。別意多憔悴。況復齒髮暮。所貴在適己。勖將欲一忘。勿藥期有喜。宿根無慧刃。悠悠轉痼爾。君看嗜飮者。得酒輒昏醉。不醉反懷羞。狂酲無少愧。醒來若無容。似將改料理。後日亦復爾。餘日知無幾。放懷復放懷。寒簷下短晷。</text>
<title>次天使遊蔥秀山韻</title>,<text>千載仙翁守靈鷲。風雨一夜移南飛。龍伯海若翼先後。精衛帝江飛彩翬。祝融遠逃更迤東。天秤宮衛吾堪依。暘谷金烏喜弭節。助以翕赫揚光輝。神人得此小蓬島。乘春爲種千芳菲。金堂玉室古仙眞。爛雲作帳煙作扉。鈞天廣樂張洞庭。帝命奏此聲夷希。山禽叫嘷聲雜嘈。夜半落在溪頭磯。天慳地祕鬼莫窺。山前俗客行相違。漢有不窺東園公。潛聖之後揚玄暉。縹緲仙格超塵區。明月爲燭山爲幃。天眼偶過玆山下。賞愛豈爲採蕨薇。淸詩描寫落人間。瑤琴古韻餘金徽。後有詩翁繼賞此。雲牕霧閣今是非。四仙傑句人膾炙。欲賡恨余賦才微。爲報山靈儻許我。抖擻塵想乘風歸。</text>
<title>次天使遊吾助川韻</title>,<text>天磨北麓逶迤西。奔流與山飛湍鳴。習坎洊水相回縈。灣碕到此淸涵盈。白鳥徐來鏡面過。芳草兩岸冬夏淸。波間初旭光炯碎。倒射絢爛堆雲平。昔年按節海西道。尙記耳邊淸波聲。秖今白首夢魚鳥。難隨飛翼西南行。吟罷雲卿錦繡句。十年昏眼豁然明。模寫物狀信多美。快如臨流洗塵纓。</text>
<title>贈姪曇</title>,<text>浩浩天地間。萬生自不齊。珪組及韋布。所受天一輗。世人務在外。終然隔雲泥。達士見在內。先觀志所齎。少也不自力。至老徒噬臍。爾早失孃養。祖妣恒提携。水火之所虞。黃葉爲止啼。爾今旣冠者。討論詩書蹊。忠孝之大方。庶幾我無迷。秋燈一室幽。萬卷中所棲。忍飢樂忘食。先覺期同躋。秋深一褐衣。不知霜夜凄。貴顯不敢必。所重安藿藜。不忝先祖業。百年長折折。爾願若在此。我何敢一撕。爾叔不足法。平生饒險谿。怙恃養俱重。食飮無方隄。健犢走東西。敎誨一排擠。晩窮始悔顧。詩書知所稽。星霜三十秋。風雨聞鳴鷄。毛羽落已盡。所存猶天倪。至今齒諸人。服緋登金閨。內顧無所有。懷慙甚夏畦。昏眸如隔紗。短髮似荒薺。所向一泥丸。茅茨何所箄。記我平昔事。贈爾當袍祶。</text>
<title>和機平韻</title>,<text>病餘閑開舊箱篋。滿眼韻語淸詩脾。如騎驥綠過空虛。憑陵未覺身已衰。蔗漿金椀洗喉渴。今朝却喜破愁眉。昔年杖鉞搴蓮帷。風流舊事無一遺。緩帶輕裘樽俎間。嚴如壓卵仁哺飢。使馬如羊金如粟。蠻謠可想公無私。若論良將誰過君。漠南萬里龍荒知。不解餘力亦能詩。剞劂遠遡韋杜爲。舂容宛轉更紆餘。河放更覺竹箭遲。雪浪大石下上黨。窟中老宿亦失匙。九州合鐵鑄大錯。所向無物當鋒誰。頭白書林一老翁。降幡已豎非交綏。從此嗒然同寒蟬。此生何處更作詩。</text>
<title>書雲卿金剛錄後</title>,<text>平生谷口老。雅與仙山親。偶乘莽眇鳥。指點東海漘。縹緲謁帝居。俯視萬嶙峋。落筆雲漢間。列缺爛晴旻。帝嗟杜陵妙。玉案題句新。捭闔類陰陽。聲節淡更淳。餘光之所照。衣被金剛春。參以下界語。衆口調酸辛。前身洪崖癯。鈞天忝列眞。管窺得一斑。莫謂秦無人。</text>
<title>次伯益題雲卿金剛錄後韻</title>,<text>山中虎豹雄牙須。嘯風隱霧棲深谷。梗枏萬尋蟠厚地。昂霄倚空俯群木。章取於豹秀取材。君詩初寓方寸宅。雄觀大雅卓爾橐。妙入眼藏分履迹。風流更與子眞翁。同參絳闕登仙籍。已將軒冕等夢幻。吾身在世俱是客。翛然交臂不貸圃。深探萬古如親歷。子眞頃自蓬萊還。羊權許斧初相識。窮搜萬怪入詩句。騰凌海若鞭碣石。銀河瀉空廬岳川。聲聞于天九皐鶴。和賡老筆安分子。得子眞詩當大藥。相將逍遙跨九有。雙翮沖天俯萬落。白髮故交有默齋。爪觜何堪猛獸格。筆陣夜半斫殘壘。落花啼鳥猶催句。便便空腹我無有。森森杜庫君多取。久慙蒹枝在珠傍。固知倚市難如繡。還訝太史博群書。夷齊傳繼滑稽口。相好今雖許同編。有眼他時那肯數。焚香每哦二君詩。三匝老柏空搔首。何當一開北海樽。煙煤鐵硯邀玉臺。老慵亦參戰藝場。鼓衰氣竭方歸來。</text>
<title>上慶源舅氏 公舅趙參贊元紀○四首</title>,<text>訓春源出女眞地。東注又成豆滿江。獵騎霜晨彎白月。隔江時聽野人嚨。</text>
<title>上慶源舅氏 公舅趙參贊元紀○四首 其二</title>,<text>長鬚赤脚供薪水。白羽雕弓塵久如。不用絃歌來聒耳。冷淡還似野僧居。</text>
<title>上慶源舅氏 公舅趙參贊元紀○四首 其三</title>,<text>千里河山信不傳。行看滿歲已三年。浮雲北嶺空飛去。倚馬秋原不忍鞭。</text>
<title>上慶源舅氏 公舅趙參贊元紀○四首 其四</title>,<text>人間得失儘悠悠。黃髮空將萬事休。誅茅異日專丘壑。共保殘年不更求。</text>
<title>送副提學舅氏朝京師 五首</title>,<text>別意茫茫已塞胸。追隨二日未從容。却愁不共東坡月。興復堂前五夜鍾。</text>
<title>送副提學舅氏朝京師 五首 其二</title>,<text>暘谷淸風振玉京。蓬瀛仙列摠知名。歸來滿意神州勝。猶道人貧我有嬴。</text>
<title>送副提學舅氏朝京師 五首 其三</title>,<text>別後連承兩度書。漢江遙引鴨江魚。迎奴不送關西路。除却諸州一弊餘。</text>
<title>送副提學舅氏朝京師 五首 其四</title>,<text>籌長雙兒無疾病。石奴携手入吾廬。升堂喜笑投梨棗。頭角嶃嶃摠起予。</text>
<title>送副提學舅氏朝京師 五首 其五</title>,<text>不才寧得闖儒闋。白首無成忝道山。非分果成災怪集。三秋臥病不開顏。</text>
<title>詠懷 二首</title>,<text>溪邊紅白小桃花。野雀橫來意自多。最怕曉風吹落盡。一春無興獨悲歌。</text>
<title>詠懷 二首 其二</title>,<text>西楹終日看西山。春半城中尙覺寒。墻角一枝驚破萼。爲緣偏照落霞殘。</text>
<title>次容齋韻 二首</title>,<text>銀漢秋來不作波。雷師雨伯護來多。西迎金母瑤池宴。靑鳥傳書渡海過。</text>
<title>次容齋韻 二首 其二</title>,<text>容齋詩老古人流。水月虛襟友海鷗。題墨秖今魚鳥識。雲霞千古護江頭。</text>
<title>次倪學士韻</title>,<text>千年仙伯落人間。一入承明拜聖顏。鳳詔九重牽五色。一時裹盡海東山。</text>
<title>次彥謙 世讓 韻 八首</title>,<text>衰顏何地得金丹。晩歲相期竹與蘭。幽馥寒聲可無肉。此身天地獨輕安。</text>
<title>次彥謙 世讓 韻 八首 其二</title>,<text>天光水色五湖多。細雨斜風滿短蓑。千載玄眞方外客。直將塵世等蓬窠。</text>
<title>次彥謙 世讓 韻 八首 其三</title>,<text>天機流轉自能平。一雨前宵曉更晴。潤物功深靑色遍。好風西日野花輕。</text>
<title>次彥謙 世讓 韻 八首 其四</title>,<text>病慵於世未全疏。捧檄趨塵白鬢餘。昨夜南山秋雨足。夢魂和月到田廬。</text>
<title>次彥謙 世讓 韻 八首 其五</title>,<text>剛被塵緣苦不勝。彀中還似履春氷。要須野鶴沖天遠。不用方皐驥價增。</text>
<title>次彥謙 世讓 韻 八首 其六</title>,<text>數夜雨聲今夜多。滿江風浪一漁蓑。亂流短棹欹眠過。不覺魚龍失臼窠。</text>
<title>次彥謙 世讓 韻 八首 其七</title>,<text>齊民爭誦玉衡平。嘉澍霑濡旋解晴。喜雨詩成看有味。翛然今日世緣輕。</text>
<title>次彥謙 世讓 韻 八首 其八</title>,<text>丹心一寸計非疏。白髮千莖憂患餘。湖海十年魚鳥伴。偶然觀國直明廬。</text>
<title>靑鶴洞</title>,<text>幽人山店占松林。千載相知鶴在陰。秋月幾多驚曉夢。主人思爾亦長吟。</text>
<title>滄津</title>,<text>佳山勝水遠縈紆。政是松門似畫圖。一自草堂移勒後。秖今江檻謾飛鳧。</text>
<title>漢江</title>,<text>霜落遙空雁影寒。數聲橫吹滿江干。千山不隔中秋月。漢北關西一樣看。</text>
<title>鼎津</title>,<text>籊籊淇邊竹數竿。倩工描寫固非難。元龍一夜思江海。更覺鷗盟亦未寒。</text>
<title>水鍾寺</title>,<text>遙望山頭水鍾寺。昔年孤賞散幽襟。官身此日應難到。第見浮雲壓萬尋。</text>
<title>道中作</title>,<text>莫歎濛濛連日雨。老夫暴露畏炎曦。天公也似憐衰病。頭上雲寧要作詩。</text>
<title>偶吟七絶書。贈叔春。辰仝公表弟</title>,<text>雨後方塘水面肥。池邊紅白兩三枝。風前更舞千絲柳。政是春容最好時。</text>
<title>偶吟七絶書。贈叔春。辰仝公表弟 其二</title>,<text>白盡霜鬚無可鑷。看花老眼未分明。更敎簿領相催促。却悔虛名誤半生。</text>
<title>偶吟七絶書。贈叔春。辰仝公表弟 其三</title>,<text>西邊楊柳東邊棗。棗也無心柳也靑。問渠早晩誰能主。自是天工不世情。</text>
<title>偶吟七絶書。贈叔春。辰仝公表弟 其四</title>,<text>誰將一片他山石。承以明瓷對檻前。天匠當時揮月斧。不煩人力自雕鐫。</text>
<title>偶吟七絶書。贈叔春。辰仝公表弟 其五</title>,<text>松子移根葉半黃。松邊雜卉謾披猖。主人望爾良非近。待見龍身百尺長。</text>
<title>偶吟七絶書。贈叔春。辰仝公表弟 其六</title>,<text>與君前夜共論詩。不覺春光已後期。老子廢吟今半歲。從前不是我無思。</text>
<title>成蕃仲 世昌 席上</title>,<text>落落晨星俱遠人。那知今日共看春。論詩話舊仍多酌。摠爲知心未是賓。</text>
<title>成蕃仲 世昌 席上 其二</title>,<text>衰朽吾生愧古人。多憂久失太和春。寧知白首重相遇。一日陶歡有主賓。</text>
<title>成蕃仲 世昌 席上 其三</title>,<text>吟詩閉戶少來人。晩綠成陰不見春。猶向君家拚勝賞。秖慙衰暮靡嘉賓。</text>
<title>成蕃仲 世昌 席上 其四</title>,<text>人世逃憂有幾人。胸中元有一般春。若能少却紛華戰。往古先師可作賓。</text>
<title>成蕃仲 世昌 席上 其五</title>,<text>白頭相對更何人。短策吾隨賞晩春。樹裏黃離頻喚我。雀羅門寂亦堪賓。</text>
<title>次華使阻風韻 二首</title>,<text>鳧舃雲巾照漢頭。無端屛翳阻西流。楊花水伯沙爲窟。羞見淸光滿一舟。</text>
<title>次華使阻風韻 二首 其二</title>,<text>照人聯壁臨江水。賤士同登李郭船。樗散豈能扶大廈。仰看雲梓蔭靑天。</text>
<title>呈金右相 克成 病調案右 三首</title>,<text>講試諸生入邇英。日西久侍未能平。春來營衛生和氣。閑向庭除步始輕。</text>
<title>呈金右相 克成 病調案右 三首 其二</title>,<text>辟穀留侯慕赤松。終隨人勸進飧饛。高懷難免閻浮習。始覺春盤飣菜空。</text>
<title>呈金右相 克成 病調案右 三首 其三</title>,<text>沙砌新成白勝雪。却憐無月夜還明。朝來霜後尋芳草。猶傍高危數點生。</text>
<title>雙洲 自此至拱極。皆在禁中慶會樓。華使所名。</title>,<text>西岑殘照下長洲。小雨晴時綠葉稠。幽興每爲詩料引。高情元不逐時流。</text>
<title>長虹</title>,<text>白龍夭矯臥晴波。鞭石雷公向此過。雨霽雲收天匠罷。千年長聽帝賡歌。</text>
<title>玉液</title>,<text>石作瓊瑤玉作水。巖花澗草助芳香。中宵岑寂潺湲響。轉雜丁東禁漏長。</text>
<title>環碧</title>,<text>翬飛高棟出林間。砌下波鳴碧玉環。會有仙人來賞此。貪看不覺暮鴉還。</text>
<title>弼雲</title>,<text>華嶽千年應宿分。嶽神非但謾興雲。還能永鞏瑤圃遠。餘產人文萬錦紋。</text>
<title>拱極</title>,<text>衆流會走東溟遠。萬國咸瞻北極高。觀物便能知義在。揭名留說已宣昭。</text>
<title>次天使效東坡體 三首</title>,<text>古仙儀度自多閑。一被春溫未覺寒。不耐雲泥遠懸絶。敢傾雲液肯留殘。</text>
<title>次天使效東坡體 三首 其二</title>,<text>閉眼休看滿眼花。更論煙柳倚風斜。天人今作秦吳別。花柳無光帶晩霞。</text>
<title>次天使效東坡體 三首 其三</title>,<text>弱歲論詩今白首。半生憂患竟無成。興來拈筆時能爾。自倚群昏獨也醒。</text>
<title>梨花一絶</title>,<text>梨花一樹倚春風。開盡還愁落盡空。老眼矇矓看不辨。雪膚初見雨雲中。</text>
<title>次皇華韻</title>,<text>松柏昂霄萬卉先。堅操自古擬高賢。他年定作皇家棟。廣廈千間蔭几筵。</text>
<title>獨花</title>,<text>開時不見落時來。愛爾孤芳不自媒。過盡春風渾寂寞。白頭無興獨徘徊。</text>
<title>次碧蹄韻 三首</title>,<text>雲際縈紆一逕懸。前林缺處見奔泉。塵蹤偶與靑山對。明日那堪俗累牽。</text>
<title>次碧蹄韻 三首 其二</title>,<text>名家文律見雲來。萬里煙霞彩筆開。逸韻寫懷餘好句。高情添興有傳杯。</text>
<title>次碧蹄韻 三首 其三</title>,<text>玉城銀闕行將近。下界塵區首不回。幸結三生餘債在。敢攀仙馭酌雲罍。</text>
<title>次石將軍韻</title>,<text>高巖千尺帶歸雲。氣壓前村萬甲軍。巧匠何年鐫壯骨。封侯無日樹爲群。</text>
<title>次石將軍韻 其二</title>,<text>壯懷長夢朔雲陲。食肉空傳骨相奇。沒羽定知無李射。角羸還有決前籬。</text>
<title>次坡州館韻</title>,<text>山花開遍映山明。塵縛都除在赤城。鶴馭翩翩如近我。早時仙籍忝吾名。</text>
<title>吹笛亭</title>,<text>春英紅紫間靑松。白石蒼苔小徑通。何日柯亭施巧手。似聞餘韻夕陽中。</text>
<title>開城十絶</title>,<text>松岳千年景命新。揮戈四指靜風塵。吾東功業誰堪擬。自是驅除命世人。</text>
<title>開城十絶 其二</title>,<text>披霧重明快去昏。海邦徼外寂無喧。時平異敎多歸信。開國垂昆此一痕。</text>
<title>開城十絶 其三</title>,<text>緜歷長看鵠嶺靑。授人阿柄下多橫。由來冠屨多顚倒。秖爲遐遺舊法程。</text>
<title>開城十絶 其四</title>,<text>末葉名儒一派淸。上探洙泗富才明。掃除積習扶吾道。詩律還應出性情。</text>
<title>開城十絶 其五</title>,<text>國破山河一百春。重樓複閣掃成塵。草迷荒砌難尋徑。橫笛西風弔古人。</text>
<title>開城十絶 其六</title>,<text>古寺殘村欲暮天。荒城枕野帶山煙。帝鄕仙侶來經此。花柳爭新又一年。</text>
<title>開城十絶 其七</title>,<text>襟帶雄豪此地佳。秖今松月冷蒼崖。都將五百繁華事。輸與巢雲老衲齋。</text>
<title>開城十絶 其八</title>,<text>白雲缾錫占岧嶢。岐路多傾戒走軺。一瞥奢華春夢過。松聲半夜當吹簫。</text>
<title>開城十絶 其九</title>,<text>平生宿覺曾留說。大火燎原作一茅。石壁眞人寧見爇。世間皆是燕焚巢。</text>
<title>開城十絶 其十</title>,<text>強說前朝意複重。唯看天際數靑峯。東來仙鶴曾留語。遙望丹霄紫極中。</text>
<title>次龔韻</title>,<text>雨餘殘照半山陰。古樹蒼然暮色侵。輦路欹傾春草徧。杜鵑啼處梵宮深。</text>
<title>次龔韻 其二</title>,<text>高尋蘭若海山春。回首寰區隔幾塵。方丈蕭然禪坐久。落花深處少來人。</text>
<title>次龔韻 其三</title>,<text>雲砌千層號月臺。翛然陳迹翳蒼苔。誰知鴻去千年後。杖策高吟我輩來。</text>
<title>吹篴橋</title>,<text>結構何年作此橋。橋邊斷麓似蜂腰。笛聲起處風千里。吹落江天殷晩潮。</text>
<title>宿寶山館韻 三首</title>,<text>馬首看山興未闌。最憐晴靄曖春巒。因知秀發如雲髻。只欠瓓珊寶玦環。</text>
<title>宿寶山館韻 三首 其二</title>,<text>依山茅店多篁竹。春盡藩籬未見花。老圃閑鋤荒草淨。東岡疑有故侯瓜。</text>
<title>宿寶山館韻 三首 其三</title>,<text>作詩依樣類葫蘆。何處冥搜得句來。滿臆吾懷都未寫。柴扉長閉坐蒼苔。</text>
<title>重過龍泉 二首</title>,<text>東君如迓高人返。留得山前滿樹花。爲爾開樽及未落。回看樹杪帶殘霞。</text>
<title>重過龍泉 二首 其二</title>,<text>日夕扶筇古澗涯。鬢添霜雪眼玄花。羞看春色欺衰老。遙望西岑落日斜。</text>
<title>金巖</title>,<text>百鍊精剛產在南。小觀天下岱峯巉。高堅千載今相遇。定是南金更魯巖。</text>
<title>次礪城遊楓岳諸詩韻 十七首</title>,<text>詩人門戶自千里。政似靈犀一脈通。早歲便知韋杜妙。靜中閑筆不悤悤。</text>
<title>次礪城遊楓岳諸詩韻 十七首 其二</title>,<text>郞罷官居古鐵間。仙蹤奇蹟徧探看。東維白雪堆千嶂。云是金剛闍窟山。</text>
<title>次礪城遊楓岳諸詩韻 十七首 其三</title>,<text>定省之餘杖策來。長安初到晩雲開。喬松靈草迷行逕。唯聽懸泉萬壑雷。</text>
<title>次礪城遊楓岳諸詩韻 十七首 其四</title>,<text>削出芙蓉隣帝所。鶴巢雲衲亦難留。東溟五夜看初日。赤鳳金蛇散不收。</text>
<title>次礪城遊楓岳諸詩韻 十七首 其五</title>,<text>遙看如薺數家村。回望通天有一門。鐵鎖高懸攀不得。白雲生處水窮源。</text>
<title>次礪城遊楓岳諸詩韻 十七首 其六</title>,<text>鶴飛孤峭幾回盤。似許幽人捩翮攀。凡骨何方同蛻化。却騎雲背過前山。</text>
<title>次礪城遊楓岳諸詩韻 十七首 其七</title>,<text>偶携碧眼俯潭心。魚入深泓鳥翳林。安得無機如漢丈。古來天赭到如今。</text>
<title>次礪城遊楓岳諸詩韻 十七首 其八</title>,<text>頭陀苦行本無師。十地風光詎有期。此道紫朱元不契。秖因留偈換爲詩。</text>
<title>次礪城遊楓岳諸詩韻 十七首 其九</title>,<text>人間萬事庶堪忘。唯愛禪居樹杪房。種種白髮知不耐。閑中有底更來忙。</text>
<title>次礪城遊楓岳諸詩韻 十七首 其十</title>,<text>縹緲仙居隔一雲。桂華生白醒梅魂。此心明暗因何有。凡未都亡楚未存。</text>
<title>次礪城遊楓岳諸詩韻 十七首 其十一</title>,<text>鉅手磨天此最雄。華山仙掌未爲功。空看度鳥迤東去。杖錫何年躡爾蹤。</text>
<title>次礪城遊楓岳諸詩韻 十七首 其十二</title>,<text>酷愛貪看步未移。雲泉一掬卽漣漪。倚空萬疊爭雄長。慄魄消魂未有詩。</text>
<title>次礪城遊楓岳諸詩韻 十七首 其十三</title>,<text>愚公神力豈能誇。楓岳雄開視此多。天匠一揮從萬鬼。六鼇根負更誰何。</text>
<title>次礪城遊楓岳諸詩韻 十七首 其十四</title>,<text>君今一往豈非緣。爲結三生萬念然。老子白頭猶未見。秖憑君句更聯篇。</text>
<title>次礪城遊楓岳諸詩韻 十七首 其十五</title>,<text>孤影隨身謾去來。幽懷鬱鬱苦難開。高吟佳什多莊語。胸次都無一點埃。</text>
<title>次礪城遊楓岳諸詩韻 十七首 其十六</title>,<text>對客忘言日欲西。此心非是醉顚迷。沈吟索句餘無記。錯對翻成葉止啼。</text>
<title>次礪城遊楓岳諸詩韻 十七首 其十七</title>,<text>誤將詩句七爲五。奈此吾衰病在心。兪緩可逢何處是。豁如滄海點孤岑。</text>
<title>待杜鵑啼</title>,<text>獨立雲簷待一聲。似聞餘韻耳邊橫。翻然靜聽還無聽。爲有松杉爽籟生。</text>
<title>勸恤趙吏 名卽仲孫。開城吏。有至行。嘗爲留守趙文節公心喪三年。</title>,<text>趙吏之心斷可知。平生慕尙善爲徒。一誠不向存亡異。此事人間久絶無。</text>
<title>贈曹童開城吏</title>,<text>古國水聲東去後。風流散盡爾猶存。靑雲得意知無望。刀筆於人或可言。</text>
<title>次義之詩</title>,<text>長思一話慰相離。白首今成十日馳。無意山禽啼近我。多情如弟不相隨。</text>
<title>街上偶吟</title>,<text>追風快騎去如飛。道上驚塵不及衣。後有一人鞭鈍馬。到家方覺亦同歸。</text>
<title>贈報恩寺僧</title>,<text>紺宇淸涼逃畏景。江流曲處更靑山。趨塵自與巢雲異。那問君閑我不閑。</text>
<title>題靈川畫竹 靈川卽申翰林潛也</title>,<text>龍孫祖竹看鉤連。筆勢翩翩儘放顚。與可風流寧復有。千年餘債更靈川。</text>
<title>又題一軸</title>,<text>數竿稚竹倚雲根。密葉柔枝帶雨掀。遠意昂霄他日事。歲寒幽賞可忘言。</text>
<title>謝昌邦送松茸</title>,<text>外觀形貌似蒙茸。割剝眞香帶碧松。此味要須來有繼。爲緣饞口自難供。</text>
<title>偶吟 二首</title>,<text>眼從昏眩耳從聾。白盡頭絲辦作翁。一味世間寧更有。故山惟覺桂生叢。</text>
<title>偶吟 二首 其二</title>,<text>頑若無知鈍若聾。敬恭惟對主人翁。蕭然盡日渾無事。閑看秋英白數叢。</text>
<title>詠梨</title>,<text>秋實重重枝倒垂。雨晴殘照曝紅顋。甘寒定解文園渴。若說奇功合有詩。</text>
<title>詠見</title>,<text>閃空蛛網雨珠垂。鑽紙飛蟲掠我顋。未識界寬方見小。待看粘物亦成癡。</text>
<title>金巖道中 二首</title>,<text>玆山誰說似峨嵋。此下東坡占阪菑。是處山奇水復麗。至今留作大蘇儀。</text>
<title>金巖道中 二首 其二</title>,<text>偶尋芳草入前村。驚見來人爲掩門。獨有溪梅數枝雪。飃風迎我過山根。</text>
<title>次華使贈湖陰韻 二首</title>,<text>詩緣情性正非奇。亂派餘波更尙詞。千古杜陵剞劂在。江西由此亦能詩。</text>
<title>次華使贈湖陰韻 二首 其二</title>,<text>薇田句法我東傳。如水初看學海然。學海到頭能至海。終看珠貝爛千篇。</text>
<title>和頤叔題延城所畫梅竹屛十絶</title>,<text>寒梢帶落月。疏影過溪斜。認得幽香遠。無香不是花。</text>
<title>和頤叔題延城所畫梅竹屛十絶 其二</title>,<text>小竹間梅雪。蕭疏歲暮時。貞心同不變。更報雪齋知。</text>
<title>和頤叔題延城所畫梅竹屛十絶 其三</title>,<text>皓月參同曙。輕風遠報香。辭枝惜一片。萬點政堪傷。</text>
<title>和頤叔題延城所畫梅竹屛十絶 其四</title>,<text>江波宜淨色。野趣合禪情。賞會一枝足。千林爭占榮。</text>
<title>和頤叔題延城所畫梅竹屛十絶 其五</title>,<text>老幹緣雲上。新枝壓雪垂。梅仙此埋沒。何得做淸詩。</text>
<title>和頤叔題延城所畫梅竹屛十絶 其六</title>,<text>淸質遠塵俗。高標不世珍。西湖林處士。千載賞余眞。</text>
<title>和頤叔題延城所畫梅竹屛十絶 其七</title>,<text>煙沈半身沒。老眼看更眩。萬玉萃江南。姑仙昔日面。</text>
<title>和頤叔題延城所畫梅竹屛十絶 其八</title>,<text>蒼石平無際。寒枝出水迷。西江元一滴。法嗣是曹溪。</text>
<title>和頤叔題延城所畫梅竹屛十絶 其九</title>,<text>積雪埋天地。龍蛇攫更僵。橫生一枝瘦。詩老道方揚。</text>
<title>和頤叔題延城所畫梅竹屛十絶 其十</title>,<text>朽老千年質。臨深不怕危。粘香夜來雪。共白不饒曦。</text>
<title>又和</title>,<text>山月照方苦。溪風吹更斜。幽人耿獨立。此地有天花。</text>
<title>又和 其二</title>,<text>無心桃李日。回香雪霜時。久與東君背。蒼官實我知。</text>
<title>又和 其三</title>,<text>天下花多譜。微君未有香。前宵風作橫。忍把一枝傷。</text>
<title>又和 其四</title>,<text>初看如識面。三嗅可通情。俗物吾無累。遲君一發榮。</text>
<title>又和 其五</title>,<text>月靜數枝竦。江波孤影垂。橫來倦鵲匝。老子偶成詩。</text>
<title>又和 其六</title>,<text>一白自天地。紅黃非素珍。於何堪作伴。千載此君眞。</text>
<title>又和 其七</title>,<text>風塵雙鬢雪。老眼花多眩。對爾刮如篦。江南十年面。</text>
<title>又和 其八</title>,<text>老柯古巖下。片雲生處迷。更添月相照。嗚咽瀉寒溪。</text>
<title>又和 其九</title>,<text>積雪壓多姿。寒飆吹不僵。荒林可終歲。何處事飛揚。</text>
<title>又和 其十</title>,<text>雅志在雲壑。顚崖非履危。孤根在陰沍。不是避朝曦。</text>
<title>次礪城遊楓岳韻 三首</title>,<text>玆山如許大。更大乃吾心。瞬息大千遍。回看小此岑。</text>
<title>次礪城遊楓岳韻 三首 其二</title>,<text>想豈能如見。談虛實已離。談猶不得實。況我不能詩。</text>
<title>次礪城遊楓岳韻 三首 其三</title>,<text>大史少年日。探幽更討奇。退修金匱史。豈直百篇詩。</text>
<title>嘉平館 三首</title>,<text>古人貴北學。日下赤縣路。幾伴皇華來。胸懷期得布。</text>
<title>嘉平館 三首 其二</title>,<text>紛如至白首。今向湖陰去。湖陰路難尋。日暮迷歸處。</text>
<title>嘉平館 三首 其三</title>,<text>瓊什刮昏眼。塵勞夢卽醒。霞光橫塞上。題徧短長亭。</text>
<title>鳳山韻 二首</title>,<text>賓館面山開。民居依斷麓。工女不下機。客枕來杼軸。</text>
<title>鳳山韻 二首 其二</title>,<text>山空松籟傳。晩角憑風吼。人事與天機。不知誰是否。</text>
