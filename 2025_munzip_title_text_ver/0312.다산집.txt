<title>送金士精 緻 赴耽羅</title>,<text>絶島滄溟外。孤臣渙渥中。離筵不成醉。無語立東風。</text>
<title>送兪魯翁 學曾 赴鏡城</title>,<text>聖主能容直。溫綸補塞垣。靑門一甁酒。欲別重銷魂。</text>
<title>詠竹</title>,<text>風枝淸我心。雨葉盈我聽。更待秋月明。玲瓏臥疏影。</text>
<title>湖堂口號</title>,<text>簾捲有來月。江空無去舟。高樓人不寐。覓酒更銷愁。</text>
<title>謝竹杖韻</title>,<text>江南苦竹枝。初來自玄圃。珍重一寸心。持之期歲暮。</text>
<title>寄李洞丈扇</title>,<text>舒卷隨人意。陰陽掌握中。世人皆執熱。贈子勖淸風。</text>
<title>披香亭。次板上韻示地主。亭在泰仁</title>,<text>淸絶湖中地。虛明鏡裏天。秋宵一枕夢。霜倒半池蓮。</text>
<title>題歌扇</title>,<text>二八越溪女。明粧眞可憐。春心無處着。脈脈弄瑤絃。</text>
<title>訪雪蓑 南以恭</title>,<text>日落廣陵村。詩成楮子島。帶雨獨經過。孤舟一樽酒。</text>
<title>贈吳景虛 汝橃</title>,<text>學士靑松府。庭闈彩服春。梅花一枝別。愁殺洛陽人。</text>
<title>直分曹。謝人送酒。</title>,<text>美酒鸕鶿杓。珍羞碼磂盤。崇朝成獨醉。盡日不知寒。</text>
<title>送金忠淹還鄕</title>,<text>鶴老湖中客。東翁海上棲。憑君寄消息。別意轉凄迷。</text>
<title>直銀臺。次畫板韻。</title>,<text>老木秋無聲。空江日欲暮。人隨孤棹廻。雁入長天度。</text>
<title>次石泉韻 二首○李廷馦</title>,<text>人情險若灘。世路嗔如屋。孰知澗邊松。靑靑更奇絶。</text>
<title>次石泉韻 二首○李廷馦 其二</title>,<text>漫負歸歟計。空傷甚矣衰。澄江通一道。却憶謝玄暉。</text>
<title>口占 以下丙辰朝天時</title>,<text>枉渚多風浪。重江駐彩船。相看不相送。摠爲別愁牽。</text>
<title>渡瓮北河</title>,<text>跋涉朝踰嶺。間關暮渡河。茲行應隔歲。努力且餐加。</text>
<title>湯站路占</title>,<text>暫憩細川路。諸峯未了靑。前途四千里。幾處短長亭。</text>
<title>踰雙嶺</title>,<text>旅鬢秋霜白。嚴程曉靄靑。留驂日將晩。呼酒問旗亭。</text>
<title>華表柱</title>,<text>野曠柱空在。年深鶴不廻。秋風何處客。無語立蒼苔。</text>
<title>贈謝恩行還朝</title>,<text>日落盧龍塞。天寒古北平。鄕心千萬疊。封寄漢陽城。</text>
<title>次書狀謝王提督惠藥韻</title>,<text>病裏霑神劑。知心古亦難。沈痾忽去體。莫是紫金丹。</text>
<title>射虎石</title>,<text>虎石留遺跡。頑然沒羽形。將軍豈易得。千古想威靈。</text>
<title>元日 是日。見娼女三五隊來賀于主翁家。仍題一絶。公家括聚娼妓。鮮粧遊街。謂之打春。舊俗也。</title>,<text>彩女家家拜。新年舊俗存。招邀那肯顧。掩面拂紅裙。</text>
<title>仲氏初度日感懷 正月初五日。乃仲兄初度。而去臘月十八日。亦叔兄之生辰也。此身滯此燕路。不得與原上之會。感而成詩。</title>,<text>伯仲之初度。俱於臘正間。如何兩日會。獨滯海山關。</text>
<title>望夫石</title>,<text>聞道三邊戍。良人萬里行。誠深化爲石。佳約在城成。</text>
<title>大凌河。馬上口占。</title>,<text>凌河萬古水。遶出十三山。莫道無情緖。年年送客還。</text>
<title>得家書。喜平安消息。</title>,<text>數紙平安字。開緘喜且驚。重重密密語。都是遄歸情。</text>
<title>踰鳥嶺 戊午南征時</title>,<text>層巖疊壁下。有水何澄虛。俯瞰𢥠難視。神龍之所居。</text>
<title>次韻</title>,<text>客路逾千里。愁腸日幾回。相逢春已半。呼取盡餘杯。</text>
<title>統軍亭。又步前韻。三首</title>,<text>一聲金縷曲。蹁躚仙鶴回。江山且如許。盡日故人杯。</text>
<title>統軍亭。又步前韻。三首 其二</title>,<text>流景苦難挽。逝川何日回。人生俱逆旅。相遇莫辭杯。</text>
<title>統軍亭。又步前韻。三首 其三</title>,<text>病眼常畏風。未上斯樓久。靑尊與綠衣。不可無詩酒。</text>
<title>酬甑山倅 二首</title>,<text>芝蘭此日會。苽葛舊時情。呼兒更進酒。淅淅夜風生。</text>
<title>酬甑山倅 二首 其二</title>,<text>美人金縷曲。唱斷凝春情。香風透羅幕。滿眼秋波生。</text>
<title>題屛間四時詞 八首</title>,<text>山橫翠滴滴。江闊碧粼粼。醉來倚松石。不是無心人。</text>
<title>題屛間四時詞 八首 其二</title>,<text>巖畔古松下。芳菲春物奇。呼兒酌桂酒。妙理復誰知。</text>
<title>題屛間四時詞 八首 其三</title>,<text>洞門水聲遠。松檜淸陰涼。琴罷斷橋去。看山幽興長。</text>
<title>題屛間四時詞 八首 其四</title>,<text>風泉初淅瀝。林靄更霏微。牛背一竿竹。何人罷釣歸。</text>
<title>題屛間四時詞 八首 其五</title>,<text>月出衆峯白。雁飛秋水明。恰聽垂釣者。一曲滄浪淸。</text>
<title>題屛間四時詞 八首 其六</title>,<text>空外一聲雁。輕帆何郡舡。分明買酒店。近住竹巖邊。</text>
<title>題屛間四時詞 八首 其七</title>,<text>落木村墟古。蹇驢磴道盤。詩仙何處在。只是隔重巒。</text>
<title>題屛間四時詞 八首 其八</title>,<text>獨倚寒梅樹。微吟苦竹斑。遙知山客至。報我鶴飛還。</text>
<title>送性之赴咸平 丁卯夏</title>,<text>只是輸丹悃。初非負聖君。茲行異湘水。歸去莫招魂。</text>
<title>浮碧樓 己巳</title>,<text>令節踏靑日。行人浮碧樓。風煙自不異。獨我古今愁。</text>
<title>次示舌官李彥華</title>,<text>衣碧草鋪野。雲紅花滿山。如何好時節。忽忽且愁顏。</text>
<title>郊居卽事</title>,<text>落葉戰庭際。浮雲流太空。悠悠世上事。更覺酒多功。</text>
<title>珍富驛。待使相 李敏求 不至。</title>,<text>三日月精寺。一宵珍富村。秋空無鶴影。悵望對芳樽。</text>
<title>贈覺暹上人</title>,<text>古縣何寥落。蕭蕭葉打尊。逢僧似舊識。相伴宿秋軒。</text>
<title>淸河途中偶吟</title>,<text>里巷木皮屋。城壕枳棘林。居民皆鳥語。自覺異鄕心。</text>
<title>平海途中漫成</title>,<text>雪浪嗽巖竇。風枝亞海堧。淸秋昨已失。兩鬢一尊前。</text>
<title>平海途中漫成 其二</title>,<text>海戍多冬瘴。人家半木皮。羈心倦行役。歸路有新詩。</text>
<title>題洞山館</title>,<text>日落洞山館。花開流水村。尋春漫浪客。幾處覓紅雲。</text>
<title>九秋。訪草堂主人不遇。漁村。卽故相沈彥光家也。</title>,<text>自買漁村酒。風煙屬九秋。難逢主人面。日暮更橫舟。</text>
<title>無題</title>,<text>一笑千金重。三杯萬戶輕。春花與秋月。相別若爲情。</text>
<title>席上口占贈李贊成 尙毅</title>,<text>相公此降臨。賤子將何侑。正當微雨時。畦蔬與村酒。</text>
<title>次愚伏韻。金季誠帖。</title>,<text>衰年針灸屢。續日臥胡床。多謝勤來問。深情付一觴。</text>
<title>謝大堤府伯祥雲督郵</title>,<text>淸飆峴首上。凍雨鑑湖邊。兩者吾何有。飄然二老仙。</text>
<title>次寄李之楘</title>,<text>滄海千年國。湖山萬古臺。孤筇何處客。醉後獨徘徊。</text>
<title>杆城倅維楊八詠</title>,<text>岸闊持危石。春深搖嚲楊。最憐煙羃處。不得辨靑黃。</text>
<title>杆城倅維楊八詠 其二</title>,<text>枉渚風沙晩。炎天雨氣昏。猶堪滌煩熱。更覺細無痕。</text>
<title>杆城倅維楊八詠 其三</title>,<text>新霜昨夜多。楓葉明山骨。中有無心人。耽看生兀兀。</text>
<title>杆城倅維楊八詠 其四</title>,<text>寒光乍明滅。嶽勢稍羅列。萬壑淨無塵。誰敎帖積雪。</text>
<title>杆城倅維楊八詠 其五</title>,<text>盡日三竿竹。緣溪百種花。閑情只取適。磯上卽爲家。</text>
<title>杆城倅維楊八詠 其六</title>,<text>野水平圍岸。嘉禾綠滿疇。騎牛三弄篴。一半雜堯謳。</text>
<title>杆城倅維楊八詠 其七</title>,<text>萬事夫如何。群芳又凋歇。此時宋玉愁。坐待東皐月。</text>
<title>杆城倅維楊八詠 其八</title>,<text>雪逕步松屐。辛勤訪道林。燈前一夜話。物外百年心。</text>
<title>送南崖赴銀溪 沈諿</title>,<text>朝趨北闕夕東遊。零落梅花古驛樓。塵世百年多別恨。白頭誰似送君愁。</text>
<title>舟中偶吟</title>,<text>一棹東風倚暮春。蒼茫煙浪向三秦。舟人解事頻添酒。處處逢灘賽水神。</text>
<title>寄呈仲氏</title>,<text>萬事紛紛入醉醒。孤懷寂寞掩松扃。朝來忽罷江南夢。雨打槐花落滿庭。</text>
<title>次沈相國 一松 惠韻 三首</title>,<text>白首丹心進退間。一松庭畔可怡顏。風塵萬事休煩說。坐看南山意自閑。</text>
<title>次沈相國 一松 惠韻 三首 其二</title>,<text>早年屛下慣方洋。汎愛平生荷不忘。珍重數篇吟可老。壁間朝暮襲蘭芳。</text>
<title>次沈相國 一松 惠韻 三首 其三</title>,<text>憂時䨥鬢兩朝餘。藥物經年限玉除。一院蒲萄簷晝永。靜中唯對古人書。</text>
<title>敬次先人韻贈洽師</title>,<text>何年杖錫獨尋眞。蘭若松林淨絶塵。我欲同師存晩計。廟堂賢俊更彌綸。</text>
<title>敬次先人韻贈洽師 原韻</title>,<text>三生道味夙知眞。肯向人間染俗塵。我亦非無山水志。老來猶未補絲綸。</text>
<title>送金景時 聲發 赴海美</title>,<text>智效專城只爲親。紛紛世事不須陳。尊前唱罷驪駒曲。獨立西風望後塵。</text>
<title>竹枝歌 壬子月課</title>,<text>黃陵誰唱竹枝詞。江上行人不勝悲。怨血至今留不滅。九疑無語隔湘湄。</text>
<title>金溝縣。示衙童尹宗之。以下赴錦城</title>,<text>宗之瀟洒美少年。秋水精神鶴背仙。今日相逢重携手。佇看風翮上靑天。</text>
<title>呈仲氏 二首</title>,<text>一去秦川今幾日。我行萬里江之南。披香亭北月明夜。別意何如千尺潭。</text>
<title>呈仲氏 二首 其二</title>,<text>官橋明月酒杯三。爲愛風流擅斗南。錦里秋光應未老。期君相訪百花潭。</text>
<title>次仲氏韻。留寄白詞宗。</title>,<text>北去南來路已分。人間離別只傷魂。今宵寓宿長城縣。蘆嶺迢迢不見君。</text>
<title>題虛上人卷</title>,<text>風光略與故園侔。客意茫茫正値秋。聞道天冠更奇絶。期君同上六鼇頭。</text>
<title>示文晦甫</title>,<text>淸秋相送板橋西。歲暮重尋到碧鷄。永夜不眠談苦竹。月邊疏影政高低。</text>
<title>次淸映亭韻</title>,<text>平湖淡淡浸孤亭。簾外山光繞錦屛。生理已憑棋一局。不論勳業上靑冥。</text>
<title>夜酌口呼 二首</title>,<text>城月蒼蒼天夜明。高梧葉盡靜無聲。尊前欲和郢中曲。何似峨洋千古情。</text>
<title>夜酌口呼 二首 其二</title>,<text>此邦從古說文明。四境洋洋絃誦聲。寄語吾君期一變。更回淳俗懦群情。</text>
<title>次贈鹽商 二首</title>,<text>一道澄江思黯然。夢中眉宇政姸姸。何方化作身三四。處處江樓恣意眠。</text>
<title>次贈鹽商 二首 其二</title>,<text>茅簷缺月影依然。梔子經霜晩更姸。仙侶此時多逸與。想應玄鶴與同眠。</text>
<title>贈人</title>,<text>浮生天地寄蜉蝣。世事年來白盡頭。今日逢君話宿昔。異鄕聊慰客中愁。</text>
<title>題法倫詩軸</title>,<text>山人何自從吾來。手把蘭仙詩卷廻。因之欲問故園事。滿砌秋花開未開。</text>
<title>贐金陵倅閔應恢</title>,<text>聞說官池鶴頂蓮。芳根移自太華巓。君歸政値花爭發。應嗅淸香臥酒邊。</text>
<title>挽鄭監司 晦而殼○二首</title>,<text>靑春吏部曾留鑑。白首龍驤獨閉門。唯有習家池上月。夜深來去照空樽。</text>
<title>挽鄭監司 晦而殼○二首 其二</title>,<text>孤舟江漢遡斜陽。萬事悠悠一夢忙。秋色自如人不見。蛤蜊菰葉舊橫塘。</text>
<title>挽權汝章 韠 養母</title>,<text>當年結托石洲人。老淚潛揮壽席春。今日無端江浦外。一聲薤露重傷神。</text>
<title>次尹聖任</title>,<text>交情只許野翁親。萬里飛騰共未因。莫道閑人無事業。醉憑江檻賞新春。</text>
<title>暮春訪士精于龍山 二首</title>,<text>買醉西湖倒數缸。臥看春水拍晴窓。桃欲花綻河豚上。後會應須月滿江。</text>
<title>暮春訪士精于龍山 二首 其二</title>,<text>左挹浮丘右酒缸。遠山嵐翠滴軒窓。已憐出郭少塵事。更聽棹謳揚子江。</text>
<title>次竹翁 五首</title>,<text>好事須期漢水東。人間日月太悤悤。玲瓏春酒已潑綠。遠近山花相映紅。</text>
<title>次竹翁 五首 其二</title>,<text>小雨廉纖一苑東。春愁脈脈又悤悤。韶光欲共芳菲盡。滿地斑斑點落紅。</text>
<title>次竹翁 五首 其三</title>,<text>癸卯年中在嶺東。朅來陳跡劇悤悤。僧邊嶽勢兼天翠。枕底波光浴日紅。</text>
<title>次竹翁 五首 其四</title>,<text>蓬島微茫瑤海東。春深魂夢去悤悤。山中白石宜同煮。底事人間踏軟紅。</text>
<title>次竹翁 五首 其五</title>,<text>竹老名園小屋東。雨餘花意覺悤悤。君家酒盡吾能繼。滿樹深紅間淺紅。</text>
<title>訪雪蓑</title>,<text>聖恩如海許歸田。醉上仙樓幾處眠。塵土十年渾一夢。滿江秋浪碧無邊。</text>
<title>送士精以問安使赴遼陽</title>,<text>依依新月照空甁。離別年年怨鶺鴒。遙想暮秋重九口。折花同上統軍亭。</text>
<title>人日席上。次李芝江韻。</title>,<text>歲是庚申日是人。甕開浮蟻潑醅新。盤中首蓿靑蔥菜。始識山家早得春。</text>
<title>次石樓韻 三首</title>,<text>靑銅白髮曉來驚。鄕夢居然入四明。朝奏一封知有意。石田微雨近春耕。</text>
<title>次石樓韻 三首 其二</title>,<text>夜長更漏自遲遲。簷月多情遶客思。何處女郞傳舊譜。夢驚孤枕落梅時。</text>
<title>次石樓韻 三首 其三</title>,<text>輕盈玉骨動幽姿。濃淡香風透薄帷。眞態可憐春雪裏。戲蜂狂蝶不曾知。</text>
<title>直中次金正卿韻 二首</title>,<text>前宵孤夢返山門。松桂蒼蒼雪裏存。自是故園多物色。賦歸何待鑑湖恩。</text>
<title>直中次金正卿韻 二首 其二</title>,<text>自古儒流不異門。況吾交契夙心存。靑綾伴直殆天假。到底無非聖主恩。</text>
<title>臘日次栗翁 韓明勖</title>,<text>千首詩成三百盞。醉歸曾不怕金吾。偶然乘興來相訪。後會何須折簡呼。</text>
<title>臘日次栗翁 韓明勖 其二</title>,<text>當年托契緣詩酒。到老忘形尙爾吾。聞道漢氷殘臘盡。會隨鷗鷺聽春呼。</text>
<title>贈人</title>,<text>厭厭對酒不知歸。窓外春寒亦不知。追憶浿江相會處。錦筵紅燭夜遲遲。</text>
<title>贈趙善述 纘韓 以尙牧兼討捕行</title>,<text>聖主憂民憂盜賊。單車行李舊詞臣。之官定見商顏老。報道塵容又一春。</text>
<title>賀雪蓑恩放</title>,<text>一病歸來四月中。愁聞賊火暗遼東。天心政軫安邊策。喚起江湘憔悴翁。</text>
<title>題法雲詩軸</title>,<text>雲師近住三山頂。靜掃天壇禮白雲。老我幾時尋舊約。一溪流水枕邊聞。</text>
<title>題福州守蓮亭</title>,<text>憶曾遊宴此池塘。白髮蒼顏舞袖長。今日樽前人不見。落花無數過東墻。</text>
<title>題雲淡詩軸</title>,<text>支老幽棲入夢長。古墻明月轉空涼。仍思去歲題秋葉。山映樓前萬景傍。</text>
<title>銀臺漫成</title>,<text>省堂無事午眠酣。時有鶯聲送兩三。吸盡流霞通大道。深情可與故人談。</text>
<title>贐黃延亞使趙綏之景禛行</title>,<text>九重宵盰軫西戎。賓幕靑衫獨數公。籌畫餘閑應有地。碧城秋賞與灘翁。</text>
<title>次寄林子愼</title>,<text>大連誠孝善和書。軀命纔存泣血餘。聖世卽今徵召急。肯敎才子臥田居。</text>
<title>題僧軸</title>,<text>老釋新從何處來。相逢一笑好懷開。分明聽得山中事。花滿前溪月滿臺。</text>
<title>題僧一庵詩軸</title>,<text>不見庵師已十載。空敎詩卷趁新晴。今秋先我尋眞客。問向沙門幾送迎。</text>
<title>題僧軸</title>,<text>山人招我有新篇。世味何如穩睡眠。古岫庵前尹巖下。擬隨煙月送餘年。</text>
<title>題老禪性敏軸 二首</title>,<text>憐渠逸跡無根着。獨鶴孤雲出世間。忽憶去年同勝賞。滿衣風露宿秋山。</text>
<title>題老禪性敏軸 二首 其二</title>,<text>不識今秋霜早晩。相逢支老得其詳。黃花半吐靑楓染。明日孤筇發洛陽。</text>
<title>送銀川倅南汝昂</title>,<text>天曹曾佇望郞淸。下邑終敎竹馬迎。內外豈無輕重別。廟堂方急慰疲氓。</text>
<title>寄石門</title>,<text>鐵山西去道途賖。京口相思且歲華。鈴閣雪晴衙吏退。使君無事賞梅花。</text>
<title>酬李仲進示韻 二首</title>,<text>平生榮辱信乾坤。世路風波不欲聞。四壁一身無長物。案頭唯有古今文。</text>
<title>酬李仲進示韻 二首 其二</title>,<text>連宵夢裏說心親。愚第賢兄有幾人。蝴蝶忽然驚散後。枕邊無語想風神。</text>
<title>酬石泉在豐莊示韻</title>,<text>扣牛之角掛鶉衣。甯子行歌莫浪悲。春意自生陰盡後。故將消長付深思。</text>
<title>詠梅示邊明叔 應壁</title>,<text>聞道君家有老梅。常年臘月雪中開。今朝玉骨纔呈白。似怨遊人不早來。</text>
<title>次題崔主簿 彥國 帖 二首</title>,<text>三月煙花醉復吟。此間狂興更誰禁。相從況有隣翁在。古貌淸羸又古心。</text>
<title>次題崔主簿 彥國 帖 二首 其二</title>,<text>春花容易謝紅雲。留得韶顏獨有君。長嘯一聲歌一曲。坐看松月白紛紛。</text>
<title>次尹聖任韻 四首</title>,<text>巖下林亭暑不侵。弊床佳趣自難禁。聊將倦睡消長夏。門外不知山客尋。</text>
<title>次尹聖任韻 四首 其二</title>,<text>白麥乾枯少所收。東南民物散而流。天心若祚吾東國。零雨其濛及此秋。</text>
<title>次尹聖任韻 四首 其三</title>,<text>郊軒遙望老仙家。門巷寥寥一徑斜。莫恨朝來阻携手。郵筒相替摠詞華。</text>
<title>次尹聖任韻 四首 其四</title>,<text>靑囊道術識壺公。千載風流訝許同。今夜相逢宜酩酊。淸風吹面月生東。</text>
<title>次寄黃一之</title>,<text>不須圖畫上長屛。相對溪山坐短亭。萬事百年眞外物。向來莊叟道觀冥。</text>
<title>巡廳夜占</title>,<text>龍驤老將夜巡營。領得殘兵暗數更。聖世卽今無盜賊。月明街上按歌行。</text>
<title>次仲氏 二首</title>,<text>吾人那肯久於齊。流水桃花路不迷。安得與君歸去早。綠蓑明月臥前溪。</text>
<title>次仲氏 二首 其二</title>,<text>莫道由來物理齊。途窮還恨昔人迷。爲邦倘是非吾事。歸計分明在越溪。</text>
<title>玉溜泉 以下丙辰赴京時</title>,<text>泉響琮琤落巖竇。何人好事玉爲名。重來萬里朝天客。故着浮査不放行。</text>
<title>戲贈</title>,<text>去日偏蒙地主恩。仙娥宛轉色勝銀。只緣多病身無賴。暗指明年楊柳春。</text>
<title>戲贈宣川倅尹子垂</title>,<text>近來吟病懶尋花。一對紅粧柰爾何。十里松途看去馬。碧峯如黛水聲多。</text>
<title>踰松峴口占</title>,<text>故鄕消息幾時傳。稍稍行程近塞天。遙想郭南秋色好。滿籬黃菊爲誰姸。</text>
<title>統軍亭。次點馬金孝仲韻。二首</title>,<text>天缺東南窮鶴野。路分滄海入徐靑。秋風別恨催遲暮。黃葉蕭蕭落敬亭。</text>
<title>統軍亭。次點馬金孝仲韻。二首 其二</title>,<text>客裏行程已塞天。龍灣直北樓於燕。中宵不寐成孤坐。雁度長空月一弦。</text>
<title>戲贈書狀</title>,<text>淹留何事臥西天。楚女腰肢最可憐。試問玉河他夜夢。幾回來到浿江邊。</text>
<title>靑石嶺途中吟</title>,<text>歷覽平生慕子長。客邊鬚髮已蒼蒼。秋光不與遊人駐。相伴明朝過洛陽。</text>
<title>追述練光亭</title>,<text>客路漫漫又送秋。風霜荒店旅情稠。西州別後無消息。魂夢時時入畫樓。</text>
<title>塞下曲平調 二首</title>,<text>雲中烽火照遼城。都尉傳聲報虜情。寄語殘兵休警急。大邦從古尙文明。</text>
<title>塞下曲平調 二首 其二</title>,<text>萬國梯航控帝城。一家胡越樂民情。遼東老將身無事。夜夜營門看月明。</text>
<title>鞍山。次書狀韻。</title>,<text>好大喜功何足貴。漫勞兵革欲銘山。當年不用秋風悔。萬乘難期匹馬還。</text>
<title>過高坪盤山</title>,<text>漫延埭道亘雲間。歷盡高盤始見山。聲敎百年邊圍靜。單于敢近鹿頭關。</text>
<title>用鞍山韻遺懷 二首</title>,<text>馬上光陰四千里。枕邊風雪十三山。老妻稚子應相待。共說茲行隔歲還。</text>
<title>用鞍山韻遺懷 二首 其二</title>,<text>自少相隨翰墨間。匣琴流水與高山。何當幹事歸鄕國。桃李春風數往還。</text>
<title>次書狀夜吟韻 二首</title>,<text>淸秋憶上統軍亭。菊蕊林花岸岸明。今日塞門芳歲晩。獨憑長劍壯心驚。</text>
<title>次書狀夜吟韻 二首 其二</title>,<text>羸驂十月渡交河。氷雪凌兢浪蹙花。今日最知爲客苦。擁爐關酒問誰家。</text>
<title>塞下曲平調</title>,<text>平明上馬出城門。咫尺胡山暗塞塵。自古遼陽征戰地。相逢俱是帶兵人。</text>
<title>過盧龍縣。寄定州牧伯金廷叟。</title>,<text>新安館裏曾相別。萬水千山幾日程。仍想玉樓寒夜永。肯傳芳信慰離情。</text>
<title>薊門感舊</title>,<text>先君奉使戊辰年。流落人間有幾篇。今日薊門煙樹色。白頭吟望淚傾泉。</text>
<title>夢罷</title>,<text>人事天時相與催。客窓驚見去年梅。鄕書不及梅花信。梅已開花書不來。</text>
<title>送先歸譯官</title>,<text>三月征途廿日歸。任敎乘傳去如飛。家書數紙千重意。封寄天涯坐夕暉。</text>
<title>朝天</title>,<text>太平天子四門開。文物彬彬粟帛堆。聲敎百年邊圍靜。萬方冠蓋一時來。</text>
<title>次書狀雁懷韻</title>,<text>年年臘月之初七。荊樹萱花滿眼春。今日君家誰得似。白頭垂淚末亡人。</text>
<title>領賞 二首</title>,<text>聖恩如海報何方。瑞錦花羅滿眼香。身上着來長短稱。此生榮寵更難忘。</text>
<title>領賞 二首 其二</title>,<text>瀲灎宮醪自祕方。輝煌獸錦在笥香。黃封乍啓題猶濕。再拜汪恩不可忘。</text>
<title>贈蘇氏兩子</title>,<text>眉山淸淑東南氣。孕出盈盈玉雪姿。今日相逢重携手。情深唯有一篇詩。</text>
<title>臨發送先來</title>,<text>萬戶沈沈月欲橫。客窓燈影翳還明。鄕書數紙裁難盡。更向行人說此情。</text>
<title>玉田</title>,<text>玉田金榜摠英才。前輩聲華聳後來。更道聖明求駿骨。期君同上郭隗臺。</text>
<title>賣花</title>,<text>江南風俗競繁華。處處逢春買彩花。怊悵此身歸未得。客窓無日不思家。</text>
<title>過古北坪。次壁上昌黎縣擧人落第韻。</title>,<text>長城電轉跨河山。天險由來百二關。聖代卽今嚴鎖鑰。匈奴遁避莫窺攀。</text>
<title>歲除</title>,<text>孤燈此夜惜年光。山海茫茫隔故鄕。可笑浮生元逆旅。不知來歲更何方。</text>
<title>出山海關</title>,<text>揚鞭忽出古城門。朔雪玄氷滿海村。想得故園歸去日。澗邊春暖長新萱。</text>
<title>曉起 二首</title>,<text>簷角琮琤戛玉聲。旅窓魂夢不勝淸。行驂正趁鷄鳴發。衆道天寒倍北京。</text>
<title>曉起 二首 其二</title>,<text>東屯宿客夜開窓。畫甫嗚嗚吠曉尨。關塞雪消邊警息。將軍閑睡碧油幢。</text>
<title>路左見廣寧通判行。從者如雲作。</title>,<text>翺翔半刺官仍貴。珂馬堂堂耀後塵。厚祿倘無思報地。彼哉焉用具朝紳。</text>
<title>華人多求詩及筆蹟。戲題壁上。</title>,<text>江南風俗重才華。爭擲蠻牋索筆花。到處忘疲揮醉墨。不知留壁幾人家。</text>
<title>廣寧城中</title>,<text>日暮長途不廢征。閭陽東走廣寧城。山前忽見黃塵起。知是單于獵騎行。</text>
<title>盤山 二首</title>,<text>客路漫漫伴落暉。陰風吹膩弊貂衣。夢魂不識家山遠。飛向天涯夜夜歸。</text>
<title>盤山 二首 其二</title>,<text>漢陽南畔幾多程。桂水橫煙極望平。屈指春風歸去日。也應稚子解逢迎。</text>
<title>懷遠上元日。觀放火。</title>,<text>蟾蜍蝕月二更中。暗魄沈沈隱翠空。寄語人間萬燈火。莫誇今夜片時紅。</text>
<title>懷遠館戲題</title>,<text>氷壺瀲灎溢烏程。異味珍羞次第呈。不有深情能繾綣。肯敎靑鳥到遼城。</text>
<title>登靑石嶺</title>,<text>石嶺巑空鳥道懸。頑雲釀雪杳難緣。何當借得長風捲。洞視乾坤萬里天。</text>
<title>次灣尹韻 三首</title>,<text>龍灣館裏情人別。一道澄江空復空。可笑浮生同落葉。朝來分散敬亭東。</text>
<title>次灣尹韻 三首 其二</title>,<text>沈沈更漏夜如海。夢罷鴦衾一半空。春思却嫌丹桂識。有時偸望玉樓東。</text>
<title>次灣尹韻 三首 其三</title>,<text>藍田美玉映春日。月殿淸香下碧空。可笑風流堪妬殺。秋波新睡曲欄東。</text>
<title>次仲氏連山韻 以下戊午南征時</title>,<text>恭將玉帛走長程。知爲中州趁節行。蠢爾胡雛莫浪近。五雲佳氣遶皇城。</text>
<title>次中江詠 二首</title>,<text>我行曾在丙辰年。拜賀新陽尺五天。今日原頭又離別。看雲南北摠華顚。</text>
<title>次中江詠 二首 其二</title>,<text>繁華容易水東過。戲蝶元來趁好花。忽憶廣寒孀宿處。秋宵無夢看星河。</text>
<title>次示慶州提督孫遴 四首</title>,<text>故國登臨不怕寒。向來興廢更辛酸。煩君莫話當年事。霜月依依照海山。</text>
<title>次示慶州提督孫遴 四首 其二</title>,<text>十年蹤跡飽淸寒。閱盡風霜世味酸。梅塢雪消花欲動。此身何日返茶山。</text>
<title>次示慶州提督孫遴 四首 其三</title>,<text>山河故國千年恨。鞍馬今朝半日閑。賴有湘川斑竹淚。夜深留待月中看。</text>
<title>次示慶州提督孫遴 四首 其四</title>,<text>使節自嘆常道路。廣文元是慣幽閑。相逢未罷樽前笑。鮑石芬皇指點看。</text>
<title>興海郡。夢見丁希栗 好寬。感而作詩。</title>,<text>夢裏情親昨夜逢。相將杯酒慰衰容。覺來靈爽無尋處。還向傍人問舊蹤。</text>
<title>次東軒板上韻 二首</title>,<text>江魚切玉間氷鹽。喫盡堆盤我不廉。醉上望辰樓畔倚。已看初日照飛簷。</text>
<title>次東軒板上韻 二首 其二</title>,<text>驅馳莫歎管餱鹽。山海風煙入按廉。脩竹滿庭人不見。客懷寥落坐窮簷。</text>
<title>題畫壁 八首</title>,<text>萬竹叢邊月一眉。美人遙望苦相思。南遊到底便成醉。不省登山臨水時。</text>
<title>題畫壁 八首 其二</title>,<text>綵絲初逐一陽新。東閣官梅欲放春。但取琴尊爲事業。使君元是謫仙人。</text>
<title>題畫壁 八首 其三</title>,<text>我在劍南多所思。經春鞍馬沒歸期。淸和物色還堪賞。嫩綠參差花事稀。</text>
<title>題畫壁 八首 其四</title>,<text>潘郞多病少歡悰。東海難澆㟪磊胸。何物夜窓添客淚。草間凄切有吟蛩。</text>
<title>題畫壁 八首 其五</title>,<text>陰陰北陸閉頑雲。枕底驚波靜臥聞。千里弊喪仍歲暮。臘梅消息問東君。</text>
<title>題畫壁 八首 其六</title>,<text>廣寒迢遞隔佳期。萬里相思十二時。冬夜漫漫夏日永。此生重見柰遲遲。</text>
<title>題畫壁 八首 其七</title>,<text>誰敎夜暗晝還明。此道由來見物情。每向客窓偏不曉。四時無柰錯平成。</text>
<title>題畫壁 八首 其八</title>,<text>多情海月又如彎。鄕夢迢迢久客間。領略山川猶不厭。更將松屐入孱顏。</text>
<title>次從事崔大容 有海 寄子中韻</title>,<text>孤館寥寥月上梧。夜深人跡斷交衢。如何白鳥多情思。兩兩春波各自呼。</text>
<title>次水雷相公韻 二首</title>,<text>連天雲海沈沈夜。蘸水星芒點點燈。寄語蛟螭莫自橫。明朝還見太陽昇。</text>
<title>次水雷相公韻 二首 其二</title>,<text>江上別杯如昨日。客邊殘夢已春燈。東來徧踏蓬山去。榮辱何須較降昇。</text>
<title>次黃海翁題僧軸 二首</title>,<text>遠客尋眞日暮歸。老僧深院掩松扉。脩然一榻談山水。始信人間四十非。</text>
<title>次黃海翁題僧軸 二首 其二</title>,<text>十里鳴沙信馬歸。半輪新月入江扉。吟詩對酒平生事。聞道風塵足是非。</text>
<title>交柯驛。次板上韻。</title>,<text>經年鞍馬踏鳴沙。南岸春回見碧莎。王事有期難久住。靑山不盡水聲多。</text>
<title>仙夢臺。次西厓韻。</title>,<text>松檜陰陰水殿虛。一區籬落畫圖如。翛然覺罷仙臺夢。步出林庭月影疏。</text>
<title>題草溪郡壁上 二首</title>,<text>小池南畔畫堂淸。無數桐花落地平。羈客苦吟成獨坐。不知山月上簾明。</text>
<title>題草溪郡壁上 二首 其二</title>,<text>十二欄干麗景淸。閑庭寥落綠蕪平。韶光荏苒鶯花老。幾日旋歸臥四明。</text>
<title>昌寧縣。題郭兵使亭舍。</title>,<text>黃石一去不復見。至今猶想舊風流。藥爐茶鼎依然在。祕訣應須入海求。</text>
<title>苞山館。次板上韻。二首○館在玄風</title>,<text>池面參差菡舊新。暗香時趁倚樓人。從知綠葉淸和節。絶勝桃花三月春。</text>
<title>苞山館。次板上韻。二首○館在玄風 其二</title>,<text>池閣陰陰樹影新。亂鶯啼送北歸人。逢君却喜當時面。故國淸遊說去春。</text>
<title>䨥休亭 此二首在江陵時</title>,<text>䨥休亭子澗之邊。大老風流過百年。今日雲仍能繼業。客來扶醉一尊前。</text>
<title>贈人</title>,<text>楊柳門前江水流。西風回雁送高秋。仙娘別後無消息。何處吹簫獨倚樓。</text>
<title>次哀臨河韻 以下十首西征時</title>,<text>陣雲朝結壓層城。城下昌江日夜嗚。戰血至今猶未滅。化爲神劍斗間橫。</text>
<title>次人韻</title>,<text>統軍亭迥三江走。環碧堂虛一鑑開。遠客忽驚佳節近。試將春屐印蒼苔。</text>
<title>次人韻</title>,<text>人世由來足別離。身如孤鶴欲無依。最憐春色途中盡。應趁淸和返虎闈。</text>
<title>示巡使</title>,<text>痛飮流霞大道通。扶頭頹臥古城東。朝來對案無兼味。右手持杯左手空。</text>
<title>和滄洲雨中絶句 二首</title>,<text>倚劍關山惜暮春。一江微雨斷行人。迷花覓句還多事。忘却天涯逆旅身。</text>
<title>和滄洲雨中絶句 二首 其二</title>,<text>東風搖蕩滿城春。嫩柳長條愁殺人。怊悵韶光三十過。江花應笑未歸身。</text>
<title>再過新安</title>,<text>胡騎長驅夜渡遼。百年城郭此蕭條。可憐蘇少門前柳。猶帶春風學舞腰。</text>
<title>戲題</title>,<text>三月行人感慨多。沿途無復舊繁華。春懷寂寞淸溪畔。誰送嬋娟一朶花。</text>
<title>次石門韻 二首</title>,<text>共作西門出塞遊。爲緣王事不停留。淸明寒食亦已過。明日高樓何處愁。</text>
<title>次石門韻 二首 其二</title>,<text>倚遍關西多少樓。春寒花事摠悠悠。君行試向肅寧問。肯作昌黎一笑留。</text>
<title>次仲氏聞鷄韻</title>,<text>美睡年來減十分。却憐鷄唱四更聞。慇懃爲語諸生道。餘力孜孜可學文。</text>
<title>次仲氏聞鷄韻 原韻</title>,<text>啁哳淸音報夜分。老人無睡隔窓聞。孶孶舜蹠從茲始。蹙起群兒讀古文。</text>
<title>謝人送酒</title>,<text>越溪漁客賀知章。今古風流擅一場。亦有竹翁情味似。滿壺春酒喚人嘗。</text>
<title>次奉仲氏</title>,<text>村翁野老爲提壺。芳草綠陰無處無。經吸三杯通大道。臥看墻角引龍鬚。</text>
<title>次奉仲氏 其二</title>,<text>山枕虹橋水擁郛。萬家籬落鎭神都。居民共喜還新政。報道狐貍已有無。</text>
<title>次奉仲氏 其三</title>,<text>漢將當年失此郛。莫言天險勝成都。廣寒明月長橋水。毅魄忠魂尙在無。</text>
<title>次仲氏遊智異山西溪韻</title>,<text>錦葉隨風自泛溪。遊蹤不似昔人迷。眞仙去後無消息。只有秋山高復低。</text>
<title>次玄谷韻。題雪淸軸。以下在江陵時</title>,<text>十二層城入彩霞。白楡深處道人家。參同一部吾將隱。爲是浮生信有涯。</text>
<title>次石泉韻 二首</title>,<text>一作遨頭臥十洲。名區物色又淸秋。郊軒杖屨應相會。歸去何時說此愁。</text>
<title>次石泉韻 二首 其二</title>,<text>文章非是杜陵遊。花鳥如今莫浪愁。候雁已過時菊晩。此身猶滯古溟州。</text>
<title>送文得龜赴楓岳</title>,<text>大嶺東頭別有天。千家籬落繞秋煙。何須去作金剛偈。月下相逢是四仙。</text>
<title>寄呈使相姜弘重</title>,<text>夢裏秋山不共尋。白雲紅樹路高深。閑情付與孤琴去。何處月明聽五音。</text>
<title>次韻</title>,<text>海上仙娥二八年。蜂腰約束任天然。相逢苦道秋宵短。自笑歡情是舊緣。</text>
<title>食雁</title>,<text>網羅全是稻梁謀。百感從來亦自由。萬里江湖雲水闊。翺翔何處不宜秋。</text>
<title>次石泉韻 二首</title>,<text>鳳凰臺畔已深秋。羞把黃花上白頭。山雨欲過朝酒醒。故園回望却添愁。</text>
<title>次石泉韻 二首 其二</title>,<text>城郭人民閱幾秋。回看華表雪盈頭。凄涼往事無憑問。長笛一聲生遠愁。</text>
<title>贈醉吃</title>,<text>憐君憔悴臥江湘。萬事如今一夢場。莫恨悤悤五馬去。鳳凰臺上後重陽。</text>
<title>丘山書院。送家豚還洛。</title>,<text>老向風塵萬事慵。到來書閣聽鳴松。今朝更有溪橋別。晴雪曼山月隱峯。</text>
<title>次仲氏玉山韻</title>,<text>再踏眞珠恨太遲。相逢靑眼忽如期。今宵欲借東樓宿。月挂梅梢苦竹悲。</text>
<title>次仲氏玉山賞梅韻</title>,<text>屋下淸川屋上臺。滿庭花卉倚雲栽。先生氣槩吾能說。十月寒香雪裏梅。</text>
<title>謝崔上舍送柹</title>,<text>靑龍曾說滿枝紅。數顆沖融一味濃。誰謂道人持送似。茂陵淸肺坐朝崇。</text>
<title>送柳汝常恒之襄陽</title>,<text>求而不至不求來。造物無心亦有猜。遙想洛山山下寺。白鷗疏雨幾樓臺。</text>
<title>寄豐巖倅曹子實 三首</title>,<text>豐巖爲郡近湖關。特地風饕雪滿山。知道族孫猶寄寓。倘傳書信問平安。</text>
<title>寄豐巖倅曹子實 三首 其二</title>,<text>君詩十首峴山傳。韻格淸高思豁然。仍想洛伽秋日會。白雲紅樹朗吟邊。</text>
<title>寄豐巖倅曹子實 三首 其三</title>,<text>四仙遺躅昔曾尋。巖畔埋香歲月深。直待春風花爛熳。更携琴伴賞餘音。</text>
<title>寄巫山使君柳汝常</title>,<text>溟州自古港門澁。每歲松鰱上水艱。聞道合江多所獵。肯分珍卵當珠還。</text>
<title>次仲氏韻</title>,<text>眞源一脈與誰論。更覺儒流不異門。悵憶玉山棲隱處。獨留明月照琴樽。</text>
<title>示草堂主人金季誠</title>,<text>鏡湖形勝畫難如。門巷深深賀老居。聽說氷澌已綠淨。扁舟何日拂春裾。</text>
<title>聞西村回祿</title>,<text>烈火狂風捲海東。西隣百戶一時空。莫言造物爲災怪。只恨吾誠未返風。</text>
<title>次奉一雲仙老 三首</title>,<text>西望迢迢隔幾峯。二年京國阻音容。仙區勝槩君休說。物色不如歸意濃。</text>
<title>次奉一雲仙老 三首 其二</title>,<text>歷盡千溪與萬峯。詩來怳見舊時容。何當解綬還桑梓。煎燭相斟琥珀濃。</text>
<title>次奉一雲仙老 三首 其三</title>,<text>紙作靑天筆作峯。相思一念可形容。世間幾箇能如許。自是交情老更濃。</text>
<title>贈年友</title>,<text>兄能勤訪弟常難。人道官閑亦未閑。啼鳥落花春欲暮。肯敎衰疾負淸歡。</text>
<title>題團扇寄金參議 夢虎</title>,<text>團圓初得海僧遺。楚竹齊紈製作奇。滿袖祥飆遣分似。一般淸意老仙知。</text>
<title>次李士任志尹韻</title>,<text>正値黃梅五月時。公堂獨臥聽鶯兒。朝來忽得君消息。天地無淸柰苦飢。</text>
<title>次豚兒文殊寺韻</title>,<text>文翁儒化已茫茫。百里蒼生愧未荒。長日莫言無事業。醉遵沙渚看紅棠。</text>
<title>丘山書院。送豚兒還洛。</title>,<text>丘山物色問如何。到此偏傷別恨多。遙望故鄕關嶺阻。峯頭願作百東坡。</text>
<title>次柳汝常水城蓮亭韻 二首</title>,<text>水色山光面面圍。凌波仙子芰荷衣。更憐東畔納涼處。小閣翼然如鳥飛。</text>
<title>次柳汝常水城蓮亭韻 二首 其二</title>,<text>孤驚依依帶落霞。獨憑江檻岸烏紗。笑他巖客風流少。但向岳陽三度過。</text>
<title>東齋偶成 二首</title>,<text>丘山前日別兒郞。蜀路間關畏日長。安得西風送一陣。坐令胸次挹仙漿。</text>
<title>東齋偶成 二首 其二</title>,<text>戀闕危衷天北極。憂民一念國東門。當杯賴有知心在。萬事悠悠且莫論。</text>
<title>答辛士毅</title>,<text>洪鑪怯見亢陽昇。大地無緣避鬱蒸。忽有淸詩來起我。水晶甁裏嚼寒氷。</text>
<title>次一雲老友 三首</title>,<text>銅章來臥海天東。身世飄零落葉同。遙想維楊江上宅。滿山紅錦月明中。</text>
<title>次一雲老友 三首 其二</title>,<text>三年相阻嶺之東。鏡浦仙遊恨未同。珍重數篇來起我。不堪回首暮雲中。</text>
<title>次一雲老友 三首 其三</title>,<text>之南之北又西東。可笑人心苦不同。獨有海仙無事業。醉醒都付酒杯中。</text>
<title>次東州使相</title>,<text>臨灜從古水雲鄕。使節平生翰墨場。我亦謫來香案吏。不妨同醉倚新粧。</text>
<title>次亞使李煕遠 烓</title>,<text>時菊紅黃在處芳。佳辰政是後重陽。開樽莫恨靑山暮。檻外池塘有月光。</text>
<title>次石泉贈韻 二首</title>,<text>年來䨥鬢白銀如。宦路名場分已疏。關嶺極天京洛阻。海門霜月幾盈虛。</text>
<title>次石泉贈韻 二首 其二</title>,<text>天涯誰問病相如。亂髮蕭然鬢亦疏。遙想故鄕鷄忝會。春中歸計肯抛虛。</text>
<title>次士任韻</title>,<text>眞珠之路羽溪灣。沙白棠紅百里間。燕謹竹西多少處。來遊此地不知還。</text>
<title>次士任韻 其二</title>,<text>五十橫分白鷺洲。幾人探勝此中遊。他年物色如相對。依舊玲瓏十二樓。</text>
<title>贈權正平</title>,<text>近來多病寡參尋。朱墨叢中久廢吟。聞道牡丹花半落。甕頭新瀝與誰斟。</text>
<title>贈權正平</title>,<text>華筵誰主又誰賓。萬事無論僞與眞。十隊紅粧歌舞裏。醉來忘却客中人。</text>
<title>羽溪途中。次金季誠韻。</title>,<text>碧海茫茫眼底平。曉歸沙路聽沙鳴。蓬山弱水淸遊慣。要向他年說此行。</text>
<title>謝金季誠贈蘇竹二幅。因次其韻。</title>,<text>何人贈我雪霜姿。紙上精神最妙奇。六月炎天三伏日。淸風颯颯只心知。</text>
<title>次權叔節 昕 韻呈仲氏 己酉夏</title>,<text>萬里連年別。南關與北關。江湖元有約。世路本多難。柳播魂長往。瓊雷眼更寒。茫茫宇宙恨。付盡酒杯寬。</text>
<title>和寄竹陰 趙希逸。時在湖堂。</title>,<text>疏懶嵇中散。風流孟浩然。共爲蓬島客。爭道漢槎仙。年事吾還忝。文章子最先。別來知幾日。江月夢頻圓。</text>
<title>贈姜伯尙 渭聘</title>,<text>我作東槎客。君封關內侯。重逢秋共宿。幾處月同遊。不學周南滯。寧爲越女留。今歸問相識。陳跡浿江顚。</text>
<title>次柳川韻寄兪魯翁</title>,<text>漢水春容盡。關山雁影徂。相思道途隔。幾處夢魂孤。獻納知誰子。澄淸有丈夫。聖朝今日事。臨紙重嗟吁。</text>
<title>贈眞寶太守鄭子野 之諶</title>,<text>故人初帶印。明日發秦京。伏枕愁多病。逢秋況送行。蒼茫江北樹。迢遞驛南程。此別還堪慰。之官播頌聲。</text>
<title>和寄紫陽道友</title>,<text>官淸休俗慮。地遠絶朋親。買藥迎龍戶。攻駒集馬人。山川眞勝境。鷗鷺自新春。獨有傷時客。中宵哭向旻。</text>
<title>次杜少陵韻贈人 時在錦城</title>,<text>地去一千里。神交三十春。人心本不隔。胸次況無塵。捨棹頻呼酒。臨皐更採蘋。俱將歲晩意。倚杖看叢筠。</text>
<title>次杜少陵韻贈人 時在錦城 其二</title>,<text>九月黃花句。三杯竹葉春。已多拚勝賞。更喜接芳塵。落景迷汀樹。長風起渚蘋。滄浪興不淺。歸醉臥庭筠。</text>
<title>用前韻示同年友</title>,<text>蓮榜聯名日。于今已九春。多君愛山水。歎我困風塵。倦鳥依林樾。游魚在藻蘋。休言異出處。幸各勉松筠。</text>
<title>用前韻示同年友 其二</title>,<text>我有黃菊花。又有抛靑春。贈此袖中作。拂彼松下塵。天地有黃雀。江潭多白蘋。吾當携手去。隨意撫霜筠。</text>
<title>次人贈別韻</title>,<text>老髮千莖白。孤衷一寸丹。才微慙補衮。時難欲刳肝。擬報君恩重。休論世味酸。明朝登驛路。何處問平安。</text>
<title>次贈剡湖 陳景文</title>,<text>幾日辭丹陛。今晨向玉班。畸遊已歲暮。此別更心關。肺病愁長路。天寒憶故山。懸知他夜夢。只在錦城間。</text>
<title>用剡湖韻。留別舍兄。</title>,<text>雅量歸邊邑。高才輟從班。身名貴不爽。榮悴本非關。苦節看秋竹。淸霜落曉山。明朝望雲戀。獨倚驛樓間。</text>
<title>次李君順 濈 韻</title>,<text>我有三秋別。君爲萬里遊。生涯披短褐。世事倚高樓。夢鳥才殊絶。屠龍計謬悠。排風會有日。莫作㶚橋愁。</text>
<title>次李君順 濈 韻 其二</title>,<text>綠野彼何者。與世相沈浮。時來則有爲。事去不可留。出處唯歸義。行藏何足愁。吾當拂衣去。隨意臥江樓。</text>
<title>伏次仲氏韻</title>,<text>宇宙形容苦。江山夢寐長。三杯不盡醉。萬事更難量。蠟燭堆成淚。爐熏暗送香。煩君莫告別。吾老易悲傷。</text>
<title>書懷示諸友</title>,<text>戀主髮空短。憂時心更長。君恩乃如許。東海可能量。御醞擎來美。宮袍着處香。涓埃難報效。衰老只增傷。</text>
<title>敬次仲氏韻</title>,<text>鵰鶚乘時擧。驊騮取路長。從知君子志。未許俗人量。道大爲邦寶。才高擅國香。艱危思報主。靡盬不須傷。</text>
<title>示君順</title>,<text>草廬抱膝久。雄劍掛身長。驥伏寧終蟄。蚊飛自不量。源花時倚杖。壇桂夜聞香。却羨超塵界。無憂困謗傷。</text>
<title>歸燕 壬子月課</title>,<text>社燕驚秋至。歸心語向人。將飛猶及顧。欲去更逡巡。故國烏衣巷。長途碧海漘。明年還有約。庭院杏花春。</text>
<title>暑夕眠風櫺</title>,<text>干戈幾年別。晤語此時同。濯熱排涼戶。欹眠向夕風。心肝如倚玉。身世歎飄蓬。去矣須相勉。虯光照匣中。</text>
<title>挽禹參奉洞丈 癸丑春</title>,<text>耆老吾鄕黨。如公復幾人。醇沈見士則。孝友出天眞。往跡餘殘夢。寒花落晩春。傷心滿尊酒。誰爲向東隣。</text>
<title>挽延陵夫人 丁巳夏</title>,<text>鈿軸封仍貴。庭蘭葉更繁。幽閑君子配。福德乃家孫。舊館門長閉。新阡月欲昏。應將篋中物。圖佛慰歸魂。</text>
<title>挽趙僉知 樑</title>,<text>舊業傳家世。田園養性靈。百年兄及弟。萬事醉還醒。海月窺虛幌。林花落小庭。吾貧虧賵禮。掩淚想儀形。</text>
<title>贐北靑半刺趙伯式 元範</title>,<text>甘旨誠心切。翺翔寵渥優。秋風大定嶺。夜月鎭南樓。問俗親戎服。憂邊佐幕籌。阿咸會相見。報道別離愁。</text>
<title>送北伯</title>,<text>落日秦東道。淸秋漠北營。胡山迎馬出。塞月向人明。問俗頻停節。憂邊更點兵。朝廷方注意。君豈忘精誠。</text>
<title>贈平海守權霽仲 啓</title>,<text>孝以營甘旨。官仍養性靈。鳴沙望槎路。皓月越松亭。上日迎龍戶。泠風駕鶴翎。歸時梅可折。能復寄郊扁。</text>
<title>贈休翁 鄭弘翼</title>,<text>戀闕心猶赤。憂時鬢已皤。狂言雖可罪。忠悃本無他。嶺外多霜雪。秦中已歲華。應知荊棘路。不日渙恩波。</text>
<title>挽李知事 民聖</title>,<text>晩計莎堤曲。閑情野水傍。官能以子貴。壽亦得仁長。慶福知誰似。儀形不可忘。傷心人事改。花落掩空堂。</text>
<title>贈質正官申靜吾 得淵</title>,<text>竝世君臣義。同槎父子榮。從知銜命使。益重謝恩行。地盡龍彎界。天長鶴野程。茲遊酬素志。臨別莫傷情。</text>
<title>挽鄭抱川 從善</title>,<text>卜築驪江上。畊漁問幾年。身爲賢者後。志則古人先。在世功名薄。傳家德業全。隣生今日淚。南望哭奔川。</text>
<title>抄秋。次李君順韻。時家兄赴京故云</title>,<text>病客驚秋晩。憑欄望遠岑。天寒鴻雁影。沙冷鶺鴒心。但自傷衰鬢。誰能和苦吟。唯憐棠老在。詩酒日相尋。</text>
<title>抄秋。次李君順韻。時家兄赴京故云 其二</title>,<text>簷虛迎素月。木落見遙岑。遠引非初志。端居辱壯心。庭花深淺艶。世事短長吟。何處幽懷托。蒼松有十尋。</text>
<title>抄秋。次李君順韻。時家兄赴京故云 其三</title>,<text>夜久霜封瓦。天空月上岑。風蘭委幽質。時菊吐芳心。徑欲遊吳棹。寧須學越吟。陶鄕有夙約。屠釣可歸尋。</text>
<title>挽姜伯尙子</title>,<text>念子加冠日。賓師會一門。儀容肅瞻視。孝友自元昆。轉切尤天慟。難招入地魂。空餘舊書史。零落在頹垣。</text>
<title>挽權叔節室內</title>,<text>藹蔚名家後。天姿淑且眞。存亡不盡淚。宇宙一窮人。秋雨銘旌濕。空山草樹新。凄涼卅年事。回首重悲辛。</text>
<title>挽洪潛甫 汝亮</title>,<text>獻賦才難售。爲郞歲幾遷。芹宮曾共榻。蓮榜舊同年。罕覿尋常歎。凶音柰已傳。秋風又佳節。尊酒向誰邊。</text>
<title>挽晉安尉 柳頔</title>,<text>義分連家厚。交歡夙契偏。酒棋餘一夢。靈爽隔重泉。早折顏回慟。無兒伯道憐。凄涼舊陰洞。悵望淚潸然。</text>
<title>贈冬至副使元景鳴 鐸</title>,<text>聞道乘槎使。迢迢北上天。秋風荒塞外。落日畏途邊。節屆三陽動。班居萬國先。行行且加飯。相見定經年。</text>
<title>送李仲珍 如璧 赴任實</title>,<text>白麥南州路。靑尊漢水湄。離懷當落日。倚棹自移時。枉渚潮初上。前峯月正虧。臨分莫愴別。更有鹿鳴期。</text>
<title>直銀臺。次芝翁李稢示韻。</title>,<text>玉闕層霄外。金莖積氣中。儒仙自多暇。雅韻許相同。小菊新霑露。疏篁不受風。時淸不忍訣。長嘯倚秋空。</text>
<title>次剡湖韻</title>,<text>歎我容身窄。多君得地寬。盈虧唯見月。飜覆幾觀瀾。海闊三千界。天空十二欄。歸懷苦不果。頭白更憂端。</text>
<title>贐湖南伯黃一之 謹中</title>,<text>草土神明佑。棠陰寵渥隆。歸途當伏雨。別意望秋空。每說通家分。能忘舊洞風。湖南連漢北。相憶有詩筒。</text>
<title>挽尹志仲大夫人</title>,<text>富貴多男子。人稱壽最先。一之難易得。五者獨能全。女則關睢化。家聲太史傳。猶嗟百年事。寂寞掩重泉。</text>
<title>挽韓郭山母夫人</title>,<text>享以專城貴。齡垂七袠尊。兒孫亦已滿。福祿復誰存。女則閨門䆳。家聲孝友敦。天倫俱一歲。惻愴更堪言。</text>
<title>挽權家孫婦</title>,<text>玉舃辭塵世。丹經上帝鄕。乾坤幾今古。生死一彭殤。命矣那須慼。歸而乃復常。猶憐未三尺。朝暮哭靈床。</text>
<title>贐朴謹夫年兄踏秋關北行</title>,<text>病客本多思。其如離別何。高風送落葉。暮雨響枯荷。關塞千重路。驪駒一曲歌。臨行莫回首。原隰亦恩波。</text>
<title>挽李白蓮 基卨</title>,<text>道爲詩書重。名因孝友隆。心期三代上。枯淡百年中。峴首豐碑在。金陵舊業空。通家餘白髮。掩淚想淸風。</text>
<title>次仲氏韻。贈愼司禦 守乙 洞丈。</title>,<text>別有寬閑地。風淳䆳古初。主人多興味。山果與溪魚。作句仍招隱。誅茅可卜居。明朝便歸去。細雨濕春裾。</text>
<title>贐黃延亞使柳昌文</title>,<text>繡斧還朝日。牙籌赴幕時。郞官豈棄擲。參佐亦恩私。海雪飜征蓋。春風入壽巵。君能遂反哺。感歎淚䨥垂。</text>
<title>贐許仲久恒。以犒軍御史赴西關。</title>,<text>聞道灣州戍。今年尙負戈。天心趁宵旰。使節向關河。感激宣恩命。徑過聽飽歌。從知士氣倍。金甲洗春波。</text>
<title>次掃雪令公 金穎男 示韻 三首</title>,<text>窮愁驚節序。舊業在衡荊。世已知無用。人皆恩獨淸。林花將吐氣。山鳥自呼名。剩欲扁舟去。滄波不計程。</text>
<title>次掃雪令公 金穎男 示韻 三首 其二</title>,<text>璞玉非魚鼠。芝蘭異棘荊。沙鷗元皎潔。江月自澄淸。物不違常性。人誰副盛名。沈吟倚山閣。盡日醉烏程。</text>
<title>次掃雪令公 金穎男 示韻 三首 其三</title>,<text>陽坡宜煮艾。僻地可班荊。契密追遊慣。詩成月露淸。猖狂非玩世。棲隱豈沽名。田圃多春事。胡奴課作程。</text>
<title>重陽憶舍兄 以下丙辰赴京時</title>,<text>玉節趨中國。靑坡掩小莊。誰將桑落酒。政對菊花香。歲晏催脂轄。途綿更斷腸。應知原上會。忽忽過重陽。</text>
<title>統軍亭偶吟</title>,<text>客子貪征路。秋殘歲欲窮。山長幽塞靜。水落暮江空。鄕思三更雨。歸旌萬里風。仙槎何處泊。銀漢與天通。</text>
<title>白塔寺</title>,<text>浩劫貞觀塔。當年運智奇。梵宮空外立。仙仗此中移。勝跡非今日。居民說舊時。阿誰分物色。留與後人遺。</text>
<title>次書狀寫懷韻</title>,<text>關外淸秋節。天涯逆旅情。登樓孤望遠。彈劍壯心驚。雁塞窮年到。烏蠻幾日行。中宵耿不寐。鼙鼓動邊聲。</text>
<title>華表柱。次書狀韻。</title>,<text>下土生何晩。中州今始歸。行同萬里域。吟得幾篇詩。歎我難容世。多君不棄基。相期在氷蘗。心跡況淸奇。</text>
<title>和書狀漫成韻 二首</title>,<text>鄭氏五兄弟。咸稱積德門。枕衾同至樂。螢雪更耽文。歲晏烏思哺。天寒雁別群。傷心萬里外。東望日將曛。</text>
<title>和書狀漫成韻 二首 其二</title>,<text>聯鑣今兩月。行到幾多程。撫劍思還壯。論襟山可傾。年華倏已暮。鄕夢想同驚。佇待春江上。雙娥載酒迎。</text>
<title>次書狀遣悶韻</title>,<text>東方辭故國。西塞赴幽燕。玉節從天外。葵忱向日邊。三秋旅遊闊。萬里客星懸。至後承恩返。休言雪滿顚。</text>
<title>戲酬書狀</title>,<text>盈盈十五女。云是大堤人。解佩來溱渚。凌波步洛濱。重逢眞夙債。相別柰佳辰。暗數旋歸日。春風鴨水春。</text>
<title>渡三叉河</title>,<text>晩渡三叉水。中原是半途。卸鞍孤障外。步屐斷橋隅。浦口雙雙艇。波頭兩兩鳧。呼兒買魚酒。聊自慰征夫。</text>
<title>用北渚韻。贈別東園令兄。</title>,<text>歲暮客行遠。天寒荒戍低。重逢此雁塞。相對欲鷄棲。邊酒多還醉。囊詩幾處題。去留俱逆旅。臨別不須啼。</text>
<title>嘲上通事金光得</title>,<text>舌官何事業。非武亦非儒。只是通言語。誰能辨智愚。平生本耽酒。其計不爲迂。第此天寒甚。無衣獨惜乎。</text>
<title>贈謝恩行還朝 權吉昌悏，金同知止男，書狀李忠養。</title>,<text>昔別秦京道。今逢此驛程。靑山分去住。流水管將迎。共說還朝樂。方知作客情。出關歸路險。珍重莫催行。</text>
<title>贈郭哥主人翁</title>,<text>八十有餘歲。蒼顏白髮翁。兒孫已能滿。尊俎不曾空。縱是郵夫賤。居然丈者風。軒窓成一宿。心事喜相通。</text>
<title>三河縣</title>,<text>日暮投河縣。城隅第一家。渴憐茶肆近。醉愛酒旗斜。羈思燈前雪。鄕愁月裏笳。朝來搔短髮。一半已成華。</text>
<title>謁聖</title>,<text>大國崇儒術。諸生盡法家。窮經將以用。譽髦古來多。世遠墻誰認。年深鼓半訛。終朝興感慨。倚柱更吟哦。</text>
<title>文山廟</title>,<text>寂寞文山廟。依俙古跡遺。平生唯仗義。三載此憑危。形像丹靑在。名聲竹帛垂。居民爭指點。長使客來儀。</text>
<title>賞天壇</title>,<text>境淨非人世。丘圓逼太虛。山河扶殿宇。松柏護庭除。享事誠無缺。祠官禮若初。吾皇方對越。功業孰能如。</text>
<title>觀伶樂</title>,<text>天寶當年曲。誰敎動我情。蹁躚來鶴舞。箭瑟雜鸞笙。技絶千般妙。身輕百態生。歌音尤可愛。一半是秦聲。</text>
<title>觀伶樂 其二</title>,<text>一隊千行樂。同聲四妙人。舞才呈綺袖。歌曲起樑塵。但可窮歡賞。寧能說苦辛。他鄕歲已暮。買醉莫辭頻。</text>
<title>歲暮</title>,<text>漢北孤吟外。江南一病餘。寒燈當戶暗。新月捲簾疏。客路時將晩。詩情老易除。天涯霜雪重。無雁寄家書。</text>
<title>歲暮 其二</title>,<text>世事狂歌裏。形骸醉夢餘。天寒弊裘冷。風緊破窓疏。新曆驚春至。窮愁逼夜除。孤燈耿不滅。悄悄臥看書。</text>
<title>偶題</title>,<text>久客知吾道。他鄕見物情。塞雲多斷續。關月自分明。玉柱臨風響。靑蛇掛壁嗚。何當旋故里。野老席相爭。</text>
<title>玉河館。次書狀韻。</title>,<text>旅宿何多日。鴦衾減舊香。寒燈伴客館。孤夢落江鄕。道路愁邊闊。光陰鏡裏忙。懷人人不見。欹枕思蒼茫。</text>
<title>謝恩</title>,<text>駐節靑冥上。瞻雲紫氣連。寵章頒瑞錦。恩宴敞華筵。禮數多閑暇。笙歌迭後前。平生榮遇地。應說丙辰年。</text>
<title>謝恩 其二</title>,<text>趁賀初陽進。辭朝臘月中。肉黃爲客久。髮白坐詩窮。翕赫觀今樂。沖融誦古風。文明眞盛矣。吾道亦云東。</text>
<title>曉占 是夜夢侍天顏</title>,<text>病骨倦行役。光陰仍歲時。分明夢午夜。咫尺覲龍墀。冷月穿壞壁。疏風捲薄帷。曉來還上馬。指日點朝儀。</text>
<title>走步前韻。仍寓所思。</title>,<text>雪消陽動後。梅發臘殘時。拜出蒼龍關。回瞻赤石墀。春風吹碧柳。香夢入羅帷。想得經年別。容顏減舊儀。</text>
<title>詠遊冶郞</title>,<text>誰家遊冶客。暮入薊門廻。美酒黃金勺。佳人白玉顋。淸歌纔宛轉。長笛更悲哀。醉後多情調。黃昏要再來。</text>
<title>贈豐潤主人 二首</title>,<text>郊扉連縣郭。驛路接長亭。地爽風生榻。簷虛月入廳。殘尊能遣悶。暮齒欲添齡。頭白成何事。飄飄愧寓形。</text>
<title>贈豐潤主人 二首 其二</title>,<text>久客貪歸路。侵星理幅巾。鬢隨霜雪變。愁與歲時新。但見天邊月。難逢夢裏人。江梅應未落。回轡及靑春。</text>
<title>效古再用前韻</title>,<text>十里復五里。長亭連短亭。朝餐對空案。暮宿棲寒廳。駑馬戀黃道。蒲柳迫頹齡。世事且抛擲。得酒便忘形。</text>
<title>效古再用前韻 其二</title>,<text>霜嚴斷衣帶。路促忘盥巾。山川歷歷舊。歲月滔滔新。若待奏請行。頻問道上人。家鄕無恙否。臘盡又逢春。</text>
<title>旅店</title>,<text>每歎羈遊闊。難禁旅恨強。巾車到城郭。煙火似村莊。犬識曾留客。尊盈舊日嘗。更深悄無睡。虛幌閃燈光。</text>
<title>夷齊廟</title>,<text>秣馬灣江上。登亭日暮時。城空孤竹國。雲冷采薇祠。宇宙綱常在。山河節義持。傷心萬古意。倚柱獨吟詩。</text>
<title>夷齊廟 其二</title>,<text>年年首陽路。過客幾成詩。節義元非假。仁賢自秉彝。丹靑遺像立。竹帛大名垂。再拜薦蘋藻。江煙迷古祠。</text>
<title>翰林莊</title>,<text>大家白翰院。城裏好園林。視草聲名大。迷花歲月深。朝廷疏記憶。溪友與參尋。浮世昇沈理。怡然付醉吟。</text>
<title>山海關除夕。次書狀韻。</title>,<text>村醅猶臘味。隣社已春輝。道路雖艱險。朝廷足是非。鹿門心未遂。龍額計還違。唯有田園夢。中宵獨自飛。</text>
<title>深河驛口占</title>,<text>塵埃常摘埴。鞍馬尙征行。魚雁俱寥落。烏蟾任送迎。簪邊搔白髮。物外憶黃精。曉起呼僮僕。屠蘇更細傾。</text>
<title>曹家店和書狀</title>,<text>飽聞賢主人。開館接行賓。襟抱蘇公子。風流賀季眞。關中君是老。席上我非珍。多謝慇懃意。臨岐勸酒頻。</text>
<title>聞永柔倅柳 耆叔 歸覲延州</title>,<text>永川賢太守。聞道赴延城。別夢驚孤枕。春雲隔幾程。佳期應不易。良覿坐難成。楊柳東風畔。雙旌何處迎。</text>
<title>來時正使卒逝於馬兒谷。歸路悽感。遂成一律。</title>,<text>去歲相離谷。何心過此亭。分明臨別語。摠是好歸情。世事草頭露。人生湖上萍。悽涼灣路月。哭盡聽江聲。</text>
<title>追記柳田作</title>,<text>路入連城盡。江從闊岸平。人煙接撩羯。風土似蠻荊。客久親殊俗。杯深慰遠情。去來猶逆旅。頭白笑浮生。</text>
<title>留別仲氏。仍示諸友求和。戊午冬南征時</title>,<text>夜長殘燭盡。寒重弊裘穿。江海浮休客。乾坤去住筵。梅花漢水外。羈夢驛樓前。南討無多地。時時寄彩牋。</text>
<title>踰鳥嶺</title>,<text>候晴始行役。山路一條分。日照龍湫雪。風驅主屹雲。逢迎殘吏拜。鞭叱倦驂奔。莫道途中苦。仍成嶺外文。</text>
<title>新寧西軒。次板上韻。</title>,<text>高閣臨無地。層巒切太虛。竹寒殘雪外。梅動一陽初。中聖排深悶。思賢看古書。不緣靡盬日。那得暫時居。</text>
<title>盈德淸心樓。次板上韻。</title>,<text>山埶千峯峻。江光一道明。地幽塵慮醒。樓迥客心淸。別夢驚春序。羈遊見物情。吾當仍卜築。浮世足嘲評。</text>
<title>次從事遊內延山韻 二首</title>,<text>聞道前朝寺。樓臺高復深。洞雲依細石。山月上遙岑。警鶴零珠露。疏松奏玉琴。尋幽病未慣。空想坐禪心。</text>
<title>次從事遊內延山韻 二首 其二</title>,<text>寥落禪房靜。崎嶇石路深。羈蹤滯窮海。勝賞隔重岑。綠水陳琳筆。黃堂子賤琴。山中足仙侶。起我未歸心。</text>
<title>次黃東萊汝一韻</title>,<text>斗北瞻金闕。天南泛海舟。丈人家食日。賤子管糧秋。聚散浮雲白。心情苦竹幽。會須梅未落。更與八仙遊。</text>
<title>次黃東萊汝一韻 其二</title>,<text>久別音容隔。相逢齒髮遲。月松淸宴賞。蕭寺好襟期。臘去梅粘屐。春生凍作泥。何如文字飮。一一答良時。</text>
<title>贈醴泉士人李弘經</title>,<text>老去搔斑鬢。羈遊見物情。條風吹脈脈。山鳥語嚶嚶。臥病詩仍廢。危時酒細傾。煩君山一半。鷗鷺與同盟。</text>
<title>星山百花軒。次板上五峯韻。</title>,<text>漢北春應老。江南已落花。公庭鳥語亂。官道樹陰斜。撿藥身多病。欹眠夢到家。何妨淹客旆。更待月流華。</text>
<title>挽姜軍威 應文</title>,<text>憶昔中興洞。聯鑣賞晩秋。淸遊夢獨在。陳跡淚雙流。鮐背稀年貴。銀臺贈秩優。他時餘慶地。文采看天球。</text>
<title>示邊明叔 聞前夜失馬。故一聯有云。</title>,<text>漢郭經冬雪。麻湖盡日風。詩情千首裏。交契一杯中。我已爲江客。君休歎塞翁。相逢仍地勝。不必問瀛蓬。</text>
<title>次老杜韻。詠梅示邊明叔。</title>,<text>門壓三江遠。村連一徑開。梅寒仍臘雪。酒熟已春杯。但喜詩情促。休傷歲序催。如何彭澤吏。臨老始歸來。</text>
<title>次老杜韻。詠梅示邊明叔。 其二</title>,<text>浦口寒威重。房櫳密席開。徵詩頻染翰。留客更添杯。月色沙邊至。梅香雪裏催。稚兒能候我。知自剡溪來。</text>
<title>次老杜韻。詠梅示邊明叔。 其三</title>,<text>已向曲中落。又從江上開。正當今夜月。似勸故人杯。舟在經須棹。驢疲不用催。繁花未幾日。問我數能來。</text>
<title>次題僧軸</title>,<text>蘭若前朝寺。天磨第幾峯。樓高不受暑。屋煖更無冬。水檻迎新月。風琴散古松。向來同社計。頭白愧塵容。</text>
<title>送泰安倅尹士謹</title>,<text>別意苦難制。故人湖上歸。經邦自匪遠。典郡莫言微。海市魚鹽足。官庭訟理稀。行裾病未摻。愁絶寸心違。</text>
<title>送黃海方伯權正吾 怗</title>,<text>地部劉公幹。宣城謝眺詩。朝廷重藩翰。奬擢爲艱危。問俗憂民切。籌邊出畫奇。如吾病無用。頭白只傷離。</text>
<title>伏次林川客舍酬唱韻 二首</title>,<text>郡紱西湖畔。柴門漢水陽。山川幾道路。節序又炎涼。晤語知何地。杯觴且跼場。唯憐窓外竹。中夜發淸商。</text>
<title>伏次林川客舍酬唱韻 二首 其二</title>,<text>灑落陶彭澤。酸寒孟溧陽。寢甘氷簟滑。瓜嚼水晶涼。吟嘯多閑暇。魚鹽足市場。兩州兄及弟。聲績聽行商。</text>
<title>贈日本從事辛榮吉啓榮</title>,<text>忍說辰年痛。深羞祗自知。交隣且不可。作拜欲何爲。板屋傳遺句。沖庵儼舊祠。平生感慨志。臨別立多時。</text>
<title>奉贐謝恩上使 辛酉西征時</title>,<text>聞道遼陽戍。經春未解兵。丈人膺此命。關路柰難行。節序鶯花晩。羈遊鬢髮明。時危更相別。均惱去留情。</text>
<title>次石門韻</title>,<text>屈指年方七。茲行度已三。盍簪雖則幸。筋力定何堪。握節酬恩遇。趨庭奉旨甘。歸鞭亦先我。臨發寄封緘。</text>
<title>過凌漢愴懷 三首</title>,<text>漢山已隔絶。滄海沒津涯。多病此爲客。深春方到家。羸驂倦不進。頑僕困無譁。三日雙蓬鬢。蕭蕭一半華。</text>
<title>過凌漢愴懷 三首 其二</title>,<text>何年征戰地。往跡見遺骸。苦月空留照。寒波似訴哀。招魂無處去。酹酒少人來。題柱平生志。寥寥儘劫灰。</text>
<title>過凌漢愴懷 三首 其三</title>,<text>宇宙眞男子。鷹揚領大軍。心懸天北極。旗掣海東雲。漢運方全盛。夷情減十分。曉來看氣像。花意自氲氛。</text>
<title>呈毛都督 文龍</title>,<text>督府當朝傑。桓桓古將風。天威振夷夏。地埶控西東。襟抱杯觴際。煙花島嶼中。七年三禮遇。摸寫亦難工。</text>
<title>早發肅寧館</title>,<text>歷歷曾行路。千山與萬川。不緣輸膂力。何以答埃涓。野鳥催春種。泉流醒晝眠。幾時竣事後。歸去報王前。</text>
<title>次趙正 璞 韻 二首○以下四首。己巳夏在舒川作。</title>,<text>湖外西林郡。扶蘇故國城。相思不相見。爲客若爲情。漫抱經年病。閑酬苦雨行。非無待君酒。吾老恐難傾。</text>
<title>次趙正 璞 韻 二首○以下四首。己巳夏在舒川作。 其二</title>,<text>一臥滄江久。何年別洛城。生平只自信。人或不知情。忽忽發孤嘯。飄飄成獨行。看山仰白首。紗帽任欹傾。</text>
<title>次李承旨 德溫 韻 二首</title>,<text>藍浦不多地。曾聞丈者居。林園足松竹。契闊只圖書。屛跡交遊斷。休官野老如。塵埃十年夢。寂寞酒醒餘。</text>
<title>次李承旨 德溫 韻 二首 其二</title>,<text>夏服唯疏葛。秋餐只落英。相逢海上客。不用世間名。江月誰賓主。沙鷗是弟兄。晩來幽興足。漁笛兩三聲。</text>
<title>題漁隱堂 權堤川澳亭。在廣津。</title>,<text>路細通崖口。江長走海門。疏鍾十里寺。落木數家村。已喜衣添雨。休誇月上軒。期君十月後。白雪又靑尊。</text>
<title>題殿中契軸</title>,<text>制以茶時重。員從亂後刐。聯翩臺上會。風采殿中班。古事分新軸。歡情接好顏。良辰宜酩酊。異日記追攀。</text>
<title>次曹子實 文秀 韻 以下甲戌以後在江陵時</title>,<text>老去心猶苦。愁來鬢已疏。政當龍欲蟄。不是雁無書。勝賞仙區裏。籬懷秋雨餘。遙將一片夢。相訪更躊躇。</text>
<title>月精寺。次林石川韻。五首</title>,<text>竹冷堪梳髮。松鳴當奏絃。尋幽成隱吏。不語似參禪。洑靜龍長睡。壇空鶴共眼。從前未歸恨。說與老僧宣。</text>
<title>月精寺。次林石川韻。五首 其二</title>,<text>曾將行履遍。恨入此山遲。屈曲雙溪路。逢迎七祖師。灘聲來遠枕。峯影落深巵。夜久悄無夢。僧言簷月移。</text>
<title>月精寺。次林石川韻。五首 其三</title>,<text>檜直參天柱。泉空吼地雷。愁登山路險。喜得殿門開。困睡頑僮倦。烹茶老釋催。晨鍾發深省。不用壯心摧。</text>
<title>月精寺。次林石川韻。五首 其四</title>,<text>塔聳三千劫。天空十二闌。嫩嵐相靉靆。獨鳥暮歸還。陡覺塵心醒。方知道界寬。楣間石老句。唱斷滿珠盤。</text>
<title>月精寺。次林石川韻。五首 其五</title>,<text>萬古月精寺。上方淸更幽。溪山如許秀。松桂幾人留。雨過雲收洞。秋深葉墮湫。不緣爲客日。那得做奇遊。</text>
<title>贈淸河倅沈文徵 東龜</title>,<text>淸河是古縣。羅代國之門。逬旅天涯客。逢迎地主恩。山圍千嶂合。海納百川奔。明發還歸去。相思月一痕。</text>
<title>題僧信誾軸。用李汝固 植 韻。</title>,<text>憐渠本淸淨。無是亦無非。只爲隨緣住。何妨與世違。化糧穿草屨。潤肺吸林霏。安得尋師去。松風拂我衣。</text>
<title>羽溪縣</title>,<text>朝辭瀛府館。暮得羽溪軒。路盡方通海。山開忽有村。半生耽酒賦。萬事信乾坤。有意尋仙丈。江花喜更繁。</text>
<title>次示學官權尙遠</title>,<text>傑閣臨無地。層城切太空。鶯花佳節半。鯨飮此時同。景好詩難就。歌喧曲未終。應知仙侶會。聲價滿關東。</text>
<title>次愚伏韻。題金季誠 忠愨 帖。</title>,<text>夙昔眞奇遇。文翁與伏生。薰陶元造化。奬許摠精誠。忍說中年事。空餘舊日情。吾衰亦未弔。身上愧簪纓。</text>
<title>重五日。會倚雲樓。</title>,<text>山高常泄雨。池淨細通泉。節序當中夏。樓居儼若仙。三行紅粉黛。千尺碧鞦韆。底事流鶯囀。令人淚逬筵。</text>
<title>次柳汝常韻</title>,<text>漢北千山阻。湘東苦竹斑。樓臺淹歲月。琴鶴伴淸閑。境接篷瀛上。情深伯仲間。翻然明日別。要與待壺乾。</text>
<title>次示李之楘</title>,<text>人間眞傲吏。壺裏是仙翁。澹澹鼇頭月。冷冷鶴背風。長歌短詠裏。萬事一杯中。此日不相見。山川崇復崇。</text>
<title>次東州使相韻</title>,<text>嶺外淸秋盡。籬邊小菊殘。銅章荒政拙。玉節野童看。地遠驚身老。盟深保歲寒。所嗟靡盬日。飆馭勉留難。</text>
<title>上院寺。次使相韻。</title>,<text>此寺何年刱。禪門面水源。塔尊曾幾劫。僧定自無言。落月懸橋樹。疏鍾醒客魂。雲輧秋共去。陳跡想秪園。</text>
<title>挽鄭德餘 百昌</title>,<text>三年隔顏貌。一札趁秋期。孰謂朝陵日。仍成暮出悲。長留詩卷在。不復酒杯持。獨有溟州客。題詞涕更垂。</text>
<title>贈柳汝常</title>,<text>襄陽舊都護。秩滿向秦京。迢遞千山雪。連綿幾日程。豐碑過客淚。別語故人情。我豈長留者。春風亦此行。</text>
<title>題上院僧浩悅軸</title>,<text>削髮當年計。名山跡更周。孤雲將獨鶴。玄圃與丹丘。說法依禪榻。翻經上梵樓。重逢五臺畔。能復幾時留。</text>
<title>自江陵向月城</title>,<text>九月月城路。滿山山菊花。疏鍾雲外寺。落雁海邊沙。物色迎麾蓋。琴歌間綺羅。風流隨處好。行子亦繁華。</text>
<title>用辛士毅 慶遠 韻。送兒子行善還洛。</title>,<text>三丈嶺頭雪。此時那遠行。憐吾已衰老。覺汝是豪英。天寒且酒盡。月落更參橫。朋發招提路。相離無限情。</text>
<title>次梧里相國賜几杖宴帖韻 癸亥九月六日</title>,<text>紫極初昇日。黃扉再相年。太平知有像。嘉會更無前。几杖稽周典。罇罍敞楚筵。禮隆尊齒德。地迥望神仙。令節秋將晩。天廚錫屢宣。恩榮同拜舞。伶樂迭歌絃。詠歎今枚叟。鋪張古史遷。香山豈足貴。洛水莫能先。素志唯公耳。蒼生庶息肩。非才容汎愛。獻頌愧狂顚。</text>
<title>登望海亭。次滇西王致中韻。丙辰赴京時</title>,<text>絶塞窮荒外。長城大海前。地虛浮蜃氣。亭豁秩瓊筵。蟾影盈還缺。鷗波碎却圓。茲行眞有數。良覿豈無便。倚柱心猶壯。當杯興更牽。分留收物色。陶冶賴詩篇。莫恨身爲客。飜疑羽化仙。羈懷看落日。衰鬢惜流年。不是囊空物。堪憐酒似泉。黃昏有餘思。把袂重留連。</text>
<title>登角山寺</title>,<text>秦州鶉尾分。燕路斗杓橫。寺壓千年柱。山連萬里城。投筇孤客到。叉手一僧迎。慰渴煎茶速。臨流展席平。頭陀占地勝。關海自天成。說法同禪坐。穿雲友鹿行。幽襟看雪色。虛閣聽松聲。玉女峯楢妙。金沙境更淸。休言奇賞遍。還覺旅愁生。倚檻風箏動。分岐月影明。憐渠堪隱跡。半世不知兵。安得抛塵累。相忘物外情。</text>
<title>次環碧堂韻</title>,<text>灣州形勝地。樓觀聳亭亭。俯瞰江潮白。平臨嶽埶靑。興圖曾點綴。王命慣行經。別構何年月。流泉此滀渟。晴虹跨碧落。彩鷁駕蒼冥。縹緲疑淸漢。泓澄謝濁涇。雲煙工作態。鱗介巧潛形。鶴馭超西海。鵬風捲北溟。群仙齊佩玦。衆樂隱雷霆。繞砌粧花艶。巡簷蠟炬熒。韶華供筆硯。神物護窓櫺。軍事看開甲。衙時問點丁。氓疲蠲重賦。政簡用輕刑。喜與張槎會。欣從鄭驛停。憑欄對碧草。牽纜賞丹萍。洒落新賢宰。風流舊使星。遊魚慢舞戲。昂馬淨琴聽。轉眄窮歡謔。聯裾迭醉醒。柳堤遊騎住。花嶼怪魂馨。豈異尋眞境。還堪制暮齡。短材三尺朽。長劍十年硎。道遠憐騏驥。情深戀鶺鴒。閑愁悲落蘂。素計歎凋蓂。蝶夢迷孤枕。葵忱仰大庭。才微慙倚玉。力瑣負撞筳。邊塞多烽燧。鄕山長茯苓。歸心苦未果。羈思忍胡寧。莊舃吟烏几。王喬想鶴翎。浮名幾潦倒。亂髮已飄零。滿地江湖在。吾還養性靈。</text>
<title>送冬至副使李伯吉 善復○丁未秋</title>,<text>使筆掄簡屬才良。時論同歸李侍郞。經幄十年紫葉誥。仙槎萬里上銀潢。多情木葉鳴虛館。無數荷花落晩塘。遙想九天趨賀罷。玉聲搖月下明光。</text>
<title>送李從事北征</title>,<text>烽火今年報虜塵。故人關外戒征輪。參謀北幕新從事。輔德東宮舊侍臣。題柱壯心看鏡晩。望鄕愁夢倚樓頻。歸來獻捷應非遠。三月煙花紫禁春。</text>
<title>送奇凡汝寅 協 按海西</title>,<text>侍臣西去雪紛繽。聞道金河賊虜屯。自是摠戎存大體。古來從事在其人。陳琳草檄才無敵。何遜吟詩興有神。努力莫忘淸塞志。佇看冠冕畫麒麟。</text>
<title>穆陵挽章 二首○戊申夏</title>,<text>訟獄當年屬聖人。太平四十二回春。誠深洒恥宗祊正。義大扶綱日月新。方擬華封爭祝壽。豈知仙寢忽無晨。都門此夜朝衣淚。最是鑾坡舊侍臣。</text>
<title>穆陵挽章 二首○戊申夏 其二</title>,<text>先臣遭遇荷陶甄。世祿相傳六十年。犬馬誠深知有死。丘山恩重報無緣。人間黼座依然在。天上仙蹤若箇邊。盛際卽今如一夢。長陵松柏鎖寒煙。</text>
<title>送金山倅黃一之 謹中</title>,<text>爲養南中借一麾。誠深烏鳥世多奇。靑雲雅望昇沈際。白首交情去住時。桃李欲開春意懶。江潮半落夕陽遲。君歸萬里堪乘興。明日觀棋知對誰。</text>
<title>留楊口縣。寄南崖。</title>,<text>豸冠當日立金鑾。底事東來作馬官。風雨一番塵世窄。乾坤萬里酒杯寬。羈魂點點雲山隔。客夢依依夜月寒。肯把梅花時遣寄。峽舟明發向長安。</text>
<title>題天繪堂 己酉赴錦城時</title>,<text>卜築名區抗小亭。多君心地自虛靈。窓當嶽埶延朝賞。枕繞泉聲入夜聽。雅趣只應甘寂寞。閑情元不念丹靑。最憐物色呈眞態。肯借龍眠繪素屛。</text>
<title>宿古長城</title>,<text>長城南畔斷巖陲。下馬先尋孝子碑。落日村墟無古道。行人山木有新詞。羈魂萬里秦京阻。客路千盤桂嶺危。庭際菊花開向我。滿衣涼露立多時。</text>
<title>次滄浪亭韻</title>,<text>主人南國擅風流。磊落胸襟隘九州。獨把長竿沙際去。有時孤棹月中遊。成都短褐心猶壯。錦里還丹鬢未秋。怊悵此身空潦倒。任敎簪組負輕鷗。</text>
<title>題百花亭</title>,<text>天畔孤亭枕碧流。名區形勝冠神州。誰知蓬島棲霞客。又向湖南攀桂遊。萬里歸心金闕曉。一船明月錦江秋。詩仙物色如分我。他日忘機共白鷗。</text>
<title>次前韻 七首</title>,<text>亭下平湖深不流。東南一道走名州。樵漁有味林泉滯。簪紱無心帝里遊。山雨來時移枕簟。隣僧去後看春秋。乘閑剩欲尋幽隱。恐起沙邊睡月鷗。</text>
<title>次前韻 七首 其二</title>,<text>濯錦滔滔東北流。歸心寂寞向秦州。淸尊昨日與君飮。綠綺明朝何處遊。蕉葉細鳴虛館雨。荷香已死小塘秋。主人莫怪忘機事。水宿元來只白鷗。</text>
<title>次前韻 七首 其三</title>,<text>聖朝何必淚長流。浪跡湖南五十州。山水已符康樂志。文章未廣子長遊。黃花作意猶含露。紅葉無言又送秋。心折此時增感慨。海天回首歎飛鷗。</text>
<title>次前韻 七首 其四</title>,<text>擬向仙區占上流。風塵不復夢中州。漁村酒熟邀皆去。菊院花姸淨可遊。窓外藥爐三日病。鬢邊霜髮一年秋。明朝更踏江橋路。莫謂深盟負白鷗。</text>
<title>次前韻 七首 其五</title>,<text>棄繻當日曉兵流。歷抵侯王遍八州。勳業不關靑簡載。形骸寧逐赤松遊。交情淡淡三杯酒。世事紛紛一局秋。風景撩人詩未就。更憑江檻數眠鷗。</text>
<title>次前韻 七首 其六</title>,<text>錦江之水漾玉流。錦城之山圍大州。正憐月出波底明。更復船從天際遊。詩仙一醉到千日。桂花未落今幾秋。他年我亦拂袖去。滿地江湖雙白鷗。</text>
<title>次前韻 七首 其七</title>,<text>乾沒何曾混俗流。平生欲慕薛居州。孤懷幾作郢中奏。片夢每通岐下遊。塵世百年傷旅鬢。乾坤半夜失淸秋。天寒斗覺風霜重。恐使滄江飢白鷗。</text>
<title>口號贈五忘翁 二首</title>,<text>霜後能紅霜後黃。滿庭叢菊拂衣香。杯盤草草夜將半。雨雪霏霏天政涼。身外空名那掛眼。湖中此會各傾觴。明朝擬卜江南地。事主他年日更長。</text>
<title>口號贈五忘翁 二首 其二</title>,<text>萬事人間髮已黃。中宵不寐坐焚香。他鄕藥物驚身病。苦竹秋聲送夜涼。君去此時無贈語。月明何處更携觴。試看漢水東流海。別意茫茫誰短長。</text>
<title>次韻</title>,<text>微蹤猥廁九重天。補衮才慙席屢前。鶴髮纔將湖海上。鸞書催召御爐邊。秋光荏苒霜凋鬢。客路蒼茫月掛弦。堪恨別離同落葉。晩風吹散太狂顚。</text>
<title>湖堂口號 二首</title>,<text>颯颯江飆滿袖寒。幅巾蕭洒共憑欄。孤城樹色煙沙際。遲日樓陰水鏡間。魚鳥有期那肯負。風塵無地可求安。朝來直欲乘舟去。何處靑苔僧掩關。</text>
<title>湖堂口號 二首 其二</title>,<text>六月江深畫閤寒。滿庭松竹護朱欄。微茫島嶼江煙外。多少樓臺落照間。美景只應終日醉。浮生能得幾時安。傍人莫問昇沈理。萬事如今摠不關。</text>
<title>送李伯吉之公山</title>,<text>王事寧論內外官。多君作宰出江干。杯盤惜別酒難醉。花鳥催時春易闌。故國山河餘百戰。雄藩鎖鑰控三韓。遙知夜夜危樓上。金殿爐煙夢裏看。</text>
<title>寄龍淵 兪學曾時爲鏡城判官</title>,<text>關山迢遞路難通。兩地相思恨不窮。蝶夢頻驚千里外。雁書纔得一年中。天邊暮角吟荒塞。城上陰雲掩太空。他日莫忘經濟志。衆傳君有諍臣風。</text>
<title>送柳川赴北關 韓俊謙</title>,<text>賊火連年近北門。相公投筆戒戎軒。靑錢萬選詞林匠。玉節三持聖主恩。關外月明宵拆響。隴頭風掣凍旗翻。遙知出塞無相識。莫怪頻頻進酒樽。</text>
<title>送用拙赴關東 由浞</title>,<text>曾上蓬壺臥翠微。四仙陳跡夢依俙。白雲有約人先去。紅葉無言秋又歸。千里江山頭易皓。十年榮辱計相違。男兒到底輸筋力。不用臨岐道是非。</text>
<title>遊西湖。次老杜韻。</title>,<text>倚棹芳洲散客愁。風光撩我又登樓。塵埃肯較浮沈事。江海寧爲汗漫遊。落照蒼茫迷別浦。輕鷗出沒泛中流。何人更起滄浪興。長笛一聲歸渡頭。</text>
<title>次伏龜亭韻 二首</title>,<text>仙區夢想幾多時。怳惚溪山畫裏移。灘響已添三夜雨。松陰應轉萬年枝。郞官愁鬢籠禽思。太守風流海鶴姿。安得一尊相訪去。世間榮落醉無知。</text>
<title>次伏龜亭韻 二首 其二</title>,<text>聖朝千載値佳期。一節寧從進退移。東洛風霜身已老。北山蘿月夢長隨。靑蠅白鳥爭相得。黃犬蒼鷹悔可追。聞說伏龜饒勝事。不秋歸賞恐非癡。</text>
<title>挽尹判書粹夫 國馨</title>,<text>直道匡時鬢髮斑。早持風采擅朝班。平生忠孝知誰竝。浮世榮枯自不關。嶽氣方看千載後。天倫何遽一年間。傷心鶴馭攀無路。江月蒼茫落曉山。</text>
<title>和寄紫陽道友</title>,<text>銀海漫漫路轉遙。夢魂飛去不知勞。依俙駕鶴遊玄圃。忽復棲霞醉碧桃。花嶼小梅仍臘韻。橘洲微雨已春膏。須臾踏遍三千界。壺裏君應識我曹。</text>
<title>渭城柳 二首</title>,<text>東風搖蕩拂金明。二月春光滿渭城。裊娜長條初帶雨。輕盈密葉欲藏鶯。街頭詞客留遊騎。橋上行人惱別情。攀折年年添苦恨。莫敎羌笛暗飛聲。</text>
<title>渭城柳 二首 其二</title>,<text>毿毿楊柳鬱金橫。偸得春光遍渭城。舞妬纖腰風未定。淚盈嬌眼雨初晴。能敎好事窮歡賞。幾挽長條繫客行。最是陌頭閨日永。莫留鶯語攪愁情。</text>
<title>歸及春風斬釣竿 以下三首壬子日課</title>,<text>爲祿元非智效官。塵埃潦倒興將闌。春回縣郭身千里。夢入鄕園竹萬竿。風動小窓疏影轉。月臨前浦舊磯寒。明朝擬斬捎雲幹。好着煙䉴釣碧灘。</text>
<title>桐葉坐題詩</title>,<text>幅巾隨意過溪東。再到何翁古苑中。從倚石欄仍得句。爲題桐葉更呼童。吟成不用衡陽價。筆落還敎麗藻工。多謝主人能勸客。共携茶椀賞春風。</text>
<title>薦櫻桃</title>,<text>游魂假氣欲何逃。報道官軍破賊壕。九廟英靈嚴具禮。一年佳節薦含桃。春秋感物誠常篤。周漢興邦運更遭。還喜小臣叨盛際。敢將歌頌染柔毫。</text>
<title>挽鄭同知和伯 協</title>,<text>滔滔宦海急流中。勇退當年獨數公。四壁一身眞長物。兩朝雙鬢爲孤忠。詩書有主魂堪托。仁壽無徵理莫窮。追憶去年逃酒日。滿庭春草鳥呼風。</text>
<title>挽朴二相夫人</title>,<text>別鶴哀鳴秋夜長。江流不語去茫茫。蒙莊已盡存亡淚。侍御空悲櫛珥香。詩禮鯉庭蘭玉在。資銜細軸寵恩章。傷心六十年中事。一抹寒煙素滻傍。</text>
<title>松京懷古 以下丙辰朝天錄</title>,<text>國破家亡成古今。靑山不語水無心。霞殘小洞樵歌發。月鎖荒臺野草深。天外夕陽孤鳥沒。寺邊秋逕一僧尋。凄涼五百年中事。留與行人入苦吟。</text>
<title>贈海西方伯</title>,<text>不是園田無好緣。半生形役足堪憐。曾迎詔使東浮海。又逐仙槎北上天。馬首千山紅擷錦。客邊雙鬢白勝綿。相逢幸値棠陰裏。呼取離杯聽管絃。</text>
<title>龍灣。次柳昌吉韻。</title>,<text>天寒陡覺入關深。霜落燕山葉脫林。三鳴江平秋塞靜。九龍灘減古城陰。年華荓垂重陽節。客路迢迢萬里心。多謝故人來問我。可堪明發隔千岑。</text>
<title>次金孝仲延春堂韻 二首</title>,<text>相思湖嶺幾多年。鴨水秋風共此筵。冷雨蕭騷虛館葉。敗香顚倒半池蓮。歸魂萬里故山外。長笛數聲何處邊。醉後狂歌日將暮。壯心磊落撫龍泉。</text>
<title>次金孝仲延春堂韻 二首 其二</title>,<text>世事悠悠更萬端。秋懷付與酒杯寬。張槎有契眞仙分。季子無裘柰歲寒。驛路逶迤衝塞近。鄕心迢遞度關難。煩君此別休相惜。他日歸來且挹蘭。</text>
<title>次書狀黃岡韻</title>,<text>二八蛾眉翠黛橫。藍田溫玉紫煙生。曾從廣遠樓邊見。又向秋風館裏迎。雲雨幾霄尋舊約。山河無處慰離情。何當更待靑春日。楊柳長堤挽客纓。</text>
<title>賞華表柱。次王學士光祖韻。二首</title>,<text>昔人已化鶴歸去。此地空餘化鶴詩。片石苔深微有字。疏松棲老半無枝。塵間往事雲俱散。天上仙蹤世不知。依舊月明華表柱。客來千載共心期。</text>
<title>賞華表柱。次王學士光祖韻。二首 其二</title>,<text>空庭寂寂丁仙宅。片碣斑斑學士詩。江月尙留華表柱。野雲猶鎖鶴巢枝。人非物化何曾恤。海渴山摧了莫知。風骨杳然無覓處。欲從三島問歸期。</text>
<title>次北渚贈行韻</title>,<text>天上迢迢十二城。銀河一派接東京。連年壤奠無虛歲。今日星槎愧此生。遼海路長秋已過。薊門霜重月同行。憑君更覺歸朝樂。爲訪家兄道我情。</text>
<title>又用北渚韻示書狀</title>,<text>曉飯沙村出古城。征鞭迢遞向秦京。銀河欲落星芒動。玉宇纔陰雪意生。山入遠天疑鳥過。路通荒戍見人行。同來萬里艱難遍。問子何如涉世情。</text>
<title>詠廣寧</title>,<text>磊落廣寧天下壯。當年開刱孰能之。千尋濠水橫爲帶。四面城隍繞作籬。御史風稜何震疊。將軍籌畫在便宜。如今始遂平生賞。更駐征車一政詞。</text>
<title>追記西郊餞宴韻</title>,<text>穆穆天皇闢四門。萬方冠蓋接軺軒。無論道里同文䡄。不隔人心異語言。茶戶有時蘇病肺。酒旗隨處醉詩魂。催驂暮入前屯衛。城外寒潮沒舊痕。</text>
<title>登望海亭。次滇西王致中韻。二首</title>,<text>乾坤盡入舊堤封。表裏河山活畫濃。波蹙薊門蒼淼淼。嶽連秦障碧重重。羌胡款塞天威震。虎豹臨關劍氣衝。登眺此時心目壯。況招仙侶與相從。</text>
<title>登望海亭。次滇西王致中韻。二首 其二</title>,<text>山河肇朕想鴻濛。徙倚長城望碧空。形勝尙留秦世外。人煙猶匝漢家中。峯雲靉霴來雕檻。海月蒼茫出貝宮。今我遠遊非偶爾。可無詩句續諸公。</text>
<title>題山海關 二首</title>,<text>羈懷牢落惜流年。行李悤悤向北燕。玉帛恭將雙闕下。夢魂先繞五雲邊。才無專對身無補。學未知方道未全。君到玉河須點檢。錦嚢能貯幾詩篇。</text>
<title>題山海關 二首 其二</title>,<text>客路黃塵染弊衣。故園長送夢魂飛。張梨潤肺神還爽。杜酒澆腸力更微。四海梯航歸禹貢。百年民物頌周畿。鯫生亦忝星軺後。佇看初陽萬物輝。</text>
<title>萬柳莊。次西坰韻。二首</title>,<text>萬柳參差一水邊。當年物色摠依然。功名已許藏盟府。閨範終敎映史編。深院落花塡古井。小塘零露濕秋筵。行人莫隕今朝淚。舊業雲仍尙可傳。</text>
<title>萬柳莊。次西坰韻。二首 其二</title>,<text>門巷深深水殿涼。居民云是翰林莊。池荷浥露紅房倒。溝柳牽風翠帶長。世事蒼茫餘古宅。勳名磊落紀崇岡。今來剩欲窮歡賞。柰此嚴程太劇忙。</text>
<title>夷齊廟</title>,<text>灤河東頭二子祠。古壁荒涼雲氣吹。首陽春風餘蕨草。故宮行人傷黍離。氷霜淸節起頑懶。香火舊俗知尊師。是時秋天正搖落。何處老翁來賦詩。</text>
<title>漁陽橋</title>,<text>底事關中久滯留。只緣簪紱不曾投。鄕書斷絶東京路。煙樹蒼茫古薊州。何者狂童專地猘。當時天子昧兵修。如吾恨未爲唐將。直斬長鯨碧海頭。</text>
<title>通州江</title>,<text>馬首澄江一道斜。行程陡覺近京華。緣沙白舫看漁戶。隔岸靑帘認酒家。遠客懸燈無夢寐。何人入夜聽琵琶。窮愁到底催身老。回望東雲思轉加。</text>
<title>復用前韻</title>,<text>通府孤城落日斜。征人迢遞望東華。江山萬里連三輔。煙月千秋作一家。蠻館獨眠驚蛺蝶。潯陽何處怨琵琶。如今未制思鄕恨。恐入新春淚更加。</text>
<title>又用光祿寺賜宴韻</title>,<text>異地光陰南至近。中原道路北來高。九天閶闔迎晴旭。萬國衣冠捧赭袍。綉刺宮紋添弱線。陽生土脈動春膏。時當長養乾坤泰。再拜恩波及羽毛。</text>
<title>參演禮</title>,<text>如帝君王坐法宮。千官環佩爛緋紅。伶倫雅曲簫韶奏。獻祝封人拜跪恭。四海文明治洽洽。一堂魚水樂融融。吾東自古偏承渥。飮啄無非荷聖聰。</text>
<title>帝王廟</title>,<text>景德宮中列玉皇。至今精爽尙堂堂。春秋禴祀嚴靈殿。朝暮祠官守御床。前代垂功宜食報。後時遺澤要無忘。遐蹤再拜欣瞻仰。瑞色蔥籠黼坐傍。</text>
<title>次書狀寫懷韻</title>,<text>愧無三百誦詩聲。萬里艱難已飽更。天外音書久寂寞。夢中鄕路不分明。多情缺月縈窓素。何處寒碪隔水鳴。心折此時誰與語。玉河長夜計歸程。</text>
<title>次遁翁贈別韻</title>,<text>淸霜照鬢羞臨鏡。長路關心盡幾時。會見虯光騰踴躍。莫嘆鵬翼困低垂。看雲日下三冬過。聽雪燈前五夜遲。怊悵客懷無以遣。不嫌沽酒和新詩。</text>
<title>次書狀韻</title>,<text>吾兄詩格動悲哀。庾信平生宋玉才。書札天涯孤雁斷。臘梅窓外幾枝開。容華照鏡風霜苦。離別驚心歲月催。唯有故園蝴蝶夢。片時三度去還來。</text>
<title>次李子敏贈行韻。示書狀。</title>,<text>朝登峻嶺暮長江。三月辛勤抵大邦。老日容華銅已醜。少時筋力鼎能扛。靑尊酒肆君先醉。白戰騷壇我易降。同作使星俱潦倒。一家交契更無雙。</text>
<title>次芝江贈行韻</title>,<text>日日歸心憶漢陽。赤欄橋畔繫舟航。春生古渡梅花發。雪盡南坡細艾長。病客愁懷知夜永。故人詩句怨年芳。寧須盜飮排深悶。誰識當時吏部郞。</text>
<title>次西坰贈行韻。示書狀。二首</title>,<text>吾兄才調我何當。藻思羅含未古蒼。舊日虀鹽遊太學。幾年螢雪伴山堂。淸秋曉漏辭金闕。銀漢星槎覲玉皇。自幸半生同出處。午門芳節醉仙觴。</text>
<title>次西坰贈行韻。示書狀。二首 其二</title>,<text>南至纔窮臘月前。新陽生處思依然。蕭騷旅鬢逢霜早。漏洩春光着柳先。已喜殊方吾道在。肯隨流俗此心遷。紛紛萬事渾如夢。臥看香爐一穗煙。</text>
<title>次書狀思鄕韻</title>,<text>短髮迎霜似有期。朝來携鑷看絲絲。玄都雪盡春膏動。紫殿風微瑞旭遲。枕上幾驚池草夢。天涯難寄驛梅枝。自憐留滯身多病。時把閑愁付酒巵。</text>
<title>次遁翁韻</title>,<text>去秋相別菊殘後。來歲重逢梅落時。老守詞華憐俊逸。佳人香袖愛僛垂。唯應世事傷心易。不是官杯取醉遲。今夜悄然蠻館月。幾回吟遍贈行詩。</text>
<title>次書狀夜坐韻</title>,<text>杖節燕關雪正飛。千村寥寂鳥烏微。年華荏苒身空老。鄕路蒼茫夢獨歸。鬪鼠上床知夜靜。涼蟾入戶見人稀。支頤坐到燈花落。萬念悠悠一榻依。</text>
<title>賀至後。次南郭贈行韻。</title>,<text>碧落迢迢河漢斜。偶因佳節泊靈槎。千官環佩朝三殿。萬國梯航樂一家。輦路香煙分瑞象。玉墀仙蹕散神鴉。晨趨光祿霑恩宴。醉飽歸來眼有花。</text>
<title>次芝峯贈別韻</title>,<text>聚散悠悠一任天。聞君紫綬映衰年。身隨玉節趨班後。夢着黃堂坐嘯前。霜雪只敎添客鬢。山川無路寄詩篇。遙知吏退朝衙罷。醉裏微吟萬竹邊。</text>
<title>次書狀謾題韻</title>,<text>長安燈火九街西。坐到三更思欲迷。來日寒風吹獵獵。去時芳草長萋萋。簪邊鬢髮梳邊短。畫裏江山醉裏題。安得共斟家釀熟。臥聽春鳥上花啼。</text>
<title>下馬宴</title>,<text>潭潭大府綺宴開。帝遣春官慰遠來。禁臠縱橫出翠釜。流霞瀲灎溢金杯。陪臣禮數張騫節。學士文章宋玉才。宣勸屢行兼飽德。夜深歸路揷花回。</text>
<title>次書狀夜詠</title>,<text>節屆陽春綉線添。欣瞻雨露萬邦霑。臣功豈有絲毫補。帝德難摸筆舌尖。天外蒼茫沙塞雁。客邊圓缺廣寒蟾。何時竣事歸鄕國。四壁生涯學李髥。</text>
<title>漫題</title>,<text>關西名勝極風流。萬里歸來憶舊遊。遼海燕山回望眼。深杯密約在心頭。春光瀲灎吳姬酒。柳色參差蘇小樓。直待相逢重携手。平生離別始應休。</text>
<title>還家夢</title>,<text>羈愁不語坐良宵。壞館無人思寂寥。促漏時聞丹鳳闕。疏星漸落玉河橋。路通關海身遊遠。歲暮鄕山夢去遙。怊悵此懷誰與討。獨憑長劍壯心凋。</text>
<title>謝欽賜下程</title>,<text>勑下天廚送八珍。帝咨來汝海東人。誠心事大知誰竝。侯度連年久愈新。翠釜鮮肪傳白玉。金盤鮭菜照靑春。淪肌渙渥眞難報。問夜何其拜紫宸。</text>
<title>次月沙贈行韻</title>,<text>我往君歸未得閑。朝來眉目喜斑斑。離愁共向何時免。此去應知隔歲還。地接沙河雲出塞。春生烽燧月臨關。相逢相別空催老。欲借丹砂更駐顏。</text>
<title>次舍兄送行韻</title>,<text>抱病來乘八月槎。爲因王事敢言家。天連絶塞燕關迥。目斷遙空雁影斜。雲外微茫丹鳳闕。夢中依舊紫荊花。遼陽正與鄕山近。幾日旋歸聽暮笳。</text>
<title>賞天壇</title>,<text>山川悠遠幾窮尋。萬里裝囊已乏金。初喜上都雙闕近。仍瞻甲觀五雲深。天涯蓬鬢時將晩。日下葵忱帝實臨。更覺聖朝重道泰。大陽生處散群陰。</text>
<title>謝恩</title>,<text>星斗欄干月隱峯。衣冠齊趁曉門鍾。紅雲靉霴瑞光動。紫殿蔥籠佳氣重。寵錫便蕃難報答。德音洋溢可形容。歸來拜舞朝醺足。倒着烏紗整理慵。</text>
<title>發北京到通州</title>,<text>連年侯度覲龍墀。事大吾王永有辭。萬里勤勞誠我分。五旬濡滯敢言遲。氷盤縷膾供銀鯽。酒肆香醪引玉巵。今日通州江上望。風煙聊慰客懷悲。</text>
<title>歲除</title>,<text>山海關中已歲時。行人何事此遲遲。千鍾虜酒野酴白。數曲吳歌楊叛兒。共倩隣翁分柏葉。更隨殊俗揷花枝。松楸恨負新年拜。歸及淸明奠一巵。</text>
<title>登角山寺</title>,<text>角寺辛勤訪老僧。梵鍾樓脚跨崚嶒。鯨波浴日紅千須。鷲嶺盤天碧萬層。門對輞川摩詰宅。殿臨滄海女姜陵。分携剩欲留新偈。更借繩床薄暮憑。</text>
<title>得稚子平書。喜而作。</title>,<text>膝下孩提有阮咸。兩家英妙摠殊凡。車輪緖業宜歸付。門戶抶持想謹嚴。別久幾多森面目。書成應自護封緘。携渠剩欲休官去。世味由來本苦鹹。</text>
<title>酬書狀戲作</title>,<text>浿江西望玉河湄。兩地芳心各自知。天上別離元有數。人間會合豈無時。愁腸斷盡將何續。香札傳來每獨披。歸到九龍春正好。抱裯同夢倘重期。</text>
<title>過煙臺。用金冠玉城字韻。</title>,<text>東南瀚海北長城。天作金湯擁帝京。藩服旣能同䡄順。聖心猶自戒戎生。梯航玉帛常年走。道路征商亦夜行。歸報吾王傳盛際。小邦終始荷恩情。</text>
<title>再宿廣寧</title>,<text>莫道燕京久滯留。歸來又得廣寧游。千群白刃兵迎節。萬里黃雲野有秋。烽櫓月明城疊雪。海門風靜水如油。傳聞此鎭尤全盛。曲逆何能較劣優。</text>
<title>滯遼陽館。追賦山海館逢奏請行。</title>,<text>誰家多酒一身閑。窓外梅嚬苦竹斑。千里遼陽人再到。幾年華表鶴重還。灤河弔古思憑檻。角寺尋僧憶過關。回首玉京雲縹緲。夢中時復近龍顏。</text>
<title>次書狀戲作</title>,<text>此身慙愧博望才。底事江南去又來。一路經過徒啜餔。三冬寒凜只耽杯。元非白面風情好。誰遣靑樓簡札回。歸到龍灣便相對。隔年羈思醉中開。</text>
<title>次書狀書懷韻</title>,<text>冷井崎嶇地埶卑。遼陽長路客行遲。窮簷落日尋巢鳥。永夜枯箕臥齕騅。欹枕幾驚池草夢。還家應値杏花期。羈愁黯黯東南望。唯見孤雲天際歸。</text>
<title>宿草河口 二首</title>,<text>喚起廚人促曉程。風生簷角戛鳴箏。陰陰凍檜寒無色。咽咽氷灘暗有聲。日下楓宸懸遠望。夢中蓮漏報殘更。憑君爲道還家樂。何用關情越女迎。</text>
<title>宿草河口 二首 其二</title>,<text>深閨寂寞計回程。徙倚緗簾抱鈿箏。落月向江低寶靨。鳴鳩求友送春聲。芳心脈脈還凝佇。別意迢迢久飽更。明日九龍城下路。定將樽酒許逢迎。</text>
<title>喜得鄕書路占</title>,<text>辰年至日朝金闕。前月中旬別玉河。客路已臨寒食節。鄕情偏惹落梅花。深慙病骨元無用。多荷潛郞久不遐。吟得一篇投瓮北。滿山晴雪夕陽斜。</text>
<title>留義州。次書狀韻。</title>,<text>地主情深屢見招。鄕愁每向酒中消。經年鞍馬身多病。故國山川路接遼。春到廣寒攀桂子。月明緱嶺聽仙簫。何當久得同心結。雲雨陽臺自暮朝。</text>
<title>次滄洲韻</title>,<text>龍鍾山客閉山門。前有階庭後有園。出處已能隨我分。工夫端爲覷天根。朝乘野艇雲生磵。夜對隣僧月上軒。人世百年聊樂耳。也知耕鑿莫非恩。</text>
<title>奉送仲氏赴湖西試院 丁巳夏</title>,<text>西望湖中道路長。炎天六月火威張。雙旌二馬新知擧。白首靑衫舊省郞。文采尙能蒙記憶。士林爭喜得公方。淸秋漢水還相待。莫向離筵更斷腸。</text>
<title>送后溪赴鶴城</title>,<text>幽居只隔小山陽。詩酒相從幾放狂。本不因循混俗態。爲緣甘旨借恩光。靑門惜別頭渾白。紫塞迎霜葉半黃。荒政軍籌須上策。衆傳名譽出尋常。</text>
<title>送芝翁赴關東營</title>,<text>金剛乃在秦韓外。癸卯年中初見之。銀海三千掛寶鏡。螺鬟萬二浮脩眉。摩訶古寺月明夜。杜宇東風花落時。君今杖節趁秋去。恨無羽翼重相隨。</text>
<title>挽黃參議先夫人改葬</title>,<text>兵火當年未忍言。蒼黃山谷奉魚軒。龍騰破壁梭何去。鳳弔孤梧月欲昏。從職崇封光寶軸。深盟同穴得靈原。應知孝子心無憾。餘慶緜緜屬後孫。</text>
<title>挽李養吾 志完</title>,<text>秋水精神臞鶴姿。妙齡聲價擅東陲。郞星文采持衡日。卿月公明讞獄時。有子盈庭魂可慰。以仁無壽理難知。平生贈我驚人句。閉戶孤吟淚自垂。</text>
<title>贐申知事赴京行</title>,<text>朱衣辭出五雲端。十月關河天政寒。前後主恩頻授命。險夷臣節敢求安。百年宗系衣冠備。萬里皇華道路看。努力千金且加飯。春風樽酒迓歸鞍。</text>
<title>酬許潛淵</title>,<text>開口何勞辨僞眞。收身只合養精神。昇沈在命那容力。進退由吾不係人。倦鳥歸雲將落日。高山流水絶纖塵。相思賴有詩筒遞。共喜交情老更新。</text>
<title>和金正卿別業韻</title>,<text>多君卜築占名區。物外風煙又一秋。磴道逶迤臨鏡面。林亭隱約坐巖頭。平沙雁落潮侵岸。古渡人空月上舟。安得便從仙侶去。醉攀丹桂共淹留。</text>
<title>遊中興洞</title>,<text>尋山病脚不知疲。況値淸秋九月時。欹枕石欄雲共宿。嗽流溪澗席頻移。遊蹤已與林僧別。後會還從野老期。晩出洞門扶酩酊。滿頭爭揷菊花枝。</text>
<title>贈洪景望 霶 赴京行</title>,<text>平生多賦送行詩。病裏難堪此別離。睿簡早推專對望。仙槎政趁少陽時。關河萬里城池壯。鼙鼓三邊道路危。努力遠遊須自惜。依依楊柳是歸期。</text>
<title>贈書狀鄭大方 世矩</title>,<text>喚起南湖舊釣翁。九秋行色政悤悤。衣冠上國雙龍闕。風采分臺一馬驄。客裏新陽生陸北。日邊歸夢限天東。傳聞鐵嶺方乘勝。應入葡萄賀聖聰。</text>
<title>送柳舜翼赴關東</title>,<text>參同一部與孤筇。曾上蓬山倚古松。巖畔彩雲紋錦繡。寺邊晴雪玉芙蓉。淸遊入夢神還爽。遠別驚心路幾重。歸訪四仙應問我。爲言頭白尙塵容。</text>
<title>贐月沙行</title>,<text>一臥江湘未始閑。歸來雙鬢已斑斑。兩朝苦節唯忠信。萬里長程幾往還。窓外臘梅仍別夢。客間春酒憶臨關。平生贈我驚人句。披翫時時怳樓顏。</text>
<title>送洪樂夫 命元 赴京行</title>,<text>雲中虜使報東侵。宵旰憂勤此政深。首碎秦庭寧竢駕。名高越橐小埋金。關河歲暮嚴程促。烽燧春生古戍陰。努力莫忘專對志。衆傳奴賊埶成擒。</text>
<title>贈石泉赴京行</title>,<text>天官傳訃紫宸宮。慟結臣民四海同。奔慰孰能膺妙簡。在朝咸喜得明公。遼陽古戍兵猶暗。薊北新霜葉半紅。我是悲秋病宋玉。不堪臨別鬢如蓬。</text>
<title>贐射鵰赴京行 李成吉</title>,<text>魚軒凶聞降天東。拜進茶香屬我公。豈猶詞華堪此命。爲緣葵藿在深衷。路經關塞黃塵裏。秋盡園陵白露中。歸到永平莊萬柳。壁間重拂舊紗籠。</text>
<title>次剡湖韻。仍別林白石㥠。</title>,<text>軟紅千尺屈長身。秋盡鄕山柱笏頻。天外玉簫非子晉。腰間金印異蘇秦。東華遠別經寒暑。南國曾遊孰主賓。珍重數篇吟可老。此翁生理未全貧。</text>
<title>漫成</title>,<text>壯心彈劍惜流年。長夜無眠坐兀然。棲息自甘山父樂。經營不被里童憐。一生烏几胡繩縛。三逕蒼藤亂石纏。看取世間何事業。身名從古重雙全。</text>
<title>夜直銀臺。次奉李芝江韻。</title>,<text>病鶴相依有所思。風塵潦倒兩心知。潘郞曉鏡凋危鬢。彭澤秋花笑幾枝。禁暴騎曹多妙策。含香鷄舌愧明時。煩君殿角今宵月。對酒吟詩且莫遲。</text>
<title>挽李呂州 綏祿</title>,<text>傳家風采廟堂姿。早歲聲名出等夷。阮籍豈曾拘俗態。君平元不棄明時。依俙天上三淸夢。流落人間百首詩。無復野亭仙馭過。滿樽春酒爲誰持。</text>
<title>贐柳老泉 澗 赴京行</title>,<text>相逢萬里燕關迥。相別三年嶺路長。塵世本來多聚散。帝京何事又行藏。波寒鼎水風蕭瑟。望斷蒼梧月渺茫。最是我東偏被化。至今遺澤可能忘。</text>
<title>挽江都尹柳可移 忠立</title>,<text>籍甚聲華擅一時。官御二品尙嫌遲。那知至孝終非孝。縱曰無兒亦有兒。舊跡獨留楊子宅。行人猶指峴山碑。傷心老我平生契。樽酒春風誰爲持。</text>
<title>贐謝恩使李慶涵</title>,<text>新皇繼聖出宸宮。快覩离明普照同。萬國梯航通直北。一時恩渥渙吾東。人言胡得如天度。士飽行看不日功。爲謝大庭須宿望。滿朝爭道使臣風。</text>
<title>挽蓬原大夫人</title>,<text>做得陰功板蕩年。十人中是婦人焉。家聲素著先賢傳。壼範元從內則篇。禮異群臣以子貴。地崇蓬府荷恩偏。芬芳八袠平生事。夷考當今孰比肩。</text>
<title>次奉林石村㥠</title>,<text>再世通家過百年。中間別恨兩茫然。扶持草土神明佑。收拾江湖聖主憐。秦地臘梅看去盡。楚鄕春思曉來纏。相逢陡覺沈痾減。不用靑囊撿十全。</text>
<title>挽南遂安士秀</title>,<text>前春爲客滯西偏。凶聞無端御史傳。生本有涯難或假。禍根於酒豈其然。人間孝思餘冠絰。泉下天倫痛後先。知己十年零落盡。白頭相就復誰邊。</text>
<title>挽李德哉 成吉</title>,<text>君自中原我在灣。相驚鬒髮各斑斑。每因王事寧辭險。共歎賢勞不暫閑。素志幾思投筆去。壯心無復射鵰還。凄涼六十平生夢。唯見孤魂返故山。</text>
<title>挽李伯吉 善復</title>,<text>憶曾傾蓋丙申歲。交契平生矢不諼。金馬玉堂殊渥在。大都雄府令譽存。樽前醉墨空留篋。城上書齋已閉門。可惜百年香火地。鄧家誰主薦蘋蘩。</text>
<title>次石樓南宮韻</title>,<text>朝來新漲忽翻溝。四面靑山捲畫樓。綺席任從歌妓密。金樽聊與醉仙遊。輕飆送雨神仍爽。暮景催詩思更稠。剩欲題名傳勝事。莫令佳約便悠悠。</text>
<title>贐北伯李伯胤 弘胄</title>,<text>兩朝遭遇荷天褒。文律才兼虎豹韜。仗鉞光輝新道主。持衡平正舊銓曹。秋風近塞金門遠。伏雨漫山鐵嶺高。攬轡莫忘淸掃志。古來分閫用賢豪。</text>
<title>南樓會。次石樓再和韻。</title>,<text>與世酸鹹苦不同。頹然醉臥北窓風。生涯淡泊天機靜。詩律縱橫地步雄。三日別懷霜滿鬢。一年秋色露橫空。城南後會知何處。思在蓬山縹緲中。</text>
<title>知足軒。次長字韻。</title>,<text>蓬山一道走江長。坐待仙輧幾斷腸。物外自能甘寂寞。世間元不學周防。汀雲有態侵虛檻。林月如期上小堂。令夜醉眠宜共枕。況君文采夐超常。</text>
<title>席上口號</title>,<text>江氷山雪共峥嵘。下界渾成白玉京。仙侶此時多逸趣。酒杯傳處摠深情。寒梅過臘香猶淡。苦竹含風韻更淸。剩欲題詩誇勝事。柰吾才退謝宣城。</text>
<title>次林石村寄韻</title>,<text>鎖直分司近紫淸。夢中江月幾虧盈。靑銅壯髮身空老。白戰騷壇語不驚。疏懶只耽康樂酒。徘徊謾負子眞耕。逢君各說平生事。坐到觚稜玉露橫。</text>
<title>次崔評事大容韻 有海</title>,<text>麻湖西畔孔巖東。眼底江山四面同。物外自能甘寂寞。世間何者較雌雄。沙村遠接平郊際。嶽埶橫分亂雪中。今日會依金谷數。白魚如玉酒如空。</text>
<title>拜道峯書院</title>,<text>春來病脚力猶微。步入千林到石扉。欹枕古樓鳴瀨轉。捲簾深院落花飛。天機衮衮催時序。世事茫茫足是非。聊與二三談往跡。淸風起我詠而歸。</text>
<title>次一松相國示韻</title>,<text>先生去矣幾經春。未泯淵源一脈眞。床上舊書塵已暗。洞邊幽草意還新。經綸有志光前史。風雨無端愴後人。聖世至今存廟宇。碧崖蒼壁摠精神。</text>
<title>贐龍川倅安子淵 景深</title>,<text>春中纔送鐵州行。況復今朝別老兄。利器應須錯節用。重恩還覺此身輕。西門杖鉞嚴城壯。東閣投壺夏簟淸。如我白頭無所補。一杯岐路有餘情。</text>
<title>次鐵山府伯李尙古 景稷</title>,<text>行藏不必問君平。人道吾兄拔俗情。保障繭絲唯力視。凌煙麟閣待功成。三更聽雨思親淚。千里憑樓戀主誠。何處相離病居士。又看秋月轉空明。</text>
<title>奉贐仲氏奉審江陵</title>,<text>天遣仙官向十洲。蓬萊閣上舊遨頭。江山有待供詩料。風月無邊入酒樓。世事卽今宜斂跡。功名於我是浮漚。全家早擬樓眞境。不用臨岐道別愁。</text>
<title>次仲氏龍津船上韻 二首</title>,<text>秋天歸夢着浮槎。野老耽閑已可誇。良夜不期何郡客。滿船如在太淸家。詩情道別吟來苦。江月流光分外加。蝴蝶忽然無覓處。興隨鷗鷺落汀沙。</text>
<title>次仲氏龍津船上韻 二首 其二</title>,<text>日斜扶醉倚枯槎。浮世虛名不用誇。大被長衾元一樂。濁醪麤飯任吾家。閑來共喜詩筒替。老去誰知別恨加。怊悵嶺湖行漸遠。幾時回雁集秋沙。</text>
<title>重陽日。贈吳士輝 煥 赴蓮幕。</title>,<text>聞道單于近北平。參軍提劍事橫行。十年臺省承天渥。萬里風塵向日誠。關外路長邊月苦。客中秋盡壯心驚。男兒勳業時難失。奏捷須先二子鳴。</text>
<title>挽李仲珍 如璧</title>,<text>君家我屋小山陲。友于交情兩自知。羈宦幾傷離別恨。凶音俄報死生悲。仁宜有壽還無壽。善亦無兒乃有兒。風骨嶷然今不見。滿壺村酒爲誰持。</text>
<title>挽申知事 湜</title>,<text>兩朝人望擅官曹。氷玉精神氣像高。少日從師尋道脈。平生用拙合天褒。銘旌換粉鸞銜誥。緖業傳家鳳有毛。追憶早秋勤索句。但將悲涕洒江濤。</text>
<title>挽吳汝安 靖</title>,<text>奕世簪纓舊業傅。早持聲價作儒仙。東曹典柄仍淸鑑。西海同槎最少年。一病向來期勿藥。九原何處忽長眠。高堂鶴髮誰相慰。此理無因問彼天。</text>
<title>贈冬至使書狀高傅川</title>,<text>詩山館裏昔逢君。風采昂昂鶴出群。道義尙傳家世業。詞華不負古先聞。臺分驄馬霜威重。路指燕關雪意紛。遙想玉墀趨賀罷。一陽生處擁祥雲。</text>
<title>贐興海倅洪靌</title>,<text>憶昔南乘使者輈。淸秋獨上望辰樓。城尖斗極天容闊。路盡溟波地埶浮。此日君行眞有分。當時物色爲誰留。遙知吏退黃堂靜。萬里風煙恣意搜。</text>
<title>題尹監察起三契軸</title>,<text>古柏森森紫府陰。殿中風采簇冠簪。同時趁漏分臺數。故事開筵托契深。上客傳心飛玉斝。佳人助興弄瑤琴。鋪張剩欲誇來許。才退還慙雁我吟。</text>
<title>挽安谷城 克仁</title>,<text>白髮蒼顏海鶴姿。老仙風采少兒知。官銜半世二千石。憂樂一生三百棋。有子若孫雖可慰。稀年未髦亦堪悲。追思去歲重陽會。唯見黃花自滿籬。</text>
<title>贐冬至使權霽仲 晵</title>,<text>遼陽去歲暗胡塵。冠蓋常嗟此路堙。自古朝廷重專對。況今行役趁良辰。炎風起處方燒夏。旅雁回時始到秦。遙想五更趨賀罷。玉聲搖月下楓宸。</text>
<title>題趙承宣 誠立 壽筵帖</title>,<text>承宣聯璧世稱賢。暇日高堂敞壽筵。正是人間好時節。爭看地上老神仙。嘉賓滿座觥籌數。衆樂喧空舞袖牽。勝事揄揚吾豈敢。只賡詩句後來傳。</text>
<title>次寄黃監司一之韻</title>,<text>卜築仙莊過百齡。深林佳處卽臺亭。家傳舊業書堆壁。門掩寒山雪滿庭。浮世功名隨分素。古人心學覺丁寧。憑君莫道閑無事。時有隣僧夜扣扃。</text>
<title>次尹聖任韻 三首</title>,<text>老兄標格是癯仙。如我疏狂愧拍肩。世事兩忘醒醉裏。交情共許雪霜前。誰知趁漏朝天客。不及當暄灸背眠。物外百年須自放。野雲江月本相憐。</text>
<title>次尹聖任韻 三首 其二</title>,<text>荒村寥落悄無聲。門掩溪橋一道明。梅萼怕寒香半吐。松枝帶雪節彌貞。衰年鬢髮那抛得。世味酸鹹已飽更。深夜不眠成獨坐。滿窓淸月照心情。</text>
<title>次尹聖任韻 三首 其三</title>,<text>功名可謝旣無分。泉石誰爭亦有緣。正好含杯消永夜。不應携鏡惜殘年。寒燈照壁月初落。飢鼠上床人未眠。莫歎瓊雷久相望。鯉魚來自薺湖邊。</text>
<title>浮碧樓。題庶尹尹應聖 衡彥 壽親契軸。</title>,<text>三二纔過又寒食。浮碧高樓春景新。五馬恩光少府尹。一堂榮奉大夫人。座中仙樂傳杯數。天上蟠桃獻壽頻。留與畫圖誇勝事。更將詩律答良辰。</text>
<title>贈宋煕之 三首</title>,<text>金門恥作含香士。滄海甘爲把釣翁。況有邦君恩屢異。向來文律道相同。寒梅幾綻庭前雪。苦竹長吟檻外風。歸去漫成中夜夢。白頭何計脫樊籠。</text>
<title>贈宋煕之 三首 其二</title>,<text>我今塵土支離客。君是江湖漫浪翁。十載飄零長作別。半生潦倒略相同。吟成佳句看珠玉。挑盡寒燈聽雪風。歸意已催仍歲暮。眞如病鶴不辭籠。</text>
<title>贈宋煕之 三首 其三</title>,<text>骨格休言黃閣相。塵埃漫作白頭翁。隨人應接元非性。在世酸鹹況不同。京口閉門三日雪。故園歸夢五更風。逢君聽說江南事。苦竹叢邊皓月籠。</text>
<title>次仲氏鎭東堡韻 以下戊午南征時作</title>,<text>緬憶辰年重被兵。中興全賴奉天誠。人煙直接三韓路。冠蓋遙通萬里城。漠北頑風吹雪急。磧西烽火報戎生。何當更待連枝會。共對春燈說遠征。</text>
<title>又次遼陽韻</title>,<text>遼陽遠在鎭江西。城郭周遭粉堞齊。自古金湯天險固。幾年華表鶴飛棲。穹廬雜種窺河隴。都尉威聲振鼓鼙。爲報元戎愼撫養。師人邊上凜凄凄。</text>
<title>訪愚伏 鄭經世</title>,<text>歲暮尋君一壑深。相驚鬢髮映華簪。高才不是淸時棄。散跡元從靜處臨。窓外宿雲依石竇。林端缺月照潭心。連床邂逅知多幸。明發驛梅誰共吟。</text>
<title>次鷄林懷古韻</title>,<text>一代繁華渾似昨。百年樵牧到于今。鼇山舊跡何憑問。鮑石遺墟不可尋。撫古悲懷看劍日。望鄕愁鬢倚樓心。誰將玉笛當時曲。吹向行人送好音。</text>
<title>次平海鳳樓亭板上韻</title>,<text>平海之城景最繁。靑丘物色摠無言。當簷竹瘦敲寒韻。繞砌梅疏拆冷魂。風圃怪禽飛廨宇。月松歸路向江門。東來踏遍眞仙境。一一奇遊荷聖恩。</text>
<title>次平海鳳樓亭板上韻 其二</title>,<text>鳳樓亭于何亭亭。鳳去千載餘空庭。疏疏桐葉陰臺沼。燦燦竹實垂窓櫺。今我東歸日月白。往跡一夢江山靑。來儀倘見聖明世。請君且莫愁跉𨂲。</text>
<title>次從事崔大容韻</title>,<text>丹桂叢林擬共攀。相思飆馭隔重關。崇朝寂坐瞻歸路。永夜孤眠對博山。明月欲沈蒼海外。彩雲初起玉峯間。仙區物色還多惱。愧彼無心沙上鷴。</text>
<title>次大容夜遊月松亭韻</title>,<text>從事風流寡侶儔。雲輧隨處慣尋幽。桃花浪暖鼇頭日。桂樹香飄鶴背秋。天上已看眞訣在。世間還笑此生浮。淸宵扣枻銀河去。塵土誰知博望遊。</text>
<title>次淸香亭韻</title>,<text>郡城西畔敞華堂。況有荷花在處芳。涼露夜團寒鏡葉。暖風時送半池香。天然白色兼紅色。至理雲光與水光。最是墻頭松竹好。雪中標格更蒼蒼。</text>
<title>次寄蒼石 李埈 韻</title>,<text>尋君昨夜宿山門。窓外泉聲靜臥聞。十載音客還隔絶。數行書札更辛勤。天涯別夢江關月。臘盡梅花庾嶺雲。安得東歸竣事後。一樽相對醉詩魂。</text>
<title>次慈仁浦韻</title>,<text>籣舟盪漾入滄溟。一道遙通上帝庭。幽窟着査波浪白。奇巖當面劍鋩靑。百年宇宙身如夢。千里山河跡似萍。仙賞未窮還作別。異鄕加飯付丁寧。</text>
<title>次仲氏韻。示平陵督郵安斗元。</title>,<text>三冬過盡更逢春。幾處登樓望北辰。世事已隨靑歲變。交期不向白頭新。尊前痛飮那無意。劍外狂歌覺有神。回首故鄕歸計誤。越松亭月又如銀。</text>
<title>次蒼石韻</title>,<text>雲山疊疊水深深。別後偏驚雪滿簪。窮海旅程猶縹緲。古樓明月幾登臨。寒梅過臘餘殘馥。瘦竹當窓抱苦心。珍重此詩誰遣寄。一回披復一回吟。</text>
<title>寄贈金子中 時言</title>,<text>早將文采擅東藩。榮辱由來不可言。聖主量移新楚澤。遐氓誰識舊薇垣。寒梅度臘香猶淡。苦竹經霜節更敦。相對竟無嗟勞語。知君方與古人論。</text>
<title>興富驛。次從事詩。</title>,<text>沙村漁戶易矩規。射利爲生生事宜。鹽竈濕煙靑繚繞。水門涼月白參差。二年鞍馬經行慣。千里音書見得遲。明發召公臺上去。火輪飛處看遊絲。</text>
<title>竹西樓。敬次先祖板上韻。</title>,<text>聽說關東第一樓。登臨偶値管餱秋。窓開苦竹風生座。檻倚長江月湧流。蠻酒未消爲客恨。瘴雲偏惹望鄕愁。楣間尙在先人句。欲取當年問海鷗。</text>
<title>贈平海倅</title>,<text>吾兄仙尉弟爲客。二載相從嶺海間。肝膽平生看古劍。雪螢同苦憶賢關。慈顏鶴髮明萱室。王母蟠桃映玉盤。今日此身多感歎。肯將樽酒待重還。</text>
<title>馬上口占</title>,<text>客路迢迢秦樹外。離懷黯黯越松間。當春樽酒更何地。在世榮枯都不關。野店香蔬登玉筋。海亭銀膾薦氷盤。他時擬赴仙臺約。共向衰年煉大還。</text>
<title>次韻</title>,<text>相思幾處倚危欄。今日春愁各自寬。汀草欲齊多遠翠。山花將發怯輕寒。交期已信非常調。晩計唯應煉大還。怊悵別懷飜作惡。路連雲海更漫漫。</text>
<title>次大容贈蒼老韻</title>,<text>東風搖蕩捲行旌。客路迢迢向楚荊。病裏靑囊仍點撿。兩餘紅杏自分明。佳辰荏苒過寒食。別夢蒼茫限太淸。多謝野翁能赴約。一樽重說舊年情。</text>
<title>贈尙州倅丁士優 好善</title>,<text>聞君卜築華山根。要向他年晩計存。四面峯巒分作帳。一區煙火自成村。奔馳紫陌爭如睡。坐嘯黃堂亦厭煩。最恨伴鷗亭上會。汝南人物欠陳蕃。</text>
<title>遊洛東江</title>,<text>湖色山光淨客船。故園東望思依然。尋春野岸商芝長。買酒漁村楚竹燃。紅杏落殘寒食雨。白鷗飛盡夕陽天。中流更聽滄浪曲。人道蓬萊會上仙。</text>
<title>次崔季昇 晛 韻</title>,<text>老去交情覺有神。風流曾是玉堂人。一江煙水蒼茫日。兩岸山花次第春。洛浦任敎留桂棹。靑油何處吐車茵。明朝定作沙頭別。莫怪仙舟勸酒頻。</text>
<title>挽慶州府尹尹孝全</title>,<text>平生遇我最心親。凶問初傳未是眞。滿篋詩書知有主。高堂甘旨付誰人。凄涼故國城邊月。零落仙桃觀裏春。王事遠來違埶紼。不堪東望淚沾巾。</text>
<title>固城縣。次從事詩。</title>,<text>經年鞍馬慣遊巡。底事羈蹤又海濱。山入遠雲疑過鳥。路通荒戍見行人。乘槎天上非張節。給饋關中愧漢臣。回首故園春已老。不知何日定歸秦。</text>
<title>洗兵館。次孫斯文 起陽 板上韻。</title>,<text>將軍仗節氣何雄。人說東藩有鄭公。身繫安危韜六壯。制兼湖嶺道三通。長戈白刃磨天日。彩鷁黃雲壓海風。畫角一聲樓櫓發。鯨波不起狼煙空。</text>
<title>矗石樓。次退溪先生韻。</title>,<text>大將籌邊多暇日。又從城土結層樓。地因人力埶方壯。江帶毅魂波不流。疊石洪崖雲外立。落霞孤鶩望中浮。憑欄更待東林月。笙鶴依然下十洲。</text>
<title>次慶州仙桃觀韻</title>,<text>仙桃新觀拱群岑。知是文翁意匠深。以孝爲治誰得似。此名之設衆皆欽。千年結子金盤實。萬舞稱觴彩服心。今日獨來多感歎。白頭垂淚坐朝陰。</text>
<title>月精寺。次朴江陵 光佑 韻。以下在江陵時</title>,<text>殿閣岧嶤碧落通。壁間圖畫煥靑紅。六時天樂供朝佛。一偈蓮花聽說空。玉索懸鍾何代事。金莖承露未言功。如今始遂尋眞計。更就松陰倚晩風。</text>
<title>次崔上舍 奇鸞 韻</title>,<text>北渚遙聞帝子臨。淸空歌吹奏繁音。祠邊木葉秋蕭瑟。竹上冤魂淚淺深。天險國都元異域。地靈人傑舊同衾。良辰荏苒那須負。會揷黃花訪道林。</text>
<title>又次崔上舍</title>,<text>庭畔紅梨已得霜。老仙持贈滿傾筐。弱枝穠郁三秋後。數顆團圓一味香。月殿謾偸丹伏臼。金莖不賜露澆腸。深情到此知難謝。更喚吳姬勸酒嘗。</text>
<title>桃源島。席上口號。</title>,<text>正是溟州八月秋。華筵高敞羽溪頭。紅粧繞坐伶音促。粉鵠依林矢道道。山葉下時紋錦繡。江波起處碧璃琉。莫嫌吏隱兼仙分。物外人間恣意遊。</text>
<title>鏡浦臺辭吟</title>,<text>何嘗酒熟我孤斟。逢着親朋意更深。千里旅遊悲鏡面。百年交契付琴心。湖中舊約那抛擲。世上浮名歡陸沈。佳節一樽宜酩酊。坐看斜月轉遙岑。</text>
<title>次韻</title>,<text>老去唯知大酒斟。逢場元不怯杯深。江山有素今朝態。風月無邊故國心。玄鳥星霜空荏苒。白鷗身世自浮沈。淸秋一棹滄浪曲。何必扶藜更上岑。</text>
<title>次仲氏韻</title>,<text>精誠相感氣相通。人道平生友愛隆。兩地山川元有異。一州治政柰無同。塤箎迭奏閑花月。聚散難期病葉風。共是出關歸未得。勞歌莫唱酒筵中。</text>
<title>又次仲氏韻</title>,<text>嶠南相接嶺之東。兩地山河氣象隆。驛路遙分千里月。鯨波直掛半帆風。羈人鬢髮孤吟裏。故國興亡一篴中。只恨別離同落葉。淸宵不寐望秋空。</text>
<title>題蔚珍西軒</title>,<text>昔年曾向此中遊。今日重來已白頭。綠綺一聲興富夕。滄波萬里蔚陵秋。天公爲我應多餉。地主開樽且少留。徙倚曲欄仍酩酊。不知新月轉西樓。</text>
<title>次海月軒鵝溪韻</title>,<text>高亭枕海不聞潮。十二欄干坐寂寥。滿地波光蒼淼淼。當天月色白迢迢。瑤池怳赴西王宴。緱嶺疑聽子晉簫。直待明年秋七夕。更從牛渚渡橫橋。</text>
<title>次九峯韻 六首○柳恒時爲襄陽府使</title>,<text>景仰丘山吾道東。嘐嘐黃卷夢相通。平生事業期先輩。半世行藏笑此翁。稚子任扶安樂月。春衣曾拂舞雩風。遙知洛寺尋僧處。一味閑情較異同。</text>
<title>次九峯韻 六首○柳恒時爲襄陽府使 其二</title>,<text>論思曾忝掖垣東。刺史仍兼節制通。文采縱非三學士。招呼不負四仙翁。天涯葭管驚南至。日下葵忱遡北風。自笑半生長逆旅。年年萍梗與之同。</text>
<title>次九峯韻 六首○柳恒時爲襄陽府使 其三</title>,<text>莫言羈羽落天東。分領仙區意已通。海內詩聲推子厚。蜀中儒化愧文翁。洛山寺古三秋月。鏡浦臺空萬里風。芳歲欲闌仍白雪。幾時相就一樽同。</text>
<title>次九峯韻 六首○柳恒時爲襄陽府使 其四</title>,<text>扶桑西畔析津東。眼底蓬山碧落通。三入洞庭飛步客。幾回商嶺採芝翁。深盟已結鷗邊月。浪跡時跨鶴背風。莫道公餘無一事。更將藤葉補參同。</text>
<title>次九峯韻 六首○柳恒時爲襄陽府使 其五</title>,<text>峴首之南鏡浦東。詩筒無日不相通。天涯我悒鑑中髮。物外君爲壺裏翁。吳會三更廻棹雪。江城一曲落梅風。人生意氣誠難合。況復時淸出處同。</text>
<title>次九峯韻 六首○柳恒時爲襄陽府使 其六</title>,<text>孤城殘漏響丁東。度盡寒更曙色通。李白謫來仍海客。習家邀去憶山翁。爐添熾炭難排冷。罍凸芳醪未却風。遙想姮娥孀宿處。錦衾香夢若爲同。</text>
<title>次尹聖任韻</title>,<text>本是臨瀛佳麗地。珠簾十圼擁琴樽。茫茫壽域今猶古。皡皡國風羲與軒。信美江山難潦倒。無端離別已寒溫。天涯獨立誰相問。採採閑花雜茝蓀。</text>
<title>次權應吉 希慶 四事堂韻</title>,<text>四時佳景一任天。人事相催亦自然。花萼欲紅初浥露。柳條將碧更搖煙。濡毫幾度爭邀月。有酒曾無不設筵。怊悵此身歸未得。故園回首又經年。</text>
<title>挽姜晉昌 絪</title>,<text>蒼天曾不憖儒仙。里巷相呼爲愴然。二品官銜仍壽貴。一生經史付誰傳。新橋故宅餘春釀。黔浦丹旌濕曉煙。獨有溟州久滯客。更將流淚墮碑前。</text>
<title>次辛士毅韻</title>,<text>丘山山水淸而奇。政値踏靑佳節時。窓外落花爭襯箔。檻前飛瀑自通池。乘閑到底唯耽酒。嫌鬧由來亦廢詩。此處旅遊眞勝絶。更從書榻看新詞。</text>
<title>次辛士毅韻 其二</title>,<text>三月春光欲暮時。勝遊曾與洞仙期。溪風吹去草圍岸。山雨晩來花滿枝。點也淸狂豈欺我。牧之襟韻有遺詩。今宵擬借高樓宿。却怕愁邊聽子規。</text>
<title>次柳汝常韻。題臨瀛館東軒。</title>,<text>登臨筋力未全衰。棟宇岧嶤瑞靄垂。揩眼改觀爲宰日。賞心酬節暮春時。鄆堂纔闢寧無客。滕閣重修豈之詩。花事欲闌微雨歇。賀成爭覩燕差池。</text>
<title>謝年友</title>,<text>長夏官齋日抵年。故園書信若爲傳。身羈絶域思江上。邑有流民愧眼前。節序如飛留豈得。玉人相憶會無緣。千金一語能來慰。不翅平生謝眺篇。</text>
<title>丘山書院。送行善還洛。</title>,<text>酒醒人散下樓遲。正是炎天六月時。子美廢書難覓句。長卿多病怯含巵。臨分每念唯憂疾。惜別重吟去歲詩。屈指計程千萬里。柰如囊乏一金資。</text>
<title>次辛士毅韻 三首</title>,<text>臨瀛峴首夢魂頻。兩地相親有幾人。老子風流元不惡。主翁襟韻矧多仁。香飄菡萏窓當夏。酒漲葡萄面發春。異日重尋如可續。先從壁上記愚諄。</text>
<title>次辛士毅韻 三首 其二</title>,<text>多君交道出尋常。況有詩書腹裏香。三逕蔣園猶自樂。一瓢顏巷本無傷。井梧初落仍秋序。院漏纔沈日已光。珍重玉篇吟可老。海天遙望坐虛堂。</text>
<title>次辛士毅韻 三首 其三</title>,<text>落葉依依金井梧。異鄕身世轉羈孤。蕭然斗室虛生白。怪底閑愁紫亂朱。物外自分甘露寞。人間何處可歡娛。隣翁報道新秋興。月色灘聲共一湖。</text>
<title>次東州使相韻 五首</title>,<text>三載相逢靑眼開。鏡湖秋色此裵徊。長歌短詠他鄕客。錦石閑花何處臺。聖世卽今難浪跡。使華何事強辭杯。淸宵明月看應好。前導鸞笙緩緩回。</text>
<title>次東州使相韻 五首 其二</title>,<text>聚散無期逐逝川。萍逢何幸嶺東邊。芳樽對月連三夜。落葉流風又一年。使相威稜掀海域。幕賓文采繞星躔。仍傷病物扶頭臥。咫尺秋軒倍悵然。</text>
<title>次東州使相韻 五首 其三</title>,<text>物色仙區更糾紛。東來不用怨離群。鷗沙浩渺白如雪。花嶼參差紅映雲。山入遠天看未了。樹連寒浦埶難分。淸宵覓句憑欄處。萬里長空一雁聞。</text>
<title>次東州使相韻 五首 其四</title>,<text>關東山水壯重圍。渤海天台到此微。九郡星羅通紫氣。五臺雲聳接靑輝。蕭蕭落木寒巖出。㶁㶁流泉亂石依。怊悵別懷無可慰。幾時西界一筇歸。</text>
<title>次東州使相韻 五首 其五</title>,<text>中間積翠五崇臺。淑氣渾從上院開。共說天家仍道術。自非仙侶肯裵徊。灘聲夜落千林靜。嶽色秋分萬玉摧。孤鶴亦知遊客意。月明玄圃更飛回。</text>
<title>次尹聖任韻</title>,<text>黃堂終日絶囂喧。三載仙區荷主恩。大嶺梅花關外月。故人書札石隅村。靑山不負何須買。白首難歸亦數存。佇待春風解龜去。澗蔬隣酒更相煩。</text>
<title>次龍灣贈人 以下四首。辛酉西征時。</title>,<text>三月灣州春尙寒。送君南浦意辛酸。江花惜別心難展。山雨催詩墨未乾。杳杳懸旌當落日。萋萋芳草照征鞍。今歸定與家兄見。報道行人近得安。</text>
<title>鴨江舟上</title>,<text>旅食西關未得回。任從江檻共徘徊。忘機渚鳥翺翔集。無數巖花次第開。沙路遠連三浦水。漁歌多在九龍堆。移舟却向滄浪去。更倩佳人錦瑟催。</text>
<title>次西砲樓韻</title>,<text>萍會無端占此辰。畫樓迢遞簇冠紳。依佈春色樽中酒。跌宕詞華座上人。異地喜逢靑眼舊。心交肯數白頭新。霏微一雨多情思。洒入疏簾更絶塵。</text>
<title>奉贐平安亞使還箕城</title>,<text>關西御史仗霜威。先我遠來先我歸。佳節忽驚愁裏過。暮雲還就別時飛。灣城獨對殘書卷。浿水將尋舊釣磯。賓幕亦須輸力地。似君才調向來稀。</text>
<title>次奉仲氏 二首○乙丑夏</title>,<text>爲愛芙蕖用意移。飛泉一道細通池。千重偃蓋煙銷後。萬顆跳珠雨過時。小苑邊愁徒自若。曲江遊賞漫相追。閑中幸托濂翁契。世路當年枉被欺。</text>
<title>次奉仲氏 二首○乙丑夏 其二</title>,<text>曾將數蒂此中移。花葉參差已滿池。翠蓋乍飜風動處。暗香偏到酒醒時。痊痾玉井眞堪比。酷愛江淹正可追。宜爾之稱君子號。前賢著說豈吾欺。</text>
<title>挽趙端川 撥丁卯冬</title>,<text>幕中韜略趙廉頗。醉後談兵漢伏波。六印公淸蓋餘事。一生孝友又何加。遙知旅館成長夜。却向鷄山掩綠蘿。想得胡塵未寧靜。壯心時復渡交河。</text>
<title>次示舌官李彥華 以下己巳春西行時</title>,<text>廣大乾坤寄死生。幾人今古保身名。淸朝素望非卿月。碧海孤槎自客星。聖主息汥渾浹洽。方春物色已胎成。如吾倘遂歸田計。一半漁磯野老爭。</text>
<title>次示舌官李彥華 以下己巳春西行時 其二</title>,<text>日日征途旅恨生。岸邊花發不知名。張騫儘道眞仙骨。方朔皆傳是歲星。凌漢路長春已暮。納淸亭廢句還成。午投山館閑眠足。坐對枯梨看蟻爭。</text>
<title>過凌漢城愴懷 二首</title>,<text>兵家勝敗摠悠悠。欲說當年且復休。燐火至今聞鬼哭。暝鍾依舊自僧樓。淸談只解纏胡騎。奮袂誰能斬虜頭。怊悵毅魂招不得。遶城嗚咽暮江流。</text>
<title>過凌漢城愴懷 二首 其二</title>,<text>故國歸期坐謬悠。浮生役役幾時休。孤舟明月客無寐。何處垂楊人倚樓。杯酒暫紅今日面。霜華又白去年頭。男兒壯觀寧辭遠。衆道東方第一流。</text>
<title>次贈洪汝時 靌 ○二首</title>,<text>肅邑分明夢裏看。嘉陵傳札問平安。功名已上麒麟閣。使節遙辭虎豹關。海月欲虧爲客久。島花將發怯春寒。旅窓三日連衾話。頭白應知遠別難。</text>
<title>次贈洪汝時 靌 ○二首 其二</title>,<text>山川如待我歸來。無數閑花次第開。蔥秀館淸難作夢。玉溜泉滑似呈才。林間饁婦晡時出。磴上樵兒日暮回。物色撩人忘去路。怳然身世在河魁。</text>
<title>次示鳳山倅</title>,<text>三月無端四月來。櫻花半落杏花開。自知霜髮非春事。每着星槎愧我才。吏隱堂前山嵂崒。洞仙樓下水縈回。故人多意能留客。陡覺風流座上魁。</text>
<title>次李譯 二首</title>,<text>蛇浦無端賊火傳。毛營使者舊承宣。自知才力難爲地。早識安危本繫天。客路正當寒食節。仙槎何處博望賢。佳人莫問容顏改。丹鳳迢迢一夢懸。</text>
<title>次李譯 二首 其二</title>,<text>塵埃役役十年來。西去東還問幾回。世亂偏驚身旅寓。春寒不見燕飛廻。已衰居易休看鏡。久渴相如却厭杯。京洛杳然消息斷。客窓終夜戀嬰孩。</text>
<title>梨花亭。次申駱峯詩。</title>,<text>鞍馬頻年恣遠遊。春來病脚怯登樓。徒看王壘爭開甲。無復金釵笑點頭。山館近江饒雋味。野亭臨岸散羈愁。良辰又値淸明節。收攬風煙愧末由。</text>
<title>舒川郡。次趙正 璞 韻。四首○以下己巳夏在舒川</title>,<text>落日餘霞一抹靑。海天陰翳少看星。淸樽竹葉今滕閣。白雪梅花古敬亭。已喜客中連夜語。肯容江上共門停。遊仙醉後還多事。更聽潮聲倚夕櫺。</text>
<title>舒川郡。次趙正 璞 韻。四首○以下己巳夏在舒川 其二</title>,<text>茲遊端合幻丹靑。剛恨中年散似星。但取琴棋論舊譜。休將興廢泣新亭。乾坤滿眼身如寄。日月跳丸走不停。堪笑子雲何事業。草玄辛苦守空櫺。</text>
<title>舒川郡。次趙正 璞 韻。四首○以下己巳夏在舒川 其三</title>,<text>簾外山光繞郭靑。畫堂淸夜點殘星。孤煙直上知鹽井。遠樹橫分認驛亭。漁客欲歸花嶼暝。騷人何處木蘭停。翛然靜對渾無寐。鶴馭冷風下玉櫺。</text>
<title>舒川郡。次趙正 璞 韻。四首○以下己巳夏在舒川 其四</title>,<text>腰間龍吼劍鋩靑。萬丈冤氛揷斗星。阮籍不應徒傲僻。子長曾遍幾臺亭。他鄕別恨緣詩遣。到處行車遇酒停。明發欲尋江外去。坐看沙鳥上簷櫺。</text>
<title>次栗翁韻。奉呈舒川東閣。</title>,<text>屢屈高才滯下州。棘林隨處道何優。新官爲政較如一。大旱之民還有秋。餘暇賦詩眞漫興。莫敎花鳥更深愁。仍思昨日原頭別。山自迢迢水自流。</text>
<title>次李承旨 景奭 恩柑韻 以下壬申</title>,<text>黃柑初下赤龍墀。數顆團圓瑞露垂。曠世風雲元有會。當春德澤更無私。分頒玉盌馨香逼。擎出金蒼色相奇。盛事向來身始見。一家銘感只心知。</text>
<title>次李承旨 景奭 恩柑韻 以下壬申 其二</title>,<text>如帝吾王敞法宮。一堂魚水動昭融。似君聯璧斯爲美。好事傳柑亦古風。拜以先嘗味誰比。若論其價市應空。偏敎鶴髮恩難報。才念長懸鳷鵲東。</text>
<title>次費眼亭韻</title>,<text>世故何曾縛此生。滿山松竹一茅亭。傳家事業今蘇子。自守工夫古滅明。兩後江聲來曲檻。僧邊霞色見層城。憑虛更費吟詩眼。坐待黃昏月照汀。</text>
<title>次費眼亭主人韻</title>,<text>醉後肩與遇別村。主翁蕭洒病文園。家徒四壁書堆案。雨足三灘水擁門。百尺澗松蒼鬱鬱。萬竿庭竹翠軒軒。歸來又得淸詩贈。未覺明珠價十分。</text>
<title>題嘗百亭 南原東軒</title>,<text>使君符印滯南鄕。一病年來伴藥囊。文武幾成餐玉法。荊榛能化鬱金堂。聊因肺胃催新劑。要補淸羸撿舊方。斂惠已知醫國手。會須先試眼前瘡。</text>
<title>題湖邊亭 庇仁地。己巳夏作。</title>,<text>君居本是湖邊住。爲愛家聲今尙存。臺榭廢興何世代。山河形勝自乾坤。風敲爽籟朝生檻。月帶寒潮夜到門。萬象儘能呈變態。未應論價也幷呑。</text>
<title>次趙子龍韻</title>,<text>野老春來力更衰。問君辜負落花時。閑能養性方知味。禍亦多門不用詩。深院日長蜂語鬧。畫樑風急燕巢危。江南未見人如玉。獨掩洞房空所思。</text>
<title>贈尹靜春 暉 赴京行</title>,<text>迢迢使節趁春王。起廢深恩豈暫忘。況値艱危當戮力。休將離別漫悲傷。百年禮樂觀周國。萬里行裝付越囊。華表鶴歸唯古跡。西山人去但遺芳。誠通金石言胡得。德洽乾坤物載陽。還旆定知秋未暮。一壺相待㶚陵傍。</text>
<title>挽寒岡先生</title>,<text>天地晶英山澤臞。堂堂文采映氷壺。春風座上蘭薰襲。霽月胸中氣像俱。學究天人爲士則。志存經濟應時須。當年殿陛承三接。晩計田園返一區。自是閑蹤甘遠屛。不應明主棄醇儒。神明所勞身猶健。造化多猜病未蘇。生死一心懸北極。阡原新塚限南隅。傳家素業人誰托。加額蒼生望已孤。賓館酒杯恩舊忝。師門函丈禮仍疏。淵渟器度今何在。玉立儀形世更無。書卷獨留文正宅。香煙欲冷卲公爐。蒼蒼此理終難問。哭向烏山立暝途。</text>
<title>贈卞性之 三近 赴京 庚申秋</title>,<text>石老丈人行。鵰翁男子奇。況有秋部公。意氣眞吾師。鼎居咫地間。忘年托襟期。適會哀詔降。使車還相隨。柰何絃與矢。令我相別離。濟濟國多士。孰非專對資。嗟哉二三子。妙簡獨在茲。豈不念賢勞。天心良可知。畏途綿萬里。令節當秋時。去矣愼結束。莫使歸期遲。</text>
<title>次題李子陵斜川帖</title>,<text>幽居別有天。境淨塵慮休。豈唯勝盤谷。亦足追田游。屋上卽靑山。門前漾淸流。無心出岫雲。得意眠沙鷗。物色顧不一。可以老此丘。仙翁與釋子。來往眞良儔。濁醪是妙理。我勸而君酬。以茲娛生事。此樂人知不。可笑摘埴者。頭白空多憂。百年且強半。營營何所求。</text>
<title>挽鄭士元 世美甲子冬</title>,<text>君爲白沙長。我是靑坡人。一別知幾何。再見江草春。前月附書至。滿紙皆精神。相勉以自保。此道無緇磷。如何到城郭。未及廁淸塵。俄然凶訃傳。萬事劇悲辛。人之生與死。脩短自不均。或謂酒爲祟。此語尤無倫。卽遠嗟有期。遷柩纔隔晨。王事不能哭。有淚徒霑巾。旨甘付何人。諸子眞麒麟。名留峴山碑。跡斷城南隣。酒熟誰與斟。詩成誰爲呻。吾病亦豈久。字宙空逡巡。</text>
<title>贐義城倅許洙。兼示李承宣寬夫昆季。</title>,<text>我從海上廻。花落春無跡。君向嶺表去。路長草自碧。團圓曾幾時。告別何悤劇。郞星旣云遲。下邑足可惜。官無嫌內外。歷試在古昔。嶠南七十州。大抵美風俗。聞韶乃其雄。人物大小陸。炭池極靈怪。氷山又磅礡。去爲松桂留。行裝琴與鶴。吾病別懷苦。杜鵑山月白。</text>
<title>和奉襄陽府伯柳汝常令兄 甲戌夏</title>,<text>甕釀作芳餌。自笑飮慾熾。三杯大道通。萬事何如此。人生於世間。眇眇蜉蝣寄。寬心且徒然。作孼誠伊通。藥物向一旬。如救渴飮水。神明所扶持。多謝起顦顇。所論亦感激。豈無剛制地。異日禮圍逢。行當一啓齒。</text>
<title>次辛士毅韻</title>,<text>用舍一身拙。衰遲萬事倦。語氷疑夏蟲。違計劇秋燕。有時鬱紆排。大醉疏簾捲。虛窓竹影薄。高枕灘聲轉。琴淸月照席。茶罷僧歸院。以茲娛生理。世紛復誰免。</text>
<title>玉山書院。次五峯韻。</title>,<text>步入玉山中。溪山淸且奇。賢蹤邈難攀。此道猶在斯。緬思丁未年。士林至今悲。軒楹函丈存。宇宙名聲垂。我幸識雲仍。歲暮重相隨。</text>
<title>黃葉漫山錫杖飛</title>,<text>東林寺在白雲中。紅樹千山秋徑微。靈龕岑寂鶴巢空。十載緇塵人未歸。西風淸興一夜催。錫杖飄然何處飛。廬山山下昔坐禪。鉢孟靑龍身衲衣。形骸磊落一枯松。心與浮雲無是非。金篦刮瞙道已玄。千劫三天塵事稀。前年偶出爲求法。手弄錫杖遊帝畿。閑從城市偶相識。幾處瓊屑香霏霏。禪心久厭落人間。塵世別夢還依依。遙持一笑指籣若。碧峯天外雲崔巍。吟筇却擲舊時路。落葉紛紛迷夕暉。輕衫一拂挽不留。秋水襟期從此違。行裝蕭酒淡無累。袖裏唯看滄海璣。靑鞋踏盡一秋色。九疊屛風紅錦圍。寬閑風景浩無邊。吾獨胡爲在馬鞿。他年倘得拂衣去。帶月一敲松下扉。</text>
<title>疏鑿控三巴</title>,<text>吾聞大禹黃帝之玄孫。敬敷文命承重華。四時玉燭調元氣。殊徵盻蠁呈休嘉。曰暘而暘曰雨雨。坐令萬里連桑麻。寰區民物屬時雍。太平謳歌聞邇遐。湯湯洚水方儆予。濁流橫潰參津涯。浡潏天綱恣凋瘵。十戶八九爲龜蛙。帝曰來汝明聽予。下民其咨予甚嗟。稽首欽承往哉命。兒啼呱呱不窺家。躬乘四載九載中。水行舟兮陸行車。十二山川入轍跡。刊木決澮驅龍蛇。神開鬼鑿若陰相。突者爲岳呀爲窪。山埶西來朝五嶽。江流學字通三巴。功饒西極至斷石。然後聲敎漸流沙。陶甄雖賴巨靈手。疏鑿自是神功加。供波始由地中行。吾知微禹其魚些。天成地平萬世賴。偉烈賢於鍊石媧。巍然德業邁唐虞。此事萬古眞堪誇。我本平生好奇古。踏遍山河道路賖。但恨地去千餘里。不及訪古窮煙霞。披床三唱禹貢篇。半窓挑盡殘燈花。</text>
<title>題丹書六字後</title>,<text>宇宙間三十六名山。縹氣環擁盤三韓。扶桑西枝封萬里。弱水東影隨波瀾。神龍斜界石爲叢。斷岸千尺回重巒。中有星宮四仙子。火成文武燒金丹。疑是秦時避世人。羽衣婀娜屹高冠。休言門外路多岐。好是優遊銀界寬。閑從洞天作勝賞。戲將大字鑱堅頑。雲蹤忽乘紫鸞去。碧桂零落空秋壇。淋漓翠墨元氣中。風雨千年猶未刓。江妑水仙爲護持。後來留與遊人看。埋香碑下夢穿菴。石古細路幽花殘。天遊怳惚跡已陳。武陵煙樹尋眞難。摩挲巖畔撫往事。入夜孤舟江月寒。時危早未繼芳躅。獨立天地成長嘆。四仙物色分留少。詩到高城句未完。</text>
<title>秋夜聞沽客詠史 辛丑進士會試第二</title>,<text>秋屯細柳部領閑。玉帳高開湖水涘。借問軍中大將誰。云是風流好男子。早持龍節鎭牛渚。杯酒分明軍令美。前籌多暇鎭每靜。虛館逢迎多俊士。南樓淸興此時多。桂棹更向秋江倚。中宵不寐何郡郞。獨倚篷窓詠古史。江光月色杳茫中。嫋嫋淸音偏入耳。風前斷續徹哀響。江妃出泣沙禽起。移舟煙渚要相近。却喜胸襟照秋水。憐君逸才天下少。浩蕩詞鋒八叉技。文章早宜映當時。天驥方思騁千里。如何今作食傭人。十年蹤跡漁商市。平生契闊寄一葉。歲暮南北煙波裏。離知佳會若寅緣。半夜蘭雪欣相邇。吳檣楚柂摠賈客。不料騷人還在此。新詩吟罷意逾遠。此夜幽興知何似。沙頭浪靜鏡面平。皓月流光洗塵累。淸吟未了夜將闌。更把深情托知己。君不見相如逸才親滌器。自古詩窮非獨爾。近聞聖主求幽側。肯使麒麟草間委。</text>
<title>遼東。次丁士優贈行韻。</title>,<text>憶曾四月初。送君江南去。江南芳草綠迢迢。萬里音容杳何許。今我歸來遼海東。他鄕便是重逢處。點檢奚囊詩百篇。休道行裝俱齟齬。君行應過玉樓月。爲向樽前傳一語。</text>
<title>練光亭。次李尙古贈行韻。</title>,<text>去秋相別曾幾時。人生離合元無期。今日相逢是何地。九龍城北三江湄。共持玉節我更遠。秉燭傳杯遙夜遲。凶音遽報御史君。慟哭孤凰辭故枝。行色蒼黃出門去。獨我離思掩書帷。聚散悠悠劇春夢。世間萬事斯須移。天寒何以理行役。霜風慽慽道路危。我今遠向遼海東。秋花錦石增相思。華表千年古跡在。依俙物色令人悲。獨鶴政趁孤雲沒。一僧偶從何處之。羈愁黯黯頭易白。況乃一病又支離。思君不見驛梅發。憶君更詠臨江詩。</text>
<title>遼陽見雪效古 丙辰赴京時</title>,<text>北京無點雪。遼東有尺雪。北京或搖扇。遼東昏縮鼈。如何大包內。氣候苦不一。無乃造化兒。陰陽戲相奪。得非后稷氏。占歲告凶吉。奧哉此理玄。冥冥不可悉。安得四時玉燭調元氣。風雲霜雪雨露之咸以時勿失。坐令四海萬物被德澤無等別。</text>
