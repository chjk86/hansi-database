<title>在白蓮。次庶兄子眞 佺 韻。</title>,<text>嶺樹鳴殘夜。山梅候早春。欲辭綠蘿去。猿鶴恐生嗔。</text>
<title>鴨江舟中。次宋可中 軼 韻。</title>,<text>風捲千林霧。波涵萬雉城。天涯俱是客。莫說故鄕情。</text>
<title>豆岐津</title>,<text>白鳥沒飛煙。靑山橫古渡。分明如畫中。獨立寒江雨。</text>
<title>寄庶弟叔奮 伸 ○三首</title>,<text>旅雁不成行。邊聲日暮起。相思空白頭。悵望人千里。</text>
<title>寄庶弟叔奮 伸 ○三首 其二</title>,<text>歲月空崢嶸。愁腸自鬱屈。每欲作家書。茫然難下筆。</text>
<title>寄庶弟叔奮 伸 ○三首 其三</title>,<text>迢迢關塞長。默數家山路。何時連夜床。共聽梅堂雨。</text>
<title>金剛臺 黃岳山最上庵</title>,<text>萬仞擡鼇頂。千峯落眼中。半邊雲盡處。孤鳥度長空。</text>
<title>奉和洪兼善 貴達 韻</title>,<text>大專能播物。靈蔡用稽疑。德業今如此。端宜佐聖時。</text>
<title>寄宋可中</title>,<text>二氣無停轍。陽和遞沍寒。不須鄒子律。春意滿人間。</text>
<title>義州統軍亭 四首</title>,<text>百雉層城迥。朱欄盡日憑。塞垣嚴虎豹。溟海轉鵾鵬。地勢西南坼。天容上下澄。徘徊無限意。豪氣倍陳登。</text>
<title>義州統軍亭 四首 其二</title>,<text>馬訾分疆遠。龍灣古塞空。江爲襟帶固。地作翰屛雄。三島耕犁外。孤城聚落中。晩來長嘯立。斜日滿江紅。</text>
<title>義州統軍亭 四首 其三</title>,<text>四顧都無礙。茫茫萬衆奔。片心窮宇宙。兩眼隘乾坤。日落江光動。煙消海氣昏。將軍今郤穀。鎖鑰國西門。</text>
<title>義州統軍亭 四首 其四</title>,<text>形勝由來獨。金湯萬古聞。儲胥臨古月。睥睨鎖寒雲。鼓角軍聲壯。山河境界分。止戈資廟略。莫倚久修文。</text>
<title>海州鳳池樓</title>,<text>遠遊將歲暮。病起怯杯深。木落減秋色。樓高生夕陰。風光隨處異。爽氣坐來侵。半日逢僧話。孤懷寄短吟。</text>
<title>次鄭虛菴希良 詠雪韻 二首</title>,<text>天花纔着地。一夜凍雲濃。宇宙窮陰裏。湖山積縞中。古年爭道瑞。遲日旋成空。未擬梁園賦。孤吟塞上翁。</text>
<title>次鄭虛菴希良 詠雪韻 二首 其二</title>,<text>穿簾兼透戶。壓樹更堆林。陌上無遊騎。簷間有凍禽。嚙氈懷苦節。詠絮想芳心。倂起山陰興。扁舟月下尋。</text>
<title>次虛菴韻 二首</title>,<text>靑春看漸近。山鬼笑陳人。誤鑄幾州錯。忍呑三斗塵。夢魂遶遠道。歲月老孤臣。未免監河貸。何人更指囷。</text>
<title>次虛菴韻 二首 其二</title>,<text>嗣宗非達士。何用哭途窮。世固遺神驥。人多好畫龍。飢烏鳴曉日。健鶻下秋風。寂寞草玄子。長楊獻賦翁。</text>
<title>永興客館夜坐 進退格</title>,<text>淸夜坐虛閣。秋聲在樹間。水明山影落。月上露華溥。怪鳥啼深壑。潛魚過別灣。此時塵慮靜。幽興集毫端。</text>
<title>奉和佔畢齋金先生韻</title>,<text>北歸寒食近。強半閱韶華。針水稚苗剡。垂空細雨斜。晴窓宜覓句。薄酒當煎茶。側臥倒西日。畢逋看暮鴉。</text>
<title>高陽途中</title>,<text>落日催征騎。西風挽短衣。秋聲連岸樹。野色到郊扉。身外還貧病。人間且是非。茫然對鷗鷺。憶着舊漁磯。</text>
<title>蔚山</title>,<text>邑守須良吏。元戎要將才。地征鹽課重。蠻貨海賝來。迢遞神州遠。凄涼畫角哀。當年雪谷老。賦鵩此徘徊。</text>
<title>海印鑑物堂題詠 四首</title>,<text>蠟屐窮幽討。名山愜素聞。鷄園猊作座。雁塔鴿成群。寶篆香初歇。蒲團夜向分。高僧供茗椀。慰客頗殷勤。</text>
<title>海印鑑物堂題詠 四首 其二</title>,<text>靜中頻猛省。鈴鐸半空聞。曾綴鵷鸞序。來尋龍象群。桂香天外落。雲影杖頭分。却笑磨甎苦。還同喫捧勤。</text>
<title>海印鑑物堂題詠 四首 其三</title>,<text>羅代儒仙子。聲名四海聞。如何雲共往。甘與獸同群。鉅筆雄千古。殘膏丐幾分。遺蹤不可覓。悵望意徒勤。</text>
<title>海印鑑物堂題詠 四首 其四</title>,<text>東還挂冠後。高蹈杳無聞。永隔江南夢。曾空冀北群。雲山長媚嫵。風月自平分。石上題詩處。摩挲謾自勤。</text>
<title>歸法寺古基 在松都崔沖敎授生徒之地</title>,<text>人間歲月速。碧海幾桑田。寺廢野燒遍。山空夕照懸。靑襟較藝地。羽葆蒙塵年。往事已無迹。傷心溪水邊。</text>
<title>花潭</title>,<text>雨後湍流急。花潭深更淸。靜涵僧眼碧。細皺鴨頭靑。石岸幽花落。山梁彩翟鳴。塵纓聊可濯。長嘯俯淸令。</text>
<title>途中憶諸兄</title>,<text>一年長作客。萬里任飄蓬。榮辱都由命。悲歡了不同。皇天容我拙。白日鑑余衷。憫默空懷抱。江山笑此翁。</text>
<title>桐華寺 在樂安郡關雲山</title>,<text>窈窕緣崖路。林間吼瀑泉。地平開紺宇。殿古老金仙。茗椀花翻雪。龕燈焰吐煙。塵埃十年夢。一宿便翛然。</text>
<title>桐華寺 在樂安郡關雲山 其2</title>,<text>開雲深洞府。一逕入煙蘿。樹密補山色。溪明添月華。出墻垂露竹。繞砌傲霜花。是處堪棲遯。絶憐西崦家。</text>
<title>郡齋偶書 春一作靑</title>,<text>忽忽歲華晩。翛翛風日寒。黃堂閣花筆。烏几嚥龍團。柳眼春猶淺。梅梢雪未乾。明朝官釀熟。客至足爲歡。</text>
<title>義州途中。憶昆季。</title>,<text>兩兄俱嶺外。一弟在京師。聚散渾如夢。團圓復幾時。長占烏鵲喜。空詠鶺鴒詩。去去關山遠。回頭秪自悲。</text>
<title>通州 在中原</title>,<text>通州天下勝。樓觀出雲霄。市積金陵貨。江通楊子潮。寒雲秋落渚。獨鶴暮歸遼。鞍馬身千里。登臨故國遙。</text>
<title>贈辛德優</title>,<text>海亭秋夜短。一別復何言。怪雨連鯨窟。頑雲接鬼門。靑銅衰鬢色。危涕滿山痕。更把離騷語。憑君欲細論。</text>
<title>宿定慧寺 在順天</title>,<text>鷄足山中寺。祗林劫火餘。覆墻花匼匝。繞殿樹扶疏。夜靜生靈籟。風淸響木魚。塵機愁未息。到此意何如。</text>
<title>宿定慧寺 在順天 其二</title>,<text>慧照初開地。名藍愜所聞。連筒引石澗。添火爇爐薰。尙簏施田券。猶函造塔文。摸金曾攫去。不念薦誠勤。</text>
<title>前韻</title>,<text>匡山讀書處。重到意悠哉。花氣薰金地。茶煙颺石臺。魚跳戲碧澗。鳥下印蒼苔。彷彿三生夢。夷猶晩未回。</text>
<title>追次</title>,<text>十年歡笑地。回首意悠哉。衮衮登蘭省。冥冥隔夜臺。龕燈明石瓮。山雨濕階苔。歷歷追前事。惟應夢屢回。</text>
<title>與金孟性叔度往直指寺聯句</title>,<text>故國秋將盡。招提共客尋。淸川吟裏咽。香霧望中深。日亂禽魚影。風傳樵牧音。煙濃村易暝。葉脫樹無陰。癯瘦東西嶺。高低上下林。霜威催晩稼。歲事迫單襟。隔水聞寒犬。連村響夕砧。蹇驢穿翠密。短策上嶔岑。境訝雲霞雜。客無塵累侵。鳴鍾知近寺。賖酒恨無琴。俯澗高臺闢。迎人老衲欽。淸遊茲不忝。福地興難禁。夜月聞僧偈。松風聽鶴吟。高談霏似屑。佳句擲如金。實殿輝丹榜。金爐起錄沈。山川元自古。結搆到如今。支許同揮塵。陳雷共話心。報更鈴已轉。執燭僕難任。渴解張梨嚼。愁消杜酒斟。當知情款款。肯恨歲駸駸。山水堪行樂。簪纓不足歆。他時好分付。作意更登臨。</text>
<title>雨後登統軍亭聯句</title>,<text>積雨收遠塞。風日忽淸亮。一水來浩渺。萬壑極奔漲。觸壁轟雷霆。遇風喧甕盎。怒勢駕高陵。澄處發新釀。浮沈鷗鷺影。出沒魚龍狀。納汚不相捨。涵虛無盡藏。汪洋憤欲洩。澎湃聲愈壯。亂打鼓百面。急越車萬兩。投鞭詎能斷。持杯未易量。陰機畜妖孼。爽氣洗炎瘴。呑林渺無涯。掩陸迷所向。舟楫困掀舞。乾坤浮蕩漾。島嶼縮如鼇。派流鋪似纊。怳惚天吳騰。腥獰河伯旺。壆翮鵬送飆。磨牙鯨吐浪。黿鼉移窟穴。鮫鰐昧俯仰。商羊舞初已。馮夷氣方亢。滔滔赴千里。悤悤纔一餉。潛入土囊底。潤通星漢上。茫茫宇宙合。隱隱虹蜺放。白霧散成霏。靑山巧作障。奏樂聲猶在。乘槎意可尙。刮瞙增眼明。決癰愜志暢。纖雲掃寥廓。落日銜千嶂。遠覽恣眄睞。冥搜傃空曠。樂哉吾輩遊。他年期再訪。</text>
<title>題寄雙淸堂宋 愉</title>,<text>天地有高下。品彙自流形。何物本澄澈。參我心俱淸。翛翛生樹梢。皎皎昇靑冥。浮雲捲玉宇。晧彩流中庭。炎塵散戶牖。淅瀝聞秋聲。是謂無盡藏。適此怡性靈。珍重無極翁。得此光霽名。當時安樂老。獨歎知意少。寥寥百歲後。賞音誰復紹。市津詩禮家。矯矯人中表。奉先虔孝祀。霜露增懷抱。架堂齋其中。焚香獨淨掃。凝心汰萬慮。塵事那能擾。爲此雙淸名。妙處眞獨討。胸中問何有。風月自了了。俯仰得妙契。至樂荷穹昊。由來方寸地。萬象涵浩浩。箕裘世襲徽。堂構肯草草。世敦忠與孝。炳蔚振文藻。餘慶詎有涯。戩穀期永保。</text>
<title>龍仁漾碧亭</title>,<text>赤縣走集地。冠蓋如蜂衙。主人古循吏。終歲無徵科。政聲日以遠。欣聞五袴歌。意匠與神謀。華亭生咄嗟。鑿開數畝地。種之蒲與荷。溪流引淸派。繚繞來山阿。淙淙環佩響。澹澹銅鏡磨。纖鱗簇芳餌。戢戢跳淸波。婆娑綠陰淨。老樹交枝柯。急雨破坱圠。隱隱驅雷車。橫空萬銀竹。水面生亂渦。淸風洗庭宇。暝色隨暮鴉。沈吟付一快。酒闌夜氣多。我愛此閑適。坐到參橫斜。題詩欲記勝。妙句愧陰何。</text>
<title>敬天寺</title>,<text>聯鞍出西郭。野寺東風前。遊絲颺馬鬃。麗景煕平田。洞壑窅而邃。佛屋半欹顚。胡爲遭劫火。回祿噓炎煙。金碧化丘原。一室巍獨存。寶塔立空庭。百仞磨靑冥。玉影動曉月。鈴音散郊坰。刻削究精微。紛羅森萬靈。僧言至正間。奇后所經營。驕橫弄威福。豈恤疲吾氓。幾年渡海來。萬夫肩亦赬。搆此意良苦。迥與山崢嶸。錯落繡芙蓉。五色眩靑紅。副以寶珠顆。光彩明簾櫳。皆云內府藏。舍施要空王。福田竟何賴。闔門嬰禍殃。破壁有畫像。緇塵棲衮裳。人傳脫太師。儼然冠劍長。當時困讒舌。百世名流芳。弔古意何限。臨風增慨慷。世事如許變。江山獨老蒼。題詩記勝迹。山水送微涼。</text>
<title>賦雪。用王荊公韻。</title>,<text>塡空玉屑飛。匝地銀濤湧。天花巧翦裁。六出實奇種。光寒眩眺望。威凜穿襲擁。玲瓏綴枝條。汗漫堆丘壟。山客樵擔濕。江翁蒻笠重。一色月同皎。萬竅風兼汹。牢閉表安扃。深沒東郭踵。日出旋成澌。雲披俄抉壅。啄簷鳥雀愁。蟄壤蝗螟恐。詠鹽謝女才。授簡司馬寵。郡齋臥袖被。無事豈非宂。聊煎陶穀茶。緬懷李愬勇。寂寞伴誰吟。空樑飢鼠拱。</text>
<title>靈妙寺</title>,<text>古刹臨官道。嵬峨高萬丈。棟宇行雲低。觚稜海日上。宿霧棲璇題。流霞隱金榜。綺寮天外開。風鐸空中響。赫赫金仙軀。綵暈光滉朗。四壁絢靑紅。人天繪衆像。珠幢與寶蓋。漫漶集坌坱。我暫窺其中。結搆迷俯仰。謂非人力施。感歎起遐想。善德昔司晨。事佛過崇奬。一木費百金。一礎損萬鏹。經營乃至此。不恤傾帑藏。欲借迦維力。普沾世界廣。豈無怨咨聲。福利竟䁳矘。劫火千載餘。巋然護龍象。當時朝市空。鬼功嗟可賞。屈指貞觀年。臨風一拊掌。</text>
<title>集慶殿 安我太祖大王晬容</title>,<text>寶殿肅陰陰。晨光升杲杲。瑤池綵仗列。繡闥香煙繞。宮官開閶闔。靑鎖深更窈。小臣拜稽首。穆穆瞻天表。龍顏與日角。俊爽天下少。何意重瞳光。出自毫端妙。踧踖不敢仰。汗流浹袍襖。嗟余生苦晩。鼎湖弓劍杳。大哉濟安功。與天同浩浩。操鷄運已衰。澒洞兵塵擾。幾年勞櫛沐。南征與北討。睿略與天謀。神兵資迅掃。遂令三韓民。呻吟變煕皥。六龍俄飛天。日馭當黃道。闢道華山陽。神京等豐鎬。恢張太平具。文物極繪藻。陋彼前代規。貽謀豈草草。丕顯神聖孫。繼繼無窮了。遺像鎭古都。皇靈在窮昊。</text>
<title>武烈王陵</title>,<text>道傍墟落間。靑靑麥已秀。斗起數仞峯。穹窿如伏獸。短碣臥荒草。昂然見龜首。莽蒼原陸長。迤邐川源走。云是武烈陵。因山制非陋。下馬髮蕭森。拱立斂雙袖。摩挲讀碑文。缺落難悉究。茫茫歲月荒。委棄無人守。憶昔陰爲陽。二曼非眞后。強隣肆侵軼。四境多兵鬪。推王入繼統。卓焉功德茂。爪牙委庾信。武略殆天授。幷濟開霸圖。剗掃百年冠。皇唐嘉乃勳。厥篚堆錦繡。疇傭錫鴻命。闢土綿廣袤。俊乂共登庸。倉廥日殷富。井水忽爲血。大運嗟莫救。劍履就窀穸。英爽歸昴宿。舊史粗可徵。記載恨疏漏。人事如浮雲。誰能了宇宙。佳城萬古閉。日暮嘯鼪鼬。</text>
<title>次虛菴江南叉魚之樂韻</title>,<text>白鳥閑飛兩兩。紅鱗發剌千千。未妨綠襄靑蓑。喚作人間水仙。</text>
<title>歡喜菴 二首</title>,<text>空岩萬仞積鐵。危路一線縈蛇。側足凌兢下嶺。彭鏗亂石古槎。</text>
<title>歡喜菴 二首 其二</title>,<text>聞說菴中大士。韜光埋彩幾年。恐遭模金校尉。時時寶氣燭天。</text>
<title>松骨山</title>,<text>馬首晴雲掩翳。靑山半隱鋒鋩。須臾日出雲散。依舊煙鬟整粧。</text>
<title>下楊子江</title>,<text>客路長行水國。沙墩立馬喚舟。波澄雁影盡落。野曠煙光欲流。黯黯暮山礙日。颼颼江樹鳴秋。鴉軋櫓聲漸遠。回頭謝爾白鷗。</text>
<title>聞韶北樓。敬次圃隱鄭先生韻。</title>,<text>待月登樓長嘯。軒昂醉帽欹斜。日邊京國千里。山下閭閻幾家。艶杏妖桃滿郭。銀鉤玉筋籠紗。客中又逢寒食。惆悵每負年華。</text>
<title>敬次朱子竹窓韻 瑣錄曰。先生平生心學吟詠者甚多。而先生歿後。搜集以爲傳後之計。而不幸皆失於禍變中。只記兒時所作五六絶。亦可見所造淺深。</title>,<text>昔昧微言面壁立。今觀詩訓善端開。此心洞若排斯牖。活水源頭潑潑來。</text>
<title>觀書自警</title>,<text>悔却當年枉費心。心源先正是良箴。非無萌蘖如山木。祗恐牛羊日日侵。</text>
<title>贈同學諸子</title>,<text>光陰曾不住扶桑。黃髮俄驚忽已蒼。寄語如今同學子。工夫須勉在靑陽。</text>
<title>自警</title>,<text>道在須臾日用間。求而卽至是希顏。苟能從事於精一。天理分明也復還。</text>
<title>對梅夜讀周易</title>,<text>夜靜人閑獨閉門。伴燈看易對幽軒。讀來不覺梅花落。飛撲床頭點素痕。</text>
<title>草堂卽事</title>,<text>柴扉日午喚人開。步出林丘坐石苔。莫道此間幽事少。潺湲流水泛花來。</text>
<title>宿直指寺 先生於乙未。以翰林被謫。來金山。讀書于能如寺時也。</title>,<text>綠髮金臺舊史官。祇園夜宿借蒲團。篝燈細話楞伽字。樸簌風櫺雪意寒。</text>
<title>洪州題詠 二首○忠淸方伯時作</title>,<text>啜罷龍團一椀茶。夢回猶記紫宸衙。周南數月空留滯。不見棠梨一樹花。</text>
<title>洪州題詠 二首○忠淸方伯時作 其二</title>,<text>穎川當日藹佳聲。奏徹宸旒報政成。四十年來遺愛在。至今猶說鄧侯淸。</text>
<title>鎭安馬耳山 三首</title>,<text>突兀雙尖馬耳峯。雲端擎出碧芙蓉。何當揷得沖天翼。飛上峯頭一盪胸。</text>
<title>鎭安馬耳山 三首 其二</title>,<text>推敲馬上帶微酣。天未遙看碧玉簪。客路幾人來絶頂。倚空劍戟出煙嵐。</text>
<title>鎭安馬耳山 三首 其三</title>,<text>稜稜秀色映秋旻。雨洗霜磨萬古新。入眼平生未曾見。畫圖誇與北來人。</text>
<title>禮山客館</title>,<text>簿書堆案燭花殘。栗尾鴉翻十指寒。誰識此中詩料在。忽驚東嶺湧銀盤。</text>
<title>聞國哀 瑣錄云。先生按節湖西。時在黃澗。聞成宗大王昇遐。恨未得攀髥。而悲痛若喪考。卽書十絶。以寓哀慕之誠。而今記其四絶。其六絶則見逸焉。</title>,<text>禮官傳訃驛書來。痛哭那堪喪考哀。淚盡眼枯腸欲裂。靑山無語日西頹。</text>
<title>聞國哀 瑣錄云。先生按節湖西。時在黃澗。聞成宗大王昇遐。恨未得攀髥。而悲痛若喪考。卽書十絶。以寓哀慕之誠。而今記其四絶。其六絶則見逸焉。 其二</title>,<text>仙遊杳杳白雲鄕。玉色依然想耿光。蟣蝨小臣揮血淚。攀號其奈鼠拖腸。</text>
<title>聞國哀 瑣錄云。先生按節湖西。時在黃澗。聞成宗大王昇遐。恨未得攀髥。而悲痛若喪考。卽書十絶。以寓哀慕之誠。而今記其四絶。其六絶則見逸焉。 其三</title>,<text>日沈濛汜杞天摧。悵望蒼梧不復回。孺慕黎元空雨泣。鼎湖龍馭幾時來。</text>
<title>聞國哀 瑣錄云。先生按節湖西。時在黃澗。聞成宗大王昇遐。恨未得攀髥。而悲痛若喪考。卽書十絶。以寓哀慕之誠。而今記其四絶。其六絶則見逸焉。 其四</title>,<text>憶曾蘭省久含香。敷奏長趨寶座傍。珍重賜袍猶在篋。披來不覺涕雙滂。</text>
<title>寄俗離寺住持學誼</title>,<text>數日遊山不厭山。今朝胡乃出雲關。殷勤邀我又相送。却笑山僧亦未閑。</text>
<title>次鄭虛菴江南叉魚之樂韻 三首</title>,<text>煙籠野闊靑蕪遠。潮落舡移綠荇開。南浦去年搴杜若。等閑今日打魚來。</text>
<title>次鄭虛菴江南叉魚之樂韻 三首 其二</title>,<text>鏡面澄澄潑眼寒。投叉艇子意猶閑。麟鬐狼藉腥風起。興在鳴榔鼓枻間。</text>
<title>次鄭虛菴江南叉魚之樂韻 三首 其三</title>,<text>輕橈去傍蘼蕪渚。快馬來乘楊柳風。已厭鴨江銀縷膾。書生口業本無窮。</text>
<title>詠江村雜興。呈虛菴。二首○下得字一作動</title>,<text>遊魚鼓鬣綠波深。林鳥和鳴助我吟。物自得時機自得。人應觀物見天心。</text>
<title>詠江村雜興。呈虛菴。二首○下得字一作動 其二</title>,<text>海岸潮回捲釣綸。山樽野飯煮霜鱗。伶俜匹馬歸來晩。誰識金華侍從臣。</text>
<title>又呈虛菴</title>,<text>蒙君巨筆過揄揚。燕石何容較水蒼。咄咄榮陽眞可畏。邇來詩律逼陳黃。</text>
<title>題紅梅畫簇</title>,<text>夢覺瑤臺踏月華。香魂耿耿影橫斜。似嫌玉色天然白。一夜東風染彩霞。</text>
<title>知禮客館詩 三首○幷序</title>,<text>夜雨生寒瘦玉肌。平明繞樹挽長枝。如今驛使無消息。縱有寒香寄與誰。</text>
<title>知禮客館詩 三首○幷序 其二</title>,<text>雪瓣氷蕤未放開。槎牙直幹古墻隈。攀條欲問春消息。笑殺劉郞今獨來。</text>
<title>知禮客館詩 三首○幷序 其三</title>,<text>玉蕊攢枝簇絳紗。東風應是領年華。丁寧今歲江南信。一半歸心已到家。</text>
<title>知禮客館詩 三首○幷序 附庶弟適菴 伸 次韻三首</title>,<text>元是姑仙綽約肌。不同凡草俗花技。從知此實當調鼎。風雨凋零怨阿誰。</text>
<title>知禮客館詩 三首○幷序 附庶弟適菴 伸 次韻三首 其2</title>,<text>蘊抱千重半未開。委身荒穢謝庭隈。芳魂可待春光滿。玉質無由喚起來。</text>
<title>知禮客館詩 三首○幷序 附庶弟適菴 伸 次韻三首 其3</title>,<text>老眼矇矓似隔紗。何堪趨走踏京華。誦公詩句梅溪上。如在孤山處士家。</text>
<title>梅月樓 三首</title>,<text>畫樓東畔繚丹墻。種得芙蓉點小塘。跬步誰知有佳致。主人心匠破天荒。</text>
<title>梅月樓 三首 其二</title>,<text>夜闌金鴨綠煙微。正是樓頭酒散時。明月滿天梅似雪。休將玉笛倚欄吹。</text>
<title>梅月樓 三首 其三</title>,<text>江山如在畫中開。曲檻雕欄絶點埃。莫向纖阿問圓缺。已將疏影暗香來。</text>
<title>聞鄭子健 錫堅 赴洛。作詩寄之。</title>,<text>西掖罘罳隔霧看。宮槐葉落曉光寒。秋風江海金虀鱠。爲問何如苜蓿盤。</text>
<title>飮歸法寺前溪</title>,<text>曲水傳觴到落暉。半空山翠濕人衣。留連擬待黃昏月。酩酊閑携隻影歸。</text>
<title>皺岩</title>,<text>當年牛背覓新詩。雪擁峯巒白玉圍。惆悵䨥明今不見。半岩紅雨落花飛。</text>
<title>南遷過漢江</title>,<text>眊矂歸來不見天。終南咫尺望雲煙。三年塞下孤臣淚。今日江頭倍黯然。</text>
<title>寄許獻之 琛 ○三首○瑣錄云。皆托古人。而自寓深意焉。</title>,<text>堪笑零陵柳司馬。長書苦語托親朋。謾憑蕭許爲知己。不及湘南吳武陵。</text>
<title>寄許獻之 琛 ○三首○瑣錄云。皆托古人。而自寓深意焉。 其二</title>,<text>聞說山中劉朗州。竹枝淸絶變蠻謳。著書追咎張丞相。不悟玄都作遠遊。</text>
<title>寄許獻之 琛 ○三首○瑣錄云。皆托古人。而自寓深意焉。 其三</title>,<text>黔南山水着涪翁。一派江西筆力雄。病起荊江亭上望。可堪天地又秋風。</text>
<title>詠女史</title>,<text>馮荀嫁禍夕陽亭。烈烈南風沸四溟。晩向金墉悔拘繫。胡塵吹滿洛陽城。</text>
<title>詠女史 其二</title>,<text>按舞霓裳法曲傳。華淸宮裏小春前。塞酥暗與胡兒戲。又向三郞覓洗錢。</text>
<title>龍灣卽事</title>,<text>雪壓深簷夜未央。寒燈生暈柝聲長。此時危坐心千里。爇盡床頭一炷香。</text>
<title>渡延津。與辛季琚同賦。</title>,<text>蕭蕭蘆葦滿汀洲。却恐前呵起白鷗。徙倚江亭空悵望。煙波渺渺晩山愁。</text>
<title>途中偶吟 庚寅歲。先生年十七。自關東上京時。▒▒▒▒▒▒。故末句云云。</title>,<text>小儒當日志雲龍。西望長安路不窮。翁子從今歸闕下。季鷹那得憶吳中。松高鶴夢千山月。海闊鵬翔萬里風。回首天涯心更感。白雲何處是關東。</text>
<title>東萊海雲臺</title>,<text>紅塵廿載久聞名。一躡鼇峯眼忽靑。不用燃犀窺海怪。應須鼓瑟感湘靈。雲開鸞鶴歸三島。天闊鵾鵬簸九溟。東望安期知不遠。丹成何日揷脩翎。</text>
<title>古意</title>,<text>世間岐路混泥塵。謾爲浮名絆此身。風月性靈惟妙句。江湖生理一綸巾。嗣宗白眼驚時輩。謝眺靑山屬後人。萬事悠悠多慷慨。時時樽酒便相親。</text>
<title>暮春。與金 朴 奎甫 鄭 子健 權 叔玉季玉 安 公琰 黃 瑩仲 崔 明允 朴 去非 李壯元。士雅 登木覓西峯。</title>,<text>幾年塵土困樊籠。趁取靑春上翠峯。城樹拂雲新摵綠。巖花經雨半凋紅。煙微北岳圍靑障。日落西湖曳玉虹。剗地東風吹醉面。不堪豪氣壓元龍。</text>
<title>過扶餘。贈朴奎甫。</title>,<text>南來客況轉翛然。山雨東風鬧夜眠。夢繞煙花紫禁內。身歸嶺嶠白雲邊。傷心故國依靑嶂。潑眼澄江蘸碧天。東閣梅花開已老。幾回衙罷賦新篇。</text>
<title>元日有感</title>,<text>今朝天氣布陽和。忽覺愁邊換歲華。慘慘陰機收大地。離離生意放枯槎。漸驚後飮屠蘇酒。不見新頒綵勝花。回首九閽魂夢遠。春風先已到天涯。</text>
<title>奉和佔畢齋金先生韻</title>,<text>月黑郵亭夢成魘。忽驚虩虩三更雷。愁連草色雨邊到。寒妬花期天外來。撼屋獰風何太急。倚樓塞曲自生哀。傍人莫笑吾行李。故逐春光不受催。</text>
<title>再和前韻 一本云。桑田擧趾何須煩。布穀春耕處處催。</title>,<text>瓦溜潺潺來午枕。睡魔驚散鼻中雷。閑花幾樹幾開落。匹馬三年三往來。有吏提壺叩舊款。何人吹竹攄幽哀。桑田擧趾須莫懶。林梢有鳥勤來催。</text>
<title>重試後。與叔度約遊松都。</title>,<text>去年海上賦離騷。重入脩門望赭袍。短技豈能容舁彀。此身端合臥江皐。宏詞未遣昌黎恨。嗜酒常懷老阮豪。結習年來消不盡。擬同小陸訪前朝。</text>
<title>松都福靈寺。次壁上韻。已下見松都錄</title>,<text>奚囊收拾短長吟。一路煙霞涂復深。廢院鳥聲藏樹杪。半簾山影落琴心。爽襟欲試曹溪水。入鼻先尋簷葍林。千載謾傳房次律。逢僧莫話去來今。</text>
<title>登演福寺層閣</title>,<text>梵宮寥落廢興餘。快閣東西望眼虛。日暮齋鍾聞聚落。春來荒草沒庭除。風飄玉麈天花雨。塵積琅函貝葉書。貿貿居僧多市籍。定中誰是悟眞如。</text>
<title>花園</title>,<text>何物螟蛉忝紫宸。等閑來此樂遊頻。半生淫酗寧知命。抵死昏狂肯畏民。怪石如山空磊砢。奇花作陣鬪妖新。自從南岳兵塵暗。寥落行宮不復春。</text>
<title>成均館</title>,<text>古殿荒涼泮水涯。靑衿無復採芹歌。空餘尼父儀容在。不耐鯫生感慨多。衮衮英雄今寂莫。悠悠歲月摠消磨。追思當日橋門會。鼓篋升堂有幾麽。</text>
<title>安和 洞水 落石</title>,<text>一道巖泉瀉石泓。谽谺洞口碧煙橫。年荒古礎千門廢。春去幽花幾樹明。劫已成灰朝市改。人來訪古笑談淸。日斜留與樵蘇話。猶說中菴居士名。</text>
<title>壽昌宮</title>,<text>五百年來朝代非。行人空作黍離悲。欹殘玉瓦風霜古。零落銅駝歲月知。日暮山嵐靑繞樹。城空春草綠侵陴。仙桃舊業消磨盡。輸與華山漢水移。</text>
<title>朴淵 二首</title>,<text>兩山迢遞翠微連。一水源從小有天。素練直垂磨峭壁。長虹倒掛飮流泉。雲門當日那堪數。廬岳千年只浪傳。着眼平生曾未見。空留詩句答雲煙。</text>
<title>朴淵 二首 其二</title>,<text>界破靑山下九天。怳如瓠子半空懸。惡詩且莫嘲徐子。美句今誰繼謫仙。無限雪霜飛亂沫。有時雷雨起靈淵。于今下土方憂旱。說與神龍莫久眠。</text>
<title>觀音窟前溪夜飮 二首○末句。一本云。濯髮淸歌未擬歸。</title>,<text>芒蹻崎嶇陟翠微。寶坊蕭洒鎖煙霏。夜寒潭底潛蛟舞。月上林梢警鶴飛。滿座山光浮綠斝。隔溪松韻入金徽。相忘一醉橋頭石。散髮狂歌未擬歸。</text>
<title>觀音窟前溪夜飮 二首○末句。一本云。濯髮淸歌未擬歸。 其二</title>,<text>觀音寺裏今宵月。未信平生有此奇。瀲灎溪山動銀闕。依俙笙鶴下瑤池。朗吟陡覺塵機盡。兀醉何妨舞袖遲。十載奔忙空役役。茲遊莫遣俗人知。</text>
<title>雲居寺</title>,<text>瘦策蹇驢恣踏雲。行穿翠密度山村。荒涼古寺依林住。淅瀝寒泉得石喧。火冷篆煙飄碧縷。雨晴花氣滿彤垣。困來暫着蒲團睡。不覺朝暾已晏溫。</text>
<title>靈通寺。次壁上韻。</title>,<text>亂山環擁古祗林。樹木扶疏結暝陰。四大語微紅日側。三生石路白雲深。也無俗客參來往。只許騷人話古今。眼見龜趺半零落。人間劫火幾消沈。</text>
<title>東郊觀獵</title>,<text>早向城南看打圍。燒痕靑草正芳菲。彩旗曜日遮群去。別隊如雲得雋歸。塞野羅罿狡兔窘。洒空毛血白鷹飛。割鮮醉後還馳馬。悔不從前着短衣。</text>
<title>長源亭 已上松都錄</title>,<text>步上岡頭濕翠霏。望中煙火摠熹微。海門浪蹙靑山湧。沙岸風來白鳥飛。斷角凄涼殘日落。行宮蕪沒昔人非。貪看目盡鴻濛外。只有孤帆載月歸。</text>
<title>次 夢歸韻</title>,<text>退盡臙脂雨洗花。那堪客裏夢歸家。溪山如昨元非幻。桂玉關心屢發嗟。翁子辛勤要自貴。楊雄寂寞許誰過。憑君試向邯鄲覓。佩印歸來計恐差。</text>
<title>狎鷗亭</title>,<text>朝回日日俯長流。魚鳥相忘已十秋。玉筋銀鉤輝綵棟。宸章奎藻照滄洲。詞源渾咢難容喙。身世浮遊不繫舟。萬古江山留異寵。水雲深處遣閑愁。</text>
<title>二月賣新絲 課製</title>,<text>富家汚邪不滿車。春來其奈動催科。幾年襏襫貧無袴。二月辛夷暖欲花。未見吳蠶成獨繭。先將雪縷賣豪家。分明千載夷中語。准擬當時七月歌。</text>
<title>送慶尙都事李 忠彥○李曾遍遊嶺南。故末句云云。</title>,<text>誰道鄕心積漸微。家山夜夜夢魂飛。羨君佐幕風儀壯。愧我縻官定省稀。遙想故園篁筍美。亦知新水鱖魚肥。南人莫作尋常看。前度劉郞今又歸。</text>
<title>聞 蒙召除官。以詩寄贈。五首</title>,<text>十載窮居布褐寒。奇遊落落遍江山。每尋佳境憑詩遣。長把陳編掩戶看。壯志何妨超物表。虛名贏得播朝端。早知窮達皆由命。只有孤心抵死丹。</text>
<title>聞 蒙召除官。以詩寄贈。五首 其二</title>,<text>短筇衝雪訪伽倻。又歷烏山洛水涯。心似飛雲寧有迹。形如累狗況無家。堂堂歲月頻長歎。渺渺雲林發浩歌。剩把奇觀驅筆力。舂容句律摠堪誇。</text>
<title>聞 蒙召除官。以詩寄贈。五首 其三</title>,<text>銀臺學士薦才名。尺一如飛下玉京。旋促春裝乘驛去。便將野服橐書行。命題召試金鑾近。展紙閑揮彩筆鳴。俄頃詩成連十首。一朝聲價也傾城。</text>
<title>聞 蒙召除官。以詩寄贈。五首 其四</title>,<text>罷賦歸來日未昏。又承宣喚入金門。龍光煥赫紆天眷。錫賚便蕃荷聖恩。徒覺沾濡渾雨露。方知長養寔乾坤。叨榮又作簪纓客。生死何由報至尊。</text>
<title>聞 蒙召除官。以詩寄贈。五首 其五</title>,<text>由來才士起窮微。荷寵如君世所稀。珍送內廚來雜遝。香添法醞醉扶歸。惟將雅志嘗夷險。莫向傍人說是非。珍重鴒原相寄語。異時須念泣牛衣。</text>
<title>黃鶴樓畫簇 奉敎製</title>,<text>仙翁捻笛幾時歸。縹緲層摟接翠微。粉壁曾留黃鶴去。羽衣還跨白雲飛。漢陽城郭臨晴浦。鄂渚風煙暗舊磯。多少倚欄人悵望。世間安得學令威。</text>
<title>醉別楊可行 煕止 席上書贈</title>,<text>海山佳處作遨頭。長嘯陳登百尺樓。萬里邊城剖符竹。三年蕭寺共衾裯。燈前衮衮杯盤盡。嶺外迢迢歲月遒。一笑相逢亦奇事。天涯遠別不須愁。</text>
<title>與同館李禧仲 祐甫 李正卿 世匡 權叔強 健 權士孝 匀 金眉叟。壽童 泛舟漢江。泝流泊狎鷗亭。</title>,<text>狎鷗亭下水如藍。一棹來尋酒正酣。天落平湖雲澹澹。煙橫別浦柳毿毿。岸邊畫閣扃朱戶。蓬外靑山捲翠嵐。鴉軋櫓聲和短笛。勝遊今日想江南。</text>
<title>九月二十一日。冒夜投豐田驛。</title>,<text>自愧迂疏忝玉堂。秋風持節向龍荒。崎嶇叱馭行程遠。迢遞看雲望眼長。料理襟懷非昨日。商量身世是他鄕。誰憐匹馬東州路。踏盡千林半夜霜。</text>
<title>鐵嶺</title>,<text>鐵壁橫空萬仞山。由來百二壯重關。路回犖崅羊腸險。地壓滄溟蜃氣寒。陡覺嚴霜凋木葉。遙聞靈籟在巖巒。于今塞北無烽火。馬上題詩穩據鞍。</text>
<title>塞上 四首</title>,<text>白山地盡海東頭。列鎭星羅控上游。無限穹廬連靺鞨。有時區脫駐豼貅。霜寒畫角申軍令。雪霽尖風射病眸。從古玉關邊戍苦。不知何日罷防秋。</text>
<title>塞上 四首 其二</title>,<text>豆滿江淸百尺深。江邊雪嶺接層陰。山連栗末誰通道。俗雜蕃夷未辨音。版籍不曾歸麗濟。興仁想亦管遼金。千年貿貿腥膻地。化盡衣冠式自今。</text>
<title>塞上 四首 其三</title>,<text>漫漫沙磧限長城。漠北無氛朔野淸。萬里身隨雲北去。幾宵夢逐爲南征。年年水草肥胡馬。處處儲胥護戍兵。落日凄涼更愁絶。那堪塞曲聽笳聲。</text>
<title>塞上 四首 其四</title>,<text>落盡黃楡風怒號。關門長鎖守弓刀。醉携如意當歌席。閑把韜鈐閱戰袍。賈勇健兒思自效。遊魂殘虜不須鏖。四方正値昇平日。干羽堯階奏九韶。</text>
<title>和朴伯仁 孝元</title>,<text>萬里無人問謫居。功名從古似竿魚。飄零身世五更夢。蕭散生涯數簏書。得鹿由來眞偶爾。亡羊畢竟亦何如。莫言憔悴形容改。依舊元龍氣不除。</text>
<title>再向咸興途中</title>,<text>客裏長歌行路難。關河千里雪漫漫。飮氷每覺寸腸熱。望日那堪雙眼寒。斷雁聲中愁絶塞。片雲飛處想長安。無端又踏咸州路。兩月驅馳興已闌。</text>
<title>聞叔度自對馬島還京</title>,<text>馬島歸來動一年。幾回魂夢繞蠻煙。貞心早與蒼髥契。鄕信難憑黃耳傳。北極塵淸馳玉節。南溟風便送樓舡。何時粗了皇華事。夜雨寒床共對眠。</text>
<title>端午鞦韆</title>,<text>恰逢佳節賞年光。陌上遊人笑語狂。斜掣彩繩搖柳影。輕翻羅襪蹴塵香。恐隨飛燕穿林去。似逐閑花墜地忙。戲罷勸提昌歜酒。夢回風雨過方塘。</text>
<title>過諸葛亮廟 御題應製。蓋先生朝天時作也。</title>,<text>沔陽遺廟古江濆。詞客經過易斷魂。落落高名垂簡策。堂堂大節照乾坤。愁雲慘憺三分國。落日凄涼五丈原。有志未能扶漢業。靑山萬古亦含冤。</text>
<title>送權 叔強 赴燕京</title>,<text>憶曾蕭寺舊同袍。刮目文章有鳳毛。茂實早應推國器。高名贏得預時髦。莫將雲雨留驄馬。剩括江山入綵毫。堪笑斲窓曹待制。紫微花下醉酕醄。</text>
<title>送金君節 訢 赴燕京</title>,<text>壯節那辭道路難。鑾坡暫輟從臣班。雲開遼海三千里。山拱居庸十二關。黃道句陳瞻象魏。紫宸閶闔拜龍顏。春風漸逐行塵遠。鸞鵠冥冥不可攀。</text>
<title>輓玄四宰 碩圭</title>,<text>黃甲題名二紀餘。靑雲步武展通衢。騰驤衮衮延華譽。抱負恢恢有遠圖。鳳沼演綸勤獻替。龍荒按節戢流逋。只緣憂國身先病。靑史功名定不誣。</text>
<title>夜渡茂溪</title>,<text>黃昏策馬傍江行。急喚扁舟近岸撑。霜落蒹葭秋氣肅。煙籠沙渚露華淸。角聲搖水游魚散。炬火明林宿鳥驚。踏月紛紛人影亂。纔收百丈赴前程。</text>
<title>高靈次金孟性 韻</title>,<text>摵摵西風木落時。長程何處展愁眉。客中樽酒開䨥眼。謫裏江山費幾詩。三尺可休論事喙。一杯聊瀹飮塵脾。十分傾瀉輸懷抱。君自不欺寧我欺。</text>
<title>太守邀余于蓮池上南峯作重九。仍設鄕射禮。明日。以詩呈太守。</title>,<text>南來不覺歲華遒。佳會龍山作勝遊。擷菊開樽酬令節。登壇搢矢雜名流。半川落日霜林晩。萬柄枯荷玉露秋。自幸桑鄕瞻盛事。歌呼滿路頌明侯。</text>
<title>熊津次金同知 順卿 南遷時韻 二首</title>,<text>暫脫朝衣把釣竿。熊津春水沒前灘。數聲柔櫓隨潮去。一抹斜陽隔浦殘。桑女歸時花揷髻。山翁醉後籜爲冠。算來榮辱悠悠事。到處江山足盡歡。</text>
<title>熊津次金同知 順卿 南遷時韻 二首 其二</title>,<text>夜雨新添水幾竿。蘭橈爭下錦江灘。玉簪羅帶詩初就。雪縷金虀飮未殘。十載風塵餘面目。一樽談笑舊衣冠。相逢莫話名途事。賸取浮生半日歡。</text>
<title>奉和金郊驛韻</title>,<text>仰如山斗迥難攀。自詑追陪數月間。春雪忽隨流水盡。客心那似落花閑。濛濛楡柳煙中暝。戢戢牛羊壟上還。日暮長程倍愁絶。夢魂猶綴紫宸班。</text>
<title>次張舍人 城 韻。呈高陽君申 浚 宣慰使。</title>,<text>那堪客裏送春風。擧目江山處處同。野水和煙初漲綠。園桃烘日已蒸紅。一年佳節孤吟裏。萬里羈愁痛飮中。坐久憑欄閑索句。劃然長嘯薄雲空。</text>
<title>統軍亭。與盧丞旨，曹順川同賦。</title>,<text>地盡西南海襯天。紅亭高壓鴨江堧。風傳鼓角三更月。露冷儲胥萬竈煙。遠岫微茫鼇背外。長林隱映鳥飛邊。憑高望遠愁無奈。一望鄕關一惘然。</text>
<title>奉和姜相公 希孟 病中見寄 二首○公時爲遠接使</title>,<text>萬里驅馳幾飮氷。關西驛騎瘦崚嶒。陪公入幕嫌無策。對景題詩愧未能。紫塞曉裝催玉節。紅樓夜宴醉紗燈。從今叨作龍門客。不羨扶搖九萬鵬。</text>
<title>奉和姜相公 希孟 病中見寄 二首○公時爲遠接使 其二</title>,<text>一室淸風硯欲氷。終南山色望崚嶒。竹過醉日移無所。梅到黃時嚼未能。細雨落花閑閉戶。小窓黃卷靜篝燈。晉公綠野何須數。莫把希而較大鴫。</text>
<title>在雙城次 韻 二首</title>,<text>悠悠馬上費居諸。到處惟應戀故廬。身世自憐千里外。名途已困數年餘。商量往事眞當勉。比較初心每不如。客裏屢驚時節換。雁來猶喜得家書。</text>
<title>在雙城次 韻 二首 其二</title>,<text>風飄朔雪打窓紗。起瞰東溟鏡拭磨。呵筆小題摸卽景。凭鞍長嘯當高歌。幾年戰骨淪秋草。一曲胡笳隔暮河。兩度行邊頭欲白。禁園歸夢覺增多。</text>
<title>送洪州牧林秀卿 時申次韶左轉爲敎授。故末句云云。</title>,<text>半世功名尙黑頭。朱幡棨戟牧雄州。鸞棲枳棘無多日。鵬上雲霄自有秋。膴膴春原耕觳觫。濛濛海雨叫鉤輈。謫官亦有龍頭客。把酒時時慰旅愁。</text>
<title>池塘生春草 課製</title>,<text>謝公才調絶無倫。每向西堂入夢頻。千里馳神魂已合。一番下筆句初新。傷心鄕國人猶遠。滿眼池塘草自春。華藻每因阿弟發。只今猶可想情親。</text>
<title>五月十四日。久旱小雨。內出紅燒酒水晶盞。命饋丞旨及經筵官于丞政院。仍命製詩。臣李言南 臣盧 公弼 臣 文榦 臣辛 季琚 等。同賦以進。</title>,<text>由來一念可通天。俄頃陰雲暗八埏。靈雨滴簷纔作溜。綠秧平水忽如煙。水晶盞底濃霞液。玳瑁筵中集地仙。愧殺年來偏寵渥。醉歸猶得賜金蓮。</text>
<title>送蔡耆之 壽 罷官南歸</title>,<text>當時一鶚在朝端。自負平生鐵石肝。欲把丹心酬聖主。頻將危語犯天顏。居官待足何時足。未老得閑眞是閑。匹馬明朝尋舊路。秋風歸興動鄕關。</text>
<title>送崔判官 有江 赴燕 有江。譯官也。性亢寡合。而能書。</title>,<text>老去才名氣尙豪。可堪駑驥久同槽。關山萬里携孤劍。身世百年悲二毛。旅館夜寒鷄唱早。塞垣秋盡雁飛高。觀光自是男兒事。莫歎年年髀肉消。</text>
<title>南歸途中。用李益齋感懷韻。</title>,<text>疏慵任却笑非夫。跬步常虞有畏途。千里家山秋興熟。一鞭官路曉裝孤。群公天上稱鳴鳳。游子江南想弄烏。未遣吟哦餘結習。時時不覺撚髭鬚。</text>
<title>宿直指寺。與金 同賦。</title>,<text>東華十載久迷津。今日禪房岸角巾。霜後烏稗渾脫葉。月中鴦瓦漸生鱗。篆盤香細寒更促。佛榻燈昏軟語眞。滿耳石泉淸不寐。明朝其奈踏紅塵。</text>
<title>江都懷古</title>,<text>摩尼山色翠嶙峋。駐蹕孤城四十春。可使翠華留海嶠。傷心白骨委兵塵。春風麥秀升天闕。夜月煙橫甲串津。豈必權奸能獨健。當時肉食愧無人。</text>
<title>送趙判官 達生 赴永興</title>,<text>和寧舊府繁華地。白水龍飛問幾年。繞郭江流通瀚海。滿樓山色疊晴煙。琴堂日永摻花筆。賓榻宵閑醉綺筵。妙手政須盤錯用。莫愁蒼鬢老荒邊。</text>
<title>上元應製</title>,<text>壽域煕煕屬太平。香街小雨欽春晴。雲開鳳闕壺天迥。風動鼇山璧月明。萬顆時看紅荔撒。千門何處紫姑迎。侍臣扶醉歸來晩。喜聽新年歡笑聲。</text>
<title>送鄭子健 錫堅 赴燕</title>,<text>撩亂楊花襯畫輪。衣冠雜沓送行人。共看驄馬南臺使。遙指雲霄北極辰。鶻嶺峯巒晴亢亢。鴨江波浪綠粼粼。風光歷歷堪題品。應把新詩唾玉津。</text>
<title>送李子俊節度永安道 四首</title>,<text>恩譴湖南未再朞。君王拊髀賜環歸。已從宣室談兵略。却領雄藩振武威。浩浩玉關沙磧遠。茫茫楡塞旐旟飛。從今黑水無傳箭。共擬長城萬里圍。</text>
<title>送李子俊節度永安道 四首 其二</title>,<text>烈烈無䨥國士風。堂堂第一黑頭公。指揮六鎭牙旗底。叱咤諸番尺箠中。瀚海東窮無飮馬。華山南望有來鴻。緘書肯問桑鄕事。報主應懷早策功。</text>
<title>送李子俊節度永安道 四首 其三</title>,<text>才似驊騮馳絶坂。俊如鵰鶚上晴霄。九重却念韓安國。諸將咸推耿伯昭。氣壓白山掀地軸。胸翻滄海洗天驕。五車讀盡營門月。醉倚西風擁皁貂。</text>
<title>送李子俊節度永安道 四首 其四</title>,<text>共許潭潭蓋世雄。靑年擁節壓諸公。黃沙鼓角悲風裏。黑水波濤醉眼中。號令雷馳豺虎肅。威聲蔧掃犬羊空。定知宣召歸來日。應奏開邊第一功。</text>
<title>次金仲容 宗裕 韻 金公時爲靑松敎涭。畢齋兄也。</title>,<text>每向瓊林恨未消。南溟何日起扶搖。憐君碧眼尋山水。笑我靑衫困市朝。學道從來忘肉味。謀生誰是免塵勞。舊遊却憶凝川月。共醉東風白玉橋。</text>
<title>次金仲容 宗裕 韻 金公時爲靑松敎涭。畢齋兄也。 其二</title>,<text>漫浪江湖幾首詩。倘來軒冕莫言遲。橫盤苜蓿甘如許。滿屋詩書樂自知。世事可堪雲聚散。信音頻寄雁來歸。秋風定有江南約。靑眼燈前話別離。</text>
<title>大殿立春帖</title>,<text>條風昨夜入承明。俄頃宮花翦綵成。一氣知時梅柳動。三光順軌泰階平。辛盤狼藉春蔬軟。琪樹糢糊臘雪晴。早向靑陽布新令。韶光先滿洛陽城。</text>
<title>送兪克己 好仁 赴闕</title>,<text>憶昔芹宮傾蓋年。中間聚散兩茫然。同趨曉日金鑾殿。共躡秋風方丈顚。元白相思筒屢遞。徐陳別後榻空懸。鵾鵬一擧扶搖翼。縹緲蓬萊在日邊。</text>
<title>題醉睡翁養花軒</title>,<text>不管人間是與非。此翁醉睡未全癡。百觚長入陶陶境。一枕俄驚相相時。滿塢嫣紅春雨細。映簾徼紫夕陽遲。東風落去渾如掃。身在華胥不自知。</text>
<title>友于亭 朴孝元忠元信元三昆季所築</title>,<text>小亭新搆洛江涯。扁以佳名意所嘉。二陸才名誰敢敵。三陽家法世無多。春來長共吟荊樹。醉後相將賦棣華。更向鴒原閑騁望。碧雲迢遞雁行斜。</text>
<title>與兪克己同遊斷俗寺 寺在晉州智異山東。大鑑國師碑亦在。</title>,<text>門外龜趺歲月深。名僧高躅在禪林。霜楓樹樹着佳色。風鐸時時遺妙音。訪古那堪多少感。悲秋空有短長吟。夜來山雨鳴蕉葉。煮茗篝燈興不禁。</text>
<title>月影臺。追次鄭 知常 韻。臺在合浦縣。崔孤雲曾遊之地。</title>,<text>海門東望浪崔嵬。千古儒仙有古臺。雲影邊連帆影去。櫓聲仍帶雁聲來。摩挲石上糢糊字。想像樽前瀲灎杯。當日風流無處問。滿汀寒月鳥飛回。</text>
<title>上元渡海</title>,<text>觀海樓前瘴霧收。東風吹送木蘭舟。靑山路繞芙蓉島。碧澗潮通橘柚洲。聊喜年華隨處好。始知身世本來浮。梅花如雪䅘牟綠。把酒都忘客裏愁。</text>
<title>郡齋舊無花卉。手種梅四條。一年皆着花。賦詩詠之。二首○一年一作未一年</title>,<text>坐對軒窓喚作兄。盡輸春色到山城。花先百種寧論品。氣壓群芳合擅聲。但得瑤琴思醉月。非關金鼎要調羹。東君幷借栽培力。開盡幽香滿院生。</text>
<title>郡齋舊無花卉。手種梅四條。一年皆着花。賦詩詠之。二首○一年一作未一年 其二</title>,<text>淸興依然戀物華。郡庭人靜放朝衙。春前偸種玲瓏玉。雪裏先開的皪花。何遜風情元不老。廣平詞賦最堪誇。天香國色眞堪惜。莫遣紛紛委亂沙。</text>
<title>救荒</title>,<text>眼中捐瘠可能收。斗粟千錢不易謀。矯制誰同汲都尉。活民當法富靑州。縱然佳節花如海。其奈窮閻麥未秋。安得連雲車載米。盡敎黔首飽休休。</text>
<title>題永川淸涼堂</title>,<text>新搆華堂壓水湄。我來登眺立多時。薰風芳草晴川遠。落日孤雲獨鳥遲。嵐氣空濛簾外滴。楊花撩亂帽邊吹。夜深月上欄干曲。一味淸涼獨自知。</text>
<title>舟中偶吟</title>,<text>漢上群山在眼中。舟行如箭水如空。半邊黯黯雲垂野。盡日蕭蕭雨打蓬。浪面撒開翻棹雪。釣絲斜裊過江風。何時脫却名韁去。閑伴磯頭蓑笠翁。</text>
<title>送洪判官 泂 赴慶源 弟湜瀚皆有才名</title>,<text>三洪射策摠翹英。伯氏醞醇最有名。簪筆昔趨靑瑣闥。橫戈今着縵胡纓。譙樓鼓歇牙旗豎。朔野霜淸獵騎輕。報國寸心期盡節。莫愁身世老邊城。</text>
<title>領相尹公 弼商 西征</title>,<text>蓋世勳名尙黑頭。登壇百萬擁豼貅。雕戈錫盾裵丞相。羽扇綸巾葛武侯。雪霽蒲州迷玉帳。霜深楡塞冷靑油。共看獻捷歸來日。飮至明光拜冕旒。</text>
<title>臘夜</title>,<text>手把緗篇對短檠。古甁梅萼獨多情。霜花着瓦氷生硯。月暈當空杵滿城。徇俗何妨觀蜡祭。題詩聊可報嘉平。醉來忽入白天夢。驚罷譙樓畫角聲。</text>
<title>秋稼稍稔。有醉飽者。因念去春饑饉之苦。用陸放翁嚴州述懷詩韻。二首○速含。咸陽舊號。</title>,<text>南來三見速含秋。卒歲塵勞半是愁。坦率生涯類彭澤。軒昂氣槩想嚴州。囹無荷校聊堪喜。稼已登場便可休。回首春風賑窮處。家家鼓笛社中遊。</text>
<title>秋稼稍稔。有醉飽者。因念去春饑饉之苦。用陸放翁嚴州述懷詩韻。二首○速含。咸陽舊號。 其二</title>,<text>滿眼黃雲䆉亞秋。民今得飽可無愁。丁寧汝輩無忘莒。商略他年莫作州。厭見案頭公簿劇。遙知野外役車休。塵纓世網相牽縛。未擬登山蠟屐遊。</text>
<title>詠牧丹。次弟 伸 韻。</title>,<text>嬌羞似欲惜春光。一笑荒城壓衆芳。漢殿嬋娟堪比竝。洛陽姚魏幾存亡。麝臍半吐霏香霧。卯酒初酣想宿粧。對此濃華情豈淺。豫愁風雨一番忙。</text>
<title>金藏臺 二首○詳鷄林八觀敍</title>,<text>坡陀斷岸俯江皐。乘興登臨望眼遙。古塚纍纍欹石獸。靑山隱隱聳金鼇。傷心廢院煙花鬧。滿目空城塔廟高。天地無情如昨日。人間蠛蠓等秋毫。</text>
<title>金藏臺 二首○詳鷄林八觀敍 其二</title>,<text>臺上蒼茫煙景遲。那堪弔古更憑危。丘園薺麥爭春色。城郭人民異昔時。阮籍聊興廣武歎。鄒湛空作峴山悲。興亡萬古長如此。不用哀歌詠黍雛。</text>
<title>寄聞韶兪克己 好仁</title>,<text>自信吾曹道豈窮。悲歡出處略相同。初聞鑾掖召楊億。又見滁山着醉翁。心事共關江夏枕。篇章久絶越州筒。何時五馬嘶荊谷。候子秋風蘫水東。</text>
<title>秋夜。與一二措大。小飮林亭。次其韻。</title>,<text>佳節何曾載酒遊。不妨林下枕溪流。使君不是謝康樂。隱士眞同陳大丘。謬把簪纓走塵土。每將魂夢付滄洲。團團桂魄昇東嶺。一醉都忘萬古愁。</text>
<title>過三年山城</title>,<text>當年爭戰不曾休。兩壘相望一水流。鐵瓮倚雲明落照。譙門當道鎖荒丘。金湯設險眞良策。蠻觸相殘豈遠謀。往事不堪資一笑。江山今屬太平秋。</text>
<title>登水精峯塔</title>,<text>亭亭古塔入雲端。引手攀登倚石欄。窈窅蜂房開寶刹。微茫鶴馭近仙關。煙霞萬壑依俙見。劍戟群峯次第看。憑仗精誠排霧雨。書生有眼覷天慳。</text>
<title>利川愛蓮亭</title>,<text>開亭鑿沼種紅蓮。人道當時大守賢。國色動人如自媚。天香照水絶堪憐。關情擬續濂溪說。入夢頻尋太乙舡。折得碧筒仍痛飮。從敎喚作酒中顚。</text>
<title>次洪判書 兼善 韻。寄金知事謫居。</title>,<text>滄海西頭地最深。謫居情況吾沈沈。悲歡已遣三生債。得喪寧關一寸心。皎皎孤忠期歲晩。堂堂素節擬來今。不應久賦長沙鵩。雷雨行天解作霖。</text>
<title>禮山道中 伽倻岬在德山。無限山城在禮山。</title>,<text>小雨紅塵帖不驚。驂驔躞蹀赴長程。靑山隱眏伽倻岬。白水彎回無限城。芳草萋萋迷遠碧。遊絲澹澹弄新晴。故園春色應如此。異域風光易感情。</text>
<title>文義客館。聽子規。</title>,<text>花落春殘倍黯然。燕山空館聽啼鵑。驚回孤枕寒燈夢。叫罷靑山綠樹煙。遺恨千年流血淚。新愁一夜變華顚。半簾斜月聲聲苦。觸撥鄕心也不眠。</text>
<title>公州客館。次文憲公朴相國 元亨 韻。</title>,<text>鷄岳熊津表裏雄。唐家督府久成空。煙消故國餘喬木。麥秀荒城屬野翁。華館高樓閑夜月。落花啼鳥怨春風。區區福信非男子。永愧申胥復楚功。</text>
<title>所斤浦掣鼇亭 二首</title>,<text>掣鼇亭上擁靑油。萬里乾坤入兩眸。島嶼重重螺作黛。波濤渺渺蜃爲樓。海門風緊舡如馬。港口潮回櫓散鷗。正似楊花蠶嶺望。五雲深處憶神州。</text>
<title>所斤浦掣鼇亭 二首 其二</title>,<text>遙持節鉞點戎裝。夾道趨迎劍戟光。翠浪舞翻旗影動。碧雲吹徹角聲長。潮生潮落幾時了。帆去帆來有底忙。海戍如今刀斗絶。柁樓閑倚聽鳴榔。</text>
<title>瑞山客館。次牧隱先生韻。二首</title>,<text>春歸無處好懷開。狼藉殘紅點綠苔。滿地濃陰鸚睍睆。捲簾晴晝燕歸來。慣看世事雲俱變。不耐愁腸日幾回。搰搰田家方望雨。阿香何處起雲雷。</text>
<title>瑞山客館。次牧隱先生韻。二首 其二</title>,<text>薰風深院野棠開。吏散庭空草似苔。葦浦潮聲歸海盡。象山雲氣接天來。思庵舊宅尋無處。學士仙蹤去不回。訪古令人增感慨。一尊須醉鼻如雷。</text>
<title>淸虛亭。次韻呈李節度。 蓀字子芳</title>,<text>雕欄近對白雲顚。紫甲蒼髥擁後前。遠岫娟娟遙隔海。平原漠漠淡生煙。籌邊可控兵三萬。撫景聊拚酒十千。緩帶輕裘無一事。香凝畫戟日如年。</text>
<title>藍浦</title>,<text>西南地盡海爲關。淼淼滄波几案間。五夜角聲江月冷。一簾花影戍樓閑。帆檣不斷淸淵浦。嵐靄常浮玉馬山。對景遣懷聊復爾。從敎雙鬢入詩斑。</text>
<title>韓山客館次韻</title>,<text>馬山人擬鄭公鄕。奕世文章萬丈光。天下才名高莫敵。里中桑梓杳難詳。靑林送雨雲歸壑。碧藕擎珠水滿塘。悵望九原那可作。無端景物攪吾旁。</text>
<title>奉謝監司相公見訪</title>,<text>再枉柴門駐旆旌。誰知甕牖忽生榮。腰間爭覩通天暈。林下驚傳喝道聲。只把淸談移半晷。難將薄酒款深情。悤悤却被名韁去。雲樹相思隔幾程。</text>
<title>題水營水閣</title>,<text>萬頃波涵上下天。華堂疑在斗牛邊。臥看落月搖金柱。起喚淸風滿彩旃。數點漁燈明乍暗。五更畫角斷還連。十洲三島知何處。一棹幽尋擬晩年。</text>
<title>次金僉知 自完 韻</title>,<text>回首班行跡已陳。超然物外任淸眞。閉門獨坐靑春靜。對酒高歌白髮新。洛下耆英遺此老。山西名將有神人。秪今無意廉頗飯。惟把丹心拱北辰。</text>
<title>次兼善先生韻</title>,<text>畏日流金鑠石時。咨詢原隰豈相宜。塵勞少暇難成醉。嘯詠多妨懶作詩。旱暵長年紆聖慮。豐穰何日展愁眉。流光苒荏秋風近。不覺途中白盡髭。</text>
<title>尙州牧使柳貫之 文通 送行卷 謹齋。安軸。貞▒公。金良鏡也。</title>,<text>不作薇垣左掖官。秋風五馬向商顏。才名久矣傾▒輩。物論同然擬峻班。舞罷彩衣供莞笑。判餘花筆剩淸閑。謹齋貞肅分符地。追配前賢也不難。</text>
<title>延豐道中。記所見。</title>,<text>白雲紅樹摠詩材。按轡行吟不受催。秋色壓山霜氣肅。林光搖水澗聲哀。崎嶇叱馭身應倦。忼慨埋輪▒未回。每向古人空歎息。還嗟學業竟荒哉。</text>
<title>瑞山道中。遇雪。</title>,<text>湖州城外颺瓊花。萬片㲯毿整復斜。澒洞乾坤迷六幕。微茫岐路失三叉。顚風卷海飄浮鷁。落日驅雲趁瞑鴉。不獨蓑翁爲妙句。此身堪向畫中誇。</text>
<title>次陸放翁韻</title>,<text>鞅掌寧知跋涉勞。軒昂一笑海天高。也驚短鬢隨年改。却怕尖風刮地號。黯黯愁雲迷野渡。霏霏晴雪點宮袍。追思去歲披香宴。黼座爐煙濕寶刀。</text>
<title>天安奉別李節度 子芳</title>,<text>征轅將動詎能攀。義分由來伯仲間。赤縣微茫連漢水。靑油迢遞隔倻山。歡州小酌今朝別。峴首輕裘舊日閑。聚散無憑渾似夢。羨君先我綴朝班。</text>
<title>天安奉別李節度 子芳 其二</title>,<text>淸虛亭上幾追攀。肝膽相磨莫逆間。橫槊轅門同把酒。聯鞍海澨共看山。人憐叔子仁恩重。我愛王公氣象閑。今日分携空悵望。新愁一夜鬢添班。</text>
<title>權 叔強 申 次韶 李 通之 夜飮聯句。多言情事。備錄見寄。作酬一律。</title>,<text>滿城風雨斷車音。鼎坐燈前夜向深。細說幽情空刺刺。追思往事共沈沈。風流巨筆權京兆。憔悴悲歌李上林。更有蘭城申按察。交酬金玉發豪吟。</text>
<title>重過扶餘恩山驛。次前韻。</title>,<text>恩山路上意茫然。追憶郵亭一夜眠。暮雨寒燈茅屋裏。春風小艇泗河邊。英雄有恨空靑史。興廢無心只老天。二十年來持節過。憑君點撿舊題篇。</text>
<title>舒川次李牧隱韻</title>,<text>思歸何日返朝端。斗覺蕭蕭兩鬢寒。風雪開河迷遠夢。煙雲島嶼入遐觀。城臨大野襟懷豁。地近滄溟睥睨寬。欲和牧翁詩思窘。高燒畫燭倚闌干。</text>
<title>謁韓山永慕庵 有牧隱像。又有神道碑。</title>,<text>麒麟峯下鎖煙嵐。絮酒來尋永慕庵。滿壑松楸今已拱。百年父老雅能談。英靈渺渺歸僊府。遺像堂堂照佛龕。蓋世才名一丘壟。椒醬奠罷意何堪。</text>
<title>謁韓山永慕庵 有牧隱像。又有神道碑。 其二</title>,<text>東韓赫世出儒宗。射策天朝獨步雄。名亞歐王高莫擬。才如潘陸浩無窮。一時桃李盈臺閣。百世雲仍守廟宮。落日空山無限意。摩挲古碣仰高風。</text>
<title>過皮盤嶺</title>,<text>一年三度過皮盤。九折羊腸蜀道難。雲擁懸崖危棧黑。風吹密雪弊裘寒。自憐重險經行慣。始覺羈遊意思闌。南望鄕關應不遠。長吟策馬下巑岏。</text>
<title>次朴益夫韻</title>,<text>客裏堂堂節序催。夢驚燕雁叫雲哀。韶光欲染街頭柳。芳信初回澗底梅。儉歲咨詢憂一路。淸時燮理望三台。羨君休退逍遙境。枌社琴樽日幾廻。</text>
<title>賀申次韶復入玉堂三首</title>,<text>手携明月下奎躔。來作人間赫世仙。筆底虹霓橫貫日。胸中滄海倒連天。紉蘭綴蕙應盈佩。屑玉霏金動滿篇。穩上蓬萊最高處。夜深宮燭對金蓮。</text>
<title>賀申次韶復入玉堂三首 其二</title>,<text>相門才子擅風騷。共說文章有鳳毛。白玉堂中閑視草。紫薇花下醉揮毫。再魁金榜聲名重。獨對丹墀步武高。磊落詞源如陸海。漢庭不必數王褒。</text>
<title>賀申次韶復入玉堂三首 其三</title>,<text>嶺海蒼茫歲月長。四年塵土綰銅章。嗟余齒髮徒先老。羨子才名正叵量。心溷簿書抛綠綺。夢歸泉名臥黃堂。思君欲寄江南信。驛路梅花樹樹香。</text>
<title>送權應敎支卿 柱 赴對馬州 去年▒質正▒赴燕</title>,<text>玉堂金馬早蜚聲。弧矢雄圖屬此行。執壤燕臺瞻北極。乘槎瑤海訪東瀛。雲開晴蜃三山遠。風送檣烏五兩輕。慷慨胸中增跌宕。殊方爭識陸公名。</text>
<title>錦江途中</title>,<text>搖搖旌旆照溪潭。客路東風似舊諳。馬峴雪消山露黛。熊津氷泮水挼藍。春回杜若香初動。日暖蘼蕪綠漸酣。按轡沿江三十里。目前佳麗憶湘南。</text>
<title>扶安宣化樓。次李參贊 承召 韻。</title>,<text>東南都會號寧州。王字山前百尺樓。車嶺寒雲空礙日。鼓亭衰草不勝秋。千年古壘尋遺跡。萬里長途記倦遊。徙倚欄干頻北望。寸心其奈范公憂。</text>
<title>赤登途中。與叔奮 伸 同賦。</title>,<text>慙媿沙鷗笑此翁。兩年奔走路岐中。岸邊楊柳正搖綠。野外桃花初破紅。滿眼年華春冉冉。轉頭民事覺怱怱。故園頻入中宵夢。我馬秋風更向東。</text>
<title>暮春留西原。有感。</title>,<text>東風處處草芊芊。晴後山光曉更姸。滿地落花紅蔌蔌。繞城春水碧涓涓。周南久客勞歸夢。幕下長才屈此賢。北望神州無限意。喬山何處鎖雲煙。</text>
<title>忠州慶迎樓次韻</title>,<text>弧矢雄心在八區。安能齷齪滯方隅。曾披鵰鴞九霄翮。浪作鵾鵬萬里圖。政拙未聞民飽暖。令寬從使吏歌呼。二年原隰成何事。夢到田園一半蕪。</text>
<title>安州百祥樓。次板上韻。三首</title>,<text>徙倚元龍百尺樓。稜稜豪氣可能收。城臨綠水分流處。人在靑霄最上頭。遠浪平呑煙柳岸。長風吹送木蘭舟。眼前光景難題品。正是江南鸚鵡洲。</text>
<title>安州百祥樓。次板上韻。三首 其二</title>,<text>連空睥睨敞高樓。萬象繽紛次第收。曲渚微茫分燕尾。遙岑隱約露鼇頭。江雲捲雨歸平野。沙鳥迎風掠彩舟。倘遂年來湖海趣。一蓑從此老滄洲。</text>
<title>安州百祥樓。次板上韻。三首 其三</title>,<text>醉拍欄干獨倚樓。妙香雲氣坐來收。山從東北堆螺髻。水向西南瀉鴨頭。抹野晴嵐迷遠樹。映空銀竹打歸舟。晩來不盡登臨興。更欲中流宿小洲。</text>
<title>次祈郞中 順 韻 是日龍掛樓前。故云龍騰。</title>,<text>湖光山色摠相宜。濃抹雲煙晩更奇。平遠難描郭煕畫。雄豪堪着謫仙詩。晴坡牛放歸𪚥懶。古澤龍騰入霧遲。俄頃瑰觀眞絶特。天涯此地夢相思。</text>
<title>浮碧樓次韻</title>,<text>見說西都第一樓。登臨今古幾名流。風生碧樹交陰裏。眼豁長江欲盡頭。氣壓湖山增跌宕。身憑沆瀣任浮休。一樽更向銀河拍。抖擻人間無限愁。</text>
<title>長水東軒。次許獻之 琛 韻。爲湖伯時作</title>,<text>驂驔躞蹀路高低。洞府深深去不迷。一水源從帶方北。群山直接天嶺西。疏林葉落秋風緊。孤館燈殘夜氣凄。原隰兩年頭欲雪。田園何日返幽棲。</text>
<title>茂朱次兪克己韻 二首</title>,<text>邑居寥落水村邊。老樹扶疏不記年。十里秋光明似畫。四圍山色翠榰天。匡時策短懷三逕。對景吟多費幾篇。從此風煙頻夢想。重遊准擬小春前。</text>
<title>茂朱次兪克己韻 二首 其二</title>,<text>客心長在白雲邊。叵耐咨詢度兩年。地僻朱溪數家縣。屛開靑嶂一區天。風軒岸帽頻揮麈。月榭裁詩易就篇。說與傍人堪吏隱。歸休須及二毛前。</text>
<title>金溝次李司諫馨之 宜茂 韻</title>,<text>簿牒如雲且暫留。年華客意共悠悠。賓鴻叫月秋空闊。落日含山暮靄浮。簪笏多時悲局促。林泉何日得優遊。不堪雀鼠重勞我。遇事茫然漫作愁。</text>
<title>綾城鳳棲樓</title>,<text>山勢周遭更鬱盤。鳳棲樓上怯初寒。脩篁抹月風中舞。翠壁和煙畫裏看。景物撩人詩作課。乾坤容我氣增寬。明錦便踏南平路。紅樹家家錦作團。</text>
<title>南平新軒</title>,<text>風景依俙似嶺南。旌旄到處便窮探。長松夾道排靑蓋。小巘當門隱翠嵐。高閣奐輪眞靜密。寒花零落正㲯毿。擡頭更向西南望。山海重重共蔚藍。</text>
<title>靈岩次板上韻</title>,<text>黯黯鄕愁積漸多。靈岩邈在海天涯。靑山近繞東西郭。綠竹深藏八九家。半夜壯心聞畫角。一軒淸料對霜花。遠遊粗了桑蓬志。遮莫途中負歲華。</text>
<title>次畢齋先生過月出山韻</title>,<text>奔走年年苦未遑。湖南千里管風光。磨空劍戟峯巒秀。滿壑煙霞水墨蒼。韋偃筆頭難寫妙。潘閬驢背不知忙。朅來如踏蓬瀛境。身世都忘落異鄕。</text>
<title>康津新軒 二首</title>,<text>道涉於耽問幾年。邑居生聚漸依然。樓臺隱隱輝丹榜。湖水澄澄抹白煙。雁叫秋風歸徼外。鴉翻斜日落村前。皇華到處無閑興。只把淸詩作勝緣。</text>
<title>康津新軒 二首 其二</title>,<text>傍山孤堞倚崚嶒。形勝雄奇見未曾。淸海鎭中懷猛將。白蓮社裏住高僧。蒼雲羃地松枏合。綉畛連村䆉稏登。九十浦邊舒遠眺。欲尋往事却無憑。</text>
<title>康子韞登第詩卷。次伯珍韻。二首○子韞昆季俱▒第三名</title>,<text>泥蟠一夕忽通津。三級龍門志願伸。攻苦幾曾隨計吏。揚名今已慰慈親。春風綺陌鳴珂遠。曉日金明淡墨新。說與鄕人須着眼。丈夫出處係斯民。</text>
<title>康子韞登第詩卷。次伯珍韻。二首○子韞昆季俱▒第三名 其二</title>,<text>翰墨場中得雋歸。初齊六翮刺天飛。靑雲發軔恩榮重。黃甲題名姓字輝。一種猗蘭滋雨露。兩枝仙桂映庭闈。探花自是鴒原事。賺了英雄語却非。</text>
<title>早春。次崔台甫先生 漢公 韻。</title>,<text>深巷年來客自疏。物華春意慰幽居。愁邊楊柳嬌無奈。雪後峯巒畫不如。草草生涯元自信。寥寥懷抱向誰攄。汝南幸有高人在。時遣淸詩問我廬。</text>
<title>奉和崔台甫先生韻 五首</title>,<text>飽閱年華白髮新。塵勞那慁葛天民。詩書滿架堪娛老。粳稻登場不患貧。已辦杯觴供令節。閑栽花竹樂餘春。算來甲子知多少。莫問當時絳縣人。</text>
<title>奉和崔台甫先生韻 五首 其二</title>,<text>兩鬢星星染晧華。雙瞳其奈着輕紗。紫稜昏澁疑安障。銀海矇矓怯眩花。子夏文章終衛道。太沖詞賦自成家。世間會有金篦手。莫恨天衢望未賖。</text>
<title>奉和崔台甫先生韻 五首 其三</title>,<text>名實於今兩的宜。老居老谷斷營爲。南陽菊水昔堪駐。蜀郡杞溪今可歸。漏盡鍾鳴稅駕處。春晴花發靠欄時。榮華富貴都無夢。義勝胸中奚復疑。</text>
<title>奉和崔台甫先生韻 五首 其四</title>,<text>除却哦詩百不宜。疏慵於世昧施爲。靑山幾處頻招隱。白首他鄕便賦歸。門掩春殘花落後。酒闌人散月明時。靜中自照丹臺淨。萬念昭昭已決疑。</text>
<title>奉和崔台甫先生韻 五首 其五</title>,<text>幽居閑敞竹林傍。翠滴雲山几簟涼。荊樹逢春敷舊蔭。棣華映日媚新粧。羹墻慕切何時已。雨露恩深可暫忘。衮衮百年風樹感。須敎華扁揭新堂。</text>
<title>申次韶輓詞 四首</title>,<text>赫世才名浩莫量。文忠門下白眉良。精鍾河嶽千年秀。氣吐虹霓萬丈光。麟鳳應時爭識瑞。龍蛇値歲忽驚忙。遙將一掬西風淚。謾向英雄洒北邙。</text>
<title>申次韶輓詞 四首 其二</title>,<text>襟度汪汪孰比倫。潘江陸海浩無津。連魁黃甲無雙手。獨步靑雲第一人。驚世文章期黼黻。傳家事業擬經綸。蒼生有望終何奈。白首交遊倍愴神。</text>
<title>申次韶輓詞 四首 其三</title>,<text>一夜文星暗海東。士林憔悴失儒宗。燕山鶴野魂應遠。鳳閣鸞臺夢已空。洛下風流悲衛玠。荊州人物惜元龍。算來天地無憑物。此恨悠悠有底窮。</text>
<title>申次韶輓詞 四首 其四</title>,<text>結髮相從三十年。心期直許古人前。同袍雪榻靑燈下。接武天衢白日邊。回首舊歡今已矣。傷心往事竟茫然。世間無復鍾期耳。已絶峨洋萬古絃。</text>
<title>輓李參贊 塤○李公爲宣慰使。五月。泛舟大同江。公先還京。在途得疾。十五日卒。</title>,<text>傳家素業厭紛華。早畫凌煙鬢未皤。數日關西同醉詠。三年塞下共逶迤。傷心江上驪駒曲。便是人間薤露歌。世事那知遽如許。臨風叵耐淚翻河。</text>
<title>悼辛校理 季琚</title>,<text>顏跖從來不可知。人生到此更堪悲。舊遊歷歷空相憶。世事茫茫那復期。箭串春風同扈駕。延津落日共題詩。百年已矣重泉隔。千里傷神涕自垂。</text>
<title>過星州。有懷止止堂。金孟性</title>,<text>馬上悠然忽斷魂。此生何處共論文。蘭枯蕙死春無所。鳳逝鸞飛日又曛。蕪沒丹陽張祐宅。凄涼吳下伯鸞墳。臨風謾洒無從涕。一束生篘未奠君。</text>
<title>斷俗寺住持僧戒澄。遣門徒持示余乙巳所題詩二首。仍乞詩。用前韻寄之。二首○寺在智異山</title>,<text>宴坐觀空古意深。飄然踪跡在雲林。洗心頻試曹溪水。爽耳偏憐地籟音。松廣煙霞供老眼。頭流猿鶴和孤吟。一枝筇杖䨥芒屩。到骨秋來瘦不禁。</text>
<title>斷俗寺住持僧戒澄。遣門徒持示余乙巳所題詩二首。仍乞詩。用前韻寄之。二首○寺在智異山 其二</title>,<text>憶昔登攀洞壑深。白雲紅樹映霜林。僧殘久閉苾篘室。夜靜惟聞鍾磬音。對榻凄涼驚短夢。挑燈慷慨動高吟。舊遊回首人何處。觸撥悲懷淚不禁。</text>
<title>題嶺南宦遊契會圖</title>,<text>俱是辰韓版籍民。東南翹楚萃簪紳。莫言冀野生良馬。自昔荊楊產異珍。皁蓋多年頻奉檄。靑雲何處不通津。相從似入芝蘭室。滿眼湖山一笑春。</text>
<title>次韻。酬蔡耆之 壽 權叔強。健 ○六首</title>,<text>鼎鼎韶光特地新。蹇驢又踏洛城春。靑回楊柳初搖線。白染髭鬚漸似銀。恥作干時籠鴿客。甘爲養拙守株人。相逢莫怪容顏改。依舊心情抵死眞。</text>
<title>次韻。酬蔡耆之 壽 權叔強。健 ○六首 其二</title>,<text>零落交遊每暗傷。幾將隣笛感山陽。新阡寂寞松山路。舊業荒涼天嶺鄕。一代騷壇風雅盛。他年汗簡姓名香。不隨埋沒歸泉壤。縹緲乘風遊帝傍。</text>
<title>次韻。酬蔡耆之 壽 權叔強。健 ○六首 其三</title>,<text>衮衮悲歡白髮新。鳴珂綺陌又逢春。雲開覆鼎明如畫。雪壓終南縞若銀。北里笙歌娛永夜。西湖風月屬閑人。何時乞得黃冠去。最愛風流賀季眞。</text>
<title>次韻。酬蔡耆之 壽 權叔強。健 ○六首 其四</title>,<text>感舊懷人秪自傷。少年徒侶結高陽。心馳太古羲軒日。迹遍江南山水鄕。虛幌月侵迎素影。小窓梅動認寒香。故人頻遣詩筒至。忽覺驪珠在我傍。</text>
<title>次韻。酬蔡耆之 壽 權叔強。健 ○六首 其五</title>,<text>爛看世事幾回新。又値煙花上苑春。滿紙淸詞頻唾至。盈樽美酒共傾銀。鬢邊歲月寧饒我。眼底風光解惱人。料理生涯唯醉睡。莫將塵事慁吾眞。</text>
<title>次韻。酬蔡耆之 壽 權叔強。健 ○六首 其六</title>,<text>膏肓山水也何傷。酷似當時潘孟陽。虎豹九關遊上國。松楸一壑憶吾鄕。銅壺漏破關山夢。畫戟風傳燕寢香。齷齪自慙無寸策。角巾何日鳳溪傍。</text>
<title>用東坡韻。送伯彝 倫 子眞 佺 兩庶兄。</title>,<text>翦翦尖風徹冕裘。崩騰臘雪滿林丘。崎嶇款段山中路。迢遞鴒原海上州。千里團欒那忍別。一樽邂逅且相留。穎濱坡老當時約。黃髮靑山早晩休。</text>
<title>奉和權 叔強 兼呈蔡 耆之 ○二首</title>,<text>追思往事儘悠悠。幾向東風爛熳遊。覆雨翻雲嫌俗態。鏘金鳴玉集名流。休論原憲貧非病。且學元劉唱復酬。白首歸來淸興在。尋春到處便淹留。</text>
<title>奉和權 叔強 兼呈蔡 耆之 ○二首 其二</title>,<text>年來聚散也堪驚。老去中郞謾有情。斷雨殘雲尋舊債。高山流水奏新聲。未醒少日風流夢。那管當時薄佳名。九十春光眞一瞥。不妨轟飮到天明。</text>
<title>送金校理 延壽 赴淸風</title>,<text>淸風太守芸臺客。曾是關西幕裏賓。恩許專城孚物議。養兼三釜慰慈親。千疊江山如赤甲。一區民物類朱陳。六年絃誦應多暇。淸夢時時繞紫宸。</text>
<title>次蔡耆之韻。戲呈權叔強。二首</title>,<text>聯翩陞擢兩僉知。病鶴乘風奮翼時。班在鴻樞官豈宂。身經鷄省命非奇。消磨歲月憑詩句。抖擻襟懷仗酒巵。復此盍簪非偶爾。百年心事要深期。</text>
<title>次蔡耆之韻。戲呈權叔強。二首 其二</title>,<text>峨羊自許遇相知。敢擬彙征佐聖時。匡鼎▒▒▒自負。楊雄識字謾稱奇。花間阻逐裳▒▒。▒▒▒▒瀲蟻危。忽此重三眞令節。終南微雨趁佳期。</text>
<title>次蔡耆之韻</title>,<text>滿城春色政堪誇。春色看看奈老何。甚處園林紅雨亂。誰家庭院綠陰多。酴釄攢雪金明遠。楊柳吹綿太液波。不向東風拚一醉。韶光渾似夢中過。</text>
<title>次權叔強韻</title>,<text>荏苒東風驀地回。劉郞今又看花來。曾陪天上金華殿。慣度人間灎澦堆。老去便思靑蒻笠。愁來且進紫霞杯。紛紛世事驅人急。懷抱何因得易開。</text>
<title>宿碧蹄驛 戊午。以聖節使赴燕京。</title>,<text>手捧龍函向日邊。宮袍新惹御爐煙。平生謾誦詩三百。此日寧論路四千。雜沓衣冠傾祖道。轟豗絲管鬧離筵。醉扶上馬從人笑。夢覺郵亭倍黯然。</text>
<title>鳳山環翠樓。次張舍人 城 韻。</title>,<text>西連箕甸舊提封。海上煙霞巧淡濃。黛色嬋娟山似鳳。靈源趵突洞藏龍。萋萋草色迷千里。菶菶桐陰翳幾重。徙倚雕欄望京國。角聲吹徹白雲峯。</text>
<title>黃州。次宋可中 軼 韻。留別。</title>,<text>鶯花撩亂客愁邊。到處樓臺敞錦筵。臨水登山聊復爾。思鄕戀闕却茫然。齊安此日懷蘇子。句漏何時問稚川。珍重贈言情不淺。綈袍偏感主人賢。</text>
<title>黃州。次宋可中 軼 韻。留別。 附可中元韻</title>,<text>作客天西漳海邊。不堪愁緖屬離筵。一杯把手情何極。萬里催鞭意浩然。豈獨延陵知禮樂。從今司馬飽山川。傷心宣廟玉音在。東國文章倚子賢。</text>
<title>遊大同江車門亭。奉呈觀察使。兼示同行諸君。</title>,<text>淸曉顚風捲駁雲。江亭暖日更晴薰。酒花滿泛鸕鶿杓。浪雪頻沾翡翠裙。龍撥淸和江客調。羯腔驚散海鷗群。主人曾是銀臺舊。酩酊難辭醉十分。</text>
<title>遊大同江車門亭。奉呈觀察使。兼示同行諸君。 其二</title>,<text>畫舫輕搖水底雲。林花無數送奇薰。遙岑隱隱來歌席。落絮飛飛點舞裙。且向天涯窮討景。何愁遼左遠離群。明朝迢遞關河路。夢繞湖山更十分。</text>
<title>定州迎薰樓。喜雨。</title>,<text>江雲淰淰翳虛空。瓦隴蕭蕭雨勢雄。生意滿田知帝力。歡聲動地賀農功。已看宿麥搖新翠。却喜遊塵帖軟紅。暫倚迎董拚一醉。誰敎解慍繼南風。</text>
<title>雲興館。次金太僕 湜 韻。</title>,<text>征衫日日浣塵沙。岐路無窮客夢多。十里靑山圍古驛。一宵甘雨長嘉禾。邊氓耕鑿無浮戶。候吏將迎有舊科。才短可堪專對使。眼前詩料倦包羅。</text>
<title>車輦館。次金太僕 湜 韻。二首</title>,<text>斜陽班馬倚亭皐。無限羈愁奈繹搔。迢遞海山遙帶霧。蕭條田里半無毛。回驚短夢聞婆餠。準擬歸期聽伯勞。日下長安何處是。蓬萊縹緲隔雲濤。</text>
<title>車輦館。次金太僕 湜 韻。二首 其二</title>,<text>漫漫坡壟接平皐。却算歸程首屢搔。萬里迢迢馳玉節。百年種種見霜毛。鄕心積漸寧知遠。王事驅馳敢憚勞。暫向風軒欹枕睡。松聲淅瀝響秋濤。</text>
<title>義州聚勝亭</title>,<text>雄藩自昔壯邊陲。新搆華亭對翠微。絶域雲煙來醉眼。層城花柳媚晴暉。山圍廣野靑如畫。雨過長江綠漸肥。叵耐登臨還望遠。歸心日夜正南飛。</text>
<title>鳳凰山</title>,<text>奇峯通頂石崔嵬。雲外芙蓉數朶開。玄圃飆輪凌沆瀣。赤城霞氣接蓬萊。晨光蕩漾千岩動。松響颼飀萬壑哀。喚作鳳凰非偶爾。千年覽德幾回來。</text>
<title>遼陽 二首</title>,<text>安東都護古襄平。美壤畇畇接廣寧。王邴高風敦薄俗。段張遺烈化遐氓。城圍月暈儲胥壯。隊肅魚麗組練明。依舊繁華一都會。角樓西畔暮笳聲。</text>
<title>遼陽 二首 其二</title>,<text>紛紛爭戰幾蠻觸。欲向坤靈問劫灰。駐蹕山前想旗幟。東丹宮裏歎蒿萊。嚴城月落鷄初動。華表雲深鶴不來。訪古不堪多少恨。欲題詩句愧非才。</text>
<title>遼河源出塞外胡地</title>,<text>淸晨驅馬古河頭。濁浪滔滔赴海流。巨索聯舟資利涉。長垣界水護防秋。從來鶴野爲天塹。誰向龍荒問上遊。鼷鼠千匀輕一發。唐皇遠討豈良籌。</text>
<title>凌河</title>,<text>淸河之水綠如苔。岸上荒祠枕水隈。風起沙窩塵澒洞。煙橫野渡塔崔嵬。儘敎客裏容顏改。不管途中歲月催。東望滄溟一杯酒。鄕關何處碧雲堆。</text>
<title>東關途中</title>,<text>神州西去指星畿。遼野茫茫四牡騑。客路逶迤隨海轉。鄕心迢遞逐雲飛。鹽煙起處竈丁集。麥浪颭時梅子肥。覽物興懷增感慨。背城無語立斜暉。</text>
<title>山海關 徐達建議設關</title>,<text>見說秦城萬古憑。當時鞭石已無徵。山蟠地軸蒼龍轉。海拍天倪紫鳳騰。控扼塞門防漏透。折衝邊闥振威稜。如今九域澄如鏡。咫尺丹丘羽可仍。</text>
<title>山海關 徐達建議設關 其二</title>,<text>山勢周遭海渺漫。天開形勝護平灣。風淸沙漠狼煙絶。鼓臥轅門虎士閑。誰道一丸泥可塞。迄成千雉鐵爲關。當時徐相功無比。新廟丹靑照闠闤。</text>
<title>奉天殿早朝 二首</title>,<text>淸蹕傳聲寶座高。遙瞻黃屋隔層霄。雲開扇影當螭陛。風起爐香襲獸袍。濟濟夔龍勤相業。桓桓衛霍摠戎韜。太平典禮同周盛。拜舞彤庭聽九韶。</text>
<title>奉天殿早朝 二首 其二</title>,<text>璧門金闕鬱相望。隱隱觚稜動曙光。百辟駿奔庭上下。一人高拱殿中央。乾坤闔闢皇風遠。雨露涵濡帝業昌。萬里觀周參盛際。恭歌天保樂煕康。</text>
<title>奉天殿。賀萬壽節。七月三日</title>,<text>天敎微雨洗塵寰。玉宇澄澄貝闕寒。虹渚休祥鍾北極。龍樓佳氣藹南端。山呼共獻千年算。壤奠同輸萬國歡。冠佩雍容元凱侶。還慙接武綴鵷鸞。</text>
<title>謁文丞相廟 五首</title>,<text>承相祠堂何處尋。天街北畔鳳城陰。淸風肅肅廟庭邃。遺像堂堂歲月深。去國肯搖蘇武節。存劉不愧孔明心。百年忠義留天地。烈日秋霜照古今。</text>
<title>謁文丞相廟 五首 其二</title>,<text>運去英雄阨老奸。要將獨力了艱難。松關虎旅來無數。崖嶺龍胡杳莫攀。燕市千年冤未洩。睢陽百代事堪班。數行血寫衣中贊。皎日丹衷激懦頑。</text>
<title>謁文丞相廟 五首 其三</title>,<text>方倚扶顚蓋世才。錢塘潮汐幾時回。已聞鄱上赤虹起。不覺江南白雁來。當日衣冠那復見。舊宮禾黍亦堪哀。指南有錄無人識。留取聲名萬古雷。</text>
<title>謁文丞相廟 五首 其四</title>,<text>坐見桑田碧海翻。屹然砥柱鎭橫奔。夢歸杭越山河在。骨化燕臺日月昏。自古天人巧相勝。于今凡楚竟誰存。一時成敗悠悠事。血食千秋廟貌尊。</text>
<title>謁文丞相廟 五首 其五</title>,<text>曾於靑史仰遺芬。今拜英姿聳舊聞。漠漠凝塵棲黼衮。峨峨古碣濕苔紋。懷鄕堪笑庾開府。識字那論楊子雲。正氣不隨黃土盡。至今昭晢揭人文。</text>
<title>次董主事送別韻 禮部兼主事名忱</title>,<text>萬里觀光使事竣。秋風鄕思動歸鞭。迢迢北極懷雙闕。濟濟南宮憶衆賢。深荷陽春白雪句。莫忘嘉樹角弓篇。關河別後頻勞夢。人在蓬瀛隔幾天。</text>
<title>留別董主事 董忱。蓋大明名儒。能文章。識性理。疑仲舒之後也。一見先生詩。大加稱贊。詩以送別。故先生以詩答之。董詩不傳。惜哉。</title>,<text>醞籍斯文有此賢。江都事業政堪傳。天人學邃應無有。山斗名高孰可肩。落落風儀驚邂逅。溫溫笑語暫周旋。一言珍重蒙殊顧。千里分携倍黯然。</text>
<title>次劉主事送行韻 故學士劉吉之子。亦名儒也。稱贊先生。有山林氣像云云。</title>,<text>望郞風韻異尋常。昭代聲名邁漢唐。奕世文章歸渾厚。傳家簪笏更輝光。討論遺典趨靑瑣。賁飾煕朝近玉皇。臨別新詩聊把贈。珠璣贏得滿荷囊。</text>
<title>永濟驛樓卽事</title>,<text>半日淹留倚小樓。海天東望放雙眸。鷄豚滿巷村無警。禾黍盈疇歲有秋。白屋蕭條藏樹底。靑帘搖曳出墻頭。憐渠蓬鬢荊敍女。汲井漚麻不暫休。</text>
<title>南海澄淸</title>,<text>淼淼波濤碣石東。澄涵萬象勢難窮。闊呑日月鴻濛外。搏擊鵾鵬浩渺中。隱映扶桑三島近。朝宗河濟百川同。胸中久矣無雲夢。今日觀瀾意愈雄。</text>
<title>登漁陽崆峒山 二首</title>,<text>往事無窮感慨多。登高能賦奈吾何。北連上谷關防壯。南望中原道路賖。安史兵塵曾澒洞。遼金風氣旋消磨。如今宇內陶皇化。到處欣聞擊壤歌。</text>
<title>登漁陽崆峒山 二首 其二</title>,<text>苦厭征塵撲面紅。登臨絶頂遡長風。樓臺隱映層城裏。煙樹參差夕照中。依舊繁華畿甸近。從來形勝邑居雄。欲將眼力窮鄕國。家在靑丘暘谷東。</text>
<title>角山擁翠</title>,<text>太行東尾疊晴旻。直壓關門跨海濱。夜月冷涵金沆瀣。春雲濃沫翠嶙峋。展開罨畫疑眞境。控扼雄藩隔虜塵。欲借短筇凌鳥道。可能扳袂羽衣人。</text>
<title>長城古堞</title>,<text>茫茫沿塞限龍沙。東入滄滇萬里賖。鞭石幾回穿后土。塹山直欲鬪夸娥。長令戍卒韜戈睡。無復胡兒飮馬過。萬古金湯天設險。鴻功留與後人誇。</text>
<title>石河秋漲</title>,<text>河源流出白雲根。積雨新添濁浪奔。魚鱉乘時爭踸踔。鶖鶬得意恣飛翻。岸邊垂釣微風裊。沙上停車暝色昏。莫向東溟誇海若。由來細大不堪論。</text>
<title>茶盤霽雪</title>,<text>橫空萬仞倚嵯峨。慘慘陰雲特地遮。一夜玄冥吹海水。滿天騰六屑瓊花。千岩𪚥朗射紅日。萬樹槎牙閃白鴉。如許奇觀眞幻出。吟詩不必灞橋過。</text>
<title>澥口漁舟</title>,<text>煙消鼇背浪粼粼。一葉輕舟採白蘋。蒻笠雨中閑捩柁。蘭橈月下獨垂綸。鳴榔擧網魚偏美。信棹忘機鳥自馴。款乃聲中春自老。擬尋磯畔釣鼇人。</text>
<title>秦島仙跡</title>,<text>祖龍當日遠鳴鑾。孤島微茫枕碧灣。海上若爲尋祕訣。人間安得駐韶顏。羨門瓜棗終難遇。徐市樓舡竟不還。往事繆悠堪一笑。岸花汀草自斑斑。</text>
<title>次李仲敬 穆 韻 被戊午禍</title>,<text>獨臥晴窓午夢回。融融夏景正恢台。小園翳翳菜花淨。細雨喃喃燕子來。寂寞何人勤遠訪。幽情今日暫能開。俊遊安得追高李。空憶當年單父臺。</text>
<title>贈別李仲敬</title>,<text>飛騰璧水無幾日。人擬靑雲景倩仙。慣向陪都聽絃誦。暫同遷客伴愁眠。精深學業孫明復。倜儻才名顧彥先。無限離筵珍重意。相看脈脈只心傳。</text>
<title>久雨</title>,<text>黃梅時節雨翻盆。隱隱轟雷擁峽雲。遠客怕逢瓜蔓水。佳人愁黦鬱金裙。街泥浩浩長妨出。簷溜淙淙已厭聞。準擬明朝晴景好。稻畦桑壟午風薰。</text>
<title>寄贈從弟存愼 三首名倜。時爲咸昌倅。多文藝。有治績。故先生贈詩勸勉。</title>,<text>奔走京塵閱歲華。宦遊鄕國亦堪誇。久爲柏府乘驄客。來看咸寧滿縣花。五馬催歸桑梓動。雙魚新佩里閭嗟。一家暖飽君恩重。莫擁黃紬放早衙。</text>
<title>寄贈從弟存愼 三首名倜。時爲咸昌倅。多文藝。有治績。故先生贈詩勸勉。 其二</title>,<text>卓魯聲名萬古傳。後來繼者幾多賢。曲營時譽寧無病。喜擊強宗亦罕全。努力拊循思製錦。存心仁恕戒烹鮮。何時琴閣聞絃誦。每向西堂夢惠連。</text>
<title>寄贈從弟存愼 三首名倜。時爲咸昌倅。多文藝。有治績。故先生贈詩勸勉。 其三</title>,<text>病骨崢嶸瘦十分。鬢毛衰颯白紛紛。羈懷正苦龍灣月。歸夢頻過鳥嶺雲。少日金鑾曾視草。老來鐵馬欲從軍。故園消息今何似。爲問梅兄與竹君。</text>
<title>守歲次淳夫韻 二首</title>,<text>守歲今宵柏酒濃。瞢騰睡睫已濛濛。暗催白髮滄浪外。忽遞靑春泱漭中。欲問東坡追古俗。擬尋杜位繼前蹤。空添犬馬殘年齒。碌碌其如舊日慵。</text>
<title>守歲次淳夫韻 二首 其二</title>,<text>局促龍灣寂寞濱。歸心日夜向楓宸。杯觴草草聊娛客。歲月駸駸不貸人。萬丈愁看松嶺雪。二年虛負鳳城春。欲留蛇尾知無奈。愧我謳吟語自陳。</text>
<title>憶梅。用東坡紅梅韻。三首</title>,<text>杳杳江南遠信遲。梅花應已占春時。盈盈夜月暗生馥。脈脈曉寒初弄姿。數畝霜筠遮國艶。二溪氷溜照瓊肌。何當醉臥繁香裏。折得樽前一兩枝。</text>
<title>憶梅。用東坡紅梅韻。三首 其二</title>,<text>曉日曈曈出霧遲。凍禽飛下嫩寒時。飽更霜雪無塵韻。不御鉛華異俗姿。荀令未妨香是癖。姑仙曾道玉爲肌。風流雅有西湖興。夢裏依然把一技。</text>
<title>憶梅。用東坡紅梅韻。三首 其三</title>,<text>故山猿鶴怨歸遲。恰是東風解凍時。樹老苔深橫古幹。霜寒月澹逞幽姿。天香迷夢來淸夜。玉質和煙透細肌。檀板金樽非雅賞。橫斜影裏倚筇枝。</text>
<title>次韻答 淳夫○二首</title>,<text>自笑儒酸抵骨淸。寸腸氷蘗鬪崢嶸。功名不必要三傑。禮樂終須待兩生。刻楮成時非實用。吹竽混處摠虛名。年來已斷風流夢。還愧梅花宋廣平。</text>
<title>次韻答 淳夫○二首 其二</title>,<text>感會風雲際聖神。由來釣築起沈淪。彌綸天地渾閑事。陶鑄唐虞豈異人。騄駬多年甘伏櫪。艅艎萬斛竟迷津。長歌白石無人問。獨立湖山自岸巾。</text>
<title>次成安齋重卿 任 韻 三首○俔之兄</title>,<text>感時懷舊不勝悲。故國靑春入夢思。染指功名同畫餠。忘懷得失付殘棋。江如羅帶靑藍潑。山作脩眉翠黛施。欲採渚蘭紉作佩。誰知曾冠切雲危。</text>
<title>次成安齋重卿 任 韻 三首○俔之兄 其二</title>,<text>一番歡笑一番悲。明月長懸別後思。載酒無人來問字。尋芳何處共圍棋。春泛絶域應偏好。天向吾曹似厚施。對景不妨歌激烈。都忘身世轉孤危。</text>
<title>次成安齋重卿 任 韻 三首○俔之兄 其三</title>,<text>熟食之辰浪自悲。松楸萬里入遙思。半生榮悴頻看鏡。一世輸贏正類棋。問舍求田眞有策。論詩說賦竟無施。憑君莫覓安身地。跬步波瀾卽是危。</text>
<title>寒食雨。次 韻。</title>,<text>黃埃如霧晝冥濛。有底春愁日日濃。草色漸酣寒食雨。夢魂驚破塞垣鴻。數年丘壟省何晩。千里家山思不窮。紫禁煙花應爛熳。幾時重聽景陽鍾。</text>
<title>次成鄭兩君韻</title>,<text>淸明還怪雪花新。餘潤猶堪浥路塵。束縕未逢分火客。吹簫不見賣餳人。年華荏苒應催令。物意凄涼苦嗇春。異域莫嗟花事晩。典衣賖酒向東隣。</text>
<title>次成鄭兩君韻 其二</title>,<text>野花開晩見天花。萬片飄空整復斜。寒勒庭萱纔吐葉。暖遙階藥未抽牙。隨風撲簌鳴松櫪。映日毰毸舞鵠鵝。想得長安春似海。朱門處處醉流霞。</text>
<title>戲贈 淳夫○鄭君新眄寧邊少娘。甚屬意焉。</title>,<text>不憤東風斂翠蛾。嬌姚直欲妬瓊華。綠雲斜掩鴉頭髻。紅錦微纏鶴觜靴。姿態未論顏似玉。精神都在眼回波。尋春莫作樊川晩。早把金屛密護遮。</text>
<title>上警邊體察使李二相 二首</title>,<text>奕世忠淸社稷臣。聯翩廊廟躡要津。四朝勳業垂編簡。數紀威名動遠人。塞上風塵歸鎭靜。關西民物仰陶白。歸來宣室應前席。金鼎調梅寵數新。</text>
<title>上警邊體察使李二相 二首 其二</title>,<text>將相功名屬一身。堂堂風節聳簪紳。指揮列戍金湯固。訓鍊三軍虎豹馴。萬里江山杯底物。一時桃李幕中賓。鴻匀自是無心宰。須記窮途涸轍鱗。</text>
<title>次宋觀察使 可中 寧邊客館韻</title>,<text>四面靑山直復斜。一年春事屬鸎花。轅門弓劍葛強伍。綉戶絲簧蘇少家。對酒惟須勤秉燭。題詩不必要籠紗。棠陰雀鼠應無暇。暫倚東風賞物華。</text>
<title>將向湖南。示同來諸子。</title>,<text>遠遊何必擇西南。正似群狙賦四三。馬訾風塵看漸遠。蟾津煙月夢相參。關山杳杳人空老。世事悠悠我不堪。欲擬歐公志于役。勞歌一曲倚微酣。</text>
<title>次鄭 韻</title>,<text>已是淸和小滿前。可堪花落更啼鵑。高低麥壟風搖浪。寂歷茅齋日抵年。椹熟林鳩頻喚雨。雲閑野鶴正盤天。越吟方苦鄕心切。何日騰裝與子旋。</text>
<title>次宋 可中 留別韻</title>,<text>萬事嬰懷不滿評。一身南北類浮萍。片雲孤鶴元無住。綠水靑山自在橫。只把丹心明皎日。欲憑黃耳問諸兄。明朝別後開河隔。南雁來時一寄聲。</text>
<title>途中。寄龍灣崔牧伯。</title>,<text>愷悌仁聲動四隣。情親不是白頭新。笑談幾共蔡亭夜。杯酒相尋鴨水春。南浦觀魚叉錦鯉。東山縱獵射驚麕。邊城樂事堪追憶。三宿依依倍愴神。</text>
<title>寄陳判官 岩壽</title>,<text>少日才名冠羽林。三爲別乘小知音。立談便覺風神遠。數面仍知意氣深。共說政聲淸似水。又聞然諾重於金。半年傾蓋論交地。肯數紛紛雲雨心。</text>
<title>寄吳龜城 自瑩○謫防戍義州。又移淸水堡。</title>,<text>堂堂九尺膽輪囷。猿臂還能引六匀。袖裏兵機雄略遠。腰間羽箭壯圖新。雲途一蹶休嗟老。玉塞頻遷莫歎貧。樽酒棋枰歡笑處。暮雲迢遞鴨江濱。</text>
<title>次 韻</title>,<text>南歸又逐下瀧舡。不似韓公嶺外遷。瘴雨蜑雲愁病骨。金虀玉膾落饞涎。久拚寵辱同春夢。自信行藏付老天。飄泊江湖同旅雁。稻粱隨分趁秋前。</text>
<title>用 韻。贈李浪翁 黿。○被戊午禍</title>,<text>身世飄飄不繫舡。暗隨風浪幾回遷。仙山隱隱鯨鼇背。瘴海茫茫鮫鰐涎。萬里回頭看白日。一生隨處荷皇天。四方糊口嗟空老。莫怪龍鍾馬不前。</text>
<title>廣明寺。贈寮主僧。</title>,<text>梵宮高住古城陰。往事荒涼杳莫尋。龍井雨寒苔蘚合。穄田煙暝草萊深。半邊雲影留禪榻。一派泉聲洗客心。逢着高僧談未了。夕陽山翠落衣襟。</text>
<title>晉州矗石樓。戲次許 獻之 韻。</title>,<text>夢驂鸞鶴過塵區。飛到菁川十二樓。花壓雕欄紅影透。竹搖晴浪翠紋流。緗簾風動佩聲遠。寶篆煙消香霧浮。追憶使華春睡處。還如杜牧在楊州。</text>
<title>矗石江</title>,<text>樓下長江百丈淸。綵舟斜曳鏡中行。日搖簾幕千家影。風送簫笳十里聲。嵐氣霏微生峭壁。波光瀲灎動高城。回頭咫尺紅塵道。羨殺沙鷗一點輕。</text>
<title>平壤八絶</title>,<text>荒臺峨峨錦繡山。斷崖斗絶臨江灣。一夜東風花似錦。煙光草色春斑斑。流光鼎鼎如飛鳥。滿眼韶華十分好。明朝携酒擬重尋。却恐花殘春已老。</text>
<title>平壤八絶 其二</title>,<text>半空高棟翔虹霓。俯瞰大野群山低。憑欄正値桂輪上。倒浸萬頃靑玻瓈。空明上下漾寒碧。金影閃閃蘆花白。夜深不禁風露寒。更喚飛仙吹鐵笛。</text>
<title>平壤八絶 其三</title>,<text>江雲黯黯如抹漆。雪花滿地深沒膝。騎驢曉出長慶門。石磴路滑驢頻叱。古寺居僧尙掩扃。隔墻冉冉茶煙靑。呼僧談笑共煨竽。坐久風來聞塔鈴。</text>
<title>平壤八絶 其四</title>,<text>紅樓高壓綠楊路。遊絲落絮飛無數。朝來一雨濕輕塵。燕舞鸎啼春正暮。日邊何處是神京。騑騑四牡催嚴程。一樽酒盡各分袂。陽關三疊斷腸聲。</text>
<title>平壤八絶 其五</title>,<text>城南咫尺古渡頭。江水澄澄如潑油。潦盡天高積陰散。風煙澹澹橫素秋。試泛扁舟竝灘瀨。滿耳江聲聽澎湃。酒酣相答款乃歌。白鷗飛沒蒼茫外。</text>
<title>平壤八絶 其六</title>,<text>石甃方池深更淨。萬朶亭亭爛相映。靚粧曉日鬪嬌嬈。翠蓋紅雲搖綠鏡。寶欄十二樓上頭。緗簾卷上珊瑚鉤。嘈嘈雨點聒醉夢。忽驚六月涼如秋。</text>
<title>平壤八絶 其七</title>,<text>連巒邐迤如盤龍。絶壑窈窕深幾重。嵯嵯黛色更奇絶。畫中描出金芙蓉。半邊帶雨歸雲黑。雲盡蒼蒼數峯立。晩來柱頤爽氣多。已覺霏霏嵐翠濕。</text>
<title>平壤八絶 其八</title>,<text>浿江日夜流滔滔。春來染出碧蒲萄。雪消流澌幾篙漲。奔灘怒薄崩洪濤。篙師絶叫不得榜。一葉輕舠迷所向。乘流一瞥過酒岩。桂橈穩泛桃花浪。</text>
<title>臨津</title>,<text>春江淥漲浮晴藍。沙洲盡爲潮所貪。深有魚龍淺螺蚶。光搖萬頃靑銅涵。磯頭老樹隱翠嵐。山鷄飛起花毿毿。蒯纜徐牽傍嵌巖。櫓牙飛沫濺征衫。平生夢想愛江潭。今日似在沅湘南。扣船長嘯倚微酣。剗地淸興超玄堪。遠遊幾歲負耕蠶。涉江且復驅征驂。</text>
<title>本闕古基 出松都錄</title>,<text>泰封虐焰燔蒼穹。眞人崛起靑木中。天戈指揮俄頃間。操鷄搏鴨收三韓。神僧有眼覷天慳。龍飛鳳舞扶蘇山。觚稜金碧對龍首。嵯峨雙闕臨孱顏。當衙正殿高幾尋。彤闈紫闥春深深。威鳳樓前彩仗圍。東池水暖瑞鵠飛。手握乾符廓箕封。規模肯與麗濟同。明良累葉臻泰和。衣冠文物侔中華。成光顯文俱濟濟。二百年來樂事多。宮前錦繡如山堆。笙歌雜還八關齋。優游不省權柄移。倒持太阿何能爲。蒼皇白日九關開。可憐一炬成寒灰。從此繁華忽蕭散。至今廢砌高崔嵬。我來彷徨雙悌流。蒼髥落日寒颼颼。猶恨當時縱逆虜。尙忍寸刃完其頭。興亡百變天亦老。萬古扶蘇靑未了。</text>
<title>太平館夜飮</title>,<text>朱甍畫閣深重重。簾旌輕颺梨花風。夜寒蠟炬如長虹。靑山白雨聲鼕鼕。蒲萄綠漲玻瓈鍾。香浮繡幕春融融。主人繾綣客亦樂。不知缺月昇墻東。哀絲豪竹徹寥廓。酣歌逸氣超元龍。轅駒十載走塵中。今日抖擻芥滯平生胸。佳人莫唱玉樹調。古來亡國如飛鴻。</text>
<title>鷄林八觀 敍見五言長篇 半月城</title>,<text>彎彎半月蚊川曲。廢城正對南山麓。羅王宮殿盡爲塵。碧草芊芊走麋鹿。林鴉啼散夕陽紅。漾漾溪流咽寒玉。我來彷徨雙涕垂。獨立東風凝遠目。陽山白馬去無蹤。閼井神龍不再浴。十七萬戶隨飛煙。六祖雲仍不可錄。千年王氣漠然消。地老天荒但陵谷。欲弔江山擧酒杯。激烈悲歌振林木。嗚嗚齊唱後庭花。檀板瑤箏雜豪竹。歸來還過五陵路。似聽蕭蕭鬼夜哭。</text>
<title>鷄林八觀 敍見五言長篇 鮑石亭</title>,<text>淸溪一派流縈回。荒涼洞壑迤邐開。鮑魚散落溪水側。春殘石老生蒼苔。羅王昔日厭萬機。金輿玉輦長徘徊。流連此地弄淸泚。羽觴泛泛隨波來。君臣酣歌入醉鄕。簫鼓動地如春雷。不悟敵兵入心腹。白日鐵騎潛銜枚。蹀血宮庭那忍說。倉皇朝市飛塵埃。宮娥宛轉啼軍前。寶鈿零落委草萊。蟹目嶺上愁雲凝。松聲尙帶千年哀。君不見臨春閣中醉醺醺。不知門外韓將軍。玉樹璧月歌未闋。江南王業隨煙滅。前車可爲後車戒。後車相尋迷覆轍。我願天公令鬼守。留與後人鑑此石。</text>
<title>鷄林八觀 敍見五言長篇 瞻星臺</title>,<text>離離禾黍暗阡陌。中有崇臺高百尺。根連黃媼地中深。影對靑山雲外矗。齒餠當年民物醇。羲和曆象次第陳。立圭測影觀日月。登臺望雲占星辰。乾文順度泰階平。狼鬣不現天宇淸。雨暘不愆民不瘥。豐登四野謳謠聲。乾坤萬古舟藏壑。不見金甌終妥帖。紛紛人世幾番塵。金碧觚稜盡荊棘。劫火不燒渠獨在。累石巋然風雨外。魯中觀臺今有無。羅時制作堪一噫。</text>
<title>鷄林八觀 敍見五言長篇 玉笛</title>,<text>寶璞曾經脩月手。精光夜夜衝牛斗。何人截作昭華琯。雅韻不在伶倫後。由來竹材陋柯亭。宛似秦臺鸞鳳聲。桓伊李暮不可捻。鬼物撝呵風雨驚。繁華回首一夢中。三弄斜陽江海空。曲罷鷄林佳氣盡。蕭蕭黃葉吹悲風。</text>
<title>扶餘懷古次稼亭韻</title>,<text>扶蘇之陽泗泚河。何年南渡來爲家。謾憑城池搆釁怨。挐兵不念瘡痍多。君臣酣宴時遠略。萬騎壓境來唐羅。牽羊銜璧事已急。可憐倉皇張麗華。香鈿翠翹墮巖底。驚魂飄散隨風花。不用忠言悔噬臍。至今荊棘悲銅駝。地下累臣目不暝。悽涼麥秀聞哀歌。衮衮興亡天亦老。靑山脈脈江生波。</text>
<title>南塘行。戲贈李敎授季宗。兼示同遊諸子。</title>,<text>龍灣學舍城南隅。函丈先生淸且癯。纚纚腹有五經笥。口誦詩書如貫珠。捫蝨時時臥塵榻。發篋探囊逢惡客。明年科第如摘髭。賈勇文章奮鼓角。優游餘事精奕棊。虎穴得子人稱奇。彥道呼盧那可數。積薪妙術誰得知。濮陽公子長九尺。奮髥大叫亦勁敵。一戰雖捷黑牡丹。再戰不支摧兩翼。一勝一負眞乘除。責辦一席在須臾。諸生貿貿執刀匕。侍兒婉婉羅酒壺。南塘閑敞宜遠望。習習東風吹柳線。燒痕春雪未全融。眼底雲山繞海甸。滿座高談皆楚囚。一歡傾倒消百憂。就中更有紅蓮客。一笑罷的降龜州。龜州擧觶屢稱屈。罰籌如蝟潛走逸。歸來街鼓已逢逢。不覺城頭鴉尾畢。人生到處如萍逢。豈料天涯有今日。南塘之會不可忘。恨我苦乏如掾筆。</text>
<title>迦葉菴</title>,<text>連筒泉水出巖腹。來瀉庵前寒更綠。山僧掬飮慰朝飢。淸甘遠勝康王谷。客至呼僧烹日注。活火風爐翻雪乳。誰持三椀寄盧仝。更將絶品誇陸羽。平生厭食幾斗塵。肺枯吻渴無由津。花甌快傾如卷雪。頓覺六用俱淸新。</text>
<title>長門春曉</title>,<text>別宮春閑夜漏斷。落月半掛梨花梢。美人驚罷孤枕夢。乍開紗窓天欲曉。薄霧香煙濕不飛。百花叢裏相繚繞。含情無語暗消魂。不耐喧啾聞百鳥。眼前物色摠多情。獨立苔階倍悄悄。雙蛾畫罷趁晨粧。玉輦不來音信杳。臨風自恨妾薄命。鏡裏隻影空自弔。曉風吹花撲翠簾。惆悵徘徊愁未了。</text>
<title>中秋。對月懷舊。寄叔強。憶秦娥詞</title>,<text>中秋月。暮雲飛盡淸輝徹。淸輝徹江南漢北。茅簷魏闕。年年月色今宵別。共看千里應愁絶。應愁絶鑾坡舊約。不堪重說。</text>
<title>秋日書懷 水龍詞</title>,<text>水國蕭瑟秋風。曉霜搖落橋頭柳。斜陽巷陌。寒煙聚落。初過重九。梔子微黃。楓林正赤。菊花時候。恨良辰荏苒佳期寂寞。空喚僕敲茶臼。萬里天高一雁。望關山幾番搔首。霜鼇雪縷。江鰩海蠣。南烹可口。到處唯應。看天戀闕。停雲懷友。更何時任逐鷄豚社。醉隣家酒。</text>
<title>淸明出遊城南 點絳唇詞</title>,<text>寒食淸明。綠楊芳草兮無情緖。小桃和雨。開遍村村樹。欲撥閑愁。跨馬垂鞭去。城南路。隔林人語。佇立斜陽暮。</text>
<title>春日言懷 沁園春</title>,<text>少日桑弧。北略幽幷。南窮漢巴。翺翔緱嶺。驂鸞駕鶴。夷猶玄圃。飮露飡霞。右執安期。左招子晉。不數玄卿與道華。瑤池侍宴。香浮狨座。酒滿金荷。那知老蹉跎。奈曳尾泥沙伴坎蛙。正夷陵城裏。夜聞鳴雁。關山路上。魂斷梅花。目極神州。心馳故國。兩鬢春來雪半加。商量了。意林泉有約。風月無涯。</text>
<title>春晩 玩郞歸</title>,<text>小園煙景日遲遲。颺空花片飛。杜鵑苦導不如歸。思歸雙淚垂。腸斷處靠欄時。惜無限思。落紅無數委塵泥。綠陰梅子肥。</text>
<title>新築小室 摸魚兒</title>,<text>結茅齋僅能容膝。短椽堪庇風雨。綠陰蔥蒨成帷幕。正在百花深處。開小戶。瞰海闊天低隱隱丹丘路。算來阿堵。只白水靑山。朝煙暮靄。明滅互呑吐。身如寄塞北江南且住。何須分別鄕土。黃岡暫謫峨眉老。後日雪堂誰主。潘郭古今寂寞。無人酬和風騷句。閑中細數。有墜砌繁紅。縈簾飄素。一穟篆煙縷。</text>
<title>寒食寓懷寄庶弟伸 桃源憶故人</title>,<text>天涯遠客頻懷舊。身在湖南嶺右。病廢看花對酒。照影傷春瘦。故山松柏無人守。寒食淸明時候。夢到鳳溪回首。綠盡溪南柳。</text>
