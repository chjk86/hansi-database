<title>陪家大人。自洪州庄舍。發向京城。路中次李兄尙輔 載望 贈別韻。丁巳○時。余將行委禽之禮。</title>,<text>野外殘星曉色蒼。白雲南望是洪陽。情親海內何人在。愁思燈前昨夜長。莽莽風埃征馬路。迢迢魂夢白駒場。秋來更結靑山社。雨葉風篁共對牀。</text>
<title>陪家大人。自洪州庄舍。發向京城。路中次李兄尙輔 載望 贈別韻。丁巳○時。余將行委禽之禮。 敬附家大人韻</title>,<text>一面雲霞際海蒼。天容半日幾陰陽。田逢渴雨通滋短。鷺占斜暉送影長。風飯經過新酒店。山燈遼闊舊詞場。浮驂去去川原杳。欲向何邊借旅牀。</text>
<title>委禽翌日。敬次藥山先生 吳公光運 見贈韻。卻呈。</title>,<text>蒼蒼藥峀竦千尋。簪笏投如管氏金。今日龍門修刺禮。百年甥舘復圭心。白雲湖外鄕山遠。孤燭樓頭旅夢深。珍重七言三致意。省躳吾欲佩紳吟。</text>
<title>藥山宅菊圃令丈 姜公樸。以靑松障命題呼韻。卽席草呈。</title>,<text>翠黛連窓窈作林。小風吹雨一庭陰。縱成屈曲當前障。不忘升騰向上心。闤闠敎遮煙色遠。枝柯偸豁月光侵。幽禽認是屛間畵。怪底時時送好音。</text>
<title>陪伯父玄巖公家大人。還洪州庄。路中敬次伯父下示韻。</title>,<text>江氣連空曖似曛。僧坊秣馬數家村。黃塵欲化行人袂。蒼蘚多侵老堠顔。遠色濛濛松際雨。離懷草草郭南樽。心知直北長安是。水白山靑渺不分。</text>
<title>陪伯父玄巖公家大人。還洪州庄。路中敬次伯父下示韻。 敬附家大人韻</title>,<text>何事遲廻又度曛。孤舟回首郭南村。江虛雲日凉搖髮。野迥風沙晝逆顔。城市昂藏堪褦襶。海山歸去且琴樽。園童莫恨幽期晩。紅入含桃未十分。</text>
<title>秋日。敬次家大人韻。問李兄尙輔山房興居。</title>,<text>竹裏開軒莞簟淸。小梧秋至葉先驚。露涵衰草虫聲急。雨拭寒塘鷺影橫。夢去幾愁蘿徑暗。書殘應借佛燈明。東樓疎磬西峯月。倂入離人悵望情。</text>
<title>秋日。敬次家大人韻。問李兄尙輔山房興居。 敬附家大人韻</title>,<text>一院鳴蛩夜色淸。華星出檻忽如驚。惺惺簟思凉颸度。颯颯山聲白雨橫。碁局雅兼幽竹淨。績燈爭傍老槐明。溪朋坐說秋流長。閒動佳辰漉蠏情。</text>
<title>陪伯父家大人內舅李公 諱之億 及諸隣丈泛舟三浦。戊午</title>,<text>曾江有佳色。鷗鷺颺新晴。孤霞起將暮。搖曳在回汀。澂流被華星。徹底燦燦明。沙冥語彌靜。境換心轉淸。篙工夜未休。問我欲何行。我行亮無羈。不復計水程。熒熒漁火底。翳翳汀樹側。欲止便繫纜。何處不堪宿。</text>
<title>初欲投小岳陽而宿。過籠巖。蒼然已暝色矣。不知樓所在。問道遙船。</title>,<text>煙水互呑吐。日落江路長。隔火望漁艇。遙遙問岳陽。</text>
<title>宿帆沙岸</title>,<text>宿鷺暗相觸。繫舟于彼津。星河長在水。風露浩盈巾。四渚無村火。中洲親榜人。淸泠篷底望。天地氣全神。</text>
<title>舟中曉起</title>,<text>殘夜衣衾欲露痕。孤舟人語水生寒。鷄聲但向靑山聽。極浦雲煙不見村。</text>
<title>朝登小岳樓。主人命婢作琴歌。少頃。發向幸州。䂨鱠設飯。</title>,<text>水國鷄鳴星斗搖。幸州城下生早潮。盃酒天晴小岳樓。琴歌喚罷董嬌嬈。長年發船如馬疾。孔巖楊花倏欲失。飛度叢巖海門豁。赤旭照耀檣頭出。海客鱸魚墜曉釣。側掛船傍頗潑潑。促令買來不論價。咫尺貪恐蛟龍奪。衝舷騰躍有餘怒。鬐鬣開張如欲逸。饔人妙法得支離。篷底磨刀藿葉割。列碪層層散綺縠。排盤歷歷鋪霜雪。葦魚瑣小不足膾。調以膏醬爐火撥。騰筯一嚼軟欲解。四座叫美喉香發。玆遊跌宕天所酬。淸觴異味日又吉。沙邊繫纜莫遽解。江海淸歡此第一。君不見公卿五鼎多雋味。鸞刀縷切日復日。借問得有眼前江山與雲月。</text>
<title>已而。潮闊風順。船返如飛。旋視幸州。卽夕陽成纈。天海無礙。一快觀也。</title>,<text>帆勢迢迢入遠煙。夕陽金碧遂無邊。幸州渡口靑山斷。平視層溟萬里天。</text>
<title>已而。潮闊風順。船返如飛。旋視幸州。卽夕陽成纈。天海無礙。一快觀也。 敬附家大人作</title>,<text>苕霅閒情一柁樓。騎驢晩飯到沙頭。鷗邊小榼非孤往。柳外連甍盡欲流。城送峯巒隨我輩。江無煙靄照王州。金陵正報銀鱗熟。恰有靑銅不色愁。</text>
<title>奉送堂兄 諱致恭 海陽之行</title>,<text>孟冬苦夜長。愁人念別離。明發不能寐。眷言起遵歧。浮雲本無蔕。日夕風吹之。骨肉常相依。驅車從此辭。願爲鴻鴈飛。海陽去相隨。</text>
<title>奉送堂兄 諱致恭 海陽之行 其二</title>,<text>朝登南城曲。消搖頫京洛。重屋被脩衢。綺疏紛以錯。流飈泛欞軒。萱英照棣萼。主人且無故。聊樂未云愁。長鋏無以家。歎息命不猶。</text>
<title>奉送堂兄 諱致恭 海陽之行 其三</title>,<text>逝水東流去。離人恨未已。飮餞豈異人。兄弟與父子。怳然少一席。驚惕顧相視。歡迎如昨日。萬事俄泡漚。霜飈厲中野。哀鴻去不休。</text>
<title>奉送堂兄 諱致恭 海陽之行 其四</title>,<text>維澤有芳蓮。芳蓮發華滋。霜露歲云莫。花葉終不衰。君子澹容與。那能不愛斯。終朝涉江去。采采欲相貽。馨香藹盈袖。毋疾其前綏。</text>
<title>放船下蟾江。時江流大漲。</title>,<text>蟾臺煙柳晩含情。歸袂迢迢一笛橫。飛棹劈波叢嶂閃。斜陽掃雨大江明。魚龍萬里天何極。鷄犬孤村樹欲平。神勒淸心俱沆瀣。笑憑沙鷺問遙程。</text>
<title>暮抵神勒東臺。感懷有吟。</title>,<text>泠然長嘯逗巖東。微月沈江楚色空。暝寺燈生孤檜際。風舟樵返遠煙中。林巒羃䍥鵑聲老。天水靑蒼雨氣籠。吾叔已亡權子去。一樽蕭瑟更誰同。</text>
<title>水宿</title>,<text>岸口村何在。深狵時一鳴。扁舟暮山色。孤客曉灘聲。行傍蒹葭宿。卧看星漢傾。吾親今夜夢。應復際婆城。</text>
<title>坡谷八景</title>,<text>禁城南畔野人家。豚柵鷄塒傍稻花。秋至命徒星照飯。市朝聲外事還多。</text>
<title>坡谷八景 其二</title>,<text>紫氣朧煙萬柳催。杏花相暎滿簾來。銀鞍觸散黃金縷。生怕章臺白馬廻。</text>
<title>坡谷八景 其三</title>,<text>淸谿恣意到窓扉。返照生簷雨點稀。分外丹靑高樹杪。殘霞零落斂春霏。</text>
<title>坡谷八景 其四</title>,<text>半腹人家點點縈。亂松流翠滿脩坰。每廻身著虛明裏。小屋疎疎受月欞。</text>
<title>坡谷八景 其五</title>,<text>淸磬縈颸白漢傾。君王精意起嚴更。香煙一縷齋壇靜。帶宿金波浥彩旌。</text>
<title>坡谷八景 其六</title>,<text>鵝鸛飛聲陣色橫。鷺梁朝日萬旗明。書生亦有孫吳傳。莫笑虛窓夜雨檠。</text>
<title>坡谷八景 其七</title>,<text>簾著霜痕月隱松。明星催上九街鍾。風衫不起金門念。夢裏瑤天第幾重。</text>
<title>坡谷八景 其八</title>,<text>東溟波靜日華森。神馬嘶空不可尋。廟裏祇今花月夜。彩簫閒捻太平音。</text>
<title>壬戌七月旣望。泛舟麻浦。</title>,<text>赤壁未必天下奇。世間何限秋月色。壬戌七月最藉甚。以有蘇仙遊赤壁。六百年後東海外。濟也踴躍逢今夕。麻浦輕舟落吾手。策馬一取迅於鵠。一笑窈窕冲瀜間。河漢倒來坐可接。漁村點點凉燈迥。沙渚稍稍暝煙集。東邊水天澄似酒。西望淼淼雲海匝。月華搖蕩百丈射。水底影矗黃金塔。小星鞱芒大星稀。素暈焱發卻如積。柳港叫酒鹺市傍。栗島買瓜沙岸側。酒酣高歌赤壁賦。龍起鼉擲滿江國。白露入衣不怕寒。一樽何孤挹淸閣。崩潮初回萬白馬。移舟逆上上不得。篙師持檝如有神。抱過廻巖樓影直。夜半飛上十二梯。瀾漫樓前江月白。此時白眼氣橫霄。擧觴酹蘇三歎息。公昔棄世世亦棄。季葉秋風摠蕭索。秋江一遊頗濩落。萬里獨伴吹簫客。我生何不並公世。明月淸風與共適。公辭奮逸我當酬。我醉淋漓公更酌。座中挹翠不可無。呼取令渠有述作。嗚呼此事誠已矣。且盡金樽歌郢曲。</text>
<title>鷺梁道中</title>,<text>丹丘五馬出長安。皁葢前頭桂影團。船底魚龍風笛動。郭南林巷曉鷄殘。身霑御醞全欺雪。日射冰江不作寒。湖外桑楡應改色。故園歸去萬人看。</text>
<title>宿竹底店。夜尋吳聖權 經運 不遇。悵然有吟。</title>,<text>松火微冥隔數家。里門東畔暝雲多。書帷寂寂眠狵卧。惆悵星河樹杪斜。</text>
<title>金井驛</title>,<text>夜宿金井驛。遙望漁洞煙。伯父曉臨止。唱我出脩阡。金泥軼廣濤。使公沈痾痊。煕煕撫我手。失喜便茫然。騎馬到門去。朝日野中鮮。暄飈革殘冰。錦溪鳴涓涓。笳鼓發新響。宛彼桑梓田。虛人幾萬叢。秩秩開兩邊。家親綰嶺符。簪桂兒在前。觀者冒迥術。衆賓竟長筵。悲喜謁祠廟。怵惕念吾先。吾先誠厚仁。倖闡豈吾能。親知皆送酌。賀語紛相仍。嘉我聲名大。豔我天恩承。天恩豈不豔。我心亶在他。睠彼東園裏。喬木鬱交柯。翼然好堂構。鞏基餘百年。堂中何所有。聖經千百編。</text>
<title>自漁村發向丹丘。再從再謙 得恭 氏。庶戚權思碩。追別杻店。抵銀山。內舅待吾行三日。以其朝留書以去。悵然有述。</title>,<text>迢迢來別曉雲端。南國行裝歲欲闌。茅店馬嘶微雪在。里門人語數星殘。家山漸向鴻邊失。驛樹偏從笛裏寒。更是天涯勞燕恨。墨痕留紙未全乾。</text>
<title>八良峙 我太祖大捷碑在此</title>,<text>嶺銜雙界黑。碑跨百年光。戰氣南天歇。京華北斗長。樹寒孤驛外。砧暝遠煙傍。徒御相看色。敷腴近故鄕。</text>
<title>到山陰。命設席於換鵝亭。陪兩親率一行登臨。榮光勝事。煥耀南州。遂吟一律以記之。山陰後改山淸。</title>,<text>雙吹玉笛水雲邊。樽底蛟螭不敢眠。今日全家天上坐。夕陽飛閣鏡中懸。江穿雪峽沙痕淨。村壓虹橋竹影鮮。怪殺管絃來太晩。畫欄東畔月光先。</text>
<title>題矗石樓</title>,<text>飛樓孤絶欲愁生。城上哀笳氣不平。遺廟泠風神鬼立。畫船晴日綺羅明。雲煙鳥沒菁川野。天地江廻節度營。南紀百年津燧靜。異鄕歌酒卽新榮。</text>
<title>甲子上元。風雨終夕。旣望晴甚。率爾出新安江。遣興有吟。</title>,<text>江闊全侵野。橋長欲到村。何宵非令節。明月又芳樽。京國賓鴻外。絃歌老樹根。歸牛載官糶。爭渡夜相喧。</text>
<title>歸路。登羽化樓。有懷李弟龍施。普延</title>,<text>下渚生人語。眠鷗時復驚。陰雲非昨夜。空水得新晴。高閣侵星坐。淸樽並月傾。遙憐坡上弟。寂寂夢丹城。</text>
<title>送人過靑坡舊居</title>,<text>楊柳靑坡宅。高高水岸西。蒼茫送人去。更此憶吾棲。垣豁山侵座。門深草暎溪。緘書問阿弟。傳與莫令稽。</text>
<title>羈思</title>,<text>羈思離情轉黯然。梅花開盡嶺南天。書歸故國山連海。春入陳菱野弄煙。雨色每當寒食下。灘聲多在小燈邊。公門笑爲吾宗啓。話到金剛夜不眠。</text>
<title>赤壁</title>,<text>背看疑盈尺。前臨叫百尋。揷根蟠地遠。留影割江深。石怒渾如齶。松懸不庇心。官門仍左挾。蒼翠欲相侵。</text>
<title>春日書懷</title>,<text>萍蓬人事且隨緣。蕭瑟村籬傍竹田。京國書來梅發後。海陽天闊鳥歸邊。黃魚夜熟淸江雨。芳草春生赤壁煙。時序百年遊子恨。每逢心賞一茫然。</text>
<title>捉虎行</title>,<text>店漢掘土野中歇。猛虎伺人出復沒。林樾颼颼嘯有風。初日未高泠砭骨。扣鐵羣呼虎乃行。徐卧巖底意欲出。潛從虎背伏且進。細息累足寒毛髮。地勢漸近稍伸脰。隔巖微見文章發。急下大石如疾風。虎欲回身回未得。石碎腰骨秋菁若。衝巖跳立十丈強。牛吼雷鳴坤軸裂。嚼石如土力容易。餘怒直向人中突。人力齊奮石勢集。陷額撞胷誰敢遏。高騰低騰勢漸脆。須臾蹭蹬坐崖谷。噭哮聲絶何寂寂。生時萬夫伏死後。枝撑兩脚兒童辱。爾昔食人耳三拆。那能獨免人爾食。店漢騎之百夫擔。笑獻官家如獻馘。嗟哉狐狸陸梁何不戒。爾不見猛虎騁惡尙可戮。</text>
<title>蕭灑</title>,<text>吏散琴書靜。公庭物象澄。竹光欹滿沼。江氣暗吹燈。客日天南得。春華嶺外增。親知送新曆。蕭灑與林僧。</text>
<title>旅懷</title>,<text>月明山色半斜暉。春早坡雨旅夢歸。江上草生寒食近。天涯梅發故人稀。林園欲雨一鳩喚。雲嶺迷空孤鴈飛。稍喜丹丘棲息靜。二年無客報時機。</text>
<title>遣興</title>,<text>竹細衣衾淨。沙明井屋開。曉虛團野集。春溜割墻來。南國寒都薄。東華客未廻。幽禽無數語。一一坐庭梅。</text>
<title>南氓於二月。事風神甚謹。</title>,<text>舂米爲酒餠。沐髮迎神早。神前再拜語。卒歲衣食好。</text>
<title>晩登羽化樓</title>,<text>春愁黯黯獨登樓。山氣侵欄雨點收。野闊恰容開井邑。樵歸多是漾灘舟。長江欲了靑天去。返照斜涵赤壁流。何用別尋仙竈遠。白雲無數繞丹丘。</text>
<title>夜吟</title>,<text>古俗風神下。今宵月魄生。鳥深松影定。沙淺水聲爭。雲樹非吾土。星河似洛城。崔生善酒態。歌笑閙三更。</text>
<title>春日。泛舟新安江。</title>,<text>簑衣輕拂綠蘋風。的的官居沆瀣中。小艇欲將魚鳥合。衆形爭出水天空。山巓雨逗春嵐黑。樹杪虹飛夕氣紅。莫怪異香篷底沁。煮花人自柳陰濛。</text>
<title>仲春伊始。南花交榮。官齋枕席。朝暮在錦繡中。此際。張生來過。約以栗寺之遊。</title>,<text>蒼茫城接漢。寥闊鴈歸秦。張也來今久。跫然喜故人。殘燈江上夜。微雨嶺南春。珍重招提約。巖花萬木新。</text>
<title>官居</title>,<text>南來枕席白鷗邊。沙際官居水竹連。一麓低着平野雨。萬花齊覆大江天。春陰匝樹眞成霧。晝氣薰人半作眠。愛爾崔生能快事。黃魚穿得柳枝牽。</text>
<title>贈崔生</title>,<text>崔生脫羈者。不肯棲蓬蒿。特作順天橫。長揖晉州豪。千金散一夕。快意淸濁醪。高步結客場。脅上橫佩刀。三杯輒半醉。赤顔如流膏。張髯一抵掌。大聲掀亭皋。豪談與俚語。意到寧少擇。湖嶺二百里。訪我丹丘側。餘閒策官隷。束瀨屯木石。層笱抗急溜。力闘生霹靂。羣鱗勢顚倒。前擲不敢逆。騰叉若有神。星坐沙邊幕。晨歸自矜顧。大魚筐裏積。超騰競張口。鬐鬣紅欲滴。遂令四座客。相視劇相快。香薰大鼎烹。雪飛中廚鱠。呼兒命杜康。勸君一杯又。君歸愼無遽。此樂吾竊取。</text>
<title>幽事</title>,<text>睡起爐熏半欲消。縣門松竹坐迢迢。微陰羃浦時涓滴。細雨侵花乍動搖。明月期人方丈寺。白鷗呼我鏡湖橈。莫言他席交遊簡。幽事相關不寂寥。</text>
<title>樂成軒遣興</title>,<text>春華藹滿目。雲物抵仙區。山影僧隨到。塘痕吏暎趍。柳通江路直。村送野煙孤。隨意扁舟色。披簑漾綠蒲。</text>
<title>早春逢僧</title>,<text>花發前崖暎晩霞。縣門啼鳥一僧過。僧言寺在靑山頂。今月中旬可見花。</text>
<title>漫興答友人</title>,<text>前村水竹晩依依。畫裏官齋背翠微。花發郊原多麗日。春寒江國怯生衣。傍提小妹栽文杏。左顧中廚煮嫰薇。自是白鷗馴不得。渚雲溪月已忘機。</text>
<title>淸明夜。夢遇吳從聖會 昌運 昆季及李弟龍施。時禮闈才過。爲余說赴擧事頗詳。</title>,<text>離別春將老。精神夜遂通。相逢似疇昔。歷歷話南宮。</text>
<title>發京行。舟渡前江。回望官齋。悵然有吟。</title>,<text>馬首淸江落照遲。蘭橈暫繫綠楊枝。衣衫隱暎官垣竹。遙認全家悵望時。</text>
<title>過八良碑殿</title>,<text>爲邑高山上。開碑亂水傍。煙塵一揮霍。社稷遂輝光。老檜團空宇。飛花滿戰場。征驂且西去。雪涕二陵荒。</text>
<title>一新 南原 城外。見伯高祖湖洲先生去思碑。有吟。</title>,<text>老石仍千古。長亭復一新。茫茫春草色。駐馬傍城闉。</text>
<title>宿公州韓從 義俊 宅。仍拜姨母墓。念姨母嘗撫余而敎曰。吾視爾以子。異日及第。爾能省吾墳未。歷歷如昨日言。而墓草已一紀宿矣。感見于詞。</title>,<text>及第也親省。幽宮能復知。向來如出己。臨去更沾頤。野燒經寒食。山花老子規。相看說懷抱。斜日對孤兒。</text>
<title>同龍施訪北漢城。路中口號。</title>,<text>春臺柳色兩行齊。閭井深深已午鷄。松頂霞生纔辨路。馬前花落旋隨溪。層空粉堞孤雲逗。積氣長安萬樹迷。惆悵丹丘天海闊。雙林何處子規啼。</text>
<title>自山暎樓。登圓覺絶頂。屢得佳處。</title>,<text>丹樓壓水爛如霞。春盡三山殿物華。吸井新披去年葉。逢僧欲問幾峯花。中林怪鳥深難見。南嶺浮雲迥易遮。筇底天風吹萬里。半空衣袂不勝斜。</text>
<title>靑霞洞口</title>,<text>山翠衣全濕。尋春不肯廻。兩邊松影集。何處水聲開。老釋雲堪嚥。飛花鳥共來。吾驢亦仙分。偸喫紫芝荄。</text>
<title>尋東將臺</title>,<text>山籟泠泠一氣澄。古城三月欲生冰。巖前樹密難通馬。松際雲開忽有僧。千澗飛花春雨歇。萬峯新綠夕陽蒸。長安咫尺多名利。啼鳥空林不見朋。</text>
<title>太古寺</title>,<text>松門寂寂閉煙霞。飯後西林日未斜。春暮山僧猶望幸。古宮來掃滿庭花。</text>
<title>宿閔漬寺</title>,<text>戍角明時卧。煙蘿薄暮攀。吾來未朱夏。雲與宿靑山。水近霞生飯。樓高星照顔。東君豈相戀。牽挽逗花間。</text>
<title>同諸公泛舟金陵。</title>,<text>一笛孤篷倚半醒。江湖我輩卽浮萍。晴天定借金陵月。晩飯仍過銀杏亭。西接海門千水合。北來王稅萬艘停。百年河朔容踈放。不分羈愁只掩扃。</text>
<title>端午。奠禿音 或作渼陰 先壠。仍及亡姊墓。感吟。</title>,<text>鞍馬辛勤到。靑山萬事空。哭能聞地下。時又屬天中。晩靄孤村失。滄江老樹通。官僮來嶺邑。羹飯也深衷。</text>
<title>金陵姑母宅有吟。</title>,<text>金陵西去草茫茫。二水三山背後光。歧路至今成浪跡。筇鞋隨意到仙庄。松陰雨過籬煙濕。桑樹鳩鳴村日長。頗識阿姑驚倒甚。午廚爲飯殺鷄忙。</text>
<title>移菊</title>,<text>靑山五月雨。移菊滿貧家。不是培根早。那能秋作花。</text>
<title>客夜。奉懷堂兄。</title>,<text>山氣冥冥雲黯然。草堂西北數星懸。簾聲淅瀝芭蕉雨。林夢差地嶺海天。荊璧易敎和氏老。漢廷寧數賈生年。秋來欲理荷裳去。南國煙霞不用錢。</text>
<title>秋近</title>,<text>江漢淹歸騎。文章欲敝裘。梧桐前夜雨。渾似作新秋。暗水穿巖落。踈星隔葉留。沈吟賴書籍。行坐也禁愁。</text>
<title>晴夜。與龍施步下前溪。</title>,<text>行到水邊石。水聲晴更多。苔深澁野彴。天倒混溪沙。洗出星河色。澄開樹木華。可憐棲不定。中夜有飛鴉。</text>
<title>坡南</title>,<text>老屋坡南僻。浮雲嶺外長。乾坤猶敝褐。歲月又新凉。傲兀論文席。棲遲結客場。金臺千古事。蔓草掩昭王。</text>
<title>李叔 之晦 宅。權聖瑞以局戲屈朴君翊。使卒具小酌。</title>,<text>遊子久京華。越聲秋更加。君能賺君翊。吾醉似吾家。碁局靑林近。樽醪白下賖。百年從嘯傲。巾拂自欹斜。</text>
<title>余將有丹丘之行。夜坐話別。</title>,<text>萬樹長安夕。西風吹雨開。凉砧驚遠夢。秋竹暎離杯。匹馬歲月晩。孤舟江漢廻。無寧混漁釣。斷不並駑駘。</text>
<title>秋懷</title>,<text>江漢天新雨。森森萬影虛。蟲聲爲客日。秋色閉門餘。廊廟調停策。山林惠好車。稻粱羣𪚥喜。孤鳳欲何如。</text>
<title>凉</title>,<text>散盡南城雨。飛來大火芒。乾坤一淸豁。水樹劃虛凉。月上夏衣薄。蛩鳴秋夜長。扁舟湖海闊。吾道白鷗傍。</text>
<title>發丹丘行。臨別。龍施出紙墨求詩。立草以贈。</title>,<text>桐風切切犯征衣。騎馬出門星正稀。南郭詩書非曩昔。高秋離別少光輝。賓鴻曉入靑霄擧。海燕凉隨白雨歸。斟酌吾君今夜恨。月明岑寂講餘幃。</text>
<title>宿竹底村。與吳聖權聯枕。臨別。求詩甚懇。口號以副。</title>,<text>寥落君家傍絶阿。二年鄕國病如何。相逢月出山城小。一別秋生竹店多。客枕殘燈猶細話。里門疎雨且離歌。前期不用煩相說。吾道端思卧薜蘿。</text>
<title>暝抵新昌縣</title>,<text>僮僕涉秋水。我心寧自安。獨行人不見。微月下重巒。野樹時時恐。川星箇箇寒。遙聞一犬吠。聊得暫相寬。</text>
<title>次洪州庄</title>,<text>身逐南鴻不厭賖。故園歸計有松蘿。夕陽中割郊原去。秋水斜連郡國多。天淨海山搖霽色。村明杮棗逼霜華。萱堂萬壽黃花酒。來月丹丘溢笑歌。</text>
<title>信宿洪州。路由江鏡。</title>,<text>鞍馬炎塵色。湖風一灑然。稻秔薰野日。船舶控人煙。浦市秋逾盛。橋虹晩更鮮。漁樵紛氣象。歌笛喜晴天。</text>
<title>全州道中遇雨</title>,<text>風沙日日減朱顔。南國靑驢帶雨還。秋水欲生參禮渡。暮雲遙失建支山。關河客路孤鴻外。砧杵人家萬葉間。衣上不敎留點滓。暫時沾濕好誰慳。</text>
<title>宿獒樹驛</title>,<text>楚楚騎驢客。因之古驛亭。庭空飯微月。簷缺卧疎星。聖代容攀桂。吾行不繫萍。靜然聊發省。僧磬度虛汀。</text>
<title>尋樹谷店。失路迷所向。</title>,<text>一水隨征馬。回回百渡之。每逢路歧處。遙問野人知。石碓秋鳴急。綿花雨拾遲。從來武陵境。曲曲盡堪疑。</text>
<title>遣悶</title>,<text>叢薄蕭蕭氣正悲。鈴齋孤眺強移時。江明彩射新霜葉。山靜聲高細雨棋。爭渡行人休晩市。閉門歸翼赴殘㬢。漂零莫以丹丘遠。恣喜淸幽稱下帷。</text>
<title>家大人兼綰山陰。因公赴換鵝亭。余追陪新江舟中。敬次家大人槐亭韻。</title>,<text>凄凄林葉曉驚霜。蘋末西風鴈思長。笑策靑驢林畔出。會稽山色滿詩囊。</text>
<title>家大人兼綰山陰。因公赴換鵝亭。余追陪新江舟中。敬次家大人槐亭韻。 敬附家大人行秋憇槐亭原韻。</title>,<text>滿峽雲容初護霜。大槐陰畔水聲長。行人坐睡杈㧎石。寂寂斜陽一印囊。</text>
<title>自換鵝亭。赴智谷寺。</title>,<text>穿盡邑村山口入。初似壺中忽野闢。下驢凌兢輿渡橋。南抵林煙寺門卓。三面峯高密似圍。洞門前呀行徑拆。魚鱗梵瓦照平地。小菴或占山腰築。鋪筵石樓樓日斜。僧來擊鼓鼓如屋。僧言此寺僧最苦。寺去官門纔咫尺。無論紙鞋與繩索。官門百須紛相責。朝奉官旨竭心行。未暮已又官旨續。官吏隳突惡若虎。縛束僧徒如犬縛。官是父母何敢說。鄕廳吏廳爲囊槖。公役無限力有限。以玆僧不謀朝夕。僧語喞喞秋夜深。碧窓翳翳蓮燈落。僧兮僧兮勿復言。恐損我泉聲月色今宵樂。</text>
<title>寺夜。敬次家大人過古河東韻。</title>,<text>臺殿逶迤萬葉籠。歸鴉的的照寒空。檀煙少歇疎鍾後。蘿月微昇老檜東。僧定雲霞秋淡淡。樓高歌吹夜濛濛。稽山鏡水無邊色。腋下泠然禦寇風。</text>
<title>寺夜。敬次家大人過古河東韻。 敬附家大人韻</title>,<text>肩輿披葛出蒙籠。雙眼迢迢際碧空。初日雲煙猶海上。高秋城郭古河東。數州松色參雲黑。百里川華間雨濛。誰識旅遊心更折。異鄕時節菊花風。</text>
<title>至日</title>,<text>嶺寒星矗樹。江白雪黏天。復此逢至日。歡娛非往年。南船多病繫。北札少人傳。蕭瑟城頭角。難爲獨夜眠。</text>
<title>庚申夜放歌</title>,<text>昔在長安多勝流。每年不負庚申遊。今年庚申在嶺南。松聲竹色增離憂。君不見丹城縣前江。可憐東流日夜何悠悠。悠悠日夜去不返。坐看烏兔迭相遒。大陸泥晴鴻鵠飢。中原草死騕褭愁。向非翼卿遠相存。一樽誰與良宵謀。白馬城孤月星動。羽化樓空雲雪收。今者不樂歲不留。昨夢林燈照坡曲。覺來身卧天之陬。李弟山房幾首詩。吳兄海國猶扁舟。歲暮人生難會面。夜長樂事尤回頭。酒暖燭明氣蟠霄。起視樑棟天河浮。愼勿羈愁容鬢秋。</text>
<title>夜雨卽事</title>,<text>林雨汀煙暝不開。隔江人語晉陽廻。雙雙火照新安路。今夜靑魚進上來。</text>
<title>敬步家大人次贈汝愚上人之韻。書寄汝愚。</title>,<text>境閒荷製服。門掩屐生衣。蓬梗仍他席。椒花又此時。向非飛遠錫。那得接淸機。闘雪新磨衲。攜雲暗護詩。妙香官舍覺。眞氣吏人知。貝葉離喧誦。胡藤出定持。空跫答喬舃。行脚笑支騏。爲客隣方丈。思歸卧楫師。軒陰改軟語。霞焰對脩眉。瘴歇橋邊樹。泥晴郭外碑。緣空那可住。意到遂言歸。恨負參龍護。爭能伴鶴追。冰江寒攪夢。官燭黯增思。春瀑雙明約。松蹊爲我治。</text>
<title>敬步家大人次贈汝愚上人之韻。書寄汝愚。 敬附家大人韻</title>,<text>迢迢栗谷寺。矯矯稻畦衣。斂屨遊千古。冥心了四時。冰惟暎爲肉。雲自杜成機。契活生蓮鉢。文章問菊詩。龕燈世難見。飯磬鳥方知。簿牒曾餘暇。楞伽遂一持。道心回逸鹿。朔思云罷騏。境闕無山鬼。秋淸捲雨師。公門背螺髻。官燭夢芝眉。昨夜冰平渡。前街雪糝碑。飄然涉風至。笑罷遡溪歸。微尙忻初愜。冲規恨莫追。渠家本無愛。虛閣但相思。不盡丹梯興。靑鞋或更治。</text>
<title>乙丑元日。懷李同年夢瑞。星慶後改獻慶二十韻。</title>,<text>元日雖從古。羈愁實在今。京城隣北斗。鄕信敵南金。歲月浮生恨。詩書良士心。客遊紛去住。吾輩曠招尋。之子當朝彥。爲詩有古音。驥凌千里迅。螢照五車深。心事於吾瀉。眉稜得酒森。明時見此物。倐起復誰禁。碎的無虛箭。騰毫捷覆衾。俱膺金帖報。同拜袞衣臨。日月開閶闔。簫韶列佩簪。當時兩高步。一別疊羣岑。斂跡黿鼉窟。看書鵯鵊林。馬愁天欲盡。萍怯海無潯。吾道堪烏帽。高山卽素琴。秋裝蒙數什。他席慰孤吟。雪斷終南鴈。霜鳴嶺外砧。脩鱗那得挽。婪尾不同斟。聖代才賢足。浮居瘴癘侵。相思又春色。梅日沃羣陰。</text>
<title>方丈山歌。送李翼卿 台運 還京。科日退卜。翼卿不果行。</title>,<text>君不見三神山在三韓外。神秀輒數方丈最。刻鏤寧借夏斧飛。崚嶒恐觸南斗壞。炎州四月天似爇。天王絶頂猶飛雪。元氣茫茫海無壁。琉球日本細如髮。天鷄彷彿咫尺聞。鸞笙縹緲三時發。中原聞名不見眞。秦皇漢武白髮新。巨靈幾弔巫咸骨。逸颶不饒童男船。鳥嶺以外數十郡。裂趾枕腹紛星陳。中有丹城號丹丘。居士居之不冠巾。往者拜獻長楊賦。君王召見明政門。烏帽豈爲吾輩設。居士大笑出西秦。矗石城下萬磧雲。羽化樓前芳草春。芳草春歸秋葉飛。我思伊何思故人。去歲玄冬十二月。君騎瘦馬辭長安。方丈山前江氣夕。徘徊忽逢長安客。晴軒對棋竹籟鳴。夜堂闘詩燈花落。我唱君酬墨汁豪。歲暮此樂公侯敵。子兮如此樂事何。上元之月庚申燭。醉後誰禁骯髒態。狂來不作棲遑色。無何汝稱赴禮闈。人生聚散不可期。江漢冰開后土釋。南國歸舟龍護之。送君去來何日。碧雲渺渺迷天末。我亦從此脫塵寰。靑鞋去去方丈山。仙之人兮謂余來何遲。黃精茯苓動千年。下窺夫子白戰苦。登場萬鷄俱可憐。恐君他日來從曲江宴。笛聲攪我鸞鶴眠。</text>
<title>風神歌</title>,<text>新婦作餠兒買肉。翁婆再拜神前伏。神來但歆莫謂貧。昨日分糶儂亦得。黃土灑庭鼓鼕鼕。村家有願誠不侈。宅中牛羊迭生雛。分與衆子爲生理。東陂種禾多鳥雀。願神驅去滋我穗。秋成及時入官倉。令我肌膚免楚箠。生孫二歲或三歲。秖恐名入簽丁裏。神乎佑我一家人。明年二月復迎神。</text>
<title>卽事</title>,<text>黃道妖虹裏。哀綸正月中。艱危國社稷。朋黨爾臣工。戈甲元戎動。閭閻使者通。誰憐杞國淚。霑灑望高穹。</text>
<title>製錦堂八詠</title>,<text>晩起看山色。煙開彩旭籠。春江赤相蕩。花底浴魚龍。</text>
<title>製錦堂八詠 其2</title>,<text>寥天澄似雪。無限出蟾輪。對酒高樓上。羅衣秋妓寒。</text>
<title>製錦堂八詠 其3</title>,<text>江上古邑基。蒼蒼多樹木。砧鳴不見村。落日寒煙色。</text>
<title>製錦堂八詠 其4</title>,<text>稍與晨光合。兼將水氣濛。朝朝餐不盡。生理赤城中。</text>
<title>製錦堂八詠 其5</title>,<text>樵童星乃飯。日長樵更多。樵歸又昏星。遠遠山外歌。</text>
<title>製錦堂八詠 其6</title>,<text>日沈江氣王。煙靄一以舒。不省有漁者。火照應是漁。</text>
<title>製錦堂八詠 其7</title>,<text>步上新安舟。手弄新安波。白鷗兩忘言。西風吹蓼花。</text>
<title>製錦堂八詠 其8</title>,<text>斲出雲根疊。束成山帶圍。春泥夜來雨。供我煮新薇。</text>
<title>製錦堂八詠 敬附家大人丹丘八詠</title>,<text>蜿蜒一麓走如蛇。孝子碑前日自斜。南客未廻衣再授。秋風又發木綿花。</text>
<title>製錦堂八詠 敬附家大人丹丘八詠 其2</title>,<text>從古丹溪岸不枯。淸朝倒瀉盡明珠。子孫往往能如玉。歲晏竆廬坐待沽。</text>
<title>製錦堂八詠 敬附家大人丹丘八詠 其3</title>,<text>白馬城空石氣浮。人煙變化卽江樓。一丘衰草無蝴蝶。雨倂殘陽入素秋。</text>
<title>製錦堂八詠 敬附家大人丹丘八詠 其4</title>,<text>千里湖雲一鴈愁。夢中凉雨茂陵秋。銅魚誤學圖南翼。落日還憑羽化樓。</text>
<title>製錦堂八詠 敬附家大人丹丘八詠 其5</title>,<text>纖雲卷盡月舒波。今古淸光無少多。袞袞去來看赤壁。扁舟幾度作東坡。</text>
<title>製錦堂八詠 敬附家大人丹丘八詠 其6</title>,<text>秋晩丹丘檢木禾。瑤空忽入玉壺多。隱仙菴畔逢僧話。幾樹西風棗似瓜。</text>
<title>製錦堂八詠 敬附家大人丹丘八詠 其7</title>,<text>杯逐游湍旋旋過。天開蒼石自成窠。無端簿牒山陰至。羞說風流是永和。</text>
<title>製錦堂八詠 敬附家大人丹丘八詠 其8</title>,<text>萬松哀處寂無人。峽裏行秋駐馬頻。一樹病槐西日照。隔溪黃葉更精神。</text>
<title>新婚別</title>,<text>靑靑石上竹。挺挺園中栢。妾本名家子。容華何潔白。偏得父母憐。生少斅女則。幽蘭緝成氣。木難佩爲飾。羞澁不窺隣。但事雲錦織。父母喜妾長。敎妾君家入。從容紫絲履。規坐而矩立。托身二三載。河漢一以隔。未曾識君聲。何論見顔色。時時入夢姿。彷彿苦難的。君意豈誠疎。衆女紛如玉。北里䲶鴦屛。西舍翡翠幕。朝朝鱠赤鯉。錦瑟如意作。要得求顧眄。姣笑與郞劇。佳期嘯羣匹。不念新婚夕。君初納采時。自謂頗好德。所嗟未交言。冰心君莫識。引領欲有贈。留荑藹盈掬。</text>
<title>雨</title>,<text>土脉戎戎濕。泉聲汃汃新。今年初見雨。深夜最愁人。伏枕三湘鴈。飄蓬四海春。江流多氣勢。驅上萬黃鱗。</text>
<title>李翼卿竹書鎭歌</title>,<text>有客贈以湖南竹。一節不曾下一尺。翼卿見之驚且喜。妙樣分付匠人斲。匠人中𠜺狹其袤。煎膠穩貼雙片腹。肌理細細不傾仄。兩頭切處黏素角。濃似川紋夕挼藍。軟如苔錦春涵碧。一枚差長一未及。同是鏗然鳴爪甲。借問持此欲何用。翼卿讀書篁林側。書到波瀾輒聲高。以玆擊節頗自適。散帙風來苦舒卷。以玆攝置飜不得。汝操不變君似之。閉戶慥慥竆曛旭。翼卿翼卿須終始。只恐不待磨作針。便作雙龍排風決雨騰萬里。</text>
<title>春寒</title>,<text>松濤磕磕竹陰飜。官閣餘寒不啓門。南國今年春可怪。東風寒食雪猶痕。江鷗與結新安社。棋局來蒙古邑村。他日入京應見笑。話頭強半是方言。</text>
<title>龍施遠索我近日詩什。至再三猶不倦。余病未能答之。雨後空齋。景物撩緖。漫吟以宣之。</title>,<text>官閣迢迢俯市墟。赤城籬落雨痕餘。樵歸花自何山傡。僧去川涵細彴虛。春後傷多離別恨。病來全少友朋書。思君不用煩詩草。只恐臨毫一惘如。</text>
<title>寒夜料峭。奉念家君南下之旆。耿耿靡睡。時。家君以公役。赴京師。</title>,<text>天色微靑月照泥。滿簷松竹雨侵低。春冰萬里關河路。何處車徒問曉鷄。</text>
<title>豹驢行 幷序</title>,<text>居士有驢絶耿介。牽來忽若瞻圖畫。毛爲微白淨堪數。項垂長髹繫似帶。勁骹卓地瘦於筯。繡文繞節玄雲翥。尖尖耳自張復弛。短短騣能竪不倚。神淸氣矯恣挺出。鹿耶豹耶蛻塵累。其性驚疑稍欲橫。爲物靈慧還自止。沿涉野水輒背竦。超騰嶺棧最身勇。前年出向長安陌。長安大道淸無壅。紫鞚驕嘶果下胤。靑芻飽死駑駘種。居士謂豹驢。世無秦靑誰念渠。海上有山山有芝。吾行卽騎訪仙廬。驢乎驢乎云何如。</text>
<title>春日。同翼卿諸人訪龍興寺。自龍湫轉上仙遊洞。列坐爲流觴曲水之戲。</title>,<text>風馭泠然過碧山。山空仙去水潺潺。煙依細草爲中飯。杯逐殘花繞曲灣。危石自堪眠鳥背。片雲應是雨人間。莫愁歸袂侵曛黑。僧待吾行不閉關。</text>
<title>同翼卿訪海印寺。暮憇涵碧樓。在陜川</title>,<text>橋勢迢迢送一騾。渡頭微徑接崇阿。巖浮絶怪懸危棟。欄出眞成坐碧波。暝渚客來星照榼。古龕鍾罷月生蘿。世間熱惱應須滌。笑拂泠風飮絳河。</text>
<title>宿煙湖寺。寺在樓後。</title>,<text>靑鞋躡月下危樓。一簇煙蘿又上頭。寺小劣容棲岸住。樹高猶不並簷浮。雲生石竇飡堪好。江動松樞坐欲愁。此去武陵橋近遠。滿溪花落可漁舟。</text>
<title>自武陵橋。轉尋紅流洞。是日微雨。</title>,<text>定無山外雨。山氣自能霏。萬木天何在。一驢花正飛。穿雲百道瀑。暎日六銖衣。不省招提境。松陰去轉微。</text>
<title>雨坐竆玄堂</title>,<text>煙雨冥濛極翠微。上方樓閣轉依依。客來四月花猶在。僧道孤雲仙未歸。玉索半隨流水去。瑤箱不共刦灰飛。扶筇仰謝天公意。分外紅流一夜肥。</text>
<title>學士臺感吟</title>,<text>未到伽倻已半仙。興居元是赤城巓。天應別著巖花待。雨欲深留山客眠。橋闊恰呑千澗水。峯廻不洩萬龕煙。文章異代蕭條恨。落日荒臺一嘯邊。</text>
<title>登佛殿</title>,<text>澄流磕磕繞松蘿。偶逐漁郞泝碧霞。一鉢安知非古制。羣蜂聞道自新羅。幽蹊草殿三春細。片雨花飛昨夜多。惆悵仙蹤今不返。十洲何處又鸞車。</text>
<title>落花潭</title>,<text>晶簾飛下赤城標。巖壑交鳴殷九霄。日照靈膏三萬斛。朧朧光抱碧山搖。</text>
<title>宛在巖 巖是孤雲親刻</title>,<text>雙瀑交廻白日寒。老龍團斲水晶盤。星冠蒼茫雲根澁。留下先生玉字看。</text>
<title>水之自宛巖風瀨而來者。皆爲石所激。不勝噴薄吼怒。然後到霽月潭稍殺勢。作迤徐演漾之態。葢步步殊觀也。</title>,<text>騰雷疊雪萬松搖。鋒到平潭不作驕。欲識靜中奇絶處。虛泠最受月明饒。</text>
<title>歸路。憇紅流洞。命寺僧具中飯以來。</title>,<text>鸞笙一去碧山空。花外仙源路幾重。轉盡松陰猶繫馬。僧來飯我水聲中。</text>
<title>赤壁歌</title>,<text>丹城縣小無可意。惟有赤壁頗詭異。山脉迤分白馬城。壁勢蒼然揷厚地。雲根絡綴狀非一。熊羆馬牛空中寄。行人凜栗其下過。千仞谽谺危欲墜。蒼松綠蘿相間之。朝朝霞起弄新姿。官門畫角吹向壁。壁面相應轟雷馳。下有新安綠江水。晝夜影動虛無裏。我來此地二三載。朝看暮看情未已。有月何孤赤壁夜。角巾每向孤舟倚。明明月色同四時。七月十月何必奇。當時洞簫聲邊月。長照丹丘居士巵。嗚呼赤壁無小大。蘇子有賦儂有詩。</text>
<title>崔生戀少妾歸小江南。計程當以七夕到家。戲贈。</title>,<text>山雨纔晴夕照微。孤城水氣白霏霏。看君匹馬江南去。好趁牽牛渡漢時。</text>
<title>秋霖卽事</title>,<text>並海秋雲百隊橫。片時端不數陰晴。江高劃作平林白。日漏森成別峀明。蒲鴿頓能驚遠客。芥舟元自小浮生。哀哀寡婦村原哭。聞說崩沙鏟野秔。</text>
<title>南紀</title>,<text>怪來南紀雨。三月恰相持。漏屋堪愁夜。飜盆乃不時。蕭蕭秋稼損。鬱鬱午雲滋。應爲川梁斷。鄕書也許遲。</text>
<title>七夕。見申聖淵 光洙 過海陽別業。見留書。</title>,<text>蒼蒼松桂九峯前。聞說停驂宿暮煙。敢笑雙靈惟七夕。猶賢一別已三年。林鳶慣雨秋多嘯。峽水侵燈夜少眠。萬事卽今堪洗耳。喜君深遣聽牙絃。</text>
<title>長霖歎</title>,<text>不盡萬峯霧。訇然衆壑雷。嶺南四月雨。六月七月猶不開。秖疑北辰天柱乍傾側。倒瀉銀河萬斛天上來。不然鳥王與龍闘百場。快驅羽林千槍空中回。山谷揚濤百派集。新江橫溢如箭急。顚倒何有萬章木。乘凌欲漱千尋嶽。千尋嶽漱猶可。禾溝麥壠皆飜覆。石燕身疲低不舞。金鴉翅濕潛成伏。長老長吁寡婦歗。嗷嗷不絶秋原哭。嚴惠之山石氣浮。九峯居士居赤壁。霾氛膩衣几簟腥。仰視乾宇一歎息。百年朋黨盛戈戟。陰氣矗天天爲黑。不爾霖曀何太劇。我欲爲君親擁篲。飛上靑天掃陰翳。永使豐隆屛翳不敢干。大明揚輝黃道霽。</text>
<title>夜坐。懷翼卿校中接所。</title>,<text>寂寂難爲日。迢迢也似年。熟知非遠去。終自恨孤眠。官角疎星後。漁燈積水邊。西歸禁不可。秋至更茫然。</text>
<title>夕晴</title>,<text>積雨彌三夏。新晴直百金。纖虹生野外。斜照徹江心。燕雀飛全王。龍蛇卧欲深。淫朋與淫潦。時事一沈吟。</text>
<title>七月晦日。與邑中諸君子會校中。</title>,<text>名士炎州盛。淸樽午景多。以文聊會友。不醉未還家。雨接新蓂歇。山侵古杏斜。莫須愁老熱。秋井有浮瓜。</text>
<title>再疊。促諸君和章。</title>,<text>水退炎埃盡。軒收野色多。看君好傾葢。令我到如家。山雨梢蟬急。村煙倚竹斜。異時思獻草。何事惜酬瓜。</text>
<title>發京行赴藥山塟也。宿咸陽姜遇聖宅。</title>,<text>君家移更僻。庭戶有靑山。犬出匏籬下。驢行豆葉間。盤飡照星潔。園杮得霜殷。明發咸陽嶺。迢迢棧勢艱。</text>
<title>曉發八良店</title>,<text>飯罷主人別。殘燈留壁間。遠鷄行數里。微月涉千山。秦京到何日。商歌多苦顔。川寒不肻渡。還笑我驢姦。</text>
<title>藥山先生挽。一百二韻。</title>,<text>蕭瑟三韓氣。蒼茫五宿躔。古來於缺界。天不佑高賢。赴紙新秋怪。詩筒去月傳。樑摧空巨室。鰌橫廓深淵。季葉才難得。詞林事惘然。病留炎海外。淚灑瘴雲邊。國以賢良急。公曾際會專。聰明世眞間。超越氣無前。a235_099d秋水開襟照。春花暎肉姸。文章腸錦掞。談說舌河懸。太易排陰果。由基碎柳弦。何王凜將及。蜍志死誰憐。捷出精神銳。橫驅氣勢堅。自能伸汨沒。何有撥迍邅。赤電捎騏足。金精厲鶻拳。世丁箕範隱。身不楚咻牽。中歲收簪履。當朝別珷璇。皁囊霜朽骨。蓮燭纈花磚。剴切憂時語。從容講道筵。籌摧亂階大。識炳禍機先。力贊金甌奠。名辭鐵券鐫。春收雙闕祲。晝穩萬家煙。逸軓雲霄展。珍芼雨露宣。聖心常有眷。王道佇無偏。匡汲皆宗社。唐虞復廈氊。鳳綸惟簡在。貂珥倐喬遷。使轄南星動。仙樓北斗連。言行藹酬酢。廷叱死蹻鶱。契合紛如此。遐情實有焉。超同虛席賈。退似急流錢。蕭灑秋荷服。徘徊晩朮田。讀書金市側。鍊魄藥峯巓。間有猜讒發。居多寵遇緣。砌閒黃菊護。門豁老松纏。浮念刪晨省。餘歡囿雨眠。風波卽砥柱。塵刹乃金仙。竆巷容羅雀。名場唾慕羶。一丘饒典籍。三黨息戈鋋。睿賞官河草。上嘗曰。吳某於今日朝廷。似浮萍。輿情野渡船。沈冥恒兀兀。著述又玄玄。法在紅心破。珍看翠尾鮮。發聲諧泗磬。立意蛻陳編。張鼠單辭確。侯鯖衆膩全。才高不細級。心得有眞詮。光景無中境。裁成別著天。方諸神怪見。橫筏古今沿。湊處元嫌砌。洪來不擇涓。千門幻鷄犬。一理照魚鳶。壇坫無全目。櫜鞬孰並肩。非人作外援。自我擬中權。御點推揚幟。於公文衡之圈。上嘗以御點加焉。朋私忌著鞭。幽何屑汲塚。光欲闘淮玭。有篋緘三昧。翹心罄八埏。在家常愛士。深庭別開椽。鄴架牙籤滿。龍門組帶塡。月評森不已。詩令密難蠲。間席爭函丈。撞鍾輒應篿。二憂隨進退。三樂稱盤旋。漫跡明時倦。忠腸漆室煎。蒼黃逢閉閤。悃款責更絃。禁地扃如鐵。榮班膽似鉛。血封三事聳。邦脉一言綿。有道身雖隱。袁安涕自漣。格心文正筆。嫉惡季孫鸇。事外經綸密。胷中細大穿。何傷芹亦美。要見藥能痊。憂愛存無過。淵涓銳省愆。佞顔騂指草。魔領服秋蓮。介石初心固。仙鳧左降翩。不煩淸獻鶴。再詠隱之泉。側席勤虛佇。還都敢靜便。內遷資景倩。中批寵延年。公之外補。以諫議承召。旋拜御史大夫。袞奬紅雲裹。恩紬白漢湔。德輝忻鳳下。水怪怯犀燃。欲識恩波遠。初從釣渚圓。文垣亦蹭蹬。廊廟強遷延。訓義親經決。宸章獨遣銓。故都膺牘剡。遺俗入帷褰。淵瀑垂虹直。臺芽覆鹿芊。陽春布井落。陰雨繪山川。公之尹松。命工畫關防要害。將奏御未果。短局風期歇。斯文日觀顚。早欽如玉美。多忝復圭篇。桃李培成植。柯桐蝕未捐。沈鋩吐光怪。開韛力陶甄。吟雪歌仍郢。懸金禮復燕。敢言拚斲堊。別是到忘筌。眞訣諳中散。靈籌倚偓佺。公嘗學養生訣。客來猶嶺邑。書到又詩箋。吾道今何似。相期益勉旃。天胡負家國。風忽倒楠楩。輟杵驚朝野。過車哭市鄽。玉音提舊伐。華贈送新阡。上於筵中。特念公戊申討賊之功。贈正卿。痛惜身堪百。微茫路恰千。班心未鄭履。車後失周畋。香瓣乾坤暮。灰葭節序嬗。九煙超穢濁。三島入翩躚。未先去聲晨鷄往。終成素馬還。山陽來晩篴。江漢出孤舷。殘轂留鴻跡。寒花暎馬韉。依遲秋社燕。凄咽夕陽蟬。草沒前蹊惑。庭空舊鶴聯。空餘國士淚。樑月照潺湲。</text>
<title>自京還向丹丘。廣津舟中。寄懷李翼卿。</title>,<text>來時與君同作行。去時君留我獨征。廣陵江上倚孤舟。蘆葉淅淅多秋聲。楮島何在遠煙起。夕陽明滅奉恩寺。奉恩是我龍泉菴。往歲攻苦禪窓裏。早起盥洗登佛殿。了得新題未午晷。回身讀書如不及。暝色生樹然後已。六月七月天甚熱。肌膚汗積流如潑。僧飯不飽寺蚊嚙。艱哉硯北多歲月。歸來一蹴龍門高。如有鬼神酬其勞。今君負笈如故我。佛榻夜夜焚膏坐。若能孜孜杵成針。何妨落落商與參。蒹葭白露秋陰暮。所謂伊人不可尋。</text>
<title>鳥嶺</title>,<text>炎維有絶險。鳥嶺天下獨。壁磨太始鐵。崖絶厚地脉。新羅及高麗。天以限南北。凌兢斲飛棧。仰攀穿斗極。神斧力反脆。未遽剗石角。林木集送氛。往往天潑黑。昔者壬辰年。島夷大充斥。跳梁及嶺下。疑懼遂滿腹。緣磴腋無翼。嘯儷以狙伏。元帥統王師。懦不先據阸。凶鋒猋乃發。擣虛如鬼速。鼓行飛鳥背。歌舞動萬壑。長驅勢莫當。殺人中原赤。至今㺚水上。風雨鬼夜哭。國家丕懲前。鎭將鎖閫閾。三城鑿空翠。粉甓亘百尺。州郡轉粟米。壯哉倉廩積。民居狗不警。鼓腹飡與粥。我來屬時晩。赤葉融新液。天梯四十里。綺纈粲相射。源流漏百谷。秋韻間松櫟。健兒白日眠。戌柝卧成澁。下馬覽體勢。懷古一於悒。奈何不扃鐍。而使大盜入。千倉與百雉。古來非務急。推轂苟非人。天塹爾何益。悲歌拔湫龍。髮指書生幘。無令後來者。視今猶視昔。</text>
<title>宿扶桑驛</title>,<text>提得孤兒伴曉昏。歸裝蕭瑟不堪論。侵燈曙色扶桑驛。隔水舂聲亂葉村。終古羣烏驕日下。深秋羸馬怯霜痕。貪從小市求赬卵。美味依然似故園。</text>
<title>雨坐洗心亭。時陪家大人行</title>,<text>九曲煙霞隔手舒。溪行十里信吾驢。靑天抱去仙源路。紫氣團深處士廬。凉雨乍開林吹合。澄泓不動鳥飛虛。焦螟界外無何趣。笑問濠梁自在魚。</text>
<title>雨坐洗心亭。時陪家大人行 其2</title>,<text>探眞詩骨極淸泠。桐葉蕭蕭雨意冥。雙峽轉開爲別局。一溪相送了深亭。雲捎老栢猶豪氣。鏡拂圓潭自性靈。聞說大羅天不盡。玉壺穿去又禪扃。</text>
<title>汝愚上人。自雙明菴。將移錫會稽。告別索詩甚勤。書此以贈。</title>,<text>村郭蕭條半雪痕。病來閒誦五千言。吏跫歸盡虛庭月。猶許高僧夜到門。</text>
<title>汝愚上人。自雙明菴。將移錫會稽。告別索詩甚勤。書此以贈。 其2</title>,<text>孤鶴飄然不定居。雙明鍾曉上方虛。白雲叢桂渾無色。歲暮淮南又失渠。</text>
<title>卽事</title>,<text>丹城縣外古時城。城下村虛趁雪晴。爭說靑魚魚價貴。南州臘月海天鳴。</text>
<title>丙寅元曉</title>,<text>年徂有何急。吾滯未言還。病久梅生閤。詩成雪滿山。江鳴殘燭裏。儺起亂篁間。不是斑衣舞。飄零可解顔。</text>
<title>丙寅元曉 其2</title>,<text>縱守那能縶。聞鷄便失圖。百年嗟泛梗。萬里強屠蘇。閤靜灘聲大。村疎犬吹孤。摴蒱阿妹在。一擲與爲娛。</text>
<title>薯蕷</title>,<text>丹丘多薯蕷。大者餘一圍。人有贈滿包。淳風我敢違。倔強首尾立。盤鬱龍蛇肥。滋蔓恰盡性。不泥原雪威。傳視輒驚叫。見者曾見稀。蒸來口涎出。氣騰朝霞霏。姸姸紫玉皮。應爪脫如飛。凝酥奪柔軟。疊肪損光輝。磊落偃髹盤。一似長人頎。連聲促新蜜。異香頗襲衣。消融不煩囓。如雪見朝暉。斯須喫已盡。寧顧鶴饞譏。默念歲不登。閭巷多春饑。朝收石榞去。暮掇烏昧歸。美味我何者。臨案一永唏。</text>
<title>伯高祖湖洲先生諡宴。寔暮春也病滯嶺外。莫廁後列。謹以一律。用宣微忱。</title>,<text>仁廟以來賢宰相。湖翁之外更誰尊。顯揚實有曾孫孝。美號終難君子諠。堂構春涵喬木影。誥花晴照老箕痕。孤城萬里周南恨。芳草鳴禽獨掩門。</text>
<title>雙溪洞天。訪蘇凝天處士不遇。</title>,<text>方丈千尋黛。深藏一士奇。秫田臨水在。茅屋暎林知。鍊魄金丹熟。看書日月遲。無人覺來往。三繞杏花枝。</text>
<title>雙溪洞天。訪蘇凝天處士不遇。 其2</title>,<text>老犬馴良甚。移時卧見人。妻孥渾不俗。煙火少爲隣。芝草元輕漢。桃源非避秦。重來欲何日。鞍馬愧黃塵。</text>
<title>雙溪洞天。訪蘇凝天處士不遇。 其3</title>,<text>於焉好林壑。之子不簪纓。事外藏書籍。人間有姓名。簾飛山澗響。窓落寺鍾聲。半華如相及。春期在耦耕。</text>
<title>九萬歌。爲崔生賦。</title>,<text>我本漁釣玄巖溪。綠簑靑箬笑簪絓。有刺不修五侯門。有馬不鞴長安泥。囊中無錢可問舍。駕言出遊憂暫瀉。九萬村墟眼忽明。白雲山前大開野。前對五峯如揷笏。箇箇姸妙態非一。澄江一帶其下過。江中大魚何發發。深則宜釣淺宜擉。小者飼犬如棄物。䆉稏橫覆十里雲。木綿平開千畒雪。傍視縣城如可攬。墟煙林照遞明滅。世上方知有樂土。桃源橘洲何足說。伊昔神僧勘地理。公卿袞袞應輩出。神慳鬼護如有情。菟裘竟屬何人營。落日停車三歎息。誰其偕者老崔生。崔生爲我好料理。他日同君攜手行。</text>
<title>發京行。崔生雲采偕至會稽之生林村。雨中爲別。駐馬依依。口占一絶以贈。</title>,<text>離樽下馬暫徘徊。花落生林細雨來。君歸莫話臨溪別。恐作庭闈一段懷。</text>
<title>全州</title>,<text>迢迢驏騎犯輕寒。野色初開峽翠殘。花柳滿天城日媚。到時春事似長安。</text>
<title>藥山舊第。感懷賦詩。</title>,<text>浮生苦短意何長。閒事商量一夢場。三佑堂前松檜月。更無人倚舊書牀。</text>
<title>藥山舊第。感懷賦詩。 其2</title>,<text>庭院靑苔十畒荒。花開花落事茫茫。墻陰留下蜂房在。辛苦含香盡日忙。</text>
<title>藥山舊第。感懷賦詩。 其3</title>,<text>故吏不來門寂寂。偸兒日暮畫廊窺。藥山庭戶傷心事。正是先生舊日詩。</text>
<title>藥山舊第。感懷賦詩。 其4</title>,<text>頹垣日暮雨霏霏。養鶴園空草色微。惆悵去年王謝燕。春來虛擬傍簾飛。</text>
<title>送龜湖李兄 秀逸 還湖西庄</title>,<text>離杯日出禁城隅。南下靑驢愧縶駒。去歲棄官如弊屣。全家不俗卧西湖。東岡雲月誰爭奪。中土煙塵事有無。林下讀書須自愛。肻令才智久泥塗。</text>
<title>同內舅曁諸朋友。船訪小岳樓。口號。二首</title>,<text>一嘯披簑背郭門。百年河朔赴深樽。下驢天借江湖色。帶雨棋從楊柳村。帆頂虹留金浦赤。霧中山出桂陽痕。世間誰識希夷樂。除是浮鷗與共論。</text>
<title>同內舅曁諸朋友。船訪小岳樓。口號。二首 其2</title>,<text>元氣迢迢接海門。葡萄新漲不須樽。定知宿帆巴陵岸。笑問買魚何處村。橫篴平江煙送暮。亂雲遙嶼雨留痕。皇華一去仙峯冷。韶濩蒼茫更可論。</text>
<title>患癘移家。調治之暇。有得隨記。異日示人。未知人不以爲病囈否也。</title>,<text>官奚臨發索書頻。病思蒼茫淚欲捫。恐被老親疑病甚。數行欹就強成言。</text>
<title>患癘移家。調治之暇。有得隨記。異日示人。未知人不以爲病囈否也。 其2</title>,<text>寥寥眞似上皇年。眠了虛堂也更眠。剛笑老鷄欺病客。步隨殘粟到衾邊。</text>
<title>患癘移家。調治之暇。有得隨記。異日示人。未知人不以爲病囈否也。 其3</title>,<text>棗葉靑靑桑葉稀。主人病起攬天時。招提向上含桃約。無限煙波有所思。</text>
<title>患癘移家。調治之暇。有得隨記。異日示人。未知人不以爲病囈否也。 其4</title>,<text>蘿外冥冥小有天。數家鳴吠自人煙。桃源厚俗無嫌怒。放著靑驢近麥田。</text>
<title>患癘移家。調治之暇。有得隨記。異日示人。未知人不以爲病囈否也。 其5</title>,<text>山靄溪煙抹遠靑。小堂凉意動新醒。無端五夜城南雨。未信松梢有數星。</text>
<title>患癘移家。調治之暇。有得隨記。異日示人。未知人不以爲病囈否也。 其6</title>,<text>吾病三旬被衆猜。柴門不敢向人開。隣家小女那能識。一一墻頭趁蝶來。</text>
<title>患癘移家。調治之暇。有得隨記。異日示人。未知人不以爲病囈否也。 其7</title>,<text>靑郊白水暎茅茨。長夏門深太古時。小婢買粮僮理圃。秋千搭在鸛巢枝。</text>
<title>患癘移家。調治之暇。有得隨記。異日示人。未知人不以爲病囈否也。 其8</title>,<text>竹露微生返翼稀。郭南星月上人衣。今宵免使虛堂卧。如約山雲訪我歸。</text>
<title>患癘移家。調治之暇。有得隨記。異日示人。未知人不以爲病囈否也。 其9</title>,<text>藥爐殘火有孤明。病後無眠百慮盈。多謝曉鍾偏起我。每回聞似故人聲。</text>
<title>患癘移家。調治之暇。有得隨記。異日示人。未知人不以爲病囈否也。 其10</title>,<text>長日柴扉少客來。野僮扶下柳溪隈。浮雲便欲靑山雨。悔不今朝刈麥廻。</text>
<title>夜坐。懷李夢瑞。</title>,<text>點點煙皋送夕禽。病憂離念兩難禁。遙岑月色通簾細。亂樾泉聲繞夢深。時論百年輕社稷。書生終古有山林。駒城去住憑誰問。惆悵遊塵下玉琴。</text>
<title>題壁上</title>,<text>靑坡怪殺未消緣。十載歸人古井邊。借得一枝棲息穩。擁來千卷道心專。窓高恰受終南旭。川豁時通漢水船。簾外雲霞如舊識。每回相對兩悠然。</text>
<title>失犬</title>,<text>炊黍中廚近午暉。山家澹泊買魚稀。世情亦及桃源犬。厭殺柴門走不歸。</text>
<title>一凉</title>,<text>步屧東皋暝。淸風爲散襟。山舂遙隔巷。巖月稍開林。生死淫朋戰。艱危聖主心。一凉吾易足。莫受百憂侵。</text>
<title>乍晴懷龍施</title>,<text>霞氣縈簾几席淸。小園移眺覺身輕。靑山忽霽生殘照。流水遙聞異昨聲。靜裏詩書存古道。病來隣比少人情。爾音也自無金玉。手折瑤華問阿兄。</text>
<title>有感</title>,<text>病夫愛枕朝慵起。未怪隣鷄矢曲欄。南郭村煙臨水淨。東陂雨色放牛寒。閉門吾自讀書是。終古人言行路難。見說廟謨增女堞。寇來蕩蕩可能干。</text>
<title>雨夜耿耿不成一眠。惟翼卿念我此時心否。病枕有吟。雖不敢煩諸人。幸翼卿勿以脂膏而麾之也。</title>,<text>貂裘頻攬倚書帷。漏刻門深聽不知。半壁靑燈眠更澁。空階餘滴夜何遲。蛙聲喞喞紛如訴。犬吠時時爲見誰。愁絶南州音信阻。老親思我我親思。</text>
<title>田家</title>,<text>田家滋味近來知。野外黃雲晝暎籬。西崦借牛兼借僕。明朝載麥水東陂。</text>
<title>曉吟</title>,<text>林定雨聲絶。煙雲黯自浮。靑山未盡曙。何處有鳴鳩。</text>
<title>故人書斷絶久矣。病起櫛髮。感懷成詩。</title>,<text>悔別靑山西入秦。柴門終日掩漳濱。沈沈藥餌形憐瘦。寂寂朋知意少眞。萬里無書親在夢。三旬疏髮我爲人。端居稍喜田園曠。雨散淸溪衆色新。</text>
<title>理髮</title>,<text>卧病一月餘。新起理吾髮。宿汗與深垢。熨帖湊爲一。纏來劇松蘿。凝處似膠漆。木梳反齟齬。無罅可句掣。絲絲用意剔。箇箇分手裂。深結最念根。淺試先刷末。狠族有時脫。牽痛輒聲發。黏雲軟少蔕。隊隊無聲拔。擧頭便覺輕。感歎何喞喞。吾與髮爲約。曾以百年結。百年復幾何。畢竟兩澌滅。吾身偶成吾。飄在元氣藪。爾又寄吾身。那得永相守。吾身幾不救。於爾可無負。旣聚理必散。不須論暫久。以玆聊達觀。亦足寬我意。只恐拜老親。老親憐我視。</text>
<title>晩晴</title>,<text>山氣徘徊欲上欄。石隅村晩雨聲殘。晴暉滿樹鳴禽悅。新水漫沙浣女寒。養拙自然成畏壘。閉門誰信傍長安。思親吾敢吾身慢。作意披衾對飯飡。</text>
<title>雜興</title>,<text>山居養疎懶。晏起出茅墅。洩雲冒四垂。日上定幾許。午時似不足。炊煙起處處。欠伸氣頗適。坐卧無違拒。衾裯出披拂。衆蚤跳以去。林風吹晩雨。簾帷時一擧。上天有號令。雷動不可禦。癘疫爲掃蕩。豈伊淸煩暑。卽此有歡顔。陶然命酤醑。酤醑欲誰共。伐木感遺語。</text>
<title>雜興 其2</title>,<text>野夫貧無錢。賃宅息郊墟。人家纔五六。荒落豈里閭。松籬命不揷。恣意頫脩渠。地曠少人爭。嘉木植不疎。瓜蔓延我畬。杏子垂我廬。棗栗頗成行。穉桑菀以舒。靈籟起將夕。靑山微雨餘。傍有一席坳。葵藿懶弗鋤。於焉擬茅編。攜我滿架書。冲眞割區緣。淸澹獲心初。睠彼門前路。擾擾流軒車。鷄鳴出午關。泥潦浩染裾。借問何乃爾。吏部江上居。</text>
<title>奉簡權竹塢 基彦</title>,<text>易識西城路。難禁我馬行。談何非古道。詩或叩新聲。流水門庭晶。鳴棋莞簟淸。相期眞不淺。蘭桂滿園生。</text>
<title>奉簡權竹塢 基彦 其2</title>,<text>明時非雨雪。攜手敢同行。飄梗愁秦贅。幽燈感越聲。簾星晴後潤。雲壑買來淸。少愈千金戒。飛書念死生。</text>
<title>霖餘星月皎然。凉意似秋。獨坐遣興。</title>,<text>晴意泠然在碧林。靈臺禁得一塵侵。鳴泉觸石凉生早。虛閣開簾月到深。華露稍飜遙野色。飛星爭掃暝雲陰。刁調萬籟收南郭。羞殺中宵叩角吟。</text>
<title>步下前溪</title>,<text>苔庭行藥至灣碕。雲壑泠泠無是非。數柳遠煙團作聚。一溪晴日蕩盈衣。閒因畏客稱多病。坐爲看山不設扉。詩句百年何所樂。怪來吟嘯輒忘歸。</text>
<title>卽事</title>,<text>麥峙山田百隊斜。黃雲輸入野中家。小童不慣驅牛去。暝失林蹊啼喚爺。</text>
<title>裸體</title>,<text>裸體卧疎牗。微凉生簟席。迢迢不成夢。葉上雨時滴。</text>
<title>十四夜晴</title>,<text>月破纖雲轉。川收積雨明。冰壺仍坐我。鍾漏不勝晴。戰伐中原事。林溪獨夜情。陂塘有宿鷺。磔磔屢飛鳴。</text>
<title>吳生大頤乍訪旋歸。深夜不寐。率爾有吟。兼懷南隣李從叔 之晦。</title>,<text>隔水煙雲楚色冥。巖蹊送客悄虛庭。南城病起無多日。靑眼霖餘見數星。幽鳥時參生白室。碧山長繞太玄經。聞聲咫尺難相語。落盡天河倚小欞。</text>
<title>門有嶺南人行</title>,<text>門有嶺南人。幾日發丹丘。丹丘九百里。江漢復悠悠。懷哉我父母。閔焉惟疾憂。長跪讀來書。弱涕不其流。上言畏人來。下言愼飮食。溟鱗種種異。崖蜜如雪白。殷勤爲包裹。箇箇病口適。匪汝之爲好。父母遠于錫。起坐加一餐。如在父母側。修書報父母。何以慰顔色昨日理吾髮。今日又盥濯。騎驢過白門。四體頗自適。歸來掃我室。讀書以永夕。</text>
<title>憶申聖淵</title>,<text>當世知名士。無如申聖淵。敝裘多歲月。匹馬去晨昏。詩不今人似。交能古道全。漳濱可歎息。愀我一柴門。</text>
<title>病起過舟橋。物候已異觀矣。</title>,<text>小驢無恙在。載我出斜曛。不省靑坡宅。繁陰裹十分。</text>
<title>端居</title>,<text>客去煙生藪。紋枰稍斂聲。端居擺寂寞。朱夏以蛙鳴。</text>
<title>長霖</title>,<text>初吉霖爲兆。懸知是月仍。地天滲欲瘦。河嶽逼相蒸。鵬徙都中敢。魚跳枕下能。閉門愁只睡。秋氣歇靑蠅。</text>
<title>長霖 其2</title>,<text>龍豈精禋吐。天何霽色難。菌蒸棲屋上。江怒到松端。驢濕憐渠小。僮樵無乃寒。調元有廊廟。禾耳莫須嘆。</text>
<title>觀漲</title>,<text>風雷合沓晝轟驅。百谷揚濤萬象孤。天地排張太陰國。魚龍騷屑漢陽都。山浮夏禹斤何用。筆小莊周膽欲無。笑爾芥舟人界上。恩讎幾許在名途。</text>
<title>觀漲 其2</title>,<text>洪流無處覓郊原。凌厲乾端水氣飜。溪口可能禁舴艋。籬根猶許擊鵬鵾。吾王丙枕應難睡。故老丁年與共論。蠻觸是非無日了。乘桴吾欲蛻塵喧。</text>
<title>哀吳聖集 大成</title>,<text>令門見吾子。了了固應爾。藥山以爲父。有兄玄溪是。翼然城南宅。鬱鬱峙喬梓。老鳳有奇彩。穉翎學旖旎。出遊白戰場。獲雋奮距嘴。人言玄溪沒。藥翁復有子。</text>
<title>哀吳聖集 大成 其2</title>,<text>人死誰不哀。哀莫如君死。縗麻未及練。斂歸泉臺裏。荒哉藥山墓。不其鬼餒矣。時時弔者來。無人辨誰某。各自書姓字。空付蒼頭手。蒼頭持書泣。見君故時友。</text>
<title>哀吳聖集 大成 其3</title>,<text>君有兩皮篋。中貯管城子。藏之欲有俟。所俟先稿梓。君死始抽閱。寫君銘旌字。餘者用無處。持向高堂裏。高堂憂奠需。俾賣白門市。豈不貴此物。留亦不忍視。</text>
<title>哀吳聖集 大成 其4</title>,<text>君家花田庄。種栗栗似束。往年八月中。栗熟君來剝。今秋送君去。塟之栗樹側。宛宛舊棲屋。一一見行跡。西風日夜至。舊栗如拳拆。持玆侑君塚。孀婦祭秋夕。</text>
<title>哀吳聖集 大成 其5</title>,<text>吾年二十餘。識君未一紀。哭君祖子孫。人代迅如此。曩時拜尊翁。商量百千事。百千未得一。西日東逝水。早知竟亡羊。那不歌永矢。君歸報尊翁。尊翁云何似。</text>
<title>藥山生日。感懷賦詩。</title>,<text>死日纔經生日廻。白門霜露莽悲哉。竆途天不孤兒借。往歲杯同弟子開。大澤晝陰龍寂寞。畫樑秋冷燕徘徊。靈犀未許重泉隔。三夜分明夢裏陪。</text>
<title>客夜</title>,<text>風落關城一氣森。空林啼殺後棲禽。星河萬里秋仍淨。砧杵千家夜遂深。野外草寒蟲自語。嶠南書斷鴈無心。明珠易被中宵怒。從此新詩不敢吟。</text>
<title>將有嶺行。翼卿來宿爲別。仍以冬月約會丹丘。詩以證之。</title>,<text>篝燈相對便從容。簾際霜雲欲滿峯。多病長安少會日。須君匹馬用新冬。覊愁葉盡溪南樹。別語星生郭外鍾。莫怪小山歸計早。誰將褦襶綰疎慵。</text>
<title>同申聖淵宿李叔宅。呼韻同賦。</title>,<text>薄夜南城雪。川華滿地寒。多君及星到。更僕話鍾殘。病豈樽醪細。天敎我輩團。童言有奇事。松際月窺巒。</text>
<title>歸覲丹衙。曉發果川店。</title>,<text>三聲四聲鷄遠唱。一點二點星高浮。僕夫戒行村店曙。狐嶺蒼蒼雲雪留。下馬碑前松火明。胡姬煖酒酒如油。停鞭不辭壚上坐。曉行寒襲敝貂裘。</text>
<title>過竹底店。吳聖權認爲我行色。臨岸遙呼。忙不克歷見。詩以謝之。</title>,<text>鷄犬村墟頂。蕭蕭茅屋新。深知久立意。遙恨戛過人。亂水爲斜日。寒郊莽小春。征驂自難駐。非是簡情親。</text>
<title>素沙橋歌</title>,<text>三韓物象誰最大。素沙之橋不可當。我行素沙凡幾度。每到跼蹐汗流漿。遠望如掛近如卧。空中宛爾遊龍翔。北邊望見南邊人。蠢動如蟻難可詳。十丈之木數近千。頭頭戴立儼成行。兩畔稍偃腹乃果。漸漸穹隆如屋樑。其下橫流百頃波。澎湃蕩潏何茫茫。癡人騎馬馬或逸。須臾性命絶可傷。異哉僧徒力容易。歲歲於此修津梁。我來徒步心更寒。擧武促促太劻勷。當中不敢左右顧。雜花隕目如顚僵。置身平地始舒嘯。窸窣聲猶在耳傍。險能爲易易反險。物理細細歸商量。使我畏愼皆類此。羊腸未遽非康莊。君不見高車駟馬多傾覆。長安大道如天長。</text>
<title>離發洪州。奉懷李兄尙輔。李兄方棲寺。</title>,<text>薄暮墟煙迥。孤征別恨添。馬隨蘿影轉。星倒荻根沾。夜字懷之子。冬暄近以南。淸樽未了債。流恨九峯庵。</text>
<title>次江鏡</title>,<text>圓缺途中月。吾猶未及家。天空葢田野。山迥到全羅。客鴈迷寒渚。商帆駐暮霞。砧聲搖萬樹。剛喜似京華。</text>
<title>萬馬洞。遇再從再謙氏。自丹衙還洪鄕。馬病棄。騎牛作行。</title>,<text>三十男兒氣。如何牛背鞍。班荊俱歷落。飄梗實艱難。雪壓重峯晩。村依亂水寒。相逢便相別。前路願平安。</text>
<title>萬馬洞。遇再從再謙氏。自丹衙還洪鄕。馬病棄。騎牛作行。 其2</title>,<text>山圍萬馬集。人跨一牛廻。草草相看色。愔愔未了懷。店煙橋外落。林景鳥邊催。伯父煩爲念。歸傳我愼哉。</text>
<title>燕峙峴。介南原雲峯之界。而有二大石。立峴之路傍。其石面。有天將劉都督綎親書萬曆某月日都督劉綎提兵過此等數十字。葢二年凡再過而皆刻石以記之也。竊念萬曆。於我東有昊天罔極之恩。維時若劉都督者。實聖旨是承。翦掃凶狡。迅若風飈。奏凱天朝。揚名外國。其智勇。豈不誠卓犖矣乎。夫東人之於天朝。廝養之卒。猶當敬以禮之。况推轂而出者乎。况推轂而出而卓犖如劉都督者乎。以愛天朝之心。推以愛劉公。以愛劉公之心。推以愛劉公之心畫。誠宜若南國之護甘棠。峴首之傳墮淚者。而今乃使顔筋柳骨之餘。風勦雨淋。埃蘚交蝕。幾乎䵝昧矣。惟人之先有以聞是峴之有是石者。摩挲彷像。諦推字畫。乃能得其某字之爲某字。不然者。雖當面過之。葢無覩也。斯不亦可惜哉。噫。世之好古而好義者。固若是罕耶。何是石之湮沒無章至於此也。慨然賦長句。以備燕峙峴故事。</title>,<text>君不見南原雲峯地相錯。燕峙之峴傍有石。石面有字如掌樣。云是都督劉公之所刻。劉公提兵東出征。天戈所指凶蠻伏。劒氣霜屯帶方域。鼓聲雲搖方丈嶽。南國山川蹴踏來。馬島瑟縮鯨鯢摧。雷躪電驅燕峙峴。下馬橫槊一徘徊。戲拈大筆書姓名。刻之雙石何崔嵬。山靈獻賀將軍笑。山中草木皆昭回。豈無旂常與鼎鼐。不如將軍手澤留千載。嗚呼萬事富車戰。金火倐忽黃圖廢。二百年間石不轉。樵兒倘識甘棠愛。鬼呵不使野火侵。雨淋強半苔紋晦。我來歔欷屢摩挲。山鳥怪人驚相譁。吾詩不足增重汝。石乎石乎可奈何。</text>
<title>又成五律</title>,<text>萬曆劉都督。千兵古帶方。雲根猶贔屭。金薤劇蒼茫。日月空山白。滄桑赤縣荒。偏憐三浦石。東國損輝光。</text>
<title>夜直日記廳。家大人自嶺衙錄賜前江泛舟遣懷之什。莊誦敬次。略宣微忱。丁卯</title>,<text>烏帽風塵色。馮歌欲損顔。嶺南花盡落。春日鴈空還。缺月秦城曲。靑燈漢署間。黃香曠扇枕。歸夢度河關。</text>
<title>夜直日記廳。家大人自嶺衙錄賜前江泛舟遣懷之什。莊誦敬次。略宣微忱。丁卯 敬附家大人原韻</title>,<text>馬上三春淚。肩輿強解顔。一壺乘務屛。雙艇報漁還。展席仍江曲。移廚復石間。殘花更愁思。何處穆陵關。</text>
<title>登桃圃</title>,<text>可說朱城近。於焉紫翠濃。席邊生萬屋。林隙出三峯。淡欲隣棲鳥。歸應後禁鍾。誅茅如不爽。攀桂願相從。</text>
<title>寓夜</title>,<text>羈愁寂歷倚簷楹。萬戶凉陰殷杵聲。避地一旬憐藥裹。離家百慮到鷄鳴。歸雲拖送纖纖雨。缺月欹生黯黯城。辜負金剛風馭善。至今猶愧泥塵纓。</text>
<title>客夜</title>,<text>愁蠍兼愁蚤。人家爲客難。月臨千戶靜。蟲到五更寒。地迮隣鷄犬。湖晴夢罩竿。鄕山杳何許。流眺曙雲端。</text>
<title>街隱宅避暑</title>,<text>靑林上有鳥。吾醉沈君家。翠葢東華滿。流颸此岸多。蟬鳴山色靜。棋罷竹陰斜。脫略名場事。新詩意氣誇。</text>
<title>六月二十二日。賃宅來鵝遊峴。</title>,<text>蟲語新秋近。鵝遊古峴幽。貧猶買山到。天許掃雲留。簷敵終南迥。樑依赤岸浮。百年淸自守。萬事拙爲謀。</text>
<title>六月晦日。黃上舍善汝見訪。</title>,<text>天欲生秋序。君來正午時。靑蒿原憲室。玄草子雲帷。棋局偎蟬進。峯嵐闖檜知。論詩語不盡。重肻許相隨。</text>
<title>善汝見和夜坐。三疊卻寄。</title>,<text>樵歸蘿徑暮。行飯獨移時。渚火來憑岸。林星赴卷帷。名從畏壘廢。心許古人知。驚怪詩函冷。霜飈七月隨。</text>
<title>善汝見和夜坐。三疊卻寄。 其2</title>,<text>江夏五言句。新秋一葉時。蟲聲延碧草。月色散遙帷。喧靜誰非適。煙霞如故知。須君用幽意。野外數追隨。</text>
<title>夜登屋後望湖臺。</title>,<text>江沙暝不見。所見只平煙。上有飛來月。能開無限天。樵謳涉烽盡。蛩語在鍾先。未盡三庚度。秋凉怪爾顚。</text>
<title>題壁</title>,<text>鷦棲未必擇西東。直喜煙霞背軟紅。一面林開先曙色。百年地迥早秋風。數家喧寂蟬來往。七月溪山雨始終。鍾後松門多不掩。故人筇屐夜能通。</text>
<title>登臺</title>,<text>平平山斷處。承以水兼沙。地合人疎放。墻無月蔽遮。秋城滴華露。暝野逗殘霞。卽此成眞趣。翛然不用誇。</text>
<title>凉夜</title>,<text>葉聲非爲客。客耳自能先。疎闊詩書事。泬寥星斗天。秋凉多昨日。吾意惜流年。莫使城砧動。超超易失眠。</text>
<title>姜子茂與希遠。往遊三角。甚逸趣也。不可無吾詩。聊草此以贈。</title>,<text>大地三峯立。淸秋二子行。詩應萬葉裏。眠處百川聲。鳥下溫王苑。天垂漢北城。曲江前日興。苔壁憶題名。</text>
<title>秋夜卽事</title>,<text>流雲互相越。往往星在中。草暗蛩聲進。簷虛澗氣通。簟凉非爲雨。林動自然風。寥闊南州信。天長未早鴻。</text>
<title>過菊圃姜公舊第</title>,<text>天地日以荒。人生日以浮。宛爾菊老宅。在彼西崦幽。曾簀如昨日。歲月已幾周。哀蟬鳴柳條。慨然天氣秋。組帶各星散。相逢淚輒流。有斐彼君子。濁世噬肯留。玄圃漭有無。玉佩僾難求。幽幽彼篋笥。光氣爛不收。周琬絶瑕纇。漢鼎重山丘。其言藹仁義。豈伊營雕鎪。嗚呼天壤間。吾道不謬悠。俯視人間世。衆鳥紛啁啾。</text>
<title>秦始皇</title>,<text>焚書詔下疾雷驅。暗裏天神笑爾愚。浪敎章甫歸硎谷。坑得當年伏子無。</text>
<title>周武王</title>,<text>侯藩如地帝如天。憾意常存泰誓編。不緣箕子彝倫敍。誰識周王聖道傳。</text>
<title>燕丹</title>,<text>斑斑簡策數英雄。遠色方成不世功。如何托重荊卿日。美女多從太子宮。</text>
<title>漢武帝</title>,<text>簪佩無端會栢梁。國風詩外刱詞場。李唐彫繢浮華習。禍首當年漢武皇。</text>
<title>漢宣帝</title>,<text>循良箇箇澤黎元。始許官居鼎鼐尊。勝似虛泡衰世界。治謨不務務空言。</text>
<title>王昭君</title>,<text>恭將西子獻姑蘇。越蠡深謀爲豢吳。蛾眉若作龍庭斧。不怨毛生枉畫圖。</text>
<title>趙飛燕</title>,<text>禍水滔天漢火竆。諫如劉輔亦無功。元皇枉殺毛延壽。不使昭君近漢宮。</text>
<title>宮中行樂詞</title>,<text>裁雲鏤月妙徘徊。長得君王喜色開。宮裏鼓鍾聲聞外。明朝能有諫書來。</text>
<title>伊尹</title>,<text>三年諒闇帝何言。暫起桐宮奉至尊。一自鄒編書放字。無人說破阿衡冤。</text>
<title>漢文帝</title>,<text>老氏書中能得師。千年獨數漢文治。非無闕里微言揭。怪事皇王不見施。</text>
<title>楚襄王</title>,<text>雨態雲容不可詳。夢中來去也何妨。傾城眞解亡人國。唐帝無由學楚襄。</text>
<title>虞姬</title>,<text>虞姬命薄戚姬榮。落溷飄筵等是英。畢竟漢宮人彘辱。爭如楚幕死分明。</text>
<title>銅雀妓</title>,<text>歌舞荒臺春復秋。含情兒女倘知羞。傳聞漢帝崩殂日。遺詔光明泣武侯。</text>
<title>關山月</title>,<text>月上關山磧氣嚬。淸光流照淚痕新。君主夜對平陽舞。能念關山見月人。</text>
<title>采蓮曲</title>,<text>笑把新粧照水中。蘭舟容裔任西東。連絲共蔕渾閒事。祇愛嬌花解守紅。</text>
<title>紫騮馬</title>,<text>新鑿輕蹄赤電馳。紫騮聲價動華夷。主恩已被黃金埒。老去何須怨棄之。</text>
<title>除翼陵別檢赴齋</title>,<text>高陽西出未三飡。八月喬山白露寒。行到小橋先自笑。數人低伏候新官。</text>
<title>謁陵</title>,<text>恭拜先王后。維時別檢臣。寶奩悽月夜。石馬冷秋晨。谷晩無黃鳥。溪虛少綠蘋。九疑靑不遠。雲氣接鱗鱗。</text>
<title>廵山</title>,<text>蒼蒼雲木晝縈紆。步下籃輿倩僕扶。驚怪榛叢遙颯颯。樵夫走伏與林鼯。</text>
<title>齋居雨夜</title>,<text>齋居寡歡趣。獨謠以自和。非雨自愁寂。終宵雨奈何。西風搖衆壑。林響起交加。促織被寒滴。近人鳴復多。凉鐙翳室隅。素帙欹以斜。寤言屢興感。玆歲歘蹉跎。盛年難久駐。曜靈劇迅波。令儀爾弗修。那怪美人遐。君子貴反求。努力葆瓊華。</text>
<title>送李夢瑞之任金泉郵</title>,<text>秋晩金泉道。風流玉面郞。地應連海嶽。天與試文章。征盖承飛鴈。華蹄傲肅霜。烟雲晴滿篋。異氣一蒼蒼。</text>
<title>送李夢瑞之任金泉郵 其二</title>,<text>壤割新羅國。天黏鳥嶺城。瘴烟開馹騎。雲木出文星。龍老湫紋黑。楓酣岳氣明。須知少陵筆。奇變各隨形。</text>
<title>送李夢瑞之任金泉郵 其三</title>,<text>嗟晩生東國。恭聞有退溪。風塵一官小。歧路十年迷。川性澄空合。魚情積氣棲。同車或不愧。此地願相携。</text>
<title>送李夢瑞之任金泉郵 其四</title>,<text>長鋏棲棲者。難爲歲晩心。月窺霜簟冷。天繞栢城深。亂葉侵燈語。遙泉到曉吟。明朝又送別。寥落對靑岑。</text>
<title>月夜遣懷</title>,<text>歸鴈蒼茫度白河。商歌蕭瑟動庭柯。秋經一雨凉如許。月較前宵長幾何。歷歷遙空遊氣歇。蕭蕭羣壑異聲多。風塵未賦尋初服。慙愧靑衫學破荷。</text>
<title>雨晴。待李兄尙輔不至。</title>,<text>烟霜谿谷葉爭飛。來伴熊羆守翠微。邀客高陽乘霽景。待人終夕訝風扉。雲垂老檜離離暝。鳥度重峯黯黯稀。來月欲尋湖海棹。一樽能待舊漁磯。</text>
<title>李兄乍訪旋歸</title>,<text>藹藹銀塘樹。墟烟稍可分。牛鳴送君罷。烏尾欲天曛。月隱陵西嶂。霜屯檜頂雲。却愁燈影畔。風葉夢回聞。</text>
<title>銀塘。訪李兄尙輔。路中有吟。</title>,<text>銀塘歷歷見楡枌。數里仙庄此訪君。華嶽城寒天欲雪。渚田秋斂水連雲。淸霜野岸逢殘菊。落葉村蹊傍古墳。來夜珠丘明月色。那能不許與論文。</text>
<title>權竹塢索詩什。夜坐有吟。</title>,<text>昬鍾數語白門前。別後秋聲夢未圓。定久自能成悟悅。書來安用問詩篇。掃空萬葉天多月。涵盡千形水斂烟。莫怪一官無一集。古人憂患獲心先。</text>
<title>鄭生員歌</title>,<text>鄭生員自稱尙書之曾孫。敝衣單薄不掩骭。北風飛雪山谷昏。衝虎遠來來叩門。所訴維何一壺飡。汝門請從尙書說。南漢之城龍駕遷。女眞兵來大作勢。黑鵝團結無朝曛。槖駝載砲砲似屋。炰烋直欲翻坤軸。太祖社稷七里郭。君王淚灑中宵柝。王有三韓三百州。擁兵節度徒飽肉。無有一人規左足。帳裏睡起笙簫作。尙書雪涕投袂起。吾勤吾王敢愛死。軍前七曜上將旗。大書忠淸觀察使。忠淸兵馬臣所制。鼓行而進如鋒矢。臣有酒臣有殽。衝獻圍城夜色裏。王曰忠哉嗟我臣。大義固足燿乾坤。畢竟成敗非所論。祇今公死未百年。子孫竆餓多顚連。可憐鄭生員。家無一瓦農無田。十乞村閭不一食。况是今秋又無年。我爲鄭生歌廉吏。安可爲鄭尙書忠且廉。其孫無立錐。君不見世路日卑貪吏多。肥馬輕裘世世爲富家。優孟死去骨已朽。鄭生員奈若何。</text>
<title>冬至參陵祀</title>,<text>祝有今王諱。天爲至日晴。聖朝嚴祀典。靈意肅寒更。檜月籠仙寢。龍香匝繡楹。九疑山在左。風處答臚聲。</text>
<title>李兄尙輔書告洪陽之行要別語頗懇走筆奉贐</title>,<text>喬陵烟樹暝含嚬。長鋏聲中客思新。浮世百年多別日。故鄕千里羡歸人。河山匹馬霜欺裌。江漢孤舟雪擁津。胷裏可憐書萬卷。到時那得救家貧。</text>
<title>李兄尙輔書告洪陽之行要別語頗懇走筆奉贐 其二</title>,<text>飛書又是告南行。至月高陽雪意晴。愁裏無多今歲色。病來元少舊詩情。塵埃薄宦靑衫敝。鶗鴂寒畦碧蕙零。君去試從漁墅過。竹林殘雨不成聲。</text>
<title>寒事</title>,<text>仲冬雖不雪。寒事自能冬。三十吾年近。詩書每夜終。睡因鵑或失。樵與虎相逢。宮裏猶添線。深思進進工。</text>
<title>卽事</title>,<text>三營砲手一當百。獵虎城西烽火岑。虎被流丸猶健走。夜來咆𠷺五陵陰。</text>
<title>卽事 其二</title>,<text>二更三更天正黑。虎着松陰風颯然。朝來僕隷無人色。磔殺烏圓門上懸。</text>
<title>庚申夜。龍施到。</title>,<text>固知歲當暮。豈謂迅如許。峯高風破肉。蜂峴少行旅。龍施策驏騎。木薄遙辨汝。敷腴延入室。投轄無我拒。扶疎衆木立。月華浩堪貯。庚申豈必好。所好良夜語。君子本畏天。非爲三彭去。疑旨討聖經。嫠憂及邊圉。子有好詩膓。玩愒歲不與。軒眉促上鐙。華燄燭寒墅。希聲發四座。墨灑無次序。山外那辦此。霧葢多鼾息。明日便回頭。玆事又成昔。君勿遽頹卧。酒盡我當續。</text>
<title>又拈明字。與翼卿，龍施賦。</title>,<text>李弟延郊騎馬出。遠來眞自見君情。一樽今夕還奇事。佳月百年能幾晴。地白華燈欺短燄。林寒殘雪逗孤明。相逢莫怪奚囊澁。近日郞潛不用名。</text>
<title>翼齋月夜。翼卿拈樓字。仍共賦。</title>,<text>脩鱗赴壑古今愁。分外何曾尺寸留。雲雪初收都月色。杉松遞照忽星流。山燈未了殘書債。遼柵翻深弱國憂。南望丹丘天更遠。子規聲裏此登樓。</text>
<title>翼齋送沈姪壽海。省渠親山。仍歸東𪚥。</title>,<text>西來旬日好相將。風露書燈耿一床。今夜可憐無伴侶。在時還似只尋常。浮驂亂𪚥衝殘雪。秋栢荒岡泣曙霜。橋畔杖藜仍極目。葉稀山寂易魂傷。</text>
<title>翼齋送沈姪壽海。省渠親山。仍歸東𪚥。 其二</title>,<text>眉骨蒼然冠在頂。乘舟九月自原城。經旬象設無來客。同我鷄鳴不離檠。雪罷虛庭生虎跡。夜闌哀壑有松聲。蕭蕭送別千峯裏。對影寒齋百感幷。</text>
<title>送街隱沈騎曹 埜 赴湖南幕</title>,<text>天高一擬問竆通。華髮靑衫颯晩風。西署鷄香參列宿。南州馹騎後征鴻。荒雲暝壓甄萱壘。瑞氣晴浮聖祖宮。聞道長安頻驛使。相思能許遞詩筒。</text>
<title>送街隱沈騎曹 埜 赴湖南幕 其二</title>,<text>莫把微官恨暮年。帶方千古壯山川。太湖晴割西南壤。飛騎寒生鼓角天。濱海樓臺薰橘柚。開筵羅綺簇神仙。最憐北極他宵夢。水調詞成也幾編。</text>
<title>翼齋。同翼卿拈傳字。</title>,<text>陶詩看罷坐蕭然。簾額初收榾柮烟。志士每憐良夜色。故人能共白雲眠。羣星逬勢天容活。萬檜搖晴月彩傳。別是山中神一氣。懸知不寐始堪專。</text>
<title>上元月 戊辰</title>,<text>上元月團團出長安。長安新罷豆稭屑。雲際俄升白玉盤。擎來紫極弓初滿。碾到靑冥輪正完。積暈才涵丹鳳城。淸光已射朱雀桁。朱雀桁頭禁鼓發。昇平古俗萬人行。月色年年又歲歲。足聲殷殷何訇訇。萬戶千門澄似雪。三條五劇凈如泓。趙李携樽恣經過。金張選地互逢迎。金張趙李多意氣。笙歌不惜千金費。王孫池舘接宜春。都尉樓臺連象魏。屈膝屛開桂影發。翡翠簾烘香篆爇。別有秦川少年子。金吾瑟縮那敢叱。郭解飛騰五陵至。季心結束章臺出。芙蓉劒躍光凌亂。鸚鵡杯傳氣崷崒。路傍相逢揖路傍。繫馬娼樓君馬黃。娼樓龍氣奪鞮狄。絶代佳人傾北方。佳人珠翠矜是夜。羅襦寶帶坐蘭房。春眠曲裏纏頭錦。漁父辭中高䯻粧。明月不墜醉不歸。人生歡樂未渠央。獨有思親倦遊客。佳辰望月夜彷徨。將身願托冰蟾裏。流影天涯照北堂。</text>
<title>送鄭丈 彦儒 宰寧海</title>,<text>蹌蹌弼善布衣來。肅穆离筵拂曙開。少海慣資開卷益。大臣先識剸煩才。鬢衰尙許遨頭勝。絲亂元須熟手裁。無限隨車甘雨色。到時春滿舊汙萊。</text>
<title>奉送族叔 慶承 通判鏡城</title>,<text>關城草色動行輈。出塞歌傳萬里愁。鴻鴈書稀天北極。華夷山積古幽州。鵰邊瑟海春飛雪。磧裏金笳月滿樓。自是主恩無外內。之官何處不堪酬。</text>
<title>奉送族叔 慶承 通判鏡城 其二</title>,<text>親族平康鮮。功名半刺卑。怡然赴絶塞。非不遇明時。磧雪春樓見。溟濤夜枕知。磨天一片月。應照戀君詩。</text>
<title>寒食。祇赴翼齋。路中遇雨。</title>,<text>鸎岑佳氣迥滄滄。驢背祠官拂曙忙。隱約人耕沙渡雨。淸明花覆鄭家庄。蜂情燕意俱飛動。麥縷蒲芽或短長。喬木西邊村路熟。不愁汀靄接蒼茫。</text>
<title>香洞</title>,<text>萬檜團成一壑奇。蹇驢迤上洞門遲。春陰犬吠隔林屋。夜雨花低臨水枝。山近五陵多異氣。鳥歸西崦摠幽姿。潘生官序棲遑甚。今歲耕桑又失期。</text>
<title>柳川店 時。趍覲丹城任所。</title>,<text>雨坐柳川店。廚下兩媼語。客媼問主媼。哭聲起何所。主媼遽哽咽。良久略相敍。東隣有某母。母嘗四男擧。三男入閒丁。作保御營旅。賣鼎兼賣匙。纔備價布去。府差昨夜至。末男又被捉。吁嗟末男小。學樵樵不克。官家猶不恕。簽隷納布籍。母聞大搥胷。孰堪四男役。吾生不若死。夜中甘自殺。死者長已矣。生者詎存活。問答聽未卒。我心實驚惻。惡死人所同。多男人所欲。男役母霣生。冤積穹蒼裂。聖后居九重。此哭何由徹。腐儒讀古書。歎息欲彌日。</text>
<title>路次九十九隅。逢京人。</title>,<text>一僮一馬行無恙。九十九隅盤似蛇。風轉沙氛欺鬢色。道逢花事念京華。靑山雨暎恩津迥。返照帆留草浦多。坡曲歸人成邂逅。憑傳消息聞吾家。</text>
<title>店夜</title>,<text>地白霜如雪。春行悔不裘。鳴灘晴亦雨。苦月冷於秋。星卧蕭蕭夢。風餐頓頓愁。雙親覲爲可。未敢恨浮遊。</text>
<title>次八良峙感吟。是太祖大王鏖倭古地。</title>,<text>駐馬靑山古戰塲。風林日落水聲長。蒼茫石棧徵三惡。蕭瑟人烟度八良。萬檜立寒碑殿黑。數鴉啼迥堞雲荒。朝廷但送蠻邦使。行旅空傳太祖王。</text>
<title>翼齋曉吟</title>,<text>室齋夢罷曉雲深。松裏泉華落月森。南國耕桑歸計晩。暗香飛盡野棠林。</text>
<title>金童子重鎭殉孝祠歌</title>,<text>馬嶽何崷崒。淸潭亦淪漪。上有孝子之孤墳。下有孝子之新祠。醴泉無源芝不根。孝子伊誰閭左兒。兒年十二母中癘。母湯兒嘗兒不離。父曰兒藐尙愼旃。扶兒欲令兒避之。兒曰母病兒安往。對父簌簌零淚垂。母棄兒兒不忍棄母歸。淸潭一曲廬於斯。春暉已遒秋栢枯。朝曛叫母山之陲。冥漠重扃母不聞。不如下從地下維以不永悲。草荄猶未夜臺宿。蘭芽徑被晨霜萎。可憐堲周三尺軀。一抔全歸母所遺。魂朝母侍兮暮侍母。融融洩洩如平時。孝子殉孝古或有。兒齡十三兒最奇。淸潭永淪漪。馬嶽長崷崒。四時何物薦孝子。靑笋白魚何蠲潔。孝子不敢享持玆繄遺母。嗚呼。生人不殄倫不斁。殉孝之祠其始自今兮無替千萬古。</text>
<title>送竹塢權兄出宰任實</title>,<text>鰲院晴嵐雲榭秋。使君曾祖此遨頭。漢符今日歸三葉。周甲流光少一籌。霜露公庭梅樹老。絃歌宴寢月輪留。此行何事非奇罕。前後潘輿百不憂。</text>
<title>送竹塢權兄出宰任實 其二</title>,<text>烟雨蕭蕭度曉城。白門疎柳已秋聲。極知捧檄毛生喜。猶自登山楚客情。砧杵新凉驚祖席。關河斜照傍行旌。碧雲樓上停雲詠。憑寄雙魚達漢京。</text>
<title>翼齋月夜。趙隣郞 聖逵 見訪。</title>,<text>虛庭葉下月痕流。西北浮雲眺望悠。飯後林跫棲鳥怪。坐來山閣旅燈幽。天澄列宿垂千嶂。霜早黃花先九秋。他席佳辰行漸近。可堪無酒揀淸遊。</text>
<title>沈進士 得三 挽</title>,<text>悲絶靑松訃。蕭條黃菊天。斯翁泥上舍。同閈憶當年。秀骨名門得。眞襟茀祿全。蘓家眠對雨。謝樹至如川。坦蕩瞻床下。冲和信酒邊。庚同吾伯父。飯罷日賓筵。砧杵秋聲接。棋枰晝氣鮮。迷藏皆枕外。嵐翠自簾前。小子方成齔。癡孫與並肩。驀墻奔似犢。繞屋攫疑鸇。倒粟供馴鷇。偸絲弄紙鳶。歡娛疲歲月。離合莽風烟。第宅京華隔。興居海色連。風翎違九萬。霜鏡長三千。䆉稏遺疇在。桑楡晩計便。竊嘗徵許負。疇不倚彭籛。東逝無廻水。南精歘掩躔。江湖非故土。風雨卽新阡。莫怪千行淚。終孤一漬綿。芹宮片時話。今古遂茫然。</text>
<title>同三陵郞獵魚前潭。時九月小朢。</title>,<text>鑿池障陵口。養魚魚潛伏。魚見每年勦。還復牣如昔。杪秋領健卒。割隄漉一曲。魚至被笱捍。狼狽輒前却。水勢漸看縮。頭頭益騷繹。羣聚氣蓊匼。倉卒但回復。金背脫莫掩。雲日照的㿨。鯉魚最不覊。奮躍動數尺。弱者稍奸黠。垂首竄泥隙。斯須水膚寸。驍手紛四集。驚藏驀萍塊。窘投依荇葉。平地一以散。炯如霜雪白。鬐張逸逭叉。鱗敗癡中擉。俯取如芥拾。筐筥不勝窄。獲雋時大叫。差差遂成積。蹭蹬委岸草。噴沫怒猶蓄。腥發滿遠空。接翅鴟撇席。相顧駭壯覿。遮莫龍改宅。我來喬山久。閉戶度晨夕。賴遇諸丈人。一擧豁岑寂。歸時似凱捷。意氣頗赫赫。分付筧新流。暴殄吾所惜。</text>
<title>翼齋秋思</title>,<text>空庭蟋蟀易黃昏。寥落喬山獨掩門。𪚥迥人聲逢虎處。年登賽鼓隔林村。飛騰暝檜星芒集。倚薄秋河鴈影翻。雲木不遮湖海夢。夜來還到舊田園。</text>
<title>沈街隱。要余共賞北漢。適鎖直未赴。空齋病寂。聊爾書懷。</title>,<text>南城此去路非賖。猶自沈吟苦憶家。無事自然眠白晝。有詩差不負黃花。千岑遞逬烟霜斂。萬樹齊酣日月華。辜負休文招折簡。西巖新瀑夢如何。</text>
<title>秋齋</title>,<text>淸秋月峀氣凄凄。極目寒郊鴈影低。病罷人同黃菊瘦。官閒簾掃白雲棲。天風送葉翔如鳥。夜字親燈坐犯鷄。賴有隣郞來往熟。肯敎苔蘚澁幽蹊。</text>
<title>書懷</title>,<text>四林都寂寂。書几二人深。雪滯鼯棲葉。鵑愁月墜岑。至今成懶惰。無計挽光陰。落盡溪燈燄。誰知永夜心。</text>
<title>書懷 其二</title>,<text>今日比昨日。寸寸歲華深。缺月纔昇檜。同雲不返岑。林空訝衆響。砧迥度重陰。靜夜方知悔。蹊茅尙此心。</text>
<title>書懷 其三</title>,<text>勳業非吾輩。藏修素計深。殘書經至日。孤燭守穹岑。谷雪通晨汲。林星刷暝陰。天時又人事。蕭瑟少歡心。</text>
<title>銀臺。同鄭尙書子揮 羽良。吳承宣士受 遂采。洪承宣錫予 重徵。兪承宣良甫 㝡基。李注書幼文 顯祚。許貟外晉卿 彙 聯句。李參判聖方 昌誼 未至與焉。</title>,<text>銀臺初日上罘罳。鳷鵲歸雲暖尙遲。宮柳微舒餘臘雪。院梅將綻亞南枝。名高藝苑波瀾濶。官並承明雨露私。爆竹聲中知歲逼。頌椒盤上喜春滋。栢梁會罷香留佩。蘭省人過月在巵。雙闕晴烟新氣色。萬家春樹正參差。銅壺漏引詞人至。綾被寒侵學士知。禁裏歌謠眞勝事。共將宮醞醉淋漓。</text>
<title>己巳春。侍從春塘臺。</title>,<text>園陵二宿六龍廻。花滿春塘御座開。要慰五營隨駕士。畫廊金帛試羣才。</text>
<title>己巳春。侍從春塘臺。 其二</title>,<text>行首宣傳八尺脩。白衫包出畫龍袍。御前擊得開塲鼓。决拾材官近冕旒。</text>
<title>己巳春。侍從春塘臺。 其三</title>,<text>天半龍旗靜不風。君臣永日萬花中。春臺一幅昇平畫。淑氣香烟滿樹濃。</text>
<title>己巳春。侍從春塘臺。 其四</title>,<text>嬪宮孝養八珍來。咫尺堯眉喜色開。傳敎班心宣異味。玉盤擎出暎花臺。</text>
<title>己巳春。侍從春塘臺。 其五</title>,<text>花裏張帿瑞旭明。武兼齊唱射班名。弱齡都尉無虛發。榻下偏高告箭聲。</text>
<title>己巳春。侍從春塘臺。 其六</title>,<text>魚水堂邊錦帳橫。內人環珮暗琤琤。宸心爲軫紛華戒。數問春宮講讀聲。</text>
<title>己巳春。侍從春塘臺。 其七</title>,<text>掖隷傳聲太僕催。龍駒驕踏晩花來。三營大將蒙恩賜。牽轡瑤𪚥拜舞廻。</text>
<title>己巳春。侍從春塘臺。 其八</title>,<text>蹌蹌簪笏爛光榮。雲漢宸章拜手擎。華祝微誠霑袞奬。翰林詩句滿神京。</text>
<title>陪祭大報壇記實</title>,<text>洌泉門內神宗壇。千古志士仁人淚。寧王作之今王述。依然玉帛趍走地。正史東來恩益彰。感涕濕盡山龍服。涵仁亭下五更燭。羣議不一王心慽。義起儀文斷宸衷。太祖毅宗祭祀同。王乃齋祓親視牲。坐數更鼓心憧憧。時至執圭趍翼如。一壇三幄連晴空。簫磬和鳴笙鏞遞。鬱鬯灌地降自陛。忽有一風空外叫。苑木磨軋如悲嘯。雨點無端落數十。赤燄欲損庭前燎。初獻纔成忽復霽。滿空磊落星河照。片時光景紛變態。雲車風馬有無內。百僚相顧凜毛髮。凄愴怳惚難具述。嗚呼三皇捨此更何之。周家文物漢官儀。小臣秉筆直史閣。書庸識哉垂千億。</text>
<title>史閣曝曬</title>,<text>仙山蘊靈異。石室占其腹。鬼神閟扃鐍。竹簡如雲積。華葢照天東。曝曬王有命。瑤函閱次第。赫日中林永。授受堯舜媲。謨烈文武並。韙哉小中華。王者必來則。名臣紛踵武。磊落見事蹟。丈夫苟不若。虛生秉禮國。所嗟百年來。朋黨玄其血。憎愛以奪與。蕫狐無信筆。强者盡臯夔。弱者便奇杌。是非有難徵。一覽三歎息。虛心辨其訟。方是大眼目。</text>
<title>曬訖陟中臺</title>,<text>穿去懸藤萬萬重。巖蹊不許白雲封。花能待我何妨晩。山若留仙此可逢。松偃川聲通曲曲。蘿冥雨氣遞峯峯。老僧未解迎人禮。坐送林端縹緲鍾。</text>
<title>雨還月精寺</title>,<text>淋漓暮雨暗山椒。霧裏巖扉更覺遙。幽澗水生知幾尺。來時不辨去時橋。</text>
<title>于筒水</title>,<text>君子有心源。以是推四海。君看于筒涓。去爲江漢大。</text>
<title>江陵好</title>,<text>昔聞江陵樂。今見江陵好。江陵大其城。山海鬱相抱。磊落臨瀛館。元氣日夕灝。太陽生其間。半夜闢黃道。翰林侈賜宴。衆樂殷晴昊。東出可十里。鏡水明如縞。紅亭倚沙岸。遊魚細可考。瑤桃開且落。四仙無亦老。松竹罨籬落。村村似蓬島。有甕皆種蔘。無謝金光草。眞籍如可添。乞身當及早。</text>
<title>葆眞堂在江陵府城外。卽我曾祖妣權夫人本宅也。堂至今巋然。諸權氏咸集。邀我觴之。登覽徘徊。感見于詩。</title>,<text>尙說曾王母。常懷某水丘。百年堂自在。今日我來遊。桑梓猶堪敬。泉淇不盡流。感時春雨露。明發又松楸。</text>
<title>訪鏡浦</title>,<text>宮袍染盡五峯霞。蓬島歸程並海賖。王事三淸繙竹簡。仙期終日倚桃花。疎松馬首溶溶鏡。細雨鷗邊淡淡沙。待到抽簪來結社。應令道氣屬全家。</text>
<title>宿洛山寺感吟</title>,<text>黃昬百感倚禪樓。奎宿茫茫海月留。當日靑蛾皆白首。不知誰唱大堤謳。</text>
<title>鳴沙路中遣興</title>,<text>如畫如眞更絶奇。乍晴乍雨巧相宜。縈沙弱草烟無際。滿地飛花馬不疑。蓬島書憑靑鳥去。鏡湖詩許白鷗知。彩雲猶護燒丹竈。楊子遺墟有所思。</text>
<title>仙遊潭</title>,<text>飛驂盡日海無邊。咫尺還生苕霅天。窈窕眉堤花影裏。忽逢西子淡粧姸。</text>
<title>永郞湖</title>,<text>並海雲屛曲曲奇。練痕翻動夕陽時。仙輧漠漠來何日。烟雨春波到處疑。</text>
<title>高城道中遇雨</title>,<text>積水冥濛天倒垂。海棠沙岸雨淋旗。汀鷗莫挽行人騎。南石書來怪我遲。</text>
<title>宿海山亭</title>,<text>暮倚棠花喚小舲。數家楡柳海雲冥。鵬邊天去含吳楚。鰲頂樓飛抗月星。蓬島靈期風在腋。縣城空翠雨連汀。三珠咫尺鸞笙過。不用絃歌五夜聽。</text>
<title>海山亭。次李謫仙登高丘望遠海韻。</title>,<text>百尺樓前臨海。星峯萬古白。箇箇波上在。金銀氣相盪。汗漫騰異彩。永郞爲我停雲輧。閒掃落花湖邊待。明月又相隨。層欄半夜憑。君不見金剛秀色簷際橫。自非仙骨何由登。鸞鶴不煩招。御風吾所能。朝市風塵如夢裏。回頭笑爾朱軒乘。</text>
<title>奉贈高城宰朴丈 民秀</title>,<text>飛騎東來躡海棠。高城一面水茫茫。丈人爲政烟霞裏。客子登樓沆瀣傍。三島晴連明月色。百川春洩落花香。秋來欲了金剛債。倘許瓊枝折作粻。</text>
<title>泛舟三日浦</title>,<text>孤舟載松影。閒傍水中臺。惆悵神仙事。桃花歲歲開。</text>
<title>玉流洞</title>,<text>凌躡千重壑。危登一握天。石撑孤鳥讓。川散九龍傳。林翠如成滴。茶香偶惹烟。神仙果能有。於此稱盤旋。</text>
<title>自鉢淵訪佛頂臺。中經孝養博達二嶺。急壁陡立萬尋。一蹉趾便無幸矣。使吾早知如此。豈憚迂半日之路。不取百川橋。以抵楡站冒垂堂以及此乎。懺悔之極。詩以戒繼此者。</title>,<text>欲數人間險。巉巖無若斯。半腰鸞翅倦。層頂日輪疲。目眩平臨處。心寒曲折時。千金後來者。戒爾坐堂垂。</text>
<title>佛頂臺</title>,<text>枯槎爲彴絶兢如。作意攀登雨過初。滄海欲句人袂去。靑天忽竪石根虛。回環地底松林伏。凌厲身邊瀑布噓。驚起玄熊亭午睡。萬年藤下去徐徐。</text>
<title>隱身臺</title>,<text>億丈橫前膽欲寒。頂圓終許坐能安。乾坤並力斯凝就。神鬼扶根遂鬱盤。滄海長風通萬刦。層空秀氣滿三韓。飛流咫尺仍奇絶。段段承爲十二湍。</text>
<title>踰內水嶺</title>,<text>風泉渡盡夕陽生。秀氣橫襟忽若驚。滿眼晴空微雪色。檜顚飛出衆香城。</text>
<title>宿摩訶衍</title>,<text>客子與雲到。孤僧掃廢菴。天團萬峯集。雷吼百川酣。衣上桂花落。窓間松月含。凝神鼻生白。檀臭滿幽龕。</text>
<title>萬瀑洞</title>,<text>籃輿不敢傲層垠。細意窺臨凜若神。天鑿巨窪圓氣勢。山搖羣瀑怒轟轔。巖淸晝浴雲霜骨。龍老春蟠雷雨身。兩岸琪花誰種得。四仙應爲繫飈輪。</text>
<title>登毘盧絶頂</title>,<text>脚下三千海。盈盈小似杯。精神一寥廓。元氣與徘徊。萬象乾端出。孤霞日本來。不令高眼着。那有大心開。</text>
<title>歇惺樓。瞰萬二千峯。</title>,<text>高樓一嘯攬蓬壺。天備看山別作區。無數飛騰渾欲怒。有時尖碎不勝孤。夕陽到頂光難定。淺雪粘鬟態各殊。香縷蒲團吟弄穩。謝公登陟笑全愚。</text>
<title>歇惺樓。瞰萬二千峯。 其二</title>,<text>前瞻如佛後如仙。怪怪身成幾億千。萬古氣通星漢內。四時樓倚雪霜邊。排張未有生塵地。刻畫應勞獻技天。兩日籃輿三度至。去時終愧結趺禪。</text>
<title>斷髮嶺。回望悵吟。</title>,<text>歷歷勻天夢。依依姑射容。那堪移數步。冥漠萬千峯。</text>
<title>踰斷髮嶺。行半日𪚥路。煙霞往往有賞心處。欣然有述。</title>,<text>縱道出山遠。此來山更姸。翳然皆樹木。佳處或人烟。樵語雲霞徑。鷄登黍稷田。長川爾何意。隨我洞門前。</text>
<title>披襟亭</title>,<text>花源望不竆。空翠生遙渚。灌木水禽啼。聞聲不知處。</text>
<title>歸路望三角喜吟</title>,<text>自別名山少眼開。馬前無處不塵埃。始憐三角尖尖勢。猶似香城返照時。</text>
<title>尹承宣 光毅 夜對不勝酒。上命內侍扶下殿陛。退以有詩。次韻奉呈。</title>,<text>黃花瓦冷露華知。星漢涵秋太液池。一朶雲中天帶笑。醉仙扶下玉階時。</text>
<title>銀臺。同鄭尙書子揮 羽良 論楓岳詩什。仍與尹承宣士弘 光毅 尹承宣子厚 得載 聯句。</title>,<text>銀臺把酒聽奇遊。歷歷金剛眼裏秋。山似芙蓉相暎發。海涵天地與同浮。海棠花下鳴沙白。長檜陰中百谷流。內翰詩能眞境得。烟霞忽滿六仙樓。</text>
<title>送姜錫予 必履 之任省峴郵</title>,<text>疇昔萍蓬跡。依因菊圃居。周旋吾齒未。省識子顔初。巷俗詩書內。街鍾步履餘。山頹十年淚。相對重霑裾。</text>
<title>送姜錫予 必履 之任省峴郵 其二</title>,<text>貧賣城西宅。耕爲海曲氓。無方詠蘭養。餘力帶鋤經。魚蠏交商舶。烟霜熟浦秔。蓬蒿非爾輩。鵬路遂崢嶸。</text>
<title>送姜錫予 必履 之任省峴郵 其三</title>,<text>新霜落踈柳。南郭有秋聲。坐惜歲將晩。如何君又行。歸鴻漢水濶。飛馹嶺雲橫。別後逢黃菊。相思酒滿觥。</text>
<title>奉次洪台丈 重徵 銀臺應製蒙賜貂帽之韻。却呈。</title>,<text>遲暮詞鋒健。頒宣聖旨催。秋毫是天眷。霜髮欲春回。兔苑光前列。龍門表上才。風高京兆柳。更拂篋中埃。</text>
<title>奉送存警堂李兄 宗延 佐關西幕</title>,<text>驛路槐花暎遠天。南城征馬夕陽前。主恩初別靑山桂。妓曲先騰綠水蓮。秋甸鐃笳關樹迥。畫船烟月浿江姸。二憂祠下甘棠老。雨露孫枝五十年。</text>
<title>曉吟</title>,<text>風扉颯未定。空谷發千聲。孤月炯寒木。新霜澄遠城。君恩多曉涕。世事細秋觥。耿耿詩書計。林燈終夜明。</text>
<title>流年</title>,<text>紙閤寒如水。卧如霜滿天。西風起夜半。黃葉落燈前。事簡同僧定。神淸傍菊眠。初心成日負。默默愧流年。</text>
<title>秋夜</title>,<text>秋城鍾漏發。天氣却凄凄。星斗賓鴻北。風烽老樹西。慵來缺詩課。官罷合雲棲。夢裏楓溪菊。淸樽病未攜。</text>
<title>夕望</title>,<text>暝樹立山頂。迥如星漢參。菁空四野濶。鍾動萬家嚴。原憲元非病。君平獨下簾。詩書有眞味。吾道欲沈潛。</text>
<title>李兄尙輔氏用菊秋小晦。至京師滯雨。未幾出高陽。書此奉贈。</title>,<text>柴門秋氣極虛凉。切切踈林鳴夜霜。歲暮空飛雲樹夢。君來纔及菊花觴。豐年海曲妻兒瘦。細話城南鍾漏長。三日秦京逢霽色。蕭蕭歸馬又高陽。</text>
<title>北風行。送尙輔兄之襄陽。</title>,<text>漢陽十月玄陰漲。中夜北風風用壯。木覓贔屭江漢揚。寒城萬木俱顚狂。南鴻翔盡黃菊萎。川逵漠漠多冰霜。嗟哉李兄此時有行役。貸錢買馬馬玄黃。李兄讀書貫聖經。李兄作詩擅詞塲。閶闔門深賦未獻。進士名寒髮欲蒼。蕭蕭白屋留海曲。妻子歲暮憂衣食。自言有事襄陽城。僕夫曉告遠鷄鳴。出門浩歌行路難。彌時嶺黑雲崢嶸。君不見襄陽之東漢水上。洛山秀色天下名。蒼松數里寺門開。赤岸千丈滄溟橫。層巖合沓傳義相。靈杉結糾祠阿明。窟中坐佛太恬如。尻下日夜風霆轟。梨亭五夜多怳惚。紫赤縈送扶桑日。雲漢宸草鎭東陲。吾祖大筆揄揚之。今年五月月未團。我從石室竆遊嬉。峭壁吟詩大魚躍。畫棟倚瑟明河落。歸來夢想馳寥廓。嗟哉李兄行色在其間。何須去作不平顔。左挹天吳。右酌滄海。澆盡輪囷磈磊之胷次。然後開口大唱腹中詩。嗟哉李兄。此行未必非得意。</text>
<title>許晉卿 彙 宅小集。歸次街隱沈叔韻。却呈諸公案下。庚午</title>,<text>淸時安用買山錢。別掃終南窈窕筵。選日壺觴仍古俗。向人梅柳正新年。池臺晩景棋聲外。城闕春陰鳥語前。更指江湖花滿棹。佳期不獨望舒圓。</text>
<title>權梁山 萬 挽 二十韻</title>,<text>驥困曾誰惜。蝸爭苦未戡。才猶泥下邑。天豈薄奇男。古調應心得。新詩乃性耽。從來此事貴。獨許我公堪。月朝聞江霽。聰明艶海涵。範驅僵籍湜。餘力壓滄弇。不一搏溟北。無雙步斗南。遨頭成晩暮。華髮惜鬅鬖。酒熟官梅勸。衙淸洛月參。去年偎墨絏。連日侍玄談。鼓掌從衰疾。掀髯倚半酣。氣高今世窄。籌密大臣諳。恰遂知荊願。敎除責沈慙。嶺雲勞別夢。樑月替書函。門柳新栽五。巖亭不換三。蕭條當季葉。顚仆惜文枏。藝苑亡犀照。湫寰覇燕喃。靈芝空歲晩。書帶又春含。藥餌淹玄晏。川原限素驂。傷心鳥嶺色。蒼慘不成嵐。</text>
<title>又 代人作</title>,<text>奇氣飛騰快隼秋。如何逸翮鎩林丘。暮年銅竹非兼濟。餘事金泥易再收。名大炎維朱鳥繫。人亡空谷白駒愁。三淸異似羣朋界。倘許文章用玉樓。</text>
<title>以騎曹郞陪駕永禧殿</title>,<text>聖主凝情燭燄中。二更星月滿祠宮。宸章編了詞臣退。淸珮聲搖細細風。</text>
<title>直內省</title>,<text>掖垣啼鳥柳絲絲。棐几焚香午景遲。天近西曹多雨露。早花先發入欄枝。</text>
<title>直省偶吟</title>,<text>簾閣餘花耿暮天。御溝春樹雨聲傳。時平院隷無呼喚。兵部郞閒半日眠。</text>
<title>東園</title>,<text>東園芳草綠如烟。桃李花開春正姸。阿鳳髧毛纔六歲。强隨鄰女學鞦韆。</text>
<title>直中。奉次曹參議 命采 韻。</title>,<text>山晩雲留氣。林晴鳥悅心。仙郞坐無事。微睡或微吟。</text>
<title>家大人出宰屛山。比安號。 以七月赴任。陪渡漢江。馬首辭歸。下情不勝凄黯。詩以自遣。</title>,<text>江漢秋無際。孤舟悵獨回。白雲千萬里。今夜夢悠哉。</text>
<title>秋夕。出禿音先壠。</title>,<text>匹馬靑門道。晨鷄白露天。今年多癘氣。古墓少香烟。星落郊壇樹。雲深野步船。姸岑正東出。遙識渼陰阡。</text>
<title>奠先壠。仍及亡姊墓。感吟。</title>,<text>伊昔貧尤甚。常令阿姊飢。官廚備節祀。人意颯秋悲。樾瘦晴灘去。楸寒落景垂。老親雙袖穩。靈或已南陲。</text>
<title>八月二十七日。元孫誕降。敬成一律。庸寓蹈忭之忱。</title>,<text>滴滴金壺送曉籌。異香低擁景春樓。天神並力眞如達。寰宇傳聲不啻郵。事罕我東今百載。祥同肅廟降中秋。煌煌社稷爲磐石。喜氣端門仰冕旒。</text>
<title>送洪學士 重孝 評事之行</title>,<text>靑門官路接愁州。意氣男兒事遠遊。胡運三更看太白。燕霜八月上吳鉤。遼河落鴈迷寒磧。寧塔黃雲傍戍樓。荒歲九重勤北顧。風流莫以錦纏頭。</text>
<title>駕幸溫泉歌</title>,<text>溫陽瑞氣連宮闕。中有靈泉氣鬱嵂。君王有疾思熏洗。驛騎絲絡顚且蹶。靑繩御路三百里。六龍雅雅淸晨出。西津九月舟爲梁。旌旗塞天笳吹發。聞說先王昔幸行。今上班居雲劒列。芳草履綦痕猶在。古壁衣椸香未歇。邇來三十有四載。舜孝不盡羹墻泣。淸蹕依依聲漸遠。留都百僚沙頭立。小臣新辭獬豸冠。恨如周南留滯客。但願玉體康且適。百神扶擁還京國。</text>
<title>奉慈氏板輿。赴家君屛山任所。冰湖舟中。別龍施。</title>,<text>離人本悲秋。况乃秋雨至。大江馬前橫。寒聲來不已。宛彼戴恩亭。携手與子倚。長年不解意。連聲催我起。吾行豈不榮。板輿爛旖旎。所嗟與爾別。雲棧邈千里。風帆儼欲動。別語殊亹亹。上言勤讀書。下言頻寄字。</text>
<title>鳥嶺</title>,<text>重關不閉海氛收。歌嘯行人夜未休。百谷川鳴秋籟壯。千巖葉赤日輪流。雲端古堞亡羊補。樹杪輕輿並鳥浮。要爲老親供宴坐。錦筵華簟壓神湫。</text>
<title>望北亭</title>,<text>紅樹蒼崖秋正鮮。官居有此合稱仙。回環野外相逢水。豁達楹前未了天。鷗夢每驚山縣角。松陰低壓驛亭烟。隔林喚取蘓君至。抱得瑤琴溪月圓。</text>
<title>十月之朢。月色正佳。步出前川。迤登望北亭。書懷。</title>,<text>沿沙步屧警眠鷗。風縷悠揚野渡頭。松逕獨來黃葉散。巖崖孤嘯白雲幽。霜澄六合高懸月。鏡夾雙流窈抱樓。最是北辰中夜望。隰苓歌調莽生愁。</text>
<title>辛未正月。聞室人喪報。自屛衙將還京第。抆淚述懷。</title>,<text>縱去那相見。吾行已後時。驚心藥峯札。遺恨鹿門期。故國迷春望。虛堂怨夜遲。凄凉臨別語。不忍更提思。</text>
<title>辛未正月。聞室人喪報。自屛衙將還京第。抆淚述懷。 其二</title>,<text>人事應多失。悲端實萬重。天何慳一子。郞又隔三冬。斂服偏親製。床需短婢供。可憐冤結意。連夜夢相從。</text>
<title>發程。宿深川店。終夜雨雪。</title>,<text>五起深窓問曉籌。隣鷄三唱一燈幽。茅簷雨雪終宵響。掩淚行人欲白頭。</text>
<title>曉發渡三瀨。丈雪沒馬。路無人行。感吟。</title>,<text>曉起關河三丈雪。飛禽斷絶路無歧。可憐匹馬聞鷄客。辛苦還家欲見誰。</text>
<title>光大遷店舍。遇京伻。</title>,<text>荒店逢人落照餘。馬前呈得幾封書。吾妻獨守吾廬在。倘向高堂候起居。</text>
<title>鳥嶺</title>,<text>午到鳥嶺底。長陰宿未洩。雪積丈有餘。聳檜纔不沒。戕風攪屯素。飄似烟靄潑。巨巖被冰溜。贔屭立皛鐵。城郭澹改色。魑魅嘯空樾。棧途阻一旬。商旅變鬒髮。我驢玄以黃。籃輿乘𡽱嵲。山寒鳥獸絶。林壑迥蕭瑟。松聲和空籟。稍稍暝意發。俯視村墟杳。徒御載飢渴。客子固多感。物色况愁絶。奔川盡東逝。東逝反何日。絶頂高近天。可以望京洛。京洛有吾家。人亡簾戶閴。絶憐腹中兒。落地俄不育。哀傷遂作祟。冤淚死盈睫。夫子覲未還。舅姑在南邑。一棺廓獨處。守者數婢僕。嗚呼奈何天。里閭猶悲惻。我行其虛徐。精靈望我切。悲吟鳥嶺歌。薇店已新月。</text>
<title>鳥嶺店舍。夢起感吟。</title>,<text>天壓重城雪未開。數家烟火萬松哀。孤魂不怕千尋嶺。又逐郞行此地來。</text>
<title>崇善店。夢室人自言生還。覺後不勝涕淚。聊書此。</title>,<text>野店蕭蕭落月空。曉寒燈燄不成紅。死人亦有生還日。安得人間似夢中。</text>
<title>龍仁店</title>,<text>暝入山村雪擁籬。主人襁裏有啼兒。繩樞甕牗何妨窄。妻産夫樵樂在斯。</text>
<title>到舊第</title>,<text>敗帨殘奩日欲曛。一棺冥寂叫何聞。虛庭積雪無人跡。千里阿郞始到門。</text>
<title>上元夜</title>,<text>每歲佳辰上元夜。山妻拜月願生男。可憐人死仍無子。依舊春城月色含。</text>
<title>室人之葬。家大人自屛山千里駕臨。留數旬還衙。去留之際。不勝凄黯。情見于詩。</title>,<text>沙刦蒼茫萬事非。禁城春盡雨淋扉。依依守屋空庭犬。黯黯留芬故篋衣。啼鳥曉窓嫌夢短。落花深巷見人稀。朝來泣送南歸旆。芳草屛山棧道微。</text>
<title>人有勸賣舊用箱几者。詩以答之。</title>,<text>空堂返照曖遊塵。彤几髹函跡已陳。細飭女奚勤護視。他時傳與祭君人。</text>
<title>送鄭玄老 恒齡 出宰咸平</title>,<text>三淸華燭玉皇尊。御史琅函一萬言。何事功名猶下邑。當時經濟動宸閽。春隨葉舃村謳發。花擁潘輿日彩翻。聞說廟堂均稅急。能將抱負答君恩。</text>
<title>獨夜書懷</title>,<text>空齋寄食夏兼春。也道主人還是賓。黯黯荒庭如有待。茫茫曉夢每非眞。頹垣老樹烟華濕。空谷幽泉暝籟新。時序漸移陳跡曖。寂寥燈下暗傷神。</text>
<title>白紵行</title>,<text>皎皎白紵白如雪。云是家人在時物。家人辛勤爲郞厝。要襋未了人先歿。舊篋重開老姆泣。誰其代斲婢手拙。全幅已經刀尺裁。數行尙留針線跡。朝來試拂空房裏。怳疑更見君顔色。憶昔君在窓前縫。安知不見今朝着。物微猶爲吾所惜。此後那從君手得。誰能傳語黃泉下。爲說穩稱郞身無罅隙。</text>
<title>楊根遷遇驟雨</title>,<text>浮雲曖曖襲征袍。凉吹蕭蕭撼二毛。碧樹乍冥江氣合。鳴蟬忽噤雨聲豪。人生寵辱三年幻。古𪚥波濤七月高。聊欲我心傷不永。試憑孤店問新醪。</text>
<title>楊根店曉起</title>,<text>店樹蒼凉露氣晴。楊根郭外大江鳴。愁生𪚥月徘徊影。夢斷隣鷄三數聲。聖主豈眞踈賈誼。竆途不分訪君平。虛簷獨坐瞻宸極。誰念孤臣此夜情。</text>
<title>宿葛塢峙</title>,<text>石囓愁驢足。村迷準虎蹤。白雲通遠瀑。暝吠應前峯。延客作星飯。績麻燃夜松。誰憐失路者。萬事羡爲農。</text>
<title>𪚥路行吟</title>,<text>溪行秋事愜幽期。宋玉當年枉自悲。積葉杳冥山逕失。高蘿回合洞門疑。魚商度樾聞鈴遠。筐女緣巖拾橡遲。持比賈生堪自大。南荒爭似嶺東奇。</text>
<title>橫城</title>,<text>沙洲一望曉雲舒。紅蓼花深客鴈初。古𪚥秋聲雙鬢化。凉城霽色二江虛。孤舟好載藍關馬。聖世寧愁楚澤魚。蘓老不曾嫌醉罵。手招商旅坐相於。</text>
<title>宿上安興</title>,<text>日落征夫猶遠心。蕭蕭驅馬度橫岑。風泉衆壑樵歸盡。雨氣中林犬吠深。屋富始能舂鬼麥。山淸時得採人蔘。含悽羡爾優閒界。行路難行無古今。</text>
<title>百複嶺歌</title>,<text>昔聞百複嶺。盤礴天下壯。今來始見之。吁駭誠難狀。我行况値秋日曛。天風吹葉啼紛紛。但覺上如攀天下如坎。暝裏楓松殊不分。襟前積氣橫漠漠。應是東海漲無垠。僕夫鞭馬不敢叱。高聲或恐猛虎聞。登頓嶺坂夜何其。一行備嘗千苦辛。喜見村燈乍明滅。叩門喚主頗哀乞。主人不譍門掩牢。吹燈故故人聲絶。苦道此行非盜賊。願借廢房暫休歇。千訴萬懇始開門。重露濕盡巾與韈。是時竆村未新穫。欲買粒米無其術。悄然飢坐達天曙。罷僕相看色慘怛。人不食尙可。馬飢何以致吾身。不須怨彼章子厚。萬事皆天不是人。</text>
<title>同陟州使君鄭公美仲 夏彦 泛舟五十川。呼韻同賦。</title>,<text>鞍馬重關入素秋。夢魂遙結五城樓。幸蒙地主偏傾盖。乍待天晴輒上舟。荻岸江明眠鷺寫。蘋風衣颺美人愁。世間幾許樵柯爛。盡日鳴碁響遠洲。</text>
<title>同陟州使君鄭公美仲 夏彦 泛舟五十川。呼韻同賦。 其二</title>,<text>幽篁琴嘯淡宜秋。雲葉蒼凉罨畫樓。丹竈尙留南石火。白鷗同伴使君舟。祗應吾道輕三黜。未必新詩詠四愁。笑勑官廚移竹裏。午烟搖颺落沙洲。</text>
<title>凝碧軒。簡玉壺。</title>,<text>朝日肩輿每趁期。使君微醉綺羅隨。官閒不廢三籌課。詩罷還饒一局棋。荻岸人聲秋市散。畫欄江色夕陽遲。凌波定似蓬萊未。題品應須泛海時。</text>
<title>凝碧軒。簡玉壺。 其2</title>,<text>雨亦爲期晴亦期。眞珠觀迥日相隨。烟團欅柳村臨岸。秋凈樓臺竹暎棋。轉地萍蓬東海濶。黏天雲樹北書遲。覊愁忽爾忘言坐。正是孤城葉響時。</text>
<title>凝碧軒。簡玉壺。 其3</title>,<text>世外牙絃得子期。向來西掖暫追隨。灘聲忽急淸秋雨。詩令新寬間日棋。雲月也能供跌宕。衣冠不敢恨棲遲。仙區物色分留在。丹竈遙傳永述時。</text>
<title>凝碧軒。簡玉壺。 其4</title>,<text>丹梯飛赴使君期。灘勢迤迤野色隨。依檻渚雲常並妓。近樓沙鳥不驚棋。燭前江動眠堪冷。檜頂巖高坐每遲。見說世間兒戲足。海山欹枕已多時。</text>
<title>凝碧軒。簡玉壺。 其5</title>,<text>焦螟界外好心期。幽竹通蹊步屧隨。酒所異香新薦菌。詞家淸課別添棋。長洲雨氣霑沙足。衰草蛩音倚檻遲。南國書來心更折。老親思我泣三時。</text>
<title>凝碧軒。簡玉壺。 其6</title>,<text>黃昏忽誤美人期。的的飛鷗海上隨。桑梓歸心虛占夢。江湖機事笑爭棋。危欄竹近蕭森早。迥野川鋪曲折遲。更指東樓留勝約。金鴉騰翥五更時。</text>
<title>凝碧軒。簡玉壺。 其7</title>,<text>雲車未必躡安期。珠樹天香在處隨。晝靜官家還似寺。秋深公事不妨棋。西風度樹葉聲遠。夕照滿江鷗影遲。欄下遊魚欄上數。世間嫌怒兩忘時。</text>
<title>凝碧軒。簡玉壺。 其8</title>,<text>鳴梧淅淅作秋期。眠食天涯一僕隨。踈雨綠蘋時擧網。白雲虛閣强圍棋。城臨極浦凉陰遠。書寄長安到日遲。惟有主人勤解榻。碧山淸話輒移時。</text>
<title>凝碧軒。簡玉壺。 其9</title>,<text>今晨惆悵誤佳期。十二欄空影獨隨。愁裏自然多倦睡。病中能不念勍棋。詩罷幽篁渾寂寂。坐來秋日亦遲遲。兪君嫫女皆無賴。徙倚層巖欲暮時。</text>
<title>凝碧軒。簡玉壺。 其10</title>,<text>魔兒巧妒碧軒期。獨有烟霞取次隨。黯黯蟬聲留別樹。蕭蕭竹影落殘棋。關情小榼餘香濕。對影丹崖倦步遲。伏枕使君豪氣在。籃輿分付午鷄時。</text>
<title>凝碧軒。簡玉壺。 其11</title>,<text>名區續續結幽期。賓主風流暇輒隨。秋院酒深新起病。烟波舫小且容棋。天涯客睡全多減。海畔寒聲遂不遲。乍別經宵猶惜別。對來還恐暮烟時。</text>
<title>家大人自屛山衙。爲見小子。踰太白嶺。辛苦來臨。天涯迎拜。喜極還涕。陪宿竹樓。以俯烟雲變態。陪入中臺。以探水石奇壯。又陪上鎭東樓。以觀日出。留旬日。徒御又將復路。隨往十餘里。終須一別。馬前拜辭。情懷若何。掩抑之思。都付一律。亦陟屺之遺義云爾。</title>,<text>未忍便爲拜。更隨山下歧。空持一身返。將奈獨眠時。浦草新霜負。溟雲曉日欺。微軀兒自愛。願勿倚門思。</text>
<title>竹樓秋思。次老杜秋興。八首</title>,<text>淅瀝寒聲鳴竹林。頭陀遠色作凄森。宿雲屯檜霜全護。碧海生簾晝易陰。萬事蒼茫潘簟淚。九秋搖落楚臣心。書燈的的高樓掩。衰柳門深獨夜砧。</text>
<title>竹樓秋思。次老杜秋興。八首 其2</title>,<text>蒹葭洲濶鴈初斜。一念君親鬢欲華。萬里靈源竆漢水。重溟異氣接仙槎。新霜別岸蕭蕭葉。落月孤城窅窅笳。天末佳期暗延佇。滿庭風雨折黃花。</text>
<title>竹樓秋思。次老杜秋興。八首 其3</title>,<text>明湖晴漾竹西暉。鏡裏遙岑送影微。秋閣移衾巖月近。夜船吹篴渚禽飛。蘭衰澤畔香猶遠。桂老淮南計轉違。蕭瑟郊原霜意重。小墻梨頰九分肥。</text>
<title>竹樓秋思。次老杜秋興。八首 其4</title>,<text>西樓暮色帶殘棋。海國歌聲水調悲。百感每交燈盡後。單衣未改杵鳴時。風灘古𪚥秋難定。雨葉虛帷夜獨遲。珍重故人京洛滿。也蒙書札道相思。</text>
<title>竹樓秋思。次老杜秋興。八首 其5</title>,<text>蘭臺淸切接蓬山。憶在祥雲咫尺間。講罷月華侵繡衮。朝回柳色擁天關。風塵笑起南婆夢。霜鏡翻疑楚澤顔。旅望可憐懸鳳闕。此心非爲戀鵷班。</text>
<title>竹樓秋思。次老杜秋興。八首 其6</title>,<text>蓬梗迢迢極海頭。故園歸夢欲深秋。疎籬雨送重陽色。絶岸風爲每夜愁。幽竹倚筇逢宿鳥。暝篷開幔受回鷗。當時屈賈皆炎徼。聖世淸凉獨此州。</text>
<title>竹樓秋思。次老杜秋興。八首 其7</title>,<text>蒼沈壁色費神功。鷄犬村家水氣中。樓迥夜騰滄海旭。臺高秋敵大鵬風。使君迎笑渚雲白。遷客遠來山葉紅。下馬先尋萬里石。離奇鳥跡許眉翁。</text>
<title>竹樓秋思。次老杜秋興。八首 其8</title>,<text>搴芝村路迥逶迤。穫後斜陽滿古陂。灘勢曲通蓮葉舫。雨聲愁入菊花枝。霜敲亂樹遙巖出。燈趁寒魚別浦移。樓上未應傷獨宿。白雲留約暮簷垂。</text>
<title>贈詩僧白雲</title>,<text>明湖秋霽水如天。棋罷蘿陰欲暮烟。淡淡樓開篁竹裏。依依僧到菊花前。淸樽翰墨眞相得。活畫溪山更窈然。甁錫三年重邂逅。空門還有未消緣。</text>
<title>平陵督郵。新起樓數楹。要余一來賦詩。顧余纍蟄不能副。一日被玉壺公牽率聯騎往訪。詩以記之。</title>,<text>天涯萍水不無情。歡笑初筵已酒觥。秋野起樓緣事簡。幽庭種菊表官淸。開簾坐卧行松近。障海精神獨峀橫。從此欲隨烟霧入。珊瑚應拂釣竿輕。</text>
<title>眉叟許先生東海碑歌</title>,<text>東臨悉直墟。以觀瀛海水。瀛海之上一片石。正氣矗矗干霄起。肅我儀容整我巾。然後夔夔當面視。雅潔孔子刪後詩。離奇蒼頡造來字。長眉覆雪手微戰。異筆怳與神靈戲。朝朝太陽從東來。文燄籠之共徘徊。緩讀疑聆廟瑟希。仰攀如挹天河回。或如九首或一股。行行字字皆翔舞。蜿蜒秘怪形莫遁。弱者帖伏强者怒。阿明上訴帝曰咨。汝謹避之潛水府。百年波濤囓不得。穹鯨黑鰍來傴僂。天遣先生牖迷津。世間何處非砥柱。橫流滿地太獨漉。胥溺不啻滄溟惡。先生談笑以手援。斯文賴之綿一脉。嗚呼先生能海不能人。人世至今詖淫作。</text>
<title>同玉壺公終日坐竹樓。夜各罷歸。枕上忽聞有急喚舟子聲。時夜將半。玉壺公急使人邀余五十川。至則已坐待沙岸矣。是夜。卽九月旣望。雨新霽。素月流空。盖公不欲孤之。推衾枕而來也。遂泛舟沿洄。直至鷄鳴。白雲上人。亦與呼韻各賦。</title>,<text>黃昏各自下西樓。驚起沙頭忽喚舟。荻岸君隨鷗影坐。竹林僧爲月明留。天空水樹新開雨。酒暖絃歌不怕秋。午夜詩成還笑詫。江湖何事不淸幽。</text>
<title>重訪武陵。吟奉玉壺。</title>,<text>肩輿迥踏白雲梯。屑窣聲生積葉蹊。宿醉未醒凝榭酒。重來猶辨武陵溪。花宮忽匿晴嵐聚。錦樹交蒸返景低。僧去五臺君又病。洞門蕭瑟欲誰提。</text>
<title>宿指祖菴</title>,<text>暝裏松濤萬疊驅。僧言雨自古城隅。神湫葉打龍能睡。大壑雲生星忽無。一穗蓮燈霞頂广。五更香燼佛前爐。渠家面壁雖無補。猶勝東華逐利徒。</text>
<title>余之自武陵溪。轉訪指祖菴也。書抵玉壺公曰。人有問我者。幸爲我謝曰。入中臺萬疊山。作退院僧久矣。盖庵之孤絶幽敻。能使我有聊以卒歲之願。故因書戲及之爾。然以其占位極峭險。有妨于槖之輸。一宿便捨去。詩以自嘲。兼寓戀桑之懷。</title>,<text>靑鞋莫怪又山中。差恨西樓接軟紅。落葉障崖猶覓路。廻巖藏海祇聞風。筇隨過鳥身疑化。庵斲幽雲座似空。書寄琴堂還自愧。詰朝歸袂已怱怱。</text>
<title>自菴下。纔脫雲梯。有僧急來言。玉壺公追到中臺寺。待我還已久矣。飛步相就。夜坐共疊前韻。是日大風。</title>,<text>中臺臺殿水聲中。歌吹相隨燭燄紅。獨往停雲愁昨夜。興來飛盖傲長風。黃花繞院僧初定。珠斗搖簷葉半空。早使永郞能到此。未應三日去怱怱。</text>
<title>會江亭歌</title>,<text>竹樓棲息已多時。會江亭子聞更奇。𪚥川之水架獨木。回回屢渡方及玆。崔氏已去亭亦毁。百年明月盈且虧。吾驢繫樹吾且坐。是時秋氣令人悲。玄蟬寂寞黃葉鳴。倦僕坐睡山景移。何來白髮村中老。傴僂向余顔色怡。自言年紀七八十。生子抱孫安於斯。有眼未覩縣門尊。姓名不爲官差知。出門卽是會江址。杖藜朝暮遊而嬉。翁言豈必譏諷我。我自聽言多忸怩。向使耦耕老田畔。何由遠謫落天涯。</text>
<title>李兄尙輔氏踰大嶺。迂訪余東海謫居。天涯逢迎。驚倒如何。夜坐輒錄此求和。</title>,<text>君自何方落。初看夢也疑。絮衾分夜裏。盤饌少天涯。竆達玄穹錯。憂愁白髮知。寒暄未了敍。已問謫中詩。</text>
<title>李兄尙輔氏踰大嶺。迂訪余東海謫居。天涯逢迎。驚倒如何。夜坐輒錄此求和。 其2</title>,<text>同袍自宿昔。情愛兩無疑。鞍馬陽生際。山河日本涯。海雲龍氣怕。窓竹雪聲知。楚調多凄切。君應憐我詩。</text>
<title>李兄尙輔氏踰大嶺。迂訪余東海謫居。天涯逢迎。驚倒如何。夜坐輒錄此求和。 其3</title>,<text>夕吹空林動。跫音颯欲疑。海連關以外。人自漢之涯。苦語篝燈盡。嚴霜裋褐知。相逢一相咤。那怪不平詩。</text>
<title>拈唐人韻。同尙輔兄賦。</title>,<text>暝雪橋頭烏尾沈。小扉牢落掩篁林。城臨海色天常曀。角罷樓陰夜正深。東𪚥梅花憐歲暮。大關鞍馬見君心。吾詩不作牢騷恨。盡是思親戀闕吟。</text>
<title>拈唐人韻。同尙輔兄賦。 其2</title>,<text>爐熏黯黯月西沈。遙夜風聲在北林。雲雪傡收千境幻。弟兄相對一燈深。冤鋩不廢干牛氣。泥絮何如面壁心。蓬海流離吾自賀。壯遊贏得百篇吟。</text>
<title>拈唐人韻。同尙輔兄賦。 其3</title>,<text>天涯尺素恨浮沈。瓊草懷人夢故林。寂寂閉門山雪盛。蕭蕭驅馬海雲深。客衣未授玄冥節。臣謫元非聖主心。頗喜竆途猶勝事。遣君揮筆我長吟。</text>
<title>拈唐人韻。同尙輔兄賦。 其4</title>,<text>莽莽浮生更陸沈。坐憐烏鵲繞空林。重溟撼屋孤眠淺。殘燭依城萬卷深。病起寒梅逢嶺外。雪晴華月動湖心。天涯試奏塤箎曲。笑罷停雲寂寞吟。</text>
<title>拈唐人韻。同尙輔兄賦。 其5</title>,<text>雲雪縱橫嶺棧沈。夜闌哀籟暗生林。寒天客路鳴沙迥。明日離愁碧海深。匹馬侵星人易病。隣鷄催曙爾何心。蕭條絶域知音少。別後詩成秖自吟。</text>
<title>拈唐人韻。同尙輔兄賦。 其6</title>,<text>頭陀寒日黯將沈。殘郭歸鴉已滿林。書札任敎鴻影斷。雪花留着馬蹄深。天風海濶孤征路。旅舘灰寒獨卧心。拈見君詩如見面。相思一夕十回吟。</text>
<title>拈唐人韻。同尙輔兄賦。 其7</title>,<text>睥睨荒荒海氣沈。數家鳴杵傍疎林。乾坤莽濶人垂老。裘馬凄寒雪驟深。茅店月明何處宿。簟床燈暗閉門心。竆鄕定少寒山石。君去襄陽誰共吟。</text>
<title>拈唐人韻。同尙輔兄賦。 其8</title>,<text>曙海冥茫星斗沈。訓狐啼罷悄寒林。三冬不爲詩書住。百感還隨歲月深。天末未成千古別。夢中難悉萬端心。燈前一僕垂頭睡。獨有隣鷄和苦吟。</text>
<title>拈唐人韻。同尙輔兄賦。 其9</title>,<text>風塵大笑閱升沈。一繫孤舟楓竹林。晝閤擁衾江雪急。暝樓聞角堞烟深。人間渺渺金丹信。海上恢恢鐵漢心。澤裏魚龍千載泣。楚騷休傍白蘋吟。</text>
<title>拈唐人韻。同尙輔兄賦。 其10</title>,<text>崖谷鱗鱗積素沈。鷦鷯隨分穩巢林。陰陽迭逝玄冥老。形影相依白屋深。千里寒衣慈母線。亂山孤燭逐臣心。爐灰書罷忘言坐。滿院風篁自作吟。</text>
<title>拈唐人韻。同尙輔兄賦。 其11</title>,<text>畫角吹殘衆籟沈。竹西蹊斷雪通林。前村虎過晴泥滑。虛院鵂鳴夜樹深。衣帶漸寬猶傲骨。摴蒱强擲豈歡心。愁人案有潘生什。長簟呑聲不忍吟。</text>
<title>拈唐人韻。同尙輔兄賦。 其12</title>,<text>眉髮蕭疎病思沈。逐臣棲息寄荒林。長時海似千霆吼。前夜雪爲三尺深。春近柳梅初氣色。歲闌經卷且身心。黃岡二賦渾閒事。最是難忘水調吟。</text>
<title>夜拈韻同玉壺賦</title>,<text>旅舘書空暗數更。布衾寒集夢頻驚。天容際海三時變。雪暈縈欄五夜明。謫久已拚經歲色。病多眞欲廢詩名。華燈强赴梅軒約。棋局前頭斗柄傾。</text>
<title>環流堂。拈韻口呼。</title>,<text>午雪纔晴夜雪加。亂篁枝重不勝斜。圍棋妓掃燈前局。納糴牛歸沙上家。曲檻詩成纖月落。長安書斷暮雲遮。朝朝解榻蒙賢主。未信孤蓬轉海涯。</text>
<title>七分堂。拈韻口呼。</title>,<text>沙鷗閒守木蘭船。積雪人稀古渡邊。官閣訟停林鳥下。旅窓衣濕海雲連。半生棋癖賓同主。到處君恩謫是仙。更向西樓看霽色。星河爭倒水中天。</text>
<title>七分堂夜會。拈次唐人韻。口呼。</title>,<text>曲檻簾垂繞篆烟。淸樽宴寢夜如年。天空海嶽開雲盡。野迥樓臺受月偏。他席光陰蓂莢落。早春消息柳梅傳。靑娥善解眉間意。棋局擎來畫燭前。</text>
<title>病中。草謝玉壺勤速。</title>,<text>歲月周南客。形容楚澤人。乾坤戶外濶。雨雪嶺東頻。久病椒花動。孤吟海色隣。梅堂未晝卜。愁絶綠醅新。</text>
<title>環流堂夜集。拈韻同賦。</title>,<text>風雪滿關嶺。藹然天送春。孤臣未遂服。佳節欲沾巾。浦柳烟華媚。城雲卵色新。多慙徐孺榻。每夜不棲塵。</text>
<title>朝起覽鏡。右鬢有數莖白者。命童子鑷之。感懷賦詩。</title>,<text>淸晨忽怪鏡中人。三十如何髮白新。秋霜不是閒愁得。半爲思君半爲親。</text>
<title>朝起覽鏡。右鬢有數莖白者。命童子鑷之。感懷賦詩。 其二</title>,<text>化旭姸嵐欲歲除。梅花開落故山虛。少年髭髮今如許。羞見涪江舊講書。</text>
<title>次韻。謝洪學士聖源見訊。</title>,<text>蒼嶺橫空碧海竆。荷裳漂轉日華東。西樓一謫多仙分。能博洪厓尺素通。</text>
<title>次韻。謝江陵任使君 瑋 餽存。</title>,<text>溟雲繞郭雪齊簷。絶域椒花春已含。楚客囊中秋菊在。枉勞崖蜜問江潭。</text>
<title>除夕閉戶愁坐。玉壺公步至携入七分堂。拈各體韻。卽席走草。</title>,<text>海外燒丹姹女遲。菱花曉髮耐如期。飛騰客日終誰縶。存沒人情黯自悲。京國悠揚千里夢。杯盤寂歷五更時。春聲已送南歸鴈。題罷鄕書有所思。</text>
<title>又成五律</title>,<text>篁竹園中雪。重門爲我開。欲成除夕會。强逐使君來。絶域淹行李。歸心問驛梅。隣鷄最多事。斷送一年催。</text>
<title>李同年夢瑞見贈四十韻。問謫居安否。病中次韻謝之。壬申</title>,<text>春動秦城鴈。愁連楚澤魂。地維溟四漲。霄極劒雙冤。卜筮憑人解。風霜怪我存。關河且歲籥。筋力强盤飡。蜒戶隣腥曀。蠻帆宿紫暾。村淳或粔籹。肉瘦未觴樽。境是神仙宅。吾來聖主恩。颶纏霾大陸。雪急㨖崑崙。日月樓增麗。雷霆瀑倒根。草荒仙寢惑。濤詭鬱陵昏。笙鶴何年返。鵂鶹不夜喧。湫騰龍每拔。巖挺虎交蹲。眠食蒙賢宰。淸凉徹至尊。身微負造化。道屈信乾坤。鬒雪行多改。文泉愧漸眢。多君奮直轡。無敵以鉤援。蘊藉無言玉。風稜敢諫旛。空羣見聲價。如爾合騰翻。初服違臺栢。邊雲戀畫轓。憶曾秋七月。送我郭南門。倚伏隨邊馬。靑冥戢海鵾。客來形易悴。詩就氣猶軒。嶺棧飛禽畏。滄瀛列宿呑。瑤麻此見寄。淇竹也難諠。跡孑蛟螭岸。心孤鹿豕村。晨煤讀書帳。春膩曬魚藩。往日呻吟苦。經旬藥餌痕。荒閻無素問。傖僕仰巫言。謾說金丹竈。徒悲局促轅。杯蛇應作祟。瘦鶻可能騫。天濶停雲藹。峯圍白瘴屯。飛霞憶張籍。高榻限陳蕃。學共君民舜。羞深稼圃樊。相期大究竟。遮莫女嬋媛。世事仍欹枕。庭暉已洩萱。飈回沙半逆。瀧立夢遙掀。天地禽盛籠。簪纓虎捨蹯。且拚遊汗漫。休說厭湘沅。竆豈愁沈陸。歸應事灌園。桃花暎隣洞。他日佇源源。</text>
<title>月夜。同江陵任使君步登竹西樓。拈韻共賦。時。玉壺公病未能偕。約明日泛舟樓下。</title>,<text>仙區不賦楚人騷。春日逢君氣岸豪。沙渚雪消初變柳。海門風暖不驚濤。三千大界西樓勝。第一今年好月高。珍重明湖佳約在。畫船料理載官醪。</text>
<title>春愁</title>,<text>添新華髮望鄕臺。燕子欲還吾未回。幽處栽花春雨聖。慵來欹枕午禽猜。天涯節序鳴鴻盡。別後人生逝水哀。賴遇瀼西金氏子。農談差遣我懷開。</text>
<title>同玉壺公訪喚仙窟。立之三昆弟。亦偕焉。</title>,<text>𪚥勢如扃忽復開。靑藜行緩不須催。何山雪作春濤下。別岸花迎我馬來。側逕俯臨松頂過。怪禽遙避篴聲回。鳴泉散盡東華夢。深處商量草屋裁。</text>
<title>同玉壺公訪喚仙窟。立之三昆弟。亦偕焉。 其二</title>,<text>山口尋花花已開。招提未到意先催。𪚥荒燒越春畬走。樾邃人穿古雪來。衆壑窈冥眞太始。一川重複也千回。中天石扇訇成窟。箇箇渾驚鬼斧裁。</text>
<title>妓有奉牋求書者。戲草以贈。</title>,<text>別起粧樓倚曲灣。艶陽新卉滿庭閒。春來悔種紅桃樹。多事開花妒妾顔。</text>
<title>妓有奉牋求書者。戲草以贈。 其2</title>,<text>步出原頭薄采蘭。踏靑時節屬微寒。無端爭得宜男草。剛失同儕半日歡。</text>
<title>妓有奉牋求書者。戲草以贈。 其3</title>,<text>學舞春來罕在家。越羅香濕敎坊花。可憐樂府多情曲。慣唱前溪子夜歌。</text>
<title>妓有奉牋求書者。戲草以贈。 其4</title>,<text>日暮門前芳草洲。采菱歌曲動離愁。生憎凝碧潭邊柳。未繫情人北去舟。</text>
<title>同玉壺公浮海。訪萬里島。</title>,<text>覊旅病至骨。閉戶日成蟄。曠然萬里島。快意滄海楫。水天迫日本。雲詭似鬼立。身微儘一粟。氣像歘悽惻。紅蛤與皁藿。離離羅座側。一笑送臂摘。波寒臂更跼。漁漢忽裸體。躍投萬丈碧。烏䯻倒能揷。瞥然無去跡。俄頃出波吒。生鰒燦盈握。直搜老龍吻。聊以資事育。人如非口腹。捐死豈此業。世有險於斯。宦海騰萬疊。兒曹薄性命。出沒誇身捷。傍觀髮爲竦。當者酣不識。蝍蛆爾甘帶。棄置適吾適。</text>
<title>踏靑日。五十川舟中有吟。時。玉壺公盡室爲竹樓煑花之遊。</title>,<text>珠觀踏靑節。畫船凝碧流。知君多道氣。盡室坐名樓。海日花開早。官廚竹暎幽。觴來勿虛返。明日有離愁。</text>
<title>同玉壺公泛舟春江</title>,<text>叢叢羅綺艶江城。扶擁籃輿下晩晴。雲壁花如天上發。春波船在柳陰行。圓沙展席眠鷗混。幽竇移樽白蝠驚。慙愧菖蒲留石上。餠香新自火廚生。</text>
<title>偕立之廵城</title>,<text>海龍祠畔日西斜。步屧尋春未覺賖。村凈半依脩竹岸。妓嬌多自杏花家。人隨古堞蒼茫度。川控姸岑委曲過。遷客天涯徒極目。碧雲迢遞限京華。</text>
<title>五十川橋傍有小島。草莎柔嫰可愛。與立之少坐其上。白雲上人忽徒涉以入。乘醉向余言。此中不可不詩。余笑曰然。仍號其島爲宛在丘。呼韻各賦。</title>,<text>解事今朝雨。遂令花盡開。春流島宛在。夕照僧何來。莎軟當鋪席。脚行如渡盃。相將笑南石。鸞馭不成回。</text>
<title>同立之遊南山</title>,<text>篙師招不至。自起使孤舟。何處無春事。南山向晩幽。鸎聲嬌欲醉。花影淡成流。午飯依巖熟。烟高檜頂留。</text>
<title>同立之遊南山 其二</title>,<text>及玆楊柳岸。始繫急灘舟。窈窕南崖曲。登臨春木幽。泉香巖竈引。竹氣羽觴流。更待新生鰒。斜陽與子留。</text>
<title>夜歸環流堂。同立之復疊。</title>,<text>春來日多事。山屐與川舟。吟嘯歸何晩。松篁卧亦幽。酒深春倂暖。天霽月孤流。有約僧相待。中臺幾處留。</text>
<title>同立之訪中臺</title>,<text>春醪有力解愁顔。迥野飛驂夕照間。勝約留僧那可負。吾行覓句未全閒。烟霞水滿頭陀洞。天地花明廣石山。下上幽禽如舊識。綠楊溪畔語關關。</text>
<title>夜坐咸池瀑。示立之。</title>,<text>龍何多處所。深黑屢成湫。飯照徘徊月。花藏窈窕丘。掃開松影坐。閒傍水聲留。雲去尋無跡。詩成也獨愁。</text>
<title>又吟</title>,<text>東來勝托在烟霞。蕭寺安身到似家。上界正逢今夜月。武陵何限暮春花。遙林暝送禽聲怪。飛瀑寒侵鶴夢多。生客不知山籟盛。五更驚道雨鈴過。</text>
<title>早起向武陵溪。次立之韻。</title>,<text>巖梯迢忽白雲通。日射晴林萬縷紅。風瀑散飛高樹杪。籃輿徐度亂花中。孤臣鬢髮沈痾後。南石金丹大海東。壺裏尋春春晝永。桃源百曲且須竆。</text>
<title>武陵小睡。白雲上人忽至。喜賦以贈。</title>,<text>春水桃花暖。搘筇坐睡遲。夢回奇事在。僧赴武陵期。來處幾重瀑。相思前夜詩。欲成三笑會。斜日待旌麾。</text>
<title>又吟</title>,<text>僧道山深淺。山花開不齊。仙家無外客。我馬飮春溪。鼯黠驚人伏。鸎嬌選樹啼。龍淵難自覓。雲氣晝猶迷。</text>
<title>玉壺公至。共坐武陵石上。雲上人亦與焉。</title>,<text>午夢相逢喜。眞逢喜可知。坐談啼鳥下。微醉晩花時。水到仙源複。詩成馬首奇。使君元姓鄭。在處輒僧隨。</text>
<title>轉向黑岳寺。吟示立之。</title>,<text>仙源移策日西低。欲雨春山花影迷。五里肩輿三里睡。不知行度幾淸溪。</text>
<title>歸路登會江亭</title>,<text>崔氏亭前水見沙。暮雲籬落雨新過。去年紅葉今年柳。遷客登臨恨若何。</text>
<title>竹樓。同立之候月。</title>,<text>月湧花深處。初驚遠燒翻。樓臺散在水。星漢淡盛樽。畫舫松陰渚。叢鈴竹裏村。紅霞猶滿袖。昨宿武陵源。</text>
<title>同玉壺公與立之登鳳凰臺。仍訪萬里島。馬上有吟。</title>,<text>春來續續夢田廬。富客何曾貧主如。且爲看山新雨後。悠然騎馬落花初。浮雲樹老高城浦。落日烟孤悉直墟。柳外欲尋滄海棹。層濤萬里莽愁予。</text>
<title>夜懷呈玉壺</title>,<text>城門初掩角聲終。燈穗凝靑旅舘空。夜久海鳴長少睡。古來花發每愁風。月沈烟渚蒼茫外。春在仙區吟嘯中。時序怱怱離別近。嗣宗那怪哭途竆。</text>
<title>春雨</title>,<text>渚樹冥冥烟氣浮。雨痕微濕竹西樓。不愁花落隨風去。秖在巖前碧玉流。</text>
<title>同立之夜宿竹西樓。話別。</title>,<text>西樓微月色。今夜更奇絶。鷄鳴送君後。奈此西樓月。</text>
<title>玉壺公明將賦歸。夜步竹西樓。呼韻聯句。</title>,<text>山花汀柳送歸人。流落天涯客恨新。强把淸樽聊卜夜。難將佳句更留春。離愁看取東臨海。羈夢應隨北去輪。分手贈君心一片。形骸以外是吾眞。</text>
<title>竹西樓歌。送鄭玉壺還京。</title>,<text>君是竹樓主。我是竹樓客。主人餉客以竹樓。客遷如歸樓上宿。樓上無論客與主。往日之遊眞自得。東方日出便相呼。君以籃輿我桃竹。樓下澄江練影開。紋窓繡闥無纖埃。席上烟茶美人擎。氷紈霧縠薰香來。半酣君詩已揮筆。我亦豪吟倚樽罍。有時爭棋閧如怒。聲氣當塲兩不摧。太乙畫舫泛中流。相與拍肩無嫌猜。君將跌宕黑白首。我忘罪纍親墨綬。大魚能解時聽曲。漚鳥同看小垂手。人生此樂方未央。如何西入終南堂。惟有竹樓同我在。卧聽江聲愁夜長。東華不可以久住。紅塵撲面紛如霧。使君使君無負竹樓約。誰其證者雙白鷺。</text>
<title>送別玉壺公。夜步書懷。</title>,<text>月出鳳凰臺。照我白茆堂。愁懷不能寐。開戶出彷徨。沙禽求儔匹。夜裏啼我傍。浮雲如征盖。曖曖向西翔。苟非以子故。離鬢爲誰霜。昨夕同歡笑。今夕阻川梁。豈無西樓勝。幽獨恐神傷。</text>
<title>桑葚歌。寄玉壺使君。</title>,<text>使君每誇三寸葚。前冬使我流涎甚。使君西歸客尙在。離離葚到今夏稔。陟州五月天氣烘。行坐時少多晝寢。此時採葚衝虎回。淸氣已似生㾊㾕。赤黑淋漓錯交加。寫在盤心燦於錦。雨露養之旭日蒸。天姿潤脆滋瓊瀋。小者蝤蠐大拇指。饞口似壑誰可噤。落唇俄驚見晛消。甘香貫臍臍淸凜。君不見昔者秦皇求此物。癡想欲化凡骨禀。滄海漭瀁童男老。夢魂空勞阿房枕。異味誰爲爛喫者。前有四仙後有朕。笑矣乎使君去入長安陌。中廚葷血徒烹飪。與其一日褦襶軟紅塵。無寧鼻醋三斗飮。歸來須及葚未落。安期替余聊相諗。</text>
<title>月夜登竹樓。懷立之。</title>,<text>西樓不可住。獨夜易千愁。月色何曾異。人情非舊遊。漁燈集孤嶼。鷗夢落遙洲。强喚東隣酒。迤登太乙舟。</text>
<title>獨登竹西樓。書懷。</title>,<text>臨水登山新送歸。竆途棲息欲誰依。西樓寂寂孤臣在。芳草茫茫北信稀。無恙蓮舟閒夕照。關心篁嶺黯春霏。歌姬悄向鈴齋道。往往殘碁落舊幃。</text>
<title>烏金簪歌</title>,<text>烏金簪云。自麗代傳至今。陟人尊之祀作神。叢祠立在古城陰。每年五月日有五。簪神出遊爭先覩。老巫前導華采衣。大䯻廣扇翩翩舞。陟州府內數百戶。無有一人不傴僂。笙簫悲吟斷復連。簪不自言巫代傳。爾家率口凡幾許。産祥降厄皆吾權。愚氓跪納無所惜。紙布米粟金錢陌。嗚呼烏金簪。受人厚施將何酬。皇穹在上神祇列。恐汝胷臆難自由。病者求瘳貧求富。爾責傷多吾故憂。簪兮簪兮不如不作叢祠神。委身溝壑心不役。愼勿學穉騃小人叨重寄。辜負人民但肉食。</text>
<title>同邑中諸生。訪武陵溪。有懷玉壺。</title>,<text>僧前拄策澹忘言。谷鳥嚶嚶時一喧。苦憶暮春賢地主。共尋幽契武陵源。浮生別恨山連海。上界覊愁月滿樽。莫怪摩挲溪畔石。愛君筇跡落苔痕。</text>
<title>轉訪龍湫</title>,<text>削出頭陀第一皋。中天奔放白河濤。輪旋石竇藏龍邃。沫射林層並鳥高。萬里浮遊還地勝。半年重覩輒心豪。最憐明府風流債。未有巖顚置屋牢。</text>
<title>竹樓避暑</title>,<text>牙籤携去替鸞笙。槐影朧朧滿玉京。淸夢不勝江動簟。浮雲忽欲雨過城。樵歌竹谷松微露。暝意芝村烟盡生。是處試看君賜大。三公難換謫仙名。</text>
<title>病卧。得立之書。</title>,<text>蕭條蝸屋海雲隈。朱夏窓扉午未開。孤客病從前日卧。故人書逐早蟬來。天涯飮啄勤勤念。別後情懷細細裁。一幅可憐顔色在。任敎樑月曉徘徊。</text>
<title>赴右營。令竹樓射會。回望七分堂。悵然有吟。</title>,<text>新晴絲竹咽華堂。楚客離愁欲廢觴。回首官墻西畔路。重門寂寂閉斜陽。</text>
<title>雨夜贈金生。</title>,<text>犬吠于籬下。重門開者誰。空跫聞可喜。况在雨聲時。</text>
<title>雨夜贈金生。 其2</title>,<text>君自搴芝洞。應試五十流。明朝會江潬。此去可能舟。</text>
<title>雨夜贈金生。 其3</title>,<text>犬吠于籬下。三更客還去。泥深雨鈴麤。昏黑愼歸路。</text>
<title>猛虎篇</title>,<text>城內日欲瞑。猛虎已恣行。北隣不愼廐。嚼馬馬血驚。官羔與村豕。所遇不擇之。偃坐凝碧軒。爛喫不少疑。黃泥街東西。有跡大如箕。家家嚴守備。砲聲發松籬。我有芙蓉劒。霜雪晝淋漓。十年手中磨。未斬佞臣頭。猛虎勿肆惡。誠當劒試秋。</text>
<title>贈宋翁</title>,<text>宋翁嶺南客。氏族多仕宦。奈何不自食。飄越楡峙棧。十口落荒。畬田艱始辦。燒林斫石根。耒耟操不慣。連年旱兼澇。黍麥赤地幻。七十肉何論。倂日羹夬莧。屋中泣飢荒。流淚漲裙襻。故鄕鳥途外。洛水復相間。漂轉來水村。旅窓傍葦薍。屈作童子師。糊口賴衆丱。天明授口讀。汗坐及景晏。作詩謁琴堂。明府特回盼。時來竹樓側。欵曲訪疎慢。我亦流離者。機穽罹世患。白日赫中天。浮雲恣枉謾。自在濠梁魚。何事被罩汕。蘭珮望長安。疊嶂那由鏟。中夜歌白石。挽衣纔至骭。孤枕㥘海鰐。短髮驚湘鴈。翁來見天眞。悃愊非外贗。憐翁五六月。絺葛猶未擐。末俗薄貧士。見者貌或嫚。離鄕人則賤。朋族不其訕。願翁還故山。編茅倚小澗。敎子古書讀。敎女故衣綻。三旬九食好。不須羡芻豢。人如眞達觀。鵾鵬何異鷃。回車勿虛徐。我語寔忠諫。</text>
<title>題贈舍舘主人軸</title>,<text>城中數百戶。日出瓦如流。辛勤入此室。最近竹西樓。</text>
<title>題贈舍舘主人軸 其2</title>,<text>日夕無來人。詩書慰岑寂。蒲團一炷香。時與山僧宿。</text>
<title>題贈舍舘主人軸 其3</title>,<text>門對東溟出。曉旭來不遲。衷情戴盆客。稽首拜咸池。</text>
<title>題贈舍舘主人軸 其4</title>,<text>謫仙猶火食。敎汝費經營。遠愧三閭子。但能餐菊英。</text>
<title>題贈舍舘主人軸 其5</title>,<text>門外小溪水。春深楊柳齊。枝頭星月滿。烏鵲穩成棲。</text>
<title>題贈舍舘主人軸 其6</title>,<text>風雪滿虛牗。讀書冬夜遲。殷勤造餠餌。每度念晨飢。</text>
<title>題贈舍舘主人軸 其7</title>,<text>籬邊芳草路。是向五十川。朝朝往復返。芳草不成芊。</text>
<title>題贈舍舘主人軸 其8</title>,<text>三宿猶堪戀。於焉况一期。鮫人兩行淚。付與五言詩。</text>
<title>松羅亭射帿歌</title>,<text>茫茫雲海。鬱鬱風松。棠花如燒沙如雪。粉帿高掛於其中。陟州列校矜妙藝。平明結束腰韔弓。飛騰一一獵虎手。羅列箇箇穿楊耦。緣雲颯鳴金僕姑。報籌齊唱邯鄲姝。鎭營將軍錦戰服。齊言射法衆中殊。長鯨不起滄溟息。將軍無事日歡娛。百夫叫讙投大網。氣勢不欲神龍逋。幕前生獻萬魚隊。賞賜白酒津吏拜。或炰大鼎或割鮮。健兒雷嚼誇豪快。酒半樂動殷蓬壺。美人妙舞如畫圖。君不見悉直遷客色憔悴。生不能力彎弧與矢。意欲射帿射不得。俄頃大笑還自止。雖然座上不可無此物。也能微醉據床詩以記。</text>
<title>竹樓避暑</title>,<text>杪夏苦熱蒸。赫日光如爇。蝸屋簷覆地。滴滴汗瀋滑。出門厚地沸。惟恐步不疾。西樓洞軒豁。風氣常吸歘。前日雨大過。碧水沙半沒。快哉憑朱檻。俄頃凉到骨。童子也解事。磨墨數升潑。邑人求我書。委紙如雲雪。一笑脫衣巾。揮灑不淹刻。姸媸何足論。聊以適其適。書罷枕臂卧。未夕眠已熟。</text>
<title>夜吟</title>,<text>夜久颯凉意。已知秋欲來。如何漢文代。淹作楚囚哀。骯髒傷多忤。棲遲苦少媒。思親二年淚。裛盡望鄕臺。</text>
<title>有感</title>,<text>鬢毛鑷已慣。稍欲例新霜。病殼深蓬戶。京書倚藿商。離懷誰說道。歸店預商量。鶯謝初蟬代。天時本自忙。</text>
<title>題壁</title>,<text>城郭眞珠府。溪橋小吏家。情慙主人厚。恩感使君多。薙草防蛇入。添籬畏虎過。架書千百軸。奇氣尙堪誇。</text>
<title>同邑中詩生數十人遊凌波臺。仍泛舟出海放歌。</title>,<text>我是謫仙人。來作仙區客。自送賢使君。閉戶成幽獨。邑中佳士有洪崔。好意邀我凌波臺。凌波之臺石作骨。谽谺萬族穹崇開。怒如虎豹林藪攫。整如羅漢天竺來。厥狀奇怪信非一。鬼斧鑿成轟八垓。中有孤標嶪成覇。其下萬古滄溟豗。有時剛風日車愁。白波騰頂頂不摧。龍卵鯨胎爛匝根。光氣晝昇金銀堆。人言十年前一夜大霆雷。六丁捼碎第一莖。奇物或者眞宰猜。我來一笑席其頂。諸子勸我流霞杯。酒酣乘舟出漭瀁。漁唱棹謳迭相催。空裏人影萬丈倒。夕陽輝煥無氛埃。海夫長叉捷若神。摘上大鰒何奇哉。扶桑此距知幾許。笙鶴彷彿來又去。永郞之仙人。招我銀浦渚。待我謫限滿。猋擧朝玉皇。俯視東溟舊遊處。凌波蕭瑟如毫芒。雖然洪崔諸子不可忘。悵望九點烟蒼茫。</text>
<title>掃屋歎</title>,<text>吾病且性懶。三夏不掃屋。驕蝎欺我孱。公然逞暗毒。竟夜不交睫。百芒如背束。天明憤不堪。遂乃謀諸僕。翻翻披莞席。一一搜衾褥。吁嗟蠧與蟻。招引作窟宅。它餘怪怪産。寔繁其朋族。雄者飫人肌。腹高兼氣得。獰頑無所畏。結糾稔肆虐。蟣蝨最堪笑。麗附强徵逐。穉者業奸黠。羶慕操無特。一噬一驚顧。縫裏竄以伏。皇天儘至德。此物並生育。一室各類聚。撞搪勢難測。厥狀雖萬殊。均是吮膚革。我見始却立。良久一歎息。殄物非我欲。所惡爾毒螫。微爾太橫濫。殃咎豈自速。敎童手雙篲。快掃無留跡。或跳或走藏。追獲如捕賊。房闥廓無塵。整整書百軸。焚香坐自如。四體康且適。精神貴奮發。一勞除害百。書此警來後。我詩非漫錄。</text>
<title>送從者安得文 幷序</title>,<text>去年遭嚴譴。蒼黃出關東。關東路七百。我行誰與同。文也泣請從。色辭由至衷。提携入絶。嶺色積蒼穹。危棧鑿石角。高鳥飛不通。爾涕我吁長。相隨歇深叢。時天大霖雨。川腹歘穹崇。須人免楚魚。厥績酬靑銅。千辛爾脚血。衣袴露殷紅。瞑尋村店宿。歲荒民舍空。持錢米不得。闕食坐夜中。行行到陟州。地維臨海竆。霧雨晝屑窣。冠幘腥濛濛。竹樓欲簸走。九月最猛風。積雪吁可駭。平陸立華嵩。衰燈掩白屋。百感夜難終。溟濤疊雷鼓。五更聲轉雄。此時默相對。一身與一童。形影兩可憐。拍拍鎖樊籠。磨蝎之所累。瘧鬼困汝躳。寒熱跨數月。符詛竟無功。秋風轉頭至。又落金井桐。安可不送爾。三星在簾櫳。長途損病骨。使我心忡忡。今夕得無淚。獨卧聞暗虫。吾實㥘世患。射影多水工。歸當買數頃。躳耕土膏融。爾能永無怠。伴我居蒿蓬。</text>
<title>遣懷</title>,<text>芳杜蕭蕭雨滿洲。近來多病廢登樓。竆途無處非孤憤。久客逢秋是最愁。山鵩瞑尋幽竹語。草虫寒傍小燈留。林僧去後門深掩。獨許殘編襯夜幬。</text>
<title>將訪黑岳寺。有雨意。夜坐却吟。</title>,<text>蕭寺有新契。謫來吾事淸。山行在明日。夜起問陰晴。草屨坡仙放。埃風屈子征。籠禽化莽眇。直向洞天橫。</text>
<title>冒雨入黑岳</title>,<text>微雨亦云好。洗來衣上塵。烟霞濃載馬。黍稷長踰人。獨往誰從我。曾遊憶在春。書聲忽何岸。茅屋暎深榛。</text>
<title>隱仙菴</title>,<text>巨石周遭立。中開一席空。客來雲宿處。庵廢鳥啼中。半嶺先逢海。新秋已善風。僧言五十井。祈雨輒靈通。</text>
<title>夜吟</title>,<text>虫亦無眠者。終宵和越吟。月來欹樹影。螢度碎城陰。榮悴誰非命。文章獨苦心。吾家屢遷次。夢去也難尋。</text>
<title>旅舘無聊。戲用記俗體。以備陟州事實。</title>,<text>日日扁舟載死生。可憐家計是滄瀛。淳氓酷怕朱紅棍。雋味先將納鎭營。</text>
<title>旅舘無聊。戲用記俗體。以備陟州事實。 其2</title>,<text>名色官牌逐歲加。營關點退府差訶。上供惟正非難辦。最是人情債物多。</text>
<title>旅舘無聊。戲用記俗體。以備陟州事實。 其3</title>,<text>家住南津與北津。携魚戴藿賣城闉。白頭猶自穿雙耳。懸得靑瑤不愧人。</text>
<title>旅舘無聊。戲用記俗體。以備陟州事實。 其4</title>,<text>跨𪚥黃膓鬱似麻。公然偸斧近來加。可憐官吏禁何得。盡是人從宰相家。</text>
<title>旅舘無聊。戲用記俗體。以備陟州事實。 其5</title>,<text>訓鍊廳開繞碧莎。把鋤人化射夫多。爭言邑運亨通甚。二百年來兩武科。</text>
<title>旅舘無聊。戲用記俗體。以備陟州事實。 其6</title>,<text>淸夜西樓月色新。敎坊歌舞正氛氤。芳筵末至春嬌甚。認是琴堂近侍人。</text>
<title>八月蒙宥。還屛山衙。蓮妓請詩。立馬草贈。蓮是侍玉壺者。</title>,<text>眞珠歸舃苦遲遲。惆悵孤城獨去時。它日琴堂如有問。兩行鮫淚爲君垂。</text>
<title>別竹西樓</title>,<text>鳳臺遮海湖山麗。竹西之樓天下稀。宇宙幾閱文章士。未聞詩與樓爭奇。我從玉京去年來。環樓水月生光輝。詩篇多在竹裏得。眠食常於樓上爲。蓬海仙謫謫限滿。三繞朱欄從此辭。他時欲見樓眞面。試閱囊中幾首詩。</text>
<title>別凝碧軒</title>,<text>終古幾人如我謫。朝遊竹西暮凝碧。水底明沙細可數。縹緲朱欄壓蒼壁。眉翁大字今何去。雲月百年頗寂寞。使君開樽謫仙隨。此中樂事窮曛旭。詩成老龍解角聽。樂動幽禽妨水宿。人生隨緣可奈何。日暮歸驂去不息。</text>
<title>別太乙畫舫</title>,<text>太乙鸞笙度遼廓。空餘蓮葉泛秋風。謫仙得芝恣遊戲。五十川流來若虹。爾腹勝於浮世狹。能許疎狂容此中。不繫時敎白鷺守。宛在長與使君同。江城我馬遲遲發。回頭往事如夢空。安得與爾長相隨。浮家泛宅西復東。</text>
<title>別五十川</title>,<text>屈折遠疑遊龍至。瀅澈還如秋鏡拭。盤到竹西高樓下。抱得層巖深更綠。州東十里滄海大。何得明湖開一曲。孤臣不作懷沙賦。日夕弄波情未極。有時自起持畫檝。太乙舟輕鷗鷺側。一笑題名水中石。長使後人知仙謫。</text>
<title>別武陵溪</title>,<text>怊悵眞珠雲月色。就中難別武陵溪。素練橫空百川飛。赤暈蕩日千花齊。石銜霜雪終夜明。路入烟霞當晝迷。我來幾度不歸去。僧亦相迎無齟齬。流水東逝雲北歸。人事悠悠無定所。多謝山禽如惜別。夕陽啼在松深處。</text>
<title>古積嶺</title>,<text>鳥峙兒孫拱。雞林郡國圓。飛雲還在地。匹馬直登天。鵬海南圖好。鮫珠北望偏。猶憐桑宿戀。渾是竹西邊。</text>
<title>屛衙雜詠</title>,<text>雨露庭萱喜色開。鵲書新放逐臣廻。斑斕袖上鮫人淚。獻壽盃高望北臺。</text>
<title>屛衙雜詠 其2</title>,<text>竹裏移樽是別堂。天倫樂事又辰良。嬌娥摘得黃花至。笑向金爐作屑香。</text>
<title>屛衙雜詠 其3</title>,<text>飯後華堂燭焰開。摴蒱誇說衆中才。獐兒慣聽呼盧響。眠傍晴莎穩不猜。</text>
<title>屛衙雜詠 其4</title>,<text>簟上安壺整不欹。畫堂秋靜雅歌時。斑衣阿鳳嬌癡甚。呼出重簾拾矢遲。</text>
<title>屛衙雜詠 其5</title>,<text>炎炎夏日滿林丘。冰簟醍醐一氣秋。薄暮公堂書令板。明朝避暑泛星樓。</text>
<title>屛衙雜詠 其6</title>,<text>夾岸黃花影倒開。席邊秋水繞亭臺。淸歌寶瑟猶嫌慢。別飭兒姬劒舞催。</text>
<title>屛衙雜詠 其7</title>,<text>肩輿孤迥躡寒花。松檜名藍細路斜。錦纈峯巒生霽景。篴聲吹散洞門霞。</text>
<title>屛衙雜詠 其8</title>,<text>山廻水抱李家亭。老樹簷虛石氣熒。已分龎公携盡室。白鷗休惜蓼花汀。</text>
<title>屛衙雜詠 敬附家大人八絶</title>,<text>潘令縣中千樹霞。東風別舘最韶華。芳筵飣餖墻陰午。文武初成火裏花。</text>
<title>屛衙雜詠 敬附家大人八絶 其2</title>,<text>簟波凝處妓香浮。金縷鶯簧聽乍休。團罷紅餻臨繡檻。花陰移上玉搔頭。</text>
<title>屛衙雜詠 敬附家大人八絶 其3</title>,<text>星軒槐樹氣翔天。繡舃飄揚蹴綠烟。自是蟾蜍嫌六日。更持蘭燭賞鞦韆。</text>
<title>屛衙雜詠 敬附家大人八絶 其4</title>,<text>銅壺催進傍流鶯。寂寂榴花照綺楹。驚起丫鬟簾內睡。矢聲多少長新晴。</text>
<title>屛衙雜詠 敬附家大人八絶 其5</title>,<text>金鐺葛粉潤如酥。道氣茅家也不孤。喝去喝來冰簟上。裵徊晝日繞摴蒱。</text>
<title>屛衙雜詠 敬附家大人八絶 其6</title>,<text>凉燈簾幕有新霜。砧杵千家夜未央。閒說去年登鳥道。滿天紅樹擁斜陽。</text>
<title>屛衙雜詠 敬附家大人八絶 其7</title>,<text>香雲複帳熱樽罍。湖上紅亭雪正開。珠翠兩行明薄暮。笙歌方擁步輿廻。</text>
<title>屛衙雜詠 敬附家大人八絶 其8</title>,<text>弟妹蕭條隔異方。悲歡衮衮兩頹光。十年天借中堂燭。同照今宵鬢上霜。</text>
<title>畯喜樓十六詠。爲軍威南使君 泰普 作。</title>,<text>烟坡微雨土膏流。野水菖蒲葉始抽。春種不須田畯勸。使君終日倚高樓。</text>
<title>畯喜樓十六詠。爲軍威南使君 泰普 作。 其2</title>,<text>烟火田家炊黍遲。杏花籬畔午雞時。村婆饁向西疇去。老犬前行後稚兒。</text>
<title>畯喜樓十六詠。爲軍威南使君 泰普 作。 其3</title>,<text>依依家住瀼西東。落日樵笳楚色中。門外春泥連細彴。野翁扶杖念兒童。</text>
<title>畯喜樓十六詠。爲軍威南使君 泰普 作。 其4</title>,<text>煕煕鑿井與耕田。民俗猶全上古天。我稼旣收朋酒罷。秋深餘事理魚筌。</text>
<title>畯喜樓十六詠。爲軍威南使君 泰普 作。 其5</title>,<text>春畦雨歇水初肥。畫閣澄明泛夕暉。鈴舌琴徽渾寂寂。使君忘語鷺忘飛。</text>
<title>畯喜樓十六詠。爲軍威南使君 泰普 作。 其6</title>,<text>看竹門閒草色稠。東陂烟薄數行牛。耕犂幹當三春事。嵐樹光中自在休。</text>
<title>畯喜樓十六詠。爲軍威南使君 泰普 作。 其7</title>,<text>秋舘蕭蕭宴坐深。新栽幽竹別成林。無端野鶴閒相攪。翻動霜梢滿地陰。</text>
<title>畯喜樓十六詠。爲軍威南使君 泰普 作。 其8</title>,<text>廻塘秋淨鏡新磨。畫舫溶溶濕露華。客至暗香先鼻觀。未開簾箔聖知荷。</text>
<title>畯喜樓十六詠。爲軍威南使君 泰普 作。 其9</title>,<text>松際稀星生白催。冰輪秋輾碧山來。重欄忽作虛明界。十二緗簾盡意開。</text>
<title>畯喜樓十六詠。爲軍威南使君 泰普 作。 其10</title>,<text>金湯形勢壯山河。鳥外蒼茫萬雉斜。南國百年兵氣歇。郡樓閒領赤城霞。</text>
<title>畯喜樓十六詠。爲軍威南使君 泰普 作。 其11</title>,<text>天上箕精一渺茫。南溪梅老古祠傍。孤英不敢臨風折。恐是先生杖屨香。</text>
<title>畯喜樓十六詠。爲軍威南使君 泰普 作。 其12</title>,<text>寒烟疎翠郡城深。十里行松帶碧潯。山水縣中霜雪榦。古來元是讀書林。</text>
<title>畯喜樓十六詠。爲軍威南使君 泰普 作。 其13</title>,<text>茅屋棲林萬葉紆。暝中依約一燈孤。樓臺隱吏猶多事。晝課耕夫夜課儒。</text>
<title>畯喜樓十六詠。爲軍威南使君 泰普 作。 其14</title>,<text>秋庭吏散對靑峯。簾外松嵐活畫濃。獨鳥歸僧蕭寺近。白雲難鎖二時鍾。</text>
<title>畯喜樓十六詠。爲軍威南使君 泰普 作。 其15</title>,<text>牛羊歸盡暝生籬。老樹村墟細火遲。斟酌農家耘事急。夜來舂米備晨炊。</text>
<title>畯喜樓十六詠。爲軍威南使君 泰普 作。 其16</title>,<text>荒榛春燒烘雲霞。鋤耒侵星上絶阿。明府到官輕賦稅。畬烟日比去年多。</text>
<title>癸酉正月。奉暗廉湖西之命。旅店有吟。</title>,<text>旰食通三紀。封書下九霄。臣身不自有。驛路敢言遙。鬢脆沙塵撲。春融澗壑搖。難成中夜寐。恐負聖明朝。</text>
<title>途中記事</title>,<text>敝笠麤袍外面遮。形儀終恐露京華。經行物色工猜得。莫近街頭妓女家。</text>
<title>途中記事 其二</title>,<text>扮成行旅與窮儒。靜處逢人每囁嚅。文書箇箇深難得。藏在官家退枕隅。</text>
<title>途中喜雨 時趍覲屛山</title>,<text>此雨千金直。歡雷八表均。山川渾惠澤。禽鳥亦精神。暑靄淸朱夏。仁穹答紫宸。衢歌穩耕鑿。深賀太平人。</text>
<title>承召發屛衙。道中遇急雨。</title>,<text>笳聲乍裂急風廻。馹騎遙衝雨色來。聖主誤虛金殿席。腐儒元愧玉堂才。氛消迥野凉如水。雲罨何山忽送雷。隔岸暗知村店近。濕烟橫抹水西槐。</text>
<title>將赴北評事。聞慈候沈重。忙趨屛衙。㺚川曉發。</title>,<text>行子雞鳴難久留。將軍祠畔曙星浮。古來忠孝誰兼得。歲暮驅馳莽自愁。野外冰江寒淅淅。馬前雲木迥颼颼。那由化作身千億。留侍萱闈去玉樓。</text>
<title>㺚川路中 時自屛山衙入京</title>,<text>霜洲吹角北風生。燕筑依俙㺚水鳴。金甲尙傳林慶業。靑天不盡棗垣坪。驅馳自笑連年役。長短誰憐較日情。書記功名初學劒。向來端欲悔文聲。</text>
<title>崇善野</title>,<text>亭亭彌勒立。憑記往來程。天勢中原大。風埃㺚水冥。出門輕遠戍。載筆壯書生。最惜申元帥。兵韜學不成。</text>
<title>道路院夢起感吟</title>,<text>郞今萬里役。靈或九原知。夢見猶賢已。談交苦不遲。丁寧如可挽。倐忽復何之。畢竟還同穴。悲吟我亦癡。</text>
<title>竹山道中</title>,<text>荒歲君王聖。方春使者交。誠心發紅腐。生意溢靑郊。藹藹皆烟火。煕煕自牧樵。覊禽悅和澤。爭占故林巢。</text>
<title>評事辭朝。暮出東門。</title>,<text>東出靑門驛路賖。橫騎駿馬涉平沙。貂裘試拂春星下。不怕三山暮雪多。</text>
<title>發綠楊</title>,<text>楊州日出照行人。白道新晴不起塵。恩重窮荒如尺地。時淸北漠用詞臣。城隅柳洩陽關色。笛裏梅飄瀚海春。惆悵作書書字細。啓程消息報吾親。</text>
<title>鐵原道中</title>,<text>孤劒出門行邁遙。峽雲和日冷蕭蕭。長亭地僻元無堠。淺步冰生替作橋。何郡趁虛忙板賈。數家防虎揷松條。脩郊一帶烟林色。愧負名亭夙見招。</text>
<title>宿新安向淮陽。是日猝寒。</title>,<text>心知鐵嶺近。當晝急寒生。積雪無人境。荒林出塞輧。沙氛遙擊馬。風力苦粼旌。背指花川路。金剛生遠情。</text>
<title>淮陽舘。遇大風夜吟。呈主倅任令公 珣。</title>,<text>客子淮陽宿。飛廉半夜回。千峯劃散雪。萬栢軋成雷。朔氣如相引。關星遂不開。異鄕傾葢話。孤燭使君來。</text>
<title>鐵嶺</title>,<text>金笳切切朔聲流。鐵嶺高雲傍馬浮。峯頂雪蒸紅錦旆。樹梢風裂黑貂裘。身當國事常思死。地到邊城未欲愁。鶴野渺茫鯨海濶。百年吾始有雙眸。</text>
<title>鐵嶺 其2</title>,<text>籃輿如鳥掠林端。絶頂胷襟也許寬。大地試看通直北。腐儒那敢小三韓。雲容錯莫兼天海。野勢開張拔地巒。鍾漏珮簪知齷齪。碧油新製鵕䴊冠。</text>
<title>高原道中遇風雪。馬上有吟。</title>,<text>一笑戎裝鬢未殘。年年王事慣征鞍。天連沙漠暮還雪。地迫滄溟春亦寒。朔吹嘯從旗尾轉。烽臺黯似夢中看。覊愁忽聽南歸鴈。倘許鄕書報萬安。</text>
<title>元山歌</title>,<text>元山佳麗似龍山。夾路千家垂柳閒。籬外櫓聲乘薄暮。捕魚船匝大洋還。</text>
<title>元山歌 其2</title>,<text>村前瀛海嶺南通。載米雲帆盡順風。荒歲君恩交濟廣。繁華長與舊時同。</text>
<title>元山歌 其3</title>,<text>蒼蒼海色際平蕪。十里人烟聚似都。多少門前楊柳樹。豪商來繫濟州駒。</text>
<title>元山歌 其4</title>,<text>魚族利爲關北最。綿花駄自嶠南多。乘時買取隨時賣。半是元山留富家。</text>
<title>咸興老妓可憐。年八十有四。唱出師表。誦古人詩什不錯字。間以譚諧皆理勝。足令人警省。薦紳士以女俠稱之。固也。然余所以賞愛可憐。葢有所感者存焉。此則當憐與余知之爾。</title>,<text>春星孤舘坐迢迢。鍾罷街塵遂寂寥。悲壯出師歌一闋。八旬豪氣未全消。</text>
<title>咸興老妓可憐。年八十有四。唱出師表。誦古人詩什不錯字。間以譚諧皆理勝。足令人警省。薦紳士以女俠稱之。固也。然余所以賞愛可憐。葢有所感者存焉。此則當憐與余知之爾。 其2</title>,<text>交情千古翟公知。田竇朱門萬事移。獨有可憐頭白女。百年猶自舊心期。</text>
<title>咸興老妓可憐。年八十有四。唱出師表。誦古人詩什不錯字。間以譚諧皆理勝。足令人警省。薦紳士以女俠稱之。固也。然余所以賞愛可憐。葢有所感者存焉。此則當憐與余知之爾。 其3</title>,<text>靑瑣朝班似奕棋。莊周蝴蝶各隨時。茫茫天寶繁華事。惟許東城父老知。</text>
<title>咸興老妓可憐。年八十有四。唱出師表。誦古人詩什不錯字。間以譚諧皆理勝。足令人警省。薦紳士以女俠稱之。固也。然余所以賞愛可憐。葢有所感者存焉。此則當憐與余知之爾。 其4</title>,<text>關塞風頭似劒鋩。愁州北去雪茫茫。羈懷懶作常林曲。不待阿婆警戒長。</text>
<title>咸關嶺</title>,<text>北上咸關嶺。艱哉嶺路長。崎嶇千百折。仰步入穹蒼。昨日春大寒。厚雪漲馬韁。輿踏萬斛屑。聲若波汹揚。角聲忽我頂。疑出玉宸傍。絶磴幸不風。圓海熨淼茫。氣騰結恠雲。輪囷抱日光。回復頫身邊。萬仞凜垂堂。免墜不貲軀。王靈所扶將。我僕不解事。吁駭欲永傷。一笑便叱馭。仄壁如康莊。</text>
<title>北靑道中</title>,<text>隴水流離波四下。可能嗚咽斷剛膓。急風挑雪似烟起。行柳拂天遮海長。客夢還家月皎皎。劒歌出塞雲茫茫。侍中一去三韓弱。皇極殿高皮幣忙。</text>
<title>侍中臺</title>,<text>高臺勢飮海。如揷熨斗柄。蒼壁嶪成障。層濤不敢橫。老大萬千松。落落分地逬。豐碑其上有。仰讀頗肅敬。伊昔尹侍中。草木知名姓。提兵擣虎穴。殺氣天宇竟。樹羽臨此臺。白日笳鼓競。意氣魚龍伏。勳業麒麟盛。而我本書生。北塞謬膺命。飛檄猶可草。長纓不曾請。下馬一登眺。鹿盧春酒暎。漁舠點點還。天水澄如鏡。分付摘大鰒。趨命如軍令。玆遊亦足樂。快意橫槊詠。</text>
<title>利城松田 城後改原</title>,<text>如天官路貫深松。落日雲濤暎萬重。酒後金鞭鳴拂雪。紅旗影下馬如龍。</text>
<title>谷口月波軒。次板上諸公韻。</title>,<text>樓臺方霽色。幕府且明時。意氣腰間劒。山河馬上詩。雲霏隣鳥道。光恠挹鵬池。王事催聞角。憑欄不敢遲。</text>
<title>磨雲嶺</title>,<text>盤盤東折復迤西。細鑿懸雲強學蹊。天爲華夷嚴閫臬。山皆培塿失高低。鐃笳殷頂剛風散。溟渤縈身積氣迷。見說烽軍閒自睡。八方絃誦靜邊鼙。</text>
<title>磨天嶺</title>,<text>周遭關阨替城壕。設此當時上帝勞。箇箇斗牛堪手摘。濛濛天地却身高。中峯雪壯通人少。絶漠雲長倚劒豪。無限海風吹不倒。小亭斯亦着根牢。</text>
<title>城津</title>,<text>黃沙莽莽損朱顔。躍馬雄城古戌間。野斷定如趨蹈海。峯開忽爾趯成關。荒烟晝罨魚龍水。大雪春藏靺鞨山。無數櫜鞬軍禮罷。將壇吟嘯夜來閒。</text>
<title>月夜。坐朝日軒。</title>,<text>城津城脚揷龍宮。瀚海雲濤坐卧通。天地月生無際色。樓臺人跨太虛風。千鍾蘆酒歌吟裏。五夜旄頭慷慨中。聖世重門休擊柝。書生閒作萬夫雄。</text>
<title>夜深。步倚城堞。</title>,<text>古戍烟空月上溟。北來心事有靑萍。儒臣意氣非蒼鬢。夜看胡天太白星。</text>
<title>明川。遇風日陰冷。馬上有吟。</title>,<text>悠揚塞日曖重關。雪後明川道路艱。磧遠人家寒似戍。堞曛雲墨湧如山。天長瘦客仍多病。酒薄征徒未解顔。慙愧聖朝隆簡誤。腐儒生不學弓彎。</text>
<title>鏡城道中</title>,<text>龍城書記去翩翩。關月途中已再圓。不盡山寒生磧外。何來海色滿襟前。功成勒石尹元帥。詩就從軍王仲宣。一笑鬼門輕叱馭。百年夷險寸心堅。</text>
<title>朱村月夜</title>,<text>年少辭家事遠征。鬼門關外木郞城。烽烟正對孤村霽。月色還同故國明。版籍壤偏東海界。馬蹄天入北兵營。空庭萬念蒼茫立。莫遣胡笳動朔聲。</text>
<title>輸城舘</title>,<text>悠哉四方志。不敢悔從軍。海腹高於野。村容點似墳。寒流飮我騎。春磧漲胡雲。若遇燕然帥。那辭勒石文。</text>
<title>自豐山鎭向會寧。路遇大雪。</title>,<text>孤城吹角萬峯間。磧氣蒼茫迥不分。計日鰲州王事急。雪中驅馬度陰山。</text>
<title>行營</title>,<text>笙笳沸屋酒盈缸。三十從軍擁畫杠。晴日雲屯玄兔塞。恠風沙走黑龍江。書生有氣輕投筆。弱國名樓愧受降。聞說單于秋欲下。廟謨能急士無雙。</text>
<title>皇帝塚</title>,<text>艮嶽曾誰咎。荒原始欲凄。神州空自大。抔土亦難棲。地下秦雞斷。人間蜀魄啼。靑丘屬乾淨。堪賀托魂兮。</text>
<title>會寧滌愁軒。望五國城。感吟。</title>,<text>花石風流此可憐。飢餐朔雪渴胡泉。江南甲第秦丞相。好是傾邦富貴專。</text>
<title>富寧試罷。向茂山。</title>,<text>隴坂悠悠隴樹蒼。隴頭飮馬對斜陽。金公拓鎭功何壯。南相開邊意亦長。萬里風連靈塔動。千年雪壓白頭荒。賢勞敢說微軀病。莫把刀環念故鄕。</text>
<title>茂山</title>,<text>參霄萬木路脩脩。天盡輿圖以外州。峽屋似蝸分壠畒。官居與鹿共林丘。春江依舊冰連渡。晴日無端風震樓。聖代昇平多肉食。緩虛遺策㝡堪愁。</text>
<title>伯高祖湖洲先生。曾以評事。設同宗宴於北關。盛事載家乘。至今稱之。今余之來。與同宗諸賢。觴茂山客舘。酒席感念前事。詩以贈之。</title>,<text>欲問千山脉。誰非祖白頭。幸逢同姓客。聊破異鄕愁。遺墨堪成淚。淸詞更拭眸。盃樽有古事。征旆爲君留。</text>
<title>茂山月夜。步廵城堞。迤登門樓。口占。</title>,<text>烟火新成都護州。車踰嶺外虜氛收。終風鼓角寒增厲。孤月關山黯自浮。直北旌旗臨漢塞。太平裘帶倚邊樓。封壃木柵非銅柱。千古邦羞滯白頭。</text>
<title>發茂山登西峙</title>,<text>襯對峯如耦。遙穿徑若絲。燒延無主木。雪宿過冬枝。磧氣凝非暮。谷風生不時。停輿企天末。微出白山姿。</text>
<title>廢茂山鎭</title>,<text>萬戶腰弓矢。趨迎五里恭。孤城依萬木。數屋落羣峯。土卒多胡語。營關覓鹿茸。邊威太草率。能責禦凶鋒。</text>
<title>登五國城</title>,<text>溟嶽千重遮汴京。靑衣淚盡此孤城。艮岑花石歸新主。南渡軒裳樂太平。執靮覊魂啼夜雨。沈沙通寶拾春耕。也先猶解君臣義。能送英皇返大明。</text>
<title>李夢瑞於前年春。省覲鍾城府衙。旋以湯憂淹滯。至今遇余於絶漠憂愁之中。相與劇談連夜。或步月登雷天閣。談文章談世道。其喜可知。不可無詩。草此使後之人。知缺界有奇事也。</title>,<text>鍾山春盡雪崔嵬。君未歸時我亦來。憂病二年憐髮改。杯樽萬里始顔開。關楡繫馬天星暮。寶瑟登樓夜月催。千古隔晨高杜會。未須雷閣讓吹臺。</text>
<title>李夢瑞於前年春。省覲鍾城府衙。旋以湯憂淹滯。至今遇余於絶漠憂愁之中。相與劇談連夜。或步月登雷天閣。談文章談世道。其喜可知。不可無詩。草此使後之人。知缺界有奇事也。 其2</title>,<text>去歲花開桃巷幽。送君驅馬向愁州。刀圭日月淹窮髮。霞𪚥文章動白頭。塞酒人逢千里席。劒歌春峭五更樓。橫經漢殿才良急。何事周南也許留。</text>
<title>李夢瑞於前年春。省覲鍾城府衙。旋以湯憂淹滯。至今遇余於絶漠憂愁之中。相與劇談連夜。或步月登雷天閣。談文章談世道。其喜可知。不可無詩。草此使後之人。知缺界有奇事也。 其3</title>,<text>曉鼓傳聲燭跋頻。靑絲携酒暖生春。相逢絶塞永今夕。未信陽關無故人。孤劒行裝同去國。白雲懷抱較思親。浮生形役多離合。明發鐃笳瑟海遵。</text>
<title>李夢瑞於前年春。省覲鍾城府衙。旋以湯憂淹滯。至今遇余於絶漠憂愁之中。相與劇談連夜。或步月登雷天閣。談文章談世道。其喜可知。不可無詩。草此使後之人。知缺界有奇事也。 其4</title>,<text>一片心肝古劒知。文章道義百年期。塞天三夜奎躔合。驚動穹廬幾箇兒。</text>
<title>發鍾城廵向慶源時。與慶源伯約古珥島大獵。</title>,<text>夷界炊烟隔手浮。訓戎城郭是幽州。鍾山地濶驊騮喜。珥島旗翻虎豹愁。楯鼻未磨空麗什。樓蘭不斬尙吳鉤。時平欲閱關防勢。非爲常林曲裏遊。</text>
<title>自黃拓坡。向訓戎鎭。道中遇風雪。</title>,<text>書閤誰能白首經。少年麟閣倚圖形。雲蒸萬木胡山黝。沙逆終風漢幟冥。壯志劒磨春嶺碣。前驅雷躪豆江汀。訓戎城畔今宵枕。第一荒雞帶笑聽。</text>
<title>古珥島大獵歌</title>,<text>珥島宛一夷夏閾。豆滿江波囓不得。葭葦冥冥長數丈。雉兔麋鹿成窟宅。評事出號期大獵。夜宿訓戎晨結束。紅粧前導亦一奇。飛騰策馬笑健兒。雲屯雨集車百兩。環擁靑油太淋漓。雄兔逸出迅莫當。勇校躍馬風火馳。鐵棍追擊血漬袂。跪獻幕前雙手持。沙磧黯淡殺聲集。蕩穴擣巢殊不遲。窮獸流離勢狼狽。走越彼界如有知。胡雛簇列巧相迎。或搏或蹴無所遺。隔江相呼欲有問。其奈語言皆侏離。兩國和親不爭桑樊圃折柳誰敢爲。嗚呼北方驍騎不用誇身強。逐兔獵狐空老羸。</text>
<title>慶源客舘。設同宗會。酒席書贈。</title>,<text>湖老騎箕遠。吾行敢繼蹤。千年同始祖。萬里見諸宗。翰墨門風盛。簪纓朔野雄。君看豆滿水。派百一源中。</text>
<title>慶源龍堂</title>,<text>雙派江奔割混同。烟濤汹若海門洪。悲臺角壯龍吟靜。晩磧詩寒劒氣通。遠雨穹林春渚邃。夕陽甌脫大荒濛。廟堂籌策知疎濶。不把安原鎭此中。</text>
<title>慶源龍堂 其二</title>,<text>虔誠香祝降春秋。龍氣鴻濛接鳳樓。狵睡萬家休警夜。江蟠兩界不驚流。何山雨暗靈蔘匿。聳檜風顚老鶻愁。未使先春歸版籍。百年吾欲爲神羞。</text>
<title>匡城怨歌。戲寄李瑞夢鍾山旅几。</title>,<text>冰銷玉鑠可憐春。恨入柔膓結未伸。鏡裏蛾眉元一種。恠君憎愛未全均。</text>
<title>匡城怨歌。戲寄李瑞夢鍾山旅几。 其2</title>,<text>三生冤業偶黃昏。鴻去春泥落爪痕。自是李花貪結子。不知誰送好歸根。</text>
<title>匡城怨歌。戲寄李瑞夢鍾山旅几。 其3</title>,<text>幽呻暗喟廢晨粧。弱質緣君一病長。若使今朝儂便死。定應心快薄情郞。</text>
<title>匡城怨歌。戲寄李瑞夢鍾山旅几。 其4</title>,<text>鍾山雪色艶春閨。似絮如塩眼易迷。樂處焉知愁處苦。恨君聞笑不聞啼。</text>
<title>匡城怨歌。戲寄李瑞夢鍾山旅几。 其5</title>,<text>儂家門外豆江流。江接鍾城城上樓。靑鳥不來江日暮。玉蟾愁恨滿芳洲。</text>
<title>匡城怨歌。戲寄李瑞夢鍾山旅几。 其6</title>,<text>團團扇樣月輪裁。題得冤家口業來。藏在篋中風未熱。六花何事浪相猜。</text>
<title>西水羅</title>,<text>沿沙路脉細蜂腰。迤到窮溟忽麗譙。天勢似環遙的的。地維隨我共迢迢。牛巖草木姸紅旭。鹿嶼雷霆送疾飈。分付怒鯨休擊水。十年磨炯報恩刀。</text>
<title>宿西水羅。夜是大風震海。海濤汹簸。</title>,<text>鎭勢崢嶸壓老鼇。廵邊笳角又蓬臯。鯨龍氣吐重城霧。天地風豗此夜濤。漠漠未分夷夏色。冥冥全濕斗牛高。忽驚如咳還如嘯。蹭蹬簾前恠鳥號。</text>
<title>放舟瑟海。訪卵島。</title>,<text>窄窄三韓盡。開心瑟海舟。雲濤無埜畫。天地始吾遊。遠色靑丘失。秋毫赤島浮。堪隨博望躅。敢擬仲尼桴。</text>
<title>登牛巖烽臺</title>,<text>烽烟肇此達京師。每報平安準已時。豁達披襟當宇宙。登臨恣意瞰華夷。堯封入海荒荒盡。虜舶輸塩箇箇知。絶頂嘯歌天不雨。前身堪許是安期。</text>
<title>還自西羅。到慶興客舘。</title>,<text>舘勢搖搖不肯牢。豆江風力曉來饕。縱橫地軸身俱遠。騰踏天根馬亦豪。獵歇鵰盤荒野穩。時淸龍偃赤池高。邊城未覺從軍苦。歌舞華筵百斛醪。</text>
<title>行營試六鎭儒武。李夢瑞委到聯枕臨別有詩。輒次韻贈之。</title>,<text>三邊文武集羣才。永嘯堂開畫鼓催。海戍狼烟無虜警。春營蠟炬又君來。黃昌袖動霜翻撲。列戟門嚴鳥欲回。行樂未闌離別近。朔雲關柳意徘徊。</text>
<title>行營試六鎭儒武。李夢瑞委到聯枕臨別有詩。輒次韻贈之。 附原韻[李夢瑞]</title>,<text>靑油飛檄試神才。還赴朝廷馹路催。坐揀樓臺多意氣。去窮天地始歸來。晴酣白戰春蠶動。夜宴紅粧玉燕回。未羡馬融行樂處。老儒留醉共徘徊。</text>
<title>永嘯堂歌</title>,<text>君不見女眞種落舊巢穴。白山之下滄海瑟。高馬大弓誇力勢。攘我邊鄙作甌脫。撞搪倔強動成訌。朝降夕叛難劓滅。恭惟英陵神且武。命將出師整部伍。借問軍中大將誰。金公宗瑞勇冠古。女眞面縛歸聖德。掃除氛祲懸瑞旭。磊落鍾城節度府。要以威重示邊土。特起華舘鬱穹崇。如天坐榻當其中。榻後屛風畫日月。金圈將佐羅羆熊。萬牛作炙堆大盤。日日開宴意氣雄。赤霜錦袍坐晏如。笑看飛鏃來遠空。女眞膝行莫敢視。威聲赫赫齊華嵩。秖今公死三百歲。女眞去作中原帝。皮幣年年作上策。節度無事但歡樂。我亦靑油載筆至。金兜強換書生幘。育才往往開白戰較藝時時命粉鵠。酒闌靑蛾獻歌舞。華堂燭樹虹光矗。太平遨遊雖云樂。得不慨念古人開邊績。嗚呼古人開邊。今人不綢繆。吾恐永嘯堂漂陰雨夕。</text>
<title>鰲山道中遇風雪。馬上有懷。夢瑞疊前韻却寄。</title>,<text>驍騰閱盡朔方才。馬首旌旗北上催。楡積窮陰江慘憺。天寒孟夏雪飛來。長途極海身全老。遠別關心首屢回。斟酌受降樓畔夕。停雲歌罷杳徘徊。</text>
<title>茂山嶺</title>,<text>蒼蒼複嶺壓坤維。千里騰來石幕枝。龍虎屈盤松櫪護。華夷刻畫鬼神持。何年路刱三山遠。四月冰消巨壑遲。可笑書生陰雨策。每逢關阨費尋思。</text>
<title>春盡而茂山以北。冰雪崢嶸。過富寧。忽見路傍花發。馬上感吟。是日卽余初度也。</title>,<text>草白楡枯朔氣嚬。六州春盡不成春。鵑花忽送何山色。馬首如逢故國人。夷夏定知風氣別。繁華已晩洛城看。王程不作刀頭念。生日思親欲損神。</text>
<title>鏡城遇燈夕。携通判登眺壽星樓。仍憶李夢瑞。</title>,<text>迢迢芳草滿龍城。佳節歡娛憶帝京。萬里燈竿同習俗。二更沙磧始文明。光中畫閣翔新霽。空外繁星照太平。惆悵愁州多病客。也應偕我望鄕情。</text>
<title>鏡城。遇全貟外袖華箋。求詩甚至。草此爲贈。</title>,<text>靑雲夢罷卧蓬蒿。長白山前閉戶高。莫恨漢廷知己少。聖君曾許北方豪。</text>
<title>鏡城。遇全貟外袖華箋。求詩甚至。草此爲贈。 其二</title>,<text>蘭臺簪盍又屛山。消息茫茫五載間。愁絶行營風雪夕。忽聞君至始歡顔。</text>
<title>復次軸中諸公韻。書贈。</title>,<text>秦京薄俗也難陳。然諾悠悠不是眞。若道無金交可結。如何君作罷官人。</text>
<title>復次軸中諸公韻。書贈。 其2</title>,<text>冥途策馬躓羊膓。茅屋歸來碧海光。聞說朱門無吐握。不妨蹤跡混漁郞。</text>
<title>復次軸中諸公韻。書贈。 其3</title>,<text>春營花發艶窮荒。畫閣招邀晴晝長。散帙投壺無不可。卽今邊塞少爭桑。</text>
<title>復次軸中諸公韻。書贈。 其4</title>,<text>隴水嗚嗚余馬傷。柳亭斜日曖離塲。關星後夜依依夢。佳節城樓火樹長。</text>
<title>遊元帥臺歸。墜馬傷足。戲作長歌。</title>,<text>春營晝永無一事。書記獨謠還自睡。日晩騎馬擁賓從。元帥高臺臨無地。帷帳甚設珠翠盛。祥飈徐動葳蕤幟。北溟萬里正無波。鵾鵬帖耳聞笳吹。妙舞淸歌樂未央。塞日冉冉峯頭墜。歸時官道如弦直。細馬明璫前後侍。笙簫飛聲殷城郭。觀者千人萬人至。意氣高坐紅叱撥。那意霜蹄蹶容易。頃刻墜地身翻然。樂正下堂事堪喟。歸來掩却靑油幕。終夜呻痛不成寐。人生好事魔輒隨。半日哀樂何其異。寄語世上夸毗子。愼勿臨事多快意。</text>
<title>雉城有兒妓長尺許。工彈伽倻琴。以中歌曲高低。問其年纔八歲。書此贈之。</title>,<text>髧毛短短身。不及倻琴半。雙手如有神。瑤絃調急慢。</text>
<title>夜飮吟。呈通判柳丈 觀鉉。</title>,<text>對酒當歌歌正悲。人生邂逅卽天涯。年衰宦就龍城拙。家遠書踰鳥嶺遲。琴閣月華來把袂。戟門花色暎題詩。萍蓬又是明朝別。愁入樽前蠟淚垂。</text>
<title>柳亭。留別通判。</title>,<text>靑油花落始歸裝。知舊情深太守觴。萍水相看俱絶域。柳亭爲別又斜陽。鬼門草色連天濶。瀚海雲陰羃路長。從古敎坊多少譜。陽關一闋易霑裳。</text>
<title>八景臺卽事</title>,<text>高臺秀出碧川隈。水淨遊魚半露腮。浦子赤身叉在手。銀鱗刺得口含來。</text>
<title>阻雨留漁郞</title>,<text>開門見雨色。颯颯渡溪來。地欲因人勝。天慳放我回。濕烟多在潊。風蘂不依臺。官吏渾愁思。廚寒闕酒杯。</text>
<title>阻雨留漁郞 其二</title>,<text>客子未能發。雨聲通晝長。半年猶鴈塞。今夜又漁郞。五嶺雲何極。一燈愁未央。初花殊可念。紅濕易凋傷。</text>
<title>雨晴發漁郞浦</title>,<text>桃源花發水茫茫。鷗社漁磯住日長。纔結仙緣還起去。此行眞復舊漁郞。</text>
<title>漁郞浦臨行口占</title>,<text>流雲曖曖雨霏霏。東洛歸人馬似飛。最是關情楊柳樹。黃鶯啼傍別時衣。</text>
<title>自武溪湖。行到明澗。</title>,<text>水濶沙明晴晝暄。㫌旗遙泝武溪源。鬼門咫尺還人事。花裏雞鳴三兩村。</text>
<title>入七寶山。宿金藏寺。</title>,<text>羣仙拍手笑吾行。旌旆遙從細柳營。卸下鐵衣纔道服。厭聞金鼓始泉聲。高峯景昃人間午。峭壁花濃夜裏明。幽絶開心先指點。寺巖如屋霧中橫。</text>
<title>會象臺</title>,<text>金剛七寶闘亭亭。會象看山擬歇惺。眞宰安知非巧匠。爾曹偏荷賦奇形。細分名色紛千種。悍拄鴻濛自百靈。若道仙人不識字。案頭何事疊羣經。</text>
<title>會象臺 其二</title>,<text>高臺臨眺眩雙眸。畫亦難摸詩可休。太極各看羣物具。老鰲長戴綵棚遊。森羅詎但波斯積。剪鑿曾無混沌留。神恠似嫌全面露。翠厓微抹與雲謀。</text>
<title>金剛窟</title>,<text>裳巖跼步下。稍折憇嵐烟。䆗窱千年壁。團圓一面天。乳滴蝙應老。雲深客亦仙。何年僧出定。落葉欲埋泉。</text>
<title>海望臺</title>,<text>玄玄衆妙摠含情。咫尺回看變態生。眞宰於山無少憾。更令峯缺納滄瀛。</text>
<title>雄城牧禦堂宴飮。書贈防帥許令應明。</title>,<text>英才能武又兼文。漢將名聲靺鞨聞。鎖鑰寄隆防禦使。壐書恩重聖明君。旌旗晝變轅門彩。樓堞春縈朔漠雲。餘事管絃留遠客。太平行樂醉紅裙。</text>
<title>雄城牧禦堂宴飮。書贈防帥許令應明。 其2</title>,<text>雄城晝靜戟門開。勝日吾隨賀燕來。饉後閭閻皆帝力。燼餘樓閣見君才。殘花入檻香醪灧。急雪縈簾舞袖回。賢主逢迎高宴會。令人不上望鄕臺。</text>
<title>雄城牧禦堂宴飮。書贈防帥許令應明。 其3</title>,<text>昇平刁斗卧春營。長白山高日月明。防帥也知陰雨策。平時猶起朔方城。相逢意氣劒橫膝。一笑樓臺花滿觥。吾輩腐儒難報國。羡君投筆事談兵。</text>
<title>臨溟驛</title>,<text>靈宮風颯磧雲深。鄭帥忠貞凜髮森。勳不麟臺求畫面。義將雞血歃同心。坐令海晏伊誰力。撑得天傾也至今。原草野花生戰壘。夕陽驅馬一悲吟。</text>
<title>城津</title>,<text>蓬島蒼蒼遠色渾。扶桑萬里莽開軒。星河燭海羣龍動。沆瀣搖城百雉翻。六鎭風沙凋鬢髮。一年鞍馬盡乾坤。高樓坐閱孫吳傳。熏歇金爐蠟見根。</text>
<title>磨天嶺</title>,<text>天設重關奠朔方。三韓磐石有輝光。輿高不信人間客。花迥應通帝座香。海瀉一泓雲淰淰。山圍六鎭氣荒荒。時淸未草陳琳檄。來去忩忩載筆堂。</text>
<title>磨雲嶺</title>,<text>未到峯腰已絶塵。羲車迂轉避嶙峋。陰森定有千年雪。屈折還逢十里人。摠是鴻濛非世界。誰令鵬翮揷吾身。乾端積氣多成曀。海色紛綸苦未眞。</text>
<title>鶴溪山仰亭 白沙李先生謫居時所住處也。</title>,<text>靑海營前楚水淸。春風依舊白蘋生。山河氣大三韓傑。星斗光懸萬古名。鐵嶺浮雲雙淚遠。穆陵寒日片心明。欲知造次三千禮。須驗當年議草成。</text>
<title>鶴溪山仰亭 白沙李先生謫居時所住處也。 其二</title>,<text>蘋風蘅雨繞溪深。鶴榭難忘復易尋。今古金墉靑史耻。艱危鐵石老臣心。空潭草沒觀魚石。舊里雲愁止鵩林。生晩吾猶瞻氣像。碧松垣外是喬岑。</text>
<title>洪原道中</title>,<text>雙崖納海似明湖。細雨遙空島嶼孤。松裏漁家分數點。夕陽斜拂輞川圖。</text>
<title>咸關嶺</title>,<text>衝雪咸關客。歸來正綠陰。天時歘如此。客意且孤吟。鬢髮皆邊霧。詩篇半朔音。䓗䓗豐沛氣。始慰戀君心。</text>
<title>樂民樓</title>,<text>名樓面勢一蒼然。樓下垂楊萬戶烟。橋迥人如通畫裏。野圓天欲了何邊。繁華北路舟車會。䓗鬱南陽日月懸。江漢風流誰繼者。客來孤坐落花前。</text>
<title>雙城舘。敬次從祖父希菴先生板上韻。</title>,<text>龍江垂柳散晴波。出塞鳴笳際曉過。斗極尙傳飛電夢。敎坊皆誦御天歌。城連海嶽扃緘壯。春入枌楡雨露多。最是美人消息遠。芳華欲採奈愁何。</text>
<title>鶴浦</title>,<text>峯沙萬斛疊成根。羞借人間翠黛痕。天地何曾留點滓。人民生不覩黃昏。斜陽鶴下棠花渚。細雨臺深松檜門。水鳥向空時一叫。仙區此外更誰喧。</text>
<title>將訪國島。海天陰霧以風。及放舟大海。風恬浪霽。喜而有吟。</title>,<text>三千關路苦遲遲。快意雲帆渡海時。斟酌島神迎我喜。掃除陰翳待新詩。</text>
<title>國島</title>,<text>雄豪奇巧爾兼能。耳亦難聞見豈曾。天地培來渾直氣。風濤閱去自方稜。東西櫛櫛排仍整。間架鱗鱗竪不凝。咫尺停舟仍屛息。窟中幽曖百靈憑。</text>
<title>雨發通川舘</title>,<text>角罷蒸雲滿袖生。風旗獵獵出孤城。雨師獨作留人意。馬首陰霏不放晴。</text>
<title>三日浦</title>,<text>英英淡淡美人姿。顔色何曾脂粉施。楓嶽姸嵐如弄影。鏡天仙舫不嫌遲。重來水鳥渾相慣。一笑林僧多舊知。空裏鸞笙時悵望。小亭花木夕陽移。</text>
<title>帶湖亭</title>,<text>窈窕亭前水。浮來楡站花。欄虛宿鷺入。松靜恠禽多。隱約帆歸海。虛明村傍沙。何當借葉舃。未老鍊丹砂。</text>
<title>繫舟登四仙亭</title>,<text>璇霄笙鶴去茫茫。仙譜人間異說長。珠樹亭空鷗夢淡。海棠汀㬉馬蹄香。消沈玉字蒼巖老。沿溯松陰畫舫涼。榼裏酒乾吾且續。龕僧且莫報斜陽。</text>
<title>楡站百川橋。遇新溪僧。能記余往年曝史之行。歷歷話尋山事。書此贈之。</title>,<text>長途旅鬢鏡中疑。猶有山門慧眼知。當日沙彌今長大。翰林那復少年時。</text>
<title>宿楡站。朝訪船潭。</title>,<text>閫切長身石。天開別體潭。衣裳潤龍氣。筇屐當鸞驂。猛沸深深日。幽參拍拍嵐。源窮且無厭。籠勝笑吾貪。</text>
<title>船潭。訪前日題名。</title>,<text>靑童在後老僧前。步或緣藤倦或眠。今我重來尋故我。碧山流水兩依然。</text>
<title>望日出月出兩峯</title>,<text>惆悵烏西兔復東。人生白髮劇忩忩。仙家若乏金光草。應許雙輪繫此峯。</text>
<title>摩訶衍。夜步七星臺。</title>,<text>玉笛聲寒繞紫冥。桂花風露滿禪扃。老僧隨我天壇上。閒掃松陰禮七星。</text>
<title>是夜。卽十五夜。月輪轉上月出峯際。衆香對受其彩。晃朗暎徹。遠望之。若千丈素練掛在雲霄間。葢遊賞者之未易覩也。</title>,<text>樹杪冰蟾放彩奇。衆香霜髻暎離離。歇惺只道斜陽好。恨未人看月上時。</text>
<title>摩訶菴。開戶對月。夜不能寐。</title>,<text>黃庭讀罷篆烟斜。薄夜風泉鳴更多。山髻俯窺千丈檜。月華穿度萬重花。齊州九點渾如夢。此路三淸未覺賖。巖頂鶴歸僧亦睡。隔林猶有一禽譁。</text>
<title>摩訶菴。開戶對月。夜不能寐。 其二</title>,<text>瓊壇醮散步天香。花影松陰滿意凉。何處人間無夜月。香城月色最難忘。</text>
<title>雨滯正陽寺。洞霞全罨萬二千峯。鴻濛無所見。悵然有吟。</title>,<text>芥子須彌法力神。如來千億歘藏身。情癡下界空回首。成毁茫茫孰僞眞。</text>
<title>已而。霞氣乍卷乍羃。衆香千峯。隱暎輕紗中。尤不覺欣然叫奇。</title>,<text>惚惚冥冥苦未詳。天公戲我故迷藏。憑樓一望堪惆悵。玉女微呈半面粧。</text>
<title>翌朝雨霽。登歇惺樓。</title>,<text>早起憑欄始豁然。洞雲寥廓日輪懸。虛明本體何曾損。依舊叢霄萬二千。</text>
<title>佛志菴。訪面壁僧。</title>,<text>何妨萬瀑吼。心靜自離喧。迎拜有雙釋。相看無一言。飯盂松屑冷。甘露井華翻。畢竟虛無學。那成報佛恩。</text>
<title>月夜</title>,<text>朝遊七寶暮蓬瀛。居止尋常白玉京。露濕鶴身叢桂冷。天團峯穴數星明。翛然月下僧俱立。定是人間雞旣鳴。新酒淮陽來栢葉。靈區何事不神淸。</text>
<title>眞珠潭。㝡爲八潭勝境。</title>,<text>浮彩玲瓏霽色宜。萬行瓔珞散離離。不知當日廬山瀑。能見香城倒影奇。</text>
<title>噴雪潭。氣勢㝡雄。</title>,<text>顚狂素沫欲迷人。交錯鎔潭立意新。白日高臨偏灑落。長虹陡折熟逡巡。騰散忽驚翻鶴翅。猛舂時恐損龍鱗。生香萬壑浮花到。不恨吾遊未及春。</text>
<title>碧霞潭。爲眞珠亞匹。潭傍。訪前日題名。</title>,<text>巖淸流潔色俱空。落處翻身忽作虹。慙愧風塵形役客。六年名住水聲中。</text>
<title>萬瀑洞</title>,<text>衆瀑香爐會。三山萬國名。風霆無晝夜。花檜盡虛明。路斲蛟龍窟。巖胚日月精。比丘能解事。潤肺捧茶鐺。</text>
<title>天逸臺。望萬二千峯。</title>,<text>元化洞中前度郞。天臺拄策送眸長。雕鎪上帝從心欲。惆悵如來失頂光。萬瀑尋常搖倒影。千奇怳惚入斜陽。端嚴丈石俱堪拜。可說當年米芾狂。</text>
<title>正陽孤燈。簷滴淋浪。開戶視之。林霞澒洞。但聞萬瀑水聲。如在地底而已。時夜已深猶有老釋在傍。</title>,<text>月暗仙山山氣多。永郞應濕紫雲車。幽龕照佛燈猶在。上界無鷄夜幾何。風鐸不勝終夕雨。石牀難掃滿身霞。無眠皓釋猶關念。恐損靈源深處花。</text>
<title>出長安寺</title>,<text>五步謝一石。十步謝一峯。老僧爲送我。偕度五里松。臨辭問前期。前期在秋葉。重到已六載。百年能幾入。出洞已惘然。將奈斷髮疊。所愧四大身。不及名在外。名揭正陽壁。身去入霧葢。</text>
<title>出長安寺 其二</title>,<text>出山何太戀。入山何太喜。吾心吾自求。吾不得所以。輿下百川洞。惄焉如有失。皁葢與馹騎。滿眼始俗物。豈不懷終老。奈此不自由。親老遊有方。主聖恩未酬。</text>
<title>吟呈淮陽府伯。以謝行廚。</title>,<text>北海東溟一笑過。鸞驂三宿太淸家。神仙火食猶多累。慙愧蓬萊費木禾。</text>
<title>赴屛衙。崇善道中。有吟。</title>,<text>于役六千里。半年今始歸。靑山野外斷。孤店雨中微。宦跡檀公策。鄕心萊子衣。民憂夜失寐。秋黍未全肥。</text>
<title>到樓巖。捨馬而舟。乙亥二月。陪兩老親。發比安衙。</title>,<text>春江起柁又新晴。鏡裏浮家自在行。徒御沙邊渾告別。相看聊復作人情。</text>
<title>舟中</title>,<text>捨却鳴騶放小舟。琴臺雲木杳回頭。靑天轉共鷗波濶。向日虛爲鳥道愁。景昃人烟多在潊。春寒渚柳未藏樓。恭陪栗里歸田興。且學張融盡室浮。</text>
<title>城西宅。期鄭玉壺不至。</title>,<text>城西春暮有佳期。僮掃苔堦婦洗巵。怊悵柴門眠報鶴。夕陽移在杏花枝。</text>
<title>喜雨十韻應製。乙亥四月也。時余以左副承旨。直銀臺。</title>,<text>蒲芽桑葉晩英英。潤物功深仰太淸。鳷鵲瓦霑先改色。鳳凰池活㝡聞聲。時丁休慶關宗社。天以嘉徵答聖明。近日廈氊勞旰食。亢陽疇畒損春耕。上辛祈穀黃流潔。亭午臨門紫極平。試看歡雷騰海域。摠爲甘霈滿王城。連畦麥縷姸姸吐。匝壠泉源的的生。簷滴遙連雙闕漏。衢歌先驗上林鶯。千村農務愁何有。五夜宸眠喜不成。宛爾南薰琴曲裏。侍臣詞什畫新晴。</text>
<title>病枕</title>,<text>床上書堆積。堦前雨滿盈。溪雲移枕近。庭草閉門生。病勢君王問。詩名世俗輕。靈丹何必遠。晨井有飛泓。</text>
<title>病起。與諸益遊鍊戎臺。</title>,<text>都城無多里。鍊戎稱絶境。病骨信一驢。意行乘霽景。歡言彼君子。相待掃松影。朱夏見霜雪。素石寬百頃。澄濤如見逐。次第飛下猛。塵纓須自濯。華念宜盡屛。玆遊良自多。勝流皆見請。臨流不知喧。我心本自靜。</text>
<title>官齋卽事</title>,<text>峽坼天容大。松深吏事閒。昬眠猶白晝。長物是靑山。峒牒書難解。村饑戶半刪。恭承勸農詔。時出立田間。</text>
<title>不得赴亡妹李室葬。獨坐書感。</title>,<text>朝曛嘿嘿倚軒楹。華髮東來長幾莖。露薤人生新馬鬣。井梧秋思又蟬聲。官貧奠物忱如薄。夢短悲懷語不明。淚外西風吹雨色。夜深添作峽江鳴。</text>
<title>雨霽月上。官居益覺淸絶。率爾有吟。</title>,<text>皎潔簾間月。颼飀松下泉。秋聲已絶峽。夜氣自空天。露濕庭如水。林晴鳥宿烟。鄕書阻山海。凝睇白雲邊。</text>
<title>次韻。復洪學士聖源丹丘別業見寄。</title>,<text>疎野日應甚。秋荷裁服新。丹丘留勝托。白眼任時人。容鬢看書換。盤湌仰糶貧。芳樽細雨恨。辜負去年春。</text>
<title>次韻。復洪學士聖源丹丘別業見寄。 其二</title>,<text>梧葉官居晩。秋蟬忽復嘶。樓開獨檜頂。江動遠烟西。事簡禽魚狎。嵐深郡國迷。長安夢亦怕。如海馬前泥。</text>
<title>李妹葬日雨終夕。鈴齋獨坐。和淚書此。</title>,<text>地上今朝雨。應從爾淚滋。稚兒猶寄我。夫子更依誰。貧窶生平恨。睽離死後悲。新阡近漢水。千古逝如斯。</text>
<title>李妹葬日雨終夕。鈴齋獨坐。和淚書此。 其二</title>,<text>后土眞無眼。深埋孝友資。老親惟送野。稚子豈隨輀。雨暗伊城外。天長漢水湄。幽明千種恨。只有淚緘辭。</text>
<title>京使過期不還。聞京師大水。三江幾入都城。人不得通涉云。</title>,<text>穿盡日邊眼。府城還閉門。遙聞積風雨。或恐飼蛟黿。萬慮蟲音暮。孤吟峽色昏。吾家溪上菊。能保護堤根。</text>
<title>獨夜</title>,<text>秋堂雲四面。幽遠水聲搖。村績林燈細。山螢菵露饒。感時風瑟䫻。愁暮雨蕭條。地僻廵旌罕。吾官非折腰。</text>
<title>遣閒</title>,<text>繞屋啾啾雀。墻陰是秫田。下車雲木裏。開府水禽前。書課添晨誦。秋聲損夜眠。時逢鄰太守。孤燭話依然。</text>
<title>卽事</title>,<text>強欲依官㨾。閉門笳鼓之。孱顔日相對。抱膝我何爲。暝竈香隨菌。秋庭雨養梨。遊天莽眇鳥。長與漆園期。</text>
<title>澗凉</title>,<text>寂寂府中坐。澗凉生我裾。功名尹麋鹿。心事夢耕漁。滯雨漢陽使。隨身韓子書。前村機杼急。應爲趁郊虛。</text>
<title>雨後夜坐</title>,<text>倦步銀㙜趨五更。偶因飛舃賦東征。官齋獨夜聽流水。城市向來無此聲。片片雲垂山郭暝。輝輝星掛柳枝明。遙聞聖孝先陵拜。多恐陰霏濕綵旌。</text>
<title>伊州雜詠。用記俗體。</title>,<text>聖代文治四百載。寰區禮樂化深山。每年鄕約村風盛。不待朝廷敎詔頒。</text>
<title>伊州雜詠。用記俗體。 其2</title>,<text>伊是貧州無以寶。等閒長物矗貞珉。年年地主皆碑役。利在官家害在民。</text>
<title>伊州雜詠。用記俗體。 其3</title>,<text>前春詳定澤蘇枯。恠事伊州獨向隅。官計民窮都不管。但能區劃幾靑蚨。</text>
<title>伊州雜詠。用記俗體。 其4</title>,<text>巖峒深深控海西。綠林豪客暗相提。自從討捕官兼後。暝裏村牛穩放堤。</text>
<title>伊州雜詠。用記俗體。 其5</title>,<text>五面加耕山火粟。戶曹勾屬事堪唏。公然別將都監至。浚得民膏意氣歸。</text>
<title>伊州雜詠。用記俗體。 其6</title>,<text>關東民力竭蔘供。半泄虛無半九重。無奈首醫催引用。營關飛下督先封。</text>
<title>伊州雜詠。用記俗體。 其7</title>,<text>儒案題名劣十餘。自能農業間能書。科塲闕却年年榜。咎在黌前不鑿瀦。</text>
<title>伊州雜詠。用記俗體。 其8</title>,<text>麋鹿人民共一村。白雲熊耳少塵喧。桃源始覺皆王土。進上催時吏打門。</text>
<title>伊州雜詠。用記俗體。 其9</title>,<text>溫湯十二氣蒸空。白玉芙蓉世祖功。沒世山僧懷舊德。至今供掃廢行宮。</text>
<title>伊州雜詠。用記俗體。 其10</title>,<text>村氓生理仰新麻。勘糴完徭準擬多。痛甚各廳求乞遍。官奴假使㝡紛挐。</text>
<title>伊州雜詠。用記俗體。 其11</title>,<text>耳麥秋收纔廿斛。居然稱號富家翁。朝廷新賣同知帖。官旨抄名勒索銅。</text>
<title>伊州雜詠。用記俗體。 其12</title>,<text>七月山蜂逬溜新。生香圈蠟大如輪。奸氓輒擬逃官納。藏得巖窠不泄鄰。</text>
<title>伊州雜詠。用記俗體。 其13</title>,<text>風憲秋來權不輕。烟家一一摘奸呈。恐被該房煩點退。暗將餘戶作人情。</text>
<title>伊州雜詠。用記俗體。 其14</title>,<text>氊笠金鐫勇字明。軍牢身手劇生獰。官家愼勿頻譏察。彤索揚時赤仄行。</text>
<title>伊州雜詠。用記俗體。 其15</title>,<text>山頂採桑高近天。山家辛苦護蠶眠。機絲未了公蔘急。預當松都賈客錢。</text>
<title>伊州雜詠。用記俗體。 其16</title>,<text>凶荒癘疫互連年。閭井蕭條少起烟。頭白遺氓新義起。秋來祈禱祭山川。</text>
<title>伊州雜詠。用記俗體。 其17</title>,<text>式年陞戶入都監。安土人情苦不堪。牌子招來謀計急。忽然成躃又成喑。</text>
<title>伊州雜詠。用記俗體。 其18</title>,<text>鞾帶軍官令板擎。明朝坐稟手雙呈。使君輒許權停例。滿意山光與水聲。</text>
<title>月夜。南漢贊上人至。</title>,<text>橋上相離歲屢移。塵埃欲廢鷓鴣詩。霖天得月情逾別。訟閤逢僧事亦奇。百曲穿雲應到此。千金傳札也如期。怡然一笑忘賓主。同是虛堂面壁時。</text>
<title>朝起開戶。山霧四羃。閭井桑楡。不知所去。但雞聲時在其中。泠然吟嘯。忽不省身在官居也。</title>,<text>淸泠神氣早開門。烟霧蒼蒼天未暾。萬壑千峯渾一抹。不知雞唱是何村。</text>
<title>小軒</title>,<text>井屋迤迤松四圍。小軒秋霽淨林霏。一溪流水少公事。萬疊白雲無世機。禁闥心懸汲長孺。郡樓山對謝玄暉。桐風近日夏衣薄。家在漢陽來信稀。</text>
<title>夜坐</title>,<text>愛趨新月色。楹外座頻遷。凉比前宵厚。僧歸故國先。蟲聲誰所使。江籟自能傳。遊宦看時序。懷哉栗里田。</text>
<title>李典簿 世翼 輓</title>,<text>藥下斯文會。奎星帶草堂。當時盛才俊。夫子㝡聲光。藹藹蘭含馥。英英玉蘊章。聯床期勉語。多在挽虞唐。</text>
<title>李典簿 世翼 輓 其2</title>,<text>宦拙宗親府。才高名祖孫。斯人竟餓殺。世道更堪論。背草三春暮。豐鋩萬古冤。棼棼霧葢底。淸氣可長存。</text>
<title>李典簿 世翼 輓 其3</title>,<text>蕭條藥老宅。人去草生墀。每到邀君話。猶憐似昔時。禁鍾簷際落。山景檜邊遲。更僕商量事。襟期兩自知。</text>
<title>李典簿 世翼 輓 其4</title>,<text>吾道今何似。如君又葢棺。殘書泥短局。奇氣了微官。八月忠江大。孤舟素紼寒。匣中流水曲。絃斷不堪彈。</text>
<title>卽事</title>,<text>三時有數牒。銅印間能開。急雨斜還直。幽禽去卽回。官貧疎禮節。客斷養莓苔。秋熟又新酒。前村笙管來。</text>
<title>秋雨</title>,<text>秋空已澄碧。此雨頗非時。細滴塘心見。寒聲葉上知。江平舍人石。雲罨朴公祠。田父煩愁思。天陰黍熟遲。</text>
<title>霧餘秋日。暄暖似春。藹藹可喜。時余將作省覲之行。</title>,<text>山氛忽通透。白日已懸空。黍稷深蟠氣。林塘穩不風。問程伊闕口。送客蔡陵東。留約陽陰峀。歸來及早楓。</text>
<title>終日待簿書不至。倚檻以睡。睡半餉。忽爲雨聲所驚起。身在亂雲中矣。益不勝悄然。</title>,<text>松陰睡起篆烟消。吏屧全稀柳外橋。微雨入簾秋淅淅。一禽啼檻晝寥寥。丹砂句漏前緣重。黃菊柴桑昨夢遙。窮峽泠泠寒事早。百家砧杵暮雲搖。</text>
<title>曉枕。聞雨聲。</title>,<text>寒蟲爭急雨。齊到五更啼。背幌幽燈細。穿雲亂水迷。端憂損秋稼。孤卧數晨鷄。暗覺虛凉入。門前有碧溪。</text>
<title>到官來。三朔閉戶。寂然若坐禪。聞廣福洞水石奇勝可遊。距廣福可四五十里。又有葛山溫井。跛躄者往往駄往而步歸。葢光廟所嘗臨幸處也。一日。秋深潦散。率然騎馬以出。日上松際。野氣泠然。令人有飄飄登仙之興。詩以記之。</title>,<text>東峯日上泬寥天。極目寒汀霽色鮮。催出府城籠謝鳥。笑麾朱墨蛻如蟬。江湖積氣孤舟濕。秔稻新香四野傳。秋晩名山幽契在。此行眞是吏兼仙。</text>
<title>午憇板橋村</title>,<text>鷄犬蕭條峽似扃。板橋斜日少人經。憇來楓岸山當面。幽處人家雲起庭。南石飈輪能我待。異鄕霜菊已秋馨。尋眞未掉蒼生累。強把農形入細聽。</text>
<title>馬上有吟</title>,<text>聞說溫泉秘地靈。片雲何處掩山扃。蕎花覆隴巖蹊白。匏葉籠籬板屋靑。秋峽農憂霜每早。暮江寒吹雨新經。空門不待參禪坐。曲曲塵緣已蹈冥。</text>
<title>佳麗洲</title>,<text>始脫深深峽。初成納納天。川風搖晩黍。野色散秋烟。遺策關防失。佳名父老傳。遭逢應有日。神鬼護多年。</text>
<title>旅夜識感</title>,<text>辛勤蜜熟可憐蜂。年少專城君不從。夢裏今宵猶髣髴。人間何處更聲容。窓寒蠟淚凝殘滴。月落風泉繞幾重。每度悲辭來藥下。攀書未忍便開封。</text>
<title>溫井</title>,<text>寶甃因王造。名泉眞宰功。源流成溥博。仁愛及疲癃。氣爍林盤霧。聲高筧墜虹。醫民我何術。沐浴愧微躬。</text>
<title>溫湯之側。以筧引水。落地可丈餘。辮髮入頭。仰受飛湍。頗久卽地有吟。</title>,<text>披襟開髮灌飛泉。無數恩波隕自天。堪笑相如無際會。金莖不許一盃宣。</text>
<title>甘露寺在溫井傍。卽行宮舊基。邑子來候。仍誦傳李承旨 衡萬 年前訪溫井詩。走次其韻示邑子。</title>,<text>樵翁峒客各歸家。蕭寺孤烟澹澹斜。虛籟入簾搖燭影。秋陰屯栢隱星華。靈泉水暖輕蔘朮。古峽官閒訪菊花。傲吏何須經世務。數枝猶足寄婆娑。</text>
<title>寺夜</title>,<text>樵僧歸後掩松關。月在西峯第幾鬟。羽化眞成棲物表。蟲聲頗恠效人間。擬除白髮須靈液。愁見黃花非故山。明發迢迢吟望眼。隨人直到碧霞灣。</text>
<title>甘露寺歸路。訪龜塘書室。書贈金生弘胤。</title>,<text>一笑聞絃誦。君家臨曲灣。雙旌謝溫水。片石訪寒山。粔籹迎賓喜。桑麻送老閒。歐陽獨秀出。常衮禮何慳。</text>
<title>入廣福洞。是日重陽。</title>,<text>圓似弓彎狠似鋒。洞門區劃費陶鎔。峯開半握爭千澗。巖絶高禽替萬墉。大器何妨差晩達。寒花故作太平容。刺紋倚市休分別。且喜霜崖葉正濃。</text>
<title>夢拜天顔。歷歷如平日。覺後月色滿庭。四無人聲。不勝悄然。聊以短述。</title>,<text>靑天如鏡月如霜。落葉流風夜正長。蘆簟松窓人寂寂。一簾河漢夢君王。</text>
<title>懶守</title>,<text>懶守愛眠朝起遲。強開南牖日高時。閒庭馬癢能磨樹。深院烏頻爲啄梨。絶峽無醫憂善病。丹丘有札荷論詩。故園黃菊多情緖。定待吾行開滿籬。</text>
<title>過平康</title>,<text>甲川滔滔如箭過。逝者如斯可奈何。簪組赫舃吾蔡門。勳業聲光動麗羅。官尊一代居鼎鼐。村占東岡長薜蘿。郭公門前槐柳合。裵令堂中鍾鼓多。廊廟林園進退憂。家乘野錄言非譌。後孫罔僕仍避地。江海浮家家阿那。秖今行將五百年。小子駐馬一悲歌。王謝堂構不可見。尋常村屋如鷄窠。往跡然疑塔刦壯。舊物戌削樊巖峩。子孫往往於今庶。迎我感淚還滂沱。君看以火傳於薪。薪火相仍千刦俄。</text>
<title>過平康 其2</title>,<text>吾祖平章德業尊。至今餘慶庇雲孫。居人或自稱同姓。遊子眞成返故園。金埒基荒空駐馬。甲岐川迥尙尋源。茫茫華表千年感。松栢秋陰接墓門。</text>
<title>馬轉峴</title>,<text>涼旭蕭蕭隱。高峯易洩雲。人家傍壠住。郡界向山分。物役何時歇。農憂到處聞。籃輿少意趣。哀壑葉聲紛。</text>
<title>暮津江</title>,<text>峽氣蒼凉正緖風。暎林飛葢曉光中。江流趁馬時離合。峯勢縈人與始終。朶朶雲成何郡雨。蕭蕭帆逐暮津鴻。長年送我煩相戒。遷路艱難愼普通。</text>
<title>昭陽亭</title>,<text>巖徑蕭蕭落葉深。扁舟繫纜始登臨。山容繞出團圓扇。浪態橫交委曲襟。覇國興亡惟鳥語。畫欄吟嘯自松陰。主人旌葢何村宿。渡口斜陽愁我心。</text>
<title>春川兪使君汝人 漢蕭。聞明日上官。留詩以贈。</title>,<text>君是朱顔我黑顚。御爐香裏共周旋。卽看銅竹還同道。方信銀臺未了緣。迥野日斜愁去馬。高樓秋早有鳴蟬。憐他二水來東北。合作亭前鏡面圓。</text>
<title>楊根安氏亭</title>,<text>楓菊秋深安氏園。小丘團結對龍門。東南天大何曾障。上下波寬遂不喧。老樹鳥啼雲羃䍥。歸舟人語雨黃昏。空欄一上堪怊悵。瓦落閒庭草沒垣。</text>
<title>奉慈親向伊州府</title>,<text>燀赫雕軒去。蒼凉綺陌長。專城兒尙少。揀日母仍將。惘惘瞻宸極。遲遲愛夕陽。此身皆聖造。無處不恩光。</text>
<title>爲議賑貸。發向營門。路中有吟。丁丑</title>,<text>民愁幾許載征軒。琴鶴殊非返故園。終古有生皆物役。荒年無計答君恩。春泥壞道縈泉脉。早燒空原犯荻根。勤懇絲綸神鬼泣。風埃奔走不須言。</text>
<title>司倉分賑</title>,<text>肉堆使君廚。飯香使君盤。此物豈下咽。試向饑民看。峽産苦不恒。値凶尤艱難。無朝又無夕。在在村烟寒。其面皆向浮。其服皆不完。匍匐命如綫。俯視鼻欲酸。催盛一瓢粥。先使潤喉乾。一室三四口。賑案抄以單。單抄豈我欲。穀少官力殫。哀訴紛未已。訴罷淚汍瀾。升升計日給。升窄日何寬。日昨哀綸降。十行見三嘆。聖后如父母。環堵爾須安。</text>
<title>天遊堂歌</title>,<text>朱墨吾眼闔。笳角吾耳聾。吾心有天遊。日日來坐天遊中。政事堂右小丘傍。一筇每與雲霞通。泉聲忽高還復低。憑軒睡罷形神融。邸人莫報風塵事。恐損我松栢淸陰楊柳風。</text>
<title>送李兄尙輔奉陪家大人入。金剛山歌。</title>,<text>壽星照我高堂上。七十二歲神精旺。去年之冬逐子至。雅志非爲專城養。東海東頭百八庵。秋來夜夜發夢想。小子不敢挽行李。一馬二僮凌千嶂。李兄半生父吾父。踊躍結束隨鳩杖。是時峽天新雨霜。赤葉暎人溪日盪。公事糺紛不可從。臨歧拜辭空悵望。萬瀑雷聲如在耳。衆香霜骨應無恙。希翁去後三十年。寂寂蓬萊氣悽愴。吾翁在前君在後。川神嶽靈喜相向。獨憐天臺桂樹陰。依依鳴鶴發孤唱。</text>
<title>前屯田歌</title>,<text>有鎛莫薅屯田莽。有種莫播屯田土。屯田豈不宜耕作。所畏監官猛於虎。監官云自都監來。吮民膏血甘如飴。山田甚薄稅甚重。赤棒耀威威四馳。愚氓頫首無敢違。糞田不足傾家貲。白雞黃犬更暇論。塲市賣鼎村賣匙。萬人身枯一人肥。爲公爲私吾不知。太守無如上司何。立視民死空嗟咨。五面人烟寂不起。荒籬敗屋靑山裏。誰將養人反害人。罟擭陷穽都在此。寡婦秋原哭且語。有鎛莫向屯田理。</text>
<title>後屯田歌</title>,<text>伊民昔以屯田苦。伊民今以屯田樂。屯田豈伊前後殊。昔稅苦重今稅薄。太守陳之聖主驚。絲綸字字陽春生。旣命何問度支臣。因之革去監官名。其稅有經不敢加。加者判不逃常刑。王言一下千人集。扶杖聽之皆涕泣。遂告而兄與而叔。重還故土安其業。上帝高居力何有。提挈官庭頌太守。太守奉令無所與。惠政惟我明明后。民乎盡力理屯田。秋來收穫爲春酒。男拜于前女拜後。遙獻吾王萬萬壽。</text>
<title>廣福行</title>,<text>伊州之北山水別。㝡是廣福稱奇絶。廣福之形吁可恠。此物天豈無心設。巨靈擘作三面峙。快劒利戟森相列。中開野勢廓有容。禾麻菽麥頗鬱鬱。大環微缺洞門通。衆水會作雷霆裂。演者爲潭怒爲瀑。素石受之明如雪。石上淸詩刻者誰。士元先生拈大筆。州人揀勝春與秋。前呼後應無時休。汝等但知遊賞樂。遇物那能藿食謀。吾觀域內多保障。險阻無如此地尤。若設重門嚴擊柝。飛鳥不踰况暴客。天下奇貨人不居。棄置一隅何寂寞。萬物遭逢會有時。古來材大未易識。</text>
<title>熊耳灘歌</title>,<text>百年耳聞桃花源。世外眞見熊耳村。靑山百曲雲萬疊。村屋如蝸人似猿。七月八月霜已至。生業不以西疇事。家家養蜂如養子。香蜜溜雪令人醉。鳳凰之臺㝡險絶。深秋栢子紛紛墜。中夜沐髮祭山靈。屋後往往蔘在地。黠者多採矇者少。出山貿遷何容易。有時受糴佳麗洲。道是府籍懸姓字。好將山稅納官家。歸來妻子與穩睡。阿誰浪疑淵藪萃。聖人在上人自治。但願官門不愛錢。使民生老羲皇天。</text>
<title>朴奉朝賀 弼琦 挽</title>,<text>名塲傾奪夢堪愁。格外翻身出急流。末路正當扶沮溺。聖朝猶許有巢由。雷封政化塵糠細。雲嘯遐情海嶽幽。回首終南矜式地。百年淸氣淚邊收。</text>
<title>尹生 光素 挽</title>,<text>逸價傾多士。淸標正少年。世傳詩禮業。家有父兄賢。天實生才大。神胡不汝憐。秋風第幾疊。蕭瑟篋中捐。</text>
<title>尹生 光素 挽 其二</title>,<text>憶試周庠日。驚瞻郢客辭。深知後生畏。那意故人兒。山水中心會。磁針一氣隨。風塵老知已。題挽哭如私。</text>
<title>家大人累月床笫之餘。纔得勿藥。而春事向闌。陪往前溪白石間。作煮花遊。與李兄尙輔拈唐人韻。用申慶忭。戊寅</title>,<text>藥𪚥三冬事。籃輿二月花。屯陰方自散。遲日不敎斜。春袂輕依草。晴烟細傍沙。南山多氣色。朝暮對官家。</text>
<title>奉兩老親。賞春衙後石城山歌。</title>,<text>春深伊州府。花暖石城山。日到天衢盡意長。鳴鳩乳燕皆好顔。昨日侍湯百憂纏。今日奉我雙親歡。山花煮出文武火。異香浮動翠松間。坐我全家極樂界。官門百事如等閒。呼兒汲取菊井來。公堂釀酒斗十千。再拜酌彼觥。獻我雙親前。餘者散與頒白民。共醉壽域煕煕然。</text>
<title>將賦歸。奉陪慈親板輿。遊廣福。</title>,<text>七發高堂喜。雙旌古峽晴。迎人白雲色。怡我老親行。春早桃花事。山寒水石聲。筇前寸草在。憐爾報暉情。</text>
<title>伊水淸 營門考績。有曰伊水爲淸。臨歸。戲作伊水淸一篇。贈父老爲別。</title>,<text>伊水流若空。從古淸如許。我來我去何關汝。誰將浪題品。見笑伊水神。父老惜別余馬遲。水亦有情鳴聲頻。水性隨時多變遷。愼勿學貪泉汨汨多誤人。</text>
<title>戊寅秋。移家藥峯。感念舊事。作長歌以記之。</title>,<text>南出崇禮門。稍西未一里。有宅負藥峯。乃是虛白成公之遺址。無學占之成氏得云。與國都相終始。岡麓迤迤緊抱。右股來逆長川水。俯視城南萬屋連。朝烟暮靄蒼然裏。屋後小丘結作臺。楓棠檜栢鬱交廻。此地文明天所鍾。姸峯如筆遙空開。聞昔虛白夜誦詩。宿客驚疑神仙來。虛白之孫不能守。百年賣作吳氏有。我昔委禽入吳門。先覩星雲藥山叟。藥山迎我國士遇。開軒講討兼師友。論治上溯皇王際。爲文肯落漢唐後。幾年盤旋杖屨側。此中雲月相識久。人事反覆那可道。林壑居然落吾手。浮世不盡滄桑感。遺宅還同衣鉢受。石丈無端壑舟移。壁書可憐蛛網厚。當時婉㜻東床客。入此室處今白首。嗚呼藥峯雖小地靈大。賴得成吳兩公傳不朽。我來續尾能不忸。</text>
<title>己卯春帖</title>,<text>明時遭遇意何長。經濟殊非利祿塲。前席有言皆孔孟。小燈開卷是虞唐。風波不管虛舟影。雲漢恒瞻滿袖光。庭木園花渾雨露。春來隨處領芬芳。</text>
<title>御題 蒼蠅月光應製 賜虎皮</title>,<text>香歇金爐瓦有霜。翟褕催整下匡床。蒼蠅巧自迷晨喔。玉免如何亂曙光。雖在宴私猶警戒。乍逢疑似便章皇。宮娥笑捲緗簾道。殿角銀河夜未央。</text>
<title>遙夜</title>,<text>遙夜鳴泉響屋東。一簾星斗霽華通。書籤藥𪚥流年感。人在虛堂蛩語中。</text>
<title>送洪君平 名漢 出宰三陟</title>,<text>長安雪後送行輈。歲暮離愁滿十洲。此別使吾如失手。君恩許爾暫遨頭。緣崖碧篠樓陰淨。障海丹岑郡勢幽。試問謫仙吟弄處。至今雲月爲君留。</text>
<title>卽事 庚辰</title>,<text>低烟黯黯亂雲斜。雨態徘徊遠樹家。松桂欲秋凉灑簟。陂塘送色暝搖沙。身閒自分耕漁樂。才薄元慚黼黻華。詩罷小童歸去晩。白門楊柳盡棲鴉。</text>
<title>濬川歌</title>,<text>天有銀河水。文采昭回九萬里。地有淸渭水。貫穿長安流不已。漢陽包絡大山川。左祖右社萬年址。衆水發源西北隅。一道鋪練王城裏。五間鐵鎖束其東。開閉惟視衰盛水。國初陶勻大費力。虹橋十二晴空起。邇來定鼎四百載。崩沙塌下無時止。一經潦過增一閼。厥坎往往平地似。有時莊嶽六七月。地上水高深沒膝。廟議紛紛苦不齊。聖斷揮霍無遺失。府庫金帛散不計。萬夫勇趨如箭疾。畚鍤騰騰直到底。標刻重出舊年月。移沙作阜高萬丈。大車小舟相磨戛。鸞輿臨視不知疲。水順舊軌何秩秩。兩岸十里如弦直。三營築石無虧缺。澄波演漾蔭楊柳。灝氣虛明照城闕。豈徒邦人免墊溺。惟應地氣善疏洩。夏禹鑿之我后濬。事有大小功則一。聖世爲政可反三。隨處疏通兼導達。美哉洋洋若不斷。磐泰宗祊寧且謐。</text>
<title>新凉</title>,<text>秋近銀河雨洗城。小庭梧葉已微鳴。二更人氣如醒酒。倚枕新凉萬戶生。</text>
<title>幽居</title>,<text>周遭藥峯勢。端妙此爲臯。閉戶人疑病。無官我始高。松陰淸滿屋。霞氣潤生袍。雲海冥飛鴈。時來一一豪。</text>
<title>雨夜詠懷</title>,<text>山雨鳴殘夜。颯然松石秋。江湖違歲晩。鬢髮上時憂。寂寂燈依幔。幽幽雲滿樓。橋梁亦可念。深淺素沙流。</text>
<title>送鄭亞諫 恒齡 宰長淵</title>,<text>松門淡夕照。小睡菊花間。忽報故人至。自言仙府閒。雲沙明遠海。風舶倚長山。但去莫回首。乘驄行路艱。</text>
<title>陪駕登北漢城</title>,<text>遊豫以爲度。昇平不忘危。山鳴洞庭樂。天接羽林旗。城郭三秋色。巖谿萬世基。緣雲覽體勢。鸞駕許遲遲。</text>
<title>曉吟</title>,<text>鍾起秋城遙殷床。世間羣動已全忙。如期餠媼籬通火。重利江童馬度霜。夢罷幽香黃菊近。天寒別意錦溪長。衾中暗理書窓業。舊誦詩文半欲忘。</text>
<title>送吳景參 大益 歸丹陽仙庄。夜坐書懷。</title>,<text>黃昬獨坐聽寒蛩。秋思離情一萬重。衰柳閉門生遠夢。白雲何處覓仙蹤。前期莫鎖桃花水。厚意能分太華峯。堪笑如今吾計侈。勛華結契復喬松。</text>
<title>送徐侍郞 命臣 使燕</title>,<text>騰踏飛黃滿意馳。長裾緩步似公誰。閉門幽夢名塲冷。前席衰容聖主疑。楡塞路長看落日。椒花節近問歸期。離亭笑語如平昔。不信方臨萬里歧。</text>
<title>送趙學士季𥁕 書狀赴燕</title>,<text>岱岳蒼蒼北斗明。漢陽燀爀舊家聲。百年冠葢盧龍塞。千古倫綱白馬城。可說春秋爲世業。不堪皮幣送君行。蕭條藥下桑蓬志。猶羡中原使者輧。</text>
<title>送趙學士季𥁕 書狀赴燕 其二</title>,<text>銀浦年年漢使歸。中原消息少光輝。魚鱗別舘沿河遍。羽獵單于在內稀。弱國綢繆能慮此。穹廬氣勢已全非。君行細察邊機奏。薪膽宮宵未解衣。</text>
<title>庚辰臘月拜畿伯</title>,<text>供世才名淺。爲官按使尊。承明非遠別。記注誦恩言。營幕臨街路。興居倚郭門。深知勞旰食。端欲急黎元。</text>
<title>辛巳十月。自畿伯內遷工曹參判。葢上命也。交龜之席。新伯金台 時默。以爲俄蒙賜對。上敎若曰。舊伯治甚善。卿其每事以舊伯爲法焉。不勝惶感。以一絶示新伯。</title>,<text>旬宣責重我何堪。虛負平生學召南。十一月中無畫一。更將何法與曹參。</text>
<title>十一月。特除都承旨。未數旬。因夭慘拘忌不敢進。蒙遞。十二月。自京兆亞尹。特授禮曹參判。牌招賜對。命進咸興。奉審和陵石物。葢以有北伯狀也。翌日初五。辭陛。初六。啓行。時又大雪。出東門。强吟遣懷。</title>,<text>豐沛園深霜露滋。禮官銜命下瑤墀。驚波忍說臨川感。華髮難爲出塞詩。晩雪細通東郭路。夕陽微斂上林枝。萱闈漸遠椒盤近。莫恠征軒步步遅。</text>
<title>豐田道中遇雪</title>,<text>藹藹如塵起。濛濛似霧廻。中峯紛變態。遙店莽難開。行旅尋烟急。歸樵渡水催。天寒駟馬客。王事日勞哉。</text>
<title>金化路中。遇鷹獵者。有吟。</title>,<text>呼鷹聲出碧松隈。雲雪岡頭蹴踏回。堪笑儒冠眞誤我。襜帷載得偶人來。</text>
<title>上披襟亭</title>,<text>吾生頗不俗。三上此名亭。雪下野橋白。烟生山縣靑。仙源終古僻。使節夕陽停。自在看漚鳥。何曾物我形。</text>
<title>鐵嶺。次老杜劒門韻。</title>,<text>鐵關固善雪。無如今歲壯。雕軒肩百夫。去作靑天向。絶頂値曛黃。遠海多異狀。頑雲漲無垠。隊隊崖谷傍。懷哉白沙謠。百年有餘愴。氷溜懸百尺。暝裏光遠放。凌兢改小輿。徒御膽欲喪。猛風欺畫角。有時聲忽王。王事且叱馭。何遽古人讓。關塞自玆始。帝鄕落千嶂。賢勞亦臣分。奚怨復奚悵。</text>
<title>高山驛曉吟</title>,<text>有役何時歇。無多此臘餘。曉風關樹響。曙月驛樓虛。忽忽長安夢。悠悠使者車。所經冬雪甚。前去更何如。</text>
<title>宿德源府</title>,<text>地以黿山盛。天連鶴野圓。發祥王跡最。交糴聖恩偏。郡閣窺滄海。行人拜赤田。尙思曾一宿。水樹盡依然。</text>
<title>烽臺</title>,<text>煙臺處處白雲間。坐睡烽軍盡日閒。惟有使星來往路。穩將砲響答靑山。</text>
<title>余於評事之行。到雙城舘。次從祖祖父希菴先生板上韻以揭之。今又以王事至。計其間爲八年矣。月夜徘徊。乃敢復次。以紓去國之懷。</title>,<text>南宮使節仗恩波。豐沛山河再度過。靑海百年無羽檄。畫樓初月有絃歌。鳳城天遠書來少。龍渡陽生雪坼多。一念君親長耿耿。徘徊如此夜良何。</text>
<title>澄淸閣。吟示趙按使和叔 明鼎。</title>,<text>東城一別歲華催。消息難憑驛路梅。營府雄臨千里闢。使車新自九天來。香凝宴寢絃歌進。月上轅門雨雪開。僚誼友情傾倒甚。暮街鍾動未言回。</text>
<title>按使再疊求和。立草以復。</title>,<text>冬至陽生葭琯催。驅車愁見隴頭梅。帝鄕回首杳何在。關塞隨緣今又來。未信塵埃爲客苦。好將懷抱向君開。咸山池舘多明月。不厭相隨日百回。</text>
<title>同按使奉審和陵。三疊求和。</title>,<text>賓鴻度盡壑蛇催。花老孤山第幾梅。臘雪迥連關樹遍。朝衣猶襲御香來。重城繚繞人烟合。賢主逢迎蠟燭開。並謁喬陵歸薄暮。聯翩何似禁門回。</text>
<title>晨詣德安陵。四疊示按使。</title>,<text>咸山觀裏曉鷄催。睡起排簾雪似梅。多病敢言原隰苦。小臣端爲寢園來。九疑霜露離離近。千佛星河黯黯開。計日重宸歸奏急。主人休挽使車回。</text>
<title>德安之行。適臘月十九日。是日。家大人生辰也。到萬歲橋。吟成一絶。用寓祈祝之誠。</title>,<text>嶽雪溟雲滿地陰。北堂歸夢曉燈深。天涯小子逢辰祝。萬歲橋頭不盡心。</text>
<title>樂民樓歌。留別趙按使。</title>,<text>樂民高樓天下壯。按使送我樓之上。樓上華筵拂雲開。樓下大野連天曠。是時竆冬十二月。山河漠漠玄陰漲。博山金爐烘獸炭。美人暖酒霞紋漾。四座姸唱次第起。離鸞別鵠盡怊悵。君贈我詩我贈君。醉墨爭多兩不讓。憶與君趍翔鳳闕。編次宸翰傍仙仗。豈意關河一千里。我唱君酬笑相向。樓臺信美非吾土。苦遭王事不相放。別酒未闌我先起。馬前雲雪滿千嶂。虹橋一渡卽天末。明日相思空悵望。</text>
<title>萬歲橋悵吟</title>,<text>肩輿草草下城頭。畫角黃雲萬里愁。裘帶綺羅相並立。不堪回望樹梢樓。</text>
<title>濬源殿</title>,<text>屛息瞻金碧。齋心拜渥丹。飛騰洗千古。談笑靖三韓。異氣叢霄轉。餘威瑟海安。洋洋降芬苾。龍駕儼雲端。</text>
<title>發鶴城舘。暮宿高山驛。風日陰冷。懷緖無聊。強吟以遣之。</title>,<text>旗脚稜稜朔吹飛。襜帷陡薄氷征衣。墟烟寂歷渾如暮。隴日悠揚苦少輝。霜鬢定從今夕化。星軺便作隔年歸。邊城莫以征行遠。恩重吾身本自微。</text>
<title>新安</title>,<text>新安萬峯裏。孤店冷蕭條。容易生千感。應難度一宵。天星窓影缺。籬雪角聲搖。西去明朝事。仍愁麥坂橋。</text>
<title>金城縣</title>,<text>以有蓬萊勝。於玆郡邑淸。烟嵐小亭立。魚鳥一川橫。經過每信宿。坐來無俗情。琴娥那記我。的的鬢添莖。</text>
<title>金化縣除夕</title>,<text>今日已云届。我行猶未歸。悄然孤舘坐。還與小傔依。客抱逢辰弱。人聲入夜稀。遙知兩鶴髮。長倚夕陽扉。</text>
<title>謹次首揆慶賀王世孫痘候萬順韻。以飾八域之喜。辛巳</title>,<text>卧內延醫起整襟。吉祥旁達囿林林。凝鑾喜氣春宮接。傍枕經聲晝閤深。泥塑不愆師傅敎。玉成端出祖宗心。新蓂又報舟梁禮。氷冸河洲好鳥吟。</text>
<title>甲申六月。陪家大人。率門生數十人。遊延恩門西巖泉上。前一日。約人各誦古文一篇而無問經傳諸子。人各製詩一首而無問五七言古詩近體。及至並如約。盡日劇歡而罷。仍名其巖曰詠歸臺。</title>,<text>王國生多士。吾門得俊才。明時際壽考。元氣好栽培。松籟衣巾集。泉華簟席來。遅遅化日永。絃誦澗之隈。</text>
<title>七月十九日。陛辭赴松京。留後少憇弘濟院。吟示來別諸生。</title>,<text>繡鉞臨關路。彤弓出禁闈。君恩此生大。歡趣去年非。城闕秋陰遠。杉松暑雨微。多慚諸子意。拚袂未能歸。</text>
<title>登滿月臺</title>,<text>樵彴迤迤輦路傾。秋笳咽咽不勝鳴。夕陽易斂高麗國。衰草全迷半月城。一統神威惟鳥語。八關高會但松聲。誰能描就荒臺障。持作重宸鑑戒明。</text>
<title>登滿月臺 其2</title>,<text>崧雲如恨又如嚬。金火人間海報塵。興廢未關西竺力。邪淫宜戒本朝臣。毬庭日落孤烟上。穄畒秋空白露新。試看竹橋橋畔路。至今芳草不生春。</text>
<title>登滿月臺 其3</title>,<text>悄倚油幢縱目初。悲歌落日意何如。人間尙有燃燈節。劫後難尋峻宇居。薄暮蘿陰生廢井。高秋山色滿遺墟。杜門舊洞相隣近。宏達宸謨爲式閭。</text>
<title>九月。蒙恩由往省竹山松楸。過坡山感吟。</title>,<text>竆天萬恨結荒丘。尺疏哀鳴感玉樓。不死更堪逢令節。餘生獨自過坡州。人間涕淚山河暮。野外烟霜草木秋。明發有懷仍不寐。旅窓寒月易西流。</text>
<title>西耤田候領揆</title>,<text>驛路連西耤。天文近上台。黃花傍馬在。白塔似人來。稅薄村烟盛。霜深野色催。九重憂十月。聞有漢陽雷。</text>
<title>十月之朢。乘月登南門樓。吟示睦幼選 萬中。</title>,<text>南樓更寥廓。絲竹半天疑。星月盈新霽。山河冷夕姿。籃輿繞城遠。銀燭下梯遅。靑石明朝別。霜飈短袂欺。</text>
<title>滿月臺歌</title>,<text>高臺歌一曲。歌竟酒一杯。世間萬事何足道。帝王之居成塵灰。伊昔神威王太祖。三尺一揮扶桑開。神崧之下大其城。天畔峩峩滿月臺。衮衣玉帶正南面。雲龍風虎紛交廻。新羅大國千年主。白日面縛臺前來。臺前四拜恭奉幣。王命解縛歸邸第。侯伯子男呼萬歲。大東日月光無際。鴨水朝宗鳥嶺剗。統三爲一期萬世。興亡滚滚可奈何。五百年光如水逝。鍾簴南遷市朝空。荒臺寂寂秋草翳。善竹橋傾碧血乾。顯節陵寒銀海閉。子孫若能世修德。覇業寧爲天所廢。聖朝方如日亭午。曷不念此苞桑繫。一興一替皆自作。勿謂與奪由上帝。</text>
<title>杜門洞歌</title>,<text>幽幽我洞邃。寂寂我門閉。門前有大路。云走漢水汭。漢水之上三角下。新闕大起何迢遞。其下千家復萬家。衣冠南去拜玉砌。聖人在上日月華。魚鱗雜襲爭權勢。我非惡簪笏。我非昧興替。人生且須從吾好。携手同車聊卒歲。豈無朱門入天衢。不如閉却吾門繩爲樞。百年門深不出脚。分遣子孫爲賈客。不見至今杜門洞。靑山歲歲春薇綠。</text>
<title>朴淵氷瀑行</title>,<text>世人但言飛瀑壯。今我來叫氷瀑奇。空中削壁千萬仞。懸氷下垂太劇危。誰將萬斛銀汞來。鎔注崖心一淋漓。皎如燕天一道虹。倒揷易水光陸離。又如赤池雪色龍。直立天半張怒鬐。飛瀑遊人皆可見。氷瀑天寒見者誰。病眼眩晃不定睛。白日照耀來射之。官人欲以娛我心。煎出大釜灌臙脂。仰觀雖似遜天然。片時亦足添異姿。坐久隱隱聞吟嘯。老蛟藏用卧在玆。霹靂雷霆在一夜。請看春來氷坼時。</text>
<title>大興山城歌</title>,<text>大興山高高接天。半日登登始登巓。百雉翔舞裂山脉。包絡雲霞勢連延。明陵之世柳將軍。操鍤身爲士卒先。高鳥欲過還自墮。可以摘星樓櫓邊。天端衆峯皆小皺。一泓遠海何蒼然。古人築斯良苦心。我來周覽體勢全。其中可容千萬甲。轉輸况有西郡聯。萬壑川奔常吼雷。千章木老不知年。朴淵汹沸水會處。粉堞往往龍氣纏。寺門高開欝相接。上方僧指幾百千。薪饒水積險如此。間路暗與靑石連。國之守城如得人。縱有蚩尤那敢前。松京玉帛與子女。緩急恃如防制川。中軍櫜鞬迎道左。汝輩能讀兵將編。試令砲人放大砲。巖額應聲如紙穿。但恨地非當路塞。恐敎胡騎走如烟。若使漢陽被圍急。此城安用金湯堅。</text>
<title>十二月。內遷藝文提學。臨發悵吟。</title>,<text>車馬遅遅雪後天。暮烟墟落更依然。川紳尙戀千尋直。崧月纔經五度圓。仙夢懶隨淸漏入。家聲虛竊藝衡傳。關心靑石峯前路。誰策綢繆獻廈氊。</text>
<title>乙酉五月。乞養除安岳郡守。奉家大人到臨津。江水新漲。舟中有吟。</title>,<text>臨津五月雨。江水入城門。敢說乘桴願。潛消去國魂。人烟遙嶼曖。龍氣舊陵昏。傲吏機心凈。輕鷗近不翻。</text>
<title>䓗秀</title>,<text>軒葢炎塵漲。澂然愛此中。危巖多障日。脩樾自能風。孤舘丹靑老。幽泉沆瀣濛。何年朱太史。鑱石筆如虹。</text>
<title>草丘道中</title>,<text>桑楡無限景。照我板輿行。毛檄年年喜。鮫珠事事榮。漫流皆穩帖。時物恰生成。不有忠兼孝。那由答聖明。</text>
<title>唐浦</title>,<text>孤舟上初日。唐浦已潮生。匕筯南陔曲。衣冠北闕情。山川官路㢠。禾黍野田平。暗覺州城近。官人曲曲迎。</text>
<title>丁亥臘月。與趙聖益 時謙，姪弘履，沈逵。訪奉元寺。拈韻同賦。寄沈貟外 墣。</title>,<text>已分朝參懶。能爲暮境閒。山空淺雪後。月小亂松間。流水那禁逝。淸樽未擬還。遙憐直省客。孤燭夢孱顔。</text>
<title>在竹州楸下。聞金君廷鄰捷司馬試。詩以寄賀。戊子</title>,<text>聞說南宮會。金生好擅塲。科名無小大。吾社欲輝光。喜氣春濃野。離懷雨滿床。當時盛文燄。楓塢白虹長。</text>
<title>楓壇。使柳河源拈唐人韻。</title>,<text>成氏有遺躅。百年猶此臺。文章向誰托。洞壑秖今開。棋局東隣至。烟花萬屋來。山童頗解事。沽酒暎林回。</text>
<title>拈唐人韻。與諸生同賦。</title>,<text>吾廬豈人境。山日似年遅。鳥近孤眠際。花飛悵望時。休官身始定。多病鬢先知。自笑冥心者。春來不廢詩。</text>
<title>兪秀五 恒柱 來宿。登楓壇拈唐人韻。</title>,<text>名園盛東洛。楓檜間成林。戀闕耕桑近。緣雲坐卧深。鶯花連酒氣。雞犬睡春陰。一笑騎驢到。欣然見爾心。</text>
<title>同柳河源登楓壇。拈杜韻。</title>,<text>跂石攀蘿未許歸。古壇松影落微微。近人啼鳥如相命。襯席幽雲故不飛。敢以林丘忘世果。祇憐經濟與心違。砌花軒竹添香色。更兌新醪笑典衣。</text>
<title>同諸生拈希菴集韻。同賦。</title>,<text>烟雲屢幻態。孤笑俯城門。倚樹時忘語。栽花每護根。鳥啼知境靜。僧去念山昏。小屋新臨水。須尋晝夜源。</text>
<title>與柳鵬之 雲翼，兪秀五。訪北漢。</title>,<text>千花披拂一驢通。山翠朝來半濕紅。滿地白雲僧夢冷。近樓飛瀑日華空。溫王宮廢生春草。上將壇高易晩風。希瑟小車元自得。百年眞樂與君同。</text>
<title>登東將臺</title>,<text>探眞筇屐莽相催。直到西林返照開。下界幾廻愁險路。中天第一上高臺。城含積氣濛濛立。海拂餘霞黯黯來。若道藍橋有仙分。如何匹馬半途回。</text>
<title>下山</title>,<text>草濶方知野。輿輕屢度橋。新成在平地。始恠宿層霄。川㢠能相趁。花搖更似招。笙歌隨暝色。街路不妨遙。</text>
<title>閒居</title>,<text>雞犬桑麻村巷斜。百年吾自愛吾家。客來先掃壇邊石。春去猶留葉裏花。堪笑飛鳶方嚇鼠。當時病鶴濫乘車。此生自斷還愉快。一任顚絲種種華。</text>
<title>崔進士 仁祐 挽</title>,<text>人生誰不死。君死士流驚。志業靑雲杳。詩書白髮縈。故家仍寂寞。上舍了平生。俊秀諸郞在。天心乃可明。</text>
<title>楓壇月夜。與諸生拈韻。</title>,<text>老栢遮塵當設扉。主人高卧宦情微。乍經風雨花猶在。悵對棋樽春又歸。初月徘徊松影活。暮烟寥廓市聲稀。含悽日覺鷗賢我。終古江湖無暗機。</text>
<title>兪秀五約燈夕來會。雨終日未果。悵然吟寄。</title>,<text>喜雨方時至。佳期誤夕張。自然生悵望。非敢恨淋浪。翳翳燈懸壁。濛濛雲在床。泉聲不可聽。偏起落花傍。</text>
<title>留題淸晏村沈姪壽海壁上。</title>,<text>滿頰龍鍾淚。新從竹郡來。悲歡吾妹老。天地此生哀。短髮荒荒對。昬眸颯颯開。孤舟又明日。何處獨登臺。</text>
<title>留題淸晏村沈姪壽海壁上。 其二</title>,<text>推著簾幃倒屣迎。相看忍淚已霑纓。容儀怳似爺孃侍。孤露偏深弟妹情。分宅暮年應至願。扁舟何事又歸程。𥠧孫亦解牽衣語。休負中秋月色明。</text>
<title>從淸晏村。迤北數百餘步。有泉石頗奇。樵牧睨以過之。未有賞其奇者。余甚惜之。策杖竆源得九曲。曲輒命名。詩以記之。</title>,<text>未到兩山口。已聞環玦鳴。埋光元地僻。懷寶自天成。淸淺時堪弄。飛騰勢忽驚。遭逢無早晩。從此滿香名。</text>
<title>宿道成菴。吟贈尹生克謙。</title>,<text>迢迢白茅室。寂寂小金仙。偶到逢君話。定知非俗緣。泉鳴孤燭外。鍾動數星前。愛爾淸明氣。詩成似舅偏。</text>
<title>舟下驪江。謝金使君 魯鎭 乘小舟載酒相迎。</title>,<text>檣影忽何至。相望水一方。遙遙認漁艇。冉冉近銅章。沙鳥餘觴醉。汀花並袂香。忘形半日話。端不到名塲。</text>
<title>舟中</title>,<text>孤舟西下彩雲端。六月江湖滿地寬。浪跡豈因明主棄。淸樽剩博使君歡。飛騰驟雨生何郡。凌亂斜陽碎急灘。剛恨梢工沈醉久。漏船消息任風瀾。</text>
<title>解纜望見。沈姪佇立淸心樓上。</title>,<text>漠漠欄頭立。依依樹底看。方成分手暫。已是欲言難。獨鳥歸烏峀。斜陽下鷰灘。巖廻忽相失。翹首若天端。</text>
<title>日落</title>,<text>日落天容改。風江益渺然。吾舟欲何宿。漁戶盡生烟。末路浮家好。中年愛道偏。梨川楡柳色。未到已堪憐。</text>
<title>大灘</title>,<text>天公亦多事。設此費陶勻。巨石蹲如伺。廻波沸若神。畏風淹賈客。澆酒拜船人。何似西江浪。眞成不測津。</text>
<title>斗尾</title>,<text>束立雙峯黛。齊趍百谷流。中含烟雨勢。西坼帝王州。開闢龍精聚。凝沈鷁路愁。操心在遇險。三老愼行舟。</text>
<title>戊子六月。除都承旨不進。上適臨殿敎曰。都承旨入肅。予當還內。不爾不還也。使十輩踵相接以至。余引義不敢進。日至暮。命黜補三水府使。卽地辭陛。出憇關廟。有吟。</title>,<text>未赴臨軒召。仍成去國遊。禁門寧不願。株守更誰尤。有嶺雲相接。無梁川可愁。斜陽關帝廟。城郭莽回頭。</text>
<title>李姪儒慶隨到抱川。泣涕辭歸。書以贈之。</title>,<text>臣罪實匪細。吾王仁且慈。黜補非竄謫。三水亦一麾。朅來鐵嶺路。險易已熟知。勝似灧澦堆。虛舟去阽危。束帶意欝欝。出郭便怡怡。吾無言幾微。爾何涕流離。歸去好守屋。一如我在時。書卷勤收拾。花石亦護持。</text>
<title>鐵嶺雲</title>,<text>鐵嶺雲浮在嶺頭樹。嶺雲曾灑古人淚。古人不在雲如古。雲兮雲兮何不去作人間雨。遍垂膏澤及斯民。霏霏每向嶺頭宿。愁殺古今遷謫人。</text>
<title>永興舘。復次希菴先生板上韻。</title>,<text>誰遣西江日起波。白頭羞殺此重過。城隅雨入陽關曲。馬首雲愁鐵嶺歌。衰病實緣爲客久。行藏終覺負恩多。孤臣夢裏猶嘗藥。非昔天顔近若何。</text>
<title>到北靑府。伏承還寢外補之命。志感。</title>,<text>靑海馬前濶。悠悠無盡期。那知自天召。還在半途時。歸路通雲樹。歡聲動竹絲。敎坊新曲譜。添得感恩詩。</text>
<title>戊子至月。除北伯。以臘月辭陛。赴營道中作。</title>,<text>牙纛非所榮。聲樂非所好。君恩滄海大。寤寐涓埃報。洪惟我國家。根柢在北道。今年虫食穀。其害浮旱澇。流民散踰嶺。豐沛戶半耗。玉食不遑暇。惻然念無告。進我文石陛。降以申申誥。臣拜蚤夜念。玄鬢箇箇縞。鶉衣與鵠形。塡咽鐵嶺道。啼呼願活我。苔蘚生破竈。十步一停車。勤勤以撫勞。交倉爲之發。北穀爲之漕。願宣我王惠。關海使丕冒。</text>
<title>己丑上元夜。步萬歲橋。</title>,<text>窈窕樓陰簇翠翹。肩輿徐導不嫌遙。月生四野無邊樹。人在三韓第一橋。寒雪已從堤上盡。春流微向酒中搖。須知此事非行樂。偶答良辰破寂寥。</text>
<title>廵到永興舘。復次希菴先生板上韻。</title>,<text>長橋二月漾淸波。問俗熊車帶雨過。江上風沙寒食節。天涯涕淚感恩歌。村當荒歲生烟少。路遇流氓駐馬多。愁見郊原楊柳綠。故園春事定如何。</text>
<title>題澄淸軒</title>,<text>征車四到古咸州。庭樹飛花晩更愁。每日風雲滄海近。深春簾幕燕居幽。天容似向松端盡。江勢疑從屋上流。仗鉞北門臣責大。莫敎行樂誤邊籌。</text>
<title>題知樂亭</title>,<text>苔徑緣厓步屧徐。小墻東畔落花初。樓臺秀出春陰際。城郭玲瓏晩照餘。鳥度雲飛渾莽蒼。天容野色與空虛。凝情莫恠欄頭立。經歲牙旌限玉除。</text>
<title>月波樓</title>,<text>駐節仍餘照。從軍憶舊遊。海圓全似抱。樓迥忽疑浮。莽莽誰能際。蒼蒼更欲愁。名區今夕會。聊與月輪謀。</text>
<title>歸田行</title>,<text>高牙大纛皆蒭狗。一踰鐵嶺無所有。惟是藥峯雲月色。百年與我長相守。淸風不盡壇邊松。綠陰如舊門前柳。堦庭花藥雖不治。餘香往往入戶牖。五雲蓬萊在咫尺。長樂夜夜華鯨吼。隣里喜我好跋涉。良辰携酒酒盈卣。門生喜我早歸來。五經問質羅左右。一笑頹然卧石床。世間此樂堪不朽。山不負吾吾負山。向來形役何其久。樂亭歌吹萬橋月。秋蟬已蛻寧回首。獨有飢氓仰哺者。思之不釋憂心怮。</text>
<title>中秋。同諸生訪鍊戎臺。乘月坐洗劒亭。得聲字。</title>,<text>漸露松端月。無情還有情。雲烟如吐納。泉石益文明。凉燠天時適。樓臺地勢淸。吾驢頗不俗。隨意立川聲。</text>
<title>又得來字</title>,<text>忘言乍駐樹梢臺。已有氷輪拂面開。八月巖巒晴颯爽。二更天水炯徘徊。忽驚身寄空中坐。不信吾從世上來。塵裏百憂都解釋。向時華髮爲誰催。</text>
<title>千秋節。上御德游堂。召見問安諸臣。命題君臣同會一堂中十韻排律。應製。</title>,<text>南山正對大明宮。御氣仍兼瑞靄籠。靑史分明稀此會。彤墀舞蹈匝羣工。高年異相瞻金玉。當日奇徵繞電虹。蓂吐十三秋正季。天臨九五日方中。從心轉益添遐筭。難老非關奏建功。聖念自來如履薄。謙光不許聽呼嵩。端門瑞旭罘罳動。便殿香烟黼扆崇。耆舊並趨頭似鶴。明良相得翼如鴻。思將金鑑規前席。願折瑤桃壽聖躳。春樹長靑東海濶。年年歡樂定無窮。</text>
<title>禁苑楓林葉葉紅二十韻排律應製 賜豹皮</title>,<text>動植煕煕各歲功。四時觀物藹宸衷。林䓗盡囿生成澤。粧點渾歸造化工。霜後試看千樹爛。掖西添得五雲紅。葳蕤上苑非無卉。蔭暎天墀最是楓。嫰葉知時滋惠雨。綠陰如畫轉光風。培來日月光華際。自在乾坤位育中。羲曆星移瞻大火。唐風歲暮咏寒虫。黃花瓦上明晨露。靑瑣門前落晩桐。物態已經重九節。穠華獨在大明宮。初成點纈傳霜信。漸作通紅耀晩空。龍刷赤鱗搖上下。鴉穿紫氣眩西東。叢叢綺閣濃成暈。的的層城彩散虹。香霧捲時齊晃朗。夕陽多處最玲瓏。宮娥欲拾臙脂出。輦路渾疑錦繡蒙。雨露自來多聖世。陶勻何獨賴天公。三時天籟靈春接。一苑祥光老宿通。剛識廈氊非玩物。試推元利驗成終。文章合引朝陽鳳。節序方流午夜鴻。紫洞流膏身幸際。銀臺授簡渥偏隆。那由將此斑斕葉。變作金光壽聖躬。</text>
<title>庚寅正月。拜大司馬。移家入南門內。留別藥峯宅。</title>,<text>我爲藥峯主。於焉十三年。藥翁已沒我繼之。此中林壑如欣然。高軒坐卧無不宜。四時雲物浩無邊。堦花弄影嬌禽集。壇栢交陰赫日遷。一園杮栗晨霜後。千家雪月枯筇前。已拚終牢丘壑盟。那知忽爲簪纓牽。珍湯日進領太醫。金印斗大居中權。且暫移家近象魏。非是名區少因緣。我方循除色惆悵。猿鶴惜去爭翩躚。待吾盡節事明主。歸來復掃石床眠。珍重英靈少寬假。不須馳檄北山烟。</text>
<title>解官訪藥峯宅</title>,<text>霖雨今年大。能無損此廬。招僮議補瓦。敎姪檢藏書。愧我歸何晩。有朋來不踈。休官且粥飯。吾意不求餘。</text>
<title>解官訪藥峯宅 其二</title>,<text>不見已幾月。吾廬似廢廬。壇空鳥遺毳。簷缺雨霑書。偶被簪纓累。自然來往踈。偏憐聳檜色。直上意猶餘。</text>
<title>藥峯宅。示諸君。</title>,<text>入城少歡意。出城有佳興。吾園誠易知。松檜擁盤磴。半歲始歸來。境靜心亦定。棨戟非吾分。巖壑與人稱。微吟陶韋詩。天籟澹相應。棊鳴鳥時窺。月上山不暝。詩朋夜有期。倚杖候林徑。</text>
<title>士述 弘履字 至自省峴郵。喜而書贈。</title>,<text>阿姪三十餘。蒼蒼已繁鬚。遊戲赴一官。身騎五花駒。嶺南多名州。樓閣臨長湖。奇氣不戀家。歷覽窮勝區。萊府夜宴開。鷄林春酒呼。求詩集如雲。盡是邯鄲姝。一笑掃百紙。飛管不踟躕。調戲爛盈軸。文彩世所無。按使見之歎。流譽滿上都。萱闈夜入夢。五月載馳驅。余時遂初服。屛居城南隅。松門窈以靜。白雲相縈紆。見爾我眼靑。談笑竟朝晡。跪誦道塗作。怳如聞笙竽。山河又秋序。颯然鳴井梧。分日有勝期。漢北紅亭孤。君馬且勿南。微爾與誰娛。</text>
<title>贈沈逵雲路 後改汝漸。時。雲路構書室。扁曰源泉齋。</title>,<text>老去交情托少年。臨風玉樹政堪憐。林跫多在鞍烽後。苔徑微橫鶴塚邊。奇字問時容載酒。小軒開處愛聽泉。請看喬木城南色。雨露春濡長欝然。</text>
<title>奉送三從兄 道恭 出宰定山。</title>,<text>二祖曾聯武。賢孫復此州。絃歌能似昔。霜露又兼秋。晝錦鄕園近。靑氊郡閣留。君看九里瀨。淸澈古今流。</text>
<title>曉赴藥院</title>,<text>怵惕宵眠未穩裁。如期兩睫自能開。家僮解事懸燈坐。院吏知更帶月來。南陌鍾聲有底急。西隣鷄唱似相催。君王只愛臣心赤。非爲黃歧問答才。</text>
<title>兪秀五至。仍與步月廣通橋。是夜。上適弛夜禁。</title>,<text>不分良辰閉戶愁。杖藜携客步橋頭。君王偶放金吾夜。星月高懸紫閣秋。朝罷紗籠通綺陌。天晴更鼓殷朱樓。方知大隱留城市。心若虛明境自幽。</text>
<title>秋日。同李正言 東遇，睦員外 萬中，沈員外 墣，趙員外 時謙，沈生逵，族弟友恭，再從獻恭，注書姪弘履，李姪儒慶遊北營。呼韻各賦五七言近體。</title>,<text>下驢帝壇側。滿眼林木靑。奇事城西客。待余溪上亭。谷虛巖欲抱。蓮動雨微零。朝市終年夢。泉聲始可聽。其二塵愁宦想已全微。一上巖梯步屧飛。山籟漸從秋後盛。市聲應到此間稀。林深忽欲移床坐。驢弱能容佩榼歸。不怕淋漓松雨至。瀼西新借綠簑衣。</text>
<title>吳景參諸君。宿弼雲臺下李氏亭。朝起馳赴。賦詩留壁。</title>,<text>一笑倚山木。淸詩蟬與吟。佳期無早晩。凉旭間晴陰。老杏仁宮廢。秋花泛翠深。泠泠石竇水。應照百年心。</text>
<title>吳景參諸君。宿弼雲臺下李氏亭。朝起馳赴。賦詩留壁。 其二</title>,<text>雲木有空籟。自然時一吟。蒼凉無畏景。隱約易秋陰。巖壑人煙遠。琴棋地勢深。櫚筇持借我。瀟灑見君心。</text>
<title>竹州墳菴書懷。示吳景參。壬辰</title>,<text>可念君驢小。春泥到處融。相隨三日至。哀慕百年同。歲月孤兒老。松楸一徑通。天時又寒食。沾灑向東風。</text>
<title>夜坐志感。示吳景參。</title>,<text>禁籍支離苦絆身。二年方始渡天民。增來鬢髮疑非我。種得杉松長過人。枯木餘骸猶此世。白楊微雨又今春。寢郞情事元相似。孤燭招邀百感新。</text>
<title>發竹山</title>,<text>依依初日翳東峰。寒食荒原雨氣重。忍遣孤墳在竆谷。獨將衰鬢出深松。山花濺淚濛濛濕。春草何心寸寸茸。步繞洞門忘擧趾。含悲暗想夢中容。</text>
<title>西津舟中。待景參至。</title>,<text>每年寒食雨如期。春水多於前渡時。珍重篙師休解纜。夕陽沙外小驢遅。</text>
<title>送尹侍郞幼文 東昇 赴燕</title>,<text>攀栢荒山月再彎。使車衝雪已西關。依依記得雲菴夢。殘酒橋頭送子還。</text>
<title>送尹侍郞幼文 東昇 赴燕 其2</title>,<text>百拜彤𥠧日上初。五雲低護一封書。滿洲太史驚相語。異氣東來擁使車。</text>
<title>送尹侍郞幼文 東昇 赴燕 其3</title>,<text>關樹蒼茫映紫荊。今年行繼去年行。燕金不載歸時槖。難弟難兄玉雪淸。</text>
<title>送尹侍郞幼文 東昇 赴燕 其4</title>,<text>玉策鴻名耀海區。大庭簪佩動三呼。九連城外朝天夢。應逐香烟近御爐。</text>
<title>送尹侍郞幼文 東昇 赴燕 其5</title>,<text>神皇陵墓鳥悲呼。銀海飛鴻定有無。東土臣民逢此歲。忍將皮幣拜單于。</text>
<title>鄭侍郞聖錫 光忠 宅。拈韻走草。癸巳</title>,<text>主人迎我下匡床。一院鳴蟬雨氣長。北闕歸軒乘晝漏。南隣奇制荷新觴。池塘晩色兼天凈。城郭秋陰滿地凉。隨意小驢扶醉返。暮烟園樹欲蒼蒼。</text>
<title>沈上舍 景錫 見訪。拈菊圃韻。</title>,<text>楓木吾園僻。獨行時掛衣。秋聲颯已晩。朝謁病來稀。山氣移牀近。榴香帶雨飛。詩篇有奇事。諸子未言歸。</text>
<title>月夜。同諸君拈韻。仍憶金伯瞻 光遇。</title>,<text>節序催黃菊。軒車返紫淸。簟凉疑野水。鶴夢散棋聲。素月如相近。微雲不敢生。遙憐東下客。詩思落江城。</text>
<title>李公會鼎運至。夜坐拈韻。</title>,<text>今夜天河淨。分明照我盃。關情菊花節。有客李霜臺。公事催人老。秋懷與子開。蒼然江海思。孤鶴數聲來。</text>
<title>鄭侍郞聖錫台至。拈菊圃韻同賦。</title>,<text>樽酒永今夕。交情當暮年。隨身一驢瘦。覔路小溪緣。霜氣傳秋蘂。禽聲在暝烟。南星夜夜色。扶杖每瞻天。</text>
<title>追挽金參判 勉行</title>,<text>堂空一哭罷。眞得七分能。孝友應難狀。衣冠尙有憑。明時門戶大。雲路弟兄承。恨恨幽明債。吾詩苦未曾。</text>
<title>洪尙書 重孝 挽</title>,<text>乾坤長嘯莽徘徊。何處如君更得來。奇氣志蜍曾不數。遐心賁育亦難回。朝端疎野君王識。晩境優閒水石開。聞說明廷方建極。令人倍憶濟時才。</text>
<title>洪尙書 重孝 挽 其2</title>,<text>靑門一路走丹丘。官罷何曾竟日留。塵刹非無明主戀。行藏直向古人求。荒村酒熟仍忘老。貧竈烟寒了不愁。未使田園饒歲月。那由巾篋溢瓊球。</text>
<title>洪尙書 重孝 挽 其3</title>,<text>年未懸車已叫閽。冲襟要與淡成論。山林鍾鼎從吾性。骨髓緘封感至尊。未得瞻天終結恨。雖令入地敢忘恩。鴻臚浪習宣麻唱。崇政門前日自暄。</text>
<title>洪尙書 重孝 挽 其4</title>,<text>去年蘆墅共登臺。久別相逢懷抱開。老我被留方執手。君平先起不勝杯。吟詩院落飛花入。岸幘林園返景來。勝會卽今成往跡。匣中流水使人哀。</text>
<title>尹參判 東昇 挽</title>,<text>縱道燕京遠。重逢還有時。九原爲此別。何處問歸期。歷歷天門話。依依驛使詩。空餘虎賁卒。相對說深悲。</text>
<title>尹參判 東昇 挽 其2</title>,<text>使我論諸彦。如君不數人。文章疲胃腎。綜密到根塵。鶚立羞刑墨。燕行洗槖珍。絲綸偏悼惜。聖主本知臣。</text>
<title>雨夜。同諸君拈韻。</title>,<text>孤燭無眠五夜中。衰顔借酒半成紅。一簾搖落虫聲集。萬屋蒼凉雨氣同。鍾後禁庭簪佩動。夢來田野水雲空。猶憐客鳳翩翩至。手種門前幾樹桐。</text>
<title>題沈汝中東遊詩軸</title>,<text>孤鳳琅玕盡。浮驂海嶽通。筇飛爭度鳥。骨瘦傲泠風。歲晩簪纓倦。天寒水石空。歸來詩滿袖。明燭起樊翁。</text>
<title>吳景參鍾後至。喜而拈韻。</title>,<text>期君不至怪君慵。獨數歸鴻澹倚筇。寂寂巷門聞一犬。蕭蕭步屧後疎鍾。菊花已欲今秋謝。樽酒何辭每夜逢。少選月輪如解意。淸光浮在屋前峰。</text>
<title>夜坐。次李柱溟叔昇韻。是日。叔昇諸君。臨姜君運永壙。還自衿川。</title>,<text>逝水誰能駐。悲歌對酒樽。寡妻歸海國。荒屋倚楓園。並馬詩朋返。孤墳野草昏。書樓今夜會。相視不成言。</text>
<title>李申仲基崧至。夜與諸君同賦。</title>,<text>窈窕南崖讀易窓。小庭松菊或成雙。晩來行飯葉投袂。曉起朝天霜滿矼。隣鶴過墻如識面。閒狵眠砌慣聞跫。他時更結禽魚社。何限人間山與江。</text>
<title>姜誠吾忱。至自溫陽。同諸君拈韻。</title>,<text>君歸證新菊。君到菊花衰。一笑花前坐。淸樽月下持。情深驛使札。氣逸海天詩。郡閣來時拜。吾兄應我思。</text>
<title>姜誠吾忱。至自溫陽。同諸君拈韻。 其2</title>,<text>高秋送之子。芳草馬前衰。琴匣愔愔閉。瓊華采采持。屢圓湖外月。多缺社中詩。歲晩來珍重。應緣兩地思。</text>
<title>姜誠吾忱。至自溫陽。同諸君拈韻。 其3</title>,<text>簿牒爾何攪。鬂毛吾轉衰。朝歸簾便下。睡起卷常持。鶴黠時窺閤。山嬌解入詩。人才與世道。歲暮浩盈思。</text>
<title>夜與景參，叔昇，伯崙賦。</title>,<text>朋來無次遞敲扉。坐處忘形語亦稀。金井涵秋方汃汃。菊花承月迥輝輝。病餘珂馬長年倦。愁裏霜鴻永夜飛。幽思撩人生悵望。金吾多事已言歸。</text>
<title>夜與景參，叔昇，伯崙賦。  其2</title>,<text>蕭蕭白板巷南扉。風漏時時來不稀。人似退僧長淡泊。門因佳客每光輝。黃花耐久寒逾艶。素鶴相親澹忘飛。堪笑此生塵刹念。江湖滿地未能歸。</text>
<title>夜坐懷鄭侍郞。用前夜廣通橋韻。却呈。</title>,<text>相逢便永夕。少別已傳書。惆悵今宵事。徘徊白露餘。幽燈時自落。歸鴈不曾徐。明日瀼西柳。莫敎無繫驢。</text>
<title>夜坐懷鄭侍郞。用前夜廣通橋韻。却呈。 其2</title>,<text>已偃南坊宅。全休北闕書。酒深垂老後。歌緩素秋餘。地僻棲雲迥。橋長步月徐。街童猶解敬。皆識鄭公驢。</text>
<title>禁體後。同睦幼選，兪秀五，吳景參諸君。拈韻試之。</title>,<text>吾病朝來廢襪巾。枉勞珂馬借比隣。衢樽十月涵元氣。詩社今秋多故人。瑞旭徘徊昌德殿。寒衾瞻望屬車塵。誰將酒數依金谷。無賴園樓晩景新。</text>
<title>季秋晦。聞雷與諸君拈韻。</title>,<text>秋日奔雷殷地聞。病夫無語卧侵曛。怱怱九月方成晦。黯黯千家盡入雲。財輔深知廊廟責。艱危莫負聖明君。憂時百念來孤燭。何事天端又鴈羣。</text>
<title>送士述坡州防禦行。是夜。諸君並集。拈韻。</title>,<text>銀緋官序漸爲尊。廟剡居然屬代言。防禦近來瞻地重。爾才能去答天恩。文治莫以彈琴縣。王甸須嚴擊柝門。不有君詩吾社寂。病懷搖落對離樽。</text>
<title>夜集拈韻共賦</title>,<text>公事何多急。吾廬此會難。烟霞三逕近。屛燭一樓寒。往往星垂葉。依依雨過巒。菊花渾欲老。珍重夜來看。</text>
<title>夜集拈韻共賦 其2</title>,<text>我屋編茅淨。秋情捨菊難。筇鞋通郭遠。星斗照泥寒。夕吹鳴踈箔。昏鍾殷白巒。詩成還意氣。明燭許傳看。</text>
<title>夜集拈韻共賦 其3</title>,<text>君馬犯昏黑。街泥能不難。霜華天氣晩。林籟我家寒。缺月通深巷。傾河照遠巒。秋聲疑乍雨。呼取小童看。</text>
<title>龜湖李兄至自禮山。盖趁進宴禮也。逢迎喜甚。拈韻共賦。</title>,<text>煙霞滿南國。寤寐碩人寬。尙憶梅前別。還成菊下團。酒慙貧主罄。詩見稚兒歡。明日簪花會。相看鬢髮闌。</text>
<title>沈景玄夜至。同諸益拈韻以試。</title>,<text>仙漏三淸暮。棲鴉苑樹還。明時叨地部。終日侍天顔。不有同聲應。難成卜夜閒。誰令丈夫氣。銷盡簿書間。</text>
<title>沈景玄夜至。同諸益拈韻以試。 其2</title>,<text>薄海昌辰際。遺宮舊甲還。衢樽涵鳳盖。華祝繞龍顔。侍從簪花爛。歌謠拊瑟閒。昇平生且老。歡樂玉堦間。</text>
<title>沈景玄夜至。同諸益拈韻以試。 其3</title>,<text>雲臺有眞契。吟嘯輒忘還。老我非塵客。主人多笑顔。隨身雲氣淡。繞夢石泉閒。丘壑蕭然意。蒼蒼眺望間。</text>
<title>沈景玄夜至。同諸益拈韻以試。 其4</title>,<text>初月應相戀。如期往復還。寒天每善病。小酒始開顔。井葉驚秋盡。街塵入夜閒。無端候虫語。斷續小屛間。</text>
<title>沈景玄夜至。同諸益拈韻以試。 其5</title>,<text>能事猶相促。君應悔不還。鳴聲悲口吻。腴潤損容顔。高燭偏憎短。彤毫一任閒。隣鷄太顚妄。隨意唱塒間。</text>
<title>沈景玄夜至。同諸益拈韻以試。 其6</title>,<text>君詩多雅度。壇坫古風還。歲晏懷中寶。秋生鏡裏顔。聲名吾社重。雲月藥峯閒。酒後尋常態。淋漓簟席間。</text>
<title>鄭侍郞至。同龜湖及景參諸君夜坐。拈韻。</title>,<text>松扉懶啓歲寒天。猶許朋來小燭前。翰墨有神垂老日。笙歌不盡太平年。霜淸獨秀三山色。月出全空萬戶煙。北闕明朝有賓對。思量民事敢爲眠。</text>
<title>又拈</title>,<text>君來方暇日。公退又良宵。隣逕通雲細。樓樽瀉月饒。醉投桐井轄。寒爇栗園樵。驢跡猶堪愛。霜深莫掃橋。</text>
<title>諸益夜集。拈韻賦之。</title>,<text>悟道年來願息交。已拚雲鶴與同巢。塵埃不廢靑山夢。衰疾那由白髮拋。風閤泠泠知夜冷。盆花的的耐霜敲。深樽未罄應無返。坐到明星放樹梢。</text>
<title>沈汝中遊海山歸。誇說津津夜。同諸君賦。</title>,<text>且置紅塵累。江山君馬豪。霜天觀海大。霞广對僧高。巖蘚靑留屐。溪楓絳染袍。南城未歸客。王事日如毛。</text>
<title>又拈七言韻</title>,<text>寥廓寒庭倚晩柯。人生對酒且爲歌。煙霜漠漠楓全老。鴻鴈冥冥秋已過。林定吏跫鍾後少。社閒人影月中多。潛陽滚滚應相促。莫謂竆陰奈若何。</text>
<title>夜集拈韻</title>,<text>雪月娟娟集。堦庭並作華。天寒驢背客。暮入畫中家。斗柄雲端仄。風枝箔外斜。周公遜尼父。富貴本非誇。</text>
<title>諸益並集。同龜翁拈韻夜賦。</title>,<text>地底潛陽不怕氷。先天消息閤梅憑。郭南人度蒼茫雪。林下門深寂歷燈。少日讀書奇氣在。邇來憂國素絲增。樽空不作初筵色。買酒墻西小婢能。</text>
<title>諸益並集。同龜翁拈韻夜賦。 其2</title>,<text>梅下論心玉映氷。掃空三籟几仍憑。千街雪暗時聞漏。遠巷林踈不庇燈。衰病廢衙閒始得。文章有氣老還增。靑衫幕府君休恨。從古能天人未能。</text>
<title>諸益並集。同龜翁拈韻夜賦。 其3</title>,<text>十月山川互霰氷。送君南去碧樓憑。上林歸夢迷寒樹。旅舘新愁落夜燈。杜曲親書無鴈度。完城妓譜有詩增。董生行裏千年感。薦譽明廷恨未能。</text>
<title>景參有期不至。夜遣叔昇。持令捉將來。與諸益拈韻戲賦。</title>,<text>兒避中門狵吠林。小牌飛到雪霜侵。通衢笑展忙忙步。小閤回憐黯黯心。吾社風流天下少。主人屛燭夜來深。樓頭坐席仍成密。次第長歌與短吟。</text>
<title>景參有期不至。夜遣叔昇。持令捉將來。與諸益拈韻戲賦。 其2</title>,<text>前年買宅近芳林。雙闕曨煙几席侵。公事卽今難浪跡。社詩中夜有同心。小亭茅換棲禽喜。幽砌雲生睡鶴深。篇不聯珠吾不寐。莫敎容易遠鷄吟。</text>
<title>景參有期不至。夜遣叔昇。持令捉將來。與諸益拈韻戲賦。 其3</title>,<text>城闉不信遠山林。嵐翠空濛日夕侵。隨分强爲今世士。有書能見聖人心。寒輕酒氣娟娟上。風定茶煙裊裊深。堪笑庭篁亦多事。夜來窓裏送微吟。</text>
<title>景參有期不至。夜遣叔昇。持令捉將來。與諸益拈韻戲賦。 其4</title>,<text>終風淅淅在西林。世道人才百慮侵。神鼎金丹吾未轉。寒天鶗鴂爾何心。病骸漸欲朝參懶。交契偏於年少深。眞趣將言還已忘。不須牽率强成吟。</text>
<title>夜與諸益拈韻</title>,<text>幽期瀼北與橋南。巾屨蒼凉半是嵐。巷曲家貧憐鶴去。窓前君到許梅參。仁王山暝同雲覆。都尉墻寒積素含。看取古人文史用。少年那敢負冬三。</text>
<title>又拈韻屬秀五。時秀五病咳新起。</title>,<text>君何來冒雪。咳嗽得無添。驗瘦先看帶。防寒急下簾。才應稱黼黻。吾欲置深嚴。浩浩長歌坐。詩淸綠酒兼。</text>
<title>雪夜咸韻告功。適孟冬之晦。諸子並集焉。</title>,<text>昨夜東園雪。騷騷響老杉。瓦溝全似合。堦縫巧成緘。瀅澈通橋水。虛無紫閣巖。思歸吳會客。多恐滯征帆。</text>
<title>雪夜咸韻告功。適孟冬之晦。諸子並集焉。 其2</title>,<text>心期歲云暮。怊悵撫庭杉。珍重君民計。平生骨髓緘。螢光依日月。萍跡寓廊巖。且駐要津駕。須尋學海帆。</text>
<title>夜集。送叔昇南歸。</title>,<text>半日無君已惘然。歸期况指月新圓。年光晼晩呈三賦。社會蕭條少一篇。孫石風豗氷接海。金鰲山瘦雪縈天。林窓但使親燈火。遠別何殊在我前。</text>
<title>又拈</title>,<text>人事且離合。路歧縱復橫。孟冬方雪意。中夜有風聲。久客衣難授。晨征病易生。孤燈與小酌。歲暮自深情。</text>
<title>朝退。秀五，景參待我不歸。喜拈觀海韻。同賦。</title>,<text>西淸日晩霽華通。遠識吾園銀杏東。禮樂商量三代際。軒車來往五雲中。池塘漠漠輕飄雪。簾幕垂垂靜不風。賺得君留還永夕。社盟珍重百年同。</text>
<title>夜集拈韻</title>,<text>勛明華哲幸遭逢。涓滴能爲大澤容。冬至衣冠雙闕漏。時平消息百年烽。知心檜栢天霜傲。得意烏鴉苑雪衝。社裏玄珠人盡握。吾方入海喜觀龍。</text>
<title>夜集拈韻 其2</title>,<text>不願乍離長願逢。朋來未語已歡容。衣巾半挈南城雪。履屐多爭紫閣烽。舟近每憐風力戲。星高猶許劒光衝。虛紆席上奇珍滿。慙愧吾門不是龍。</text>
<title>至日。同諸君拈韻。</title>,<text>觀物軒深日月遲。玄機暗賾耦兼奇。華封祝聖輕千歲。繡衮親民坐午時。苑樹祥輝雲裏得。窓梅喜色枕邊知。天心酷似詩家事。回斡貞元好趁期。</text>
<title>卽事</title>,<text>陽至時方泰。天臨事亦稀。紅雲通鶴駕。瑞雪近龍衣。劒佩寒聲集。簫韶異響飛。紗籠帶暝色。歌舞百僚歸。</text>
<title>至後夜集。誠吾將歸。</title>,<text>文史三冬足。情親四世餘。今年始及第。一月與同居。雲雪驪駒小。江湖鴻鴈踈。因便有地主。莫遣少來書。</text>
<title>夜集。奉送龜湖還山。</title>,<text>馬首同雲萬里齊。蕭蕭客路入湖西。今年再奉連枝會。明日重尋叢桂棲。生理邇來秋不熟。文章老去氣難低。淸樽孤燭終南話。恐報寒窓第一鷄。</text>
<title>夜集。奉送龜湖還山。 其2</title>,<text>雲氣溶溶松影齊。君家知在華山西。身閒不慣東華夢。梅瘦應分半榻棲。妻老尙謀斟酒暖。兒歸先遣下帷低。書樓獨有相離恨。月落嚴城又曉鷄。</text>
<title>夜集。奉送龜湖還山。 其3</title>,<text>莊生物論苦難齊。世界悠悠東復西。聖代爭言皇極立。吾儕隨分碧山棲。橋頭雪暗離樽冷。馬首氷生漢水低。野鶴盤空馴不得。人間何限稻粱鷄。</text>
<title>卽事。同諸君賦。</title>,<text>歸來晃朝服。月色上天街。壽域君王聖。衰年際會佳。文章晩結社。履舃夜盈堦。獨有西湖望。難爲歲暮懷。</text>
<title>卽事。同諸君賦。 其2</title>,<text>黃昏一驢小。越陌又穿街。久別情何間。相逢語每佳。酒香梅底榼。筇落雪中堦。宛轉同聲曲。明燈照此懷。</text>
<title>卽事。同諸君賦。 其3</title>,<text>龜老有行邁。蕭蕭霜滿街。江湖馬蹄凍。雲月峽容佳。歲色看靑鏡。天香夢玉堦。今宵孤店裏。被冷若爲懷。</text>
<title>近因龜老還山。詩社頗散落。朝退。公會見訪。意甚勤也。拈韻同賦。</title>,<text>黃昏依舊社朋來。笑勅山妻更洗盃。歲暮人情傷遠別。夜閒詩壘喜重開。天寒晝接何曾簡。月落朝衫每被催。珍重小梅如碩果。枝枝含得嫰陽回。</text>
<title>龜翁歸後作數日惡。季和，雲路至。悄坐拈韻。</title>,<text>送君風雪中。馬跡門前在。獨有早梅花。依依寒影對。</text>
<title>龜翁歸後作數日惡。季和，雲路至。悄坐拈韻。 其2</title>,<text>張籍病如何。閉門南在巷。歲暮百憂生。蕭蕭妻子對。</text>
<title>二十二夜秀五至</title>,<text>江湖有風雪。前日送歸人。見爾來如舊。使余懷更新。壑蛇留不住。雲鶴杳難親。自笑簪纓者。忩忩禁漏晨。</text>
<title>景善，幼選，聖著，景玄見訪。拈韻同賦。</title>,<text>嫋嫋騎驢客。烟中稍可分。天時方近臘。山氣每同雲。病起憐梅動。詩成遣鶴聞。須君數來往。於此少塵紛。</text>
<title>景善，幼選，聖著，景玄見訪。拈韻同賦。 其2</title>,<text>吾家近藥峀。半華與君分。縱道移城市。終然夢水雲。每當更鼓下。剛喜屧聲聞。惠好應携手。非關雨雪紛。</text>
<title>景善，幼選，聖著，景玄見訪。拈韻同賦。 其3</title>,<text>依依芳苑樹。春意欲三分。綺陌連雙闕。緋袍近五雲。珍湯香每捧。天語細猶聞。軒騎歸家晩。星華袖上紛。</text>
<title>景善，幼選，聖著，景玄見訪。拈韻同賦。 其4</title>,<text>長安夜多霧。城郭未全分。巷僻猶留客。家貧許養雲。天河盃裏轉。林雪燭前聞。慙愧詩書事。虛名到白紛。</text>
<title>二十六日。聖益，景參至。</title>,<text>寂寂凝神衆妙門。枕邊城市摠收喧。蠶崖欲雪天如暮。豹壁無風臘亦暄。離夢長懸湖上樹。佳期不盡郭南村。詩棚酒社從吾好。餘外忘言勝有言。</text>
<title>士述自坡州入城。喜而拈韻。</title>,<text>惠嶺多氷雪。汝行無乃寒。酒應憂國細。言是解官難。捧糴寧如意。迎賓定少歡。何時栗里宅。松菊與相看。</text>
<title>士述自坡州入城。喜而拈韻。 其2</title>,<text>有宅應如廢。迎門老僕寒。况當長至過。經得數宵難。我與須同宿。朋來且盡歡。三冬詩滿篋。爛漫許君看。</text>
<title>又拈七律</title>,<text>詩成一一破愁顔。朋酒尋常豹帳間。夜久坐因黃綬密。燈深梳得白頭閒。天風乍起先聞檜。臘雪輕來不改山。莫道終南家近住。曉寒如此未宜還。</text>
<title>夜集拈韻。時。余纔解藥院提擧。</title>,<text>內院岧嶤傍九天。提調班近御爐前。身搖玉佩趨三晝。手奉金光祝萬年。殿陛慣尋行路燭。閤門時假二更眠。縱蒙恩解心猶繫。衾裏遙驚曉漏傳。</text>
<title>夜集拈韻。時。余纔解藥院提擧。 其2</title>,<text>白屋蕭蕭易暮天。一筇徐倚數星前。江湖緬邈嗟垂老。經濟差池暗惜年。府牒漸多秋後事。君恩新借曉來眠。淸詩秪爲閒愁遣。寫罷蠻牋莫浪傳。</text>
<title>夜集拈韻。時。余纔解藥院提擧。 其3</title>,<text>蠶岳烽收暝裏天。興居安穩小屛前。宮中瑞莢頒新曆。樓上連枝憶去年。曉雪欲猜棲鳥夢。夜寒應損老鷄眠。兪狂趙醉終南事。消息閒憑黠僕傳。</text>
<title>六日夜。諸君見訪。拈韻屬李幼文 東郁。</title>,<text>南城騎馬不言遙。的歷林扉月下搖。念我已當衰懶日。如君應飾聖明朝。鶴樓孤絶經周覽。𩣭步工行入漢謠。煖屋氍毹渾可寢。笑聞簾外北風驕。</text>
<title>六日夜。諸君見訪。拈韻屬李幼文 東郁。 其2</title>,<text>華氍留客夜方遙。風幔樓頭暗自搖。小閤梅花看欲暮。廣通雲雪又連朝。慣賓孤鶴先知報。解事寒鷄懶不謠。琴裏莫停招隱操。上林終古老鴉驕。</text>
<title>六日夜。諸君見訪。拈韻屬李幼文 東郁。 其3</title>,<text>臯兪夔咈定非遙。白岳長靑海不搖。別殿淸齋當臘日。禁城佳氣識煕朝。珍湯細合千年液。春帖爭傳萬姓謠。聞說使車經鴨水。樂天非是畏天驕。</text>
<title>六日夜。諸君見訪。拈韻屬李幼文 東郁。 其4</title>,<text>南華看罷好逍遙。三籟何曾靜裏搖。坐處雪花應不夜。曉來詩草又兼朝。人間復有吹臺會。絃上羞參列國謠。星月街頭寒更重。流霞增價入唇驕。</text>
<title>六日夜。諸君見訪。拈韻屬李幼文 東郁。 其5</title>,<text>簷星忽近復如遙。霽後分明萬影搖。靜坐道從中歲好。向來耕負上平朝。三冬約略看梅會。千古慇懃伐木謠。聖代疎狂容爾輩。不妨貧賤向人驕。</text>
<title>六日夜。諸君見訪。拈韻屬李幼文 東郁。 其6</title>,<text>書中休道古人遙。述作吾儕彩筆搖。藥餌強扶玄晏病。衣冠時下紫宸朝。霜深怪虎連宵跡。春近幽禽得氣謠。樓上留君君莫返。終南去路曉寒驕。</text>
<title>六日夜。諸君見訪。拈韻屬李幼文 東郁。 其7</title>,<text>西巷南城折簡遙。蹇驢還笑坐如搖。似君詩價傾昭代。于彼山遊選糓朝。樂事幸專垂老境。餘閒長誦感恩謠。園霜郭雪終難屈。天下無如檜栢驕。</text>
<title>八日夜。會集拈韻。</title>,<text>小屋徵吾懶。經年始改茅。老眸纖字擲。危齒軟飡抄。勝約開山謝。塵機洗耳巢。三冬狂不寐。詩就任羣嘲。</text>
<title>夜集拈韻屬景參。</title>,<text>樓上悲歌者。天寒樽有醪。堯蓂紛不息。羲馭一何勞。靜閤昏鍾遠。嚴城夜雪高。殘書猶在手。努力檢差毫。</text>
<title>送沈雲路之任歙谷</title>,<text>靑門東出雪嵯峨。起視晨星奈別何。吾社三冬盛文藻。爾家今日最恩波。天端水黑蠻帆小。沙際雲深蟹火多。怊悵紅塵覊絆住。那由去聽武城歌。</text>
<title>臘日。諸益夜集共賦。</title>,<text>踈林接翅有歸鴉。尺素分傳郭外家。如約月華同客至。盡情梅影爲君斜。寒輕澗曲融殘雪。春近鍾聲泛彩霞。錯道年來能靜坐。二更詩就却生譁。</text>
<title>臘日。諸益夜集共賦。 其2</title>,<text>駱下人隨訛尾鴉。松門莫掩瀼西家。廚喧軟飯香初動。酒重新詩字半斜。爲客定應緣賣藥。有山端不負棲霞。終南此夜千金直。明月池臺暫息譁。</text>
<title>鄭侍郞月夜見訪。喜與諸益拈韻。</title>,<text>何處無新月。慇懃訪我堂。僮來掃雪急。吾喜攬衣忙。松老風前立。梅淸世外藏。相期有明德。皓首以難忘。</text>
<title>鄭侍郞月夜見訪。喜與諸益拈韻。 其2</title>,<text>丈人顔色好。安坐且中堂。巷路何曾遠。肩輿本不忙。燭來巢鶴避。月上霽河藏。無數長安屋。吾居君未忘。</text>
<title>夜集卽事</title>,<text>雲雪初消九陌平。故人佳約滿南城。李君亦自楊州至。芝箭多從藥下生。士論同歸吾社盛。簿書何損道心淸。三冬欲盡詩無盡。隨意華燈硯北明。</text>
<title>十二月十五夜。諸子並集拈韻。</title>,<text>冠盖繁華滿洛城。有詩爭似我樓淸。愛看和璧寧論價。解賞西施不待名。邀得南街兼北巷。直從秋仲到春生。人間此樂殊無敵。遮莫簾前曉漏聲。</text>
<title>十二月十五夜。諸子並集拈韻。 其2</title>,<text>聞君來往北山城。衝着烟霞履舃淸。天籟颯然粼酒氣。雲臺突爾敵詩名。方殘壑雪寒猶盛。未落巖楓暈欲生。剛被岳靈供異事。錦囊無恠有新聲。</text>
<title>十二月十五夜。諸子並集拈韻。 其3</title>,<text>纖雲初散月臨城。簾閣翛翛道氣淸。會處家貧稀別味。班心年老泥虛名。梅芬暗覺深宵異。澗脉新從近日生。借問世間何事樂。陽春曲裏有同聲。</text>
<title>十二月十五夜。諸子並集拈韻。 其4</title>,<text>秋來不出午門城。孤負南厓水樹淸。經傳自然忘老至。丈夫堪笑以詩名。朝朝邸報俱閒事。夜夜樓朋半瘦生。何限世間絲與竹。古人惟數匣琴聲。</text>
<title>十二月十五夜。諸子並集拈韻。 其5</title>,<text>孤舟九月下江城。舟上依依夢紫淸。贏得聖君三晝接。繼來吾祖百年名。東湖畫舫明時盛。白屋書燈永夜生。啁哳村謳兼里唱。莫敎容易混希聲。</text>
<title>十二月十五夜。諸子並集拈韻。 其6</title>,<text>終南松翠傍寒城。嵐氣排簾夢亦淸。高閣夜筵參月色。燕居春縷揀香名。經冬歡伯心惟許。每歲梅兄面不生。斂盡羣囂猶側耳。西流河漢欲晨聲。</text>
<title>十二月十五夜。諸子並集拈韻。 其7</title>,<text>偶爾吾居近市城。吏人時破玉塵淸。書樓日月淹詩卷。病枕興居檢藥名。望裏山河仍歲暮。社中離合忽愁生。東溟本與西江接。去後洋洋報政聲。</text>
<title>十二月十五夜。諸子並集拈韻。 其8</title>,<text>籠鳥無端落禁城。十年空憶海山淸。塵埃我且隨流俗。今古天應忌大名。可道傳經似劉向。須知齊物學莊生。中宵一氣神如許。月上高樓斂市聲。</text>
<title>十二月十五夜。諸子並集拈韻。 其9</title>,<text>高閣迢迢對北城。白雲分作巷門淸。新春欝壘催頒瑞。臘日恩丸亦有名。吾道江湖殊杳杳。天機梅柳欲生生。如今始覺移風易。河內謳傳幾處聲。</text>
<title>十二月十五夜。諸子並集拈韻。 其10</title>,<text>十月雙旌出馬城。臨津江水縣前淸。雷封轉入羲皇世。天闕俄登單父名。能復新詩梅底得。也應離夢雪中生。白門楊柳東風早。佇待西來五馬聲。</text>
<title>十二月十五夜。諸子並集拈韻。 其11</title>,<text>的歷明河下遠城。曉來心骨不禁淸。長年實有江湖夢。向日眞慙館閣名。五夜詩愁孤燭落。三淸勝約白雲生。玆遊恰是昇平譜。隨處長歌與緩聲。</text>
<title>十二月十五夜。諸子並集拈韻。 其12</title>,<text>簾外白山山上城。四時眺望一般淸。酒樽棊局少公事。梔子冬靑非俗名。氷澗欲添春意動。雪庭無數履痕生。家僮恠我顚狂甚。報道鳴鷄多遠聲。</text>
<title>十七夜。與諸益同賦。</title>,<text>簡略幽居事。頭邊四疊屛。玉淸聞子珮。梅瘦較吾形。懶欲辭卿月。寒猶拜老星。絲綸多喜語。臘雪已三經。</text>
<title>同諸子拈韻。送李孝溟還鄕。</title>,<text>吾居不讓喚詞林。盡日文虹破積陰。囊裏札砂聲價重。門前桃李歲年深。菁華喜爾難兄弟。少小爲詩學李岑。今夜浩歌歌惜別。一樓孤坐遠鷄侵。</text>
<title>同諸子拈韻。送李孝溟還鄕。 其2</title>,<text>改色城煙藹遠林。天機不息遞陽陰。思量世事眠仍少。扶護人才意亦深。雲木送寒當別路。書燈照夜宿何岑。君歸爲向庭闈報。離夢尋常曉鼓侵。</text>
<title>丁法正將赴豐基。乘夜來訪。與社中諸人。拈韻共賦。甲午</title>,<text>逸價無今代。同聲有古歌。官尋竹嶺遠。詩在御床多。未忍輕爲別。仍成屢見過。深知宰松桂。一似卧烟蘿。</text>
<title>翌夜又集。法正期不至。悵然有述。</title>,<text>東風吹雪浩無邊。萬戶樓臺盡皎然。何事盃樽違卜夜。定知離別動經年。春星撩亂墻頭樹。客路蒼茫鴈外天。斟酌終南孤卧處。破窓寒月布衾連。</text>
<title>人日。與法正話別。</title>,<text>雙旗欲發曉雲中。勞燕差池不可同。定有靑山迎謝眺。未應玄草老揚雄。紅亭近照柴桑月。斑石常飛竹嶺風。去後莫敎稀尺素。春來歸鴈漢陽通。</text>
<title>練光亭 甲午</title>,<text>一上丹梯便太虛。聞名五十五年餘。山呈野外含情遠。江到城根盡意徐。紅妓細搖𩮀麈尾。錦筵羅鎭玉蟾蜍。人生行樂非吾計。禮樂將尋古里閭。</text>
<title>浮碧樓</title>,<text>蒼崖丹壁極岧嶤。樓壓層顚勢更遙。奇事島從巫峽落。何年麟去太淸朝。野如仙子開全掌。峯似佳人露半腰。聖代觀風無一政。畫船搖蕩導笳鐃。</text>
<title>宣化堂。書示亞使權偀。</title>,<text>未信丹霄下九卿。名香棐几一書生。簾閒侍妓三時睡。閤靜投壺盡日鳴。每報夕烽滄海晏。雙懸高燭畫樑明。紅蓮綠水添奇事。玉樹新趨細柳營。</text>
<title>行祀仁賢祠。恭賦一律。</title>,<text>姬王世界欲何之。公馬東臨浿上遅。檀下有民猶可敎。麥墟無主敢忘悲。神明眼力開平壤。朝暮心期遇仲尼。廟裏簪紳恭執事。至今應似冔冠儀。</text>
<title>廵到降仙樓</title>,<text>金鞭催下籋雲蹄。意在靑冥十二梯。珠箔淋漓銀漢濕。畫欄廻復翠娥迷。月中麟影依依度。鏡裏螺鬟箇箇低。仙夢不隨雲雨去。錦筵淸坐到天鷄。</text>
<title>廵路。將訪香山東萊村。値夜雨。</title>,<text>江從太白至。村勢已能淸。浮壒天應洗。中宵雨乃行。店鷄先我動。巖瀑待人鳴。自笑觀風地。兼紆選勝情。</text>
<title>寧州感懷</title>,<text>寧州山水獨來看。何處吾生捧檄歡。公舘吏稀孤燭暗。滿庭風樹不禁寒。</text>
<title>藥山東臺</title>,<text>目眩心搖不可名。化翁爲此亦勞精。鰲頭有力撑窮宙。鵬噣無端立快晴。末路爾惟尊氣像。大觀吾不負平生。西門鎖鑰誰爭長。慚愧儒冠擁節旌。</text>
<title>宿古朔州</title>,<text>千岑廻合洞門幽。老堠猶傳古朔州。哀壑易鳴妨倚枕。故鄕無際悔登樓。寒花晩繞叢祠發。落葉時從廢堞流。寰海昇平多暇豫。關防不入廟堂憂。</text>
<title>界畔嶺逢九日。感懷書示李姪儒慶。</title>,<text>淸晨霜露忽悽然。壑籟林聲馬首傳。客路又逢重九節。慈顔已隔十三年。關雲脉脉遙成雨。嶺棧荒荒定到天。賴有阿甥隨我至。朔州西去慰孤眠。</text>
<title>林窩洪尙書 名漢 挽</title>,<text>中心憂結夢難成。驚起樑頭忽有聲。人物實關家國運。鬼神猶識死生情。殘年瞽失冥途相。萬事天摧大廈甍。臨纊一言千古恨。少連書至淚淋纓。</text>
<title>林窩洪尙書 名漢 挽 其2</title>,<text>孤標秀出鷺班心。碩果亭亭傲衆陰。肌骨十分姑射雪。精神百鍊大爐金。風濤滿地虛舟穩。山翠當樓宴座深。安可久留埃壒裏。古來淸氣易銷沈。</text>
<title>林窩洪尙書 名漢 挽 其3</title>,<text>同時同品又同心。輪翼相將直至今。聖代敢言吾道廢。淚痕長爲主恩深。他年范馬雙成傳。從古牙期兩解音。白首西臨浿江哭。柳車何處雪中岑。</text>
<title>練亭卽事</title>,<text>盈盈粉黛導雙行。紫陌肩輿不用忙。浿上樓臺千古麗。柳陰歌吹四時長。君王壽考仍無疾。弟妹逢迎爛有光。永日盡歡歡未盡。月華如意照虹樑。</text>
<title>西將臺 在寧邊</title>,<text>橫截層霓粉堞開。靑山匼匝水重廻。天衢日月徘徊近。遼塞風雲顧眄來。往歲金湯輕北虜。祗今銅柱護西臺。平生未解紅裙醉。擬洗黃龍府裏盃。</text>
<title>四絶亭 在魚川</title>,<text>蒼然灝氣在虛亭。一水斜穿十里坰。春箔遠驚峯雪皛。晩欞平撫渚烟靑。崖松影靜觀魚石。橋柳陰輕洗馬汀。城柝不鳴民牒簡。傍花旌節等閒停。</text>
<title>煕川</title>,<text>輕泥曲曲涴征車。行盡崎嶇日未斜。旌節忽驚臨苕霅。州城不信近胡沙。虛樓爽入仙岑雪。流水香通狄嶺花。佳處每敎吟嘯發。使華兼欲領春華。</text>
<title>白山 在狄踰嶺西</title>,<text>百里遙瞻一柱峯。車中還欲斂吾容。全身映徹寧含滓。高頂崚嶒不受松。陰壑尋常靈籟合。半空依約曉霜濃。如今未信三韓弱。來處關防已萬重。</text>
<title>狄踰嶺</title>,<text>樂浪山川雨洗塵。重關氣勢劃驚人。危峯抱雪無冬夏。凜壁懸雲似鬼神。日暖牙旌穿樹木。春深金柝卧城闉。王公設險還閒事。冬至年年足使臣。</text>
<title>長安遷 在江界。用老杜靑陽峽韻。</title>,<text>天下數險路。無如長遷惡。其下水千尋。雲氣黑相錯。絲徑容一趾。鬼物所斤削。編籬補其虛。免使飜身落。搖搖行似寄。賁育心便弱。攀援了十里。暝意遙漠漠。平夷劒門棧。兒孫太行嶽。王事遂叱馭。非爲性命薄。跼步類一戲。天地本虛廓。百年始詭觀。前遊諒寂寞。</text>
<title>謁晦齋書院 在江界</title>,<text>歎息當時事。先生爲此行。依然拜廟貌。猶似侍金聲。衍義深留恨。遺章耿抱誠。不愁吾道晦。千古一書檠。</text>
<title>發江州。用發秦州韻。</title>,<text>今人愛身逸。古人重邊謀。衰病強出塞。疆域盡江州。居民業畊鑿。健兒罷防秋。江源大澤發。其色正幽幽。四郡廢不治。靈椏産荒疇。此物鬼神秘。家家困誅求。所幸國無恐。關塞通車舟。始因急王事。遂得窮壯遊。胡山橫白霧。慘慘林木稠。美人進叵羅。未可解邊憂。朱夏氣候異。氷雪爛不收。廚傳有程期。天雨亦難留。岧兀洗劒亭。惘然屢回頭。笳角遞迎送。渭水車前流。山蹊險如此。石勢千古浮。永言三韓域。休氣鬱悠悠。</text>
<title>洗劒亭 在滿浦</title>,<text>無事元戎鬢半華。邊樓夜上劒生花。四州城廢雲常黑。五國山高月易斜。江色直通遼海濶。烽烟遞入漢宮賖。當時定遠堪羞殺。未掃胡塵已憶家。</text>
<title>洗劒亭 在滿浦 其2</title>,<text>微月稀星未放晴。受風裘帶半斜橫。春寒鳥雀廻霜戟。夜肅魚龍避畫旌。千疊沙氛臨塞暗。五更江色入欄明。獵書飛報灣州伯。意氣先摧右北平。</text>
<title>伐登鎭 在江界。望五國城。用木皮嶺韻。</title>,<text>伐登强號鎭。蕭條秖數村。我歌歌激烈。西眺五國門。荒哉宋二帝。喪亂難具論。有子南面樂。誰爲念寒暄。艮岳恨無靈。莫挽帝車奔。開闢始此變。犬羊囚至尊。藝祖侈厥孫。貽以大乾坤。厄運豈彼蒼。淪喪由乃昏。哀哀鐵燈檠。死亦非返轅。束縛萬乘體。托彼胡山根。秦檜好宴樂。甲第笙竽繁。天地一岳爺。死睫空淚痕。千載尙憤癭。廢堞今仍存。自作聖有戒。何辭慰孤魂。</text>
<title>渭原郡次赤谷韻</title>,<text>渭城圓且峻。巨石環擁之。水漲不可涉。原隰倐愆期。爛漫亭午睡。餘花復在玆。畫屛供一笑。箇箇膚凝脂。閭閻重佳節。况復歲不飢。燈竿聳是夜。古俗能解追。談笑坐邊樓。有家不永思。區區念少游。伏波還足嗤。</text>
<title>渭原客舘。拈唐人韻。同賦。</title>,<text>民居臨渭水。半是木皮家。塞雨春淋郭。胡風晝起沙。長途須藥餌。絶域感鶯花。慙愧園松樹。淸陰憇我車。</text>
<title>南川橋 在渭原。用水會渡韻。</title>,<text>橋崩夜還葺。窸窣頗不安。郡國遞奔走。民力念艱難。急漲易見減。曉殺前江寬。出郭爽如脫。意欲無層瀾。宿雪所融液。楡柳氣甚寒。崎嶇獅子項。步步靑泥盤。重嵐晝猶滴。餘花潤不乾。何當歸故山。松霞以爲餐。</text>
<title>楚山舘。用鳳凰臺韻。</title>,<text>七郡據鴨澨。䧺强數理州。太祖躬拓地。王業赫悠悠。長洞古賊路。虜氣長時浮。腐儒攬轡至。訪古慙白頭。日暮長城下。如聞胡騎啾。前月虹貫日。國人恐且愁。駐節撫山川。舊蹟從何求。伊昔李如松。勳業天壤流。麟閣已茂草。魯江流不休。奈何胡皇旨。顯刻立道周。邊臣但行樂。湖上暎飛樓。白日有歌管。陰雨無謀猷。我聞古聖王。安不忘艱憂。默然念籌策。孤劒膝上留。</text>
<title>阿耳鎭 在楚山。用鐵堂峽韻。</title>,<text>傑壁四環拱。其上飛鳥絶。刻畫浮雲頂。堅城鎔白鐵。大江束成襟。華夷地脉裂。民力刱線路。四月斲冰雪。關防始有得。徇譙我顔悅。標巖戴受降。萬古立不折。但使兵食足。何有攙搶滅。袖中孫吳傳。腔血長時熱。</text>
<title>受降樓 在阿耳。用法鏡寺韻。</title>,<text>斲此萬丈巖。鬼斧良亦苦。童巾嚙其根。灝氣流終古。孤亭特據頂。雲霏所翔聚。登陟凜我髮。磴滑前宵雨。靑天盖遼野。風水互呑吐。俯視一茫然。胡山那得數。獵火晝不息。胡騎太旁午。何以洗碨磊。據床春酒取。</text>
<title>小坡兒 在碧潼。用白沙渡韻。</title>,<text>虜艇帶朝日。泝彼江北岸。泯然紅抹首。何以分滿漢。似欲知禮敬。向我跪膝半。舟閣忽不動。赤裸相呼喚。得無嚙爾足。老石被汗漫。採蔘槖還秘。伐木槮每散。域民恨國小。猾夏憂世亂。侏𠌯不可問。臨水獨長歎。</text>
<title>見獵胡。次王右丞居延城外獵天驕韻。</title>,<text>幽州三月雪風驕。火入狼山盡意燒。大漠天空迷去鳥。遙峯雲黑失飛鵰。單于喜獵春臨塞。使者求和夜宿遼。將帥卽今多甲第。少年辛苦笑嫖姚。</text>
<title>發昌洲。行可十餘里。經遷路。景物正佳。用五盤韻。</title>,<text>濃綠被兩崖。照映新雨餘。暗香入褰帷。晩花留不疎。旗影落江水。往往奔大魚。時鳥不勝嬌。樹枝無定居。我車故徐徐。化日盡情舒。對此一怡顔。客愁爲掃除。雲歸建州山。草沒野人墟。浩歌撫天運。皇極亦蘧廬。</text>
<title>馬郞洞 在昌洲隔岸。用飛仙閣韻。</title>,<text>淸汗意想大。九鼎視一毫。月黑馬郞道。師律中夜牢。天又鴨江氷。蹴踏無纖濤。萬馬如鬼速。肅肅無喧號。三日薄京都。南漢空復高。區區防禦使。補牢無乃勞。邊網愼勿踈。倀鬼在逋逃。獨有將軍碑。磊落起吾曹。</text>
<title>延坪嶺 在昌城。用鹿頭山韻。</title>,<text>靑天間一握。銀漢可沃渴。特立埃壒外。四顧精神豁。盤盤往似復。半日始能越。滿洲試一望。藹藹雲霧濶。穹林不知終。聖代無竊發。關防雖信美。廟筭每多闕。絶頂氣鴻濛。煙臺獨岧兀。古城何代廢。其下多戰骨。隱約靈龜塔。密勿狡兎窟。前日虎逐馬。凌波我境達。孰謂爾無知。置死方能活。倡勇本有要。吾欲鞭古月。</text>
<title>延坪嶺</title>,<text>元氣蟠夷夏。秋毫小障亭。穹然半天色。未了二州靑。迥野風江立。高林日馭停。廵程數千里。流峙得形形。</text>
<title>到朔州</title>,<text>立馬城陰朔氣吹。轅門端不許驅馳。三邊太守金鱗甲。大野軍容赤羽旗。王事十年人欲老。塞門千里路何遲。莫將師律看遊戲。掃穴䧺心劒獨知。</text>
<title>觀農亭 在朔州。用寒峽韻。</title>,<text>琴軒左拓牖。小亭立無端。板橋駕應牢。簷鐸語更寒。泠然風滿襟。我絺不敢單。方塘艤彼舟。小妓畏微瀾。南畒坐可監。歷歷嗿午餐。勿以亭爲小。庶察民艱難。</text>
<title>玉江亭 在義州。用桔栢渡韻。</title>,<text>重逢輒記堠。再渡却憐橋。絶域始淸賞。玉亭晩蕭蕭。江長鏡陸離。鷺立絲飄颻。北船避我去。胡兒亦不驕。編筏尙云可。靈蔘胡乃要。不見獨步航。惟見遼海潮。悲歌動林木。燕市何寂寥。天運庶可卜。不必懷糈椒。</text>
<title>蜂峴 在義州。用唐人韻。</title>,<text>歷遍沿河六郡城。棠花開盡二千程。同來鴨水何時了。失喜龍灣特地生。迎接元戎金鼓振。橫臨威島彩雲明。胡兒易警今宵夢。漠北先飛大獵聲。</text>
<title>義州。疊朔州韻。</title>,<text>隨例轅門畫角吹。何曾西塞羽書馳。風沙不辨遼東柵。日月增明漢將旗。但得龍韜機變妙。未應麟閣畫圖遲。健兒莫戀城南婦。皇極安危未可知。</text>
<title>統軍亭</title>,<text>獵虎歸時放畫舟。統軍亭上壯吾遊。直當萬里風來處。橫壓三韓地盡頭。都護城池元氣合。皇華文藻暮雲愁。靑油帳裏千鍾酒。笑挹天邊鴨綠流。</text>
<title>威化島。次餘窩韻。</title>,<text>列校千行靜不喧。大旗紅日滿平原。無端快馬追飛兎。江上塵沙一道昏。</text>
<title>威化島。用劒門韻。</title>,<text>元戎晨發號。獵士身手壯。騰裝佩弓刀。似欲遼薊向。白馬與紫馬。颯沓非一狀。張爲左右翼。肅肅林藪傍。决命野兔突。盪穴崖虎愴。飛槍所不及。怒獒風火放。戍胡匿影窺。心膽無乃喪。騰躍來獻功。回轡氣猶王。北地傅介子。此輩何多讓。太祖昔此臨。佳氣擁千嶂。寧陵日暮詔。忠臣有悲悵。</text>
<title>白馬山城。用石龕韻。</title>,<text>龍灣倚白馬。睥睨雄據西。荒荒將軍廟。冤魄似悲啼。浮光盪遠眺。遼海落日迷。吹角散高雲。樹羽干層霓。淸酋昔知畏。不敢試車梯。國家耿長慮。峙塩山與齊。荒鷄夜不唱。健兒耒耟携。衆心勝鐵城。上策撫黔黎。</text>
<title>聽流堂 在龍川良策舘。用石櫃閣韻。</title>,<text>龍骨受夕照。射我羽旗赤。寂寥村裏舘。那意此水石。嬌鳥度澄沼。佳木森翠壁。使君理飛觀。歌瑟娛上客。簿書束懶性。原隰妨散跡。畫角報三聲。期程又相迫。轡遜范滂澄。棠愧召公澤。荇藻有游魚。唯我知爾適。</text>
<title>左峴 在宣川。用發同谷韻。</title>,<text>東國本踈濶。胡來如捲席。譬猶藩不揷。盜賊攫空宅。左峴扼甁口。其勢險且僻。往年具節度。府庫匱城役。賊路實綰轂。外此更安適。但令將得人。柳樊堅邁石。行松夾一徑。蒼翠晝猶滴。尙說古戰塲。鬼燐行路慽。蕭條慶業勳。蕪沒揚䂓跡。安得李飛將。神勇如刷翮。</text>
<title>宣川倚劒亭。見林窩洪尙書詩板。夜坐次韻。少洩山陽之感。</title>,<text>淸詩零落素塵侵。淚灑虛樓暮色深。乍別每叨煩問訊。半年何事廢書音。英姿已掩中原土。孤燭難爲此夜心。蕭瑟終南松與鶴。可能相保到如今。</text>
<title>倚劒亭。用成都府韻。</title>,<text>堯蓂五十春。聖人垂黼裳。疆埸狗不警。絃誦被四方。宣城古戰場。鬱鬱忠義鄕。鬼雄駕風霆。光恠燭塞長。防營壯觀瞻。有樓薄穹蒼。迎我以讌樂。轇轕簫與簧。吟詩廢小戎。綠苔生輈梁。佳人習行船。桑海一蒼茫。高燭列虹梁。池塘與飜光。莫話深河事。千古有永傷。</text>
<title>嘉州舘夜吟</title>,<text>于役垂三月。言歸始曉星。山川憐內地。黧黑笑吾形。牙旆携邊色。薇花落晩馨。淸泠客夜夢。先入練光亭。</text>
<title>百祥樓</title>,<text>隋唐戰伐二千年。尙有玆樓高近天。商舶驅來何郡雨。女墻廻護萬家煙。星河不在長江外。草木如鳴古堞邊。㝡是玉宸違問候。五更銀燭可能眠。</text>
<title>百祥樓 其二</title>,<text>節度營開雄朔方。名樓鼓角殷蒼茫。黃金一散江流折。白鳥遙橫野勢長。南漢事竆天漠漠。乙支祠掩草荒荒。百年惟有宜春帥。盤鬱山河被耿光。</text>
<title>淸川江。用萬丈潭韻。</title>,<text>胡地四旬過。風沙每晝晦。始脫曉嶺險。迤入淸川內。淸川去安安。堤柳復靄靄。營壘戰伐遠。城池布置大。萬家鬱並騫。七佛穩相對。濤頭息奔突天。容照凝瀩。徐戛南塘鋪。永免楓橋碎。颿檣入彀內。木石堆渚外。辛勤瓠子歌。勞瘵節度旆。縹緲俯用臺。演漾喧殺瀨。生色大州治。誇强列校輩。丈夫業無窮。䟽鑿功非最。金繒毳幕跪。疆域柵門礙。願渠大着眼。臨事莫失會。</text>
<title>還平壤。用積草嶺韻。</title>,<text>綠陰覆長干。樓閣隱復現。不見曾幾何。時物已云變。輶軒以歷覽。四十餘郡縣。我旆雖云旋。我興猶未倦。相隨有光輝。翩翩二才彦。豪吟帶朔聲。虜酒上白面。拊事已依依。念別尤眷眷。但願百年內。歌嘯長相見。</text>
<title>重建普通門。設落成於樓上。酒席吟示幼選。</title>,<text>遙空金碧聳如初。士女環觀簇鈿車。塵刦渺茫箕子世。鬼神扶護島蠻餘。何來雨色連平楚。自在川光滿太虛。羅綺絃歌聊樂我。神明雕飾不關渠。</text>
<title>幼選關雨未發。携上坐嘯亭。同賦。</title>,<text>吟詩又復坐松陰。依舊峨洋曲裏音。乍霽終須明日別。少留頗慰主人心。宋家酒熟香隨榼。丹媼歌長響滿林。按使歸田應不遠。可能相待慕華岑。</text>
<title>乙未十月。三疏乞遞蒙允。發程之日。士女傾城出餞。路中有吟。</title>,<text>長林雲雪晝寒生。髫白攀轅馬不行。浮碧練光皆笑別。就中難捨是疲氓。</text>
<title>英宗大王挽 丙申</title>,<text>單傳密付聖謨洋。花萼樓中御枕長。無樂爲君千乘國。有時回夢六吾堂。仁天暗護三宗脉。義鑑昭垂萬古常。終始女中堯舜在。太陽扶得上扶桑。</text>
<title>英宗大王挽 丙申 其2</title>,<text>一氣中和賦性初。我朝家法孝親於。暮年益著重華慕。至行元從小學書。日月依辰如或見。園陵有事不遑居。毓祥煙靄蒼茫色。北苑朝朝命小輿。</text>
<title>英宗大王挽 丙申 其3</title>,<text>宸心翼翼凜冰淵。聖績煌煌照簡編。爲是小臣恒在側。偏知儉德㝡光前。菲衣不啻經三澣。紫闕何曾改一椽。聞說賈胡猶歎息。十年虛織錦紋姸。</text>
<title>英宗大王挽 丙申 其4</title>,<text>煕煕鑿井與耕田。衢室春光拱手前。蟻垤仁深行避地。龍樓戒切卧看天。一番風雨猶關念。五紀絲綸摠慕先。萬化源頭何處在。貫穿曾聖八條篇。</text>
<title>英宗大王挽 丙申 其5</title>,<text>民憂一一上龍顔。舜瘠堯黧若是班。引接頻繁三鼓後。精神灌注八方間。丁男减役春耕穩。寒女蠲供夜織閒。景籙靈長應在此。萬年宗國勢如山。</text>
<title>英宗大王挽 丙申 其6</title>,<text>寤寐箕疇念始終。猗歟五十二年中。恩威並識皇天意。保合渾歸大造功。着處陰崖懸白日。幾家喬木囿春風。文孫善繼煌煌業。萬世貽謨定不窮。</text>
<title>英宗大王挽 丙申 其7</title>,<text>千年煕運始東方。滿八增三玉體康。卧內渥丹容色煥。講時金石誦聲長。月臺香祝無時倦。雲漢篇章每夜光。傳與神孫參庶務。並將心法學虞唐。</text>
<title>英宗大王挽 丙申 其8</title>,<text>聖人餘事富文章。編次榮名廿載强。不問暑寒兼夜晝。每回顚倒着衣裳。當時豈有涓埃效。舊篋重看涕淚長。誠孝我王新建閣。玉籤瑤帙是羹墻。</text>
<title>英宗大王挽 丙申 其9</title>,<text>鴻荒以後有君臣。未有遭逢似此身。始自翰林叨國士。幾回除墨降中宸。珍湯強勸威還霽。蕘語時陳笑輒新。已矣今生無報答。願將忠愛結來因。</text>
<title>英宗大王挽 丙申 其10</title>,<text>微臣不死到如今。鳴葉哀蟬已上林。羽葆依遅淸廟路。玉衣回戀懿陵岑。千家野哭干霄直。七月雲容繞郭陰。報主欲追先帝遇。古人言獲後人心。</text>
<title>奉命儐接淸勑。九月四日陛辭。重陽。次黃州感懷。次老杜九日六韻。是日。卽先妣生辰。</title>,<text>野濶疑無際。江長不辨源。車徒何日靜。形殼至今存。霜露違仙寢。風埃入塞門。君親萬事已。涕淚百年痕。零落斑衣篋。荒凉壽酒樽。黃花爾不語。懷抱向誰論。</text>
<title>龍灣道中</title>,<text>未飮黃龍府。重過白馬城。衰年耻爲客。平世敢論兵。鶻峀遙空黑。狼河夕氣明。隨身一長劒。閒在匣中鳴。</text>
<title>統軍亭</title>,<text>灣城秋老落殘楓。松鶻煙雲黯淡中。窮塞重臨頭欲雪。虛樓一上劒成虹。蒼茫磧外無非海。空濶人間盡是風。莫道箕封疆域小。丈夫猶不負桑蓬。</text>
<title>來宣閣雨夜。吟示按使。</title>,<text>三到灣州三九秋。薊醪燕罽使人留。詔從皇極何時到。雨入遼河此夜愁。百雉霜寒嚴虎柝。五更雲氣肅龍湫。牙旗幸作萍蓬會。孤夢相隨覲玉樓。</text>
<title>九秋晦。同問禮官趙爾眞 尙鎭，灣尹李亮伯 義弼 登九龍亭。</title>,<text>王事催人未敢休。牙旗相趁滯灣州。強收終歲蒼梧淚。暫賞名區黃葉秋。龍氣尋常層壁幻。鶻巢依約一峯浮。昇平幕府元多暇。但解歡娛不解憂。</text>
<title>聞淸勑阻雨連山關。遣悶有吟。</title>,<text>中江煙氣有無間。傳道槍軍薄暮還。何事遼東秋水漲。行人持節滯連山。</text>
<title>元年丁酉八月六日。上自慶煕宮。還御昌德宮。賤臣時爲大宗伯。上命詣孝明殿。奉先大王虞主陪往昌慶之文政殿。路中不勝抆涕。謹以五絶。略寓弓劒之痛。</title>,<text>雲鄕消息一茫茫。何處人間捧御床。猶幸孤臣能不死。周旋如復見先王。</text>
<title>元年丁酉八月六日。上自慶煕宮。還御昌德宮。賤臣時爲大宗伯。上命詣孝明殿。奉先大王虞主陪往昌慶之文政殿。路中不勝抆涕。謹以五絶。略寓弓劒之痛。 其2</title>,<text>蒼蒼虛殿晩陰生。趨走中官鬢雪明。寂寂遊塵神榻下。中嚴外辦爲誰呈。</text>
<title>元年丁酉八月六日。上自慶煕宮。還御昌德宮。賤臣時爲大宗伯。上命詣孝明殿。奉先大王虞主陪往昌慶之文政殿。路中不勝抆涕。謹以五絶。略寓弓劒之痛。 其3</title>,<text>輦路平明掃碧苔。羽旄依舊兩行開。遺民泣望鑾輿道。倘是吾王更起來。</text>
<title>元年丁酉八月六日。上自慶煕宮。還御昌德宮。賤臣時爲大宗伯。上命詣孝明殿。奉先大王虞主陪往昌慶之文政殿。路中不勝抆涕。謹以五絶。略寓弓劒之痛。 其4</title>,<text>宗廟橋前楊柳垂。金輿低過故遅遅。幽明孝思應無間。尙憶當年俯伏時。</text>
<title>元年丁酉八月六日。上自慶煕宮。還御昌德宮。賤臣時爲大宗伯。上命詣孝明殿。奉先大王虞主陪往昌慶之文政殿。路中不勝抆涕。謹以五絶。略寓弓劒之痛。 其5</title>,<text>淸蹕依依午景舒。滿城髫白擁神輿。白雲臨睨應悲喜。摠是當時赤子餘。</text>
<title>辭陛 三月十七日丁丑。晴。宿高陽。</title>,<text>鼕鼕聽曉鼓。蹌蹌赴金闕。君王賜引見。黼座依紅日。天語藹含情。似與愛子別。車徒期遄返。雨露戒無疾。親授四言句。寶墨光蟠欝。人蔘大於指。綿紙白如雪。貺自聖心來。種種羅以列。感泣下玉𪚥。眷言久未出。臣身臣不有。生死誓一節。此行其虛徐。王事何倉卒。城闕曖盈矚。軒葢從此發。回首孝明殿。紛紛淚成血。</text>
<title>弘濟橋。別親友。</title>,<text>丈夫志四海。遼薊視尺咫。親朋爲送我。五里復十里。或驢或欵段。艱辛情在是。薄酒良勝無。相視醉不起。嵯峨曲城曲。西日光射紫。四牡屢顧鳴。萬里自玆始。君言勤自護。忠信感神明。我言各無恙。歸時復來迎。</text>
<title>澆奠坡州悟理洞外祖考贈判書李公墓。今年距公捐舘。適周一甲。感懷賦詩。戊寅。晴。宿坡州。</title>,<text>吾母終天孝。恒言戊戌哀。澆莎一盞酒。今歲外孫來。</text>
<title>臨津渡。次朴齊家韻。己卯。晴。宿松都。</title>,<text>東風起渡口。檣影不成齊。潮暖通花外。亭孤出檜西。行裝看匕首。邊塞入霜蹄。遊戲昇平事。新城何太低。</text>
<title>靑石洞。與書狀官沈伯修 念祖。得靑字。庚辰。晴。宿平山。</title>,<text>悠悠丙丁恨。靑石至今靑。但道金湯在。何曾冠葢停。穹林多秀色。春澗滿新聽。歌笑行人度。村閭夜不扃。</text>
<title>䓗秀 辛巳。晴。宿瑞興。</title>,<text>挾道鳴泉一曲深。馬前䓗蒨小雲林。嗤渠占地要津裏。贏得嘉名遂至今。</text>
<title>洞仙嶺 壬午。晴。宿黃州。癸未留。</title>,<text>盤結當中路。躋攀擬上天。穹深容萬甲。柴望鎭千年。營幕松楠底。人煙睥睨前。䔉山還捷逕。防禦欲何先。</text>
<title>生陽舘 甲申。晴。宿中和。</title>,<text>離家五百里。春草馬蹄迷。偶逢騎撥去。書報到關西。</text>
<title>到平壤。士女傾城出迎。乙酉朝。晴。夜雨。宿平壤。</title>,<text>壺漿簞食列成行。按轡靑林十里長。堪笑九十三老媼。車前獻壽步蹌蹌。</text>
<title>按使雨 關西頗旱。是夜適雨。百姓歡于道曰。此蔡按使雨也。余聞而戲賦。○丙戌雨。丁亥晴。留平壤。</title>,<text>天雨自然施。何與舊監司。舊使無才又無德。負民實多民不知。練光亭上倚畫柱。淋浪不絶侵曉鼓。公然以雨歸之我。老夫聞之汗如雨。歎我虛名何止斯。文苑籌司皆竊吹。</text>
<title>順安舘。別德川宰吳景參。戊子。晴。宿順安。</title>,<text>人事紛無定。年來少合幷。幸因遼塞役。蹔得浿江迎。並馬汀花落。評詩野雨冥。那堪順安路。斜日又離情。</text>
<title>登百祥樓。己丑。晴。宿安州。庚寅。留。</title>,<text>且醉陽關酒。聊尋薩水舟。三春餘幾日。白首更高樓。落照征鴻倦。浮雲去路愁。安危仗七佛。能復刱神謀。</text>
<title>渡大定江 四月初一日辛卯。朝晴夕雨。宿嘉山。</title>,<text>東風吹雨過江干。三月漁村水氣寒。沙渚角聲催解纜。暮雲何處望長安。</text>
<title>定州路中 壬辰晴。宿定州。</title>,<text>連岡松翠迥紛紛。都護雄州稍可分。亭廢尙傳朱太史。城高云自李將軍。雲端秀氣尖峯立。村裏經聲比屋聞。爲是牙旌曾問俗。枉勞髫白擁成羣。</text>
<title>倚劒亭。感次洪尙書君平使燕揭板之作。癸巳。晴。宿宣川。</title>,<text>四牡蹄翻花亂侵。宣州楊柳已深深。方春使者有行色。近日西隣無好音。天際登樓元易感。夕陽聞笛又何心。城南送子還如昨。人事可憐成古今。</text>
<title>良策舘。甲午。晴。宿良策。</title>,<text>初花已可悅。暎水更添奇。一麓迤還近。三塘態各持。鳥窺如識面。魚出解聽詩。歸日應相訪。人情暫惜離。</text>
<title>龍灣襍咏 乙未。晴。宿義州。至辛丑留。</title>,<text>灣城風日苦陰陰。四月塵沙漲遠岑。垂老又脂遼塞舝。比年全瘦度支金。潛商不管華夷限。小妓能分滿漢音。時事忽關孤客念。杏花庭畔一沈吟。</text>
<title>龍灣襍咏 乙未。晴。宿義州。至辛丑留。 其2</title>,<text>征路三分未一分。行人鬢上雪紛紛。有時花發供孤笑。亭午天迷似薄曛。春後獵燒當戶見。朢前廵唱隔江聞。此心在國家何問。遮莫鄕園礙暮雲。</text>
<title>龍灣襍咏 乙未。晴。宿義州。至辛丑留。 其3</title>,<text>窮邊氣候異京師。寒燠無端造次移。胡地纔分江一帶。客愁爭似雨千絲。孤城寂寂懸燈節。殘角嗚嗚閉戶時。那得星軺無暫滯。免敎貽我聖君思。</text>
<title>次朴齊家韻</title>,<text>灣府城臨朔野開。白山千里大江廻。玉樓高處平安報。三日紅塵撥騎來。</text>
<title>渡鴨綠江。府尹設祖帳。出餞江頭。卽席次前韻以贈。四月十二日壬寅。晴。渡江宿金石山。</title>,<text>連雲祖帳傍城開。磧外長風盡日廻。臣子東西無險易。笑看江勢雪山來。</text>
<title>少憇九連城。暮抵金石山。行凡五六十里。山川洞壑。明媚深邃。緣以嘉木。間之奇花。無往非苕霅之趣。武陵之幽。惜哉。其介於兩國之界。空曠廢棄。殆不知爲幾百年矣。欣然愜心。詩以記之。</title>,<text>封壃柵木老和親。百里閒田空復春。無數林花誰是主。等閒蘆荻長於人。茫然渤海聞開國。可獨仙源合避秦。佳處駐車方領要。不知金石月昇輪。</text>
<title>宿金石山</title>,<text>平郊如掌抱姸岑。催卸輶車趁夕陰。帟幕依林花照眼。火城圍野虎驚心。貂裘四月邊霜撲。金柝三更磧氣侵。吾土未能爲我有。匣中虛聽劒龍吟。</text>
<title>䓗秀 癸卯。晴。宿柵外。</title>,<text>幽花細草別生顔。半日垂綸俯碧灣。不是山川偏愛爾。爾名如見故鄕山。</text>
<title>抵柵。黠虜爲操縱計。門閉甚牢。遣譯舌曉之。托以遅明當開。不得已露宿柵外。</title>,<text>天驕扃柵欝穹崇。不許尋常漢節通。吾俗耻踰樊圃柳。爾門那比伏波銅。歸禽獨送靑冥外。薄酒微醺感慨中。試問揚雄千古業。爭如傅介片時功。</text>
<title>安市城 甲辰。晴。宿鳳凰城。</title>,<text>三面危峯劒矟高。一堆纔缺向南臯。關防地利元奇壯。神武天汗尙遁逃。當日威聲驚海內。秖今行色愧吾曹。沁都南漢終何賴。空費斯民杵築勞。</text>
<title>鳳凰城</title>,<text>如天駟馬路。拔地鳳凰巒。塞鎭猶繁麗。商樓亦敞寬。異香花擁甓。方響月臨欄。朴子書能妙。留應壁上觀。</text>
<title>酒家</title>,<text>葫蘆甁子爛生華。塗用銀泥不厭奢。懸着簷端遙似畫。敎人知是賣醪家。</text>
<title>松站 乙巳。晴。宿松站。</title>,<text>麻姑嶺路細逶迤。半日征車下峽遅。遙喜店容明似雪。梨花粧點一村奇。</text>
<title>發松站。午秣八渡河。里人聚觀。中有一兒。眉眸頗淸瑩。使之前。問能解讀書否。對以方讀詩經。使持冊來命讀之。兒展卷讀簡兮章。遂感以書之。兒姓曾年十四云。丙午。晴。宿通遠堡。</title>,<text>愛爾邊荒十四兒。能於經卷事唔咿。無端一掬行人淚。洒盡榛苓彼美詩。</text>
<title>路中</title>,<text>輶車徐輾帶斜陽。四月平蕪送目長。鴨水向西三百里。梨花擁路又垂楊。</text>
<title>通遠堡夜雨</title>,<text>簾子垂門燭影深。畫屛廻處穩鋪衾。行人好借終宵寐。不管庭前雨滿林。</text>
<title>記聞 丁未。晴。宿連山關。</title>,<text>丘山貨寶竭滄瀛。輸入官家盡養兵。天下生男無別願。願他身隷甲軍名。</text>
<title>記聞 丁未。晴。宿連山關。 其二</title>,<text>一統山河已百年。漢人爲苦滿人便。如何五世稱皇帝。進退榮枯有是偏。</text>
<title>宿連山關</title>,<text>連山關裏客。分水嶺前村。畫角依關廟。長風引薊門。塵沙妨飮食。迎送遞旗旛。自笑星星鬢。逢人擬學言。</text>
<title>會寧嶺。捨軒而馬。戊申。晴。宿狼子山。</title>,<text>一笑襜帷屛。飛騰卽據鞍。重關如咫尺。長路失艱難。冰雪他山壯。煙花下界闌。林禽翔不集。生眼漢衣冠。</text>
<title>關廟行</title>,<text>會寧林木山日照。四月十八開關廟。關帝云以是日降。隣里祈禱相呼召。油壁輕車碾細草。少婦箇箇明粧耀。斂上雲髮髻成梁。烏緞束首縈廻妙。行行點綴五色珠。巧揷鬢花花相肖。臙紅粉白嬌相矜。細吸煙茶無老少。驚見箕邦使車至。環擁左右競瞻眺。少女應知未嫁人。低頭偸視不言笑。蓮步盈盈入廟門。帝前四拜名香燒。喃喃語多聞不知。的是灾禳仍福要。胡俗本自無禮防。况乃此地是邊徼。車中緩誦鷄鳴章。何處春塘鳧鴈叫。</text>
<title>靑石嶺</title>,<text>三韓使轍幾經過。靑石嵯峨尙不磨。陰雨寒風何日盡。百年凄咽孝宗歌。</text>
<title>狼子山</title>,<text>狼河流日夕。客路渺何窮。野勢圓如許。人煙盛此中。轍深妨地脉。驢小替農工。關帝誠男子。村村祭祀同。</text>
<title>冷井記見 己酉。晴。宿新遼東。</title>,<text>鷄窠樣子掛空虛。盛得新雛送疾徐。妙法豈徒能止哭。驍騰專是敎兒初。</text>
<title>舊遼東白塔</title>,<text>塔勢從何湧。十里見突兀。地軸儘有力。載此安歲月。茫然一氣外。直起無暫屈。層層各回簷。金鐸森相向。八面巧刻畫。千億如來像。怒鵰翻身起。及半還仰望。尉遅能肇此。雄鎭遼野曠。明季解重修。袁帥頗力量。物久必有神。能不意悽愴。不及周九鼎。飛向泗水葬。</text>
<title>太子河</title>,<text>何國能不亡。何人能不死。一亡固非恨。一死亦非耻。人言丹促禍。我道丹快事。金虎哮九州。阿房敢仰視。太子儘勇决。裝送荊卿匕。咸陽一大閙。此事差強意。鋤耰與棘矜。祖述皆在此。漢帝大封功。恤典漏太子。長河至今流。悲風來不已。采采欲有薦。此意更誰揣。</text>
<title>宿新遼東。夜坐感吟。慰太子丹。</title>,<text>莫道燕丹千古悲。父敎兒殺恨何爲。咸陽也有嬴家子。倉卒夷宮死爲誰。</text>
<title>遼野煙樹 庚戌。晴。宿十里堡。</title>,<text>遼煙多怳惚。非獨薊門然。鎔汞遙成海。團盂上覆天。身微欲何繫。軒小絶堪憐。目擊言難狀。歸增博物編。</text>
<title>書懷</title>,<text>箕邦生長鬢成斑。一上星軺始展顔。身脫西南老少局。名超吏禮戶兵班。莫言關路令人老。方是吾生到此閒。惟有戀君方寸赤。協陽門內夢頻還。</text>
<title>十里堡夜坐</title>,<text>遼野物最大。天外更無山。藐玆十里堡。黑子居其間。吾身又堪笑。寄在村炕中。何如滄海腹。棲息一孤篷。默坐看四大。搖搖靡所依。所賴丈夫胷。其大不可圍。</text>
<title>盛京行 辛亥。晴。宿瀋陽。</title>,<text>君不見遼東大野千里空。奉天之府據其中。女眞得志雄天下。狡兔三窟交相通。城郭周遭控混河。銀山鐵壁何穹窿。黃瓦鱗鱗間碧瓦。中天赫日照行宮。別起牌樓十字街。列肆濟濟分西東。高揭標號金作榜。錦繡珠玉堆玲瓏。天覆地載生萬貨。光恠晝夜霏彩虹。五部衙門鬱相當。瀋陽將軍官最雄。一路東走接靈墖。車輸白金齊華嵩。有時皇帝謁陵至。飛騰萬騎爭虎熊。萬國使者問安來。蹌蹌執玉趍走同。府城之北一抔土。汗酋智力於斯窮。爾罪幾何問不得。悲歌落日望蒼穹。</text>
<title>瀋陽感懷</title>,<text>異代同心庾信詞。人間何限楚囚悲。瀋陽城裏傷神月。曾照湖翁痛哭時。</text>
<title>朝鮮舘 壬子。晴。留瀋陽。</title>,<text>傷心朝鮮舘。蔓草生離離。下馬一徘徊。悲歌憶往時。莫道思歸公子恨。那知佳氣暗相隨。神龍有翼東飛去。惟有祥雲千古垂。</text>
<title>實勝寺 癸丑。晴。發瀋陽。宿邊城。</title>,<text>四月丁香花滿枝。客來無語看豐碑。須知海上盈盈月。纔到圓時便已虧。</text>
<title>邊城記俗</title>,<text>笙簫激越動比隣。錦帳垂垂雜戲陳。聞說東家人送葬。夜來張樂用娛神。</text>
<title>朝發邊城。路中記所見。甲寅。朝晴。差晩大風。宿周流河堡。</title>,<text>滄滄雲日遞相銜。遊氣搖搖不是𩁺。遠望公然天貼路。何邊忽爾樹如帆。休身蘊藉陰生柳。走轂尋常塵涴衫。方信汗酋眞大膽。却將平地當殽函。</text>
<title>周流河堡。遇大風。</title>,<text>天地全無障。風頭恣意長。空中沙盡漲。其上日微黃。村落黯如夢。山川迷失方。征車有王事。歧路敢彷徨。</text>
<title>大風較昨益厲。車馬不能前。少憇新民屯藥肆。主人奉進箋紙。乞詩甚懇。笑而書之。乙卯。終日大風。艱行三十里。宿大黃旗堡。</title>,<text>偶爾停車傍藥壚。依然身入汝南壺。百年多病長途客。不待秋風已欲蘇。</text>
<title>大風。投大黃旗堡。與副使書狀。寄宿路傍佛龕。夜草長歌遣悶。</title>,<text>三朝見遼野。三暮見遼野。遼野何時盡。艱哉三韓老使者。天地之竅此爲大。風伯吼怒權柄把。勢如強楚鉅鹿下。呼聲一振騰萬馬。乾坤黯淡開復合。日車轉動暈微赭。直恐簸捲渤海濤。無東無西豗中夏。千尋塵起學屑颺。萬斛沙冥如雨灑。輶軒閉戶那得拒。隙隙飛入紛相瀉。衣上無論厚一尺。或黏頭髮或屯髁。夾路楊柳千萬株。枝枝歷亂不勝打。行旅隔手還遁形。鳥獸屛息皆成啞。老夫非無四方役。風頭如此見曾寡。僕夫攬轡三歎息。川原澒洞迷上下。十顚九仆眼益眯。薄暮盲進尋村舍。村舍離披不可住。傍有小龕覆以瓦。携衾且就金仙宿。把筆微吟孤燭灺。</text>
<title>風始止。路中景氣甚佳。丙辰。晴。宿一板門。</title>,<text>風伯全收昨夜聲。塵沙不動日華生。無邊薊樹玲瓏態。依舊朝來本體呈。</text>
<title>宿一板門。是日。遇耽羅漂海人。歸自燕京。寄內書。</title>,<text>草草書緘何所語。平安來到古幽州。家人定不愁行李。慣識男兒喜遠遊。</text>
<title>路中 丁巳。晴。宿小黑山。</title>,<text>溝水流離草正肥。村村牧馬早開扉。平蕪在望行難盡。遊氣如迎近卽非。旅鴈隨人欲何宿。素書先我向東歸。奎章閣上初回夢。萬卷芸香訝染衣。</text>
<title>登新店西小峴。</title>,<text>驅車到新店。小岸當中逵。遼野七八日。培塿始見之。我馬俾勿驅。延佇頗移時。回眺所來徑。千里但濛濛。長天垂四隅。浮雲去何窮。來時渡鴨水。含笑不躕躇。茫然家國戀。到此欲何如。</text>
<title>小黑山</title>,<text>煙火連綿接塞垣。孤槎飛度混河源。商車隱隱終宵響。小黑山前不閉門。</text>
<title>舊廣寧行 戊午。晴。宿新廣寧。</title>,<text>遼野空濶無涯畔。黑山以北始防捍。甎築煙臺起自此。漢家雄略令人歎。廣寧地勢最要害。背負醫閭北接瀚。後來防禦誰最雄。熊公廷弼勇且悍。五里之郭終何補。狡璫淫朋成內難。秖今城廢百餘年。峨峨獸角摧强半。箕塑猶含麥穗恨。李樓謾閱滄桑換。娟娟菜花開滿地。胡姬賣酒垂楊岸。天下興亡本常事。我獨何爲扼雙腕。不如買醉千鍾醁。微醺笑對醫閭面。</text>
<title>北鎭廟歌</title>,<text>少時讀周禮。知有醫巫閭。五十九年始見面。龍飛鳳舞迎我車。虞舜尊之唐帝封。靈祇嶪峩靈氛從。廣寧之北地云吉。異氣鬱䓗虬化松。登臨大野平如掌。人煙海氛相摩盪。永樂建廟四海聞。重修者誰康煕云。繡棟畫廊迷往復。正殿碧瓦爛入雲。靈塑嚴嚴榻上坐。冕旒龍衮天香薰。庭前豐碑立無數。刻以詔勑與祭文。祈祥邀嘏媚于神。神本正直寧爲忻。傳道新秋萬乘至。瀋陽工部豫修理。斲得北巖營小亭。役夫皆言有皇旨。嗚呼醫巫閭。我有一言神其聽。天公本意設此險。欲防胡虜嚴鐍扃。如何放開山前路。坐使蒙古女眞長驅若風雨。此事實恐爲慙德。淸帝酹神神須吐。</text>
<title>新廣寧夜坐</title>,<text>赤縣靑丘一路通。征驂如舞度遼東。千金豈直孤燈夜。坐卧巫閭山色中。</text>
<title>宿十三山。是夜。卽先大王禫事。與副使鄭汝成 一祥。書狀沈伯修。行望哭禮。抆淚以書。己未。晴。宿十三山。</title>,<text>十載偏嘗藥。何曾左右離。道塗恒涕淚。天地舊恩私。鴈塞雲無極。鷄聲夜不遅。茫茫四更哭。惟有十山知。</text>
<title>宿十三山。是夜。卽先大王禫事。與副使鄭汝成 一祥。書狀沈伯修。行望哭禮。抆淚以書。己未。晴。宿十三山。 其二</title>,<text>吾身吾自賀。生作舜堯臣。萬事逢今日。長號望北辰。喬陵虛照月。孝殿廓栖塵。躋祔千官從。誰憐少一人。</text>
<title>宿生陽店。明日。先大王祔太廟。遙望故國。不勝愴懷。吟示副使書狀。五月初一日庚申。晴。宿生陽店。</title>,<text>烝哉聖人孝。應喜侍寧王。爭奈閟宮閉。翻添率土傷。憑依無處所。寂寞卷衣裳。那忍歸朝日。空瞻舊殿堂。</text>
<title>路中望紅螺山 辛酉。大風。宿高橋堡。</title>,<text>六騾逃遁出關河。玉几金床讓與他。天帝醉醒殊早晩。人間何限有紅螺。</text>
<title>松山杏山之間。京觀纍纍。卽洪承疇敗降處。追憶劉都督綎富車戰亡。不禁長城一壞胡馬飮江之歎。慨然有作。</title>,<text>我有三尺芙蓉劒。我有百斛葡萄酒。劒以出匣擊大荒。酒以停車灑叢莽。劉公壯略安東土。亂殺倭寇如殺狗。天半麒麟爲公起。肘後都督金印綬。建酋雖驍一胡雛。泰山壓卵何有乎。天不祚明公戰死。官軍血流邊草塗。公在兩間爲鬼雄。鞭霆駕風懾羣胡。秖今京觀屹相望。寃氣矗天天爲癯。安知不有東征士。同葬此中啾啾呼。如今未暇爲爾悲。茫茫桑海悲黃圖。倚劒酹酒一悲歌。廻風吹塵暗平蕪。</text>
<title>是日。遇大風。宿高橋堡。</title>,<text>艱難此行李。中野又風聲。縱比周流殺。同爲渤海生。屯雲䨪戰地。飛礫變行旌。劉杜今何去。虫沙尙不平。</text>
<title>嘔血臺。壬戌。晴。宿寧遠衛。</title>,<text>一震雷機萬甲灰。老酋心折此高臺。明朝不殺袁崇煥。直斬長鯨飮血廻。</text>
<title>祖大壽牌樓</title>,<text>牌樓高兀兀。對立街西東。雕鏤細入神。萬金銷此中。鋪張四世勳。大字何崇崇。祖家兄及弟。浮夸一何似。有石玉音鐫。有膝穹廬跪。歸拜我神皇。爾顙不其泚。難將渤海波。洗此隴西耻。</text>
<title>宿寧遠衛</title>,<text>寧遠州東萬木森。大明關阨鬱沈沈。同時虜主多雄略。善戰袁公亦苦心。桑海移來天欲老。城池廢後草空深。停杯一望寥空外。度鳥飛雲不可尋。</text>
<title>路中。又遇大風。癸亥。大風。宿東關驛。</title>,<text>昨日之風太支離。今日之風又何爲。鴨水以北二十日。日日苦爲風所欺。渤海在前無十里。安得風來不如此。欲徐我眼眯。欲疾我馬顚。我馬冥行沙四起。鞭之不前亦可憐。那由化爲冥冥鵠。身揷羽翼橫靑天。</text>
<title>風俗</title>,<text>慙愧儂非太史才。異邦風俗苦難該。灰平屋上無樑建。窠結車中覆簟來。酒爲衰顔時借潤。懷憑譯舌詎云開。回飈最係行人念。廣陌掀挑十丈埃。</text>
<title>沙河店前。柳陰頗濃。下轎坐良久乃前。是日端午。回望雲天。悄然有去國之戀。甲子。晴。宿兩水河店。</title>,<text>楊柳百餘樹。村前多白沙。綠陰忻似盖。赤日避停車。行旅肩輸襆。遊姬鬢貼花。佳辰忽不樂。可道已忘家。</text>
<title>兩水河店</title>,<text>終南家遠夢難回。每被庭前畫角催。端午盛觀新戲子。大明遺物廢煙臺。千村樹綠鞦韆斷。萬里天靑郡國開。多事腐儒尋古事。始皇城近意悠哉。</text>
<title>姜女廟 乙丑。晴。宿紅花店。</title>,<text>范郞雖死不須唏。妻負遺骸萬里歸。無數長城城下骨。定知收葬似君稀。</text>
<title>單于臺歌 在山海關外。淸汗嘗登此窺闞關內云。</title>,<text>淸汗有志大無外。靈墖興京容膝隘。至願一碎山海關。鐵城橫截渠將奈。城門沈沈晝亦閉。動靜虛實所茫昧。城外高臺壓陵丘。登臨其上岸紅兜。巫閭飛舞渤海蕩。老酋微笑黃繖浮。山海關中千萬戶。家家瓦壠如欲數。小關妄欲爲我障。萬馬不得驅風雨。默鋪神籌暗朶頤。一踰山海是九土。環以四瀛排赤縣。雲端裏坐天下主。眼前山海眞瑣瑣。心中別有彼可取。唉哉小兒吳三桂。傾蠡豈測如海肚。大明宮殿太平開。一念不曾到此臺。三案紛紛性命决。風雨一任藩籬頹。君不見猛虎眈眈戶外窺。主人睡熟吁可哀。</text>
<title>山海關歌</title>,<text>君不見醫閭盤根四千里。飛騰合沓勢不止。又不見渤海汪濊天地包。風霆晝夜無終始。巫閭渤海相逢處。山脉低伏少迤𨓦。秦皇築城便合縫。徐達重修勢無比。其外荒荒戎狄墟。其內赤縣神州是。永樂天子宅燕京。國之倚重惟在此。扁揭天下第一關。四重城回八門起。舟車日夜通九州。九州貨寶如雲委。單于望之氣不驕。身非羽翼那能超。嗚呼人謀不臧天亦何。開門虜入如風飈。躪殺盜賊雖快意。其奈拱手獻天位。遂令天下髮盡薙。載籍以來無此事。三桂之罪何獨誅。爲叢敺雀嗟明季。</text>
<title>紅花店夜。邀沈伯修話。</title>,<text>長城擬絶虜氛侵。秦帝雖愚亦費心。樓櫓不關千劫幻。鬼神難測四重深。古來夷夏嚴如此。誰遣藩籬毁至今。唱罷悲歌還一笑。故人携得月光臨。</text>
<title>記見</title>,<text>藍樹甎門似畫圖。窺人兒女暎墻隅。鼻根穿得防風竅。彩線雙懸瑟瑟珠。</text>
<title>楡關。賦關山月。呈書狀學士。丙寅。晴。宿楡關。</title>,<text>關山月。徘徊雲間出。月色照臨天下同。傷心獨有關山月。况是楡關古戰塲。胡笳羌笛夜蕭瑟。壯士愁看大刀頭。將軍未脫金鱗甲。此時明月度關山。平沙萬幕金波濕。牧馬無聲刁斗歇。望月何人淚不拭。偏傍征夫望鄕臺。應照佳人搗練石。明月長從瀚海新。戰骨空消漢唐塵。漢唐如夢女眞熾。八旗威靈動鬼神。三韓此去三千里。關月又隨使車至。卽今邊城無戰闘。楡關歌吹月明裏。銜杯喜看關山月。况復招邀沈學士。</text>
<title>撫寧道中。望昌黎縣。丁卯。晴。宿永平府。</title>,<text>少小好古文。百家頗搜剔。惟有吏部文。嗜之成苦癖。邇來三十載。手中不敢釋。雖不升其堂。老覺味愈別。功名苦欺人。恨不韋編絶。偏邦我生晩。歎息成白髮。那知昌黎縣。藹藹延我矚。晴空揷萬峯。筆鋒森簇簇。其下氣淸淑。萬古繽馥郁。勿謂公不在。北斗光如月。一瓿椒漿水。公靈來髣髴。</text>
<title>訪徐進士家</title>,<text>中堂迎客靜無譁。易識寧州第一家。椅子東西纔設禮。小童擎進雨前茶。</text>
<title>訪徐進士家 其2</title>,<text>午閤香來百和如。黃梅結子海棠舒。楣頭日照黃金字。半是親王手自書。</text>
<title>訪徐進士家 其3</title>,<text>別院淸幽畫不摸。彫床紋甓點塵無。窓紗一面如煙薄。卧領移花種藥奴。</text>
<title>訪徐進士家 其4</title>,<text>魚體全紅鳥嘴黃。小籠纖密小池方。庭前百種皆經濟。也道優閒亦自忙。</text>
<title>訪徐進士家 其5</title>,<text>傳家舊有百家書。貫月虹光夜照閭。如玉季方今不見。向來京國已騎驢。</text>
<title>永平府 古右北平</title>,<text>兵氣全消野色蒼。北平煙火滿斜陽。千家竹葉新開釀。五月葡萄不改香。石虎老依春藪黑。塞鵰飛喜暮天長。行人忽作繁華想。待月笙簫咽近坊。</text>
<title>訪射虎石 戊辰。晴。宿沙河驛。</title>,<text>口眼雄獰帶不平。蒼崖蹲踞類天成。非緣飮得將軍鏃。爭博千年不朽名。</text>
<title>夷齊廟</title>,<text>丹峯乾淨浿江靑。箕聖祠前俎豆馨。何不同携仁里擇。百年常若凂羶腥。</text>
<title>沙河驛</title>,<text>幽州雖僻號中原。白首仍乘萬里轅。箕域尙傳殷代制。漢人多結滿州婚。花生廢堞烏鴉宿。草動長堤馬畜喧。遠客不知長短堠。酒帘茶榜是何村。</text>
<title>登文昌樓 己巳。晴。宿豐潤。</title>,<text>六面回回類削成。遙空身出莽堪驚。平蕪去與浮雲合。滄海吹成積氣橫。天外扶桑迷舊國。煙中芳草問行程。如何馬壯兵強世。浪道文昌此降精。</text>
<title>高麗堡</title>,<text>村容的的是朝鮮。籬外靑秧揷水田。忘本蚩氓何足較。停車吾自一依然。</text>
<title>玉田對月書懷。庚午。晴。宿玉田。</title>,<text>多情馬上月。圓缺見三回。影動關山濶。光添鬢髮皚。似窺孤枕卧。能照故山來。更此邊雞早。車徒拂曙催。</text>
<title>次唐人塞外</title>,<text>黃雲望不極。靑草路何賖。身老須名藥。眠孤忌暮笳。天形團似葢。野氣散非霞。醜俗能呑虱。尖墳盡聚沙。蔽虧遙店柳。開落故山花。尙憶嫖姚將。奇勳照漢家。</text>
<title>次唐人塞外 其2</title>,<text>仗節三春盡。驅車大漠平。黃雲遼塞郡。白骨漢家營。華女裁鞋窄。邊兒制馬輕。柱荒禽不返。石老虎爲名。瀚海尋常曀。風飈晝夜聲。單于亦遠慮。關外不修城。</text>
<title>次唐人塞外 其3</title>,<text>絶域沙塵盛。輶車鬢髮寒。可憐生弱國。未得斬樓蘭。關路連天直。村煙倚樹團。將軍雄幕府。摠督擁旗竿。牧馬邊聲苦。荒雞旅夢殘。男兒意未已。太白夜來看。</text>
<title>薊州行 辛未。晴。宿薊州。</title>,<text>不覩薊州城。安知大山川。背負幾疊金芙蓉。前開曠野何茫然。長川直貫漁陽橋。橋上煙樹莽連連。獨樂寺樓天下壯。中有丈六之金仙。仰攀丹梯累脇息。梯窮始訝朱欄懸。吾身忽若天上立。䯻尖猶未齊佛肩。四顧城池壯體勢。北制蒙古西拱燕。邑中高棟照通衢。綠陰半罨千家煙。何人喜事成一劇。別殿被覆牟尼眠。有時胡皇羽獵來。行宮金碧連三天。祿山事往靑史穢。軒轅臺廢蒼苔塡。軒轅乘龍不復返。崆峒山碧一萬年。廣成消息白雲遙。驂鸞駕鶴阿那邊。不見古人與來者。臨風淚洒子昂篇。</text>
<title>白澗店 壬申。晴。宿三河縣。</title>,<text>淸切香菴上界通。比丘迎拜霱雲中。松分兩砌鱗鱗白。花揷雙甁藹藹紅。金榜護留皇帝筆。寶燈領出太和宮。經聲細和泠泠磬。塵慮覊愁一倂空。</text>
<title>滹沱河</title>,<text>滹沱日射如練白。蘋風乍起炎塵伏。英雄一去空留跡。河中之水去不息。殷勤細向河神問。何年再護劉文叔。</text>
<title>三河縣夜坐</title>,<text>庭院無人坐悄然。石榴香動月娟娟。儂家四五盆中樹。能復開花似去年。</text>
<title>三河縣夜坐 其二</title>,<text>盡日炎埃迥接天。綠槐微籟始泠然。主人解賞高麗字。便面要書小燭前。</text>
<title>通州曲 癸酉。晴。宿通州。</title>,<text>繁華壯麗是通州。勾引明河接御溝。垂柳長干一萬戶。瓏瓏都在畫中浮。</text>
<title>通州曲 癸酉。晴。宿通州。 其2</title>,<text>山東漕稅萬帆開。碣石蒼蒼右夾來。靑雀黃龍迷一望。綠楊堤畔鏡光廻。</text>
<title>通州曲 癸酉。晴。宿通州。 其3</title>,<text>第一船橫夕照間。鮑家才子笑開顔。秖緣慣住西湖曲。還說西湖似等閒。</text>
<title>入皇城 五月十五日甲戌。晴。入皇城。至六月十五日。留使舘。</title>,<text>縱觀東岳廟。冠帶始入城。入城門直視。萬歲山崢嶸。樓閣被山巓。旖旎流光晶。嗚呼崇禎帝。殉社於此中。草木迥動搖。怳疑生悲風。其下有皇極。萬方所會同。黃圖遞傳舍。日月多晦蒙。紅兜氣揚揚。甲第稱王公。蕭條三韓使。驅馬淚盈瞳。烏帽與犀帶。還爲市童譏。惟有玉河水。悲鳴帶夕暉。</text>
<title>燕舘卽事</title>,<text>葡萄蘋果紫金梨。光祿朝供不失時。多病相如頻解渴。此行眞愧採薇詩。</text>
<title>謁太學</title>,<text>泮水濺濺側栢深。門前盥濯整吾襟。神州可說成長夜。也有宮墻日月臨。</text>
<title>石鼓</title>,<text>周王十鼓浪流傳。爭及宣尼筆下權。葩經三百人皆誦。未有知他石刻篇。</text>
<title>彝倫堂</title>,<text>禮樂衣冠一渺茫。彝倫堂上更霑裳。長廊鳥下人聲絶。滿地靑槐自夕陽。</text>
<title>文丞相祠</title>,<text>中州淪沒古今傷。文相祠堂草木荒。惟有年年東國使。拜瞻遺像一焚香。</text>
<title>雍和宮</title>,<text>神施鬼設刱規模。天上樓臺氣色殊。皇帝時來恭拜跪。純黃錦席佛前鋪。</text>
<title>雍和宮 其二</title>,<text>複道橫天瞰帝城。似眞如畫若爲名。䓗䓗萬朶蓮花裏。時見空中蜃閣明。</text>
<title>淸帝以夏至祭方澤。勅朝鮮正副使祇迎。日高約數竿。始罷祭。出壇門至祇迎處。問朝鮮使何在。仍熟視之。行過十許步。自轎中轉身注目。面上有喜色。後謂禮部臣曰。朝鮮使禮貌甚好。非他外藩可比云。</title>,<text>威儀草草出方壇。黃繖纔容辨可汗。轎裏傾身看使者。也應心喜漢衣冠。</text>
<title>燕京襍詠</title>,<text>西山縹緲潞河長。帝里繁華樂未央。商貨車騰紅叱撥。王門瓦覆碧䲶鴦。師班雪嶺碑千尺。祭罷天壇雨萬方。今古全書刊四庫。武英牙軸細聞香。</text>
<title>燕京襍詠 其2</title>,<text>棗葉垂簷一舘深。正陽門內玉河潯。書排客睡侵三鼓。車載名泉買十金。南士可憐禁偶語。通官多半乞淸心。遊魚鎖在琉璃盌。物象人情兩滯淫。</text>
<title>燕京襍詠 其3</title>,<text>通州素石築康莊。直抵東門練影長。禍首軒轅爭涿鹿。前塵俠士入咸陽。圓明避暑春移仗。佛國祈靈夜爇香。旺運百年歸女直。曉窓空射轆轤光。</text>
<title>燕京襍詠 其4</title>,<text>日照紅兜似血鮮。金川掃滅勇無前。城隅氣肅懸熊舘。閘口波騰浴象川。弱國可憐長事葛。悲歌不信古稱燕。玄機窈窅憑誰測。東海歸人夜看天。</text>
<title>燕京襍詠 其5</title>,<text>百隊旗亭拱帝居。琉璃聲價軼硨磲。雖無四海同文化。猶市千年異樣書。虹氣斜連三市月。芸黃遠沁七香車。越人章甫終何用。兌作箕邦二酉儲。</text>
<title>燕京襍詠 其6</title>,<text>直北神臯統萬區。榮光休氣競盤紆。祇應天地紛同力。已自元明此定都。旗擺藍黃千部別。樓搖金碧九龍扶。法莊高塔雙眸眩。宛對皇州一幅圖。</text>
<title>燕京襍詠 其7</title>,<text>綠樹靑雲眼目初。遊觀時借太平車。民風市賣黃金佛。皇旨陂藏紫鬣魚。南內荷香灰劫後。西來山脉太行餘。樓臺信美非吾土。夢入扶桑出日墟。</text>
<title>燕京襍詠 其8</title>,<text>萬里來遊還一奇。雄都不似小高麗。軍容盡日層城護。寶氣中宵列肆知。回紇新粧誰得似。西洋異譜自然吹。腐儒何與興亡事。醉上西臺涕泗垂。</text>
<title>聞淸帝合掌事佛。以祈益壽云。</title>,<text>燒香合掌度朝昏。畏死單于媚世尊。若道延年能藉佛。蕭君何不至今存。</text>
<title>蒙古太子率其嬪來朝。淸帝處以五龍亭。嬪事佛甚謹云。</title>,<text>沙漠香車謁帝宮。麟衫貂服暎春空。盈盈步入龍亭內。五夜紗燈禮佛紅。</text>
<title>太液池</title>,<text>貝闕流輝水面齊。瑤池只在玉蝀西。周王浪愛蟠桃色。爭似芙蓉裛雨低。</text>
<title>太液池 其二</title>,<text>萬事煤山瑞日沈。蓮花獻笑爾何心。蘋洲不見金銀豆。惟有黃門睡綠陰。</text>
<title>五龍亭</title>,<text>鳳吹龍舟任去留。明霞隱約五龍樓。白頭始換塵埃骨。分外勻天半日遊。</text>
<title>法莊寺塔瞰皇城歌</title>,<text>法莊之塔何壯哉。石勢撑向中天嵬。其腹空洞一路懸。躋攀拾級屢盤回。中間逼塞無所見。混沌之竅上頭開。皇城千門復萬戶。一一宛帶斜陽來。西京東洛何如此。滿眼光氣紛徘徊。無邊綠樹重陰裏。龍樓鳳闕參差起。其下車轂日相擊。紅塵蔽天無時已。彩雲不散天帝壇。鳴鍾易識矦王里。矦王且莫誇天時。天帝難諶命屢移。靈均豈願眞不死。遠遊篇成其意悲。</text>
<title>走草長歌。贈潘庭筠，李鼎元爲別。</title>,<text>少小抱奇志。軒冕浮雲視。經史百家頗閱歷。金剛五臺恣遊戲。但恨蹤跡似窓蜂。不見中州人物與山水。今年奉使催叱馭。皇城一踔三千里。皇城之南使舘小。欝欝鎖我重門裏。有時巾車聊寫憂。炫煌只是金銀肆。一旬未遇寒山石。暇日閒尋法藏寺。法藏寺裏天借便。邂逅中州二學士。李矦復枯峩草。潘子中懷夜光寶。一笑傾葢如故人。縱橫筆談傾懷抱。密契便許投磁針。古誼直欲輕紵縞。白日未暮遽分手。歸來黯黯長回首。後期空負翰林舘。別意未把陽關酒。行人起視明星沒。驅車復指扶桑樹。車前鴨水波聲起。茫茫往事如夢裏。人生此會已千金。苦不知足無乃侈。但願生死兩不忘。有便頻寄相思字。</text>
<title>發皇城 六月十六日甲辰。晴。發燕京。宿通州。</title>,<text>三旬縶使舘。鬱若籠盛鳥。今朝始解脫。黃鵠橫雲表。笑出朝陽門。靑天方未了。芳林藹脩郊。淸蟬響樹杪。卽此曠我懷。蛻却城塵擾。皇城只繁庶。泉濁黏如鰾。淸凉我東國。勿謂壃域小。不愁火雲覆。但恨道路杳。</text>
<title>通州</title>,<text>白河微雨錦帆斜。半載楊州異樣花。沙岸維舟爭輦去。昇平賁飾五矦家。</text>
<title>三河感吟 乙巳。晴。宿三河縣。</title>,<text>去日榴花開滿枝。來時結子已離離。花開子結須臾事。無怪行人鬢雪滋。</text>
<title>冒雨入薊州。丙午。雨。宿薊州。</title>,<text>昨日病劇暑。願一雨飄灑。今曉雨滿天。還恐礙征葢。人欲固多端。皇天亦將奈。蓐食試命車。阡術遠晻藹。橋崩溜猖狂。壠決勢𩃎霈。薊樹紛離披。風霧所交會。盲進不覺暮。鶻沒盤山翳。豈不懷宴息。王事弗敢滯。</text>
<title>薊州</title>,<text>漁陽橋下草花繁。鼙鼓無聲野水喧。誰遣翠屛蒙不潔。祿山祠裏暮鴉翻。</text>
<title>暮抵玉田。余疾作不可以前。留一日。服蔘調治。枕上口號。以寓戀君之忱。丁未。晴。宿玉田。戊申。留。</title>,<text>風餐露宿當熱蒸。那怪疾病來侵凌。風濕不堪肢體㿀。腥穢偏敎胃土崩。直爲吾生質本脆。豈緣王事勞相仍。裨譯續續煩問候。垂頭閉睫苦難譍。我有君賜一封葠。靈液溜椀香微昇。一服天恩眞浹髓。再服鮫淚雙沾膺。不願封爲博望矦。但願生入煕政瞻觚稜。</text>
<title>豐潤 己酉。朝晴暮雨。宿豐潤。</title>,<text>才非使絶國。病是入衰年。一馬衝殘雨。孤城落暮煙。支離天葢野。空濶草浮阡。日域音書斷。歸鴻太渺然。</text>
<title>沙河老人歌 老人姓賈○庚戌。晴。宿沙河驛。</title>,<text>沙河老人頭似雪。七十有四能談筆。自言曾祖事大明。官至指揮蒙恩別。衣制子孫能識得。其冠峩峩其袖濶。淸皇改制人髮薙。如有不準將見殺。撫我光頭攬我服。中夜自然思漢切。庭前草木森成列。朝起抱甕聊自悅。終老不識燕京路。死瘞沙河願亦畢。書罷回身一長吁。蕭條古驛暎斜日。</text>
<title>右北平 辛亥。晴。宿永平府。</title>,<text>右北平開威且神。高城百雉壓河濱。暮雲獵罷射鵰者。灤水祠尊叩馬人。邊俗豈知灰劫恨。農歌惟喜雨暘均。孤燈坐閱英雄傳。漢帥唐臣若可親。</text>
<title>楡關雨 壬子。夜雨。宿楡關。</title>,<text>千家楡葉隱明河。雨到三更響轉多。橋下水生應數尺。長城以外更如何。</text>
<title>楡關雨 壬子。夜雨。宿楡關。 其二</title>,<text>飛雨蕭蕭滿塞城。隔籬楡葉不勝鳴。黃泥似海川梁拆。枉殺歸人日計程。</text>
<title>出山海關 癸丑。晴。宿八里堡。</title>,<text>車前依舊大山河。千古興亡一浩歌。秦代城形臨海盡。遼東天色出關多。衣裘已敝西南北。籌策全無戰守和。慙愧五千言未著。褰帷空自費吟哦。</text>
<title>飮馬長城窟行</title>,<text>長城高且長。驅馬馬飢渴。悠悠蘆邊水。飮馬遵彼窟。水濁不可飮。馬渴焉所擇。日月不及此。白骨苔蘚積。借問何代骨。秦漢事征伐。可憐城南婦。猶自恃歸日。我行縱云艱。視汝良自多。下馬吊戰塲。上馬覽山河。</text>
<title>歸心 甲寅。晴。宿兩水河店。</title>,<text>富庶差堪喜。風謠不足傳。羊鞭嚴結束。車屋訝舟船。道路三庚節。塵埃萬里天。歸心似流水。東去日潺湲。</text>
<title>朝發兩水河店。行可十數里。轎中乍睡。夢見兒子弘遠。乙卯。晴。宿東關驛。</title>,<text>近別已戀戀。遠別長懸懸。吾老只有汝。門戶憑汝傳。繩祖願汝文。顯親祈汝賢。別時有敎誡。能自不忘旃。遼燕月三弦。使車始言還。馬上忽焉夢。汝來在我前。爲言盡室安。歡笑儀不𠎝。何當歸敎汝。俾汝一經專。</text>
<title>未至東關七八里。歇馬小丘。前臨渤海。</title>,<text>雲濤橫一望。落日更無邊。時見孤帆去。猶疑獨步船。</text>
<title>東關驛</title>,<text>廢驛空殘堞。幽州古大荒。颯然經一雨。分外得微凉。野色牛羊散。皇威木石忙。今宵應美睡。精潔借匡床。</text>
<title>寧遠衛 丙辰。晴。宿寧遠衛。</title>,<text>百戰孤城在。回風逝水鳴。英雄輕虜騎。天數去皇明。烽廢雙墩老。營荒細柳傾。高臺差快意。嘔血至今名。</text>
<title>寧遠衛 丙辰。晴。宿寧遠衛。 其二</title>,<text>李帥功曾大。分封此地於。報君龍劒在。生子虎熊如。餘力箕邦奠。長驅朔漠虛。城池非往昔。臨眺獨霑裾。</text>
<title>過祖承訓墓</title>,<text>路過寧遠城。孤墳生蒿蓬。人言祖將軍。托體歸此中。我聞汪然不禁涕。良久駐馬斜陽紅。公昔承命援屬國。手提天兵鴨水東。曰松曰梅作後殿。天驚鬼泣平壤戰。公歸天朝公像留。萬年磐泰三韓奠。我是東人爲公悲。魂兮卽今安所之。有孫墜盡隴西聲。公雖鬼雄應餒而。南有蠻兮北有胡。魂歸莫如東土宜。士民泣憶東征恩。籩香䇺潔宣武祠。</text>
<title>幽州胡馬客行 丁巳。晴。宿高橋堡。</title>,<text>少小生幽州。自騎幽州馬。鳴鞭事馳突。逐獸千里野。結客與死生。盡是悲歌者。霜明鐵裲襠。星疾白羽箭。騰身攫飛鶬。割肉飼獵犬。調戲當壚女。虜酒半被面。胡皇徵健兒。詔下皇極殿。題名甲軍籍。起赴金川戰。晨起聽金鼓。夜卧雪中宿。生當畫麟閣。死當𪚥馬革。</text>
<title>曉發高橋堡。是日。行一百十六里。戊午。晴。宿十三山。</title>,<text>孤燭翳還在。行人眠未安。長亭明日遠。自起夜星看。時早難加飯。塵深更掃鞍。烏鴉渠亦懶。猶宿露枝端。</text>
<title>曉發高橋堡。是日。行一百十六里。戊午。晴。宿十三山。 其二</title>,<text>兼程有約束。雞唱我先知。不管家人望。要寬聖主思。遼星晴歷歷。磧露照離離。曉夜心無戒。淸凉使槖垂。</text>
<title>凌河歎</title>,<text>大凌河小凌河。人煙蕭條不盈坡。聞道蒙古動成羣。有時撇捩如電過。公然掠取民家婦。白日駄去陰山騾。以玆民不奠其居。百家今有數家餘。淸皇亦畏蒙古盛。內家婚嫁皆相於。厥俗梟鷙厥馬健。他時猾夏將何如。凌河之憂姑捨諸。</text>
<title>十三山</title>,<text>來時不似去時艱。朱夏凉風灑客顔。此地恰爲中半路。今朝喜到十三山。郊平黍薥迷秦壘。日落沙塵失漢關。隨例發書催馹騎。敎人飛走渡龍灣。</text>
<title>新廣寧 閏六月初一日己未。晴。宿新廣寧。</title>,<text>孤竹遺墟在。桃花舊洞開。行宮一朝起。皇帝仲秋來。畚鍤民勞止。山河國美哉。關防與時政。隨處意徘徊。</text>
<title>處處平原。牧畜成羣。其蹄殆可以萬千數。亦盛觀也。庚申。晴。宿小黑山。</title>,<text>平原水草綠相宜。羊馬牛驢任所之。屯處陣雲俄合沓。散來文錦忽離披。鞭頭一嘯乘將暮。彀裏千羣會不期。盡化有生爲戰士。更敎師律及無知。</text>
<title>小黑山</title>,<text>羽檄朝馳夜探還。當時虜騎疾風間。煙臺肇起皇明世。秋盛偏防小黑山。遼野盡時初作險。醫閭盤處合成關。百年世事俄翻覆。店靄峯嵐照苦顔。</text>
<title>一板門。以泥濘名。前後我使至者。未始不狼狽。今泥乾路平。行李萬順。喜見于詩。辛酉。晴。宿白旗堡。</title>,<text>白道如波霽景翻。輕蹄飛度不成痕。車前徒御爭相賀。百險全消一板門。</text>
<title>遼野</title>,<text>四顧端倪一杳冥。壯懷飛動撥衰齡。天衢只有孤懸日。規外還應盡見星。路掛浮雲遙送白。草隨征馬莽連靑。人間快意惟黃鵠。騰入寥空不礙翎。</text>
<title>白旗堡。詠壁畫。</title>,<text>高䯻輕衫百態新。階前荳蔻嫰含春。可憐當日中華制。都在深閨楚楚身。</text>
<title>重訪新民藥肆。壬戌。雨。宿孤家子。</title>,<text>店記新民憇。門迎舊客還。蒼凉添幾髮。黧悴愧衰顔。展席名香裏。烹茶細雨間。靈丹如可借。揮手訪三山。</text>
<title>遼野遇大雷電。以雨急入周流堡。少憇。</title>,<text>周流誠可怪。䨪雨去來同。氣象汹如海。幽幷颯易風。野喧雷盪日。河濶電搖空。憂喜異朝晝。乘除還此中。</text>
<title>遼野遇大雷電。以雨急入周流堡。少憇。 其二</title>,<text>大雨時行節。幽州舊廢城。急回征馬入。已過午雞鳴。風色紛多變。河流劃進聲。尙思曾一宿。雲木欲含情。</text>
<title>周流河曲</title>,<text>紅兜迎送者。臨岸戒長年。河流長數丈。雷雨愼操船。</text>
<title>周流河曲 其2</title>,<text>臨水日已暮。人馬仰單船。急宜先渡馬。無馬人豈前。</text>
<title>周流河曲 其3</title>,<text>悠悠去來者。愼此周流河。遇風沙倒馬。遇雨雷震波。</text>
<title>周流河曲 其4</title>,<text>五里孤家子。墟煙曖將夕。河流阻且長。可望不可卽。</text>
<title>早發孤家子 癸亥。晴。宿瀋陽。</title>,<text>雷雨夜來息。朝暾出樹端。斬新開野大。無限得天寬。露草輕猶裛。汀霞散欲寒。塵沙皆帖伏。行路未應難。</text>
<title>治道歎</title>,<text>淸帝謁陵秋以期。治道直從三月爲。少者持鋤老者畚。揮汗却如雨淋漓。捨却行旅九軌道。直割田疇開通逵。中央差濶兩畔殺。三路有條無逶迤。車輸客土潤色之。驢曳碌碡磨以治。燕京去瀋二千里。直道無減嬴秦時。天雨輒壞壞復除。此擧竊恐非事宜。瀋府之令太云豫。關內晏如關外咨。別起行殿學飛翬。更修橋梁蹲石獅。農民未暇西疇事。黍稷不生生蒺藜。昔聞胡制尙簡便。萬乘雖至民不知。今者目擊異耳聞。衰運可以三隅推。我言端知驗在邇。爲備採風聊作詩。</text>
<title>棄馬歎</title>,<text>同我辛苦萬里途。馬雖畜物情豈無。天雨泥海薊州夕。駕汝行軒急馳驅。一朝汝病由我作。足蹇如舂行且立。衆中先於雞唱發。宿處始趁三更入。馬夫針蹄蹄益傷。運來十步九欹仄。及至今朝强不得。鞭之不起卧道側。欲使留治待差復。甲軍不許從人落。我行不可爲汝住。畢竟棄置如不惜。馬夫脫覊兼割尾。對汝良久淚橫臆。汝容依依失主悲。我心慘慘回頭數。異域同來不同歸。况乃死生無消息。但願胡人療汝病。善養平郊春苜蓿。</text>
<title>伊昔行</title>,<text>伊昔淸汗僭天位。是日諸戎四方至。瀋陽宮殿詄蕩蕩。寶扆嵬然方肆志。朝日紅射萬抹首。軍中樂動聲殷地。廣庭燕賀紛左右。惕息拜跪誰敢後。朝鮮使者羅與李。班心一笑立故久。天日高高無二王。穹廬僭號何其狂。頎然不拜顔色厲。冷視戈矟羅如霜。羣胡怒愶羣酋喝。堂堂七尺甘赴湯。淸汗大笑視不見。快令俶裝歸東方。東方以禮爲國脉。得有二子增輝光。我見胡皇所撰詩。始知此事懷激昂。若使人皆二子心。降旗豈出南城傍。瀋陽旅舘一悲歌。仰視皇天醉茫茫。</text>
<title>感吟</title>,<text>瀋陽城郭對陵園。親祭焚香四葉孫。回首昌平可憐處。百年寒食閉松門。</text>
<title>夜坐待書狀行至 甲子。晴。宿十里堡。</title>,<text>我乘轎君乘車。轎載馬尙可渡。車轂陷泥將何如。遼野如盤水不洩。小雨處處皆成瀦。我馬已尋村店歇。飯罷解衣舒兩膝。上弦微月沒不遅。君不來兮夜何其。待君來豈其遠。但念中野倭遅載渴飢。</text>
<title>書懷</title>,<text>燕京周覽有何奇。銅狄相逢只說悲。都會市鄽皆外飾。中原人物異前時。桑蓬浪費平生願。藥空憐疾病隨。惟是一經遼野後。肯將胷次礙藩籬。</text>
<title>幽州曲</title>,<text>掃罷金川返舊遼。秋來鬱鬱劒鳴腰。平明獵虎中林雪。差可男兒慰寂寥。</text>
<title>幽州曲 其2</title>,<text>輕靴短服摠軍裝。辮髮單條頂後揚。寂寂儒冠安用是。逢人每說武靈王。</text>
<title>幽州曲 其3</title>,<text>駿馬鳴鞭出狹斜。瀋陽城市最繁華。天銀不惜紅兜飾。自買珍絲向客誇。</text>
<title>幽州曲 其4</title>,<text>意氣邊頭結客多。寒燈相對劒增波。平生不辨書中字。但識荊卿易水歌。</text>
<title>幽州曲 其5</title>,<text>家住名都不少錢。醉中一笑買嬋娟。樓頭聽奏黃花曲。不羡人間萬戶權。</text>
<title>幽州曲 其6</title>,<text>千金買馬百金獒。人世無如此事豪。窮逐兎獐仍飮血。不關身上染腥臊。</text>
<title>幽州曲 其7</title>,<text>幽州冶女勝羅敷。二九芳年未有夫。笑折花枝問俠少。丰茸得似女顔無。</text>
<title>幽州曲 其8</title>,<text>朝鮮邊帥摠嬰孩。乍見紅兜色死灰。採得人蔘廢四郡。乘舟醉過鴨江回。</text>
<title>暮抵遼東店 乙丑。晴。宿遼東村。</title>,<text>野盡河明夕照開。遼東城外角聲催。雲容漸覺蒼山近。村勢先知白塔來。馬倦判違狼子宿。天長不許鴈書回。吾東可說邊臣在。帝廠恭輸廢郡材。</text>
<title>遼野柳</title>,<text>千里垂楊綠正勻。百年功大蔭行人。誰將管見輕搖筆。錯比隋家汴水春。</text>
<title>午秣冷井 丙寅。晴。宿狼子山。</title>,<text>天地本自大。石門爾何狹。翩翩我軒葢。如向甕天入。君子有胷次。不係地寬窄。耳目久曠然。及玆歎逼塞。徒御喜近鄕。井蛙適其適。賴有冷井水。淸泂吐冰玉。向來燕京泉。攪濁膓胃汩。一嗽牙顴爽。一飮精神別。</text>
<title>狼河月夜。見庭前櫻桃樹。始覺今年道路不得嘗新。悵然有吟。</title>,<text>雲月蒼蒼照白狼。櫻桃樹下步虛涼。客窓始恨天時晩。孤負今年赤玉香。</text>
<title>靑石嶺 丁卯。雨。宿連山關。</title>,<text>三月率彼野。忽此來束峽。怪壁峙谽谺。灌木垂合匝。朝嵐融成雨。霏灑翳東旭。衣霑固不惜。石滑念馬足。時物改前觀。鳴蟬淸以激。日月曾幾何。我髮颯已白。惄焉感中懷。流睇撫往昔。山雨爾何意。宛爾寧陵曲。</text>
<title>會寧嶺</title>,<text>朝踰靑石嶺。暮踰會寧嶺。危哉二嶺路。仰陞如攀綆。飛雨生淅瀝。萬壑少虛靜。據鞍强衰氣。添衣愧寒病。樛枝競低壓。我冠苦難整。深處虎可念。往往潛置穽。歧路有夷險。出處知煖冷。古人能叱馭。玆義所耿耿。</text>
<title>連山關</title>,<text>二嶺崚嶒雨欲痕。藤蘿穿盡已黃昏。山川宛爾如東國。樹木翳然藏小村。囊裏畏人深閉藁。客中逢月久開門。忽聞僕隷煩相警。狵狔躱中廚虎過樊。</text>
<title>聞義州吏阻水不至</title>,<text>梨花滿樹去時天。歸路林聲已颯然。聞說水生人未渡。義州東望杳雲煙。</text>
<title>通遠堡。夢拜先考妣。戊辰。晴。宿通遠堡。</title>,<text>小子疲行役。蠢然忘父母。夜臺一念中。惟小子是有。逖矣萬里店。宵夢豈其偶。二人坐如常。趨拜有先後。顔貌與鬚髮。歷歷仰瞻久。雖未承敎詔。喜氣盈床幃。怳如待我行。又如欣我歸。誠薄奈小子。驚覺失所依。邊雞鳴幾許。天星漸欲稀。彷徨不復寐。淚墨灑爲詩。父母念小子。我馬勿遅遅。</text>
<title>帝廠木 己巳。晴。宿松站。</title>,<text>帝廠木委積遼河側。遼河之水通渤海。船輸萬木紛相續。胡雛欺我踈禁防。潛越斫木如探囊。得者雖肥失者瘦。楚材晉用古來傷。木兮木兮永謝生。長土爲他人作棟與樑。若能使木能言語。嗚呼得不哀痛失其所。</text>
<title>朝鮮朝貢圖歌</title>,<text>主人壁上圖畫明。貌得朝鮮使者行。三使身穿廣袖袍。圍以品帶生光晶。烏帽日暎斑斑角。皁葢風掣垂垂纓。轎上褰帷拱而坐。駕彼雙馬馬蹄輕。其餘從者數百人。前擁後衛侁侁征。或戴竹笠或氊笠。軍官象譯殊其形。土物種種載果下。風沙晝暗遼東程。對此令人一撫掌。宛是老夫今日樣。爾曹生不見衣冠。畫者譏笑爲此狀。物情稀覯以爲怪。越犬見雪吠相向。中華禮樂非前時。三代威儀盡在斯。爾家父祖昔如此。歸問九原應始知。</text>
<title>暮抵松站</title>,<text>迢迢行子暮尋煙。墟落斜光小嶺前。水勢漸從通遠大。月輪應到義州圓。若聞家信愁何有。遙仗王靈病易痊。詩草偶然如日錄。只堪自悅不堪傳。</text>
<title>麻姑嶺。遇朝霧。庚午。朝霧晩晴。宿柵門。</title>,<text>關路此爲險。心憐疲馬行。山餘會寧脉。村記伯顔名。霧裛衣裳潤。川縈欅柳明。麻姑何必問。眞去見桑瀛。</text>
<title>三叉湖午秣</title>,<text>稍稍峯霧捲。日華中自生。午炎應轉盛。衰病强催行。野水三叉合。村家一字成。在途如返國。耳慣鳳凰城。</text>
<title>去時。路傍村村。梨花正開。掩暎如圖畫。今因朝霧四漲。不知村所在。亦足一悵。</title>,<text>山霧溶溶棧道昏。定知平野已朝暾。雞聲隱隱鴻濛界。失却梨花第幾村。</text>
<title>路中望鳳凰山。奇秀峭拔。無與爲偶。</title>,<text>峯峯欲舞又將鳴。千仞奇形不世生。四海德輝將一覽。彩雲天畔聳崢嶸。</text>
<title>抵柵門。柵胡以城將不至。不許開鎖。仍留宿。</title>,<text>慘淡緣邊壘。頑愚守柵胡。終朝不能出。豪氣愧全無。問候趨灣校。逢迎鞴代駒。盈盈鴨綠水。良友有相須。</text>
<title>灣饌來及柵門。獨不見家信。悵鬱書此。</title>,<text>的是天公護此行。雨暘如意二千程。人從燕俠悲歌市。雲掩唐宗駐蹕城。僮僕語依中國樣。盤飡味荷使君情。便中若見家書至。定黑頭邊素雪莖。</text>
<title>夜屯金石山 辛未。晴。宿金石山。</title>,<text>金石日云暮。解鞍川水隈。三更露地睡。明月滿天來。蚊蚋緣衾坐。於菟避網回。誰能學原憲。寂寞守蒿萊。</text>
<title>自九連城行可十里。見義州城橫抹如雲。喜以成詩。閏六月十四日壬申。晴。渡江宿義州。</title>,<text>路出峯隅眼忽明。雲間無恙義州城。山容水態如歡笑。何物車前不有情。</text>
<title>灣尹迎我鴨綠江上。喜見于詩。</title>,<text>白幕揭沙岸。遙知待我還。三江渡若飛。波浪風不慳。欣然故國人。依然故國山。明府出以迎。握手笑相看。上言聖體寧。下言家室安。沙頭且安坐。絲竹方未闌。</text>
<title>灣尹携妓作樂。感念舊事。草成長句。癸酉。晴。甲戌。晴。留義州。</title>,<text>來宣之閣軒且豁。亭午開筵勢秩秩。使君慰我久行役。携酒徵歌消永日。輕羅疊縠紛葳蕤。兩行粉黛嬌成列。薌澤微微軟風度。簫管轟轟塞雲裂。畫鼓輕受舞枹鳴。香毬飄若流星疾。一雙少妓最輕身。飛騰舞劒生夏雪。含辛茹苦二千里。對此可以心神悅。忽憶往年廵到此。時値九月十三日。天上懸誠五雲闕。塞外張樂千秋節。綠酒黃花對晩晴。南山北斗藹羣情。嗚呼此事今已矣。孤臣頭白風沙裏。那意三年遏密餘。此地此樂先入耳。君不見元陵陵上草已宿。簫韶聲斷松風起。</text>
<title>龍灣曲</title>,<text>宣祖行宮二百年。土堦蘆箔尙依然。軍民泣說如天德。春日閒耕無稅田。</text>
<title>龍灣曲 其2</title>,<text>龍灣壯士解悲歌。生不成名奈若何。十年騎撥鬢如雪。纔得窮邊僉使窠。</text>
<title>龍灣曲 其3</title>,<text>白馬孤城咽暮笳。百年雲木老橫斜。朝廷自失林元帥。不復胡兒畏漢家。</text>
<title>龍灣曲 其4</title>,<text>威化塲空草樹齊。春來麋鹿暗生麑。廵旌未度灣城曲。獵卒先屯鴨水西。</text>
<title>龍灣曲 其5</title>,<text>舞妓腰肢白雪輕。華筵對酒月盈盈。使君歡笑行人醉。無事廵軍報五更。</text>
<title>良策舘。塘水正漲。吼怒噴薄。夜枕不能安。乙亥。晴。宿良策。</title>,<text>水石相爭響絶奇。輕雷急雨夢魂疑。幽禽慣聽無昏曉。穩宿池邊第幾枝。</text>
<title>西林城 丙子。晴。宿宣川。</title>,<text>良策無多里。孤城忽路傍。誰將小經濟。浪擬大關防。軍額隣州借。人腰女堞藏。昇平祈萬歲。外此少奇方。</text>
<title>左峴</title>,<text>樂浪諸關阨。東林差愜心。高城先得地。奇卒合藏林。報警墩臺峻。開營將帥深。臨危如善守。西鑰鎖千尋。</text>
<title>倚劒亭夜讌。次朴齊家韻。</title>,<text>秋近關山道。高樓多夕陰。非無敎坊樂。終是異鄕音。妓飾熏香細。塘華寫燭深。不須行樂處。怊悵遠遊心。</text>
<title>郭山道中。望山城有吟。丁丑。晴。宿定州。</title>,<text>東人只愛築山城。未有山城捍賊兵。山下放開官大路。坐令胡騎走神京。</text>
<title>納淸亭 戊寅。朝晴暮雨。宿安州。</title>,<text>少憇忘天暑。解衣楡柳邊。千家分近岸。雙堠界長川。鸞鶴眞遊散。亭臺劫後遷。新從燕薊者。撫古一潸然。</text>
<title>博川境。冒雨赴安州。</title>,<text>雨脚橫空暝色連。行人驅馬二更天。風回暫認安陵角。雲黑全迷薩水船。薥畒照燈人似立。楓橋嗔炬鷺虧眠。淋鈴未必催詩急。何事吟哦若有牽。</text>
<title>三更。渡淸川江。</title>,<text>雨氣三更黯不收。角聲人語滿長洲。孤燭忽驚天上出。瞑中猶記百祥樓。</text>
<title>景梧軒新成。吟呈府伯李令義寬。以替六偉之頌。己卯。晴。留安州。</title>,<text>紬衾楚楚暮何來。餘事華堂剪草萊。盃酒尙思三月過。軒窓正對七星開。深誠家國還同視。誰道朝廷少異才。時雨景風皆惠澤。小堦春到百花栽。</text>
<title>肅寧館蓮亭 庚辰。晴。宿順安。</title>,<text>注目荷花忘夕陰。荷花醉殺旅人心。含猜小妓輕輕道。縱有荷花難共衾。</text>
<title>箕城道中 辛巳。晴。宿平壤。</title>,<text>五步一肆筵。十步一揭幕。連連數十里。羅拜紛髫白。問我安寢息。慰我遠跋涉。自言衆穉兒。復近慈母側。戶戶雌雞炙。樹樹時果摘。桂糖與甘紅。各各盈小榼。馬前跪奉觴。天眞露眉睫。我言無酒戶。爾言願少呷。僂行諸老嫗。蘋果手自納。續續我車停。城日已半昳。緬效山陰錢。一盤取果一。西京有八條。聖化所洋溢。我本無遺愛。爾自美風俗。朅來輒弊民。愧汗衣上滴。但願年屢豐。煕煕民自樂。</text>
<title>登普通門樓。樓是吾所重建。父老邀余樓上。</title>,<text>翬飛鳥革費經營。舊主還歸白髮明。今日爾能猶記面。百年吾不遽忘情。迎驂老樹依依立。無恙長川蜿蜿橫。慙愧攀轅諸父老。濁醪時果見眞誠。</text>
<title>練光亭 壬申。晴。留平壤。</title>,<text>坐卧亭中且百回。每看何事態新開。江平似案眞忘去。峯媚如春藹欲來。汀樹翠深緣老大。沙鷗情慣少嫌猜。秖應信宿方旋旆。漫舞凝絲未要催。</text>
<title>與按使副价書狀徵樂練光亭上。日將夕。移席愛蓮堂。欲賞蓮也。夜深。余與按使乘小艇。沿洄潭中。燭籠之簇簇懸六面。畫簷者箇箇倒影。蕩漾欹斜。殆難名狀。倚檻粉黛。歷歷寫眞。便一地底瑤池宴。余二年爲箕城伯。未嘗爲此遊。不覺欣然叫奇。</title>,<text>泛舟望池閣。勝似閣中看。彩妓嬌成寫。紅燈蕩未團。繁華如地湧。沿溯到星殘。往歲慙吾懶。今宵始此歡。</text>
<title>月波樓 癸未。晴。宿黃州。</title>,<text>今宵無月悵如何。樓上絃歌空自多。暝裏水明千尺檻。不妨看作漾金波。</text>
<title>洞仙嶺歌 甲申。晴。宿瑞興。</title>,<text>西塞關防定無數。洞仙之險稱自古。峯巒連連近靑天。其中窈然開洞府。千章木老還自僵。蒙絡不知山日午。百谷紛紛送飛流。千巖響答如風雨。洞仙不來笙鶴遠。白日澒洞留雲霧。西去龍灣六百里。禹斧鑿開冠葢路。有時猛虎行且坐。中林吼哮風霆怒。行人不敢掉臂去。前呼後應多辛苦。仰看山頂刻畫新。築城者誰趙虎臣。城門呀然落彩虹。別開廨宇瓦鱗鱗。鎭守欲令虞候移。聲勢實藉定方鄰。前人經營頗費力。後人譏笑一棄擲。城池蕪穢煙嵐積。井竈夷毁苔蘚碧。孤城未必緩急須。陰雨綢繆亦勝無。從古高麗百千事。只可三日胡爲乎。好是昇平節度府。吹笙擊鼓事歡娛。</text>
<title>平山 乙酉。晴。宿平山。</title>,<text>漢節方還日。商飈欲起時。無多成邑里。雖小見城池。霧雨人全病。炎埃馬亦遲。客中聊一慰。迎候有親知。</text>
<title>舟渡猪灘 丙戌。晴。宿松都。</title>,<text>西州積雨洗炎蒸。鼓角淸晨響益增。古堞神威森鐵像。長河天勢接金陵。山空戰伐思麗代。橋坼帆船倚最能。地近王畿殊可喜。日邊消息夜回承。</text>
<title>靑石洞</title>,<text>林樾蒙籠流水深。長程直走潞河潯。朝廷不乏金繒使。度外關防自古今。</text>
<title>抵松京。市民千百爲羣。張樂設饌。來迎野外。</title>,<text>笙簫滿路酒樽盈。髫白傾城野外迎。三節軒中何事業。西京愧汗又松京。</text>
<title>松京遇雨</title>,<text>睡起淋鈴在樹間。亂雲遮護碧崧顔。如何四百年間雨。未洗橋邊點血斑。</text>
<title>松京遇雨 其二</title>,<text>蓂葉全凋桐葉凉。客窓愁思雨聲長。天孫苦恨遲遲閏。預洗雲車待夕張。</text>
<title>蓮池</title>,<text>裛雨搖風恨幾重。壽昌宮畔舊芙蓉。猶賢太液娟娟色。長爲單于冶笑容。</text>
<title>臨津 丁亥。雨。宿坡州。</title>,<text>雲掩疎檉雨滿蘋。扁舟待我暮潮濱。生憎江水澄如練。照得行人白髮新。</text>
<title>入京 七月初一日戊子。晴。入京宿敦義門外。</title>,<text>故國歸來鬢髮凉。五雲依舊繞明光。篋中試拂緋袍色。猶帶先朝卧內香。</text>
<title>詣闕復命。蒙賜對。己丑。晴。復命。</title>,<text>幾度夢魂飛到此。今日不違天尺咫。煕政如舊寶座新。仰瞻龍衮悲且喜。廈氊和氣藹如春。天語慰藉恩無比。嘉爾王事及時了。喜爾顔髮無甚悴。臣拜稽首感淚拭。臣何力焉王靈倚。細陳淸皇政令急。備述胡地風俗異。天笑爲新席頻前。晝漏稀滴丁東水。臣雖夕死猶不憾。是日君臣卽父子。但願從今賜病骸。優游歌詠聖恩裏。</text>
<title>重陽。省掃竹州。是日。卽先妣生辰。抆淚志感。</title>,<text>霜含硯滴白崔崔。日月依辰訝許催。竆崦何曾黃菊見。孤兒空自白頭來。墳前暗有呑聲哭。地下難傳獻壽杯。松幹楸枝皆可敬。後孫須識我親栽。</text>
<title>不寐軒</title>,<text>天地孤哀淚。松楸寂寞濱。經年違墓側。難道有兒身。落葉誰能掃。稀莎苦未均。憑軒眞不寐。虛廓月沈晨。</text>
<title>罷官。赴明德山別業。己亥</title>,<text>出郭已高興。松嵐生我衣。從來買山在。非爲罷官歸。嫰麥迎時雨。遙花滿夕暉。丁寧乞身願。抵老莫相違。</text>
<title>戀明軒早起</title>,<text>啼禽便多事。先我罷晨眠。山露潤幾許。花枝低可憐。烹茶種非一。梳髮度應千。於此有眞樂。恐爲人世傳。</text>
<title>十二夜。月色正佳。散步光影池邊。至夜深不寐。</title>,<text>今夜人間月。光華此地多。窓痕飜石澗。庭影寫松蘿。悟道官何累。澄心睡不魔。爐丹有眞訣。老去不愁痾。</text>
<title>漱玉臺</title>,<text>悠悠行飰淡忘旋。忽復搘筇漱玉前。裸去樹皮憐兔黠。晒來楊葉待鶯遷。向時簪笏如思痛。終老烟霞不羡仙。溪上桃花猶未落。被誰勾引武陵船。</text>
<title>十三夜。淡雲微雨。光景絶佳。</title>,<text>前宵明月今宵雨。莫把輸贏強辨之。變態山容俱可愛。自然宜酒復宜詩。</text>
<title>山深</title>,<text>山深自多雨。花氣潤成流。曲沼能傳瀑。遊雲解入樓。全家此來集。浮世有何愁。便欲隱名姓。百年玆一丘。</text>
<title>兪秀五李公會至</title>,<text>眞襟傲骨老尙書。一入雲林萬慮疎。二妙忽來驚倒屣。百年端欲惠同車。蒼凉夜枕看山月。簡易朝盤進野蔬。隨處固竆吾輩事。定須求道不求餘。</text>
<title>雲巖吳景參見訪。旋以豹直有期。瞥然告歸。慨見于詩。</title>,<text>君是水雲主。水雲應慣知。亭樓似相待。評品不須辭。馬度春流淺。雞鳴午日遲。眞緣猶恨少。催赴玉堂期。</text>
<title>卽事</title>,<text>春事且強半。嫰陰藏翠微。惜花時脉脉。送客暫依依。禮樂何曾學。文章或被譏。機心久已息。鷗鳥爾休飛。</text>
<title>兒斅論語。自讀陶詩。此山居幽事。記之。</title>,<text>靑門東出謝華簪。一室興居易稱心。魯論與兒時講義。陶詩惟我是知音。關情鳥語殊朝暮。經雨花光有淺深。春服何煩沂水去。冠童無日不淸吟。</text>
<title>十六夜。春星堂看月。</title>,<text>東峯稍低豁。月輪來不遲。玲瓏坐草閣。彷彿數花枝。露下棲禽潤。筇鳴睡鶴疑。悠然千古想。隨處輞川詩。</text>
<title>乘月尋瀑</title>,<text>尋瀑穿林去。不知溪路永。偶然値明月。倚杖看松影。</text>
<title>山居岑寂。餘窩惠然來思。喜可知也。拈韻得餘字。</title>,<text>鵷鴻颯沓上彤除。樗散如吾只愛廬。春困每添廵屐後。朝眠纔起晩炊餘。依然沮溺方成耦。邈矣黃唐但有書。見說長楊今已賦。故人心愧未吹噓。</text>
<title>送禹士仰韓公善還城</title>,<text>欲別兩依黯。遲回林木間。烟霞那可忘。城郭去應還。名姓留丹籙。詩篇滿碧山。池亭明月色。今夜共誰攀。</text>
<title>雨坐戀明軒。次餘窩。</title>,<text>烟蘿窈窕水縈回。巾屨雖拋亦上臺。珂馬有誰今雨至。禁城惟許暮鍾來。晨盤粥味巖泉別。午枕花香山李開。慚愧貧廚何草草。留君三日未傳杯。</text>
<title>傍花溪。次餘窩。</title>,<text>悠悠任所好。丘壑以爲家。樹密容看月。溪淸不掩沙。人尋書帶草。兒闘筆冠花。晼晩金丹約。依依戀物華。</text>
<title>百香樓書懷。次餘窩。</title>,<text>本意喬松世外尋。遲回聊且買園林。恠來鍾漏隨人遠。別有雲霞與我深。瑤草新耕知雨澤。溪桃半落撫光陰。承明近日多休沐。能復空跫有好音。</text>
<title>景參，士述。聯騎見訪。</title>,<text>山中春事晩。匹馬到何遲。猶有兩三蘂。強留高下枝。二君頗不俗。一見已稱奇。鼎食如能捨。吾園有紫芝。</text>
<title>同二君拈韻</title>,<text>王城不十里。頗恠洞天幽。翩彼終南客。以玆溪上樓。壺觴至日暮。吟嘯見風流。竆達無相捨。儂留爾亦留。</text>
<title>又拈</title>,<text>君馬來時幾度溪。懿陵西畔路高低。分將睡榻隣麋鹿。把與仙丹及犬雞。深處亭臺皆樹色。步來巖壑或雲迷。瑤琴忽爾生離思。乍盍朋簪便解携。</text>
<title>百香樓。次餘窩。</title>,<text>無事又無欲。山樓春日長。携書開北牗。移枕俯回塘。時鳥多新語。名花盡國香。秖應詩酒會。奎壁夜垂光。</text>
<title>權員外偀，李上舍燝至。</title>,<text>半醒半睡際。一客二客來。不惜巖蹊蘚。恐携街陌埃。開軒掃朝靄。臨水洗春杯。桃李向人在。芳華如意開。</text>
<title>李幼文，申士剛應淵，李季受至。拈韻同賦。李公會已以日昨重到信宿。</title>,<text>山樓簾箔下新晴。枕底巖泉盡日鳴。頗喜故人能遠涉。始知今世有閒行。關情軟綠緣蹊滴。多事飛紅點水輕。聞說朝廷已知處。愧來無地可藏名。</text>
<title>謝鄭按使汝成 一祥 廵路見訪。拈次宋詩。</title>,<text>新綠生林畫未濃。幽禽翔集與人同。卽看漢節來斜日。尙憶周流避遠風。春沼魚驚旗影裏。山家犬吠角聲中。巖廊舊侶如相問。報道靑岑長桂叢。</text>
<title>還城。留題戀明軒。</title>,<text>暫去應還到。情猶似別離。難忘理草閣。未了改蓮池。啼鳥如相弄。飛花暗欲隨。歸時待明月。留證五言詩。</text>
<title>路憇錦城都尉水閣。公會從。拈韻走草。</title>,<text>二月騎驢路。千金駙馬亭。林園俄暫別。山溜若新聽。危檻全依壁。行松直到庭。簪纓眞似蛻。杯酒欲忘形。</text>
<title>城市一宿。欝欝意不樂。士仰適至。拈韻口呼。</title>,<text>乍別猶回首。雲遮郭外山。溪流能不減。花鳥始應閒。自笑衰遲者。復來城市間。棲鴉未解事。爭向上林還。</text>
<title>三月二日。同沈景玄拈韻。</title>,<text>忘我形骸易。林泉難可忘。朅來因賣藥。時節逼流觴。烏帽君何晩。靑鞋我欲狂。終南一相遇。同醉落花傍。</text>
<title>三月三日。大雷雨。</title>,<text>亭午轟雷響。今年太早鳴。風斜花木亂。雨直燕鶯驚。氣候如中夏。山河倐晩晴。時哉卧龍瀑。何以聽新聲。</text>
<title>三月五日。値英考祔廟後初忌。曉坐抆淚以書。</title>,<text>於戲聖哲我先王。竆谷深山尙不忘。萬事傷心祈永號。百年如夢建功湯。餘生淚血涓埃斷。小劫宮花寂寞香。坐對孤燈雞遠唱。元陵倘薦第三觴。</text>
<title>三月七日。上有事皇壇。齋宿摛文院。院卽奎章學士豹直所也。親製近體一首。命板揭院壁。實昭代盛事也。太陽之輝。非螢爝所可仰摸。然留滯周南之恨。有不勝熲然者。謹步聖韻。藏諸篋笥云爾。</title>,<text>滿九除三聖代賢。閣中冠珮照華筵。深深紫府春如海。往往丹藜夜降仙。曲沼影搖牙軸裏。晩花香度御爐前。淸齋是日鑾輿至。近戶祥雲靄似烟。</text>
<title>十二日向夕。率爾入明德山。葢以前詩有歸時待明月之語。不欲相負也。是夜。霽月滿天。樹影相錯。獨坐春星堂。神骨淸爽。至夜半循傍花溪。步至卧龍瀑。無人語此樂者。</title>,<text>中林佳約不蹉跎。酒榼詩囊掛一騾。明月更從今夜好。綠陰差較去時多。坐令松露霑衣重。步許溪雲傍面過。回想漢陽千萬戶。鼾雷應與曉鍾和。</text>
<title>十三夜。月色愈佳。坐春星閣。遠聞風珮聲。乍高乍低。起訪卧龍瀑。徘徊於盤石之上。時夜已三鼓餘矣。兒子弘遠從。命韻賦之。仍有吟。</title>,<text>遙夜草堂靜。暗聞溪籟淸。忽尋苔徑去。自恠病身輕。山月元相約。松風時一聲。中林人不見。琴罷欲含情。</text>
<title>十四還城。少憇混混亭。</title>,<text>東門中半路。一笑又玆樓。物我何須辨。溪山且暫留。松顚平畫棟。席底送喧流。縱報忠州命。爐丹我自謀。</text>
<title>李衛率 克誠 挽</title>,<text>風塵交契日紛紛。䓗竹情親孰似君。童子亦知隣有德。當時何幸友多聞。妙齡名列唐先輩。餘事書傳晉右軍。星散十年稀見面。向來終恨隔泥雲。</text>
<title>李衛率 克誠 挽 其2</title>,<text>箕斗蒼茫命不均。塵埃空遣滯斯人。白頭竆賣終南宅。彤管閒爲硯北身。靜癖何曾窺戶外。除書未許到漳濱。經綸一疏知全鼎。尙憶先王歎賞頻。</text>
<title>李衛率 克誠 挽 其3</title>,<text>來往髫時不厭頻。哦詩染翰答良辰。浮生何事非陳跡。君死於今無故人。芝老門荒喬木卧。桂坊官罷小廚貧。百年吾道竆如許。淚浥西山草色新。</text>
<title>六代祖考贈吏曹參判行弘文館應敎竹村府君祠宇。以長房喪逝。禮當永埋。族弟友恭恒恭奉祠版。自海美離發。以四月十六日入京。小孫率內外裔若干。迎于銅雀津上。奉安於家中。十八。陪詣渼陰墓所。十九卯時。行茶禮。仍埋安於塋域左傍。子孫會者凡十餘。竆天痛恨。無異窀穸之訣。掩淚書懷。眎友恭弘履。</title>,<text>松京以後落臨陂。門戶仍爲應敎持。聖世簪纓餘慶遠。當時才行大臣知。承家四代眞如夢。毁廟殘孫欲倚誰。王瀨東頭松栢樹。夕陽孤照淚邊枝。</text>
<title>改莎訖。辭墓還家。又眎友恭弘履。以紓愴懷。</title>,<text>奈此先王禮。空霑小子裾。依遲將去馬。虛廓奉來輿。歲祭宗孫托。墳菴老僕餘。新莎稍改色。難道寸心舒。</text>
<title>趙大司諫  挽</title>,<text>龍老門庭鳳羽翩。淸才雅望動班聯。斐然瀛閣新除日。藉甚朝廷最少年。驥足非無工步驟。蛾眉終恨妒嬋娟。出身知遇英宗聖。玆事分明耀簡編。</text>
<title>趙大司諫  挽 其二</title>,<text>春風錦水去茫茫。怊悵年來別日長。書札稀傳南鴈後。興居孤寄北樓傍。閉門司馬從多病。與世君平遂兩忘。惟有阿咸扶櫬返。故山松檜易斜陽。</text>
<title>幼選，公會，謹之至。拈香山詠新蟬韻。同賦。</title>,<text>桐陰欲午時。寥亮在何枝。已愛天機動。兼憐節序知。淸新離俗遠。孤潔出林遲。人事紛相感。吟愁乃上眉。</text>
<title>又得同字。賦五言古風。時。沈持憲汝中續至。</title>,<text>端居寡所歡。長夏睡矓矓。賴有三逕近。幸與求羊通。餘窩不俗氣。步衝街塵紅。相見無雜言。誦詩何渢渢。疎雨有時落。樹枝搖好風。稚子擎手重。甘瓜峙盌中。雖愧無兼味。亦足與君同。沈子強不能。棋拙自爲工。丁丁對紋楸。外似橘中翁。熟視反誤着。屢進竟無功。四座大歡噱。此樂未云竆。拙固勝於巧。須與拙始終。</text>
<title>初庚日。幼選，景參，秀五，士述諸君至。</title>,<text>歲運日以亟。一年已初庚。感玆嘉節名。聊以招友生。微風來北早。稍使暑氣輕。貧家亦隨俗。小狗中廚烹。歡言佐美酒。紫霞湛盈觥。物微也不辭。相看各厚情。門前有大道。呵喝縱以橫。奈何熱中人。冒此炎氛行。</text>
<title>又拈香山韻。同賦。</title>,<text>巖烟水月起居通。况有陶公窓下風。老謝簪袍非勇退。偶贏棊局似眞功。丹蒸石壁濃陰裏。褌曬山庭白日中。處世吾今成晩悟。不須求異不須同。</text>
<title>悶暑。暫出藥峯舊宅。宅時爲禹錫謨兄弟所借入。</title>,<text>自我不來已幾時。屋簷墻瓦半傾欹。蕭條白日草連砌。歎息前年楓折枝。白戰兒童皆老大。紅塵簪笏太支離。頗幸東隣沈判府。九旬筋力坐忘疲。</text>
<title>月夜。登藥下詩壇。公會，士仰從呼韻。同賦。</title>,<text>可愛園中檜。濃陰自在圓。主人重到此。明月似欣然。壇缺當年石。林虛五夜泉。諸君非少壯。無恠我霜顚。</text>
<title>聞賓對有命</title>,<text>城南松翠障紅塵。高枕幽軒懶不巾。隨意北窓風一陣。那由分與早朝人。</text>
<title>復入明德山。喜景參，士述，公會聯騎見訪。</title>,<text>下馬步徐至。夕嵐生遠林。窅然蘿徑合。應以水聲尋。傍鶴移樽淡。聞蟬坐樹深。相看無雜語。那復有塵心。</text>
<title>春星閣對月</title>,<text>溪烟峯靄赴高樓。一笑林園晩跡收。百累摠消猶勝地。四時皆可最新秋。鳴川撼樾三更靜。孤月穿松萬影幽。綠野香山如可伴。虛無未必訪浮丘。</text>
<title>權氏亭</title>,<text>林木葳蕤巖磵廻。侍郞亭子掩蒼苔。可憐華構不將去。惟有孱孫時往來。終古浮生流水逝。憶曾迎我好顔開。浩歌歌罷斜陽裏。萬事無如酒一杯。</text>
<title>夕吟。同景參，士述，公會賦。</title>,<text>衡門隨意出。閒拄柳邊筇。橋斷淺深水。村依三兩峯。歸僧數語別。浣女有時逢。行止田間鷺。悠悠似我慵。</text>
<title>對月。與諸君同賦。是日。七月旣朢。</title>,<text>曨曨沆瀣屋簷東。散射千林積素通。今夜杯樽兼得月。新秋樓閣細含風。山明獨鶴眠何穩。水淨跳魚影若空。隨處佳朋與佳境。且須終老百年中。</text>
<title>景參，士述先歸。李廷藻亦隨而歸。悵然有吟。示兪秀五。</title>,<text>秋庭欲愁思。今夜共誰提。倚杖鳴蟬裏。看君去馬齊。山橫關廟北。松掩懿陵西。人去獨相守。風流吾杞溪。</text>
<title>十七夜。同秀五，公會步春星堂。拈韻同賦。</title>,<text>行飰悠悠上草亭。西隣篛笠借新靑。前峯漸露微微月。曲沼平分箇箇星。三晝經帷從我病。二更山籟許君聽。淸樽乍別終南客。愁傍蛩聲立小庭。</text>
<title>以知實錄事。天牌到山中。</title>,<text>柴門晝掩綠蘿垂。何事恩牌降玉墀。已分此身忘世果。野雲溪月莫相疑。</text>
<title>贈襄陽使君丁法正</title>,<text>盛事瀛洲一夢塲。建功歌廢鬢添霜。東門夕照瞻梧野。上苑秋聲閉栢梁。垂老又縻新郡紱。小兒能識舊湖堂。君恩較看滄溟大。孝養官廚日月長。</text>
<title>贈襄陽使君丁法正 其二</title>,<text>迢迢落月舊襄陽。曾照希翁玉佩光。倒瀉硯池滄海淺。分留花鳥雪峯香。湖堂豈必殊今古。璧宿還應接渺茫。君去烟雲方吐色。百年珠樹更蒼蒼。</text>
<title>送沈景玄之任龍宮</title>,<text>稷下英聲似爾無。春花暎肉唾成珠。常憐虎閣提郞筆。猶幸龍宮理孝廚。馬首天容低石棧。社中秋思落庭梧。離歌一望雞林國。南斗分精翊老弧。</text>
<title>曉枕。送吳景參赴北關評事。</title>,<text>凉燈翳壁曉鍾微。起視星河黯欲稀。明日送君千里去。磨天驅馬幾時歸。登樓王粲身名晩。草檄陳琳筆勢飛。七寶試開巖蘚看。樊翁名姓定依依。</text>
<title>九月旣朢。携餘窩，五沙 李公會自號。入明德山。</title>,<text>洞府泠泠秋欲闌。亂山紅葉照簷端。林童慣客能知拜。村犬迎人亦好看。雲木轉疎宜月上。霜潭向淺念魚寒。五更堅坐溪邊石。任爾晨鍾度曲欄。</text>
<title>待士述不至</title>,<text>公會歸爾懦。餘窩歸爾睡。其友皆不知。樊翁歎三四。今日小陰曀。爾性多拘忌。</text>
<title>同餘窩，五沙。次桃源行。</title>,<text>簪笏棲遑六十春。東西南北愁問津。白雲灑盡攀髯淚。華髮羞爲待漏人。萬事山顚與水隩。霜霰漠漠迷原陸。好將幽契托麋鹿。晩入樊溪傍水竹。故人遙贈綠簑笠。老妻笑製靑蘿服。蘿服僊僊照花源。椅桐棗栗森成園。晝行時觸水禽靜。夜睡多驚巖瀑喧。喜看詩朋佩壺集。何曾俗駕來城邑。幽雲獨許窓間宿。明月不猜簷前入。綠野平泉伯仲間。古人邈矣今人還。石氣遮斷靑門塵。松陰近接蒼梧山。居民生不人吏見。版籍無係楊州縣。汝南日月自淸明。橘州田土多沃衍。竆僻長敎子孫守。流峙不隨衣狗變。鳥性魚情不厭深。百年吾亦愛泉林。看山看水雖云樂。仁智須從隱處尋。</text>
<title>又次輞川十二韻</title>,<text>漠漠採芝谷。深深種秫田。偶成歸栗里。非爲飾平泉。簪笏行將老。山林定似禪。鹿含玄圃蘂。魚負綠塘蓮。黍飯炊巖曲。花糕煑檜邊。田公專壑一。疏傅散金千。桑海看何似。升沉笑適然。松深穿素月。蘿合漏遙天。瀑沫跳成霧。丹廚密惹烟。嘯歌同數子。致澤付諸賢。宦業慙龍亢。初衣似鶴玄。古來會心者。惟有輞川篇。</text>
<title>十七夜。大雷雨。</title>,<text>吾王本神聖。政事日昭回。法服臨經席。彈冠見草萊。如何季秋月。重疊五更雷。天意深如許。重宸試念哉。</text>
<title>百香樓對雨。拈韻同賦。</title>,<text>聽雨高樓神骨淸。似吟如睡角巾傾。千林忽作臙脂濕。一宿驚逢水石生。霜後有花能耐久。秋深無葉不爲聲。安君住近煩相念。床下頻提濁酒觥。</text>
<title>光影池。用前韻。</title>,<text>一面池塘雨氣淸。衰荷多半受風傾。長留島勢三分據。或躍魚身一尺生。燭下與爲終夜色。筧中添作暮秋聲。樓頭莞簟凉如許。掩却疎簾屢喚觥。</text>
<title>五更睡微覺。窓月皎如。忽想百香樓前光景絶奇。急穿衣散步池上。餘窩，五沙。睡熟莫之省也。事奇興亦奇。</title>,<text>蛻却燈前被。狂携月裏筇。天容平掃鏡。樹影卧爲龍。靜寂忘飛瀑。虛明數幾峯。衣裳渾覺冷。風露五更重。</text>
<title>販柴行</title>,<text>山月未傾霜滿籬。雞鳴兒起欲何之。馬齕豆萁聲正酣。兒牽馬出馬步遲。踏踏去向楊州村。買柴駄馬高如坻。西走長安爭落暉。兒足重繭馬蹄疲。長安之人機事多。公然賤買欲相欺。販柴錢少主翁怒。罵兒擲錢兒涕垂。寄語世上人。人家傭賃誠難爲。負柴翁嫌柴不多。販柴翁疑錢用私。販柴販柴良足噫。</text>
<title>漣川使君李汝華 赫胄 見訪。</title>,<text>今日雨頗作。濕雲屯樹木。午枕暫欹眠。忽然聞剝啄。宛彼使君葢。何得入山谷。延之坐我堂。霑濕衣如沐。苦言値國役。奔走罷筋力。運木廣津濶。輸草南漢僻。憂端上眉睫。欲起語不釋。願君且安坐。看我卧龍瀑。山中少塵事。秖可談水石。</text>
<title>同秀五，公會拈韻</title>,<text>留客林中宿。禽魚頗有光。溪流如許大。前夜雨聲長。濯髮晞山照。休身揀石牀。滄浪孺子曲。千載耿難忘。</text>
<title>夜坐同賦</title>,<text>虫語紛紛暝色遙。林蹊廵罷坐凉宵。瀼西樵返雲連樹。漣上人歸雨暗橋。病起鬢毛秋更落。夢回山瀑境全搖。明時宰相眞成隱。解事溪花笑肯饒。</text>
<title>月夜。懷睦幼選尙方寓直。</title>,<text>靑袍拂篋雪漫頭。別後鳴蟬喚素秋。長夜敢安靑瑣寢。未明應進尙方裘。潛郞未必非吾道。薄祿猶堪慰婦愁。獨有傍花溪上客。相思倚遍月明樓。</text>
<title>同公會得雲字</title>,<text>樊翁素性外塵氛。不是巢由謝放勛。瘦骨怕寒秋易病。老眠當晝醉如醺。敎童野畒勤驅雀。厭客山樓懶掃雲。何事宿緣除未得。手中長把古詩文。</text>
<title>同公會戲賦三五七言</title>,<text>暮山淸。秋水鳴。露下床簟冷。潭空星漢生。玉宇瓊樓知近遠。窓間獨宿夢難成。</text>
<title>又得微字</title>,<text>山家本無井。婢汲石川歸。應是日將暮。炊烟生竹扉。晩陰松寂寂。秋暑雨微微。阿姪終南去。如何來信稀。</text>
<title>夜坐春星堂。示公會。</title>,<text>雨意仍終日。秋雲濃四隅。風消衆山靜。天近一星無。篝火依林小。流螢度水孤。希夷枕上夢。長夜與君俱。</text>
<title>李蒼沙夢瑞 獻慶 見訪。携至明德洞。同賦。</title>,<text>白板柴扉掩碧松。雲蹊百折水千重。故人遠自東城出。奇事能爲此地逢。老去掛冠猶戀主。意中分華欲何峯。君顚我鬢渾如鶴。畫裏溪山兩倚筇。</text>
<title>韓謹之一宿告歸。書贈。</title>,<text>城市有底好。社朋苦不來。靑林君馬白。淬濯九衢埃。君誠愛山宵。五更眠獨遲。攬衣潛出戶。不使同舍知。徘徊亂松間。東眺月上時。荷塘湛晨華。風露灑淋漓。村雞遠如夢。鸞笙若可期。朝來向人誇。自道還自奇。語罷騎白馬。西入長安道。歸向社朋語。城市有底好。</text>
<title>山月歌。送士述，景參還城。</title>,<text>山中有月明如素。前夜見月思君苦。君騎蹇驢山中來。明月亦自東山吐。山中萬木迎素暈。影如虬龍滿地布。傍花之溪淸若空。聲搖蘿薜如風雨。老夫杖藜興不淺。君已在後相笑顧。星閣開簾霽華通。香樓把杯秋毫數。就中士述善戲歌。或高或低不須譜。景參拍肩公會噱。五更不愁衣霑露。世故驅人不暫閒。明月未缺君先還。君先還奈此明月何。獨坐對月愁空山。山月不竆興不盡。還將山月待夫君。</text>
<title>靑雀曲</title>,<text>養魚蓮池內。日夕望其大。靑雀伺魚遊。銜魚飛向楊柳外。若逢鯨魚反呑雀。靑雀靑雀汝將奈。</text>
<title>放魚行</title>,<text>僕夫買鯽來長安。要我朝廚佐盤飡。一者頗大一差小。口猶呀呷鱗猶完。向非智昬口中餌。那由身掛沙頭竿。咎在謀口不謀身。縱入烹燔何怨嘆。世人皆是汝何誅。因是劊刌非仁端。乃命僕夫一擧手。放之方塘五畒寬。深有蓮兮淺有葦。掉尾搖鬣生微瀾。圉圉洋洋不須辨。好生吾自吾心殫。藪上飛鳧畏矰繳。枝頭黃雀多彈丸。魚兮愼勿貪餌爲人得。再罹恐入侯鯖盤。</text>
<title>夜坐</title>,<text>秋樹苦多聞。秋堂坐無月。簫聲高復低。如訴明朝別。</text>
<title>送公會還城</title>,<text>送君臨盤石。盤石更離離。人生有聚散。盤石無轉移。盤石上中秋月。君去復來無暫遲。</text>
<title>獨夜憶公會</title>,<text>送客黃昬倚薜蘿。秋堂歸卧欲如何。蕭然一枕孤燈畔。始覺虫聲此夜多。</text>
<title>李君錫夏至。携至卧龍瀑。同賦。</title>,<text>不借歸雲導。幽居難可尋。相逢水石上。少駐薜蘿陰。雨忽蒼茫峀。蟬仍窈窕林。埃塵能脫略。多爾少年心。</text>
<title>李君雨留</title>,<text>漠漠雲方集。蒼蒼山更昬。西風送微雨。遙夜度孤村。岸柳縱橫靡。溪沙颯沓喧。川流非急漲。本自有眞源。</text>
<title>卽事</title>,<text>大駕秋謁孝宗陵。長安城空晝擊柝。去馬來牛終日稀。枯柴一擔百錢直。</text>
<title>李執義 宗榮 挽</title>,<text>吾儕蹩躠老風塵。奇氣如君更幾人。胷裏布籌長錯落。世間無事不經綸。光流鷺渚承家遠。名起烏臺抗疏頻。尙憶社南冬夜會。淸詩瀉出酒中眞。</text>
<title>李執義 宗榮 挽 其二</title>,<text>秋期曾赴卧龍灘。君馬先來繫曲欄。孤倚寒松迎我笑。爲言空谷待人難。奇花預許明年乞。綠酒仍成永夜歡。辜負新樓三字扁。大毫留壁不堪看。</text>
<title>謁陵曲</title>,<text>寧陵霜露晩凄凄。石馬常如向北嘶。南漢城頭親習戰。神孫不忘會稽棲。</text>
<title>謁陵曲 其2</title>,<text>昇平烟月聖人氓。摠是葵情向日傾。被野彌山爭覩快。天顔一笑八方榮。</text>
<title>謁陵曲 其3</title>,<text>朱黃袴褶紫行纏。齊擁天駒日色鮮。爭道別監三十六。一身裝束百金捐。</text>
<title>謁陵曲 其4</title>,<text>蘋末西風細細吹。廣陵初日滿紅旗。遙空隱隱勻天樂。已識鑾輿未到時。</text>
<title>謁陵曲 其5</title>,<text>兩岸龍舟萬軸餘。滄波同力捧鑾輿。終朝利涉功成後。無限烟濤任所如。</text>
<title>秀五，士述，幼文，士純見訪。未夕告歸。</title>,<text>客來還復歸。雲出還復入。無情勝有情。今夜雲同宿。</text>
<title>八月十二夜。對月懷秀五，景參，士述。</title>,<text>坐對山中月。念彼山外人。山外多昏夢。不知山月新。</text>
<title>中秋夜。月色正佳。兪秀五，禹士仰至。拈韻同賦。</title>,<text>強半秋光閉戶過。偶因看月倚崇阿。輪當玉宇晴全濶。桂拂銀河洗更多。颯爽松蘿搖衆色。分明洞府泛空波。樽中有酒堂留客。天地容吾浩浩歌。</text>
<title>十七夜。對月卧龍瀑上。懷公會。</title>,<text>獨往步溪石。一筇鏗有聲。中秋無盡月。今夜又揚明。潭定孤光動。山空萬象淸。懷哉病侍御。惆悵卧西城。</text>
<title>題鄭注書喆祚畫鯉魚障子歌</title>,<text>先生晩對苜蓿案。腥氣忽然侵鼻觀。驚顧左右無所覿。有魚潑潑依紙面。水淸全似不覆身。金鱗細數團團片。背鬣輒張如起立。其勢欲與蘋風戰。意到忽尋深處走。靈性豈或知隱現。咫尺紅射一雙眸。悍睛的的精神浮。細看非魚卽畫魚。畫者逼神神應愁。世人有眼魚目如。竊恐視汝凡鱗儔。龍德不妨人不識。時至自然風雷作。待到變化爲龍騰。踔去好施霈澤垂無極。</text>
<title>訪雲臺李氏亭。同遊者士述，幼文，公會。追至者珍山使君沈汝漸。餘窩無騎不赴約。</title>,<text>靑蘿開合白雲垂。雞犬村深太古時。巖壑何論非舊主。禽魚無處不相知。杯前菊意含霜早。壇上松陰爲客遲。塞北城西俱悵望。秋懷傡入楚聲詩。</text>
<title>兒掃葉</title>,<text>兒掃葉。掃葉山之椒。松葉落稀兒手胝。西刮東爬不言遙。山日將暮夕炊急。盛之藁網如鵲巢。禁松軍卒巧傍伺。林間跳出迅於飈。高聲鞭打兒。仍之奪兒蕘。兒驚哭且語。兒但掃葉何云樵。不恨奪藁網。不惜傷肌肉。但念飢母待兒兒見拘。廚下無柴炊不得。</text>
<title>翌日。同士述，公會，李上舍龜瑞登南城。</title>,<text>名利長安道。吾行無所求。籃輿饒暇日。城郭倚深秋。縹緲寒空塔。鮮明落照樓。黃花抱晩節。霜露爾何愁。</text>
<title>翌日。同士述，公會，李上舍龜瑞登南城。 其二</title>,<text>宛彼城邊路。秋深霜氣淸。簪纓去身遠。楓菊照顔明。南鴈渺增逝。西江多不平。前臨有大道。誰復解閒行。</text>
<title>新除沁都留後。夜坐同公會賦。</title>,<text>簾幕經營掩薄寒。藥爐親近細烟蟠。靑燈照壁夜初永。黃葉滿庭秋已殘。笑罷三回蓬海淺。悠然一睡草堂寬。年來已就淵明賦。老去羞彈貢禹冠。</text>
<title>留公會。拈挹翠韻。</title>,<text>興居草草未宜誇。人境非遐心自遐。幽客到門時跨𩢷。老夫言病誓懸車。詩膓導滯親茶椀。書癖成癡進燭華。惟有留君供拭目。邇來文藻頓能加。</text>
<title>寄吳評事景參</title>,<text>吳生跨飛馹。裝束如少年。馳下北兵營。氣凌陳琳前。君誠老書生。竆年草太玄。一朝事戎裝。行邁何翩翩。我是舊評事。請說評事難。非爲磨天峻。非爲北溟寬。評事樂時平。其職領嬋娟。金釵動成行。薌澤擁錦筵。要買評事眼。巧撚瑤琴絃。風雪載筆堂。孤燭坐耿然。此時一相顧。那得不汝憐。遂入溫柔鄕。鮮保千金軀。北溟與磨天。視玆皆坦途。送君此中去。綿綿我思紆。相思無可贈。起折黃花枝。黃花有崇操。不受桃李欺。</text>
<title>九日。又登南城。幼選，秀五，士述，公會，而善從。呼韻同賦。</title>,<text>悠悠北广與南臯。折簡招呼社裏曹。老境強言佳節好。禁城惟許此山高。烟郊錦樹何邊得。霜堞欹花到處遭。家近小奚能送酒。不愁壚巷典吾袍。</text>
<title>謝李日章惠菊盆歌</title>,<text>老夫於物無所癖。况復年衰病在席。有時養花術甚疎。或凍或乾生何得。以玆生厭遂棄置。堦上曾無一花植。是日重陽雨過城。征鴻落木流寒聲。城西故人多淸事。淸晨貽我菊數莖。陶盆雖小種得宜。開花無數照軒楹。其色全黃其氣馥。花花葉葉紛光晶。歡然一笑迎入室。摘花泛此盈盈觥。知君種菊以爲友。一枝寧許俗人取。長安城中千萬戶。爲是老夫堪與受。半酣對此作重陽。非汝爲稀君意長。寒天桃李無蹤跡。惟有東籬晩節香。</text>
<title>仲冬哉生魄夜集</title>,<text>雪灑嚴城半雜風。故人如約二更中。已判歲色催人老。且喜梅香與酒通。孤燭屢更嫌跋見。危冠頻側愧頭童。容華易被嬋姸妒。莫把蛾眉浪入宮。</text>
<title>小寒夕。公會，孟英至。謹之後至。</title>,<text>泥滑難爲屐。街長易犯鍾。蕭然閉門坐。惟有故人逢。屛幄圍還靜。詩書老轉慵。梅花爾何性。曾不冶顔容。</text>
<title>李知事 齊嵒 挽</title>,<text>銅魚拋下作鴻冥。黃髮怡然卧草亭。時値周王登壽考。親敷箕範錫康寧。江湖滿地瞻卿月。桑梓連村仰德星。尙憶南城眞率會。丈人巾屨入丹靑。</text>
<title>李知事 齊嵒 挽 其二</title>,<text>靑蘿洞府是吾鄕。公在其間令譽光。眞帖長留耆老社。廵筇遞過小兒庄。床臨水石牙籤冷。棋傍桃花玉子香。遊宦東西違鞠𦜕。百年心折壽星藏。</text>
<title>庚子元日。陪社壇祈穀親祭。</title>,<text>昕夕淵氷已四年。春農欲起聖心憐。恭趨太社神如在。親數更籌坐不眠。天淨樽罍臨斗柄。風廻松栢雜琴絃。禾麻菽麥秋來事。大有應歸太史編。</text>
<title>二月初三。上展謁明陵。余以大宗伯先詣。宿翼陵齋室。感念前事。吟示洪齋郞仁浩。</title>,<text>肩輿欹側度回岡。歷歷蒼梧帶夕陽。三十年餘還此地。大宗伯是舊齋郞。森梢澗栢輕寒集。惆悵堦花小劫忙。當日兒軍皆項領。老夫那恠鬢成蒼。</text>
<title>送李令德順 東遇 宰三陟</title>,<text>斂跡人間萬馬塲。鳳飢猶自不謀粱。向來多病緣明主。此去靈丹問述郞。峒俗時供三寸葚。吏跫稀入七分堂。瑤琴緩奏南陔曲。海上春暉盡意長。</text>
<title>送李令德順 東遇 宰三陟 其二</title>,<text>何年仙謫落天涯。竹裏名樓四海知。老我定無重見日。送君空憶舊遊時。丹廚宿火三生債。妓篋餘香幾疊詩。憑寄沙邊鷗鷺語。頂毛儂亦學垂絲。</text>
<title>李判敦寧 廷喆 挽</title>,<text>瑤宮仙桂晩菲菲。耆老金泥古亦稀。聖眷班心聞曳履。雅姿身上不勝衣。大年書辨蠅頭細。餘慶庭看鳳羽飛。歸侍英宗如有地。九泉何必恨公歸。</text>
<title>春日。登弼雲臺。感懷賦詩。</title>,<text>自抱蒼梧恨。休登白閣臺。幽花能自在。皓首強重來。午景千家麗。春機萬柳催。傷懷聊不永。提挈有深杯。</text>
<title>臺北擧數十武。有某氏亭。頗幽絶可愛。與同遊諸君賦詩贈主人。</title>,<text>松下紆廻久。巖前步履初。悵然吾已老。那得爾同居。澗水鳴逾細。庭花種不疎。歸時驢背重。滿袖暮雲餘。</text>
<title>實錄廳。次諸僚韻識感。</title>,<text>洪功與峻德。五十二回春。縱道霑時雨。那能畫聖人。小心書更密。觸事愴維新。行飯聊乘暇。樓高沆瀣隣。</text>
<title>山人馬</title>,<text>山人馬山人馬。怪哉曾所未見者。形毛驟看元是驢。背脚獨能牛體如。長耳尖尖起而立。中藏獨角如拳揷。山人騎出街路中。紛紛拍手哄兒童。蒼頡造書竆奧秘。此物肇錫何名字。君言有驢風牝牛。畢竟生雛乃如此。或者呼驢或呼牸。受渠父母仍形似。老夫見之反三隅。天下物理非可誣。蘭自生蘭棘生棘。善惡各隨種子殊。乾父坤母爾生靈。夙宵念哉須踐形。</text>
<title>對月同詩社諸君賦</title>,<text>我居無長物。有此東邊月。始升都尉墻。䓗籠映脩樾。徐徐轉碧空。流光被城闕。萬里埃氛拭。天宇澄且濶。開襟坐爽氣。我室疏以達。君子留不去。莞席澹相列。無詩固相嬉。有詩尤可悅。對月又對酒。歡言至明發。</text>
<title>每善堂小集。拈湖洲韻。同賦。</title>,<text>長時藥裹病相如。春盡終南閉戶居。老去羞看湯餠客。懶來休草汗靑書。鳴鳩繞樹晴嵐滴。幽鳥循除午飯餘。牛觸金花何足恨。謀身吾自向來踈。</text>
<title>又拈五律</title>,<text>高枕慵衣韈。羲輪滿意遲。靑山迎友道。縹帙警吾衰。小屋非塵境。盟壇似往時。君歸且勿遽。月出定相思。</text>
<title>庚子至月晦日。被削職嚴譴。以連事引義。不能參冬至候班也。逬出明德庄記事。</title>,<text>驅驢興仁門。城郭有暝色。黯黯懿陵松。翳翳明園石。左折石峴岅。吾亭已暗識。籠燭皎如星。樵徑亦云熟。村人驚我至。倉卒拜相逆。楓杉無所見。但聞風淅瀝。明燈坐內室。精潔心所適。榾柮燒夜竈。暖氣熏枕席。向來洛城雪。那得有此樂。頹卧四體康。吾分諒易足。</text>
<title>白雪歌。送金聖疇 敍九 還海南衙。</title>,<text>山中白雪中夜來。早起巖壑生新姿。石峴之下少人跡。瓊瑤漠漠鋪庭墀。忽聞馬嘶柴門外。海南太守來不期。君言鼓巖巖前路。白雪滿地迷所之。逢人屢問尙書亭。峯廻徑轉疲馬遲。迎之入戶相視笑。山飯登盤野蔌隨。憐君有才無所施。憐君有文空自奇。海南此去千餘里。城郭離離瘴雲垂。胡爲復踏來時路。人生失意良可噫。季冬山日苦易曛。言談草草告別離。山中白雪還送君。馬蹄踏雪何逶迤。鈴齋對燭孤吟夜。倘憶山中雨雪時。</text>
<title>喜弘謹至</title>,<text>謹也纔六歲。已能愛其父。離父未五日。啼泣不知數。借騎一驢兒。東出十五里。弱腰能勝鞍。亦足爲奇事。勤護袖中栗。跪膝獻我前。踴躍覽室宇。下堦走且顚。盤石旣自探。蓮塘次第廵。歷歷記舊名。喃喃話前年。貴賤雖云異。至情何間焉。自汝墮地來。離母始今夕。愼勿夜中泣。父側勝母側。</text>
<title>對月歌。懷兪秀五。</title>,<text>昨日留客山中宿。山中明月生顔色。今日送客悄獨立。明月還來如昨夕。月有圓缺可奈何。人有聚散難容力。遙知紫閣峯陰宅。此月流照君寢席。但願人生勝明月。有圓無缺長追逐。</text>
<title>寒雨行。贈睦幼選。</title>,<text>明德山中十二月。開門坐對崇朝雪。向晩融爲滿天雨。枯樹颯颯鳴不絶。氷腹乍解塘水涌。人跡全稀巖谷滑。直至三更勢未已。簷溜橫縱間徐疾。時氣錯迕非敢知。山居岑寂將何爲。向非餘窩此信宿。今夜無以慰所思。君今罷官成浪跡。我亦抽簪下玉墀。山中相逢一相笑。何况孤燈夜雨時。衰顔微酡五精膏。白髮應緣萬首詩。此會豈非天所使。林猿野鶴應相喜。願言山中雨不絶。十日留君詩滿紙。</text>
<title>憶士述。梅花戲草長歌。寄士述。</title>,<text>從古癖梅者誰子。前有林逋後弘履。履也無梅苦蓄梅。梅不滿室心不已。爲送健步移得來。戲折僞簡箝致之。貪夫喫瓜辛甘齊。酒人傾壺淸濁宜。飛燕玉環嬌相倚。間以無塩事尤奇。履也含笑曰好好。俱收並蓄無所遺。爲脫狐裘遮辟寒。不惜雲紗持作帷。洞房依然羣玉府。日邀社朋遊且嬉。老夫於此興不淺。直待花發爲佳期。且具東隣竹葉酒。預檢古人梅花詩。東門匹馬何倉卒。參橫月落長相思。聞道花開已爛漫。鞮狄之香氷玉姿。玉姿誰評香誰齅。兪鼻全塞吳眼癡。况乃餘窩訪我至。梅傍一壺無人持。梅亦應怊悵。我亦時歎惜。寄語梅兄爲遵養。待我他時一驢臨水閣。然後梅笑吾亦笑。不負東皇喜消息。</text>
<title>次餘窩</title>,<text>顔狀蕭蕭野老爲。白雲巖壑是心期。如何倚杖月明夜。忽復思家梅發時。山靜漏聲微度郭。雪消泉脉易通池。慇懃留客林燈下。來日驢蹄去願遲。</text>
<title>歲暮行</title>,<text>少年値歲暮。惜添一齒心不樂。老去値歲暮。置之無奈如棄擲。一旬高卧明德山。雨雪漠漠掩松關。父老奧居休問候。朋友暫訪旋歸還。風松晝戛紛鬐鬣。氷泉夜墜鳴瑤環。此時沉吟歎白髮。此時行坐戀丹闕。借問此歲餘幾日。日過三五是元日。簪珮難隨大庭班。梅花敎守終南室。白日西馳水東流。古來如此我何愁。山廚榾柮燒中夜。暖酒勸君君且留。莫謾擊壺歌一曲。大哉吾道長悠悠。</text>
<title>次餘窩</title>,<text>三五滿天月。直來松下家。山明誤睡鶴。林潔洞深鴉。氷瀑紛增彩。溪樓與作華。悠悠雲漢路。瞻望未言賖。</text>
<title>庚申夜。賦繡衣行。遙寄李公會。</title>,<text>老夫夜長元無睡。况復庚申不屑寐。步看月輪當空懸。坐聞風聲終夜肆。在傍餘窩強歡趣。高吟口吻生歌吹。我思綿綿在遠途。湖西繡衣何當至。繡衣之役不可堪。我亦曾廉湖西地。破笠芒鞋蹤跡掩。或馬或徒隨時異。人雖不識心自㥘。欲語未語揣三四。邑村藏身窺簿書。塲市傾耳求謗議。最是嚴風薄暮時。叩門乞宿人不寄。體凍腹飢無奈何。的知平生爲病祟。此皆吾所自經歷。那不爲君多憂思。道途須勿浪吟哦。食息長宜念王事。今夜不知何村宿。舊歲庚申能復記。明德山中一草木。年來皆識君名字。老夫病矣君又遠。怊悵餘窩不成醉。待君繡衣反面文。石陛携出君來恣遊戲。然後夜夜皆庚申。詩滿溪山酒滿觶。</text>
<title>辛丑元日。同李姪儒慶，儒尙，兒子弘遠守歲戀明軒。</title>,<text>憶昔元日未明天。整衣趨拜父母前。如今擁被老且憊。兒曹秩秩向我拜。感念往事如昨夕。令我暗暗懷抱惡。明德山齋對孤燈。遠雞纔唱近雞譍。雪色尙留何山白。風聲忽從今宵增。此時金鑰禁門開。也應玉陛簪紳登。我獨胡爲在山裏。盈盈一水如千里。學問且須如炳燭。怨尤久識非君子。</text>
<title>元日苦寒歌</title>,<text>三冬日暖如三陽。臘月搖扇坐高堂。除夕風頭忽萬丈。山木汹若溟濤狂。淸晨起坐寒折綿。氷液須臾結酒漿。五陵祠官指欲墮。下馬入室覔溫湯。積氣凍澁彌兩間。六龍徘徊少晶光。南村北村人語稀。炊烟寂歷橫林岡。老夫閉戶一惆悵。咎徵休徵渺難詳。寄語玄冥休竊弄。靑旂赫赫臨東皇。</text>
<title>走筆。書金生之奎屛。</title>,<text>君是箕城客。箕城道路長。如何冒霜雪。重訪碧山庄。</text>
<title>走筆。書金生之奎屛。 其2</title>,<text>世路紛傾奪。雌黃苦少眞。誠心好我者。惟有箕城人。</text>
<title>走筆。書金生之奎屛。 其3</title>,<text>無馬艱貰馬。無粮艱聚粮。但爲相逢喜。不知行路長。</text>
<title>走筆。書金生之奎屛。 其4</title>,<text>吾廬無所有。寂寂一書床。君來玉暎座。君去月懸樑。</text>
<title>走筆。書金生之奎屛。 其5</title>,<text>蒼蒼明德山。結屋水雲間。吾方老謝事。君亦澹忘還。</text>
<title>走筆。書金生之奎屛。 其6</title>,<text>風聲萬木裏。守歲君與我。貧廚無供具。淸坐對燈火。</text>
<title>走筆。書金生之奎屛。 其7</title>,<text>新正月未滿。送爾歸故園。行逢上元月。應憶戀明軒。</text>
<title>走筆。書金生之奎屛。 其8</title>,<text>我乏文翁化。君爲稷下生。歸歟講箕範。餘事井田耕。</text>
<title>戀明軒春帖</title>,<text>涓埃未補鬢絲先。思潁篇成二十年。終古有誰能出處。聖朝容我此盤旋。平安每報金門漏。寤寐常懷石室編。已識經綸無小大。欲將花木試丹詮。</text>
<title>戀明軒春帖 其2</title>,<text>城市歸裝異隱淪。數峯猶喜隔風塵。呼牛呼馬何關我。看水看山自在人。往歲丹楓移北漢。有時靑篛借西隣。幽居亦入東君領。好雨無私物物春。</text>
<title>柳知禮 光翼 挽</title>,<text>楓陰小茅屋。對我藥峯居。忘老單瓢巷。藏身萬卷書。周旋隱者所。治化嶺人於。淚外衿陽雪。春寒入柳車。</text>
<title>金丈 嵩濟 挽</title>,<text>二水亭前小掩扉。詩書敎子樂忘饑。百年世道看何似。名相遺孫老布衣。</text>
<title>金丈 嵩濟 挽 其2</title>,<text>飯米分儲儼象生。積來銖寸費經營。艱哉父母墳前石。精衛銜枝見至誠。</text>
<title>金丈 嵩濟 挽 其3</title>,<text>諡誥煌煌下九閽。百年人識相公門。秖應歸拜重泉日。名祖相看曰有孫。</text>
<title>金丈 嵩濟 挽 其4</title>,<text>從古陽川薪似桂。山山童濯盡黃埃。松楸獨入行人指。金氏山邊孝子栽。</text>
<title>金丈 嵩濟 挽 其5</title>,<text>淺薄全無幼婦辭。十年辜負斗巖碑。漳濱縱有文成日。公在九原那得知。</text>
<title>送吳景參出宰靈光</title>,<text>頻年離合鬢絲催。風雨河橋晩始開。西第簡編憐我病。南州民社待君才。光瞻老石傳薪火。夢入春臺洗草盃。酌取貪泉應爽氣。不關炎日烘飛埃。</text>
<title>大雪歌。同睦餘窩賦。遙寄洪侍郞 秀輔 燕薊之行。時余在明德山庄。</title>,<text>昨日雨注如盛夏。今日雪下無晝夜。千歧百術皆浩然。最是明德深山下。勢急偏恐壓柴荊。積厚時聽折桑柘。白日韜光雲氣同。斷橋蕭瑟少行者。復有北風吹淅淅。落絮飛屑迷前野。老夫多病卧暮年。自君之出愁綿纏。重衾複室寒如此。何况遼東野無邊。渤海憑凌百丈氷。薊門斷續千里烟。此時雪下知幾尺。此時寒急應折綿。故人軺車去不息。蘆酒無力貂裘薄。念君長城苦寒雖可哀。丈夫何必兒女可憐色。陰山獵火明如晝。正是單于夜逐獸。玉河城外鵝鸛聲。大雪疾馳君能否。</text>
<title>明德山。同睦幼選，丁法正賦。</title>,<text>井落雲深處。交親歲暮中。能留二子宿。不信萬緣空。木脫全新月。屛回傲晩風。爾如長此會。吾不恨衰翁。</text>
<title>次法正</title>,<text>庭雪斷還續。姸姸初改林。自然多病卧。非有入山心。末路吾身濟。衰年友道深。文章有墜緖。携手與君尋。</text>
<title>李寢郞源誠挽</title>,<text>吾道欲何似。人才方渺然。徵諸草野論。有是李君賢。禮樂持身密。芝蘭製珮鮮。南坊舊喬木。春意藹能傳。</text>
<title>李寢郞源誠挽 其2</title>,<text>芝峯應有鬼。親抱送麟兒。價以兼金重。家惟一木支。微陽百六運。餘事狀元詩。老子相須意。當時爾或知。</text>
<title>李寢郞源誠挽 其3</title>,<text>耿介離塵想。從容近道資。以年如或假。其進詎能涯。微爾吾誰仗。於今事可悲。山阿抱書泣。霜霰浩盈帷。</text>
<title>李寢郞源誠挽 其4</title>,<text>東城十五里。君到我顔愉。坐處溫如玉。吟時唾見珠。初寒應汝病。萬事是竆途。願拭高堂淚。天心見二雛。</text>
<title>禹士仰，士通來宿。夜拈唐人韻。</title>,<text>開闔如成譜。泠泠風滿扉。人稀雪中到。君自海西歸。遠郭聞鍾細。初弦得月微。從吾賞心在。任爾歲華飛。</text>
<title>次士仰</title>,<text>明窓書袠半斜橫。當晝松雲几案生。機息路應南北忘。身閒言欲五千成。家人有札梅開落。峒客稀樵雪滿盈。世事默觀堪一哂。炙暄聊復坐前楹。</text>
<title>跨小驢上明德洞。士仰兄弟從。少選還光影池上。次前夜韻。</title>,<text>驢小經行慣。自知松下扉。蕭然與君出。聊得伴樵歸。陵栢屯雲暝。村籬入雪微。殷州忽在望。鴻鴈少南飛。</text>
<title>同士仰得韻。寄贈殷栗宰李公會。</title>,<text>久矣南城別。小哉西海官。山川隔幾許。魂夢度應難。孤眺浮雲迥。幽吟曙燭寒。萍逢吾社事。全少向來歡。</text>
<title>病枕曉吟</title>,<text>衰氣不能敵。微痾亦太驕。呻吟方兩日。寒熱遂終宵。暗牖松聲入。空塘雨點搖。還憐小阿愼。猶解撫身腰。</text>
<title>戀明軒獨夜</title>,<text>山中皆樹木。淅淅夜爲聲。列宿寒增彩。孤燈黯有情。才疎應世棄。官罷却身輕。城裏無來往。庭松與雪平。</text>
<title>洪掌憲履健，李騎曹益運，洪正言仁浩，李修撰宗燮。分日來訪。喜而有吟。</title>,<text>可說吾居僻。多爲爾輩尋。間關帶雪色。次第到雲深。山鳥如知面。盤蔬未展心。怡然憑几聽。璀璨栢梁吟。</text>
<title>壬寅正月。余以大司馬。被用事者讒誣。陳章蒙解。出三浦金氏亭。甥子李儒慶從。述懷賦詩。以謝主人。兼示阿慶。</title>,<text>遲遲謝城闕。莽莽出江浦。城闕豈不懷。邇來多市虎。我有不貲軀。蹙蹙迷所住。非無明德庄。便宜實恐懼。聞說霞𪚥亭。縹緲臨花塢。長江抱飛棟。灝氣流巾屨。平沙明如月。古來無蜮弩。主人於我厚。屢邀煩尺素。從我者其誰。阿慶與同赴。春氷未全坼。艱哉大峴路。花嶺誠易知。靄靄銀杏樹。堦庭爲我掃。莞簟爲我鋪。歡然共一室。不知賓與主。君誠異好惡。我實少媚嫵。生少讀古書。利祿非所務。所期在致澤。不恤無才具。直道以獨立。那免權貴怒。雖死從吾好。抱書以終古。</text>
<title>霞𪚥亭客。夜遇大風。朝起漫吟。</title>,<text>高樓憑眺曉天宜。魂夢淸泠起不遲。初日人烟渾自得。昨宵風力爾何爲。舟船卧雪元含動。柳杏凌寒已待時。多事驚濤休拍岸。行窩隨處我心怡。</text>
<title>霞亭吟眺</title>,<text>名塲一笑任呼牛。江海虛舟自在浮。花嶺下驢尋小徑。春流迎我照高樓。圓沙鷺步疎籬外。何郡山呈老樹頭。文席畫屛成款曲。野夫應爲主人留。</text>
<title>成氏亭。次前韻。</title>,<text>人間何限怒犇牛。空裏金花盡意浮。滄海乘桴無伴侶。乾坤容我有亭樓。淸忠事主天臨下。進退憂時雪滿頭。雲霧不遮宸極夢。御香猶似枕邊留。</text>
<title>春雨連宵。氷盡水生。欣然賦之。</title>,<text>花嶺蒼蒼雨氣多。隨風容易濕庭柯。消融萬壑全冬雪。生動三湖一夜波。白鳥影涵明鏡立。靑魚船入暮雲和。今朝試覔春消息。嫰艾纖楊共一坡。</text>
<title>亭夜</title>,<text>春至江湖大。天晴星漢高。鷗盟同水宿。亭勢避風饕。賽鼓通遙巷。漁燈進夜舠。時逢會心客。猶不廢歌號。</text>
<title>恠事</title>,<text>恠事虛舟亦被嗔。瞿塘咫尺是要津。危忠頂上高懸日。大患人間尙有身。客去悠悠成獨睡。鷗來故故解相親。茫茫往古誰堪羡。惟有堯天鑿井民。</text>
<title>夜坐。憶明德溪山。</title>,<text>皓首溪山約。雲霞以自娛。如何少離別。飄轉此江湖。夜色歸鴻急。春愁睡鶴孤。關情碧桃樹。最在石壇隅。</text>
<title>李姪柱溟。聞余在患難中。自禮山馳至。時。姪纔闋制。悲喜書贈。</title>,<text>草土生爲幸。麻湖路正艱。坐來先拭淚。別久欲迷顔。語細篝燈裏。魂消宦海間。荒亭信宿罷。匹馬又還山。</text>
<title>正月廿九夜大雷</title>,<text>道是三陽月。何多一夜雷。灾祥雖未了。揮霍亦奇哉。百里江湖蕩。三更魍魎回。天公豈無以。衰白意難裁。</text>
<title>遷次</title>,<text>城裏非無宅。湖邊未定居。前時大司馬。隨地且觀魚。落日江如改。微風柳向舒。萍蓬何損我。鷗鷺欲參渠。</text>
<title>二月初吉。風雨雪。</title>,<text>燒香默坐易終朝。西北陰雲亂眼飄。江本無波風可恠。春雖有雪暖非遙。閒推物理忘衰懶。戲閱床書起寂寥。京國誰言無十里。親朋今雨不成邀。</text>
<title>大風</title>,<text>一風連四日。二月倒三冬。鷺失飛沙漲。江騰絶岸舂。送兒閒費念。稀客卧添慵。開戶忽驚雪。皎然何處峯。</text>
<title>初六夜。記俗。</title>,<text>東屯西崦月痕流。農媼看天語不休。昴宿何知豊稔事。笑渠成喜或成憂。</text>
<title>崔稚晦顯重至 顯重。後改爲獻重。</title>,<text>爾病何多月。吾衰恨索居。相逢江浦上。如在亂離餘。世態蘭成艾。君恩淚濕裾。須知義爲重。榮祿本來虛。</text>
<title>弘愼不見我輒啼哭。自城內。間數日出江上。喜而賦。</title>,<text>知覺已如許。聡明可愛哉。能思二親每。難道四齡纔。婢背和眠負。江頭閒日來。非緣繞膝戲。那得使顔開。</text>
<title>始晴</title>,<text>苦風兼苦雨。眞切喜逢晴。雲斷靑山聳。江虛赤日生。人來欲相賀。鳥度亦新聲。春水東南濶。誰爭一棹行。</text>
<title>漫賦</title>,<text>都門一出水連空。客舍軒窓壓暮鴻。我且三千六百釣。春方二十四番風。當時憂樂同天下。每夜君王在夢中。已慣此身行患難。浮居不敢恨飄蓬。</text>
<title>天陰</title>,<text>雨卽雨書晴記晴。野夫私錄屬閒情。天陰未有今年甚。旬月難逢盡日淸。穉麥始芽無乃病。春泥勝海少人行。微臣晩計惟耕鑿。所冀吾王位育成。</text>
<title>題寓壁</title>,<text>江干舊名勝。成氏此亭臺。牛峙全身抱。蠶崖捍口廻。有誰爭子所。奇事使吾來。曲闥穩成寢。斷無風可猜。</text>
<title>聞沈龍宮景錫以今日入地。抆淚書此。</title>,<text>平生沈判府。聖世老成人。桑海傷千古。星霜孑貳身。祥琴猶未鼓。薤露忽驚神。三穉呼爺哭。風悽里巷晨。</text>
<title>聞沈龍宮景錫以今日入地。抆淚書此。 其2</title>,<text>文會當年事。須君氣岸豪。高聲睨四座。一笑掃輕毫。擧國知吾社。同時得爾曹。如何未十載。愁見浪沙淘。</text>
<title>聞沈龍宮景錫以今日入地。抆淚書此。 其3</title>,<text>二月通津上。松楸雨雪縈。緣何送君去。不似省墳行。零落尙書業。蕭條知縣旌。風波日憂畏。一慟負驢鳴。</text>
<title>亭深</title>,<text>道是亭臨水。亭深水不知。風驚園上嘯。檣訝屋頭窺。無使時人識。偏於午睡宜。靈臺終日靜。江籟欲何爲。</text>
<title>追挽金持平 光遇</title>,<text>三年不見動傷神。誰復吾廬席上珍。詩調耻居天寶後。笑容長爲洞庭春。晩齡於我托深契。今世對君如古人。霞𪚥亭中一灑淚。飈輪芝葢杳難親。</text>
<title>夜雨</title>,<text>羇棲本幽寂。况是雨終宵。樹近惟聞滴。燈深不見飄。氷澌斗尾拆。風勢海門遙。育物難尋跡。惟天惟帝堯。</text>
<title>日候無日不乖。遣悶書此。</title>,<text>新年節氣太差池。造化無端未可推。雲雪雨風兼一日。晦明開闔劇三時。老夫閉戶書連屋。漁子維舟浪接籬。差喜長干弱柳色。靑靑不受暮寒欺。</text>
<title>李咸昌 憲洛 來訪江居。自言以曾任咸昌事。謫赴蔚珍。草此爲別。</title>,<text>江湖二月雪。離別兩衰年。薄宦還爲罪。此行那不憐。雲冥石榴穴。波白欝陵天。莫恨藍關馬。猶勝灧澦船。</text>
<title>又遷次</title>,<text>行處單衾伴敝裘。鷦鷯無樹不宜投。荒亭敢說因人勝。明月應須與我謀。樓靜道書眠尙把。簾虛江色坐能收。但令物我俱安所。巧拙何心辨鵲鳩。</text>
<title>雨雪始晴</title>,<text>爭道新晴始。還如異事遭。草生融雪淨。江定放船豪。鳥近如相劇。樓開不厭高。年衰簡出戶。日照議登臯。</text>
<title>乘月步出江頭。逍遙渚柳之陰。時夜二更。兒子弘遠二傔人從焉。</title>,<text>關心雨雪遞相仍。今夜千金霽色澄。臨水月明隨處好。杖藜頭白出門能。二更潮滿迤通巷。兩岸帆停曖見燈。勝事自知空自返。野居牢落少親朋。</text>
<title>見月</title>,<text>恒陰不見月。月上喜如何。影轉千條柳。光廻萬疊波。懶鷗眠櫓響。老子步漁歌。天路望非遠。銀河淸更多。</text>
<title>謝李蒼沙夢瑞來訪。時纔解三陟紱。</title>,<text>仙吏乃知貴。衰顔較昔腴。還都未五日。訪我出三湖。葚液香留袂。政聲氷在壺。欣聽竹樓句。飛動不能無。</text>
<title>夜坐</title>,<text>雲翳天敎盡意開。月昇應被漏聲催。沙頭人語一村集。海口漁船深夜來。隣老慰情供博戲。病夫無睡聽潮回。麻湖持較樊溪遜。恐負山妻鶴氅裁。</text>
<title>寓舍眺望</title>,<text>無事支筇至日斜。欄頭眺望向西賖。村懸栗島巢如燕。江避蠶崖折似蛇。下戶買舟方産業。小童馳馬自矜誇。此身合號閒閒未。苕霅烟雲好借家。</text>
<title>寒食。憶竹州感吟。</title>,<text>寒食荒原草。每年靑似烟。東風吹老淚。落日灑南天。蘋藻誠如淺。松楸種未圓。深冤與孤憤。那得訴重泉。</text>
<title>書懷</title>,<text>王城只在短亭邊。江浦盈盈望可憐。楊柳自知寒食節。燕鶯應待艶陽天。明時飄梗還如此。來日浮家去渺然。惆悵丹心與白髮。比年深覺魏牟賢。</text>
<title>姜誠五至自湖中。言歷拜龜湖李從兄墓。感而書此。</title>,<text>無恠凋顔已九分。悲歡人事劇紛紛。使吾忽灑羊曇淚。聽子新從龜老墳。微雨空林鵑血吐。暮雲竆海鴈聲聞。年衰轉覺中心弱。莫把哀情話夕曛。</text>
<title>寄題葆眞堂。堂在江陵。卽曾王母權夫人泉淇之鄕。戚叔權都事世規要余詩揭扁。其懇甚至。余不敢辭也。</title>,<text>仙人莫道好樓居。金闕銀臺摠是虛。爭似君家蓬島上。肯來先構海桑餘。鏡湖雲氣流華棟。喬木春陰滿古書。薄劣敢言成宅相。謝庭珍寶照門閭。</text>
<title>寓次</title>,<text>文章經濟並差池。漂泊江湖乃分宜。行處須筇衰太甚。病來搔癢雨如期。門麾舊識情非漫。夢入勻天覺願遲。物在兩間皆是寓。問誰爲主客爲誰。</text>
<title>韶光</title>,<text>淸明以後轉韶光。窓日遲遲屬載陽。江水汲成淸淨飯。烟雲濃似太和湯。飛鷗入社曾相識。細雨催花有底忙。棄世不須勞遠適。汝南隨意玉壺藏。</text>
<title>漫爲</title>,<text>葡萄水色與春濃。供我江村漫浪蹤。暝棹忽疑生樹木。夜燈渾欲數魚龍。生涯野岸挑新蕨。消息長安落遠鍾。要向隣家誇父老。兩朝終始敍遭逢。</text>
<title>春深</title>,<text>乾坤無處不春深。高下亭臺摠可臨。朝暮柳絲俄改色。陰晴鳥語太多心。呼僮借奕消長日。有客携文下遠岑。居止百年如是足。肯敎華念攪疎襟。</text>
<title>憂農</title>,<text>逢霽纔旬日。憂農曰旱乾。無竆是人欲。不亦上天難。謝世猶閒念。步檐時仰觀。耕田與播種。春序未應闌。</text>
<title>二月之晦。趨詣沙川路左。以上以是日行春謁於弘陵也。</title>,<text>早出西湖上。靑袍跨小驢。我行非漫浪。王覲敢虛徐。鳳葢祥雲動。鶯岑化旭舒。瞻依近上路。勝似夢丹除。</text>
<title>二月之晦。趨詣沙川路左。以上以是日行春謁於弘陵也。 其二</title>,<text>遠伏裳巖側。希瞻衮服輝。盈盈或可語。倐倐奈如飛。谷暗旌旗蔽。峯回管籥微。預愁江舘夜。思想轉依俙。</text>
<title>三月一日雨</title>,<text>春雲送雨滿亭臺。靄靄濛濛勢不開。天意定敎滋麥茂。老懷兼喜爲花催。幽禽坐濕移筇近。暗水聲高倚枕來。遙想樊溪融土脉。小園嘉木合移栽。</text>
<title>淸幽</title>,<text>地勢淸幽愜性靈。衡扉雖小酷臨汀。樓逢柳色多虧蔽。江逐天光忽白靑。千古仙遊餘獨樹。百年時序易新蓂。風塵不分求田舍。浮得全家藉小舲。</text>
<title>淸明日。堂從敏恭李戚趾馨至。</title>,<text>歡娛老蕭瑟。佳節更添愁。天地本自濶。江湖猶薄遊。烟深垂柳宅。風軟綠蘋洲。不有二君至。村醪誰爲謀。</text>
<title>英宗大王忌辰。抆淚以書。</title>,<text>神聖三皇再。宗祧萬歲仍。非無王道蕩。長見小心兢。日月春臺麗。雷霆夜魅懲。治功五十載。臣筆畫難能。</text>
<title>英宗大王忌辰。抆淚以書。 其2</title>,<text>有生頑亦甚。無事不潸然。藥盌何從進。雲章那更編。才微應似爝。恩大實如天。目斷喬陵外。心灰漢水邊。</text>
<title>英宗大王忌辰。抆淚以書。 其3</title>,<text>尙憶西關來納節。促令司謁引登筵。聖心偏喜經年返。笑語恭承半夜宣。人世冥頑那不愧。江湖飮啄苟能全。孤臣是日千行淚。傍有神明上有天。</text>
<title>懷餘窩</title>,<text>親朋一一漢陽來。傳道漢陽花盡開。遊騎定知聯紫陌。餘窩幾許上雲臺。尋春忽憶前年事。選日同銜濁酒杯。怊悵江湖成卧病。巷門無數綠生苔。</text>
<title>金孝儉，崔尙圭徒行十里。訪余於江居寂寞之中。二人。卽先朝太醫。余在藥院提擧。相率診候于晨于夕。見今落仕貧竆。無所於繫。感以書贈。</title>,<text>君趨在後我趨前。集慶堂中二十年。何事人寰共淪落。淚痕相對大江邊。</text>
<title>金孝儉，崔尙圭徒行十里。訪余於江居寂寞之中。二人。卽先朝太醫。余在藥院提擧。相率診候于晨于夕。見今落仕貧竆。無所於繫。感以書贈。 其2</title>,<text>厭世乘雲自有期。兪華到此亦何施。餘生纔過天崩日。不忍逢君話昔時。</text>
<title>金孝儉，崔尙圭徒行十里。訪余於江居寂寞之中。二人。卽先朝太醫。余在藥院提擧。相率診候于晨于夕。見今落仕貧竆。無所於繫。感以書贈。 其3</title>,<text>江干徒步布衣身。誰識先朝議藥人。仙馭渺茫攀不得。白頭空訪舊時臣。</text>
<title>金孝儉，崔尙圭徒行十里。訪余於江居寂寞之中。二人。卽先朝太醫。余在藥院提擧。相率診候于晨于夕。見今落仕貧竆。無所於繫。感以書贈。 其4</title>,<text>金鑰銀鐺摠劫塵。舊花空發慶煕春。自憐萬死江邊老。羡爾猶爲漫浪人。</text>
<title>月夜。步出土亭江上。</title>,<text>自笑衰能捷。橋高不畏虹。沙平岸盡處。帆宿月明中。寂歷村雞遠。蒼凉水鏡空。漁翁應恠我。行坐四更終。</text>
<title>聞上齋宿明倫堂。酌獻先聖。仍試士於丕闡堂。</title>,<text>泮水春騰彩。鑾輿宿未回。恭行弟子禮。親擢士林才。星月臨壇潔。風雲滿國來。千年尊聖廟。吾道儘悠哉。</text>
<title>春暮不出門。爲晩漁權仲範 師彦 牽率。步登霞亭。花事已減半。感懷有述。</title>,<text>羇懷寂歷撫年華。一上紅亭四望賖。摠爲向來深閉戶。不知春事已殘花。蘼蕪綠遍逢新燕。楊柳陰齊庇晩鴉。對此莽然回白首。五雲西北美人遐。</text>
<title>月夜</title>,<text>春深應可惜。夜短亦無眠。聖世多恩澤。隣家有管絃。禁鍾傳樹外。澹月到花邊。遊戲傾髫白。平生愧草玄。</text>
<title>韶光</title>,<text>誰遣韶光日日催。東君似欲媚樓臺。篷前雨細河豚上。花底泥香海燕來。三黜由人非告退。一年爲客未言回。蓬門亦足安吾分。奎閣巖廊本不才。</text>
<title>族弟友恭下第來宿。</title>,<text>自從登上舍。稀闊客吾家。海國雙親老。王京一路賖。今年有行李。三月趁初花。抱玉終須獻。三朝莫怨嗟。</text>
<title>霽月明甚。率友恭，弘遠曁成君數人。步出江干。放舟至銀杏亭下。</title>,<text>偶爾隨新月。欣然上小舟。澄明開大界。浩蕩失千愁。灝氣如涓滴。恬風信去留。依依銀杏樹。遙識古亭幽。</text>
<title>霽月明甚。率友恭，弘遠曁成君數人。步出江干。放舟至銀杏亭下。 其二</title>,<text>步屧閒乘夜。烟波戲放舟。鳧鷗應伴宿。風露更何愁。花氣帆前入。天星水底留。漁竿休恣意。恐觸卧龍幽。</text>
<title>友恭，弘遠遊龍山李氏花園有所賦。次韻以示。</title>,<text>卧識春遊興。爾歸侵日斜。支離麻浦客。深淺李園花。手折抄香雪。喉乾嚥絳霞。尋源如不誤。吾欲急移家。</text>
<title>餘窩至。見次軸中懷餘窩韻。却復次。</title>,<text>春深日日待君來。君到衡門往自開。下馬敎僮閒繫柳。看花携我直登臺。冷淘節早尋槐葉。薄酒家貧捧竹杯。解事南州新有贈。篋中詩軸樣如苔。</text>
<title>晩漁亭。次主人板上韻。</title>,<text>脫略塵愁與宦情。晩翁亭子境全淸。烟霞分與南山宅。竆達瞻依北斗城。風定漁燈緣浦細。月移花影入欄橫。烏衣舊巷詩書業。佳子佳孫又繼聲。</text>
<title>餘窩歸。悵然有述。</title>,<text>信宿寧非穩。歸時却恨忙。方春少行樂。垂老惜文章。酒歇空林氣。花殘小塢香。佳期欲何夕。江濶射燈光。</text>
<title>三月二十五日。乍雨。</title>,<text>一雨猶賢己。三農喜不無。何論惠多少。亦足潤焦枯。度鳥輕輕濕。餘雲點點孤。滂滂能繼此。含哺庶幾吾。</text>
<title>送春日。邀餘窩病不至。悵然書此。</title>,<text>東君弭節欲何之。山景含情故故遲。重見非無來歲日。孤懷自異少年時。飛花暗惜盈盈酒。怨鳥如和黯黯詩。西郭靑驢空復返。綠蘋洲畔謇須誰。</text>
<title>四月十三日。喜雨。</title>,<text>無雨四十日。今朝方沛然。君王與天合。膏澤及時傳。龍氣流樽俎。雲陰濕管絃。吾詩頗有用。解頌太平年。</text>
<title>餘窩至月夜。拈韻同賦。</title>,<text>不在江湖定在山。身隨紫氣出函關。荒亭久假賓如主。好月相親往卽還。空籟稀鳴簾几靜。故人忘語水雲閒。明朝手把魚竿竹。欲向籠巖第幾灣。</text>
<title>金右尹 朝潤 挽</title>,<text>舊遊歸盡九泉下。老我行吟三浦濱。吾道傷心將奈此。終南回首遂無人。消沉志業明時恨。超脫名塲處子身。長使淸芬翹濁世。亞卿班裏有家貧。</text>
<title>次韻寄題喚月亭</title>,<text>亭樓如舫壓江潯。灝氣虛明日滿襟。座上逢迎惟宿鷺。鏡中飛落是何岑。雲歸城闕瞻依近。松覆棋樽坐卧深。奇事主翁年八十。淸詩長和老龍吟。</text>
<title>八月之晦大雷電終夜</title>,<text>吾聞大雷電。宜夏不宜秋。近年常反是。此事窅難籌。江海風俱立。魚龍夜欲愁。書生有洪範。展讀五更樓。</text>
<title>秋雨</title>,<text>祈雨還無雨。思晴也不晴。吾何識天意。自爾念民生。寡婦原頭哭。哀鴻澤裏鳴。流亡終必返。當宁實仁明。</text>
<title>喜李季受來宿</title>,<text>病閤蕭蕭晝不開。新詩已廢况深杯。竆居使我一歡笑。此夕蒙君徒步來。烟裏寒江時近遠。菊邊纖月澹徘徊。栢梁製作今何似。聖世欣瞻漢代才。</text>
<title>十月初二夜雷</title>,<text>何事三韓國。連年十月雷。安危聖主恃。涕淚老臣哀。傅會且姑舍。飢荒如彼灾。財成有至理。廊廟幾人才。</text>
<title>晩漁亭歌。贈權仲範。</title>,<text>三浦千家夾沙汀。淸幽獨數晩漁亭。晩漁主人吾故人。歸卧亭中二十齡。世人鞴馬翁釣魚。世人乞墦翁掩扃。喜我罷官來比隣。携手亭樓共忘形。亭樓易知誠難忘。重重月牖兼風欞。名花種得千般紅。異草移來四時靑。四壁道甫光之筆。虹月何如米家舲。翁在其間澹無營。有時詩罷棊丁丁。壇邊一株香梨樹。江月來照花冥冥。老夫平生不解飮。對此那辭白玉甁。此樂直爲吾輩設。亭外勿許時人聽。願言分宅如分華。使我休爲水上萍。</text>
<title>送金士楫遊海西。兼訪豊川使君丁海左法正。</title>,<text>蕭蕭匹馬客。長店無人知。獨有丁明府。愛君胷裏詩。</text>
<title>痰結脅下刺痛甚。連夜不得睡。倚枕強吟以遣。</title>,<text>人老如期病。吾何此理疑。非緣念生死。不耐痛身肢。醜類團相結。盤根秘莫知。短長鳧與鶴。一任上天爲。</text>
<title>吳生鼎鎭挽</title>,<text>漠漠乾坤五月霜。福川喬木易凋傷。劫灰乍冷孫枝逬。峙鵠停鸞爛有光。</text>
<title>吳生鼎鎭挽 其二</title>,<text>騎驢携笈入長安。問舍城南旅食寒。親心祇在兒成就。相送不言離別難。</text>
<title>吳生鼎鎭挽 其三</title>,<text>黌庭翰墨拂晴開。士論同歸第一才。樊巖老子偏相愛。欲護涓泉入海來。</text>
<title>吳生鼎鎭挽 其四</title>,<text>一病蒼黃萬事冤。郭南招得故園魂。哀哀此事天何忍。急馬爺來未及言。</text>
<title>吳生鼎鎭挽 其五</title>,<text>錦水悲鳴夕照微。故山松栢少光輝。來時袠袠書兼史。載得輀邊寂寞歸。</text>
<title>吳生鼎鎭挽 其六</title>,<text>衰盛悠悠天道常。故家應不遂淪亡。聞君一子寧馨在。未食端須責報長。</text>
<title>夜枕聞風聲。憶韓生浹浮海之行。</title>,<text>之子貧無馬。乘舟如馬乘。烟濤千萬疊。月朔往來仍。風吼今宵最。帆孤何岸憑。離憂當歲暮。矯首水雲層。</text>
<title>送韓謹之德厚宰潔城</title>,<text>西坼滄溟動。南爲郡邑殘。賢聲此去路。文藻舊郞官。生計荒年拙。飢氓到日歡。親堂問夜寢。應念玉樓寒。</text>
<title>歸自三浦。馬上懷晩漁權仲範。</title>,<text>三浦非吾土。歸心方渺然。如何騎馬出。已憶晩漁邊。未老通州菊。終孤旣望船。同聲好歌曲。千古意纏綿。</text>
<title>十月晦。喜季受來宿。是夜雨。</title>,<text>江湖與城闕。來去以殊恩。微爾忽相訪。此心誰共論。鳴鴻十月盡。寒雨四更昬。更欲傳天語。雙腮已淚痕。</text>
<title>冬雨歎</title>,<text>漢陽城中建子月。異哉天不爲點雪。紙閤藜床不廢扇。春氣先於一陽發。况復昨日行大雨。直至今夜無暫歇。廣通橋下御溝水。東流㶁㶁如箭疾。里老指點驚且恠。雙虹蜿蜿橫天末。若道廊廟解調元。何得陰陽不順轍。樊巖老子還多事。仰視皇天憂漆室。</text>
<title>還舊第</title>,<text>自我我家別。江月十回圓。我躬不自保。遑恤我家焉。縱令兒子守。便若成棄捐。祠屋未奉移。此事心纏綿。江湖無以家。五朔凡五遷。依依越鳥夢。夜夜南枝邊。白日回覆盆。文石召使前。至恩淪骨髓。知我者上天。拭盡萬行淚。還歸舊堂眠。砌石半欹側。其上苔成錢。石榴已枯折。芍藥空舊躔。悵然撫經籍。十袠無一全。庭南小盤松。獨留還可憐。回風吹老杏。餘葉落翩翩。濁酒過墻來。朗讀離騷篇。皓首入脩門。玆事多昔賢。餘外何足道。優游且百年。</text>
<title>臘月八日。入明德山。</title>,<text>縱道一年方一到。可因相別或相忘。我來隨處皆閒放。誰把明湖較短長。松影依然籠晝閤。蓮香似欲沁寒塘。從今秖願身無事。終老春星積翠傍。</text>
<title>悠悠</title>,<text>悠悠自來去。出郭山日斜。犬吠蕭條巷。松深三兩家。巖巒如帶笑。雲月不勝華。卽此金丹熟。蓬壺未覺賖。</text>
<title>餘窩至。夜坐次韻。</title>,<text>借馬迤從泮。披雲訪在阿。殘書吾欲抱。衰相爾如何。松桂懸燈靜。山河雨雪多。良朋與良夜。天際又金波。</text>
<title>十五夜。坐春星堂。大雪初霽。月色明甚。悵然有述。</title>,<text>雪霽千山復萬山。天敎明月別開顔。寒光漸積初更後。點滓難容六合間。靈境使人無夜寐。前期悵爾隔年還。恐驚水鶴松端睡。筇杖低聲度小灣。</text>
<title>癸卯正月三日立春。時余自樊溪入城。</title>,<text>林棲溪遯亦歡如。偶逐春風返故閭。日影漸知緣砌長。雞聲已欲盡情舒。天慈一物頻新渥。病失三餘感舊書。惟有孤忠根性在。每逢時節夢丹除。</text>
<title>送堂弟敏恭宰淸河</title>,<text>倚爾同生若。緣何遠別爲。雞林一縣小。烏帽七年遲。宦薄恩非薄。民飢已似飢。涓埃能有答。吾不恨相離。</text>
<title>送堂弟敏恭宰淸河 其二</title>,<text>聞說內淵瀑。雄雄天下稀。金剛分體勢。寶鏡有光輝。老去空回首。人間未拂衣。那由躡鳧舃。同作鴈行飛。</text>
<title>送申善用禹相通判鏡城</title>,<text>白山靑海鴈飛遲。石老淸詞尙記之。萬里方傳出塞曲。九原那賦送兒詩。郵程漠漠多風雪。城柳搖搖對別離。到日民憂應在睫。莫將行樂負明時。</text>
<title>孟春苦寒行</title>,<text>上元之過四五日。天氣忽復成凜烈。夜雪憑凌積數寸。風伯挾勢太唐突。園木披折砉有聲。巨石决裂無光晶。江漢邇來淸若油。夜來氷合何崢嶸。樵車斷絶猶自可。麥根皸瘃將何成。老夫衰骨縮如龜。閉戶日添霜鬢莖。欲披殘書指還直。强投寒衾稜轉生。天宇莽莽何時開。黃道晻翳浮雲征。盛冬爲春春反冬。天運無乃失其平。默思飢甿赴賑粥。鶉衣裂盡波吒作。未暇念躬念同胞。笑矣吾不諧今俗。</text>
<title>九月山歌。寄贈李公會行軒。</title>,<text>昔我在安岳。望見九月山。簿書之暇淡徘徊。姸鬟縹緲橫雲間。手中辜負綠玉杖。至今夢想疲孱顔。昨歲送君殷栗縣。縣在九月山之前。知君興在謝公屐。雙旌五馬非所樂。西行未旬月。飛書告勝覿。九月之山靑數州。托根西極紛相繆。誰其偕者丁海左。相與拍肩事冥搜。四時天樂萬栢吟。白日空雷百川流。地嚴人拜檀君廟。虎跑樵傳柳氏丘。酒酣嘯傲凌絶頂。一泓西海光浮浮。海左醉吟君醉答。禺强起舞蒼蒼洲。我見此語興且狂。身欲奮飛恨無由。勝遊幾時奈別何。世間離合本悠悠。海左先賦歸來辭。君亦罷官不可以久留。君別山山別君。烟雲漠漠如含愁。山乎山乎得二子者爲嘉客。莫云暫聚還相釋。此事亦足山不朽。何必林思澗觖無顔色。</text>
<title>待公會</title>,<text>更覺殷州遠。歸旌十日遲。春寒能不病。人老易增思。氷雪開龍瀑。雲烟改鳳池。山棲與禁直。無處不君宜。</text>
<title>喜公會至</title>,<text>未見懷千積。相逢笑一新。三年還此會。今夕是何辰。復恐前春說。深慙現在身。多情出谷鳥。故故勸留人。</text>
<title>坐卧</title>,<text>坐卧悠悠一草堂。閉門何地不仙庄。遙鍾雨濕聲還近。細澗氷消勢欲長。小劫齒酸當世味。宴居身襲御書香。寒窓笑摺屛風疊。厭見兒曹戲一塲。</text>
<title>元陵忌辰。曉望識感。</title>,<text>雙闕星河黯欲低。五更鍾漏動凄凄。如聞萬木園陵裏。臚唱蕭蕭答遠雞。</text>
<title>抆淚又書</title>,<text>當時無日不虛前。何事離違已八年。幾處山深埋竹簡。孤臣頭白泣桑田。初花雨咽芳林樹。舊燕泥霑集慶筵。却羡獻官銜命去。寢園猶得拜香烟。</text>
<title>罷齋日感懷</title>,<text>春婆夢後一衰翁。明燭悲歌夜已終。遙想祠官歸去後。珠丘寂寂閉松風。</text>
<title>春日。過慶煕宮北墻。感懷。</title>,<text>歷歷先朝雨露痕。宮花似欲訴黃昬。人間淚滿孤臣眼。不忍重瞻紫極門。</text>
<title>暮春。入明德山。</title>,<text>山深少烟火。寂歷閉巖扉。春事已無幾。主人今始歸。樓因積靄濕。花較去年稀。行坐俱從好。何曾見是非。</text>
<title>山居卽事</title>,<text>一鳩啼繞萬花枝。喚雨喚晴吾未知。老矣漸成多閉戶。悵然聊復一吟詩。掃空堆礫川如舊。移得新松鳥不期。泉石烟霞天赭病。百年如此莫須醫。</text>
<title>初秋。入明德山。同兪秀五，李公會拈老杜韻。</title>,<text>怡悅登樓望。樓前風動荷。谷虛羣瀑應。山靜一蟬多。坐卧衰年適。光輝二妙過。徘徊秋夜月。閒事有琴歌。</text>
<title>卧龍瀑因雨急漲</title>,<text>向曉何多事。披衣步似顚。盤陀數里石。都會百重泉。龍起尋常際。虹飛指顧前。朅來成幾許。奇覿最今年。</text>
<title>卧龍瀑因雨急漲 其二</title>,<text>秋霖亦有用。山瀑頓能新。驍捷紛相競。崩騰歘若神。衰年殊快意。萬事不關身。鞍馬林中到。君應非俗人。</text>
<title>送秀五，公會還京</title>,<text>兪騾白李驢黑。白騾黑驢相隨去。山遮樹掩空留跡。老夫久倚池邊柳。送罷惘然回白首。昨日今日雨滂滂。惠化門外川無梁。川無梁尙可。毒蜮往往沙邊藏。君行愼涉川。恐爲弩所傷。</text>
<title>積雨彌旬。十二夜。見月甚喜。</title>,<text>好在靑天月。依然訪我來。全旬無處覔。今夜盡情開。皎潔池荷近。輕盈水鶴回。吾心本昭曠。一笑與徘徊。</text>
<title>甥子李儒慶。自文臣講席退。敬傳聖上詢及賤臣行止。感泣以書。</title>,<text>時人忘我我忘渠。隨意山樵與水漁。惟有君王煩記念。荒郊棲息問何如。</text>
<title>崔員外顯重，李持憲益運至。</title>,<text>已信壺中歲月長。落花猶洩武陵香。兒從鳳闕傳天語。客帶蟬聲到夕陽。千柄荷開移席遍。百香樓廢掃雲忙。來時閙熱城塵裏。豈識山泉有許凉。</text>
<title>早起。登百香樓。</title>,<text>高柳齊簷入。登樓可摘蟬。泉分鳴石筧。魚戲動池蓮。爽籟無三伏。淸輝悅暮年。浮名渾已謝。不分喚爲仙。</text>
<title>七月旣朢。對月春星堂。同李季受，禹士仰及而善賦。寄贈吳景參。</title>,<text>林深如萬疊。中有水聲傳。儘是爲樓好。於玆得月專。乾坤同皎皎。草樹更姸姸。閉戶終南客。此時眠不眠。</text>
<title>又簡景參</title>,<text>歷歷三湖憶舊遊。天時旣朢使人愁。飄蓬落梗休何日。明月稀星似去秋。雞後笑君珂馬早。虫聲坐我草堂幽。虛蒙二客煩相訪。山裏無因斗酒謀。</text>
<title>十七夜。月色又佳。坐春星堂。懷季受士仰。</title>,<text>城市多烟氣。應知損月光。通明好世界。別是我茅堂。藜杖松嵐滴。絺衣澗吹凉。空樽易惆悵。離思立蒼茫。</text>
<title>逍遙</title>,<text>無才無德謝淸朝。敢道林庄學午橋。漸老與人忘愛惡。有誰爭我老漁樵。半窓松籟山虛寂。盡日蟬聲樹動搖。千古莊生眞達道。好將鵬鷃等逍遙。</text>
<title>李員外平仲福潤至</title>,<text>君在南城遠。何從借小驢。行來秋雨際。剝啄午眠餘。沐髮飛泉冷。評詩別院虛。吾居或不陋。歸袂願徐徐。</text>
<title>雨不止。留平仲宿。拈韻共賦。</title>,<text>非爲情深那肯來。兒驢笑繫屋東槐。留君夕竈炊應熟。解事秋山雨未開。藍樹根盤如待坐。荷花甁揷不煩栽。長年習靜仍成悟。物態天機衮衮催。</text>
<title>次平仲</title>,<text>收拾危檣宦海濱。燕超非是愛仙眞。柴桑亦有停雲詠。蓬藋還逢今雨人。盤饌已拚山味薄。笑言多雜水聲新。此中疎懶忘賓主。巾帶尋常不掛身。</text>
<title>卽事示平仲</title>,<text>昨日又今日。山居秋雨逢。輸糧憐僕弱。慣睡任吾慵。避滴驢登砌。愁淋鳥擇松。多君獨豪氣。洗手瀑泉舂。</text>
<title>大雨瀑漲。次平仲。</title>,<text>龍吟殷地日微寒。十載山中第一看。天上許多滲急雨。林間無處不驚湍。漫空飛沫樓陰白。當晝奔雷石勢寬。自笑老夫元病眩。忽逢奇壯定睛難。</text>
<title>次平仲</title>,<text>藜杖扶吾領四時。風花雪月盡知之。行休在己寧須卜。勝敗關心不着棋。養得白雲人事簡。夢回孤燭雨聲遲。李生與結禽魚社。靑箬綠簑無盡期。</text>
<title>將還京。疊前韻。留別明德山。</title>,<text>靑驢晩秣惜歸時。積翠春星屢顧之。招僕堦庭勤飭木。使人隣巷細完棊。春遊倐倐秋還別。來欲忙忙去願遲。熟處人情元似許。雲林非是少前期。</text>
<title>歸路。憇混混亭。</title>,<text>離別靑林與碧山。先生依舊世人間。夕陽都尉名亭上。逢着飛流一解顔。</text>
<title>詩社夜集。次諸君韻。</title>,<text>傲兀明時賦遂初。羔裘歲晏穩居居。柴扉不使尋常掩。社屐何曾來往疎。禽魚會意東陵墅。鴻鴈關情北嶺書。街上吾廬應入畫。詩朋一一側騎驢。</text>
<title>甲辰春。同幼選，公會，季受及諸兒輩賞花北渚洞。仍宿屯舍。</title>,<text>背郭斜穿逕。緣崖窈似門。有花皆覆水。何處可尋源。地勢深如此。笛聲時一喧。娟娟今夜月。隨我入山村。</text>
<title>沼上夜</title>,<text>春霄澹澹月。花裏盡情飛。鳥歇千般響。溪飜百道輝。相携萬木下。端不五更歸。此境誰能說。游人夜宿稀。</text>
<title>竹州楸舍。書懷。</title>,<text>廿年楸檟已荒凉。捨此吾何適四方。蝸屋書燈供卒歲。鳳岑風雪逼生陽。携魚客至知村俗。逐兔兒奔笑爾狂。惟有感君恩一曲。布衾中夜淚千行。</text>
<title>不寐軒。遇丈雪。朝晡飯多不以時。笑吟。</title>,<text>天寒三日斷樵蘓。風入山窓雪擁廚。病妾不須愁桂玉。世間何限不如吾。</text>
<title>不寐軒。曉吟。</title>,<text>牛釜深深火徹明。布衾暄暖似春生。窓前夜雪深何似。卧聽寒堦掃箒聲。</text>
<title>聞上親訊亂逆。自竹州赴京。宿西湖旅舍。是日。適元陵忌辰。感吟。乙巳</title>,<text>天地又今日。形骸已暮年。空瞻五雲近。旅宿大江邊。暝柳含風細。春沙受月姸。孤懷久延佇。不是恨無眠。</text>
<title>鷺湖旅亭。望操塲有吟。</title>,<text>標柱崢嶸出樹端。懸旗時作太平觀。萍蓬笑憶當年事。鼓吹曾臨大將壇。老病孤舟隣水國。蒼茫一枕撫邯鄲。白頭耕鑿無餘願。孰是爲悲孰是歡。</text>
<title>歸次西湖</title>,<text>笑矣吾行止。復此曾宿樓。江湖眞不厭。天地本來浮。水鶴飛難定。春雲澹欲流。全家擬東峽。臨岸問歸舟。</text>
<title>戴恩亭</title>,<text>王子去不返。人間餘此樓。草深車轍斷。春盡鳥啼愁。老木無多影。崩簷似欲流。登臨還大笑。眞覺此生浮。</text>
<title>奉恩寺。感吟。</title>,<text>四十年前負笈郞。飄零還宿此禪堂。羞將老我繁霜鬢。更對金仙滿月光。桑下夢回情黯黯。梅墟香盡事茫茫。同庚皓釋煩相愛。貽得盤蔬匕筯忙。</text>
<title>回龍洞。喜禹士仰至。時無定居。洪博汝時溥許借庄舍。全家頗得穩適。</title>,<text>孤舟憶解廣陵津。舞島斜陽上綠蘋。悄與玉人江上別。幾回明月夢中新。回龍不在風塵內。君馬還尋寂寞濱。臨水登山相視笑。白雲幽鳥更精神。</text>
<title>吟示士仰</title>,<text>偶借回龍宅。眞成友鹿人。泠風支石韻。一氣道峯神。跌蕩從多病。棲遲稱老身。峩洋更流動。山水得君新。</text>
<title>吟示士仰 其二</title>,<text>君馬何從入。蒼蒼我所居。瀑噓山不暝。蟬罷樹如虛。懶或巖巓睡。詩多壁上書。天應餉以此。人顧奈於余。</text>
<title>士仰歸</title>,<text>送別臨溪水。依依晩照中。相逢未旬日。况是近秋風。石氣凉烟落。松聲晝檻空。東華誰念我。天地一衰翁。</text>
<title>題李公會燕槎錄</title>,<text>詩得燕南氣。交成闕里孫。誰非赴上國。君不負中原。山裏能相訪。人間病獨存。森然法莊寺。尙憶李廷元。</text>
<title>贈別尼城使君李龜瑞廷書 尼後改魯。</title>,<text>晨昬賦七發。爲孝似君無。貧日能愉色。荒年且縣廚。君親恩豈間。塵刹道非殊。六月隨車雨。謳歌已滿途。</text>
<title>題回龍洞寓壁</title>,<text>東揚南竹歲年徂。獨守蒲團坐若愚。山鳥自來還自去。主人忘物又忘吾。中林氣勢奔川壯。西嶽精神立石孤。時把一筇尋惠遠。白雲無盡老松隅。</text>
<title>自回龍。扶病還明德山。喜禹上舍士仰至。</title>,<text>風塵籍湜散何之。牢落盟壇少舊知。緣我一秋常卧病。送君三月更無詩。城南夢罷寒花盡。樊上燈深夜雪滋。頗喜袖中多異氣。自天朱墨濕離離。</text>
<title>贈士仰</title>,<text>蒲團強疾坐侵晨。微雪寒雲入小春。官罷濫蒙宣米使。門深時有乞銘人。坦懷未必愁全老。直道何妨誤此身。君到洛陽如問我。廣陵孤棹倚松津。</text>
<title>敬次漢陰李先生韻。寄題霞𪚥堂。堂在大丘。</title>,<text>雙湖宛轉一江橫。化力何曾造次成。魚鳥烟霞非外物。樓臺鍾鼓屬時平。開簾楚色斜陽遠。俯檻天光永夜明。塵裏聞名空白首。百年匏繫笑吾生。</text>
<title>敬次御製詩韻。奉賀知樞姜公 杭 回榜盛儀。</title>,<text>深林閒卧便夷希。黃甲依依舊甲歸。雨露耆司雲漢什。異恩人道百年稀。</text>
<title>九月六日。陪駕詣慕華舘。試五營武才。戊申</title>,<text>帳殿深嚴闢彩霞。洞庭仙樂殷千家。松知秋熱爭垂蔭。菊爲天臨預作花。旗動羣龍籠日色。槍尖高鳥避霜華。吾王自致昇平業。汝等身強且莫誇。</text>
<title>上命度支立李提督 如松 祠。使其孫源立主以祀之。葢義起也。用戊申十二月某甲。遣閣臣致祭。仍揭御製祠堂記。李公 性源 以左相。臣以右相。偕進。獲覩盛儀。詩以記之。</title>,<text>天風肅肅雪紛紛。神馬無聲若有聞。尙憶曾經寧遠衛。依然高揖李將軍。山河不改三韓勢。草木如知再造勳。雲漢影中祠屋立。英魂何以答吾君。</text>
<title>己酉三月。差元陵獻官。葢筵達求差也。初四日。奉香詣陵所。曉行忌辰祭。涕泣以書。</title>,<text>十載風波兩鬢絲。拜陵非是夢中期。恩同顧復將何報。死若趍陪不永悲。祝冊還疑編製日。山罍空憶奉湯時。孤臣是夜無竆淚。看取杉松雨點垂。</text>
<title>夢起識感</title>,<text>夢見還如昔。悲懷遂至今。始來三載後。眞覺九原深。倉卒論衰貌。依俙見苦心。墳前四言什。不忍更長吟。</text>
<title>思悼莊獻世子改葬輓</title>,<text>恭惟乙卯月之正。貳極門開百祿呈。連夜有星皆仰視。八方無日不歡聲。維皇親抱應相送。阿保纔離儼若成。爭道啓賢能繼禹。萬年寰海占昇平。</text>
<title>思悼莊獻世子改葬輓 其2</title>,<text>元春代理敞銅闈。瑞氣觚稜上早暉。心訣晨昏應授受。宗祧磐石轉光輝。天顔傍視歡無極。日表新臨儼有威。賓對一堂頻二聖。古來靑史事全稀。</text>
<title>思悼莊獻世子改葬輓 其3</title>,<text>泣憶當年聖諭長。小臣承命詣春坊。庭心引接知申事。石上蒼凉坐夕陽。恭奉徽言皆遜抑。細將明義與商量。非無前日從容侍。到此眞知一有良。</text>
<title>思悼莊獻世子改葬輓 其4</title>,<text>德閤凌晨已講筵。大朝稱譽搢紳傳。仁聲不盡湯泉路。至敎常溫自省編。奈有奸凶謀暗地。非無聖主作慈天。縗麻日伏宮門外。誰識微臣涕血漣。</text>
<title>思悼莊獻世子改葬輓 其5</title>,<text>竹浦哀鳴繞九嶷。六龍來處暮雲垂。杉松遍灑終天淚。滄海難澆徹地悲。孝思實爲黎庶感。慽容奚但侍臣知。憧憧廿八年光內。寤寐宸誠有所期。</text>
<title>思悼莊獻世子改葬輓 其6</title>,<text>隋城佳氣日英英。吉地三韓莫與京。蓮揷晴空開朶迥。龍盤大野抱珠明。人情雨泣將何及。誠意天知事竟成。求福不回能受福。春來瓜瓞滿原生。</text>
<title>思悼莊獻世子改葬輓 其7</title>,<text>春宮溫幸事依依。尙憶津帆到晩暉。滿眼江流猶自在。傷心梓室又南歸。天低京闕迷晨望。路熟山城斂夕霏。雷肆舊臣今不死。銘旌一字淚千揮。</text>
<title>述懷</title>,<text>山林鍾鼎任隨緣。重步花甎已暮年。相業有何千乘補。聖謨猶未一經專。嚴城瑞雪徵來歲。雙闕祥虹拜夜天。吾老如今無所願。願言瓜瓞日綿綿。</text>
<title>夜吟</title>,<text>靜夜還多念。深燈易失眠。關心待漏記。有味敍疇編。鋒鏑生虛地。幈幪有上天。垂衣如可贊。雲水敢求田。</text>
<title>解相</title>,<text>扶病班頭鬢髮森。白雲歸思滿山林。君民妄學阿衡志。喜慍誰窺令尹心。夢罷漏鍾猶歷歷。身閒簾幕故深深。朝來莫報門前客。欲就新詩正苦吟。</text>
<title>庚戌三月。余以左相。求差元陵忌辰獻官。感懷賦詩。</title>,<text>冉冉孤臣老。年年此日回。衣裳無處見。涕淚奉香來。御燭依俙近。仙雞彷彿催。如何建功廢。只許進山罍。</text>
<title>庚戌三月。余以左相。求差元陵忌辰獻官。感懷賦詩。 其二</title>,<text>早度忘憂嶺。如趍集慶堂。春應生萬物。天或起先王。風檜縈仙樂。煙花裊御香。當時雲漢影。臣袖尙輝光。</text>
<title>五月有臺參。逬出龍湖之是岸亭。</title>,<text>天地濶如許。長江去不遲。向來眞自誤。世道欲何爲。樓迥靑蠅屛。庭閒白鷺知。休身與報國。那得兩兼之。</text>
<title>亭上對月</title>,<text>靑天本無滓。正色卽今宵。明月當中道。餘光滿九霄。飄然羽化意。如欲玉宸朝。願使飛廉遁。西江永不搖。</text>
<title>翌夜。又對月亭上。</title>,<text>欄干坐天上。如可月輪親。漠漠何船火。依依遠渡人。神仙雖已晩。魚鳥亦堪隣。惆悵箕疇學。低廻意莫伸。</text>
<title>都承旨奉別諭。深夜馳到。</title>,<text>鳴騶雜雞唱。嗔炬巷門開。慚愧知申事。驅馳冒夜來。鳳綸通九闕。漁戶襯三台。點點鮫人淚。孤燈照兩腮。</text>
<title>亭上夜坐</title>,<text>稍稍千村暝。空明在水中。遙燈時點綴。餘雨間冥濛。鼎鼐辭何晩。江湖道不窮。思君今夜夢。應入未央宮。</text>
<title>情勢引入。李台公會以承旨。奉偕來命以至。夜坐吟示。</title>,<text>銀臺銜命降台司。冠服相迎事亦奇。竊視家人爭好笑。冥升吾輩際明時。樊溪勝集依依夢。詩社前遊黯黯疑。燭跋屢更談轉細。不知今夜漏聲遲。</text>
<title>李判尹 獻慶 輓 辛亥</title>,<text>奎星如月落祠堂。驚恠全家夜裏忙。來去實關天地運。始知東國有文章。</text>
<title>李判尹 獻慶 輓 辛亥 其二</title>,<text>芳年雙步桂香聯。君面方韶我髮玄。廊廟訏籌三晝席。向來糠粃愧居先。</text>
<title>李判尹 獻慶 輓 辛亥 其三</title>,<text>三館岧嶤掌石渠。定知非子莫宜居。朋私故故如充耳。送上徒勞聖主噓。</text>
<title>李判尹 獻慶 輓 辛亥 其四</title>,<text>彤庭問候集簪紳。卿月班中少一人。黃閣老夫如失手。大川將涉杳無津。</text>
<title>李判尹 獻慶 輓 辛亥 其五</title>,<text>故宅依然某水濱。石城殘月又新春。忍敎旌翣此中去。今世更無吾故人。</text>
<title>壬子九月十日。上展謁光陵。爲慮賤臣老病。命前一日先詣。路中望章壽院居停舊所。抆涕以吟。</title>,<text>支石半空立。依然開好顔。傷心老夫事。回首十年間。逝鳥誰能挽。流川更不還。吾兒舊竹馬。倘或棄前山。</text>
<title>宿光陵寺</title>,<text>法身無始又無終。只有慈悲滿腹中。應笑黑頭前按使。須人移步已成癃。</text>
<title>英宗大王曾在乙亥。展謁光陵。余以儒臣從。今又陪當宁殿下拜陵之行。忝居班首。撫念前事。依然如昨日。而流光爲三十八籌。感懷成詩。和淚以書。</title>,<text>龍拏虎躍勢雄奇。雲嶽祥光似昔時。前聖已陪陪後聖。此行堪賀又堪悲。</text>
<title>英宗大王曾在乙亥。展謁光陵。余以儒臣從。今又陪當宁殿下拜陵之行。忝居班首。撫念前事。依然如昨日。而流光爲三十八籌。感懷成詩。和淚以書。 其二</title>,<text>風旂拂曙滿空翻。憶侍先王拜寢園。萬事東城餘一老。白頭垂淚說開元。</text>
<title>弘濟院曉枕。聞樵歌感吟。</title>,<text>喚侶村童早出扉。樵歌相和自天機。生來技業如斯足。羡爾身邊無是非。</text>
<title>赴謫豐川。立馬弘濟院。謝來別諸君子。</title>,<text>十月同雲接海濱。玉鑾能復導靈均。死當長憶生當返。感謝臨歧多故人。</text>
<title>赴謫豐川。立馬弘濟院。謝來別諸君子。 其二</title>,<text>城南惆悵奉虛言。履舃無聲日易昏。余美豈眞忘我果。愆殃欲數淚先捫。</text>
<title>權校理東野 坪 追到坡州店幕。夜坐話別。</title>,<text>相隨匹馬犯黃曛。今世情深獨有君。遠別自然多細話。隔籬雞唱不堪聞。</text>
<title>臨湍述懷</title>,<text>人生天地間。惟父子君臣。非父曷以生。非君曷以人。所以忠孝性。皇天賦與均。吾父昔潛光。德行世莫倫。令我不離膝。敎迪通昕晨。聖賢有訓辭。逐字曉申申。一言與一行。動使矩矱遵。吾駑莫能體。科名早誤身。遭逢忽特達。英考聖且仁。中權與度支。恩顧冠簪紳。慟哭見蒼梧。血淚空紛繽。衝飈欺弱植。箕貝日相因。機穽密難測。七載鬼與隣。惟明我殿下。日月懸秋旻。迎我相府開。天樂降紫宸。溝壑遂袵席。龍蠖變屈伸。九卿日就議。門衖盈朱輪。殊眷邁推食。絡繹御廚珍。股肱與心膂。三槐五見春。倉卒孼由己。天地負陶勻。窮塗上獨憐。不忍投海濱。百里臨津關。江水淸且新。長湍實近甸。行邁非苦辛。中夜望北斗。精光如可親。賢父與聖君。寤寐酬刹塵。永言持此心。維以質明神。</text>
<title>蔓餠歌</title>,<text>蔓母餠有名長安裏。蔓母死餠詮自此絶。好事詩人詩以記。今年我謫臨湍府。蔓也何從訪我至。蔓見我色欲悽。我亦見蔓一噓噫。蔓是藥山宅裏人。非蔓之憐藥山思。語到前時蔓母餠。四十年餘有誰知。蔓也昨去今又至。遣婦提棬不辭疲。棬中凸以甑裏餠。煗氣排冬太淋漓。老夫於此食指動。一片二片饞口宜。異哉鄕曲能有此。爾法無乃傳弓箕。旅泊無物表謝臆。實來虛往吾所忸。隨處玉宇瓊樓戀。野人芹美獻不得。</text>
<title>峙柴歌</title>,<text>主人峙柴傍茅屋。柴出屋頭其勢矗。上覆松枝念雨壞。中撑木箭防鳥鑿。看來一一長安桂。爾是編戶何從得。擬待折綿方折價。小民無怪惟利射。柴乎畢竟使人恩。挾纊古來積厚用必博。</text>
<title>十月二十三曉雷</title>,<text>蒼黃爲謫客。衷赤念吾君。艱食民應散。乘機黨又分。非時雷挾雨。難信夜無雲。驚起呼童問。村雞始唱云。</text>
<title>遣懷</title>,<text>君恩許我住郊關。紅箭門南傍曲灣。冬候煖如三月下。山容淸照兩京間。鐃笳攪夢州城近。禾稼收功田野閒。最喜玉樓平吉報。橋頭飛撥日成還。</text>
<title>遣懷 其2</title>,<text>王土芒芒繡錯如。東西無處不宜居。人言未必皆人理。我住元知卽我廬。塲市安閒禁酒後。地天暄煖動雷餘。旌麾枉沐松京伯。笑說光輝聳里閭。</text>
<title>遣懷 其3</title>,<text>村籬三五不成闤。拈得陳編強破顔。麗幀可憐依古寺。蔡陵何以覔空山。庭深試步疎星後。家遠凝情落照間。雖死憂民猶一念。生涯頻問里閭艱。</text>
<title>遣懷 其4</title>,<text>臨津江水雨留痕。旅望迢迢倚白薠。已識愆尤皆自己。敢言榮辱本無門。寒天雲接高麗寺。喬木煙微相國村。莫道西湖詩有戒。非詩誰與此心論。</text>
<title>靜坐窄室。終日無起動。病滯不可堪。待夜黑從兒輩。步門外小徑。</title>,<text>氣滯何從療。更深步試爲。低聲問衖靜。潛屧畏隣窺。淖濕依俙避。橋橫彷彿知。胷中有坦道。不屑外人欺。</text>
<title>喜蔡潤銓文若至</title>,<text>貞敬吾夫人。六載窆乃徙。堪輿實所昧。惟文若是倚。維時絓世網。不得躬往視。抆淚廓獨處。恨結生與死。十月北風積。西涉臨津水。我馬繫湍上。吟病村屋裏。蕭條白板扉。文若忽來止。相看無雜言。盛說栗峴美。觀海是祖峯。天半勢特起。馳騁更屈折。忽立如帽子。蓮花向扶桑。大德相對峙。天柱與官星。面面皆得位。水去莫知處。緊抱勢不已。雄大與娟妙。一一萃於是。智愚皆可識。眞形政宛爾。雖有化翁筆。茫然難畫此。如論力量幾。包括餘百里。名山多特聞。風下疇敢比。天設幾千載。望子已久矣。悠哉大福澤。可以執契俟。我聞始默然。良久乃啓齒。風水果不誣。君言亦可喜。神師略指南。文若闡奧理。况復考妣葬。十里曖松梓。晨昏如可得。樂哉千百禩。夫人盛賢德。宜爾萬年址。自顧不敢當。如我實無似。人如不修身。山理豈徒恃。勉我子若孫。強疾書庸記。</text>
<title>夜坐。聞村人警虎。</title>,<text>虎本山林物。深伏乃其宜。如何反失常。驚動里閭爲。初夜北里譁。束火火成枝。云有盜賊來。颯颯穿松籬。我亦爲之警。喚僕廵庭廚。里人更胡叫。非盜伊於菟。東隣圈畜豕。虎噬如摧枯。我聞一愀然。虎飢無足責。一豕本不飽。適足見爾惡。強弱皆天物。賊害罪難貰。欲向如來訟。西方杳迢遞。</text>
<title>長夜行</title>,<text>旅中百酸皆欲甘。惟有夜長不可堪。窮鄕本無更漏籌。夜有深淺吾何諳。老夫氣衰寢不善。一夜睡覺非再三。木末有時風自聲。枕上側聽雞何喑。少也無時不夜字。眼暗廢書還忘慙。兩眸故故闔不開。心冥忽然如禪參。良久開衾覔牕痕。咫尺黯黯迷西南。飢馬嚼槽是何性。黠猫餂饌如相探。急欲燃燈燃未易。只自轉輾憂心惔。夜氣善養負鄒聖。虛室生白愧老聃。少年安能知此苦。鄰房鼾息如羊貪。所恃天有大明如期至。光輝萬國斯須覃。</text>
<title>送弘遠入京</title>,<text>一脫世間屣。百慮如死灰。惟是念祠屋。泫然霑我腮。星躔遽回斡。時値地復雷。兩月如不祭。况復令節回。敎兒起束裝。明星已能催。芳馨爾須薦。何異我往哉。天宇夜有雪。流峙一色皚。不知臨津渡。舟檝能往來。百里豈云遠。爾馬念虺隤。到家畏客來。重門愼勿開。替我告考妣。高位果速灾。吾王愛如子。薄譴排羣猜。尙能身不病。尙能眉不摧。區區世路憂。定不貽泉臺。</text>
<title>村舍不養雞。曉枕無寐。鬱欲成病。主人知其意。市善鳴者。俾得時夜。喜甚書此。</title>,<text>牕黑難分夜幾何。霜毛渾欲此時加。雞聲忽爾如神助。一聽翻敎祛百痾。</text>
<title>夜步</title>,<text>夜久中天月。明明如此心。以玆徒自信。那得免於今。雲隔蒼龍闕。星含白鶴岑。蕭然倚杖立。百慮小庭深。</text>
<title>齊陵郞李柱溟暫來旋歸。悵然書此。</title>,<text>悔不留君住。天寒暮雪加。臨津應半沍。中路欲誰家。征馬濛濛失。歸禽的的斜。覊愁浩盈臆。衰白撫年華。</text>
<title>穩適</title>,<text>湍州亦云好。非是阮途窮。榾柮盈廚下。魚鰕集日中。客來先自避。詩就不求工。穩適還如此。天恩仰始終。</text>
<title>開城伯李廷藻。趁冬至候班上京。來訪纍舍。詩以贈之。</title>,<text>貳相流光遠。賢孫鬱有聲。文章行秘府。遷擢尹開城。禁闥乘來往。江潭問死生。時機不須問。相見但含情。</text>
<title>伏聞上行仲朔祭於景慕宮。是日適冬至節。北望宸極。中夜述懷。</title>,<text>煌煌牲幣藹宸誠。景慕宮中每見羹。尙憶去年官亞獻。恭陪仲朔祭親行。依辰日月生新感。永夜神明照此情。玉饌珍湯消息遠。坐看河漢欲西橫。</text>
<title>冬至戀闕</title>,<text>冬至曰爲歲。晨趍齊問安。班頭跪上相。閤外降中官。瑞雪朝衣晃。仙雞曉唱寒。每年叨盛禮。何事卧長湍。</text>
<title>至夜</title>,<text>燒香默坐驗天時。回復貞元也不遲。莫道一陽微且弱。千紅萬紫兆於斯。</text>
<title>至日又書</title>,<text>天遣雷聲復。玄冥那敢譁。閤梅先得氣。牕旭欲增華。分內興居適。人間閱歷多。彤𪚥夜夜夢。不信美人遐。</text>
<title>陰晴</title>,<text>連宵雲月遞陰晴。仰視天容空復淸。白屋書燈老相國。黃昏畫角舊防營。瀼西樵返氷生渡。崧下人歸雪滿城。堪笑奴星強解事。猶殘豆粥夜來呈。</text>
<title>留贈纍舍主人</title>,<text>爾室狹如斗。爾庭窄於舟。我心本昭曠。不以是爲憂。衾褥懶不卷。舒膝亦優優。燭龍避牛釜。㬉氣常浮浮。讀易與吟詩。樂哉無不宜。有客輒謝遣。無客始悅怡。每夜步門前。北斗向人垂。樵氓有淳風。甑餠時或貽。主人無我斁。卒歲以爲期。赦書從天來。我馬方載馳。依依舊宿桑。淅瀝風在枝。易知復難忘。五步三顧之。有道昨宿處。能使後人知。</text>
<title>行到昌陵店。自念蹤跡臲卼。不敢遽入京師。借屋居停。</title>,<text>蕭瑟昌陵店。栖遑笑此身。帝鄕非不願。世道苦難均。峯氣雲如暮。牕輝月度晨。時憂耿未已。主聖恨無臣。</text>
<title>乘月步庭。是夜。沈逵來宿。</title>,<text>綿裘掩背杖扶身。起向庭除強一廵。雪霽峯如增突兀。夜寒星欲倍精神。淳風幸不慳新屋。厚意時能來故人。聞說長安薪價貴。土房暄暖獨爲春。</text>
<title>曉枕無寐。率爾吟成。</title>,<text>牕間曉月送微明。家國憂端睡不成。堪笑魚梁謀發笱。未應蠅點汚連城。居非擇地身猶穩。夜或瞻天夢亦榮。衾裏精神如頓悟。千金可直遠雞聲。</text>
<title>雪夜步門外</title>,<text>天星挾地雪。光耀夜能開。小彴無人過。枯筇伴我來。抱書邊騎疾。藏酒里燈廻。暝裏猶瞻倚。三山萬古嵬。</text>
<title>昌店</title>,<text>飄然一馬蛻湍州。昌店前頭雪意浮。地近五陵非僻陋。病緣明主此淹留。安危豈合臣身佩。寤寐空爲世道憂。宸極迢迢仍歲暮。滿腔忠赤訴無由。</text>
<title>催科歎</title>,<text>畿甸玄冬十二月。荒歲催科民力竭。食時雖幸納時艱。北漢城餉最苦疾。今年米貴許以錢。君王恩浹窮民骨。管城之將立期日。所不如期棍且桎。吏卒散布閭里間。搜索東西恣隳突。村氓聞聲走爲策。竄伏前山三尺雪。吏喝愈橫搜愈急。雞犬瑣小焉足說。村中牛馬逢着牽。牽之不問誰家物。鞭策在前或在後。豪氣長歌踏迥術。老夫行飯里門前。是時微月山城出。試敎兒輩暫問之。答云民走探其室。杜陵之老一布衣。默念失業猶惻怛。况我廊廟舊相君。見此自然膓內熱。何由風雨以時屢豐年。左餐右粥民以謐。吾家獨無甔石非所恤。</text>
<title>曉吟</title>,<text>孤燭微微北斗橫。虛堂坐數淺深更。牕飈撼紙如人語。簷雪淋茅學雨聲。世事細量難着手。聖經雖老詎忘情。穹碑滿載先王蹟。隣近猶堪慰寸誠。</text>
<title>感吟</title>,<text>千峯雲雪晝縈紆。旅食三冬病未蘇。萬事鮫腮雙淚集。百年蝸角老臣孤。佳緣再會延津劒。崇秩重成合浦珠。縱道黔巖殊綠野。羞令捷逕接神都。</text>
<title>文若坐睡。吾亦坐睡。戲爲坐睡歌。</title>,<text>君坐睡我坐睡。此中寂寂無一事。我忘吾君忘爾。此心冥冥無所倚。始知太古好世界。只在坐睡昏濛際。但恨夢拜周公吾不能。君能見道詵無學兩神僧。</text>
<title>登慕華峴</title>,<text>登登慕華嶺。嶺路被氷雪。其上乍延佇。滿目來城闕。初陽照萬瓦。鱗鱗氣轇轕。宛是父母國。那不心內悅。所恨九軌道。機穽相交錯。松林有栖禽。墜弦良可惻。仰視天宇際。鴻鵠去不息。</text>
<title>踰嶺。借騎人小驢。抵南門外旅舍。</title>,<text>驢背蕭然老相君。舊傔迎拜集如雲。皆言日月曾無幾。恠事霜毛幻十分。</text>
<title>還家。見小女孫深夜嬉戲。時。雨聲滿庭。</title>,<text>歡笑煕煕夜雨前。小孫偏得擧家憐。淋浪若在長湍聽。應失愁人枕上眠。</text>
<title>除夕。夢弘謹傍侍如平日。覺以泣書。</title>,<text>書架荒荒筆几顚。人間父子短因緣。此生相見知何日。汝死今將爲二年。地下歲時能有記。夢中言笑絶堪憐。氣衰未哭靑山土。吾恨應須爾舅傳。</text>
<title>癸丑正月。上詣顯隆園。以華城府。陞爲留後營。用唐宋古制。以賤臣特除華城留守。至五月。拜上相。陳辭疏。離府還京。到銅津。舟下龍湖。葢以是岸亭爲歸也。舟中望見。亭在絶岸雲木間。便一畫圖障子。欣然書此。</title>,<text>遙指吾亭立。姸江十里平。鏡中無點皺。天上有華甍。鷗鷺如前導。枌楡轉老成。人間極樂界。於此肇嘉名。</text>
<title>賤齒今七十有四。纔解相府。冬至正使之命。忽及於身。漫吟一律。以代玉壺之歌。</title>,<text>苔染星軺幾寸深。舊恩猶誤况如今。遙空未刷冥鴻翼。大陸先馳老驥心。吳蜀文章懷耿耿。薊遼煙樹夢森森。詩家亦有悲歌習。楡次村墟倘復尋。</text>
<title>次丁海左西池賞蓮韻</title>,<text>爾自無雕飾。眞香不在姸。淸泠風住檻。灑落日中天。壤別西湖外。名新太華前。未須看秉燭。不盡有來年。</text>
<title>次李公會韻。謝乘月見訪。時。公會纔解南州紱。</title>,<text>儂謝華城節。棄官君亦來。天敎蓮社會。時又菊花盃。巷僻筇音緩。槐疎月影廻。相隨有眞樂。吾道儘悠哉。</text>
<title>七月十五夜。月食旣。愁坐少睡。忽驚悟推戶仰視。氷輪滿天。更無滓穢。不覺高聲叫奇。</title>,<text>推却虛牕便叫奇。一輪臨下萬方知。纔經厄境如增益。頓覺光輝勝昔時。</text>
<title>九月十三日。卽英廟誕辰。念昔英考以是日坐德游堂。命登筵諸臣製進。君臣同會一堂中。十韻排律。嗚呼。此事已千古矣。夜來月色明甚。瞻望元陵。徘徊不能寐。抆淚以書。</title>,<text>寂寂元陵上。能流此月光。天時九秋及。樞電百年忙。白首臣猶在。黃花他自芳。茫茫授簡事。塵掩德游堂。</text>
<title>睦騎曹幼選。以月夜爲期。公故不果踐。次見贈韻以寄。</title>,<text>關情陳榻解生塵。公事相催動浹旬。天際送來無限月。城西宛在所懷人。明時氣逸揚䧺賦。是夜樑傳太白神。松下待君門不掩。呼童問我莫嫌頻。</text>
<title>高枕</title>,<text>高枕自怡悅。泠泠楓菊園。堅辭大丞相。戲挈小兒孫。黨界人人醉。耆年事事恩。吟詩亦一癖。難道已忘言。</text>
<title>偶題壁上。庸備覽觀。</title>,<text>晨興不廢白頭梳。隨處精神貴發舒。萬事莫求忠孝外。百篇無賴性情餘。盤旋娛樂誰爭子。生老昇平敢侮予。困卽有亨亨卽困。去來誰識暮朝如。</text>
<title>月夜。待李公會。</title>,<text>月輪如意轉。天路莽無埃。獨向暮庭立。倍知秋氣來。栖禽皆自穩。冥鴈有誰催。爲是李君約。松扉當夜開。</text>
<title>送兒子弘遠。祇赴果川幕溪九代祖主簿公墓所。葢每年以十月初吉。行歲一祭。</title>,<text>季女無人澗少蘩。果州先墓倚孤村。往年義起一年祭。今世吾爲九世孫。喬木秋聲連古道。稽山暮色落荒原。虔誠香火無窮計。須與同宗更細論。</text>
<title>曉枕不寐。禁門喚鑰聲。便風入耳。回思幾十年霜靴待漏之事。茫然若前生。感懷有吟。</title>,<text>摐摐金鑰九門通。院隷傳呼陣陣風。痛定何須思舊痛。容顔老盡此聲中。</text>
<title>哀金持平德承 復仁</title>,<text>對君如有恃。君死欲誰憑。正直天何薄。奸諛氣益增。白頭當世困。靑史後來徵。草草丹旌去。寒江十月凝。</text>
<title>十月十二日。伏枕涔寂。忽念去年是日。卽嚴譴蒼黃之日也。苟非知我者聖明。顧何以得至今日。隨分飮啄。自處以無懷葛天之民乎。感祝之誠。不得不發於詩什云爾。</title>,<text>去年今日遷客行。今日卧穩朝眠成。寵辱何如一夢幻。優閒方始此身榮。湍州桑宿憐蝸屋。水國蘆銜感鴈聲。試閱江潭舊篇什。死生難化愛君誠。</text>
<title>病枕。懷李公會踰嶺之行。</title>,<text>每夜何多霧。今時已孟冬。病骸關慮甚。居處掩門重。明晦吟邊燭。依俙睡後鍾。悠哉竹嶺客。能不損韶容。</text>
<title>病枕。聞月色明甚。欣然躍出。步于每善堂庭前。時夜已三鼓餘矣。</title>,<text>月上聞人說。披衾出洞房。天晴熨似錦。庭濶白於霜。落落冠巾擲。陽陽屣履忙。阿兒亦高興。登岸咳聲長。</text>
<title>纔摘萸實。擬資焚油。此際淳昌宰柳伯崙見餉橘包。偶書之。</title>,<text>閒居吟哢物華中。暗去明來思不窮。橘柚黃香知歲暮。茱萸紅實似農功。何妨出處從吾好。微笑衣冠與世同。時遣史官詢得失。君王不以老臣癃。</text>
<title>余善傑。嶺南金山郡民人。今年年滿百。入都下。上聞而召見。大奇之。除樞府職。命度支備給犀帶。賜梨園樂。遍遊街路。眞昭代盛事也。</title>,<text>一見高靈再見君。人生滿百古稀聞。奇祥聖壽徵如栢。餘恨元陵未獻芹。頒誥鴻臚仙唱動。自天犀帶異香熏。尊年至澤醲如酒。歸與山南父老醺。</text>
<title>十月。因夭慘。避寓隣巷徐姓人家。</title>,<text>默默朝還竟。昏昏晝似眠。寬心誠所欲。塡臆苦難蠲。萬事緣吾命。三時仰彼天。空堂影爲伴。誰復慰潸然。</text>
<title>權東野，崔稚晦夜來相守不歸。葢欲寬慰余也。詩以謝之。</title>,<text>避地身如寄。寒天病又仍。多情二學士。相對五更燈。盡老憐君子。孤懷托友朋。玄冥差可意。湫屋掃靑蠅。</text>
<title>自遣</title>,<text>書卷紛披冠幘斜。君王錫我淡生涯。梅花信後兼逢月。香木西邊偶借家。進退憂深寧自逸。彭殤理一莫須嗟。浮游不作孤眠恨。良夜尋常有客嘉。</text>
<title>寓舍</title>,<text>村閭異事相公來。白板扉前小巷廻。倉卒移衾殊草草。尋常舒膝却恢恢。干掫乍過鵝先警。社友頻看犬不猜。橋畔吾廬知近住。四更傳饌暖生盃。</text>
<title>上感慕英考百歲。親行仲朔祭於毓祥宮。病枕不勝感泣。强起書此。</title>,<text>霜露重宸夜。先王怳在前。時維百年滿。感寄北山偏。衮服嚴晨鼓。霓旌動曙天。宮雲如帶喜。飛舞月軒邊。</text>
<title>上感慕英考百歲。親行仲朔祭於毓祥宮。病枕不勝感泣。强起書此。 其二</title>,<text>英考心如見。吾王孝不愆。祥宮宛在彼。鸞駕儼遵先。井幹開蒼蘚。園松入瑞烟。誰憐老臣病。含淚望雲天。</text>
<title>哀禹上舍士仰景謨</title>,<text>不改壇楓立。誰敎玉樹摧。當時第一價。之子出羣才。驥步俄成跼。龍光遂未開。尙思功令卷。華衮儼昭回。</text>
<title>哀禹上舍士仰景謨 其2</title>,<text>樊溪多水石。君到每如期。繭足情爲重。霑肌汗不辭。坐來相視笑。語次已新詩。卓絶任安義。長平獨自知。</text>
<title>哀禹上舍士仰景謨 其3</title>,<text>詩草孤兒拾。能爲後輩看。丹旌浮海遠。白屋寄城寒。際會歸同學。吹噓少達官。蒼然藥峯月。猶照舊盟壇。</text>
<title>謝李學士孺祚 祉永，崔學士稚晦乘月見訪寓舍。</title>,<text>鵷鴻颯沓上雲天。誰遣靑綾子獨賢。珂馬自知芸舘路。胎禽常伴玉堂眠。忽驚衣袂聯翩至。正是更籌次第傳。何事世間爲最樂。會心人到月光前。</text>
<title>權東野連夜同宿爲課。孫侵曉還歸。寓舍獨卧。情見于詩。</title>,<text>嚴城纖月落。君去欲三更。坐使寒燈翳。難爲獨夜情。孤衾定疎冷。曲巷倘分明。歸課兒孫讀。芝蘭次第成。</text>
<title>挽金持平 復仁</title>,<text>歐陽伏闕凜生光。吏部哀辭字字傷。高義何曾異今古。老夫惟恨少文章。蕭條旅櫬歸先壠。嗟惜王言失玉堂。富貴爲輕名節貴。情癡安用淚千行。</text>
<title>權東野來話寓舍。侵曉言歸。</title>,<text>遙岑月墜凍雲升。家在溪南步屧能。五夜不愁歸路黑。巷門聯照賣醪燈。</text>
<title>冬至參候班</title>,<text>陽生一理驗貞元。佳節羹墻聖孝敦。日色纔含仁政殿。臚聲迥出萬安門。吾東吉事來春盛。大內祥光老宿尊。自笑微躬同草木。勾萌何以答乾坤。</text>
<title>寓舍不可久托。臘月初。移寓中村康德新家。深夜步往。隨身者惟衾褓與金剛畫一軸而已。</title>,<text>侵宵客子始言回。雞犬無情睡不開。惟有金剛緣未了。萬千奇狀逐人來。</text>
<title>新寓</title>,<text>美衖無多步。中村第一橋。維時方栗烈。數月作蓬飄。睡淺知更漏。門深絶市囂。千金甲山札。蟢子報今朝。</text>
<title>卽事</title>,<text>曲巷逶迤近似遙。主家淸寂斷招邀。屋頭烽現終南峀。門外川交小廣橋。習步每於明月夜。感恩時或紫宸朝。浮游更覺身章濫。內翰擎頒尙院貂。</text>
<title>閉門</title>,<text>閉門無所業。冬日亦云遅。名利羞前事。文章荷上知。老眸偏忌燭。癡性或憂時。愛向簷端眺。終南半露姿。</text>
<title>客有言耽羅人舟載貢馬。半渡海。馬忽躍入海。浮出大地。電邁雲逝。不知所向。近日有麟出關東之原州地。人無不目見其狀。傳說頗藉藉。聊書之。以備昭代異聞。</title>,<text>雙闕雲霞五色殊。太平朝野屬歡娛。南溟馬逸天空濶。東郡麟生事有無。實德政須周獄愼。奇祥爭及舜都兪。生來篤信惟斯理。休道迂夫老更迂。</text>
<title>因考績。朝赴北營。余時帶訓鍊都監都提擧。</title>,<text>考績虞朝盛。當筵漢相尊。冬天肅軒闥。軍禮悚櫜鞬。畫戟明山照。紅旌卷雪痕。翻思布衣日。遊覽阻驕閽。</text>
<title>祥麟行</title>,<text>麟兮本仁善。待人如待己。薄言出山林。優哉近閭里。麕身與一角。村人大駭視。靑草曲爲避。生蟲迤不履。本爲聖人出。疇不敬愛此。謂人莫己害。以有同得理。獵夫太無良。手砲暗相擬。麟兮色斯走。走入深山裏。鴟鴞啄鳳凰。桀犬吠姚姒。古來已如此。泫然吾夫子。吁嗟乎麟兮。知爾者鮮矣。</text>
<title>三日浦。靈眞攸宅。先輩論評。斷以十洲佳處。葢甲於關東八景者也。近有奸氓。結無賴子弟。毁其湖。欲規以爲田。方始其事。余聞之。白於上。飭觀察使。刑其首事者。復其湖。仙家亦不免厄運而然耶。爲之慨歎。</title>,<text>鸞驂飛度四神仙。俯視人間笑拍肩。老友麻姑言不妄。果然東海化爲田。</text>
<title>三日浦。靈眞攸宅。先輩論評。斷以十洲佳處。葢甲於關東八景者也。近有奸氓。結無賴子弟。毁其湖。欲規以爲田。方始其事。余聞之。白於上。飭觀察使。刑其首事者。復其湖。仙家亦不免厄運而然耶。爲之慨歎。 其二</title>,<text>牽牛喜事訴瑤皇。蓬海東頭願服箱。鸞鶴秋來應不勝。米脂流入四仙膓。</text>
<title>三日浦。靈眞攸宅。先輩論評。斷以十洲佳處。葢甲於關東八景者也。近有奸氓。結無賴子弟。毁其湖。欲規以爲田。方始其事。余聞之。白於上。飭觀察使。刑其首事者。復其湖。仙家亦不免厄運而然耶。爲之慨歎。 其三</title>,<text>名湖何遽讓西施。往歲尋眞一夢疑。六六屛風雲錦裏。誰將不潔欲相欺。</text>
<title>三日浦。靈眞攸宅。先輩論評。斷以十洲佳處。葢甲於關東八景者也。近有奸氓。結無賴子弟。毁其湖。欲規以爲田。方始其事。余聞之。白於上。飭觀察使。刑其首事者。復其湖。仙家亦不免厄運而然耶。爲之慨歎。 其四</title>,<text>堂堂日月九天尊。時有雲端薄蝕痕。厄運乍經何損我。春波無恙錦紋翻。</text>
<title>每善堂春帖</title>,<text>三冬白屋怨春遲。及到逢春轉覺衰。滚滚天應成四運。煕煕吾自樂淸時。香風花引東山妓。長日鶯聽獨樂棋。承命畫師來審視。鬢毛慙愧十分絲。</text>
<title>每善堂春帖 其2</title>,<text>詩罷乍眠眠罷詩。老夫此外更何爲。五沙多事煩相報。花發雲臺眺望宜。</text>
<title>甲寅正月十三日。上將謁顯隆園。念臣老病。使之先詣。前一日發向華城。路中有吟。</title>,<text>戎裝冠劒勢嵯峨。意氣全忘鬢髮皤。山爲華城如北拱。天敎姸日向南多。先春草木皆光耀。待曉村閭已笑歌。無限顯隆園上樹。夜來甘露采如何。</text>
<title>暮抵采露軒</title>,<text>春早華城物態殊。難忘易識北城隅。主人時到還如客。山月能來爲見吾。歸老先聲陪聖駕。去年慙德佩留符。徘徊笑我謀全拙。墻畔新茅苦未誅。</text>
<title>十三日。大駕詣園所。</title>,<text>雨露知時降。君王逐歲來。寒煙禿城路。落日望思臺。慕以終身切。年將舊甲回。老臣今不死。泣涕傍樽罍。</text>
<title>上奠初獻爵。仍俯伏號泣。叩胷咽絶者凡數晌。大臣與近侍諸臣。盡力扶出。纔出門直詣園。上叩胷痛泣如前而又倍之。如不可支梧。大臣諸臣。罔知攸爲。雖欲扶掖以起。皆力盡無奈何矣。賤臣泣曰。宗社安危。間不容髮。何暇恤瑣節。臣當背負。願殿下伏於臣背。仍進背於前。上不從。然爲諸臣所力扶。不得已起立。卽以小籃輿。奉還齋殿。于斯時也。臣僚將士孰有不泣涕如雨者乎。退以韻語紀實。俾百代之人知我聖上終身之慕無愧大舜云爾。</title>,<text>種樹靑如許。吾王有宿冤。叫呼仍不省。天地奈無言。羽衛遑遑淚。樽罍寂寂園。蒼黃臣請負。頭上有朝暾。</text>
<title>十五日。上還宮。命賤臣落後。從便歸第。是夜卽上元。采露軒對月有吟。</title>,<text>華城今夜月。何似洛城看。山斷來無限。天空度不難。重爲此地客。能續去年歡。瞻望靑繩路。鑾輿祝萬安。</text>
<title>又吟</title>,<text>龍淵噓白柳川空。滿意冰輪宛在東。萬里渾收雲雪態。千家盡化水晶宮。和平鼓角春營近。高下樓臺御氣通。怊悵終南文酒會。幾人能憶老樊翁。</text>
<title>再疊</title>,<text>窓開先見月昇空。好是吾廬面勢東。鶴馭渺茫緱氏嶺。鸞輿迎送未央宮。閭閻酒食新年盛。士女歡娛列郡通。聞說漢家春詔降。瀼邊扶杖幾村翁。</text>
<title>五沙李公會作嶺外壯遊。歸誦海雲永嘉諸作。憑几以聽。犂然有喜。書贈之。</title>,<text>梅花欲動柳添絲。吾社逢君喜可知。衣袖未乾蠻市霧。魚龍爭舞海雲詩。歸來嶺棧風爲馬。遊戲城闉酒滿巵。把袂詞塲成一笑。上元華月又如期。</text>
<title>五沙李公會作嶺外壯遊。歸誦海雲永嘉諸作。憑几以聽。犂然有喜。書贈之。 其2</title>,<text>西湖暫捨釣竿絲。依戀儂心白鷺知。霜甚鬢應非故我。朝回梅欲待新詩。香隨內院團團藥。春滿耆司灧灧巵。斯世無如吾社樂。險夷休戚照襟期。</text>
<title>五沙李公會作嶺外壯遊。歸誦海雲永嘉諸作。憑几以聽。犂然有喜。書贈之。 其3</title>,<text>春愁撩亂似蠶絲。物態人爲老轉知。已絶宦情猶戀主。耻言時事或論詩。愛看山入常開閤。預爲花浮別貯巵。有馬卽騎無馬步。瀼西橋北盡佳期。</text>
<title>五沙李公會作嶺外壯遊。歸誦海雲永嘉諸作。憑几以聽。犂然有喜。書贈之。 其4</title>,<text>新裁方冊檢烏絲。長日潛心味自知。笑我近來閒裏事。倩人書得篋中詩。臯夔勳業雲浮點。元白風流月在巵。山水待君方度曲。門生還是舊鍾期。</text>
<title>五沙李公會作嶺外壯遊。歸誦海雲永嘉諸作。憑几以聽。犂然有喜。書贈之。 其5</title>,<text>樓前日日長遊絲。城闕春容倚檻知。摠理華城非適願。太平黃閣好吟詩。嬌禽解唱寧論譜。午睡如醺不待巵。天運幸逢回壽域。八方無數報頤期。</text>
<title>五沙李公會作嶺外壯遊。歸誦海雲永嘉諸作。憑几以聽。犂然有喜。書贈之。 其6</title>,<text>生意當春雨散絲。小庭榕葉最先知。潛因試脚時登砌。剛避勞心不改詩。內苑餘香瓊是液。醉鄕奇事橘爲巵。北城花信終南月。何限親朋有好期。</text>
<title>歌娥背燈坐睡戲吟</title>,<text>鬟勢搖搖忽後前。低頭宛似學鞦韆。神娥別作何邊夢。堪笑襄王浪愛眠。</text>
<title>喜甥姪子李儒慶遞甲山來</title>,<text>吾老默念汝。情懷欲悽其。甲山千餘里。重嶺又間之。老人事難恃。恐違相見期。半年一得書。曷以慰我思。君恩謂汝來。汝來愼勿遲。銀臺地分淸。華誥聳邊陲。遠望苦企余。占鵲又占蟢。月朔道中改。苟無渴與飢。甲州不在天。行子歸有時。相携入我室。歡笑及童稚。城堞曁公廨。經始幸卒事。苦言行路難。邁德與厚峙。汝今夙夜公。羊膓在步跬。兩嶺雖云艱。摧輪何如此。事事尙愼旃。名節保終始。</text>
<title>挽洪知事聖源</title>,<text>吾居有顔色。以子置軒屛。豈弟持心訣。從容守口甁。異頒霑北極。孤憤蹈南溟。韓筆今誰繼。悽凉舊寫廳。</text>
<title>余閉戶吟病。李台公會自疏廳來。備言聲討方急。卿宰以人得以誅之義。聯名陳疏。請亟行誅討。疏廳卽掌樂院云。</title>,<text>夫子固貧賤。亦能行天誅。堂堂夾谷會。大憝甘伏鈇。而我位輔相。厭厭泉下氣。梟獍自送死。國論如鼎沸。君能赴廷會。毅然明大義。起余者公會。吾病欲良已。春秋讀幾許。勉哉吾黨士。</text>
<title>曾在明德山也。貞敬權夫人。爲製鶴氅衣。以佐水石趣味。葢知我有考槃永矢之意也。未十年。夫人死。余亦入相府。簪纓絆身。鶴氅有亡。未暇念也。屬上飭朝紳。服朝服。必以白衫承其內。公卿侍從無素具。頗窘速。余念鶴氅制同白衫。斯可以用。於是命家人窮索塵篋。鶴氅宛爾在矣。遂庸以成朝儀。使夫人有知。能不笑我東山遠志化爲小草也歟。一愧一愴。摩挲以吟。</title>,<text>隱服蕭蕭鶴樣裁。樊溪雲月與徘徊。如何換作朝衫用。趨走紅塵苦未廻。</text>
<title>曾在明德山也。貞敬權夫人。爲製鶴氅衣。以佐水石趣味。葢知我有考槃永矢之意也。未十年。夫人死。余亦入相府。簪纓絆身。鶴氅有亡。未暇念也。屬上飭朝紳。服朝服。必以白衫承其內。公卿侍從無素具。頗窘速。余念鶴氅制同白衫。斯可以用。於是命家人窮索塵篋。鶴氅宛爾在矣。遂庸以成朝儀。使夫人有知。能不笑我東山遠志化爲小草也歟。一愧一愴。摩挲以吟。 其2</title>,<text>物在塵箱人不見。十年針跡尙依俙。遼東未有歸來日。淚灑玄裳與縞衣。</text>
<title>暮春。携妓登六閣臺。碧恩君草亭權尙書，族姪子侍郞弘履，李侍郞鼎運，李姪子承旨儒慶，權侍讀坪，崔侍講獻重，申樂正光河，沈龍潭逵，尹貟外持範。從焉。拈明字韻同賦。</title>,<text>仰視蒼蒼逕。名園各自成。奇哉此地俗。都是以花鳴。嵐翠衣裳潤。韶光洞府明。老夫猶有用。歌舞飾升平。</text>
<title>暮春。携妓登六閣臺。碧恩君草亭權尙書，族姪子侍郞弘履，李侍郞鼎運，李姪子承旨儒慶，權侍讀坪，崔侍講獻重，申樂正光河，沈龍潭逵，尹貟外持範。從焉。拈明字韻同賦。 其2</title>,<text>慣見籃輿至。村閭也不驚。爾園多勝槩。吾老亦豪情。粉白花間語。笙簫樹底聲。陶然醉化國。遲日滿天明。</text>
<title>翼日茶坊寓舍。携妓讌敖。會者如前。</title>,<text>未了北城興。仍成南巷遊。白頭探勝事。浮世有何愁。劒舞圍虹暈。鶯聲讓妓喉。預敎供畫燭。良夜又堪留。</text>
<title>族從侍郞 緯夏 挽</title>,<text>詩禮相承已萬春。平康喬木爲君新。同庚於我偏深眷。君子于今見若人。百行有源知孝友。片言無處不眞淳。一門矜式斯爲足。勉爾吾宗各省身。</text>
<title>族從侍郞 緯夏 挽 其2</title>,<text>不厭經過千百廻。巷門相對小陵隈。閒宵座到鍾聲密。間日筇隨曙色來。暗惜鬢毛同我改。每將懷抱向君開。無端蹔告天安去。痛哭人間石火催。</text>
<title>四月初十。奉覽小報所出聖旨。逆宗率來。雖不顯言。隱約有可以仰揣者。遂詣闕求對。上諭喉院曰。見方無一事。予方謀午睡。領府事之獨來請對。果何意也。仍命史官諭以退去。臣仰對以稟達時急。不可退去。上亟命門黜。臣猶不敢遽退。方有所商量。嚴旨游下。付處于高陽郡。到底罔非聖恩。是日雨終夕。間關作行。抵高陽日已暮矣。馬上有吟。</title>,<text>飛雨滿征道。遲遲余馬艱。三農恰相慰。一己濕何關。遠靄猶松頂。炊煙或樹間。夤緣謝簪笏。疑是返鄕山。</text>
<title>所過時。見餘花可愛。</title>,<text>殘年一謫又光華。馬上端宜事事誇。看盡長安花萬疊。村村更閱晩開花。</text>
<title>高陽纍舍。感恩述懷。</title>,<text>去年謫長湍府。今年謫高陽縣。敦義門外乍休憇。親知拚袂頗依戀。西登慕華蒼蒼嶺。我家何在望不見。是時東風吹雨急。颼飀松栢聲相戰。衣袂沾濕尙云可。羸蹄蹴泥泥上面。古來萬事無全美。行人愁絶農夫忭。問余西遊凡幾何。黃髮羞對老堠面。向非憂國素性癡。如何自速明時譴。君王不忍投有北。恩言別是拈畿甸。魂夢不知身繫縶。夜來還入未央殿。</text>
<title>權應銓至</title>,<text>長時爲國此心丹。不問無官與有官。北極朝廷方震盪。西來眠食敢平安。殘書槖裏隨身遠。萬慮庭中步月寒。人自終南傳語細。兩眶休怪漲汍瀾。</text>
<title>遣懷</title>,<text>沙峴蒼茫沙水深。村阿歇泊少人尋。白頭端坐編茅室。斜日惟聽啄木禽。寤寐自然憂國淚。平生徒爾致君心。齋名二字如前定。萬事沈吟對碧岑。</text>
<title>雨終晝達宵。不大注不少歇。其勢始終均一。亦足以覽物反隅也。</title>,<text>軟灑輕霑晝夜通。雨師如解聖門工。勿助勿忘純不已。自然功利曁無窮。</text>
<title>屋後山梅一樹正開</title>,<text>東皇隨例按三春。逞得千紅便不新。爭似綠陰芳草裏。一枝梅發澹精神。</text>
<title>別山梅花</title>,<text>山梅花花發正娟娟。村閭陋矣無長物。惟有山梅花可憐。花邊吟詩花下酌。世間榮辱都茫然。旅舍纔抽五葉蓂。赦書已下九重天。花不衰我先歸。我馬依遅夕陽前。梅兮梅兮。向來未和殷鼎塩。負汝實多奈暮年。</text>
<title>四月二十七日。以抄啓親試及儒生殿講。命官入侍煕政堂。力陳三司合啓燒火。大爲聖躳闕失。仍以去就爲爭。退自筵席。直出龍湖是岸亭。有吟。</title>,<text>紅塵不載小籃輿。笑倚朱欄返照餘。腰鼓時鳴鷗外舫。炊煙低在鳥南墟。半生擔負惟名義。長夏園亭好起居。此擧秖應天借便。殘齡看盡未看書。</text>
<title>是岸亭歌</title>,<text>朝拜香案前。午出崇禮門。崇禮門外路如砥。輕輿直向龍山村。吾亭縹緲如相迎。風前楡柳搖旗旙。下輿一笑亭上坐。靑天豁達長江翻。其下王稅集萬舳。危檣簇如排林木。是時羽林李將軍。錦帆載得天下白。樂動羅衫舞黃昌。劒影江光相盪射。耒耜何必吾家操。遠望亦足煩襟滌。痛定不須思舊痛。向來宦海何其惡。亭下江聲亭上月。得其所哉老相國。</text>
<title>遣興</title>,<text>江山不厭厭三公。好惡與人應不同。地狹忽然樓似湧。嶼圓端爲水分洪。水分歧。謂之洪。禽魚前導非生面。鞍馬遠來皆厚風。已老何須讓未老。一閒終遣萬愁空。</text>
<title>詠鴈</title>,<text>鴻鴈冥冥似見幾。楚雲吳月盡情飛。如何忘却含蘆戒。南去無端又北歸。</text>
<title>寄李台季受益運沁都謫居</title>,<text>馹騎平看嶺棧層。北來忠憤欲霑膺。撑天大義心何苦。抗疏明廷價倍增。玉玦晝辭淸禁漏。風潮夜撼旅牕燈。蕭蕭坐我高陽里。鋤出隣家喜不勝。</text>
<title>追題禹士仰景謨溟岳四稿</title>,<text>不見士仰已三年。秀幹瀅眸長黯然。每善堂中偶檢書。溟岳四稿忽在前。嗚呼此是士仰作。厚塵埋沒牕間捐。士仰落拓不自得。奇氣一陟金剛巓。細雨搘筇萬瀑洞。白日振衣九龍淵。風馭泠然不可停。三浦洛山行翩翩。詩成滿袖元氣濕。永郞見之笑拍肩。歸來每善堂中如有誇。願得月朝書其顚。月朝未成卷空留。老我忽焉如忘旃。驚呼士仰如見面。老淚簌簌沾詩篇。吾知士仰歸天上。天上元多識字仙。羡門評之偓佺贊。較之樊翁俗眼不亦賢。寄語士仰莫怨嗟。朗吟如舊蓬壺邊。</text>
<title>李台公會以左承旨。奉偕來命來留。士述亦信宿不歸。拈韻同賦。</title>,<text>滄江無限勢。盡日坐開門。此會非人力。何施不聖恩。雲松宜繫馹。煙水欲添樽。恐損沙鷗夢。休將笑語喧。</text>
<title>嶺南漕船簇留亭下。稍稍有掛帆歸者。可知其了事。公會賦詩笑和之。</title>,<text>江海連空霽景新。回舟黃帽始閒身。太倉王稅如期納。羡爾歸爲盡分人。</text>
<title>吟眎公會</title>,<text>無復冲襟一事牽。終朝慵卧穩成眠。亭標北垞千尋岸。門泊南維萬里船。宮扇离香看自在。鷺梁煙樹望依然。吾居益信三淸近。長伴銀㙜第二仙。</text>
<title>卽事。同士述，公會拈韻。</title>,<text>檻外苔巖高復低。天然不斲客來蹊。簾疎鏡拂滄江在。地迮花占赤岸栖。村皷應緣田社賽。棹謳時和水禽啼。多情雙鯉何時達。人在城嵐海霧西。</text>
<title>捉虎行</title>,<text>御營大將平明出。鷺湖沙塲鍊戎卒。平沙萬幕吹畫角。軍中號令風火疾。忽聞龍山市井間。惡虎嘯風乘朝日。或嚙女乳或男肩。隳突東西勢莫遏。將軍大怒抄健卒。遶村逐虎雷喊發。虎始窘急無所投。走入李氏園中伏。砲丸如電撞白額。虎躍屋簷簷瓦落。丸勢雨集虎無奈。草間頹然聲寂寂。人血漬口口猶赤。爾罪不宜貸三族。試令兒童剔兩眼。半露猶能如閃爍。將軍馳奏獻君王。君王受之嘉乃績。賞賜內府百千鏹。快事一日動四方。嗚呼獵虎將安用。元惡戴頭來揚揚。</text>
<title>江閣晩雨</title>,<text>遊氣非眞霧。輕籠萬樹梢。橫縱水墨草。爛漫地天交。颯颯翻成雨。淋淋遂滿郊。豐徵紛賀語。農賈及漁樵。</text>
<title>上之敦諭賤臣。至下命駕二字。臣五內失守不遑他顧。以數日調病入城爲附奏。病未差而聞諸大臣率卿宰仰請慈宮誕辰賀禮。賓啓庭籲。次第擧行。不敢淹留江外。六月初二日。扶病詣闕外朝房回顧是岸亭。不勝悵然。以一篇詩留後期。</title>,<text>江榭無不佳。今來恨無月。値玆月初生。奈何江榭別。深知下界事。圓少苦多缺。立馬故依遲。洩雲翳朝日。沙鳥解相送。臨水啼不歇。人情况自別。悵然那可忘。惟是一輪月。天地無盡藏。月來旣無盡。我亦來無已。有去則必返。月與我相似。他夜滿天月。浩歌以永矢。</text>
<title>六月霖</title>,<text>上帝高聖人。何不允執中。不雨咨下民。旣雨疲化翁。杪夏一十日。無日不淋浪。大聲振屋瓦。細霏韜日光。穹窿廣通橋。水打橋莫當。况復好畤間。疇壠得無傷。稂莠日得勢。弱植念新秧。老夫廢朝謁。不襪卧深房。岑寂覽聖言。意味老愈長。秖緣恒憂國。一心耿雨暘。苟求帝執中。惟先格吾王。</text>
<title>霖餘見月。步下槐庭。</title>,<text>初旬始逢月。還似未曾看。色朗何嘗濕。輪平漸向完。竹筇恩賜別。槐木老陰盤。熱界逍遙樂。無如此地寬。</text>
<title>澇而後旱。自六月朢後。至七月之朢。雨不一點。熱若燖人。上命近臣。祈雨山川。達夜不寢。仍又求助於論思諫諍之臣。</title>,<text>遠靄如成讖。空雷或一聲。農家鋤後苦。宸極夜深誠。聖與仁天合。灾從何處生。儒臣有封事。能不應文呈。</text>
<title>七月二十七日。甘雨始霈。</title>,<text>已識天爲雨。朝虹得氣淋。明神應有眼。丹綍實敷心。晻藹如橫陣。滂沱遂滿林。從今康玉體。一點邁千金。</text>
<title>自覺吾老甚矣。戲效放翁體。</title>,<text>非死爲傷老可傷。此言雖淺理猶當。讀書數遍還思枕。對食微嚬遂去牀。苦熱獨嫌衣未袷。新秋先㥘夜應長。胷中不腐惟詩句。岸幘微吟坐夕陽。</text>
<title>十八年甲寅。上曠感眉叟許文正。欲得七分小眞以覽。乃命臣濟恭。臣與士林議。乃於秋七月辛亥。自漣上恩居堂。奉來先生八十二歲眞。安於梧里李文忠公故宅。移摸以進。後學之日來拜者以百千計。謹用六絶記事。以寓山仰之忱。</title>,<text>紫赤天東日上輪。靑丘異氣貯氳氤。山川並力生申甫。三百年來始一人。</text>
<title>十八年甲寅。上曠感眉叟許文正。欲得七分小眞以覽。乃命臣濟恭。臣與士林議。乃於秋七月辛亥。自漣上恩居堂。奉來先生八十二歲眞。安於梧里李文忠公故宅。移摸以進。後學之日來拜者以百千計。謹用六絶記事。以寓山仰之忱。 其2</title>,<text>仙風道骨聳簪紳。肅考論評畫得眞。今日中宸求厥像。怳疑延佇傅巖人。</text>
<title>十八年甲寅。上曠感眉叟許文正。欲得七分小眞以覽。乃命臣濟恭。臣與士林議。乃於秋七月辛亥。自漣上恩居堂。奉來先生八十二歲眞。安於梧里李文忠公故宅。移摸以進。後學之日來拜者以百千計。謹用六絶記事。以寓山仰之忱。 其3</title>,<text>天機滚滚甲寅回。前度眉翁今又來。依舊遼陽城郭裏。霜毛仙鶴影徘徊。</text>
<title>十八年甲寅。上曠感眉叟許文正。欲得七分小眞以覽。乃命臣濟恭。臣與士林議。乃於秋七月辛亥。自漣上恩居堂。奉來先生八十二歲眞。安於梧里李文忠公故宅。移摸以進。後學之日來拜者以百千計。謹用六絶記事。以寓山仰之忱。 其4</title>,<text>城西喬木有輝光。梧老眉翁復一堂。世道人才平昔念。也應相對話言長。</text>
<title>十八年甲寅。上曠感眉叟許文正。欲得七分小眞以覽。乃命臣濟恭。臣與士林議。乃於秋七月辛亥。自漣上恩居堂。奉來先生八十二歲眞。安於梧里李文忠公故宅。移摸以進。後學之日來拜者以百千計。謹用六絶記事。以寓山仰之忱。 其5</title>,<text>箕星如挹百年光。箇箇眉毫動雪霜。生死殷家霖雨責。好將甘澍答君王。</text>
<title>十八年甲寅。上曠感眉叟許文正。欲得七分小眞以覽。乃命臣濟恭。臣與士林議。乃於秋七月辛亥。自漣上恩居堂。奉來先生八十二歲眞。安於梧里李文忠公故宅。移摸以進。後學之日來拜者以百千計。謹用六絶記事。以寓山仰之忱。 其6</title>,<text>銖衣不染濁流渾。道德文章百代尊。今古尾泉淸不盡。白頭何處覓淵源。</text>
<title>月夜步庭。懷丁海左。</title>,<text>吾老如今事事慵。閒庭猶不廢廵筇。搖風磬舌疑嚶鳥。得月槐身學卧龍。沐浴每回須暖液。陰晴多半驗來鍾。江東歸帆能無恙。寒葦花邊白露重。</text>
<title>中秋夜月。上亂樹間。乍隱乍現。如進如退。尤絶景也。李台公會有約不至。</title>,<text>斫却墻頭樹。月輪應不遲。虗明元率性。隱約更添奇。天濶無雲際。庭空倚杖時。街鍾太容易。恐誤故人期。</text>
<title>今年熱甚。中秋烘如三伏。十六夜大雨。凉意始萌。對月喜吟。</title>,<text>夜雨何多力。驅除六合烘。坐來秋已半。人自老其中。洞豁看明月。空虛引細風。君王均惠澤。歡笑八方通。</text>
<title>大風行</title>,<text>甲寅之歲秋八月。風伯賈勇從何出。其聲䧺猛不可當。雷霆霹靂威權奪。通晝達夜勢如初。直至三日無暫歇。暴如搜獵天地間。遇物輒欲呑而嚙。簸如翻倒江海水。散瀉六合成蕩潏。朱門甲第䲶鴦瓦。學得飄葉走超忽。所嗟百穀方就熟。挫揠顚倒無遺孑。農夫田父啜其泣。終歲勤苦一朝失。向者天以甘霈賜。聖人默禱香煙徹。奈何景貺未旬朔。而使蜚廉恣威疾。天意幽眇有誰測。老淚徒然滋漆室。寄語窮民恃無恐。吾王仁囿生生物。</text>
<title>合梨行</title>,<text>老夫病渴三秋卧。世間百味無一可。掌上承露名空傳。悵望千秋一流涎。鳳山使君能解事。貽我合梨滿籠至。急開包先自嗅。暗香已能流左右。厥狀團圓鷄子大。軟皮微黃看可愛。箇箇擇雋投諸口。不待齒嚼如氷解。甘津汪汪不勝注。翕受還笑喉欲隘。毛髮習習生淸風。向來煩惱一掃空。長卿老杜皆病是。如有此物應策功。我願使君推惠廣且達。百里人無載飢渴。</text>
<title>登東二樓。樓在摛文院後。</title>,<text>樓出祥雲外。松盤御氣中。登臨欲斜日。縹緲坐泠風。殿閣分明數。蓬萊語笑通。羣仙此爲府。瑤籍愧衰翁。</text>
<title>十月初吉。承命往審華城城役。時帶摠理使故也。是日。卽九代祖主簿公歲一祭。侵晨離發。歷入幕溪行祀。感吟。</title>,<text>再拜稽山下。蕭條三尺塋。碑荒艱辨字。松老不成聲。泚顙流離土。騂顔薄略觥。眼中吾已老。諸派各忱誠。</text>
<title>七間水門</title>,<text>光敎千崖水。奔流此會同。鋪成一道練。分入七門虹。列屋如臨鏡。孤亭訝繫篷。魚龍皆順軌。涵泳泰和中。</text>
<title>龍淵亭</title>,<text>龍氣應團結。飛樓若化成。君王一顧眄。水樹盡光榮。平楚經霜淨。圓潭漾日明。吳歌與楚舞。隨處答昇平。</text>
<title>南門樓</title>,<text>空濶三南路。新成擊柝城。顔生湯沐邑。威定保釐營。將帥經營大。君王制度宏。風流老相國。歌酒倚華楹。</text>
<title>南門樓 其二</title>,<text>丹梯步步上靑冥。絲竹飛聲落晩汀。亥日橋頭黔首集。一時翹向半空聽。</text>
<title>八達山將臺</title>,<text>欲識華城壯。須尋大將壇。樹旗孤鳥上。吹角片雲端。石脉千年坼。烽煙每夜安。美哉長久術。絃誦與櫜鞬。</text>
<title>八達山將臺 其二</title>,<text>磊落三韓國。岧嶤百尺臺。麗譙皆翼蔽。油幕上頭開。試使鼓聲動。蒼然秋氣來。如熊趙元帥。版鍤亦勞哉。</text>
<title>憇采露軒。軒成已五年。其始以乞骸歸老。陳情於上。上諭曰。聞庭植穉松。松若長與墻齊。輦路得以識認。則可以許之矣。聖言信如四時。銘鏤不忘。松稍稍長。今見其上枝幾及於墻。徘徊撫愛。雖不無樹猶如此之感。或庶幾宿願諧矣。詩以證之。</title>,<text>松乎能解主人心。乍別重來長幾尋。願使一枝墻外出。六龍行處送淸陰。</text>
<title>十月之朢。士述，公會率歌妓來會。</title>,<text>吾庭宜月色。平濶四無塵。初夜有奇事。此中來故人。林疎境疑幻。槐老影如眞。恃愛歌兒近。何曾丞相嗔。</text>
<title>乙卯閏二月之旬。上奉慈宮。詣顯隆園展誠。還至華城新邑。御奉壽堂。進饌慈宮。葢以是年爲慈宮周甲也。以賤臣爲整理都提擧。命先詣次鷺梁舟橋。有吟。</title>,<text>江水安如砥。舟梁盡意橫。魚龍眞愛戴。天地與平成。民庶如雲望。君王愛日情。嘉名五大字。亭子亦恩榮。</text>
<title>是行也。命臣率女官數十人以行。行路聳觀。路中戲吟。</title>,<text>老拙書生事。今行亦異哉。明粧畫眉了。長路擁身來。草木眞香合。樓臺麗日開。維摩天欲試。故遣散花廻。</text>
<title>洛南軒新成。壯麗可喜。張妓樂終日演習。</title>,<text>寰海逢多慶。君王奉至歡。羣靈方導駕。圓月際凝鑾。畫閣驚神造。花簪擁女官。洋洋敎坊曲。應雜五絃彈。</text>
<title>率妓樂。登訪花隨柳亭。</title>,<text>丹梯迢忽半空浮。生色華城第一州。天上未知能有此。人間方始好登樓。龍知駕過擎飛礎。妓詑身輕立小舟。無恙巖松偏雨露。生成恩大若爲酬。</text>
<title>登八達將臺</title>,<text>湧出如無地。崢嶸獨上臺。全收萬堞盡。一望四郊廻。有是關防重。終難將帥才。平生匣中劒。盤錯意徘徊。</text>
<title>奉壽堂。習進饌儀。</title>,<text>仙韶流動妓花香。彩箔高褰奉壽堂。地效異靈供聖代。天將瑞旭悅吾王。南山北斗無疆福。金尺瑤桃不盡祥。惟願年年叨此會。有聲詩裏畫春光。</text>
<title>壯勇營童兒樂手。奉上命以至。登八達門作樂。</title>,<text>花紋半臂白行纏。羅坐兒工正可憐。奇絶笙簫天上曲。春風散入柳川邊。</text>
<title>壯勇營童兒樂手。奉上命以至。登八達門作樂。 其二</title>,<text>春霽山河淑氣明。鑾輿初發漢陽城。明朝欲獻金光草。童女童男伴我行。</text>
<title>大駕陪慈宮初十日到華城府</title>,<text>微風細雨導陽和。慈駕乘春晏晏過。千乘在途頻下馬。傍轎低問氣如何。</text>
<title>陪駕詣顯隆園</title>,<text>怵惕宸情雨露中。六龍催御細橋風。雲鄕降鑑應悲喜。聖子親陪惠慶宮。</text>
<title>上躬謁聖廟。試士洛南軒。</title>,<text>肅肅圜章甫。蹌蹌詣冕旒。爲治學孔子。安往不尼邱。景運方春啓。香煙竟夜浮。回瞻日下色。已有五雲流。</text>
<title>養老宴樂章化日曲</title>,<text>化日遲遲。鳩杖徐徐。或抽朝籍。或從村閭。黃髮鬅鬙。王笑以視。汝等豈知。寔慈宮賜。慈宮荷天。周甲載届。用敷厥庶。戶耋家艾。王庸順志。奉省珠丘。旣進寶饌。惠咸一州。羣老醉飽。拜稽獻芹。獻芹伊何。北斗南山。</text>
<title>遊訪花亭</title>,<text>紅粧十隊異香流。半在輕舟半在樓。樓上舟中嬌點指。不知姸妙更誰優。</text>
<title>過采露軒</title>,<text>采露楣間字。依依帶晩暉。主人恩豈薄。今日事多違。馬顧如知巷。猶迎浪出扉。堂靈休悵望。疏傅有時歸。</text>
<title>過果州望幕溪。感吟。</title>,<text>我馬南充縣。遲徊日上東。靑稽山在彼。吾祖塚其中。世遠雲仍散。春深雨露濛。公程有期限。瞻望挹松風。</text>
<title>自華城還翌日。慈宮別具盛饌。頒下陋居。拜稽惶懼。感泣有詩。</title>,<text>寶架從霄漢。吾門異氣中。非無御賜盒。別是我慈宮。玉饌當亭午。黃流灧細風。區區千歲祝。那足罄深衷。</text>
<title>三月十六。承命詣華城。檢察諸務。途中作。</title>,<text>馬首春郊斂早霞。東風微轉幅巾斜。髼鬆樹杪新生葉。淡蕩松間未了花。黃閣恩深難謝病。華城路熟似還家。畿農業薄堪憐汝。辛苦耕田半是沙。</text>
<title>洛南軒</title>,<text>三旬再把洛南巵。遊賞名區不道疲。閏莢解敎春去緩。餘花似笑我來遲。淸時鍾鼓裵公宅。白日旌旗漢帝池。頻復君心無以格。白頭慚愧舊經帷。</text>
<title>上召閣臣。賞春春塘臺。命於臺前各騎太僕龍駒。一匝上苑㝡深處。盡臺沼花木然後返。親與之射帿。命各賦詩釣魚。仍宣御饌。此千古盛事。不可不傳示後代也。</title>,<text>龍駒不羡紫鸞車。穿去三淸五色霞。平日敢言溫室樹。二年重賞上林花。何邊瀑水生天籟。無數樓臺照物華。矍圃紅心薰殿曲。異時編簡定非夸。</text>
<title>敬題白巖金先生 齊海 遺詩後</title>,<text>消息西天刦火殘。東溟萬里一帆安。欲知暘谷朝朝色。移得孤臣寸寸丹。</text>
<title>敬題白巖金先生 齊海 遺詩後 其二</title>,<text>忠精爲檝義爲舲。淚外神崧一渺冥。壁上詩篇江上札。西山人去又東溟。</text>
<title>四月初五日。夢起泣書。</title>,<text>昔在童穉日。喜近初度節。父母奇且幸。屈指計其日。課讀稍弛威。飮食飭中廚。尙記吾家貧。時適一錢無。吾父爲之憐。親貸牛商錢。持謂吾母曰。勿使兒悵然。維四月六日。此心如有得。朝飯炊白粲。魚肉烹且炙。槐葉雜瓊糜。甑氣淋如滴。吾性特嗜餠。片片大椀積。父母與姊妹。爛漫歡笑同。人世有極樂。此事恃無窮。顧我罪通天。孤露遂至今。日月每歲環。滿庭生槐陰。見此輒嗆咽。知心有中婦。餠餌與果肉。不忍近吾口。如是三十年。玆辰度寂寞。今宵夢吾母。遣人語歷歷。豐饌送一盤。爲汝吾所備。覺來怳有思。生日明朝是。念我實不孝。歲久忘父母。吾母九泉下。時日能記取。嗚呼鞠育意。恩斯宛如昔。悲吟遂達朝。老淚流衾褥。兒輩爾何知。窓前鼾睡熟。</text>
<title>五月二十一日。卽顯隆園忌辰。上以是年乙卯爲先世子周甲之年。無以洩靡逮之慟。於本月十八日。詣景慕宮齋宿。至二十二日始還宮。賤臣亦不敢息偃在床。寄宿宮外閭家。二十一日夜。時雨霈然。達曉乃止。閔旱之餘。丙枕歡喜。密邇若仰覩。口號一絶以記之。</title>,<text>齋燭朧朧夜未央。雨聲來自白雲鄕。宸心一聽悲兼喜。仰識先靈訴玉皇。</text>
<title>六月十八日。行慶禮。十九日。聞沁都留守拘囚文殊山城。此卽昨年自上率來島謫之已例也。吾與諸僚相詣闕求對。上下嚴敎。於是逬出。胥命金吾。向夕。嚴敎荐降。諸相或先或後。出崇禮門。以箚以疏。叫閽不止者。凡三日不得請。二十三日。並出龍山江。余則以是岸亭爲歸。</title>,<text>且置朝廷事。聊爲汗漫遊。非無製初服。終恐負名樓。江濶連宵雨。天開六月秋。飄然萬里興。雲際有歸舟。</text>
<title>翌日。時原任六相聯䟽。各尋鄕路。余自是岸亭乘舟。溯上鷺湖少憇。暮抵始興縣宿。承旨奉偕來命趕及。</title>,<text>盈盈銀漢間西東。彼美儀容在眼中。信宿敢希鄒孟子。歸依別有李文忠。雲浮冠岳天爲雨。橋坼安陽水斂虹。縣吏傳呼來馹騎。恩綸連下未央宮。</text>
<title>始興縣</title>,<text>始興縣前人吏廳。老相轉輾今宵經。依倚行宮身不孤。瞻望王城心靡寧。門前一株銀杏樹。風聲入夜何泠泠。盛暑幾何秋已節。曜靈西馳無暫停。黃閣八年何所爲。笑我白髮太星星。銀臺近臣馳馹騎。手捧恩綍下彤庭。天香滿紙天語勤。長跪一讀雙淚零。聖心中夜誤虛佇。老成已矣無典刑。馬前江漢接沁島。惡風白浪天宇冥。此身非道不敢進。手搴汀蘭滿袖馨。</text>
<title>始興舘放歌</title>,<text>窮亦不足悲。達亦不足奇。天生萬物皆不棄。畢竟遭逢各有時。君不見鷺梁之南有衿川。邑居蕞爾一龜玆。人家點點茅以覆。或東或西散如碁。吏人供役無所食。背負樵蘓始晩炊。太守虛紆腰下符。廩薄何以育妻兒。王畿三十六州縣。人道衿川不可爲。一朝華城御路徙。六龍魚雅經過此。風斤月斧集四方。行宮嶪峩中天起。縣前靑繩九軌道。直接王城三十里。石橋新架偃飛虹。門柱雙竪紅箭峙。縣名肇錫曰始興。大字揭榜光照地。今年二月百靈舞。慈駕前行御駕侍。千乘萬騎塞原埜。草木欣欣耿光被。八方皆仰始興尊。冠嶽雲煙好得意。始興太守價始重。志高氣揚黃堂裏。吏謳民謠夜不絶。蠲徭賜復皆恩旨。疇昔衿川縣。孰料今若是。世間萬事無大小。升沉消長摠一理。蚇屈龍伸在俄頃。霧隱豹變非怪事。始興舘裏呼大白。仰天大笑恢胷次。君不見衿川變化爲始興。志士仁人應有恃。</text>
<title>因聖旨屢勤。諸僚相並中路言還。入城胥命。余於晦日。自始興發向鷺湖。乘舟順流而下。舟中。望見是岸亭聳出層厓上。喜而有吟。</title>,<text>步出楊堤解纜催。望中空濶水天開。無風船自徘徊去。向我亭如踴躍來。世事故應看不見。君恩却使往仍廻。沙鷗爾亦憂時否。何事相逢鬢髮皚。</text>
<title>繫舟。登是岸亭。</title>,<text>昨日之日。吾捨吾亭乘舟去。今日之日。吾舟還泊亭下渚。昨去非緣捨亭子。今來非緣爲亭子。乍去乍來不自由。是誠何心吾行止。試登吾亭脫巾幘。層欄六月凉飈積。上有靑天始知濶。下有長江深見綠。丈夫有身貴自得。天地四方適其適。始興未必爲逆旅。是岸未必爲吾宅。試呼村酒一放歌。向來世路何其窄。</text>
<title>亭上。望鷺梁江村。念李生廣國飢卧。</title>,<text>隔浦望煙樹。鷺梁遙辨之。孤煙上一抹。或是李君炊。</text>
<title>七月十四夜。乘月赴闕下。以有明曉動駕也。路中有吟。</title>,<text>城闕澄明爽氣浮。笙歌時出兩行樓。吾行莫恠鍾鳴後。意在天街帶月遊。</text>
<title>送權東野恩補延日</title>,<text>光恠林扉永夜虹。米翁書畫又樊翁。社圓爭許金蘭密。墻缺偏蒙屣履通。何事征麾遵極海。不堪離鬢對秋空。百年始拭遐氓眼。近侍分憂降紫宮。</text>
<title>曉枕睡覺。衾裏轉輾。忽聞窓外鷄聲。奇哉。</title>,<text>沈沈萬籟息。塒響忽如期。時至神先動。鷄應不自知。</text>
<title>賞楓六閣臺。戲吟示同遊尹承宣弼秉，侍郞姪弘履，李鼎運，益運二侍郞。</title>,<text>秋染丹楓幻舊靑。何如人老髮星星。若將錦葉供他眼。宜把霜華艶我形。</text>
<title>贈李生世延</title>,<text>李生自謂浮萍同。世人不名呼萍翁。萍翁棄家如棄屣。四時遊戲長安中。雅志頗欲活萬人。千古尙友惟范公。奇哉肘後靑囊書。妙詣獨悟移神工。鄷都使者皆走藏。手頭陣陣生業風。九臯鶴鳴聲聞天。君王召見昌德宮。萍翁不喜亦不慍。歸來大醉眼朦朧。眼朦朧尙自可。放言不怕惟口戎。我愛萍翁如金玉。贈言誰似我言忠。歧伯儀狄孰優劣。此道不可兼而通。願將陶翁止酒詩。使君日讀書窓東。</text>
<title>被疾久卧。神氣不禁惱欝。夜可三鼓。不使傍人知。披衣出一角門。庭除正濶。月色下徹。四無幽隩。時十一月旣朢。拄杖佇立。誰與晤語。遇境則欣然協心。懷人則悵然吟詩。知此懷者。惟李公會耳。</title>,<text>蛻出重衾步屧舒。月輪騰彩廣庭虛。人間有此光明界。燈畔誰能寂寞居。六閣遐情孤鶴唳。西城離思暮鍾踈。自憐衰白仍多病。辜負三冬案上書。</text>
<title>弘遠以承旨。曉赴闕。來告窓外。念余曾被英廟眷遇。常以承旨。任使周旋銀臺。殆十年矣。時。兩老俱無恙。每當待漏赴公之際。詣寢房外低聲以告。此事已三十年餘矣。今兒之事。宛是余當日之事。枕上默念。安得不百感交集乎。我姑吟詩。聊以不永傷。</title>,<text>曾整霜靴視曉天。低聲蹔候北堂前。依然三十餘年事。卧聽前呵每愴然。</text>
<title>上親行景慕宮臘月朔祭。臣病不能趍詣。只自瞻天戀結。</title>,<text>三更鍾漏未全稀。肅穆宸誠已整衣。沈病相君猶結戀。夢中臚唱半依依。</text>
<title>病枕識感</title>,<text>天機滚滚迅如斯。吾社歡娛減昔時。鬢髮盡敎君子老。琴歌多負故人期。無眠只課晨鍾數。吟病難兼夜字披。慙愧仰貽明主慮。朝朝訊使下彤𪚥。</text>
<title>嚴寒</title>,<text>捨置塩梅事。興居藥餌邊。嚴寒今夕最。一氣大風先。樹木森梢立。星河淡素懸。玄冥且休息。陽線達如泉。</text>
<title>臘月十一日。葉西權尙書，岐川侍郞姪，五沙李侍郞，鶴麓李季受聞余病少已。率歌妓數人。卜夜來會。而善，弘遠亦侍傍。推枕起坐。喜形于詩。</title>,<text>鍾動君來後。天晴病起時。寒梅應報喜。明月且如期。兒戲人間足。朋簪酒裏宜。良辰滚滚約。歌妓在傍知。</text>
<title>乙卯十三朔朔朢。上躬親將事於景慕宮。葢寓今年靡逮之痛也。臘朢。卽歲之終。躬詣如前。而辭敎惻怛。有足感人。臣病矣。不能參陪班。夜枕吟詩。庸寓瞻戀之忱。</title>,<text>宮垣風樹曉鳴哀。每月君王再度來。禴祀非無明歲享。宸情今夜淚沾罍。</text>
<title>高祖考贈吏曹參判府君生辰。寔十二月十二日也。家有痘疾。不得行茶禮。心焉悵缺。何以自解。府君曾以和順知縣。臯復官舍。民戀德不已。立碑以頌而刻之曰。蔡侯諱振後墮淚碑。碑久剝落。適有使君之好義氣者。閣以覆之。其役方始云。</title>,<text>千家癘疫奈天時。權廢吾門舊禮儀。今歲南氓重墮淚。生朝奚獨子孫悲。</text>
<title>十五夜。士述，公會率琴歌來會。</title>,<text>圓月高齋夜。淸琴復在玆。自能吾社盛。不受歲華欺。艶曲香薰席。傾河影轉巵。午橋皆勝事。元白解吟詩。</text>
<title>十七夜。步月有懷公會。是日。公會爲親設壽酌云。</title>,<text>西郭南坊日往回。兒驢慣踏小渠隈。沈痾未赴迎賓席。佳節徒聞獻壽盃。雪意知時開遠樹。月輪無恙到踈槐。悠然倚杖簷前立。何處雞聲四五催。</text>
<title>送五沙李公會按廉湖西</title>,<text>千尋藥峀護神京。培得壇楓化國楨。已是此身皆聖渥。居然方岳又門生。車前雨與東君協。樓上心隨北斗明。素月紅爐他夜會。白頭吟望若爲情。</text>
<title>每善堂春帖</title>,<text>風期灑落際時康。廊廟訏謨髮欲黃。千古重尋賡載曲。八方均與泰和湯。齋明太社香煙細。誦讀春宮晝漏長。資始資生皆造化。乾坤合德仰吾王。</text>
<title>丙辰元日</title>,<text>閶闔晨開物采新。龍飛二十一年春。文明禮樂陶寰宇。松栢岡陵祝聖人。瑞旭轉昇分劒佩。彩凾擎進擁簪紳。六齡元子行餘力。誦讀周南日幾廵。</text>
<title>元日自警。用替座右銘。</title>,<text>我生天地間。幸得爲男子。少小抱奇氣。案上經與史。經史浩如海。所欲窮義理。居然老白首。六藝無一成。利慾未盡祛。邪念有時萌。浮華小文章。淫聲易奪志。反顧所自期。豈欲如是止。奈何我聖王。不知臣無似。擢置股肱位。禮遇古無比。許我柱石姿。謂我間氣鍾。謨猷沕相合。爛漫龍雲從。悶然惟疾憂。恩蔘天於指。元子五六齡。見我輒歡喜。顧我老而荒。辜負非一二。情劇難犯顔。勢孤多巽語。年華忽復改。六龍迅莫禦。七十又加七。餘景復幾許。若不大振勵。卒與小人俱。悠哉秉燭工。所貴心不渝。逢新倍惕若。何以收桑楡。利慾克敵猛。邪念拔根先。行己不務勝。遇事愼無偏。參前一直字。之死矢靡遷。身心報佛恩。三乘有妙詮。無負吾父敎。歸告泉臺前。</text>
<title>初三。上詣社壇。以親行祈穀也。</title>,<text>爲國民天大。祈祥太社尊。君王耿一念。祼薦際三元。檜栢恭垂地。風雲肅滿園。星奔滄海棹。的的載恩言。</text>
<title>患痢涔涔。聞中夜有雨。</title>,<text>伏枕昏昏送歲華。始聞春雨夜來過。雖非出戶知天下。萬物陽陽摠自多。</text>
<title>病枕。聞上展謁永禧殿。</title>,<text>葳蕤玉輦巷門經。天上簫韶細細聽。聞說夜來泥海凈。宸誠先已格神靈。</text>
<title>舟梁。念上元踏橋諸君戲吟。</title>,<text>天上橋成宛若神。龍攀鼉伏敢搖身。笑他紫陌初更月。如蟻如塵幾箇人。</text>
<title>宿始興縣。獨對上元月色。微吟赤壁後賦。宛是余今日光景。老懷有誰知者。</title>,<text>秋宿縣門曾幾時。重來宛是雪堂詞。蕭蕭木葉非前樣。黯黯溪山不可知。明月慇懃如向我。空樽怊悵欲須誰。扶筇强就松陰坐。窈窕香亭亦一奇。</text>
<title>安養橋行</title>,<text>安養橋。爾是麗代之舊物。聖朝不修亦不飾。四百年間任埋沒。或隨急溜不知去。或入茂草屯成垤。行人病涉川無津。潦天往往輪蹄絶。一朝園寢御路通。六龍經行由此中。按使相之知縣催。不日雲集長安工。新者他山別斲成。舊者細沙加磨礱。立則爲柱卧爲樑。瘢疵洗盡淸如空。五間整整各占位。晴天忽落何邊虹。老黿潛鰍失驚恠。有物蔭背何穹窿。百靈蹲蹲左之右。蹕路如砥安聖躬。肇錫嘉名萬安橋。大字刻碑塡以紅。終古萬物窮則通。此理吾聞庖犧翁。橋乎橋乎莫曰爾性頑。何以報之聖恩。洪物中難老莫如爾。以玆獻壽吾王壽無窮。</text>
<title>到華城</title>,<text>華城南下不言遙。聖主羹墻暮又朝。淸蹕每停彌勒峴。瑞煙多自大皇橋。千家捧日春華早。百雉翔空晩影搖。堪笑戎裝忘老病。翠翎高揷劒橫腰。</text>
<title>御駕將以二十日。臨本府。翌日。展謁園寢。葢是日。卽先世子誕辰也。</title>,<text>雨露宸情草木知。飛驂先報駕臨期。顯隆園上無窮感。誕日今年淚更滋。</text>
<title>雪灑</title>,<text>園樹交鳴學鳳笙。六龍晨發五雲城。雪花灑地還銷歇。應識千夫擁篲誠。</text>
<title>二十日。駕臨華城。</title>,<text>龍馭年年出漢京。書雲觀裏報元正。天開沛里山河壯。帝坐薰宮日月明。耕鑿歌謠新堰浦。飛騰羽翼舊山城。丹樓彩閣非遊豫。逌覲逌瞻仰至誠。</text>
<title>二十一日。上詣寢園。初獻訖。俯伏涕泣。仍發聲哭。以手刮地。席盡裂猶不止。賤臣不恤死罪。扶掖以起。詣園上亦如之。扶下碑閣傍幕次。聖候昏倒莫省。葢纔過乙卯甲年。入今年又逢是日故也。過數餉氣少蘓。以小輿下齋殿。退而記之。俾百世之人。知我聖上終天之孝無遜於虞舜也。</title>,<text>咽咽杉松樹。悲風誰送來。非無前日幸。別是聖情哀。聲淚冤應徹。穹蒼裂欲回。年年臣不死。空奠寢園盃。</text>
<title>二十三日。大駕將還京。細雨終朝。遂命留住。</title>,<text>龍旗豹纛儼將旋。嚴鼓三聲向曙天。靈意蒼茫如惜去。滿空烟雨欲無邊。</text>
<title>采露軒</title>,<text>纔入長安門。右顧瞻軒楹。軒楹誠易知。采露扁額明。主人在東洛。白首猶簪纓。簪纓豈不倦。終是戀君情。軒應諒我心。我至如相迎。庭除半已荒。榱桷幸不傾。樊籬有誰葺。曠然依北城。每年一回過。疑是夢中行。裵回撫黃髮。自然感慨幷。好在一𥠧松。枝葉半縱橫。願送過墻陰。恭覆輦路淸。</text>
<title>李姪柱溟歷告赴謫耽羅。旅次相看。心懷焉若。書此以爲別。</title>,<text>行路難如此。送君方遠征。豈眞明主意。愁絶逐臣程。海漲乾坤小。山浮日月平。皇天本仁愛。須識玉于成。</text>
<title>二十六日。發華城。</title>,<text>天顔乍別夢依依。猶有爐香暗襲衣。歸日驊騮能解意。長安門外去如飛。</text>
<title>暮宿果川縣。翌日。歷省幕溪先壠。</title>,<text>公始王畿卜。孫爲相國來。蒼茫人代遠。蕭瑟我心哀。骨肉薪傳火。忱誠草刱盃。頹莎謀改葺。猶或慰泉臺。</text>
<title>病枕書懷</title>,<text>乾坤萬事屬殘齡。秋病難蘓歲易經。頑塊中盤憎物恠。珍根內降訝人形。思將一靜排羣動。莫以千奇損至靈。佳雨前宵霑幾許。卧聞渠柳放新靑。</text>
<title>李君世延念余病。夜輒來宿。使服黃連數貼。疾得良已。至入於絲綸褒尙之中。良亦奇矣。朝來。來告還鄕。悵然書此爲別。</title>,<text>跫音每在暮鍾先。細檢靑囊夜不眠。能事任君傾白墮。奇方敎我服黃連。歸時某水觀魚樂。行處連山附驥便。一室擁衾如有失。病懷怊悵藥爐前。</text>
<title>哀李幼文東郁</title>,<text>三年不見秖傷。神何處得來吾故人。玉樹早騰蘭省彩。繡膓曾濯錦江新。峩洋忽廢絃中語。塵世誰爲席上珍。衰病寢門違一哭。淚痕空入郭南春。</text>
<title>哀李幼文東郁 其二</title>,<text>未信金華學士居。寥寥寂寂一床書。希音力挽三唐譜。寶氣全空百粤車。社裏光華惟爾在。朝中聲價復誰如。茫茫幻界存亡涕。靜夜孤燈照濕裾。</text>
<title>二月十三日。因事蒙嚴敎罷職。逬出石隅村。</title>,<text>越戶燕門百道分。人生榮辱劇紛紛。解官四大輕如羽。出郭千愁散似雲。初志豈忘夔契業。妄行終負舜堯君。扶搖太濶楡枋穩。閒檢南華老子文。</text>
<title>自石隅。轉向龍湖。</title>,<text>吾非戀今世。結戀在吾君。雲欲依依色。風隨陣陣薰。禽魚迷舊面。楡柳辨斜曛。苦海安身所。江湖自古云。</text>
<title>是岸亭</title>,<text>明主如今棄不才。奇緣晩屬好亭臺。蒼茫苦海翻然脫。重疊恩山戴得來。盡日鳴聲禽自樂。一春顔色柳先開。下簾雲月相隨入。吾不猜君君豈猜。</text>
<title>亭上夜坐。憶柳河源謫行。</title>,<text>數曲欄干臨絶阿。黃昏移席坐峩峩。沙村時照一雙火。米舶自爲三兩歌。東洛遠辭忘寵辱。西江慣涉笑風波。猶憐倍道三危客。默念君親淚幾何。</text>
<title>雨</title>,<text>欄上平看雨滿峯。太虛雲氣潑溶溶。嬌禽弄濕如增態。嫰木添膏易改容。閒遣江童投網罟。靜邀隣老詫遭逢。興居老矣違常度。夜寢惺惺晝寢慵。</text>
<title>閣夜。次兒輩韻。</title>,<text>丹綍聯翩下九天。連宵驚起四更眠。年深薊子摩銅狄。才薄梢工任漏船。極浦雲生如可攬。大江風定自能圓。橋邊名利多通跡。鷗鳥應羞近我前。</text>
<title>病枕迎醫</title>,<text>慣看醫客面。狵也不曾猜。苦問眠時幾。虛稱脉度回。悠然一笑坐。肯使百憂來。窓外前宵雨。花枝爲我催。</text>
<title>寄贈舊錦伯李公會謫赴康津。</title>,<text>一笑看榮辱。浮雲生遠汀。北樓還逆旅。南徙是窮溟。鵩舍如前日。鶉衣戀福星。多情驛梅樹。花送隴頭馨。</text>
<title>寄贈舊錦伯李公會謫赴康津。 其2</title>,<text>遊宦兼流竄。均爲與我離。如何惜去恨。偏在向南時。舊味先尋井。春愁懶採蘺。平生坦蕩意。歸日滿囊時。</text>
<title>寄贈舊錦伯李公會謫赴康津。 其3</title>,<text>舊聞薪智島。壃土屬康津。政値唐堯世。何多楚澤人。暮潮通夢近。風楫帶書頻。可恨終南社。庭花負一春。</text>
<title>寄贈舊錦伯李公會謫赴康津。 其4</title>,<text>吾社今年事。尋思欲惘然。烏臺未終夕。黑島已連天。龍氣衣裳涴。鯨濤枕席遷。君親如報德。貴在一心堅。</text>
<title>一樹花歌。寄尹彝仲。</title>,<text>君家一樹花。我家一樹花。今年長安八萬戶。獨有花開君我家。無花固自來往密。有花何可間一日。把酒看花一問之。我輩豈是華國物。花兮所貴非在花。雨露所濡善結實。</text>
<title>次柳河源黑島謫中見寄韻寄之。以寬其意。</title>,<text>迢迢南斗色。萬里獨隨身。溟渤看如砥。蟲蛇詎近人。桐鄕路迷入。薪島德爲隣。患難如能素。天和不負春。</text>
<title>一樹花人無我有。戲吟。</title>,<text>娉婷一樹艶成姿。萬戶陽和盡在玆。天地今年誠有憾。春來何不示無私。</text>
<title>一樹花前</title>,<text>長安春事未全濃。一樹花前强倚筇。花是去年相對者。能無恠我頓衰容。</text>
<title>送春歌。時三月晦日也。尹侍郞弼秉，族姪弘履，申承旨光河，李修撰基讓至。爲餞春也。</title>,<text>老夫愛花心未已。夕陽携客花陰裏。花神向我如欲訴。今日春光去如水。我謂花神且安居。吾廬靜僻無塵滓。我且守花花守我。東君去住何關爾。歲歲花開無盡時。春亦隨花無盡期。春來春去如擲梭。不須怊悵乍別離。呼兒酌取一盃酒。笑勸東君且莫辭。東君東君預理明春事。管領瑞旭暄風至。開盡人間萬花枝。無若今年拙猷爲。然後對花迎月醉千塲。拜向東君呈賀詩。</text>
<title>人有以盆種紅桃見贈。艶萼半吐。絶可愛也。</title>,<text>窓下相看忽欲疑。無花界裏此花奇。紅濃紫爛非吾好。妙在將開未發時。</text>
<title>座側置盆桃。客來皆以假花見笑。戲吟。</title>,<text>迷塗毁譽誤今人。眼肉難除易動唇。眞被假名何損爾。世間惟恨假爲眞。</text>
<title>盆桃下夜吟</title>,<text>春去花神護渥丹。露華低濕小欄干。分付阿僮休滅燭。芳姿不厭夜中看。</text>
<title>朝枕慵起。卧聞簷滴淋浪。窓外有咳聲。問曰。爾來者爲誰。曰。白閣山亭主人也。問曰。緣何事冐雨以至。曰。今春無花。山亭頗寂寞。近日蘋果林檎兩種花盛開。遊賞時哉時哉。余欣然起曰。舊雨來者。皆有求耳。今汝無所求。而只以亭花消息來報。使我僊僊意動。此與楓岳僧流紅狀何異。奇事不可泯。詩以謝之。</title>,<text>病卧三春白髮頹。閉門車馬不曾來。辛勤冒雨山亭主。報道蘋檎花正開。</text>
<title>惜花行</title>,<text>天與五官人乃生。五者闕一人不成。惟有口官賊夫人。有欲難以谿壑盈。今歲無花我獨有。庭前一樹千金輕。朝看暮看如笑語。一點或恐風飄去。偶然閉戶旋開戶。頃刻花盡無尋處。吾叱奴人問何故。云欲供我油以煮。我聞拍案一長嘆。人世泡幻太無端。我眼何賤口何貴。欲奪眼悅爲口歡。欲令百體皆從令。從古所患惟口難。口眼輕重欲誰訴。笑看浮雲生遠巒。</text>
<title>士述携琴笛往遊南麓勝處。飛書於余。盛言其樂。其意冀余之命駕以赴也。顧余老病。廢朝謁已久。遊賞非義分所敢安。悵望之餘。詩以答之。</title>,<text>南麓烟霞滿袖痕。風流吾姪揀晴暄。時哉槐葉冷淘餠。地是梨園弟子村。於此老夫寧淺興。近來多病不開門。夕陽歸騎如相過。琴笛何妨靜裏喧。</text>
<title>燈夕。同權尙書公著，尹亞尹彝仲，侍郞姪士述，承旨姪李儒慶，兒子弘遠。出十字街。有懷李公會，李叔昇南海上謫居。</title>,<text>香車寶馬二更天。萬戶燈光月並懸。遙想南溟孤燭下。逐臣愁絶坐無眠。</text>
<title>白閣山亭主人之意不可孤。四月之旬。肩輿往赴。花已向謝。嫰陰方始。士述如約來。而善弘遠從差晩。權判尹公著，尹亞尹彝仲，李刑部季受。皆衙罷冐雨追至。</title>,<text>夢裏尋常白閣臺。招呼折簡日三回。明時多病稀朝謁。長夏偸閒强起來。山鳥豈知前度至。巖花不似去年開。誰將喝道緣松下。猶幸衣邊雨洗埃。</text>
<title>白閣山亭主人之意不可孤。四月之旬。肩輿往赴。花已向謝。嫰陰方始。士述如約來。而善弘遠從差晩。權判尹公著，尹亞尹彝仲，李刑部季受。皆衙罷冐雨追至。 其2</title>,<text>二年重到此。扶病被人憐。苔徑能尋曲。櫻林不改圓。白雲迎石上。紅妓拜松前。廊廟何曾累。千愁濯彼泉。</text>
<title>白閣山亭主人之意不可孤。四月之旬。肩輿往赴。花已向謝。嫰陰方始。士述如約來。而善弘遠從差晩。權判尹公著，尹亞尹彝仲，李刑部季受。皆衙罷冐雨追至。 其3</title>,<text>自從君去遠。吾社便蕭條。强答流紅報。閒尋嫰綠饒。歌聲山日靜。離夢海雲遙。已識知音少。詩成氣不驕。</text>
<title>盆桃日漸衰謝。悵吟。</title>,<text>半枝衰謝半枝空。未信韶容昨日紅。人事物華今古恨。一筇無語倚東風。</text>
<title>乘月步出巷路。憶公會。</title>,<text>天街有明月。步月出門前。人老惜遠別。月來如去年。山川入悵望。書札少眞傳。吉卜應須驗。君平非偶然。</text>
<title>簷磬舌墮。有風過之。喑不能聲。磬哉磬哉。</title>,<text>微物猶能學世情。闇然藏舌伴簷楹。主人已閱人間熟。隨處無聲勝有聲。</text>
<title>聞公會蒙宥</title>,<text>朧朧碧樹罨東隣。黃鳥聞聲不見身。午睡乍開還屈指。赦書幾日到康津。</text>
<title>柳伯崙自黑山島。移配白翎鎭。路過京城。城外不敢入。送示入海錄一冊。詩語淸活可喜。書此爲別。</title>,<text>南去西來海一泓。鮫人解事導前行。征帆歷歷朝天浦。去馬遅遅北斗城。月在路中三度缺。霜驚鬢上數莖明。新詩定爲陶情性。不是江潭學楚聲。</text>
<title>喜雨</title>,<text>奇哉今日雨。人意乃通天。少女知風自。鳴鳩得氣先。千林欣欲舞。三角藹如烟。廊廟塡飛牒。謳謠滿八埏。</text>
<title>喜雨 其二</title>,<text>際曉滂沱響。應先獻玉樓。君王自上格。爕理愧前修。入耳聾還失。怡顔病似瘳。靑臺水標紙。幾寸報新流。</text>
<title>雨中。念公會歸裝。</title>,<text>時雨縱云喜。還爲行者愁。應知海上發。能不店中留。社友餘花惜。家人濁酒謀。淸詩有新債。須上錦江樓。</text>
<title>趁端午節。送禹孫崑河詣竹州楸下。</title>,<text>冥然廢省掃。端午又將過。病卧嗟吾老。玆行仗爾多。忘勞廵岸植。細意檢墳莎。守隷應踈慢。提撕莫任他。</text>
<title>送金之奎還平壤</title>,<text>薇花落滿地。惜別更登臺。送爾故鄕去。有誰今雨來。靑山遮望眼。黃鳥勸離盃。鄕里如相問。明廷抗疏回。</text>
<title>卽事</title>,<text>午慵眠復眠。不省烹茶熟。少妓來何遅。閒却鞦韆索。</text>
<title>鞦韆</title>,<text>鞦韆貴高聳。摘葉始稱奇。爾勿誇豪快。快處憂患隨。</text>
<title>聞公會將以今日入城</title>,<text>黃庭謫限滿三春。無恙終南霽景新。同作逐臣君已返。可憐薪智島中人。</text>
<title>聞公會還喜甚。書此却寄。</title>,<text>歸袂翩翩綠樹秦。惡緣方許了康津。點犀於我無千里。今世惟君似古人。馬上風埃能不病。曲中山水宛如新。從玆百遍應相過。香潑吾家罋裏春。</text>
<title>公會入城。以其夜來見。卽席喜吟。</title>,<text>中門喚侍者。吾識五沙聲。屣未階前倒。身先燭下呈。始看無別語。久坐爲深情。惟願名塲外。相隨度此生。</text>
<title>曉起倚杖槐陰下。天光欲曙未曙。蟬聲已動。有懷士述，彝仲兩承宣。</title>,<text>鳴蟬有底急。催曙向遙天。四序自能運。爾聲應使然。高枝如得意。何樾暫爲眠。笑殺銀臺客。晨鍾只耳邊。</text>
<title>患痢困暑。倚枕若無省覺。向夕大雨暴注。庭樹陣陣送凉。神氣稍醒。率爾吟成。錄送五沙求和。是日卽立秋。</title>,<text>此雨何從至。山河入電光。橫縱勢忽急。霶霈力難當。節候天行健。炎神夜遁忙。沈痾如盡祛。含笑覔衣裳。</text>
<title>病枕感恩</title>,<text>殘骸不敢恨沈痾。人世榮光老轉多。閣吏朝朝銜命至。夜來加減問如何。</text>
<title>兒子問鶴麓李季受病。歸言鶴麓以爲昨夜呻痛不能堪。忽開戶視之。時夜二鼓。月色滿天。默念是七月旣朢。亟欲乘櫪上驢子。趨詣丈席陪話。無奈何矣。恨悵而已。時。余與季受同病。聞之不覺犂然。又不禁悵然。書此却寄。</title>,<text>明月小驢在。君心如我心。雲烟望裏近。鍾漏卧來深。秋思憐同病。天時入悵吟。淸風爲相贈。持以掃羣陰。</text>
<title>病痢頹卧。秋熱如烘。遣悶。</title>,<text>宜補宜攻兩未詳。盈前藥褁只尋常。生來始有三旬病。時氣何遅八月凉。閱歷笑看醫技淺。感惶偏荷聖言長。胷襟浩浩元無物。日夕披衾仰彼蒼。</text>
<title>李侍郞季受病良已。卽起訪我。喜不可言。</title>,<text>病裏聞君病。心孤失所依。今辰重會合。吾黨始光輝。林鳥煕煕囀。槐風細細飛。君王久相待。不日入金扉。</text>
<title>申震澤 光河 輓</title>,<text>蒼然相公友。長揖有申生。眉髮非塵俗。文章見老成。搖毫天笑溢。飛步白頭平。萬事何妨濶。留看後代名。</text>
<title>申震澤 光河 輓 其2</title>,<text>爾赴終南會。吾如石北迎。文章豈私物。兄弟遞高名。鴨水生憎閾。花溪日係情。新鶯御柳句。黃甲特恩榮。</text>
<title>申震澤 光河 輓 其3</title>,<text>奇氣朝鮮隘。生嗟落甕天。非無大澤在。終比帝京偏。烏帽何關我。星軺願執鞭。遊魂方快濶。飛上岱宗巓。</text>
<title>申震澤 光河 輓 其4</title>,<text>吾病六十日。開門庭有霜。震澤何由見。寒花空復香。雲烟渺西北。天地閟峩洋。疇昔銀臺路。依然曉漏長。</text>
<title>士述，公會乘興遊津寬寺。歸言水石之勝。顧余頹然病卧。中心飛動而已。悵然題諸君詩軸。</title>,<text>十里津寬寺。如何一見難。愧吾緣老病。於爾遜淸歡。雲氣峯巒抱。秋聲水石寒。新詩各在袖。持以畫圖看。</text>
<title>退溪老先生祠版。自陶山奉往嗣孫志淳關西永柔縣任所。以九月十三日。路由京師。先生下世後二百餘年。祠版之重尋王都。今始初也。上聞之。命太學生出江頭。成班祇迎。外此而卿宰朝士諸章甫之陪後者無慮千有餘。及抵泮村主人舍。遣承旨致祭。又命時原任閣臣。齊進參班。於是大臣卿宰塡咽街巷。濟恭病四朔不窺戶外。至是。不任高山景行之思。强起趍詣。獲覩盛儀。怳然若攝齊而陞。慨然增生晩之恨。謹綴韻語。一以昭聖上尊賢慕道之心。一以寓今俗革舊改新之祝云爾。</title>,<text>生平慕古恨生今。懸仰陶山一片心。已矣此身違杖屨。黯然猶自夢雲林。</text>
<title>退溪老先生祠版。自陶山奉往嗣孫志淳關西永柔縣任所。以九月十三日。路由京師。先生下世後二百餘年。祠版之重尋王都。今始初也。上聞之。命太學生出江頭。成班祇迎。外此而卿宰朝士諸章甫之陪後者無慮千有餘。及抵泮村主人舍。遣承旨致祭。又命時原任閣臣。齊進參班。於是大臣卿宰塡咽街巷。濟恭病四朔不窺戶外。至是。不任高山景行之思。强起趍詣。獲覩盛儀。怳然若攝齊而陞。慨然增生晩之恨。謹綴韻語。一以昭聖上尊賢慕道之心。一以寓今俗革舊改新之祝云爾。 其2</title>,<text>大灘三宿事茫茫。二百年來始帝鄕。朝野如瞻儀鳳至。倘回斯世再虞唐。</text>
<title>退溪老先生祠版。自陶山奉往嗣孫志淳關西永柔縣任所。以九月十三日。路由京師。先生下世後二百餘年。祠版之重尋王都。今始初也。上聞之。命太學生出江頭。成班祇迎。外此而卿宰朝士諸章甫之陪後者無慮千有餘。及抵泮村主人舍。遣承旨致祭。又命時原任閣臣。齊進參班。於是大臣卿宰塡咽街巷。濟恭病四朔不窺戶外。至是。不任高山景行之思。强起趍詣。獲覩盛儀。怳然若攝齊而陞。慨然增生晩之恨。謹綴韻語。一以昭聖上尊賢慕道之心。一以寓今俗革舊改新之祝云爾。 其3</title>,<text>三勺黃流近侍斟。異恩殊禮見王心。願將時雨均霑化。洗濯朝紳與士林。</text>
<title>許去非 是 遷葬輓</title>,<text>斯世滔滔醉夢中。聞名百載挹高風。唉哉割戶分門地。安得人人勇似公。</text>
<title>許去非 是 遷葬輓 其二</title>,<text>荊圍筆勢浩縱橫。大策傳看一代驚。天道無知今古恨。不敎丹桂塚邊生。</text>
<title>十月初二朝退。喜盆菊正開。</title>,<text>朝衫未卸便回眸。紅白花光爛不收。已挽菊君同我住。九秋雖去更何愁。</text>
<title>上以十一月初六。詣毓祥宮展拜。昔英廟以淑嬪生辰在是日。每年祇詣宮行酌獻。今聖上繼志之孝。臣庶孰不感歎。臣以廷中舊物。病不能陪從。愴懷成詩。</title>,<text>每歲逢佳節。先王有聖孫。宮門掃夜雪。羽葢泛朝暾。仲朔非無享。時羞怳事存。白頭懷舊事。瞻望愴心魂。</text>
<title>社中以一器會爲令。會者權尙書公著，侍郞姪士述，尹侍郞彝仲，李侍郞公會季受兄弟。家具一器饌。率歌妓卜夜以至。余亦以一器與焉。實風流雅會也。</title>,<text>一器誠眞率。羣賢此會同。白頭俄頃黑。華燭五更紅。酒氣凌初雪。歌聲裊細風。笑君猶絆俗。明日未央宮。</text>
<title>臘月初十日夜。又做一器會。會者如前。崔承宣稚晦又入焉。偶閱昨年詩。詩有臘月十一日所作。而士述，公會。以是夜備小饌。率歌妓來會故也。今日之會。特偶然而成。而日之相先後。不過間一夜。吾社事不亦奇哉。尹彝仲適病卧。恨無以同此樂也。</title>,<text>嚴城雪罷月娟娟。折簡情深歲暮天。勝約何妨差一日。親朋猶喜似前年。諸家飮食俱堪賞。小妓譚諧亦足憐。獨恨西街人卧病。此心惟許此詩傳。</text>
<title>曉吟</title>,<text>融雪下簷端。淋浪聲不住。老人耳多疑。爲問朝來雨。</text>
<title>丁巳每善堂春帖。</title>,<text>吾非能得壽。壽域聖人爲。約略趍三晝。安閒撫百司。引君言必舜。更俗禮徵姬。</text>
<title>寄贈岐川姪士述黃驪鈴閣。時上元前二日。</title>,<text>黃驪別夢轉依依。水遠山長對夕暉。君去難逢開口笑。吾衰那得奉身歸。迎春物態如相競。步月橋虹自在飛。倘憶往年街上夜。美人携酒暗香霏。</text>
<title>元春苦寒行</title>,<text>去年月正寒墮指。今年月正寒無比。四山雲雪壓嶙峋。龜縮千人與萬人。老夫重衾未敢開。三日五日苦吟呻。玄冥靑帝各有主。氣候何乃太錯誤。龍樓不安中宵枕。來汝京兆與五部。呼寒呼飢老男女。宣惠廳開入傴僂。綿絮如雪米如瓊。一一跪受仍起舞。提出康衢歌且謠。斯須太和排凝沍。</text>
<title>上元。陰曀無月。閉戶涔寂。十六夜。雲陰盡捲。月色明甚。李侍郞公會，權承宣東野，崔承宣稚晦，李檢討士興。惠然來訪。相與出十字街。步屧逍遙。鷄幾鳴乃還。懷黃驢使君士述。</title>,<text>堂堂佳節與春回。月上橋頭履舃催。紫陌三更天共濶。銀河萬里雪初開。耽羅女俠輕身出。耆社元臣杖策來。獨有淸心樓上客。可能於此夢徘徊。</text>
<title>李公會兄弟率歌妓。卜夜來會。妓有自關東來者。自言曾爲申震澤文初所眄。及來京師。震澤已歸泉下。只自號泣於白門舊第。其言凄斷。不啻聞山陽暮笛。卽席愴然賦詩。</title>,<text>終南不改舊詞塲。雲錦屛前酒滿觴。今夕元賓如復見。靑蛾猶說美髯郞。</text>
<title>李公會兄弟率歌妓。卜夜來會。妓有自關東來者。自言曾爲申震澤文初所眄。及來京師。震澤已歸泉下。只自號泣於白門舊第。其言凄斷。不啻聞山陽暮笛。卽席愴然賦詩。 其二</title>,<text>詩魂飛去玉京遙。巫峽香雲不復朝。蕭瑟白門膓斷地。更誰憐汝董嬌嬈。</text>
<title>三十日。趍詣迎華亭前。迎大駕。時。承命先詣華城府。</title>,<text>雉堞雲縈素。龍旗日射紅。電樞元是月。星駕卽深衷。局勢三京最。軍聲兩使雄。栽培萬楊柳。輦路又春風。</text>
<title>驚蟄日。戲吟。</title>,<text>育物乾元不暫閒。樞緘亶在妙循環。所嗟挑起羣虫族。穰穰紛紛閙世間。</text>
<title>白雉行</title>,<text>聖上二十一年春。闕下來伏咸興人。手奉白雉全身白。白雪之白無纖塵。越裳之後幾千載。是物聞名不見眞。觀者千人萬人集。相與咨嗟曰奇珍。聖代禮樂以爲治。兩間和氣常氳氤。成周盛時何如此。恩被飛潛動植均。爾本名爲岱岳精。來時應逐扶桑輪。咸興况是龍興地。天賜以此如諄諄。銀臺見之入告后。后曰嗟汝銀臺臣。寡人何德以致此。晏然不可欺明神。外物徒爾實德貴。白雉不過飛禽倫。近俗如何太好奇。去歲云有關東麟。廷有白雉視若無。世宗成宗聖且仁。臣哉隣哉勿復言。我祖攸行我是遵。白雉還爾給爾糧。歸語豐沛多少民。不貴異物卽我心。願見風俗回眞淳。</text>
<title>三月中旬。同諸君子賞花碧恩君舊亭。有懷驪牧士述，北伯公會。</title>,<text>亭臺岧兀謝塵氛。其下人家盡白雲。暇日客來黃閣老。前年仙去碧恩君。松團十畒春陰滴。花匝千重午景熏。知樂淸心俱入望。暮天南北路何分。</text>
<title>申石北 光洙 改葬輓</title>,<text>盟壇老淚十年潸。樑月中宵每見顔。何以得來如石北。怳然遊戲復人間。文章異氣留陳篋。桑梓春陰葬故山。遙想蘂珠宮裏會。塤箎幾許動仙班。</text>
<title>六月三日。射帿龍虎營歌。</title>,<text>少也吾以能文稱。老矣今無文可徵。不識不知一禿翁。稱以國老尤可憎。于時六月天氣熱。廊廟簿牒何相仍。無寧捨舊遷新業。免作蠧魚甘編藤。龍虎舊營特爽豁。飛閣迎風勢崚嶒。急呼籃輿翩翩至。一弓五矢來如朋。一笑展却垂楊肘。高高送矢如天升。中固可喜不中喜。能事何須鼓不勝。向暮釋掤樓上卧。千章樹綠無炎蒸。相府小吏如尋我。爲言追逐射伴去騰騰。</text>
<title>炊麥爲飯。佐以藜藿。念舊書此。</title>,<text>佳哉麥飯與藜羹。微爾吾何度半生。今日相君盤上味。依然惹得故人情。</text>
<title>有華城妓來謁。使之唱歌一曲。老犬驚恠。向人吠不已。笑以書之。</title>,<text>艶曲初傳簾日斜。傖狵驚起吠嬌蛾。笑渠得似康成婢。只習書聲不習歌。</text>
<title>初伏。赴白閣臺。尹侍郞弼秉，權承宣坪，李姪景溟，李承旨日運，李侍郞益運，柳注書遠鳴，甥姪子李儒慶，兒子弘遠與焉。歌妓數人亦至。</title>,<text>似畫如眞山北村。靑林微缺自成門。輕搖白羽團團扇。笑坐黃鸝淡淡園。天地掃空炎熱氣。薜蘿遮斷市朝喧。近前羅襪休嗔退。小妓那知漢相尊。</text>
<title>聞柳河源蒙宥</title>,<text>驛路黃梅喜色來。終南詩壘待君開。牢騷澤畔非男子。滄海西南眼目恢。</text>
<title>居數日。又聞李姪柱溟蒙宥。</title>,<text>華城一別事蒼黃。魚鴈茫茫碧海長。吾社近來多吉夢。二君歸袂颺恩光。</text>
<title>退陶老先生祠版。因嗣孫在衙遭艱。自永柔縣離發。用丁巳閏六月二十二日。行過王城。還禮安本第。祇候於慕華峴底。陪到典牲署前村盡處。落後以歸。瞻望不及。我心如何。是日。上命♣禮官陪後。見平穩涉江。然後還奏。異恩也。迎候者卿宰及朝士章甫爲數百人矣。</title>,<text>無恙蠶厓淑氣紆。先生能記往來途。金聲玉色如將見。人世那由更縶駒。</text>
<title>歷路。少憇南關廟。感懷賦詩。</title>,<text>床下抽籤舊少年。重來黃髮颯盈顚。當時大發今焉用。事業全空謗議偏。</text>
<title>岐川姪士述在黃驪衙。病起有書。喜甚却寄。</title>,<text>花甲寧爲老。薪憂太劇淹。音書忽何及。驚喜卽相兼。未閱先靑眼。如看半白髯。遙知七發詠。秋水動官簾。</text>
<title>處暑日苦熱行</title>,<text>節有處暑書曆日。所以斷送人間熱。今年處暑卽今辰。熇勢不肯絲毫折。火輪爀爀當天衢。草木如醉翔鳥絶。我思逃遁遁不得。單衫挂體狂欲裂。四序平分帝之權。進退疇敢逞其術。無乃炎神勢威立。視天藐藐恣屯結。一張一翕是帝則。風師雨伯皆森列。且搖手中白羽扇。朗讀羲易心神悅。</text>
<title>晩熱</title>,<text>十畒庭閒養綠苔。六龍當午穩徘徊。淸陰爲我如相護。解事窓前立老槐。</text>
<title>七月六日雨。時與諸君。約明日龍虎營避暑之遊。</title>,<text>秋入終南暑霧開。如期雨色滿天來。靈車洗濯吾何與。直喜明朝路拭埃。</text>
<title>鋤草</title>,<text>蔓草連根日益添。別敎奴子盡情芟。端居豈忽濂翁趣。只恐奸蚊晝伏潛。</text>
<title>七夕。遊龍虎營。侵暮還家。路中仰視。銀河雲氣。時或蔽虧。率爾戲吟。</title>,<text>天孫眉黛颯成秋。去訪仙郞也解羞。故遣遊雲橫一道。不敎裙珮露河洲。</text>
<title>喜李叔昇來宿</title>,<text>滄溟恐死別。白首喜生逢。瘴宿身猶熱。霜新鬢或茸。夜移薪智月。昏訝舊時鍾。每善堂中主。眞瞻夢裏容。</text>
<title>喜柳伯崙來宿</title>,<text>聚散元非一。心懷老轉孤。於今萬事足。連夜二君俱。霽色星流火。凉陰月上梧。靈均終覺隘。形貌等閒枯。</text>
<title>月夜。同伯崙，叔昇步出十字街。</title>,<text>思君千里萬里。携手二更三更。江潭往事如夢。且喜天街月明。</text>
<title>七月十六。遊龍虎舊營。會者十有餘人。</title>,<text>咸興方伯知心人。祿厚不忘吾社貧。月頭每致靑銅錢。令我式讌敖嘉賓。七月旣朢雨新霽。井梧颯然秋聲新。龍虎之營勢最高。速我友生意甚眞。席上賢豪相間坐。飮食亦足娛心神。美人一雙小垂手。玉簫金管動左右。綠野勝事何如此。千古裵令是我友。笑許粉鵠挂晴空。老夫顚狂腰一弓。從吾所好餘不顧。何妨矢去西復東。李家侍郞也擅塲。喜君頗有隴西風。太平遊敖是誰賜。我輩偏蒙主恩洪。怡然坐待東山月。淸歌裊娜曲未終。</text>
<title>又往龍虎營。避暑。</title>,<text>當午炎埃漲滿空。龍驤樓閣御泠風。便輿短僕輕來往。里巷皆知蔡相公。</text>
<title>肆覲坪 時。上展拜章陵。仍謁顯隆園。命臣先詣華城以待。</title>,<text>南漢山川接水原。晴泥不動馬蹄飜。每年方伯修行殿。千古嘉名戴聖恩。落日欲迷公子墓。浮雲笑閱相君村。前瞻一帶遅遅峴。仰念宸情涕自痕。</text>
<title>登東城螺臺</title>,<text>曲曲全迷向。回回漸不窮。俄然忽通透。倐爾上虛空。城郭秋毫細。川原晝氣濛。吾將與天語。端拱有深衷。</text>
<title>十六日。向園底村。從者恐或日暮。詩以諭意。</title>,<text>倚枕慵眠故故成。夕暉聞道半西城。吾心有待無人識。要得秋郊踏月行。</text>
<title>暮抵安陽村。是日。天無點雲。</title>,<text>遊氛預整掃。天爲月行便。重到安陽里。還如宿昔緣。戶增秋大熟。床潔夜宜眠。鳳蹕臨來日。花岑喜色先。</text>
<title>敬述卽事</title>,<text>如舞龍驂不是驅。丹綸飛下誕心敷。靑山祭遍名臣墓。白屋恩蠲赤子逋。就日望雲康聖體。歡雷終夕殷通衢。庸愚濫被昭回什。縱欲賡歌語恐蕪。</text>
<title>十九日。天始明。大駕發華城還京。</title>,<text>明發君王寢不成。喬山松樹又秋聲。宸心豈欲催嚴鼓。要慰慈宮企待情。</text>
<title>迤登南山樓</title>,<text>高城延一角。其上出飛樓。溟嶽盤回勢。郊原莽濶秋。地靈排石脉。天運協宸謀。藹藹蒼梧色。登臨始欲愁。</text>
<title>二十日。還京。過采露軒。悵吟。</title>,<text>立馬城陰未遽過。隣翁前拜語聲多。垣頹瓦落吾何管。只問松梢長幾何。</text>
<title>九月十五夜。柳伯崙來宿。</title>,<text>可愛今宵月。那能閉戶眠。玉人來白下。黃菊在其前。簪笏羞雙鬢。林園稱百年。仙飈如有意。歷歷漏聲傳。</text>
<title>寄贈北伯李公會</title>,<text>非君誰與弄烟霞。多事熊車去國賖。夢裏相逢猶幻境。人間易得是年華。關程黯淡千重雪。社妓蕭條數朶花。猶喜月波樓上扁。文虹新徹舊籠紗。</text>
<title>冬夜病枕</title>,<text>庭木鳴何已。風聲永夜威。冷塒鷄動早。複壁漏傳微。病久醫人倦。身孤聖主依。葩經猶暗誦。榮念向來非。</text>
<title>冬夜見月</title>,<text>冬天明月上。誰肯捲簾迎。昏蒙元爾輩。何損月光明。</text>
<title>權孫永稷負笈貞陵寺。床下拜辭。此余七十年前讀書之所。撫念前事。老懷愴然。書以贈之。</title>,<text>爾去依然我去時。東城山路夢猶疑。一言憑問龕中佛。能記垂髫蔡姓兒。</text>
<title>雪夜。寢堗溫甚感吟。</title>,<text>家僮濫爇桂。吾老爲溫身。風雪何關夜。衣衾別作春。愀然念寒士。於此愧仁人。溥愛皇天在。洪鑪本不貧。</text>
<title>今年寒甚。人以爲挽近罕有。纔經大寒。日候忽爾晴溫。倚杖庭際。欣然若蟄虫動股。</title>,<text>可愛天東日彩紅。步來庭院穩無風。人間幾許飛潛動。生意先從一裸虫。</text>
<title>月夜。懷北伯。</title>,<text>每歲冬之夜。歡呼與子同。淸樽隨造次。佳句遞西東。宦跡雲無定。離懷雪滿空。樂亭須問月。應識此樊翁。</text>
<title>每善堂春帖</title>,<text>璇杓廻斡正天時。元子春秋九歲爲。坐處自成泥塑儼。講筵徐出玉聲奇。蒲輪影轉何山曲。雲漢光流少海湄。每度相臣承候地。龍顔帶笑日舒遅。</text>
<title>每善堂春帖 其二</title>,<text>豹飾羔裘異布衾。吾居樂事日相尋。燈懸婦女稱花發。眠起兒童訝雪深。短髮濫紆褒國老。長腰實荷貺君心。明朝欲獻春秋傳。預喜天香襲佩簪。</text>
<title>歲暮感吟</title>,<text>休道年華去莫遮。明年依舊又年華。如何君子淸明氣。一老難回暎肉花。</text>
<title>戲贈耆社新僚權尙書公著</title>,<text>靈星夜夜照天南。壽閣恩波次第涵。黃髮先生遊賞地。瓊壺棋局可能擔。</text>
<title>次權尙書公著謝命靈壽閣識感韻。以賁昇平盛事。</title>,<text>耆臣眉髮煥恩資。靈壽庭前拜跪之。愴憶先王臨幸日。怳如名祖創題時。森羅玉樹靑驢背。標出瓊班海鶴姿。請祝聖躬方有待。此心還似二年遅。</text>
<title>送李僉樞 世延 還忠州</title>,<text>紫氣西來欲滿關。故山春至未言還。八旬安穩三冬寢。一別依俙十載顔。聖世銀緋優及老。閒居鬚髮略成斑。兒孫跪問前期在。江漢輕舟路不艱。</text>
<title>二月一日乙未。御駕到華城府。</title>,<text>鑾聲漸近肅無喧。百里塵消日色暄。塘馬飛騰長樂札。山龍輝暎沛宮樽。驛村烟火環圍盛。鳳峀儀容望秩尊。多事風歌思猛士。爭如聖代霈恩言。</text>
<title>辛丑。復路過采露軒。悵吟。</title>,<text>吾廬吾不守。誰使主吾廬。白髮年年進。荒籬日日疎。亦知難勇退。終愧負心初。無盡東臺月。應愁夜閤虛。</text>
<title>還渡銅江</title>,<text>無恙春帆渡口移。蘋洲迎我見親知。爭言大駕還宮日。馬上天顔勝昔時。</text>
<title>兒子營婦葬。往龍仁竹山間求山地。過期不還。當泣之歌。倚門以洩。</title>,<text>生存華屋死山丘。况是山丘未易求。白首杖藜門外立。愁風愁雨漢江舟。</text>
<title>趙參判 武範 挽</title>,<text>蝸屋烟寒不道貧。近城花麥亦娛神。隣家詎識斯翁面。世路深藏處子身。老去貂金雲暫過。閒來蠧簡日相親。燕槎濫被瓊琚贈。塵篋于今十襲珍。</text>
<title>四月中旬。避寓裵吏家。家在工曹後。洞甚精潔可喜。</title>,<text>榮辱悲歡一任天。白頭能食又能眠。詩成海內誰知己。身逸壺中別有仙。藥檻靜宜碁子響。榴花添作粉墻鮮。籃輿只自尋山去。慚愧籌司夙夜賢。</text>
<title>題寓壁</title>,<text>先我何人額扁題。安閒堂裏稱安棲。有時逃暑廵庭北。無事看書到日西。淑氣繞簷雙闕近。晴烽照室萬甍低。通街幸接貞陵洞。社裏諸賢取次提。</text>
<title>避暑六閣山亭</title>,<text>怊悵三春事。差池六閣遊。重來異節物。一笑舊亭樓。幽鳥歡相狎。餘花淡更留。淸泠巖竇水。長作照心流。</text>
<title>山亭易主。悵然書此。</title>,<text>櫻實初團槐葉新。明沙如月藉爲茵。笑他世上無恒主。迎我巖前非舊人。惟是慣聽百鳥語。蕭然挂在一龍唇。良辰老興來無盡。方許名區領得眞。</text>
<title>寓舍感吟</title>,<text>朝亦坐默默。暮亦坐默默。默默豈吾欲。旅寓少來客。峩峩光化門。瞻仰在咫尺。疇昔我列聖。垂衣坐此中。賢相佐煕運。廊廟鬱穹崇。光化待曉開。赤芾照葱珩。從容獻訏謨。協氣扇八紘。狂燹奈何天。衛將今獨守。離立慶會柱。似欲撑宇宙。英考駕每臨。撫玆文昭基。小臣獲陪從。古事前說之。雲鄕今渺邈。白首徒涕洟。人才日以降。此物玷台司。光化爾應見。黃許與四李。安得起此人。使我元首喜。</text>
<title>過彰義舊宮感吟</title>,<text>宮林猶帶彩雲紅。九五龍光照海東。煕煕五十年間事。功化權輿在此中。</text>
<title>過彰義舊宮感吟 其2</title>,<text>朱門深鎖向黃昏。劒珮無聲鳥雀喧。惟有杜鵑庭下樹。猶霑玉淚舊時痕。</text>
<title>過彰義舊宮感吟 其3</title>,<text>宮墻近接慶煕宮。枌樹陰中步輦通。當日侍臣誰記取。白頭趍過巷門空。</text>
<title>還家</title>,<text>今辰風日好。晨起白頭梳。遷次二十日。浩然歸吾廬。吾廬誠易知。銀杏表獨立。驕癡小孫女。相隨如不及。傔人已先至。剔盡階苔澁。宛彼每善堂。一笑以開閤。解衣便頹卧。境遠心所協。庭槐待我步。繁陰送匼匝。黃鳥喜我聽。淸音如問答。所畏蠧魚黠。損我藏書篋。呼童檢牙籤。秩秩曬庭除。有客且勿報。吾且讀吾書。</text>
<title>今年旱甚。圭璧再擧。六月初始大霔。</title>,<text>皇天送此雨。稽首仰玄機。雖晩猶賢已。終朝不盡飛。釀從三角峀。灑向衮龍衣。報道川邊屋。洪波欲上扉。</text>
<title>六月初二日。解相。</title>,<text>人生形氣具。所貴惟自適。奈何吾有身。十年常局促。潭潭丞相府。亶非我所欲。愀然撫頹景。來歲爲八十。開卷讀且忘。搖筆荒以澁。言語豈不愼。追檢多顚錯。况復據高位。羣猜無蹔釋。權門募乞墦。屛人謀日夕。我聞輒大笑。浮雲度遼廓。吾本引年者。匪以爾輩故。至懇緘骨髓。一言回聖主。解我中書銜。畀我西樞府。吾身試自放。恢恢却四顧。蓮池雨送香。艶萼已半吐。南營瀑正肥。雪吹蒼崖白。於焉得我所。萬事亦云足。鶯歌與鳥聲。似欲呈賀語。天地向來窄。孰謂寬如許。羲皇豈伊遠。此事恨不早。獨有戀君心。生死感恩造。</text>
<title>公會病矣。誰與語笑。庚日無會集。吾社十年來。未曾有如許寂寞。悵然之情。自發於詩。公會覽之。亦必同此懷也。</title>,<text>經年台閣我何才。官罷思銜樂聖盃。黃鳥已催庚日過。靑驢誰訪卯橋來。關情西郭烟沈樹。無事前庭雨滿槐。佳節流頭仍不遠。笑容能伴月輪開。</text>
<title>因事赴闕外朝房</title>,<text>天街五日雨如麻。車馬泥深不敢過。堪笑相君眞老妄。肩輿強坐半欹斜。</text>
<title>丹丘山人吳景叄。入山五載。始訪京師。今其年居然爲七十。握手敍話。怳如夢境。驚喜之極。情發於詩。</title>,<text>相思只許夢魂飛。喜事今朝見爾歸。言語積來初脉脉。顔容襯接反依依。叄同悟解神仙近。浮世光陰故舊稀。忍憶城南花燭會。小園叢竹已全非。</text>
<title>中庚日。自慶辰候班歸。聞無號菴，岐川，五沙，鶴麓輩。各自招邀。不使我知。僭也。第詩以問罪。</title>,<text>妄意詩樽讓少年。僭成團會定何邊。人言今日中庚是。吾自南山北斗前。掃罷虛庭惟下鳥。攪來殘夢不禁蟬。閒門刺紙頻回問。世態惟應證昔賢。</text>
<title>月明而雨。光景絶奇。</title>,<text>樹木朧朧庭院幽。黃昏自起倚書樓。天東月色何關雨。草底虫聲已欲秋。心地頓令隣太古。眉稜不許滯時憂。西樞事事皆閒暇。未必身名讓退休。</text>
<title>立秋</title>,<text>吾老困炎熱。日待秋氣至。秋至豈不喜。將奈徂歲易。今年雨極無。六月始霈然。田家儘可矜。老秧權宜遷。億兆所倖望。只在霜候退。吾何爲吾身。晩暑如不耐。身小民天大。吾願向來錯。誠使禾稼成。熱死吾亦足。</text>
<title>立秋日。與社中諸君。會龍虎舊營。吟示五沙李公會。</title>,<text>前年避暑又今年。河朔遺風我輩傳。老去春秋輕代序。坐來樓閣儼如仙。晴空矢喜呈身鵠。深院槐傳得意蟬。君已納符吾釋負。社中何事不成圓。</text>
<title>各省。皆有先生案。就其不在世者。書仙字以別之。例也。吳侍郞景叄。爲兩棄君平久矣。摠府案於景叄姓名。書以仙。睦餘窩幼選寓直府中。偶閱之。大驚駭。亟令剔去。有詩寄與景叄。余聞之以詩反其意。以廣景叄之心云爾。</title>,<text>蒼頡當年刱智神。仙非異物卽山人。丹丘十載休官客。無恠瑤編錫號新。</text>
<title>各省。皆有先生案。就其不在世者。書仙字以別之。例也。吳侍郞景叄。爲兩棄君平久矣。摠府案於景叄姓名。書以仙。睦餘窩幼選寓直府中。偶閱之。大驚駭。亟令剔去。有詩寄與景叄。余聞之以詩反其意。以廣景叄之心云爾。 其二</title>,<text>公然剔去美名懸。堪笑餘窩俗累牽。如我紅塵頭白者。萬金難買片時仙。</text>
<title>三庚日。李侍郞季受携酒來會。會者。尙書姪士述，尹侍郞彝仲，李侍郞公會。</title>,<text>吾無陸賈槖。歌瑟何由得。吾無䟽傅金。飮食何以樂。李家二侍郞。念我坐幽獨。招呼諸勝流。爲訪南巷曲。今辰是何辰。云是三庚日。列坐傍槐陰。有時淸籟發。須臾衆叉鬟。戴得髹盤至。時羞芳以馨。物物皆用意。莫道無酒戶。聞香亦可喜。吾言眞率飮。不宜豐如是。君言味淺薄。恐不適公口。旣醉又旣飽。茗椀次第授。而我被聖恩。優閒無所事。諸君當世彦。儘是廊廟器。歡讌是餘事。願補堯舜治。</text>
<title>送吳景叄還丹山</title>,<text>羸馬蕭蕭暑雨侵。山驢能復待松陰。如今俗子皆知處。秖恐丹崖便不深。</text>
<title>送吳景叄還丹山 其2</title>,<text>肅穆天墀舞蹈辰。蘿衣脫下强簪紳。卿班舊友驚相顧。道是黃庭誤讀人。</text>
<title>送吳景叄還丹山 其3</title>,<text>安期指點笑君行。現在身呈綠樹京。多恐三淸如兩府。不留瑤籍舊時名。</text>
<title>送吳景叄還丹山 其4</title>,<text>曾說靑驢谷口頻。巖雲映帶玉壺春。恨君不借參同訣。坐失風流鄭子眞。</text>
<title>送吳景叄還丹山 其5</title>,<text>樊翁相印蛻如蟬。笑爾西江浪拍天。歸語水雲亭上月。暮年分華已盟堅。</text>
<title>寫官朴春根請得一詩。登諸詩藁中。以壽其名。春根。是余書手。笑以書贈。</title>,<text>吾詩脫得手中纔。君已操毫近案來。優劣不須論製寫。太虛雲過笑徘徊。</text>
<title>寫官朴春根請得一詩。登諸詩藁中。以壽其名。春根。是余書手。笑以書贈。 其二</title>,<text>假合形骸偶一時。死留名姓欲何爲。笑渠生不汪倫並。未乞靑蓮七字詩。</text>
<title>送李宗賓隨使節入燕</title>,<text>陳腐年年贈別詩。薊雲遼雪不勝疲。如今送子無他語。只說離情去馬隨。</text>
<title>閒居</title>,<text>荒扉白板少人推。倦睫朧朧午未開。時自游心在三古。但能摩腹準千回。官閒餘日猶堪樂。秋熟東風莫謾猜。期至冥鴻應刷翮。瀟湘不爲稻粱來。</text>
<title>自嘲</title>,<text>形骸兀兀坐禪如。開戶時時看太虛。夜寢易驚酣午寢。舊書未了喜新書。勤梳漸似頭風減。高枕終難肺病除。衾裏朝來猶色喜。瀼西消息菊花初。</text>
<title>病卧。聞公會作金水亭探勝之遊。暗誦身欲奮飛病在床之句。聊書此。</title>,<text>秋盡終南病在衾。東天一望暮年心。向來簪笏如相累。行處雲林幾許深。山菊悵然成獨嗅。野禽能不笑孤吟。玄機最是難言境。誰識希音度玉琴。</text>
<title>病枕夜苦長。悶鬱書懷。</title>,<text>轉輾床東與簀西。夜深方始懈刀圭。何邊小屋猶鳴杵。還訝千家不養鷄。牕黑時看燈掩映。人稀難問月高低。吟呻亦有閒思慮。幾許雲臺錦葉齊。</text>
<title>病夜。悵然有吟。</title>,<text>風葉紛爲影。牕間月幷搖。近來吾病甚。何事故人遙。白閣秋空濶。黃花晩寂寥。羡他東海上。飛騎四仙邀。</text>
<title>上命述嶺南人物考。使賤臣總之。卿宰侍從二十餘人任其事。皆親知中人。而上所特差也。武庫不遠而近又宏敞。合受多人。於是以是爲役所。以十月十二咸集。詩以記之。</title>,<text>千里窮閻視戶庭。聖朝言足士林聽。朝天淑氣開南嶺。揚側深恩較北溟。武庫百年嚴紫電。通衢一夕聚文星。論當筆削心應細。評騭何由得稱停。</text>
<title>十月十六夜子時月食</title>,<text>整我衣冠仰太淸。月輪誰使斂光晶。盧仝枉費憂心切。外物其如本體明。</text>
<title>聞五沙有事先壠。忙赴新昌。悵吟。</title>,<text>銅湖一路走新昌。聞說輕驂犯夕陽。君去未遑書告別。人間本自事多忙。鄕園晝錦回頭笑。墟墓晨霜滿目凉。堪愧蟄蟲相伴住。羡渠猶似脫塵韁。</text>
<title>無題</title>,<text>殿裏拜呈南極耀。渭濱回笑後車塵。</text>
