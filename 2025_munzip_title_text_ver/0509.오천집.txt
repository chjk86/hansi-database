<title>鵞谷酬唱 家藏鵞谷酬唱帖一冊。英祖乙巳。忠定公盡室歸振威鵞谷。此帖似在此時。詩凡六絶句。內有忠定公詩一首。每首書舍弟。似是椒泉公詩。其下先生詩及牧川公光州公詩。並書諱字。詩意皆卽景而無題。</title>,<text>春光正月九分殘。梅蘂楊枝雪未乾。直待鵑花爛熳後。短筇多是在前山。</text>
<title>鵞谷酬唱 家藏鵞谷酬唱帖一冊。英祖乙巳。忠定公盡室歸振威鵞谷。此帖似在此時。詩凡六絶句。內有忠定公詩一首。每首書舍弟。似是椒泉公詩。其下先生詩及牧川公光州公詩。並書諱字。詩意皆卽景而無題。 其二</title>,<text>鷗鷺春聲着處同。雪中陽德已融融。同君且議風雩事。五人冠者一人童。</text>
<title>鵞谷酬唱 家藏鵞谷酬唱帖一冊。英祖乙巳。忠定公盡室歸振威鵞谷。此帖似在此時。詩凡六絶句。內有忠定公詩一首。每首書舍弟。似是椒泉公詩。其下先生詩及牧川公光州公詩。並書諱字。詩意皆卽景而無題。 其三</title>,<text>汀柳靑蒼已欲春。攀條行坐水西濱。從君願借陽和氣。遍濟羣黎壽此辰。</text>
<title>鵞谷酬唱 家藏鵞谷酬唱帖一冊。英祖乙巳。忠定公盡室歸振威鵞谷。此帖似在此時。詩凡六絶句。內有忠定公詩一首。每首書舍弟。似是椒泉公詩。其下先生詩及牧川公光州公詩。並書諱字。詩意皆卽景而無題。 其四</title>,<text>小塘花塢與楓厓。占得幽居事事佳。差待花開楓葉赤。細斟高詠卧山齋。</text>
<title>鵞谷酬唱 家藏鵞谷酬唱帖一冊。英祖乙巳。忠定公盡室歸振威鵞谷。此帖似在此時。詩凡六絶句。內有忠定公詩一首。每首書舍弟。似是椒泉公詩。其下先生詩及牧川公光州公詩。並書諱字。詩意皆卽景而無題。 其五</title>,<text>小詩深酌永今宵。坐見明河漾碧霄。月落鷄鳴淸不寐。靜中幽思正超超。</text>
<title>鵞谷酬唱 家藏鵞谷酬唱帖一冊。英祖乙巳。忠定公盡室歸振威鵞谷。此帖似在此時。詩凡六絶句。內有忠定公詩一首。每首書舍弟。似是椒泉公詩。其下先生詩及牧川公光州公詩。並書諱字。詩意皆卽景而無題。 其六</title>,<text>娟娟纖月透窓明。松䪨溪流暗聞聲。舍弟纔來羣從集。夜深談屑有餘淸。</text>
<title>東山故宅。感舊留詩。丙午</title>,<text>東山高卧尹先生。論議當時孰異評。虎逝龍亡知幾許。豺嘷狼叫尙崢嶸。精神耿耿瞻箕斗。氣量盈盈較海瀛。俛仰空山如昨日。十年重到淚沾纓。</text>
<title>丁未端陽。爲榮墳之行。歷過故宅。一宿而去。念舊愴懷。停驂留詩。</title>,<text>客自豊山至。繫馬門前桑。伊昔紅顔子。居然鬢髮蒼。尙記年十五。凾丈覿光輝。從容陪笑語。三日坐春陽。甲申進學誨。眷眷處世方。驕奢必顚覆。義利卞毫芒。不我以愚蒙。期我俾善臧。有言書在紳。豈敢自暴戕。眞工味蔗草。浮名視粃糠。願言追嘉誨。誓不迷行藏。匪直吾身好。要令門墻芳。文華謝藻繪。遜悌懇強剛。當仁敢退讓。臨事戒徊徨。廓落心期遠。昭垂訓辭長。悽凉德遺堂。蕭瑟平泉莊。幽吟嶽降篇。逬淚山仰章。今春獻大策。策名名利塲。長歌歎逝鳳。臨塗悲亡羊。炯戒銘肺膓。奉持或敢忘。策勵駑鈍姿。勉勉要自强。風瀾滿野渡。獨涉愁孤航。賢孫托好契。朋友處五常。臭味與榮枯。進退且存亡。多誼但如一。毋爲後人傷。深情在此詩。非我言囈狂。</text>
<title>史局觀月。同尹仲和 淳，宋聖賓 寅明，趙稚晦 顯命，鄭子揮 羽良 聯句。尹公適入侍未與。追和係下。○戊申</title>,<text>上元初夜月生東。浻澈淸光萬國同。直以無私臨宇內。居然不礙到天中。今年色最何方厚。舊俗民傳是處豊。勝賞吾曹還一快。詩成獨奈酒樽空。</text>
<title>史局觀月。同尹仲和 淳，宋聖賓 寅明，趙稚晦 顯命，鄭子揮 羽良 聯句。尹公適入侍未與。追和係下。○戊申 其二</title>,<text>十二橋頭色正多。不敎氛翳一分加。光明自有千人仰。浻澈應同萬里賖。九陌笙歌聞處處。高樓樽酒樂家家。可堪空院寥寥坐。隨意天街散玉珂。</text>
<title>史局觀月。同尹仲和 淳，宋聖賓 寅明，趙稚晦 顯命，鄭子揮 羽良 聯句。尹公適入侍未與。追和係下。○戊申 其三</title>,<text>紗帽踏橋曾未聞。創行今日我同君。雖人見恠庸何害。於俗無拘卽不羣。放歌且學少年樂。故事留爲史局云。聖世容吾法律外。酒人名士也誰分。</text>
<title>史局觀月。同尹仲和 淳，宋聖賓 寅明，趙稚晦 顯命，鄭子揮 羽良 聯句。尹公適入侍未與。追和係下。○戊申 其四</title>,<text>纖雲散盡太虗寬。明月元宵滿意團。却憶少年行樂事。偶成今夜不謀懽。笙歌幾處人扶醉。風露三更酒辟寒。何用踏過橋十二。史廳門外興猶闌。</text>
<title>史局觀月。同尹仲和 淳，宋聖賓 寅明，趙稚晦 顯命，鄭子揮 羽良 聯句。尹公適入侍未與。追和係下。○戊申 附和韻[尹淳] 二首</title>,<text>金盆稍稍暮雲東。十二橋頭百隊同。今夜歌詩還院裏。去年鷄酒卽田中。能封石室千秋史。可及霞山數畒豊。頗喜淸光無厚薄。也應甁粟免全空。</text>
<title>史局觀月。同尹仲和 淳，宋聖賓 寅明，趙稚晦 顯命，鄭子揮 羽良 聯句。尹公適入侍未與。追和係下。○戊申 附和韻[尹淳] 二首 其2</title>,<text>勝事淋漓愜舊聞。良辰一醉亦吾君。我乃能爲敖放事。彼哉其有風流羣。帽袍讌月今宵是。卿相遊橋前輩云。聯句四人同一律。追和良苦曉鍾分。</text>
<title>走和再疊 上一首逸</title>,<text>前詩非呪理宜然。古事昭昭卽眼邊。明日爲君此座設。今宵讓我史廳眠。已知嚴敎誅無禮。可笑來篇妄自賢。聞道牽長行一蹶。詩留眞語待墳前。</text>
<title>朝詣闕外陳章。三疊趙稚晦銓郞政席。</title>,<text>咫尺宮門若水然。故人今在五雲邊。已能屈意政廳入。且可安心玉署眠。春晝永時勤講讀。法筵開處盛才賢。疎慵分被違傲罪。未必眞談待墳前。</text>
<title>永平道中。簡寄赴燕宋副价 成明。</title>,<text>西軺未發北行催。王事驅馳髮欲皚。怊悵洞陰違一會。錦山秋色首頻回。</text>
<title>書贈安邊妓。留示許大成 集。</title>,<text>溢目民憂大。關心聖旨哀。春光渾不管。留待許行臺。</text>
<title>定平妓翠蓮。是徐質甫情人。以數寄書無答。恨質甫薄情。我知質甫是有情儂。戱爲質甫解嘲。</title>,<text>關塞迢迢隔舊知。元賓思處得娥眉。遙知秋夜淸衾薄。三復佳人別後詩。</text>
<title>次質甫䪨。贈翠蓮。</title>,<text>獨保芳香問幾時。從君曾詰看花期。紅衣落盡西風急。恐被傍人折一枝。</text>
<title>次聖賓韻。爲翠蓮寄質甫。</title>,<text>舊約曾期並蔕蓮。別來空寄斷膓篇。香閨下榻知何日。秋晩橫塘採芰船。</text>
<title>次翠蓮韻</title>,<text>昔爲連蔕約。今作斷絲人。殘節守紅泣。點點濕羅巾。</text>
<title>次翠蓮韻</title>,<text>手當丹綸白日邊。十行哀切泣窮民。君仁到底皆堪記。妓女詩成亦頌天。</text>
<title>贈翠蓮</title>,<text>錦官爭說薛濤名。千載詞源又定平。握管乍停鳴板手。吟詩仍作遏雲聲。郞君貂玉銀臺貴。少婦瓊琚錦字成。從古佳人悲薄命。獨憐孤夜怨誰情。</text>
<title>戱贈聖賓情人三山月</title>,<text>三山月出漾金波。宋玉墻頭色最多。仙郞去後無人賞。誰擲銀橋問素娥。</text>
<title>次板上韻。示方伯。</title>,<text>危譙一曲北山臺。百里平郊面勢開。舊沛風雲餘氣像。大都山海自縈回。藩維絶塞知君重。懷撫疲氓愧我才。船粟不來人盡餓。何心相對屬深杯。</text>
<title>次板上韻。示方伯。 其二</title>,<text>王事驅馳未暇休。異鄕風物屬深秋。山河自北初平地。城郭於南此大州。千里關防從古重。四陵佳氣至今浮。民憂紫極猶宵旰。努力相期萬一酬。</text>
<title>夜坐又次</title>,<text>他鄕空上望鄕臺。始到咸城一笑開。去去王程千里逈。悠悠時序九秋回。拯民我愧靑州惠。落筆君能白雪才。明發驅車留不得。白頭山色照離杯。</text>
<title>夜坐又次 其二</title>,<text>北顧宸憂得子休。吾來能復趁高秋。朋情客路聯三宿。民惠荒年洽七州。出處何甞學匏繫。別離元自等漚浮。明朝更向咸關去。坐數殘更促唱酬。</text>
<title>次聖賓韻。贈咸山妓。</title>,<text>雲容月態政芳華。冠絶咸山萬樹花。堪笑西關新按使。一詩珍重歎多魔。</text>
<title>方伯使兩兒妓乞詩。走書以贈。</title>,<text>種菊瑤池上。英英未吐芳。請君勤護視。留待滿枝香。</text>
<title>方伯使兩兒妓乞詩。走書以贈。 其二</title>,<text>漢代傾城色。於今再見之。莫須輕一顧。容易斷膓時。</text>
<title>走書咸山妓可憐帖</title>,<text>少日聲華冠北邊。卷中詩律百千篇。始知名下無虗士。垂老談諧更可憐。</text>
<title>戱贈柳鍾城佳人。示柳令。</title>,<text>一別音容夢裏疑。佳人紅淚欲成絲。朝來掩袂重門下。却恐郞心異昔時。</text>
<title>登磨雲嶺口號</title>,<text>高天漠漠如穹盖。大地茫茫等水萍。立馬磨石千丈嶺。快開胷抱納滄溟。</text>
<title>九日。病滯靑海。無菊無酒。客思殊寥落。偶問傍妓名是晩節。遂賦一絶。</title>,<text>九月邊城露爲霜。黃花孤負故園香。憐渠晩節心期在。獨對佳人慰重陽。</text>
<title>房妓月中桂聞有唱藝。走贈一絶。</title>,<text>公孫妙舞冠邊城。及覩芳姿勝聞名。且待月中丹桂發。銀橋一上廣寒庭。</text>
<title>月中桂聞是金令季章情人。戱贈一絶。以反前韻。</title>,<text>廣寒庭裏一枝花。愁殺東風怨落葩。縱有銀橋那復上。滿空明月照姮娥。</text>
<title>客寓靑海館。兵使送兩妓相守。戱草以謝。</title>,<text>多謝元戎寄厚情。客情料得似料兵。雙娥永日供孤枕。欲試書生墨守城。</text>
<title>戱贈利城妓芝蘭</title>,<text>蘭心蕙質逈無倫。月臉雲蛾含笑嚬。一片寒山題品定。莫將燕石混奇珍。</text>
<title>戱贈利城妓芝蘭 其二</title>,<text>民憂重處百心輕。羸得南關薄倖名。蘭畦又負尋芳約。怊悵秋宵送別情。</text>
<title>歸到洪原。崔生示小菊盆兩絶。次寄。</title>,<text>平生性癖似淵明。最愛東籬數朶馨。今年蓄眼何曾見。卧對瓦盆爲拭靑。</text>
<title>歸到洪原。崔生示小菊盆兩絶。次寄。 其二</title>,<text>咫尺天書御手傳。一回擎讀一潸然。微臣敢蹤靑州惠。聖澤眞超百王前。</text>
<title>夜閱方伯詩稿。走次卷中韻。四首</title>,<text>西風慽慽撼庭柯。九日邊城菊有華。四海朋知靑眼少。二年王事白毛多。元戎緩帶山河靜。客子征鞍歲月加。夜久深樽良話穩。覊愁渾若失沉疴。</text>
<title>夜閱方伯詩稿。走次卷中韻。四首 其二</title>,<text>西淸夜漏太行雲。半是思親半戀君。未有涓埃酬眷渥。不遑旨髓奉朝曛。高堂問候今安否。法殿談經定益勤。旅舘寒燈悄不寐。滿庭霜葉落紛紛。</text>
<title>夜閱方伯詩稿。走次卷中韻。四首 其三</title>,<text>邇來世事極紛淪。覆雨飜雲面面新。有眼十年看物態。無心一日着要津。襟期宇內惟吾輩。志節塵中有幾人。聞道巴江淸一曲。願言携手卜西隣。</text>
<title>夜閱方伯詩稿。走次卷中韻。四首 其四</title>,<text>來去南西又北東。六旬王事路岐中。三邊鎭戍尋常薄。七郡飢荒大抵同。行旆尙沾靑海雨。征鞍遙溯白山風。民憂滿目詩情渴。未恠奚囊語不工。</text>
<title>曉聞風聲。感賦一律。示通判。</title>,<text>客睡何曾着。秋窓不肯明。無心安巨廈。終夜念疲氓。積水埋田盡。獰風撼屋鳴。天書付拯濟。努力殫微誠。</text>
<title>走書水東亭朱君帖</title>,<text>別殿南邊大野東。靑山如畵水如空。人亡月廢無窮恨。只有沙禽戀主翁。</text>
<title>澄淸軒朝題</title>,<text>睡起窓欞日色暾。眼前形勝集南軒。依微閭落緣江。渺濶平蕪接海門。千載風雲餘氣像。一方湯沐誦仁恩。如今絶塞無征戍。努力耕桑長子孫。</text>
<title>走次朱生杞韻</title>,<text>癖好篇章老未休。今行又得趁淸秋。酣楓細菊三千里。大水名山十數州。奇處何曾詩債了。閑時無復酒杯浮。民憂溢目渾無暇。始得吾君一唱酬。</text>
<title>德山館。又次朱生韻。</title>,<text>于役端宜告病休。流年何遽度三秋。來時草滿弓王野。去日氷凝肅愼州。叱馭敢言重嶺險。乘桴將欲大溟浮。蕭條末計朱君在。秉燭寒宵百遍酬。</text>
<title>德山館。又次朱生韻。 其二</title>,<text>缺月流雲澹太虗。峽天風露孟冬初。荒年澤國悲鳴鴈。中歲名塲愧拖魚。世故只看欹枕後。客詩多在放衙餘。良宵細話眞佳會。昕夕相從計莫疎。</text>
<title>德山館。又次朱生韻。 其三</title>,<text>此行吾負未全虛。傾盖逢君便舊初。博學已成藏霧豹。微官眞似上竿魚。朱門華胄淵源遠。大樹高名棟樑餘。廊廟如今求側陋。有誰推挽不終疎。</text>
<title>德山館。又次朱生韻。 其四</title>,<text>空齋悄坐若逃虛。喜得君來薄暮初。未有盛名歌避馬。獨憐潦倒歎無魚。詩情欲動微醺後。山色偏宜小月餘。夜久相看淸不寐。客愁塵慮覺全踈。</text>
<title>御製賜應敎李宗城述懷英祖</title>,<text>萬事已焉隨處恫。追惟往事涕盈瞳。銅龍五昨舊僚屬。今日忍看便殿中。</text>
<title>御製賜應敎李宗城述懷英祖 咫尺前席。伏奉宸章。惶霣悲咽。無以爲思。敬次寶韻。以示春坊舊僚銀臺玉堂諸公。</title>,<text>朞歲承華不盡恫。更將何語慰重瞳。從今忍向春坊路。昔日橫經似夢中。</text>
<title>御製賜應敎李宗城述懷英祖 附次韻[趙顯命] 二首</title>,<text>叨扈靈宮不盡恫。擡頭不敢仰重瞳。銅龍門外班初散。鷄曉依然鶴禁中。</text>
<title>御製賜應敎李宗城述懷英祖 附次韻[趙顯命] 二首 其二</title>,<text>星沉海竭百年恫。何處重瞻日月瞳。早晩緱山笙鶴返。螽斯播詠六宮中。</text>
<title>用知申祈祝意。敢又敬次。</title>,<text>且收臣庶沒身恫。邦祿千年仰舜瞳。聖化佇看麟趾應。新詞擬續國風中。</text>
<title>夜直銀臺。獨對小菊盆。吟呈知申李仲協 廷濟。</title>,<text>九月繁霜時菊香。鄕原物色正堪甞。今宵卧聽西淸漏。慚負東籬數朶黃。</text>
<title>再疊要和</title>,<text>晼晩天時已菊香。酸辛世事劇梅嘗。偏憐玆物無人賞。鵞谷坡山幾處黃。</text>
<title>重陽日。拈唐韻。與邊太常 名未詳 共賦。二首</title>,<text>牢落重陽夕。霏微小雨陰。君能是日至。相對酒盃深。偶爾成聯席。悠然却會心。黃花今尙早。留約趁霜林。</text>
<title>重陽日。拈唐韻。與邊太常 名未詳 共賦。二首 其二</title>,<text>菊花知令節。寒雨作輕陰。風愛烏紗落。杯傳白酒深。新詩惟有子。今世少知音。會待淸霜重。酣楓賞北林。</text>
<title>與鄭子揮共賦</title>,<text>山翠開門滴檻前。翛然相對淡如仙。輕陰漠漠兼旬雨。小酌醺醺欲晩天。西塞行裝憐跋涉。南州消息隔風烟。人生聚散那能說。有酒尋常送暮年。</text>
<title>陪祭皇壇。承命和進御製七絶。</title>,<text>皇壇十載禮三行。穆穆宸旒秉壁誠。修攘只宜崇一德。莫敎功業歎難成。</text>
<title>應製江漢朝宗于海。狎宗七言排律。</title>,<text>溟渤冲融積氣舂。必東爭見衆流從。歸湍汨汨如奔馬。逝水滔滔自鑿龍。只爲一心思會極。終能萬折得朝宗。由來坎德如斯盛。有似侯邦執禮恭。趍海誠深流日夜。尊王儀儼列璜琮。恩波左海懷前代。文物明堂愴舊蹤。江漢卽今遵禹迹。薊遼何處覔堯封。壇成大報肇殷祀。門揭華扁寓聖悰。雲漢擎來偏起感。韶英奏罷覺沾胷。傷心魚水堂前水。尙復東流雨後淙。</text>
<title>用簡齋䪨。寄尹白下。</title>,<text>三黜都緣識字憂。恠君於世等浮漚。時淸不乏風雲契。歲晏翻驚雨雪稠。四海交情同淡水。百年吾道付滄洲。良宵雪馬留前約。會待江天月滿樓。</text>
<title>晦日夜宿靈城宅。口占十絶。送主人兄燕行。</title>,<text>對案聯衾二十霜。何曾一日有分張。自從釋褐登朝後。南北東西各一方。</text>
<title>晦日夜宿靈城宅。口占十絶。送主人兄燕行。 其二</title>,<text>南北東西道路難。常凭書札得平安。怊悵鴨江行渡後。有誰傳信報加餐。</text>
<title>晦日夜宿靈城宅。口占十絶。送主人兄燕行。 其三</title>,<text>狂談雅謔達朝曛。長得高堂色笑欣。極知來去須臾事。可耐其間獨少君。</text>
<title>晦日夜宿靈城宅。口占十絶。送主人兄燕行。 其四</title>,<text>頰漏茶湯若霤懸。伏炎瘡孔尙塡綿。漢廷皆誦詩三百。萬里胡爲賦獨賢。</text>
<title>晦日夜宿靈城宅。口占十絶。送主人兄燕行。 其五</title>,<text>嗔怒忌瘡飽忌腸。晝眠尤合戒當陽。枕席長同黃弟宿。刀圭毋撤許醫方。</text>
<title>晦日夜宿靈城宅。口占十絶。送主人兄燕行。 其六</title>,<text>饑飽寒溫欵欵誠。遠行徒旅想輸情。雖然御下須莊重。文武弛張且細評。</text>
<title>晦日夜宿靈城宅。口占十絶。送主人兄燕行。 其七</title>,<text>江州奇貨卽人蔘。犯越生奸勢不禁。邊事覊縻爲上策。誰敎先告殺坰林。</text>
<title>晦日夜宿靈城宅。口占十絶。送主人兄燕行。 其八</title>,<text>北至慢書坼五更。銀臺草啓淚縱橫。鄒魯殘臣猶伏釰。忍將皮幣送君行。</text>
<title>晦日夜宿靈城宅。口占十絶。送主人兄燕行。 其九</title>,<text>統軍城下卽邊城。四牡遅遅去國情。麟州浦外塵烟合。馬耳山前草樹平。</text>
<title>晦日夜宿靈城宅。口占十絶。送主人兄燕行。 其十</title>,<text>山海關頭望海亭。快開胸抱納滄溟。姚通范廓經綸業。勖子今行養性靈。</text>
<title>荷西會。次李太史仁老 德壽 韻。送鐵甕李使君 匡世。</title>,<text>東臺千尺絶氛埃。臺下琳宮面勢開。五馬君今從此去。一旬吾昔按廉來。山河近塞風雲壯。壁壘當秋鼓角催。朝策虔刀今日事。送行珍重首頻回。</text>
<title>七月晦日。上禱雨社壇。與尹仲和，李而準，李保叔 喆輔。秪迎於路左。仍留依幕。拈韻序。押沒字而止。</title>,<text>緬思煕皡世。王澤萬邦咸。瑞旭收陰曀。甘膏洗鹵鹹。猗歟功九叙。允矣德三凾。季代回隆古。吾王篤敬諴。天方調玉燭。士不戒金緘。暑殿開經席。宵衣檢疏椷。憂民忘錦玉。御物別瓊瑊。示朴羅停織。祈年壁在櫼。春畦勤及杏。秋黍茂如杉。樂歲翻驕魃。油雲秘出嵒。天災愁魯尫。民事軫周嵒。耿耿皇情切。遑遑墅語諵。䕌詩憫溝壑。桑禱數苞讒。霓雲焦如渴。宸憂惄若饞。昭誠星幷月。殷薦鹿兼毚。有格高穹近。無譁萬口銜。壇前淸洞潤。仗外弼峯巉。香藹初蒸壑。松霏半濕巖。露惟終夜立。河欲一泓攙。灌鬯通神座。凝珠透御衫。禮容瞻冕角。風候視旗縿。幾日思其雨。斯年祝載芟。憂方猶己溺。靈豈不予監。肅穆盤持氷。昭明玉就礛。上丁涓是俗。西乙禱猶凡。庶喜蘇周稼。行看濕楚帆。曙天雲欲合。焦野水應氾。不憚沾珪佩。何妨泛梗杋。爵纔斟泂泂。帷已灑𩁺𩁺。玄和天惟大。蒼生志不嗛。彩眉俄喜色。蔀屋便讙詀。白粲應盈匕。黃精肯用鑱。行將一雨力。頌聖述銘劖。</text>
<title>靈城宅遇撥便。簡寄副使行中。</title>,<text>半月長程事若何。想君今日倍思家。行邊塞月初生魄。別後井梧已損柯。從古艱關惟世路。不妨原濕詠皇華。朝來驛使催歸去。珍重詩篇替驪歌。</text>
<title>御製御筆。賜副提李宗城。幷序</title>,<text>爲國丹心見理明。高宗胡弗感深誠。于今展讀令人愧。黃卷編中垂大名。</text>
<title>御製御筆。賜副提李宗城。幷序 午夜前席。親奉宸章。龍光被體。寶墨耀目。百稽奉讀。感涕盈襟。罷對歸院。明發不寐。敬和御韻。演成三章。其首章。對颺詠史之聖旨。其二章。追述賜奬之恩敎。其卒章。輒又申平日仰勉之微誠。雖不敢效虞廷賡載之事。只欲寓賤臣感祝之情。聯牘攀和。以賁寵靈。不能無望於禁中諸公已。</title>,<text>昭回雲漢爛生明。寤寐賢豪見至聖。若使英靈當盛際。不應徒垂卷中名。</text>
<title>御製御筆。賜副提李宗城。幷序 午夜前席。親奉宸章。龍光被體。寶墨耀目。百稽奉讀。感涕盈襟。罷對歸院。明發不寐。敬和御韻。演成三章。其首章。對颺詠史之聖旨。其二章。追述賜奬之恩敎。其卒章。輒又申平日仰勉之微誠。雖不敢效虞廷賡載之事。只欲寓賤臣感祝之情。聯牘攀和。以賁寵靈。不能無望於禁中諸公已。 其2</title>,<text>五更金殿燭火明。照徹微臣一寸誠。千載拜昌叨聖化。只慚虗負鄭公名。</text>
<title>御製御筆。賜副提李宗城。幷序 午夜前席。親奉宸章。龍光被體。寶墨耀目。百稽奉讀。感涕盈襟。罷對歸院。明發不寐。敬和御韻。演成三章。其首章。對颺詠史之聖旨。其二章。追述賜奬之恩敎。其卒章。輒又申平日仰勉之微誠。雖不敢效虞廷賡載之事。只欲寓賤臣感祝之情。聯牘攀和。以賁寵靈。不能無望於禁中諸公已。 其3</title>,<text>傳心聖訓日星明。家法寧王在一誠。至治從來資令德。恐君稍遜舜堯名。</text>
<title>御製御筆。賜副提李宗城。幷序 附次韻[李眞淳] 三首</title>,<text>南天半壁一星明。臂血封章字字誠。萬事盡歸黃汪誤。千秋遺稿但高名。</text>
<title>御製御筆。賜副提李宗城。幷序 附次韻[李眞淳] 三首 其2</title>,<text>吾王聖學自高明。况有儒臣輔導誠。更願始終無間斷。可期堯德蕩難名。</text>
<title>御製御筆。賜副提李宗城。幷序 附次韻[李眞淳] 三首 其3</title>,<text>多君日贊在承明。忠定書中效悃誠。前夜宸章垂寵奬。延和一鳳可齊名。</text>
<title>禁直賦荷盆。拈澤堂韻。</title>,<text>太華𪚥𪚥𪚥𪚥盆。亭亭藏在禁中園。纖根剩帶宮泥濕。小盖輕承屋溜喧。不羡繁粧開玉井。猶能淸馥引金樽。悠然領得濂翁趣。院裏圖書不盡言。</text>
<title>次翰林召對。賜醍醐湯韻。</title>,<text>蒸雨驕陽暑氣加。詞臣秉筆俯烏紗。文園政憶金莖露。法殿催宣玉椀茶。病肺蘇來淸未已。恩波溢處事堪誇。煩君更進蘭臺賦。吹得凉風遍萬家。</text>
<title>禁中。同柳叔瞻，鄭子揮聯句。</title>,<text>豹直官猶閑。書筵近輟講。人誰柱巨廈。勢同舟斷港。新榮愧簪組。舊田憶種耩。世味三斗醋。經工一條捧。交誼論膠漆。藻思耀珠玤。橫經徒汗顔。論事欲強項。歲月悲潘髮。綜理笑趙缿。此夜初團樂。何時釋擔傋。不須催歸去。宮殿才一控。</text>
<title>禁中。同柳叔瞻，鄭子揮聯句。 其2</title>,<text>三人同降壬申年。禁直周旋不偶然。先後生朝差日月。翺翔宦業共班聯。鬢髮相看吾已老。心肝同照意冞全。明朝更擬𪚥𪚥𪚥。一笑洪厓𪚥拍肩。</text>
<title>苑北松林。同聖方拈崆峒集。得遅字。</title>,<text>午鼓端門麗景遅。御溝楊柳媚新姿。綾衾久厭承明直。春服初成風詠時。地禁偸閑吾一至。林深隨意席頻移。君王齋罷猶餘敬。不許儒臣上玉墀。</text>
<title>又拈茅字</title>,<text>踏靑時節長春茅。苑路垂垂柳拂梢。不信衣冠猶禁闥。還疑壼榼卽山村。芳筵日靜松陰落。深林風喧鳥語交。武庫秪今淸世閉。往事三度點旂旓。</text>
<title>戱呈宗伯乞詩</title>,<text>學士偸閑富什詩。小𪚥無力供華牋。聞道春曹饒白楮。乞來千幅寫千篇。</text>
<title>失題</title>,<text>瑞靄霏霏去殿遲。詞臣退食已申時。君恩報答無他事。漫詠渾成聖德詩。</text>
<title>政席拈杜律。與騎省堂郞同賦。</title>,<text>掖垣朝旭射銅扉。拂面和風陣陣微。詩課自知妨世務。宿醒猶見汚朝衣。高天雨露沾恩足。遲日樓臺報漏稀。怊悵故山花鳥𪚥。一年春事又乖違。</text>
<title>政席拈杜律。與騎省堂郞同賦。 其二</title>,<text>一雨新添太液波。禁中春事更如何。花迎釖佩千林爛。雲覆蓬萊五色多。曉仕常嫌申牌晩。朝筵頻見午籌過。微臣莫效涓埃報。十載承明愧玉珂。</text>
<title>感懷。示孝章廟大祝兪學士。</title>,<text>笙鶴緱山跡已空。獨留祠屋掩春風。昔時文學今頭白。𪚥𪚥宸章淚血紅。</text>
<title>戱次趙安石見寄韻。兼示徐吏部溫叔 宗玉。</title>,<text>聞說臺垣直氣張。魚頭𩣭馬姓名香。漢廷佇見㫌攀檻。葉縣那能許佩章。只可徐徐存竗理。何須汲汲着紛忙。雖然下榻當勤托。厓蜜山梁愼勿忘。</text>
<title>戱次趙安石見寄韻。兼示徐吏部溫叔 宗玉。 原韻</title>,<text>當初公道欲恢張。吏部聲名此際香。東谷閑人猶五馬。廣陵畸客亦銅章。櫟樗散質慚無用。薇栢雙司這獨忙。呼氏工夫終做得。徐榻開時戒勿忘。</text>
<title>戱次趙安石見寄韻。兼示徐吏部溫叔 宗玉。 次韻</title>,<text>李公啓事好排張。嬴得聲名萬口香。吉士于于登畵省。窮交稍稍詑銅章。今吾代斲眞堪拙。奈爾求芻太底忙。還笑翟生官罷後。峽中佳味未能忘。</text>
<title>又用前韻。示溫叔。</title>,<text>名塲並武等排張。聲譽胡然異臭香。承旨對顔嗤憒憒。持平呼氏義章章。淸朝政注吾差強。今日行藏子獨忙。門外雀羅無一客。世間榮利已都忘。</text>
<title>又用前韻。示溫叔。 其二</title>,<text>坐閱天機有翕張。居然已見臘梅香。銓衡本乏山公啓。冠佩那堪叔夜章。對酌只宜甕裏醉。闘棋還覺靜中忙。年來百計休官最。此意煩君莫遽忘。</text>
<title>又用前韻。示溫叔。 其三</title>,<text>干祿千秋笑子張。榮名眞似麝啼香。君恩浩蕩身難退。世故侵尋髮已章。未遣山龍增畫。徒然珂馬着奔忙。南鄰吏部聊同調。三復來詩意未忘。</text>
<title>又用前韻。示溫叔。 其四</title>,<text>雪窓明淨一琴張。梅閤開時陣陣香。少日工夫違學道。平生結習悔尋章。浮榮已覺黃粱熟。徂歲翻驚石火忙。莫把詩篇勤索和。括囊吾已久言忘。</text>
<title>又用前韻。示溫叔。 更步解嘲</title>,<text>文武當時說弛張。問誰爲臭亦爲香。調娛不害行王道。偏系何須思急章。綽綽吾今求退切。忉忉爾昔用謀忙。且看這漢眉間色。緩峻年來便欲忘。</text>
<title>又用前韻。示溫叔。 更步解嘲 其二</title>,<text>篝燈便好一碁張。碁罷時時吃酒香。雪逕稍無干祿客。天門纔上乞休章。百年猿鶴非今約。半世簪纓悔昔忙。最是君恩如海大。欲將憂樂置相忘。</text>
<title>又用前韻。示溫叔。 更步解嘲 其三</title>,<text>已敎門外雀羅張。更覺床頭蠧字香。濩落初心談世務。蕭條晩計業文章。梅花點點春光洩。雪意騰騰歲色忙。不忿巷西嘲名客。中宵覔句癖難忘。</text>
<title>又用前韻。示溫叔。 更步解嘲 其四</title>,<text>一室圖書已舖張。此間端坐更焚香。天時滚滚常推敓。大道悠悠日闇章。好把殘碁心上着。笑看迷戱畫中忙。自知樗散非需世。榮辱從來揔兩忘。</text>
<title>用前韻。示溫叔。</title>,<text>紛紛時事極乖張。未贊淸朝至治香。堯舜以來惟我后。典謨之後有天章。宸心奮發綸音切。感淚縱橫伏讀忙。宗社萬年鞏固業。願言終始戒無忘。</text>
<title>次歸鹿韻</title>,<text>三年病淹不開關。月色當軒亦廢看。忽得淸篇偏起我。捲簾初賞雪中山。</text>
<title>次歸鹿韻 其二</title>,<text>驥騏殫力鞭何益。乕豹留皮世愛看。屈子長年眞妄想。太平埋骨有靑山。</text>
<title>次歸鹿韻 其三</title>,<text>閑情晩覺含杯趣。世事都輸欹枕看。進退安危誰復係。巖巖惟望鹿門山。</text>
<title>伏奉曠世之恩數。感成一律。示禁中諸公求和。</title>,<text>九天綸綍下煌煌。感激微臣涕泗長。豈有忠言同魏子。亶因聖德邁唐皇。恩榮戴勝香偏重。氷雪趍班冷不妨。歸去家庭同拜稽。祗應銘鏤答龍光。</text>
<title>禁直。同趙子鎭 尙鼎，李文若 顯謨，柳叔瞻 儼 聯句。</title>,<text>禁漏初傳夜色沉。靑燈一炷玉堂深。經書滿架香微爇。杞菊盈階酒乍斟。自愧疎才徒辱奬。還欣諸友捴知心。唐時四傑能鳴國。競把詞華擬古吟。</text>
<title>銀臺戱題</title>,<text>銀臺吏似廣文淸。苦役尋常坐五更。謀來薄酒營朝飯。引得廳規似聖經。</text>
<title>安興鎭</title>,<text>朝日便輿百尺臺。洞簫吹徹洞龍哀。波聲欲撼城根動。帆影斜衝蜃市來。萬事杯樽花下醉。百年襟袍海中開。時平列戍閑無警。坐看春潮帶雨廻。</text>
<title>賦安興水土。示錦伯。先生從弟判書公諱宗白</title>,<text>木石經營四載工。潮來尙在有無中。休言漢代治河利。難借秦家駕海功。民力東南全已竭。漕船今古自相通。關防坐失金湯勢。徒倚禪樓意不窮。</text>
<title>永保亭</title>,<text>朱欄高壓海西頭。城下牙墻萬斛舟。控扼湖通千里勢。登臨人失百年愁。元精浩蕩身如寄。樓閣飄搖地欲浮。不恠苦吟詩未就。翠軒綺語壁間留。</text>
<title>寄錦伯 二首</title>,<text>二載風謠蔽芾棠。一旬征邁賦皇皇。行人尙結還家夢。刺史初呈乞解章。已喜聖明敦孝理。只將筋力答恩光。朝來拱北高樓會。錦水春波幾尺長。</text>
<title>寄錦伯 二首 其二</title>,<text>十年愁賦掖垣棠。頗悔平生學王皇。納節君能存晩計。求田吾欲典朝章。天時苒苒春皆盡。世故紛紛髮已光。珍重詩篇頻寄意。披衣忘却驛路長。</text>
<title>又寄</title>,<text>三年別後頭全白。百里書來眼始靑。春潮滄海釣鰲好。一會毋孤永保亭。</text>
<title>又寄</title>,<text>梨花初發草萋萋。春盡江南杜宇啼。七郡海山吟未盡。且留餘韻與君題。</text>
<title>上之十一年乙卯。我元子誕降。實宗社臣民莫大之慶。而桃洞朴先生 名未記 春秋爲八十九矣。二郞弼幹甫。大闡慶科。搢紳諸公。莫不造門相賀。於是耆社堂上判尹朴公。盛供具以娛之。樂作舞列。觀者如堵墻。而先生神明不衰。禮儀無愆。醆斝徐行。談讌歡洽。竟夕而罷。嗚呼盛矣。宗城亦隨家大人後。忝陪末席。獲睹勝集。謹獻一詩。賀先生之慶。而述二郞之孝云。</title>,<text>黃髮三朝仰達尊。賢郞科第又新恩。華筵絲竹梨園譜。烏几杯觴洛社樽。家慶幸逢邦慶日。德星兼耀壽星村。百年人世無斯會。終夕從容奉緖言。</text>
<title>桐湖。次白下韻。</title>,<text>都門一出隔紅塵。擊汰中洲繫柳濱。閭井舊遊開面目。江山新屋發精神。靑蕪漠漠平連郭。白鳥亭亭逈似人。嗟喜夫君超世累。莫言湖上有垂綸。</text>
<title>子厚宅。贈主人。</title>,<text>雨後池塘漾碧波。主人無事日長歌。不須去作花山伯。垂柳陰中萬柄荷。</text>
<title>幼言學士。六月有飮氷之役。求余肉桂。欲合藥爲行中需。因此申戒。勸其節飮。不知果視以藥石之言否。</title>,<text>葠桂那能救腐腸。酒如成病藥無方。握手且申千里戒。斷杯知是萬金良。</text>
<title>曺禮卿慶壽宴。次主人韻。</title>,<text>選日華筵百福完。北堂高倂㜈輝看。科名聯壁含飴樂。孝養專城備物歡。樂奏先呈萱草曲。酒闌齊薦海桃盤。十年門館兼親懿。長祝慈闈報日安。</text>
<title>奉次虗舟金公續和新年邦慶韻</title>,<text>半夜驩雷殷大庭。春王正月聖人生。重光叶律騰新日。太歲呈祥轉舊星。陟降在天先后眷。謳歌匝域萬民情。從今邦祚於千億。夢裏分明帝與齡。</text>
<title>聖方學士將赴燕。送牋索別語。病懶久未副。卽見邸報。行日且卜吉矣。意思怊悵。遂以一絶塞白。</title>,<text>虜運何蒼茫。天心極洄泬。送君廿字詩。却愧無言別。</text>
<title>冷節行示洪兄</title>,<text>都門一出便幽情。汀柳巖花媚晩晴。簪笏十年俱已老。松楸百里得玆行。朝霞隱約藏山䯻。夜雨披離急水畊。長路關心詩令在。判敎三日百篇成。</text>
<title>次洪兄韻</title>,<text>四海憂兼七尺身。名塲一出悔尤頻。行藏范老聊同調。事業虞廷似隔晨。塵世容顔非少日。故山花鳥又新春。沙川一曲容吾拙。莫作迷塗未退人。</text>
<title>臨津途中</title>,<text>睡起三竿日。行臨百尺流。巖花欹欲墮。隴麥綠新抽。雨露郊原感。風烟江海愁。叉魚存後約。幽興與君謀。</text>
<title>士昌挽</title>,<text>駱峰寥落月微明。哭送靈車曉出城。怊悵峨㟄無復和。百年叵耐此宵情。</text>
<title>戶判席上。次白下韻。</title>,<text>五世通家各白顚。金蘭交契百餘年。槐陰先烈宜綿爾。桂籍賢郞又燁然。名閥承徽流滚滚。華筵聞喜鼓淵淵。臨危節操匡時略。努力相將奉細氊。</text>
<title>次歸鹿俯示韻</title>,<text>深杯快倒深嚴地。寵命親承咫尺天。洗滌平生多少事。不敎纖芥在心前。</text>
<title>次歸鹿俯示韻 原韻</title>,<text>干戈相𪚥爭同室。杯酒成歡在尺天。世事浮雲無定態。始知眞語在墳前。</text>
<title>又用前語奉寄</title>,<text>十載金緘有成戒。何曾一語啓筵前。忽發昌言驚世耳。始知眞語在墳前。</text>
<title>戱贈稚晦福堂</title>,<text>不妨暫作閒行首。焉得同歸古聖賢。當日詩篇今日事。始知眞語在墳前。</text>
<title>戱贈稚晦福堂 次韻</title>,<text>何妨暫作閒行首。人或方之古聖賢。行止由吾須自了。未應眞語在墳前。</text>
<title>次李台西山卜築韻。示白下。</title>,<text>流行坎止一聽天。終老林泉素計然。世事捴輸欹枕後。詩篇先就結廬前。壺中有地聊同隱。笏外看山已半仙。耕鑿由來皆聖化。桑麻烟月祝堯年。</text>
<title>次李台西山卜築韻。示白下。 其二</title>,<text>三家分占小壺天。宰割眞如社肉然。位置園林西麓下。經營塘沼北溪前。千頭種栗當卿祿。一局焦柯伴老仙。判向山靈留信誓。與君相守樂餘年。</text>
<title>次李台西山卜築韻。示白下。 次韻</title>,<text>訟理循公一付天。人雖辯口孰紛然。原情自可燭眞僞。立旨誰當卞後前。肯使溪山賓作主。許分風月俗成仙。地靈默誘明京尹。判卷煌煌照百年。</text>
<title>又次</title>,<text>菟裘新卜小西天。緣業於儂不偶然。退訟休論三月限。執耕先在數君前。詩成穎尾終難退。家占茅山卽是仙。公案龍圖那復見。河淸難待一千年。</text>
<title>挹淸樓唫。寄戶判點撿所促行。</title>,<text>冷然高閣八窓開。半日遅留待子來。八座當朝民部長。千乘治賦聖門才。江光嶽色蒼茫外。海柁湖檣點檢回。二老桐臯相待久。且敎徒御不時催。</text>
<title>荷西賞蓮會。次李京兆韻。</title>,<text>垂柳陰濃雨滿塘。小軒蕭洒畫廚張。珠輊翠盖翻翻落。風動紅衣陣陣香。喜得炎天開水檻。閒從賢主借繩床。獨憐詞伯城西宅。病未同遊句語芳。</text>
<title>挹淸樓。用翠軒韻。</title>,<text>浩浩洪流大。依依片帆遙。八窓風驟至。三伏暑全消。吸雨潭龍舞。憑濤海若驕。居然成勝集。判欲度今宵。</text>
<title>挹淸樓。用翠軒韻。 其二</title>,<text>舍弟官居逈。諸君詩興狂。風江消午熱。雲物媚斜陽。浩蕩乘桴志。沉唫觀水章。濛濛衝雨去。烟樹暮蒼蒼。</text>
<title>簡寄任聖方</title>,<text>邊書一夕好音傳。七月燕山使价旋。判見胡兒驚節操。應知越槖獨詩篇。蟬聲鶴野新凉動。月色龍灣霽景鮮。同社故人憂貝錦。別來雙鬂欲𪚥然。</text>
<title>失題</title>,<text>洪世新工學括囊。直廬淸夢在衡陽。凉風忽落梧桐井。小雨新沾薜茘墻。物態逢秋悲去鷰。人情臨路歎亡羊。歸田自有當卿祿。且種西原萬樹桑。</text>
<title>失題 其二</title>,<text>出處塵中愧智囊。羡他賓鴻好隨陽。池荷漾綠淸凭檻。宮木垂陰逈過墻。笑我官名眞似馬。荷君風味許烹羊。邇來自喜忘言久。前戒昭然在老桑。</text>
<title>更和歸鹿春坊前韻</title>,<text>驪珠摘出若探囊。愛子新篇邁信陽。題處淸風生坐席。唫時初月上高墻。橫驅格力如奔鱷。穩藉藻華若彩羊。執耳齊壇推老將。弱齡遊戱亦蓬桑。</text>
<title>更和歸鹿春坊前韻 其二</title>,<text>蘭臺伴宿筆盈囊。朝話尋常到夕陽。夜踏前橋仍着帽。閒尋隣局或通墻。十年世路同蠻觸。中歲交情托左羊。把酒相看成白首。願言努力保楡桑。</text>
<title>更和歸鹿春坊前韻 其三</title>,<text>承明幷直散書囊。春滿瀛洲日載陽。故事承宣傳御札。封章丘史出宮墻。時來帶礪參刑馬。老去簪纓等爛羊。廊廟他時應羡我。一丘烟月樂耕桑。</text>
<title>更和歸鹿春坊前韻 其四</title>,<text>洛龜遺範爛雲囊。大法宏規若曝陽。扶醉莫須徧左右。立家要在大門墻。堪羞陸子缺言鴨。頗恠齊堂獨愛羊。皇路卽今同九折。笑看人世迭滄桑。</text>
<title>更和歸鹿春坊前韻 其五</title>,<text>人笑康成滿垢囊。自言皮裏有秋陽。迎賓懶解陳蕃榻。進業難窺孔氏墻。歸意江天隨鴈𪚥。道心山木歎牛羊。煩君莫說塵中事。龐老胡然學採桑。</text>
<title>更和歸鹿春坊前韻 原韻</title>,<text>學士珠簾溢篋囊。淸詩樽酒集高陽。秋聲已在蟬鳴樹。雨色初過鵲語墻。舊習難禁馮搏虎。雄心亦愧鄭牽羊。壇盟畢竟誰爲主。最怕秦蠶稍食桑。</text>
<title>更和歸鹿春坊前韻 原韻 其二</title>,<text>橫流平陸潰沙囊。一雨三旬未見陽。城裏已看蛙産竈。江干應有犬眠墻。直愁民墊爲魚鼈。何不門滎薦豕羊。誠意元來神格。昔聞殷辟秡妖桑。</text>
<title>更和歸鹿春坊前韻 原韻 其三</title>,<text>平生長物一唫囊。舊隱柴荊海麓陽。裂石聲高歌頌履。冲宵氣吐飽藜墻。行時骨聳三山馬。釣處裘披六月羊。慙慨塵埃今失脚。百年心事負麻桑。</text>
<title>更和歸鹿春坊前韻 原韻 其四</title>,<text>三旬高卧枕書囊。庭戶寥寥紫閣陽。麾客任敎塵滿榻。無錢安得酒過墻。雲天入夢悲籠鶴。簪紱嬰身愧檻羊。何日道峰山下去。翁能漁釣婦蠶桑。</text>
<title>更和歸鹿春坊前韻 原韻 其五</title>,<text>當年慷慨上封囊。痼症平生病太陽。皇極朝廷憂仄逕。土堦時節戒雕墻。眞慙畫虎翻成狗。正使憐牛盍愛羊。燕寢淸香還不惡。卽今邊境息爭桑。</text>
<title>七夕南營。更用前韻。寄歸鹿。</title>,<text>水閣蒼凉坐隱囊。翛然終夕却朱陽。溪垂白練仍成瀑。壁擁靑蘿巧作墻。天上雙星催駕鵲。林間恠石欲鞭羊。時平武庫尋常閉。誰贊皇猷軫繫桑。</text>
<title>七夕南營。更用前韻。寄歸鹿。 其二</title>,<text>尙書兼管太醫囊。公退委蛇缺午陽。軒盖遅遅來入谷。泉流㶁㶁走循墻。九天鍾漏違淸燕。一壑烟雲好尙羊。安得脫君金帶去。海村西崦話農桑。</text>
<title>燕村林亭。復用陽字韻。與白下共賦。</title>,<text>隨身筆架與琴囊。一棹明朝漢水陽。苦癖江湖同泛宅。匪心榮祿卽循墻。天機代謝鴻辭燕。世態交紛虎假羊。君不可來吾可去。一邱何處不宜桑。</text>
<title>思叔第。同宗伯鄭來僑。得人字共賦。</title>,<text>端居閉戶且兼旬。朝日尋君度陌塵。入室淸談牙頰冷。盈床詩卷簡編新。十年憂國仍成渴。萬事居家不問貧。邂逅高軒成一笑。尙書車後載詞人。</text>
<title>次鄭來僑韻</title>,<text>詩窮賈島是前身。碌碌悲唫陌上塵。名下固應無俗士。樽邊聊許作嘉賓。畸愁入骨渾生瘦。詞格逢秋轉覺新。揚陋如今誰任貴。世間虗老似君人。</text>
<title>次思叔韻</title>,<text>終南咫尺政懷人。一日相違似十旬。子已避名兼避謗。吾曾憂道不憂貧。臨軒槐柳踈踈影。照眼瓊琚首首新。脩短從來俱有命。幻漚須證佛家因。</text>
<title>次穉晦韻</title>,<text>文武高才幷用均。勳名麟閣與嶙峋。新榮玉帳臨戎日。舊學金華侍講人。莫以麁心踈過訪。猶從韻士罄交親。逢塲落筆驚佳句。病競由來造語新。</text>
<title>用潤卿䪨走草</title>,<text>十年簪紱尙嬰身。慚愧儒冠染素塵。子病猶能開酒席。吾來又復得詩賓。凉風乍起蟬聲急。驟雨纔過嶽色新。垂老相親存晩計。故山休作未歸人。</text>
<title>季明來索別詩正急。走題短律以寄。</title>,<text>好去花江守。行尋楓岳緣。蟬鳴琴閣靜。馬首玉峰姸。務簡官兼隱。遊閒尉是仙。風埃低白首。相送意悠然。</text>
<title>李察訪衡齡輓</title>,<text>長身嶷嶷典刑存。厚質冲襟氣味醺。寵秩官悲三品隔。高齡人仰八旬尊。風塵歷落空唫病。江海歸來竟起墳。萍會驛亭如昨日。月樓新詠更誰論。</text>
<title>燕村會。次聖方韻。示白下。</title>,<text>煖酌山窓夕照紅。歸程不怕漽嚴風。交情流水高山曲。淸話陶詩晉筆中。丘壑十年長作客。衣冠一代獨推公。聯翩更卜他宵會。莫遣床頭酒醆空。</text>
<title>缺 津宋台家</title>,<text>蒼厓突兀出松籬。老石鳴泉似昔時。簾閣政凴南郭几。錦囊應富北關詩。江山浩蕩新春動。天地優閒此老爲。大纛高牙眞不𪚥。從君吾欲占前期。</text>
<title>燕村尹台家</title>,<text>詩情蕭瑟世情微。晴日翛然訪野扉。入洞溪流經雨凈。當門柳色覺春歸。北窓高引黃粱夢。西寺閒尋白衲衣。世故紛紛休歎息。元來吾道未全非。</text>
<title>李判尹 宜晩 輓</title>,<text>憶昔扶醉出延英。席上仙標入眼驚。一瞥渾如和夢見。百年終失拜床情。完名良玉無瑕粹。暮節寒氷徹底明。後世寥寥淸士盡。長江極目送風聲。</text>
<title>鄭彙良聞喜席次韻</title>,<text>華堂絲管雜淸歌。花覆欄干柳色多。大策縱橫傾學海。壽杯斟酌倒天河。高門福慶輝丹桂。綺席繁華喚翠蛾。想得隋城榮觀日。漢江千尺溢恩波。</text>
<title>鄭彙良聞喜席次韻 其二</title>,<text>遅日花軒百鳥歌。一春和氣一門多。蘇家父子君爲潁。漢代賢良士自河。孝養專城馳五馬。纖腰當席駄雙蛾。今宵一醉吾猶強。不怕金樽酒漾波。</text>
<title>贈隋城妓不歌者</title>,<text>春寒惻惻透輕紗。細蹙雙蛾怨落花。只緣太守纏頭薄。錦瑟前頭不唱歌。</text>
<title>銀臺。次柳令軸中韻。</title>,<text>掖垣初日破朝陰。九闥晴開殿閣深。千載風雲逢盛際。一年花鳥在宮林。諸公衮衮皆時望。老我栖栖秪古心。待得秋來還節後。一丘耕鑿樂西岑。</text>
<title>貞陵水石。與舍弟同賦。</title>,<text>雨濯山容淨。春歸柳色催。偶隨流水坐。遙望白雲來。窈窕齋居勝。幽閒俗慮開。王程殊不急。臨發更含杯。</text>
<title>貞陵水石。與舍弟同賦。 其2</title>,<text>春日東陵下。征驂緩不催。松深幽徑入。鳥恠俗人來。氷瀑淙淨響。雲崖屈曲開。逍遙吟有伴。移席且呼杯。</text>
<title>貞陵水石。與舍弟同賦。 其3</title>,<text>松柏喬陵雨後新。荻芽汀柳早知春。渾忘原濕經旬苦。偸得林泉半日因。屈曲溪成尋丈瀑。高低巖坐兩三人。臨行判向山靈約。擬逐桃花更問眞。</text>
<title>貞陵水石。與舍弟同賦。 其4</title>,<text>岸草汀楊着處新。艶陽雲物已中春。幽閒勝界藏無盡。邂逅淸遊得有因。山瀑琮琮仍作洞。林禽歀歀解留人。醉吟却忘歸程遠。閒坐翛然趣味眞。</text>
<title>貞陵水石。與舍弟同賦。 其5</title>,<text>都門一出隔人寰。塵慮煩襟次第刪。擁節纔臨靑嶂口。褰帷徐渡碧溪灣。誰知郭外還幽境。頗喜忙中得少閒。藥老題詩留翠壁。高風三復邈難攀。</text>
<title>貞陵水石。與舍弟同賦。 其6</title>,<text>局促年來走世寰。幽愁欝悒苦難刪。東風倦踏松杉路。半日登臨水石灣。勝地堪成浮白會。淸遊剩得浴沂閑。行行山日看猶早。時向長亭翠柳攀。</text>
<title>貞陵水石。與舍弟同賦。 其7</title>,<text>溪流石勢互爭䧺。洞裏桑麻契業隆。安得携君來此地。兩家分占瀼西東。</text>
<title>貞陵水石。與舍弟同賦。 其8</title>,<text>長川吼石氣頗䧺。勝界因人號最隆。雨後風光今尙早。更期花柳出城東。</text>
<title>陪上弼雲臺賞花</title>,<text>花外安車次第回。浴沂時節好風來。太史明朝應記瑞。德星咸聚弼雲臺。</text>
<title>南橋壽席。敬次奉獻。</title>,<text>初辰天氣屬和淸。彩服登筵舞袖輕。遺老齋中諸老會。壽星纏次德星明。花迎杖屨當軒笑。酒祝喬松繞座行。不必笙簫供此樂。滿簾芳樹已歌鶯。</text>
<title>后溪席上。次司馬端明韻。</title>,<text>行窩夫子且行春。洛下開筵倣率眞。解榻逢迎皆舊識。專城旨髓不全貧。飛花柔草當佳景。低唱深杯樂上賓。更待先生臨駕日。彩衣歡待兩尊人。</text>
<title>敬次</title>,<text>耆英勝會復昌辰。二老逢迎一席春。進退平生憂樂意。雅言猶自在君民。</text>
<title>后溪宅。次后溪丈韻。</title>,<text>先生杖屨入城催。聞說兒孫喜報來。丹桂影中春樹老。賀杯兼獻百年杯。</text>
<title>壽席。敬次后溪先生韻。</title>,<text>皓髮韶顔滿座春。融融元氣太和眞。風微院落花猶煖。恩霈官廚酒不貧。洛社衣冠傳盛事。周詩笙瑟侑嘉賓。年年此會期無斁。共勖筵舞彩人。</text>
<title>梨園壽親稧宴。承后溪先生命。各賦。</title>,<text>華筵絲竹敝雲屛。鶴髮聯床氣度寧。彩袖交翻花壓帽。壽杯齊薦酒盈甁。人生至樂逢今日。天上祥輝聚德星。共祝南山松柏樹。百年長對色靑靑。</text>
<title>送李保叔 喆輔 赴燕</title>,<text>憶昔穆陵致治平。恪謹侯度事大明。戊戌之歲邦誣甚。至尊席藁憂思縈。是時吾祖膺首价。曰有臣某以文名。玆行須得此子俱。然後使事始可成。月老作奏叩帝閽。閣臣流涕天子驚。愧我駑才牛馬走。嘉君藻思雲霞蒸。大家詞華眞不忝。一臠可以知全烹。妙語明珠間彩錦。希音玄酒與大羹。杜甫文章稱獨步。李膺論議任揚淸。七月京師積雨霽。杖策告我幽燕行。拚袂惜別不忍分。忽然念舊雙淚橫。君行遮莫四牡詠。世運難將萬曆幷。龍灣一路接皇都。山海堤封王道亨。盈車玉帛走轆轆。謂言朝天輸忱誠。重關頟頟逈臨塞。上有孤亭高崢嶸。腰間寶刀色欲動。仰視天上旄頭星。衣冠盡入八旗隊。禮樂殊非昭代榮。謳吟中夜憶神宗。惻愴皇州悲舊京。裝中十襲有先集。三復能無感古情。詩成一一貯錦囊。灾木難得熊子評。萬事傷心那復道。歸來痛哭安市城。驚秦恨未借金椎。䤋楚誰能流木甕。以玆愀然相對歎。傍人笑我小書生。從君納祿惠好歸。共聽黃鸝事耦耕。君不見世路似皇路艱。所以高人簪紱輕。</text>
<title>敬次壽席志榮韻</title>,<text>寧陵都尉一人存。優老宸章最聖恩。天樂晝生深院響。韶顔春溢御醪痕。迎賓色動琅玕簟。祝壽香濃琥珀樽。北斗南山千歲頌。簫樓拜手獻君門。</text>
<title>失題</title>,<text>夕望悄無賴。臨流送故人。剡舟纔返棹。徐榻未除塵。忽忽逢迎喜。忩忩笑語親。詩來增悵想。何日共垂綸。</text>
<title>失題 其二</title>,<text>月逈臨江榭。風微下瀨舟。逢塲無俗語。淸世有名流。星斗三更潤。湖山萬古愁。相將存後約。垂白老漁洲。</text>
<title>吳都正輓</title>,<text>坦坦疎襟與壽眉。翛然花竹坐彈碁。家聲舊篋書千帙。世事名園酒一巵。貤秩天官優聖渥。提衡藝苑有佳兒。山丘華屋悠悠恨。落盡庭榴吊鶴悲。</text>
<title>失題</title>,<text>十月茅齋暑氣微。小塘凉雨欲侵扉。十年游宦空唫病。千里來書半說歸。海內襟期君獨在。鏡中毛髮我全非。新霜橘柚垂垂熟。竚立西風思轉依。</text>
<title>淮陽倅李君敏餞席。次聖方韻以贈。</title>,<text>仙遊曾與汲公同。三宿高唫翠栢中。此地眞堪稱吏隱。今行又復値秋風。山氓薄稅惟徵朮。寺衲馳文爲報楓。安得隨君尋舊躅。東華愁絶軟塵紅。</text>
<title>南橋輓 代作</title>,<text>叔度襟懷曠。淵明氣味醇。他時門弟子。私謚卽和眞。</text>
<title>南橋輓 代作 其二</title>,<text>𪚥𪚥𪚥𪚥𪚥。𪚥𪚥𪚥𪚥𪚥。𪚥𪚥𪚥𪚥𪚥。𪚥𪚥𪚥𪚥𪚥。</text>
<title>南橋輓 代作 其三</title>,<text>唐詩晉筆捴餘事。黃綬緋袍亦外緣。景顔窩裏優閒地。赤子心猶八十年。</text>
<title>南橋輓 代作 其四</title>,<text>洛社開樽盛事傳。殘生猶得廁羣賢。傷心忍過梨園路。耆座今空第一筵。</text>
<title>宋戶判 眞明 輓</title>,<text>身纔六尺重千匀。冠冕雍容表縉紳。坐處嶽淵元氣像。用時毛髮盡精神。殘棋歷亂猶憑局。暮渡蒼茫獨問津。知有寸心應未了。九原還復係昌辰。</text>
<title>宋戶判 眞明 輓 其二</title>,<text>公昔㫌麾鎭北州。時吾𩣭馬出關遊。梧陰落筆秋生席。海色揮觴月在樓。𪚥𪚥𪚥𪚥𪚥𪚥𪚥。至今遺惠寄邊陬。雲城未雨綢繆計。廊廟何人更贊籌。</text>
<title>宋戶判 眞明 輓 其三</title>,<text>孤懷寥落溯秋風。華屋丘山感慨中。夢裏浮生終是幻。眼前何物不爲空。同朝幾勉交修義。異日方知默運功。蕭瑟白頭松石老。可堪相對訴悲衷。</text>
<title>兪體元別席走次</title>,<text>頭陀山下十川流。凝碧軒西聳竹樓。五馬君今成吏隱。九秋吾昔辦仙遊。居民絶峽渾如鹿。太守黃堂可狎鷗。勾漏丹砂消息遠。送行今日意悠悠。</text>
<title>兪體元別席走次 其二</title>,<text>屢直銀臺與玉堂。一麾東指海天忙。烟霞素稱神仙窟。風月長閒水竹鄕。世路卽今疎俊傑。名區從古盛文章。靈芝空谷應三秀。梅館徽言不可忘。</text>
<title>李子厚輓</title>,<text>逸步無終屈。通才有衆推。優遊兼翰墨。綜理入毫絲。悶世虗名黜。當官實效知。長途奄短局。痛惜豈爲私。</text>
<title>李子厚輓 其二</title>,<text>𪚥𪚥𪚥西宅。秋香淨角巾。消搖塵外事。觴詠意中人。物色傷時改。存亡撫跡陳。碧日他日會。投轄孰留賓。</text>
<title>李子厚輓 其三</title>,<text>纔送完營節。曾交日甸龜。成䂓資代斲。新惠佇蘇疲。乍攬澄淸轡。旋驚殄瘁詩。歸㫌慘氷雪。遺後士民悲。</text>
<title>丹丘路中</title>,<text>芳草綠陰四月時。丹丘風物一觀宜。江湖莽蕩船行急。道路崎嶇馬去遅。出入澗流汲水女。往來山谷採柴兒。龜潭半面悅人意。深覔仙區喜可知。</text>
<title>望丹衙</title>,<text>疊嶂如束立。十室僅成村。緣崖歷𪚥路。聞角得官門。</text>
<title>入島潭路上作</title>,<text>匹馬窮山信所行。黃鸝時送兩三聲。石門入望峯近。若無今去誤平生。</text>
<title>島潭</title>,<text>轉入水窮山盡處。維舟三島聽啼鶯。烟波細雨添新景。多謝天公享我情。</text>
<title>島潭 其二</title>,<text>無窮造化轉移功。天外三山落此中。今對宛然眞面目。秦皇何事畵瀛蓬。</text>
<title>島潭遇雨</title>,<text>江山亦有意。風雨欲留人。一葉烟波裡。更看物色新。</text>
<title>隱舟巖避雨</title>,<text>半日仙區內。烟霞滿客衫。雨來風可惡。舟隱隱舟巖。</text>
<title>舍人巖</title>,<text>別開桃源入峽開。游筇罷脫世緣來。巖巖積石高峰立。谷谷流泉細水回。此設天應非造次。今遊吾欲暫徘徊。夕陽立馬濯纓坐。詩亦無心句不裁。</text>
<title>次軸中韻。贈主人。</title>,<text>曲曲鳴泉面面山。何人於此享淸閒。村童坐拾桃花落。恐逐東流出世間。</text>
<title>三山巖</title>,<text>舍人巖豈獨擅名。仙洞入來眼欲明。白石淸流無限景。詩情怳惚句難成。</text>
<title>三仙巖歸路作</title>,<text>却忘曾來路。鳴泉忽有聲。何傷歸馬倦。將看夕陽明。</text>
<title>登二樂樓</title>,<text>朝往三仙洞。暮登二樂樓。俯觀江水濶。歸意滿扁舟。</text>
<title>龜潭</title>,<text>澄綠龜潭水。嬋娟玉筍峰。名工豈畵得。造化所精鍾。碧桂巖間老。丹霞洞裏濃。仙區應此地。倘有羽人逢。</text>
<title>出山歸路漫唫</title>,<text>不踏丹丘路。那看玉洞天。彩雲三島近。淸水十洲連。亭高疑棲鳳。臺空憶降仙。𪚥𪚥𪚥𪚥𪚥。𪚥𪚥𪚥𪚥𪚥。</text>
<title>維楊官齋。與聖綏晦三君子。拈韻各賦。</title>,<text>官角烏烏欲閉門。雪天星宿正黃昏。一年陽德初生夜。數子書燈崦北村。靜裏相看眞有味。塵中何事不留痕。春明脫却朝衫去。垂老歸田亦聖恩。</text>
<title>送李副价赴燕。用別席韻。</title>,<text>衰年此別不須驚。熟路遼陽砥㨾平。已識滿腔森地誌。何難覘國靖邊聲。行時殘雪沙橋暮。歸日濃陰薊樹生。一曲露湖存晩計。待君吾欲濯塵纓。</text>
<title>絳仙樓</title>,<text>有無仙分不須論。懷抱居然逈絶塵。雲雨渺茫下神女。江山窈窕若佳人。樓臺百尺遙陵漢。花木千家昔避秦。臨別慇懃留後約。莫敎漁子更迷津。</text>
<title>次竹西寄示昆侖詩二絶及所次原韻</title>,<text>觀梅東閣渾閒事。折柳章臺也自疎。珍重故人申戒誓。竹西詩後駱山書。</text>
<title>次竹西寄示昆侖詩二絶及所次原韻 其二</title>,<text>心根眞箇等維摩。縱對鉛華不染華。色相元來都是幻。水中明月鏡中花。</text>
<title>次竹西寄示昆侖詩二絶及所次原韻 次原韻</title>,<text>楡柳籠庭草滿除。翛然塵慮自相疎。棠軒永日無餘事。看盡陶翁四七書。</text>
<title>次竹西寄示昆侖詩二絶及所次原韻 次原韻 其2</title>,<text>面壁工夫學達摩。不關鶯燕競年華。今朝始覺風流在。畵閣東頭賞蓮花。</text>
<title>次竹西寄示昆侖詩二絶及所次原韻 昆侖詩</title>,<text>兵家自有鎭長筭。淸野堅城愼勿疎。虎尾春氷一生戒。爲君題寄退翁書。</text>
<title>次竹西寄示昆侖詩二絶及所次原韻 昆侖詩 其2</title>,<text>革娘曾不汚維摩。凡骨猶能却九華。別有人間眞艶色。期君同賞鉢中花。</text>
<title>次竹西寄示昆侖詩二絶及所次原韻 原韻[竹西]</title>,<text>燕寢凝香病欲除。𪚥釵鍾乳戒還疎。吾家亦有寒山呪。崔老請詩李叟書。</text>
<title>次竹西寄示昆侖詩二絶及所次原韻 原韻[竹西] 其2</title>,<text>要除二習入三摩。按使風流鬢亦華。自有夭桃春信近。如何結色又烟花。</text>
<title>自題五十五歲眞 二首</title>,<text>千萬人中余是余。名塲進退廿年餘。縱然毛髮今全化。一片靈臺自在如。</text>
<title>自題五十五歲眞 二首 其二</title>,<text>慚愧明時賦素餐。白頭尙儼朝衣冠。煩君更寫梧川景。坐我苔磯拂釣竿。</text>
<title>穀日。用遅川韻。</title>,<text>澗路殘水出小汀。萩芽蒲柳動新靑。尋君穀朝談農諺。借客辛盤却海腥。詩用草堂題後令。酒從村老社餘甁。浮生一醉眞能事。二老相看鬂盡星。</text>
<title>穀日。用遅川韻。 其二</title>,<text>人似淸水境太虗。蒲團靜坐參禪如。去年新築陶令宅。終日耽看老氏書。山路騎牛不憚數。溪汀放鶴莫敎疎。吟風詠日歸來晩。寧有塵心些子餘。</text>
<title>知樂亭</title>,<text>謫官休論似馬曺。天敎勝地集詩豪。層軒北面濃山翠。大野東頭接海濤。宇內卽今吾輩在。客中從古此筵高。平生老友含杯戒。且許終宵細酌醪。</text>
<title>知樂亭 其二</title>,<text>詞垣判不數三曺。詩格於今爾最豪。厭就承明猶作宰。謫來江海且觀濤。當年賦鶴聲名在。餘事釣鰲手段高。元白傳筒雖雅事。勑躬須念在停醪。</text>
<title>知樂亭 其三</title>,<text>纔得君來便撤衙。雅歌聊到日西斜。佳人勸酒杯行月。詞客當筵筆吐花。撫字演綸均是分。綾衾墨綬孰爲奢。風霜雨露渾恩造。江海遨頭不足嗟。</text>
<title>知樂亭 其四</title>,<text>院落風微蜂報衙。畵簾墻角影橫斜。千家楊柳遲遅日。一樹薔薇淡淡花。他席杯觴聊自適。華筵蠟燭却嫌奢。南樓獨許諸君去。老子風流亦足嗟。</text>
<title>次諸公樂民樓夜會韻</title>,<text>樓高呼吸上通天。月色江光嘯咏邊。詩令最嚴詞掖筆。政聲新誦武城絃。雪山輕重知吾忝。綺席繁華賴子傳。不妨海國春無雨。喜聽農謠占有年。</text>
<title>用前韻。贈朱晦而。</title>,<text>松湖湖水碧於天。居士精廬占水邊。靜意愛憑南郭几。無聲閒撫北窓絃。誰憐櫝玉當街棄。未有籝金與子傳。怊悵玄都花落盡。一番春事又今年。</text>
<title>歸州寺</title>,<text>故寺靑峰合。遺宮碧樹深。捫蘿尋磵道。住杖讀碑陰。聖澤沾夷夏。風謠異古今。疎才慚重寄。嘿嘿對西岑。</text>
<title>定和陵</title>,<text>野接重溟濶。山蟠二水長。龍興資福地。象設儼崇崗。禹廟丹靑老。軒臺釰舃藏。殷勤謝父老。仁惠最桑鄕。</text>
<title>七寶亭賞蓮</title>,<text>紫袖昭容號上官。嬌姿艶態映朱欄。須看紅藕逢秋色。恰似宮粧過曉殘。綠蘂垂窩今結子。靑錢點水已成盤。悠然領得濂翁意。院裏淸香六月寒。</text>
<title>次聖從七寶亭賞蓮韻</title>,<text>朝看不厭夜分央。盡日筇枝在畵塘。出水新粧能幾日。逢秋墜粉惜餘香。花開會見盈房子。人老要須乞退章。遙憶梧川池上宅。數行垂柳晩蟬凉。</text>
<title>知樂亭。次藥泉韻。</title>,<text>一病兼旬步屧慳。君來聊學少年閑。紅亭逈出玄黃際。粉堞縈回紫翠間。籌策可能嚴鎖鑰。風流元自薄叉鬟。新秋已動蓴鱸興。笏外歸心在鶴山。</text>
<title>三伏后二日。與諸公拈澤堂韻各賦。留待洪獻使君續題。</title>,<text>吾行偶爾子同遷。又得松翁水石邊。有酒曾同金𧣴把。唫詩仍許彩牋聯。湖山養性浮名謝。江海遨頭主眷偏。最是老夫歸意足。一區耕鑿祝堯年。</text>
<title>是歲七月之旣望。將賞月於樂民樓上。與任，鄭兩學士成約。二子皆趁期而來。而是日大雨終夕。雲陰四塞。秉燭相對。悄悄如有失。少焉雨止風起。窓牖生白。驚起視之。則天宇澄明。星河燦然。遂促駕上樓。通判申君亦踵至矣。是夜將半。四顧閴寂。江流得漲。水面益濶。月出房心間。晃朗如晝。東望海口。風露浩然。雲濤際天。又相視而喜曰。今日之遊樂乎。盈虛之理。子瞻已言之。吾輩俱自京國後先相會於關嶺千里之外。聚散之不可期已如此。而旣約而雨。雨而又晴。升降屈伸之機。其妙又如此。而天之所以餉吾輩。可謂厚矣。是不可無識也。各賦二律以記之。不知後之觀者。視坡兩賦。爲何如也。</title>,<text>千古坡翁赤壁遊。今年旣望又新秋。天公似爲吾曹餉。雨色纔看薄暮收。白露橫江迎霽月。紅樓壓水替仙舟。不知當日吹簫地。十里虹橋有也不。</text>
<title>是歲七月之旣望。將賞月於樂民樓上。與任，鄭兩學士成約。二子皆趁期而來。而是日大雨終夕。雲陰四塞。秉燭相對。悄悄如有失。少焉雨止風起。窓牖生白。驚起視之。則天宇澄明。星河燦然。遂促駕上樓。通判申君亦踵至矣。是夜將半。四顧閴寂。江流得漲。水面益濶。月出房心間。晃朗如晝。東望海口。風露浩然。雲濤際天。又相視而喜曰。今日之遊樂乎。盈虛之理。子瞻已言之。吾輩俱自京國後先相會於關嶺千里之外。聚散之不可期已如此。而旣約而雨。雨而又晴。升降屈伸之機。其妙又如此。而天之所以餉吾輩。可謂厚矣。是不可無識也。各賦二律以記之。不知後之觀者。視坡兩賦。爲何如也。 其二</title>,<text>城頭雲散雨初晴。步上高樓得水明。露白風徐同古昔。天光月色本澄淸。蕭然幷謝簫樽去。老去冞知符節輕。天地盈虛元一理。沈吟領得子瞻情。</text>
<title>擊毬亭聯句 幷序</title>,<text>聖祖興龍地。乾坤此古亭。四圍來海白。三面湊山靑。地發千年秘。人歸一德馨。宏基啓神武。赫命奮威靈。是處金毬戱。當年玉趾經。馳騰同掣電。散落若翻星。異蹟傳桑葆。遊塲閱英蓂。啓開綿寶曆。賁餙着華欞。毓氣元豊沛。餘芬尙戶庭。唐風思聖澤。漢策壯邊扃。樓閣占形勝。歌鍾驗謐寧。開營臨紫塞。受鉞自靑冥。垂老慙宣力。論交托忘形。主恩同佩玦。客會偶浮萍。共得南樓醉。休悲楚澤醒。元戎移小隊。勝賞傍長汀。近挹千層堞。平臨百里坰。遠烟分饁火。返照數漁舲。北極頻回首。南音每聳聽。洗愁憐菃杜。寄詠愴榛苓。感物覊心切。憂時淚眼熒。思將創始業。萬世勖明廷。</text>
<title>擊毬亭聯句 幷序 其2</title>,<text>肇建洪基聖澤長。擊毬遺蹟此高岡。天開寶籙千年永。地壓窮溟七月凉。亭榭至今神鬼護。山河從古帝王鄕。微臣曷不枌楡敬。草樹猶看帶寵光。</text>
<title>澄淸軒夜集</title>,<text>簫鼓中堂得雨凉。錦筵華燭漏籌長。今宵始覺風流在。醉倒佳人寶瑟傍。</text>
<title>洪獻縣齋。示任使君景純。</title>,<text>城頭日出宿氛收。高柳鳴蟬颯已秋。久客漸輕千里道。傷時恒抱百年憂。只將筋力酬君寵。未有謀猷合廟籌。獨賴使君淸興發。海山隨處許同遊。</text>
<title>洪獻縣齋。示任使君景純。 其二</title>,<text>熊蟠鳧舃共長程。太守行隨刺史行。禮數肯爲吾輩設。風光又値九秋晴。磨天嶺邃逢遊鹿。朝日軒高玩噴鯨。最憐七寶新霜後。錦葉丹霞色色生。</text>
<title>發洪原</title>,<text>霜落天高積雨餘。小溪秋水潑油如。村村烟起蒸麻處。點點船回曬網居。萬事搔頭悲暮歲。百年關念在殘書。湍山舊築今無恙。蘿月松風入夢虗。</text>
<title>午到平浦館。待景純不至。留詩先行。</title>,<text>驛亭孤坐午鷄餘。皁盖胡然影寂如。便卽堂堂馳馹騎。何須屑屑戀官居。範圍田政寧多語。安否西衙只數書。壯北高樓謀勝集。須君末至莫敎虛。</text>
<title>到北靑</title>,<text>踏遍峰巓與水端。恠君隨我做邊官。玆行豈爲麒麟畵。厥罪非緣獬豸冠。靑海層濤軒外聞。白山寒雪馬頭看。重關極目千餘里。玉宇瓊樓報日安。</text>
<title>到北靑 其二</title>,<text>擊釰高吟出塞歌。世間榮利薄於紗。汀洲遠挹依依柳。林薄時逢鎖鎖花。尹瓘開邊空勒石。班超多病苦思家。長塗滚滚無時歇。容易征鞍送歲華。</text>
<title>侍中臺</title>,<text>淸秋弭節侍中臺。海色蒼然萬里來。戰伐千年遺蹟在。登臨八月積氛開。龜頭屹向斜陽立。鷁首遙衝暮浪回。愧我行邊無可述。幕中虗老勒銘才。</text>
<title>利城道中</title>,<text>大筆煩君賦遠遊。塞垣寒日莽生愁。胡山盡向秦關出。隴水斜回漢戍流。世路中間三折臂。邊城西北四經秋。風流最在星巖會。谷口前津駕海舟。</text>
<title>思義堂</title>,<text>鑾臺學士厭承明。關外分麾亦寵榮。魯衛政聲俱異績。抗蘇詩律合齊名。磨雲嶺上雙鳧出。長白山邊倂馬行。官燭一樽良話穩。不知漂泊在邊城。</text>
<title>文星巖</title>,<text>斲立亭亭小玉峰。滄波日夜自撞舂。中間石室千年秘。上坐仙人十輩容。費子山房驂白鶴。仇池洞穴卧蒼龍。三山福地知多少。瓊戶朱楹幾處逢。</text>
<title>月波軒</title>,<text>郵亭迢遆聳朱欄。野濶山回地勢安。不盡長風吹海立。何來飛雨入樓寒。關防谷口封泥彈。政事宛蹄耀錦鞍。只是平生夷險戒。磨雲十度不辭難。</text>
<title>過谷口驛</title>,<text>十年川上已忘機。形役如何尙未歸。塵世居然成白首。塞門今又換秋衣。東臨瀚海天無際。北望諸山嶺似圍。慚愧牙㫌眞俗物。海棠花下鷺驚飛。</text>
<title>過谷口驛 其二</title>,<text>靈區怳惚驗天機。朝日尋眞薄暮歸。原野霜淸蕎麥實。峽天寒透木綿衣。詩篇巧匠輸陶洗。兵事宸猷仰範圍。只是家山頻入夢。烟磯潮退白鷗飛。</text>
<title>過谷口驛 其三</title>,<text>四海黃雲一望齊。板橋東畔問山谿。行歌互答回波響。飛鳥時兼走鹿啼。世路孰如重嶺險。人情紛似衆岐迷。同君更結分華約。爾占山南我水西。</text>
<title>磨雲嶺</title>,<text>嶺峀巖巖雲可磨。撫膺行子孰能過。高天日月平如掌。大海波濤劣似河。誰向吳門分白馬。欲憑麗堞試金戈。封關只可丸泥足。六郡良家不用多。</text>
<title>離端川</title>,<text>瑟𩘴西風感逝年。流行坎止一隨緣。金章玉節皆身外。客抱秋容集鬂邊。且喜聯裾詩遣日。不愁當路嶺磨天。他時關北修輿地。先載任君鄭子篇。</text>
<title>離端川 其二</title>,<text>山高往往雲雷含。水激時時滙作潭。千里行隨征鴈疾。十年書遜與君談。交情淡似初餤蔗。世味酸於未熟柑。珍重吉城孤太守。一樽相對拭靑三。</text>
<title>磨天嶺</title>,<text>徑回百折嶺重遮。何異秦崤與蜀斜。老去多慚臨塞節。秋來又叱出關車。天如覆盖捫參井。地作關防限邇遐。忍使胡兒窺此路。當年邊事秪今嗟。</text>
<title>朝日軒</title>,<text>高軒吹角逗行㫌。滄海前臨極目平。地坼東南惟積氣。天成襟帶儼防營。庭墀卧對鯤鵬化。枕席平看日月生。不恠登臨無警語。東溟詩有岳樓聲。</text>
<title>望洋亭</title>,<text>平朝獨上望洋亭。天水空濛一色靑。靈恠蜿蜿涵百族。風霆往往幻千形。秋陰坐處驚濤息。聖化揚來怒颶停。魯叟乘桴鄒孟述。沈吟終夕卧空甁。</text>
<title>過臨溟</title>,<text>宣化敬敷天賦常。卽戎仍用北方強。二年爲政憂虞足。八月行邊節候凉。海氣冥冥龍作恠。秋陰漠漠鴈催翔。停軒更玩寒山石。手撫遺塵攬涕長。</text>
<title>過臨溟 其二</title>,<text>薄晩西風雨脚搖。塞門寒入海濤遙。褰帷老堞傷邊備。駐節秋田驗野謠。千里逢迎徐子榻。一身行李呂虔刀。人生聚散知前定。此日團圓豈昔料。</text>
<title>留吉州</title>,<text>出塞行同候鴈忙。邊城秋意雨蒼蒼。詩逢詞客慚呈拙。酒爲賢候更覺香。臭味百年惟數子。團圓一夕得他鄕。當筵忽奏從軍樂。長白山高豆滿長。</text>
<title>吏隱堂。次香山韻。仍效其體。</title>,<text>形勝玆州六鎭無。白山如几海爲湖。一時齊會三名士。四座排圍十美姝。老逼身來心已朽。喜相逢處病差蘇。明朝獨送諸君去。應有山靈笑白鬚。</text>
<title>送景純，聖從遊七寶山。走題扇面贈之。</title>,<text>七寶孤高天下無。使君遊興溢淸湖。行逢恠石堪稱丈。駕命東山不用姝。落鴈悲吟今李白。衡陽濟勝舊韋蘇。丹崖錦葉猶牽夢。一夜相思白盡鬚。</text>
<title>莞爾堂</title>,<text>憐君白首豆江東。伊昔威聲誦避騘。漢代烹鮮千石守。范公藏甲萬夫雄。豪情錦瑟微醺後。壯志靑萍朔氣中。它席又逢佳節至。譙樓百尺月如空。</text>
<title>莞爾堂 其二</title>,<text>豆滿之西長白東。豪鷹架畔繫花騘。書生作宰風流足。巨鎭臨邊控扼䧺。萬里雲烟秋草外。一天星月錦筵中。明朝又唱驪駒發。莫遣床頭酒杯空。</text>
<title>莞爾堂 其三</title>,<text>駸駸四牡出重關。日日危塗叱馭攀。宣化幾多慚政拙。罷官猶未得身閒。行邊漢塞逢佳節。望裡胡天慘遠山。三宿官齋公事了。直西歸路五雲間。</text>
<title>莞爾堂 其四</title>,<text>邊城秋色葉辭柯。歸夢鄕山老碧蘿。畏道多從林末去。佳辰恒値客中過。黃花經雨垂垂發。白髮迎霜箇箇多。極目燕雲千里遠。高歌擊釰意如何。</text>
<title>莞爾堂 其五</title>,<text>銀燭綺筵到夜分。一頭詩格讓諸君。浮榮豹纛兼龍節。宿計靑山管白雲。偶爾淸樽仍取醉。鏗然鐵撥更堪聞。獨憐皓首䧺城守。怊悵南天送鴈羣。</text>
<title>莞爾堂 其六</title>,<text>佳姬玉貌爛生春。上客金華第一人。絶域奇逢渾不意。淸篇姸唱逈離塵。悲歡閱盡無窮事。流坎從他現在身。駟長輕車騁熟路。直道西官指城津。</text>
<title>別吉州</title>,<text>九阨重關地。三秋遠客時。還從今夜後。又與故人離。聚散誰能料。行休不自知。殷勤別席酒。故故把杯遲。</text>
<title>別吉州 其二</title>,<text>地絶長楡塞。天高細柳營。秋光八月晩。野水十分明。耿耿綢繆策。依依去住情。臨岐莫悵惘。一理本虧成。</text>
<title>別吉州 其三</title>,<text>古驛臨滄海。平郊動晩凉。干戈懷𨓏歲。觴詠偶他鄕。野黍垂谿蔭。村橋卧水長。無心談世事。欲語已言忘。</text>
<title>別吉州 其四</title>,<text>蒼然秋色暮。馬首葉交飛。海濶龍深蟄。天寒鴈盡歸。身胡尙道路。志不在輕肥。感激君恩重。何論賦式微。</text>
<title>莫進關</title>,<text>月出雲開海色恬。輕風吹浪作纖纖。玉柱金橋渾不稱。平鋪萬里水晶廉。</text>
<title>莫進關 其二</title>,<text>劃破滄溟月湧來。波光月色暎相回。天地大觀無此夜。江南不數妙高臺。</text>
<title>端川雜詠</title>,<text>晞髮朝迎日。騰身嶺際天。緣厓魚貫入。透石馬啼穿。歲月勞形役。菑畬問𪚥田。君民堯舜志。牢落負當年。</text>
<title>端川雜詠 其二</title>,<text>關塞旬宣後。名塲進退餘。吾方思納節。君亦欲焚魚。世外多閒界。塵中足簡書。長程費料理。歸計不全疎。</text>
<title>端川雜詠 其三</title>,<text>送爾登前阜。西風葉滿袍。穹隆諸嶺口。控阨九岐高。禦敵資鴻筭。談兵得鳳毛。隨身有長物。龍釰潑秋濤。</text>
<title>端川雜詠 其四</title>,<text>海上諸峰出。依依馬首靑。孱顔迎舊識。方面役吾形。城納盈樓月。烽傳不夜城。哀笳兼落木。憀慄未堪聽。</text>
<title>端川雜詠 其五</title>,<text>邑因開鎭重。徭爲貢銀寬。玉日藍田暖。珠波合浦寒。貪泉容自酌。寶氣有誰看。岳老銘軒戒。沈吟到夜闌。</text>
<title>谷口</title>,<text>網勞千頃拖。牽苦百尋長。晉問休徵柳。魯謨仰矢棠。政慚徙鰐化。刀廢膾鯨霜。及物仁何有。魚龍賀夕陽。</text>
<title>谷口 其二</title>,<text>洪獻縣監姓是任。魚龍相戒遁藏深。不恠纖鱗無入網。釣鰲人立大溟潯。</text>
<title>利城雜詠</title>,<text>平郊郵舘出。秋色滿征麾。慣作邊城客。頻驚物候移。霜淸苜蓿節。花憶牧丹時。囊智輸封事。寧敎一筭遺。</text>
<title>利城雜詠 其二</title>,<text>楡塞千里險。松林十里平。病從安處悉。辛覺味餘生。壯矚無東國。雄篇有北征。玉堂他日會。應增夔後名。</text>
<title>利城雜詠 其三</title>,<text>蕭瑟關河路。悲歌一禿翁。誰歟在汶上。老矣策湟中。世事同蕉鹿。秋聲杳塞鴻。高臺聊把酒。相對意無窮。</text>
<title>利城雜詠 其四</title>,<text>走馬湖山出。觀魚滄海臨。王程多暇日。數子許同心。共醉盈樓月。聯詩擲地金。今來成少一。怊悵碧松陰。</text>
<title>次聖從贈韻</title>,<text>筋力憂兼塞瘼稠。愧無仁惠及諸州。今行携得二君子。秋夜同登百勝樓。氣岸千尋長白立。襟懷萬里大溟流。咸山咫尺前期在。莫遣眉端上別愁。</text>
<title>北靑雜詠</title>,<text>棨戟元戎鎭。山河肅愼居。史書徵弩鏃。戰卒雜耕漁。世久臺隍弊。時淸武庫虗。營平方竗歲。鞱畧起衰余。</text>
<title>北靑雜詠 其二</title>,<text>廿州通一逕。下營卽平郊。鹺戶同蝸甲。山氓學鳥巢。棚魚臨海岸。網鼠訟林梢。屑屑長行役。臨風只自嘲。</text>
<title>老德書院</title>,<text>山如拱揖水縈廻。鵩舍遺墟院宇開。往事回頭堪涕落。當時隻手樹綱頹。經綸不盡雲雷在。眞像疑瞻釰履來。香火百年誰敢怠。箕精長向穆陵陪。</text>
<title>南大川</title>,<text>雨霽淸前路。川高沒舊洲。馬頭纔出水。橋腹半沈流。始犯憑河戒。長懷作楫儔。西江風浪急。愁絶泛孤舟。</text>
<title>到平浦寄景純</title>,<text>風雨愁前夜。星河報曉晴。我車才歇驛。君馬已還城。韻失分籤令。杯違對案傾。島舟應早待。歸路馬蹄輕。</text>
<title>穿島汎舟</title>,<text>客路兼旬日。行㫌度六州。登山凡幾處。泛海又淸遊。晴日鯨收噴。西風鴈叫秋。莫愁濤瀧險。人世此安流。</text>
<title>次景純贈韻</title>,<text>卸馬靑峰口。唫詩黃葉間。今來隔一嶺。忽憶度千山。座惜荀香在。行携白集還。獨憐今夜月。孤詠掩重關。</text>
<title>重陽。次朱晦而韻。</title>,<text>蟠龍遠勢夕吹凉。灝氣晴浮岳色蒼。行處黃花供揷帽。坐來靑海入揮觴。故人松榟違佳節。諸弟茱萸憶漢陽。珍重詩篇當送酒。披吟差慰客愁強。</text>
<title>遊盤山</title>,<text>紅城迤北得高臺。山海中間面勢開。萬里層濤連野濶。四陵佳氣自天來。龍山落帽重陽後。鳳闕呼嵩聖節回。北斗南岡千歲祝。同君遙獻九華杯。</text>
<title>天佛山道中</title>,<text>珠丘遠勢萬年長。原廟衣冠奉御床。灤水朝來鱗馬老。蘭亭出後犬羊狂。胡塵慘惔埋龍地。佳氣䓗籠葬聖鄕。松檜陰中紅葉晩。馬頭斑爛照斜陽。</text>
<title>近寺</title>,<text>聞說名山白嶽中。上頭飛瀑掛遙空。君因興劇先朝日。天爲吾行靜夕風。入洞奇巖臨水白。滿林霜葉暎人紅。藍輿歇處飯鍾動。望裏孤菴秪樹叢。</text>
<title>宿禪房</title>,<text>霜落楓酣岳色生。禪窓相對淡塵情。携來數子爲詩伴。坐到三更候月明。瀑水毋論同鴈宕。奇峯元自敵香城。獨慊寺裏僧千指。無一蒲團梵偈橫。</text>
<title>登白嶽觀瀑布</title>,<text>日照奇峰生紫霞。坐看瀑布半天斜。飛流直下形差別。玉碎珠翻勢孰遮。月射驚湍橫疋練。風吹霏沫作輕紗。悠然相對忘歸去。松下靑烟再煎茶。</text>
<title>臘日。秪封賀正箋。與諸公共賦。</title>,<text>慚愧官資擁十連。空齋兀兀感徂年。朱絃白石登瀛客。綠水紅蓮佐幕賢。關外團圓眞偶爾。天涯杯酒一欣然。瓊樓夜夜思君夢。輸入凾箋驛使傳。</text>
<title>臘日。秪封賀正箋。與諸公共賦。 其二</title>,<text>州南十里海天連。氷雪關河又暮年。寤寐一心惟聖主。艱虞千慮付時賢。北門卧護非平仲。㶚水閒情想浩然。遙憶弟兄梅樹會。竹窓燈火細觴傳。</text>
<title>臘日。秪封賀正箋。與諸公共賦。 其三</title>,<text>多君詩筆彩花連。烈士悲歌政暮年。從古南金稱絶寶。卽今西掖孰才賢。行裝只可油油也。來去何須屑屑然。會得湍山歸稅日。驛筒休惜月三傳。</text>
<title>戊辰上元夜。候月於宜月亭。三更踏盡萬歲橋。還登樂民樓共賦。</title>,<text>宜月亭前候月行。亭頭十里有橋平。龍腰卧水依微遠。蟾魄當天洞徹明。占歲還同工部志。游街聊學少年情。今宵秪可談風月。命撤欄頭簫管聲。</text>
<title>戊辰上元夜。候月於宜月亭。三更踏盡萬歲橋。還登樂民樓共賦。 其二</title>,<text>殘雪條風夜氣蒼。灘流嚮處海鷗翔。天邊月動三元色。宇內橋無萬歲長。養得心源明似鏡。幕來天地小爲堂。人生最樂元無所。留與風流寄此鄕。</text>
<title>戊辰上元夜。候月於宜月亭。三更踏盡萬歲橋。還登樂民樓共賦。 其三</title>,<text>何夜無明月。恒情貴首春。那能着点翳。遂復絶浮塵。樓欲爭珠闕。橋疑駕海津。神淸兼骨冷。怳惚玉壺人。</text>
<title>戊辰上元夜。候月於宜月亭。三更踏盡萬歲橋。還登樂民樓共賦。 其四</title>,<text>明月高樓得。歌鍾卜此宵。淸忘星漢落。逈覺海山遙。皛皛氷川凈。輝輝燭跋搖。平生芥滯事。蕩滌一杯消。</text>
<title>有事于老德書院。發北靑行。路聞任，鄭兩學士召入玉堂。</title>,<text>朝登金馬夕邊城。尙記聯翩度嶺行。不是漢文疎太傅。徒緣嚴助厭承明。苓榛幾結思君詠。花柳方濃返國程。聞道至尊虛夜席。莫論神鬼說蒼生。</text>
<title>有事于老德書院。發北靑行。路聞任，鄭兩學士召入玉堂。 其二</title>,<text>重關疊嶺隔王城。墨綬朱幡後先行。日下瞻雲誠共切。天涯經歲鬂俱明。聯衾白岳孤菴宿。並轡臨溟古驛程。歸路鳴沙循鶴浦。衆香晴色馬頭生。</text>
<title>有事于老德書院。發北靑行。路聞任，鄭兩學士召入玉堂。 其三</title>,<text>節度營開肅愼城。北來前後十遭行。奇游最憶前秋勝。客舍同吟海月明。白首相看渾夢境。靑春作伴共歸程。殊方離合皆恩造。努力諸公答此生。</text>
<title>有事于老德書院。發北靑行。路聞任，鄭兩學士召入玉堂。 其四</title>,<text>寒食東風柳暗城。峽天新雨少人行。海門淡靄孤帆出。谷口欹花獨樹明。詩令倘尋前歲課。今來頗似吉州程。塵中萬事無開眼。合着玆游冠一生。</text>
<title>山仰亭志感。仍用前韻。</title>,<text>便輿朝日出重城。山仰亭前再拜行。五世孱孫詩禮忝。百年人紀日星明。春回富貴移花處。草綠京仙縱馬程。遺化秪今黌舍在。感懷珍重語諸生。</text>
<title>山仰亭志感。仍用前韻。 其二</title>,<text>去年今日到洪城。有旨催還逐客行。天地萍蓬空老大。關山花柳又淸明。依稀北掖朝回路。怳惚西州夢裏程。終始辜恩臣不敢。經綸奈愧洛陽生。</text>
<title>山仰亭志感。仍用前韻。 其三</title>,<text>寒天畫閣隱孤城。靑海東頭曉送行。征節戒時山雨細。別詩攀處縣花明。飛潛各有三春意。聚散無如一日程。萬事悠悠成獨醉。二年西北笑勞生。</text>
<title>山仰亭志感。仍用前韻。 其四</title>,<text>衆色蒼然赴塞城。官齋細雨候君行。山容似畫春駘蕩。海氣吹腥晝晦明。妓席華樽他夜夢。驛亭嘶馬去年程。悠悠聚散何須問。嶺上浮雲滅復生。</text>
<title>山仰亭志感。仍用前韻。 其五</title>,<text>憶攀㫌節讌雄城。爛醉高吟出塞行。戍堞烽閒楡葉下。訟庭霜晩菊花明。中筵錦瑟渾如夢。千里鋒車促上程。今會獨嗟吾友隔。世間離合奈浮生。</text>
<title>與兩君偕行路中。籤韻同賦。</title>,<text>旅食方州再換年。奇勳猶未勒祈連。慚吾散質叨宣化。恠子詞臣亦戍邊。節届淸明恒雨雪。疆隣沙漠慘風烟。江流一帶威靈限。誰棄先春蹙幅貟。</text>
<title>與兩君偕行路中。籤韻同賦。 其二</title>,<text>信宿洪原日抵年。咸關歸路利城連。近臣流落皆天末。恩誥煒煌自日邊。深洞雨過花似夢。江城風暖柳如烟。同君更賞春潮壯。白馬英威想伍貟。</text>
<title>澄淸夜集</title>,<text>淸樽華燭永良宵。挽得詞人慰寂寥。漠漠春陰寒食後。超超關塞北辰遙。登門挾冊儒衿集。匝座投壺妓女驕。莫道叉魚緣雨敗。也催庭杏雪千條。</text>
<title>澄淸夜集 其二</title>,<text>天涯佳會卜今宵。軟語淸篇不寂寥。却似團圓南巷裏。不知濡滯北關遙。天時苒苒春光晩。客鬂薰薰酒意驕。明日同君濠上去。晴湖萬頃柳千條。</text>
<title>澄淸夜集 其三</title>,<text>逢君投轄飮連宵。多日空齋歎閴寥。三日烟花豊沛地。一天星斗海山遙。詞臣吟槖黃鸝賦。妓隊戎裝白馬驕。借問廣湖湖上柳。幾人攀折貫魚條。</text>
<title>眞殿端陽享祀畢。次韓西平韻。示諸執事。此以下拾遺</title>,<text>原廟丹靑奉御眞。粉楡舊社卽重宸。風雲不改前時態。日月長開景命新。玉燭煌煌天上照。珠琉穆穆殿中親。百年同沐仁民澤。共勖今辰駿走人。</text>
<title>鄕校博學齋。示諸生。</title>,<text>松杉肅肅廟庭深。盡日公堂數子衿。儒術一邦稱得士。法門千語在存心。高人不事文章業。至戒寧忘富貴淫。三載觀楓慚樂育。只將詩律替規箴。</text>
<title>赤島</title>,<text>一髮滄溟上。千年聖蹟新。肇基元慘悷。陶穴劇酸辛。胥宇同姜女。成都集舜民。艱難創始業。誰復進楓宸。</text>
<title>陵坪</title>,<text>萬古陵坪里。何年葬聖王。天心歸有道。地德效奇祥。象設遺碑在。龍荒父老傷。山川留御氣。草樹亦芬芳。</text>
<title>赤池</title>,<text>百頃洪波穩不潮。射龍奇蹟載風謠。潭心神物應無恙。釀得風雲護聖朝。</text>
<title>撫夷烟臺</title>,<text>譙樓蕭瑟屹山崗。白羊黃沙正渺茫。一水橫流分地軸。八池森列動天光。岐豊舊業綿瓜瓞。湯沐深恩敬榟桑。祗是關河千里遠。長安不見使人傷。</text>
<title>七寶山</title>,<text>會像臺兼海望臺。一山形勝此中該。不煩蠟屐窮源去。但促荀輿上嶺來。肖物定敎眞狀惱。鍾精應費化公裁。渾疑身入波斯市。七寶粧嚴面面開。</text>
<title>南兵營枕戈堂之左。引泉流作小亭。繞以名花高柳。盖爲燕息之所。而榜之曰閒睡亭。則非古人運甓警枕之義。遂以一絶諷之。</title>,<text>水榭濃陰午睡淸。枝間黃鳥兩三聲。時平元帥惟高枕。夢破樓蘭洗甲兵。</text>
<title>宣廟壬辰。文忠公次鐵山之松峴。敦以宗誼。遺以章服。伊後百餘年。尙能傳來。今來重到此講堂。感念賦詩。</title>,<text>我李鷄林久。瓢巖始祖公。分雖千榦枝。生則一根同。堅義遺章服。情談到夜終。莫以路人視。敦睦是家風。</text>
