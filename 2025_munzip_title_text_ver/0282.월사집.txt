<title>安州路上竝轡口占硬韻一堠內急成</title>,<text>博學君同太史閹。家書曾揷鄴侯籖。氷壺爽氣淸於水。玉塵談鋒利似鎌。獻賦當年看霧豹。揮毫幾處展霜縑。聯裾幸此窮歡賞。左手持杯右手鹽。</text>
<title>安州路上竝轡口占硬韻一堠內急成 次韻 思叔</title>,<text>名姓平生昧妾閹。一官長是趁郵籖。雲岩館裏花如霰。安市城中月似鎌。短褐弊來餘故絮。長篇寫出有新縑。羈愁宦味嘗曾遍。且把松醪對虎鹽。</text>
<title>又次思叔硬韻 二首</title>,<text>瑣尾孤蹤執楚珪。誰將寸舌下全齊。年來壯志勤嘗膽。老去狂圖悔噬臍。聖世秖今容螻蟻。淸朝願莫蔽虹蜺。歸田報國俱無策。惟有丹心斷斷兮。</text>
<title>又次思叔硬韻 二首 其二</title>,<text>遠山如劍復如珪。江樹童童翠色齊。鶴過嶺雲飛逸響。麝眠汀草濕香臍。珠簾照水驚朝蜃。畫棟飛空認斷蜺。如許名區堪卜築。白頭胡不去來兮。</text>
<title>控江亭呼韻</title>,<text>雨氣連江江氣冥。幽花夾路醉魂馨。霞邊孤鶩隨緣白。雲際遙山盡意靑。萬里一身惟短褐。百年雙鬢幾長亭。兵戈任送書生老。堪笑悠悠土木形。</text>
<title>嘉山館舍。次黃思叔韻。</title>,<text>邂逅嬋姸月下仙。前生久結此生緣。芳愁無限春歸後。嬌恨千般燕語前。暮雨琴臺消息絶。暗燈鴛枕夢魂牽。劉郞會有重尋日。回首天台路杳然。</text>
<title>納淸亭呼韻</title>,<text>四月江樓湖水生。靑蕪杳杳望中平。山河萬里新亭淚。京洛三年故國情。丹檻納涼風一陣。白頭臨水雪千莖。吟邊物色渾如夢。細草閑花暗去程。</text>
<title>詠猿次思叔韻 二首○軍中有馴猿來示者</title>,<text>幾聲哀怨響春山。多在荊雲郢樹間。舞劍巧伸飛將臂。竊醪潛戴醉胡顏。縱令冠沐應堪笑。試用嶔㟢却解攀。此去莫隨君子化。功成歸後脫重環。</text>
<title>詠猿次思叔韻 二首○軍中有馴猿來示者 其二</title>,<text>王孫狡質本宜山。何事依生壁壘間。智昧四三休伐巧。技窮伎倆莫呈顏。飢鷹觜利須深避。朽樹枝危戒遠攀。倘遇賜緋堪供奉。寺門應有舊時環。</text>
<title>次思叔韻解嘲。因戲二公。</title>,<text>黃公類婦柳如嬰。哂我花場太薄情。莫詑容顏能悅目。須要姬妾不知名。何生粉飾當時笑。謝老淸癯擧世榮。若喚紫雲看御史。風流應訝十分贏。</text>
<title>次思叔韻解嘲。因戲二公。 原韻 思叔</title>,<text>憂患侵尋疾病嬰。此身那復舊風情。多慙第一仙人許。剛被無雙國士名。得果盈車何足喜。有髥如戟亦非榮。老年花分還堪笑。失不爲輸得不贏。</text>
<title>新安途中呼韻 二首</title>,<text>新詩哦罷替傳呼。領略風光十里途。細草欹花山谷句。斷橋斜店輞川圖。魂消戎馬誰招却。夢返鄕園得到無。佳境賞心都寂寞。更堪村夜伴燈孤。</text>
<title>新安途中呼韻 二首 其二</title>,<text>曉牙初闢大臚呼。兵部旌旗已戒途。勳業世期裵綠野。威名人識范龍圖。三韓風雨談邊了。十島鯨鯢眼底無。剩把平生經濟手。衮衣隨處慰鰥孤。</text>
<title>次經略林畔館韻</title>,<text>九天垂雨露。萬里接風雲。盛事今方見。偏邦古未聞。劍光騰雪萼。旗影動龍文。今代誰班馬。鐫功漢水濆。</text>
<title>端陽日登百祥樓</title>,<text>天涯物色登臨地。劍外山河鼓角時。病眼摩挲猶望遠。枯腸抖擻強吟詩。牙箏只供殊方樂。角黍還添舊節悲。日暮歸心隨水遠。曲欄徙倚轉凄其。</text>
<title>次思叔韻 三首</title>,<text>村迥江深處。山遙地盡頭。柳晴初轉日。潮動欲沈樓。未擊祖生楫。空懷張翰舟。登臨今古恨。撫劍涕橫流。</text>
<title>次思叔韻 三首 其二</title>,<text>野闊風圍座。烏紗不掛頭。波聲驅絶壑。水氣浸危樓。落日懸金柱。新醪瀲玉舟。平生丈夫淚。一一灑歸流。</text>
<title>次思叔韻 三首 其三</title>,<text>我心忽不樂。孤坐頻搔頭。欲倒洞庭水。更搥黃鶴樓。西呼採藥子。共泛扶桑舟。世事不如意。日月頭邊流。</text>
<title>憶昔</title>,<text>憶曾去歲端陽日。盡室蒼黃避賊行。同谷縣中收橡栗。彭衙道上困榛荊。重逢節物渾如夢。共說艱辛秪自驚。萬事茫茫江海暮。獨憑危檻聽潮聲。</text>
<title>經略衙門。有一年少。容姿姸好。一者接話。長在經略之側。不得再見。詩以詠之。</title>,<text>紈綺高門鍾最奇。階庭玉樹稱其兒。風神皎皎澄秋水。眉宇軒軒秀紫芝。天上石麟今再睹。雪中仙鶴自殊姿。何時得共阿戎話。重見髧毛兩耳垂。</text>
<title>詠經略 二首</title>,<text>尙書行省壓箕都。漢闕風雲接海隅。帳下牙旌分武庫。陣前貔虎撤金吾。指麾神算漁陽將。顚倒雄譚魯國儒。他日功成歸衮舃。東人西望我公呼。</text>
<title>詠經略 二首 其二</title>,<text>將軍旌節發皇都。勁弩精兵動四隅。八敎遺封幾卉服。一匡奇績賴夷吾。楯頭磨墨慙雄藻。帳下橫經笑腐儒。排難功成還講藝。聖恩惟祝萬年呼。</text>
<title>又用前韻贈二公</title>,<text>羨君雄藻擅鴻都。瓊樹芳華照座隅。何幸忘形相爾汝。自誇馳志在伊吾。憂時未獻治安策。讀書恥爲章句儒。會有男兒心上事。莫將樽酒費歌呼。</text>
<title>夕登百祥樓</title>,<text>五月江樓布褐寬。孤城雨色動輕寒。汀沙如洗潮初落。林月欲生人未還。浦口淡煙橫一黛。鳥邊遙岫擁千鬟。誰人解把龍眠手。畫我孤吟倚曲欄。</text>
<title>喜安公見訪。卽席呼韻。三首。</title>,<text>睡起庭陰晩。筇音響寂寥。艱危說往事。杯酒慰今朝。生理萍蹤轉。鄕園漢水遙。羈愁不可寫。且復判良宵。</text>
<title>喜安公見訪。卽席呼韻。三首。 其二</title>,<text>物色催遲暮。生涯向寂寥。兵戈抛壯志。愚拙奈淸朝。拖紫功名晩。還丹歲月遙。書空無限事。撫劍坐中宵。</text>
<title>喜安公見訪。卽席呼韻。三首。 其三</title>,<text>倚杖斜陽裏。江天政泬寥。殘生餘老病。世事幾昏朝。日下歸心切。天邊去鳥遙。悲歌忽激烈。孤坐送淸宵。</text>
<title>夜登百祥樓呼韻</title>,<text>高樓河漢影橫斜。極浦潮歸見渚沙。夜色空明連野色。月華浮動蘸川華。閑鷗酷似人頭白。亂岫爭如愁緖多。遲暮賞心渾寂寞。村醪且可典衣賖。</text>
<title>贈金華老人葛亮</title>,<text>平生每想江南好。荷桂仙區首獨回。今日逢君如舊識。滿川明月說天台。</text>
<title>錢塘歌。贈金華秀才。</title>,<text>爾家何在錢塘隅。錢塘形勝天下無。繁華佳麗擅東吳。四明天目眞仙區。山河控帶舊雄都。赤城霞氣連蒼梧。三秋荷桂十里湖。煙雨樓臺如畫圖。珠簾晴捲十字衢。處處靑帘開酒壚。浙江潮聲捲地樞。八月壯觀何其娛。雷公咆哮島嶼驅。壯志千載如須臾。蘇堤橋斷暗新蒲。錢氏臺殘迷綠蕪。地靈人傑信不誣。毓秀往往生名儒。看君骨格淸且癯。碧眼紅頰仍霜鬚。吳門幾日隱屠沽。髣髴高陽之酒徒。相逢逆旅一胡盧。譯語纔傳情共孚。新詩且復綴驪珠。山水淸譚至日晡。聞來頓覺舊痾蘇。怳入西湖遊小孤。不知身在海外封疆殊。可憐亡國一大夫。跡阻偏裔空長吁。時危碌碌未捐軀。白首金馬慙鵷趨。長懷遠遊膽常麤。幾年春草悲窮途。江南佳境夢空紆。棲屑兵塵成老枯。秪今天子做唐虞。一揮神戈文德敷。鯨鯢行復就王誅。海外蒼生拯炭塗。梯航戎羯與蠻胡。一視內外均治模。我欲從今學棄繻。靑鞋藤杖與子俱。歷盡四百八十之浮屠。西登太白喚洪盧。共折瓊草遊蓬壺。翺翔雲外弄麻姑。俯視人間歲月如隙駒。霞車羽蓋飄飄乎。</text>
<title>次思叔雨中漫興韻</title>,<text>舞罷商羊風滿衣。漫江宿霧掩朝暉。輕侵布褐涼微透。細滴茅簷響漸稀。羃地頑雲凝不捲。定巢嬌燕濕猶飛。焚香穩睡無餘事。絶勝山陰帶雪歸。</text>
<title>安興卽事聯句 沒韻順押。不遺一字。</title>,<text>五月西州路。江邊氣鬱蒸。地卑憂瘴癘。天旱閔黎烝。一室窯中羃。渾身甑裏𦞪。倦遊眞耐苦。優渥愧叨承。遷舍空彈鋏。哦詩不負丞。枕欹香嶽晩。纓濯薩湖澂。詞藻芝蘭馥。襟懷水月澄。任敎芳歲歇。難遣客心憕。邦國曾無事。荊舒舊已懲。山河扶象魏。日月繞園陵。冠冕靑春入。鑾珂紫陌淩。金門聯赤芾。銀燭直靑綾。酒賜宮壺瀲。氷頒玉井凌。承明看鬪草。太液聽歌菱。天閣才劉向。龍門望李膺。遭逢知不世。聲氣類相應。共許鳴朝鳳。寧敎噤晩𧕄。鼓牙無伏𪚥。厲吻絶飢鷹。彤管忙仍把。華堂醉幾凭。治方欣海晏。危孰戒河馮。文勝醇風喪。綱頹詭議憑。楚氛嗟甚惡。周政歎無氷。下屋民無甔。窮山賊有棚。廟謨侔首鼠。士類劇營蠅。篤弼誰金礪。忠言欠木繩。聖朝機一失。孼虜釁終乘。寇棘方兼鎬。齊亡淄與澠。內人悲鳥竄。宮榻弔狐升。行殿瞻天極。春闈睹日昇。群生殲已盡。諸將秩空陞。臍噬嗟何及。腸摧痛不勝。湖畿師漸老。關海禍相仍。撥亂力綿薄。蹈危心戰兢。蜂屯恣殺掠。豕突勢驕矜。逃難爭重趼。勤王費屢徵。空拳當戟鎩。香餌闕金繒。援救無韓趙。孤危似莒鄫。吾儕任跋涉。幾度越崚嶒。冒險衣裘弊。逃虛涕泗凝。星還虧夕饌。露宿困晨興。蹤迹長嫌淺。官銜却怕稱。輿臺從爾汝。僮僕戒揚你。野菓飢腸惱。村醪醉步僜。緣崖看峍屼。歷澗聽磞砯。深幾携兒厲。高猶負老登。楊山三夏葛。麻店九秋燈。顏貌留塵垢。行裝任屩簦。扶藜辭款段。藉草替氈㲪。林僻防蛇蝎。糧空罄𪚥㽅。寺逢新造佛。經識舊名楞。帶爲鄕愁緩。衣因夜坐稜。高飛羨野鳥。塵累愧山僧。萬死丹心耿。孤臣白髮鬙。風塵播越後。魚水感懷增。生返皆恩眷。天心孰愛憎。書筵名忽忝。盛事見何曾。龍衮要施繡。鴻冥肯避矰。直廬關獸鑰。淸漢夢魚罾。旅泊淹戎幕。幽居憶夏橧。身隨萬馬殿。迹下五雲層。排悶資吟詠。開懷荷友朋。卜隣迎浙客。僦舍傍官堋。樓喚千年鶴。溟看萬里鵬。明經慙夏勝。曲學戒孫弘。禽倦思投樾。駑疲欲謝鞃。絶裾痛溫嶠。同被戀姜肱。燈影宵懸炯。蟲飛曉聒薨。浮沈君不屑。蹇拙我無能。黃嬭騷場伴。靑蚨酒肆騰。自慙聯璧瓦。頗類間齊滕。羈枕迷歸計。家書啓遠縢。藥畦閑白柄。道訣束靑㬺。民餒悲庚癸。禾枯愍蠈螣。舊遊擡病眼。往事倚枯藤。華語飜方譯。唐詩懶手謄。消中長困睡。渴肺但沈𪚥。每歎吾衰久。誰言得福恒。事懲前轍覆。政戒大絃揯。匡復時將泰。旋歸月幾緪。家無四壁立。門絶尺童譍。舊址淸灰燼。新宮起椓陾。從今慶再造。莫慮杞天崩。徵</text>
<title>諫官上時弊疏。答敎哀痛優奬。卽命陞秩。喜而口占。</title>,<text>十行哀痛下溫綸。御筆親增諫議班。仗下鵷鸞爭鼓氣。草間豪傑盡彈冠。宣光聖哲中興業。竹帛馨香後代看。忍死到今觀盛事。從玆不仕可歸山。</text>
<title>次梁苑俠客行。贈態相公飛夢。</title>,<text>大梁有客態氏子。睨視王侯高不事。白罽袍光照雲海。落日買醉金陵市。藏名屠釣觀世變。倚馬橫鞭過沙苑。長吟梁甫不適意。海內英豪願一見。平生未嘗色喜怒。千金一擲誰復顧。徘徊天下孰知君。肉眼擧是悠悠人。</text>
<title>送鄭相公季懷還赤壁</title>,<text>荊山矗矗鎭南紀。北當中原淸淑氣。應有魁梧碩士生。其間鄭君鄭君無。乃是蕭然霞想不受塵。眉宇炯炯秋江水。自言平生好幽隱。五嶽尋仙不知遠。手中飄然三尺藤。足迹踏遍天下半。西登太華窮落雁。直泝河源窺日觀。時邀紫陽仙。屢讀碧玉篇。夜掃石上月。獨倚秋霞眠。翺翔萬物外。瞥然二十年。琴心三疊未就道。手抄仙經不知老。靑囊道帙人莫識。三湘七澤恣探討。忽然東來六千里。要觀瀛海尋蓬島。蓬島何茫茫。風波浩無梁。六鼇頂折三山流。頑蛟怒鰐何橫張。仙人不可見。悵望空心傷。徘徊海隅無與語。閑似浮雲且西去。我初見君行伍中。異地神交心便許。談空覈玄霜雪飛。風雨連床吐情緖。今朝來謂曰。明日當相別。袖持一首詩。明我長相憶。是時積雨霽。滿懷淸川月。離愁撩亂不可寫。後會茫茫更凄絶。我言男兒生一世。斯文一氣應默契。肝膽地不隔。莫恨華夷界。人生會有逢。聚散焉能窮。我亦有四方志。安能鬱鬱老死窮海中。便欲騎靑牛。出關去跨汗漫遊。鴻濛揮手弄紫海。會見蟠桃實熟三千載。南遊太白倘可期。碧雲桂樹須相待。</text>
<title>秋夜讀書口占 二首</title>,<text>每向南江憶弊廬。歲寒歸計負樵漁。燈前目力依然在。堪了山房萬卷書。</text>
<title>秋夜讀書口占 二首 其二</title>,<text>月色蟲聲伴客愁。枕邊歸夢落滄洲。朝來雁背西風急。涼雨荒城又一秋。</text>
<title>雨夜。與李而遠小酌口呼。</title>,<text>簾外疏疏雨。燈前滿滿杯。那堪羈思苦。況是故人來。絶壑秋聲遠。寒城暮柝哀。兵戈歸路暗。關塞歲年催。</text>
<title>淸川江。待舟久坐。</title>,<text>蘋花雨過香濕衣。落日茫茫下沙渚。山腰黑雲拖雨來。晩風吹過前江去。</text>
<title>八月十五夜。與都監諸公及四五太守。會達川橋上玩月。二首。橋在定州東五里許。</title>,<text>十里河橋秋漲深。使君開席此同臨。淸光不負今宵月。狂興都非舊日心。且把酒杯酬勝節。強排詩律慰煩襟。茫茫關塞迷歸夢。故國回頭淚不禁。</text>
<title>八月十五夜。與都監諸公及四五太守。會達川橋上玩月。二首。橋在定州東五里許。 其二</title>,<text>擾擾兵戈日着忙。不知時節已秋涼。無端一餉湖鄕興。豆煮畦靑蟹劈黃。</text>
<title>雲興途中。次思叔韻。</title>,<text>秋懷寥落鬢毛殘。半日淸歡亦一難。歸夢幾多迷塞路。暮雲何處望鄕山。事當快意須回首。詩到雄鋒每汗顏。剩買一區湖外宅。野琴村酒老其間。</text>
<title>東林城呼韻 廢城在村畔道傍</title>,<text>落日東林道。垂鞭數驛程。寒煙屯古戍。獨鳥下荒城。萬壑藏秋籟。孤村繞水聲。茫茫興廢事。今古一傷情。</text>
<title>到車輦村。遇呂相公永明。携酒話穩。呂出一詩。次韻贈之。</title>,<text>君如鸞鶴氣蕭森。醉後自歌梁甫吟。骯髒塵中不適意。徘徊宇內誰知音。請纓非爲功名志。殺賊少酬男子心。世事蹉跎歲月暮。把杯一笑秋江深。</text>
<title>到車輦村。遇呂相公永明。携酒話穩。呂出一詩。次韻贈之。 原韻 呂永明</title>,<text>學士雙臨玉節森。傾樽爲我索長吟。龍光豹韜杯中業。流水高山座上音。周召幾年君入夢。孔顏千古我知心。儒風豈爲封疆限。文物從來意氣深。</text>
<title>經略與巡按登統軍亭設宴。呼吾等與語。罷出後口占。</title>,<text>錦幄橫秋倚半霄。閑亭風物此時饒。浮雲直北胡山壯。落日迤西漢塞遙。沙觜斷霞和落雁。海門孤棹帶歸潮。岳陽黃鶴誰高下。題品今應得細料。</text>
<title>和王通判，鄭策士留別詩。二首。</title>,<text>海外重看吾道東。微言幾荷闡群蒙。于今盛事三韓肇。自古斯文一氣同。白首校書慙畫虎。靑萍增價忝登龍。靈篇頓悟齊心訣。喚起平生睡夢中。</text>
<title>和王通判，鄭策士留別詩。二首。 其二</title>,<text>天涯物色重陽節。塞外風霜萬死餘。衰鬢更堪驚落帽。淸樽其奈惜分裾。塵橫星嶺兵戈暗。秋晩遼河草樹疏。千里心肝地不隔。一封休惜過關書。</text>
<title>和王通判，鄭策士留別詩。二首。 留別李翰林月沙二首 惠泉王君榮</title>,<text>三韓千載衍箕疇。軍旅猶然俎豆求。禮樂人情非異代。干戈風浪却同舟。傳經愧我聲名薄。重道多君意氣投。夢曉函關解相識。靑牛應不負東遊。</text>
<title>和王通判，鄭策士留別詩。二首。 留別李翰林月沙二首 惠泉王君榮 其二</title>,<text>最愛箕封幾儁賢。徘徊逆旅坐譚玄。天人感應心機活。道器流傳行業堅。謾說忘言絶妙奧。須知得意有眞詮。黃花滿眼相思淚。別後休敎魚雁邅。</text>
<title>和王通判，鄭策士留別詩。二首。 俚語留別月沙先生大雅。楚赤壁山人鄭珍</title>,<text>殊方相見卽相親。握手論心意自眞。亂後衣冠偏寂寞。愁來雲物摠傷神。含杯月照鄕關渺。說劍風生瀛海濱。幸遇延平探理窟。那堪遽別走風塵。</text>
<title>次李實之韻 二首</title>,<text>懸燈悄悄聽鳴螿。病眼無眠夜苦長。歸夢幾圓關外月。閑愁先着鬢邊霜。二年兵甲乾坤破。萬里江湖鴻雁忙。世味秪今思爛熟。餘生吾已傍滄浪。</text>
<title>次李實之韻 二首 其二</title>,<text>往事回頭辛卯年。金鑾同直對床眠。宮壼夜醉花甎月。彤管朝趨寶篆煙。北塞風霜消息苦。南鄕雲樹夢魂牽。榮華憔悴那堪說。地覆天飜摠杳然。</text>
<title>到戊辰臺口占。寄李叔推。叔推時在价川</title>,<text>一夜官齋話。長亭又獨回。淸秋癸巳歲。落日戊辰臺。兵甲書生老。關河歲月催。登臨今古恨。愴別更徘徊。</text>
<title>次降仙樓韻 七首</title>,<text>十二峯巒繞一川。孤樓縹緲引群仙。蓬萊不是難尋處。底事塵中三十年。</text>
<title>次降仙樓韻 七首 其二</title>,<text>丹訣無緣問稚川。不知人世有神仙。倘無今夜樓中宿。幾誤浮生此百年。</text>
<title>次降仙樓韻 七首 其三</title>,<text>巫山明月浸長川。鶴背泠風送羽仙。當日樓前吹笛過。蒼梧朝暮幾千年。</text>
<title>次降仙樓韻 七首 其四</title>,<text>樓前秋漲倒平川。夜半波聲撼洞仙。孤倚曲欄星月淡。不知身世是何年。</text>
<title>次降仙樓韻 七首 其五</title>,<text>每歎流光疾逝川。丹砂無計學飛仙。如今一覺三生夢。不數人間甲子年。</text>
<title>次降仙樓韻 七首 其六</title>,<text>月滿高樓水滿川。胸襟淸澈箇眞仙。欹紗朗嘯無餘事。始覺前非廿九年。</text>
<title>次降仙樓韻 七首 其七</title>,<text>關西形勝說成川。樓觀繁華是降仙。擧目山河渾昔日。登臨不似太平年。</text>
<title>博川官舍。暫秣馬。主倅不在。適遇洪仲瑞少話而別。用板上韻。贈仲瑞。</title>,<text>旅館何寥落。秋聲起遠林。枯荷半塘靜。衰菊一庭深。報國無長策。排愁有短吟。逢君復回棹。邂逅是山陰。</text>
<title>次思叔韻 二首</title>,<text>俯仰山高而水深。英雄幾箇此銷沈。一生酒聖陶彭澤。千載詩豪李翰林。侯王將相非吾事。日月星辰照此心。不寐三更看北斗。欲將春酒與之斟。</text>
<title>次思叔韻 二首 其二</title>,<text>長夏西州草木深。水鄕霾雨共沈沈。潭龍睡起雲噓壁。山鬼歸來月隱林。萬里江湖騷客淚。一身憂樂老臣心。王事未報收南嶺。且把澆愁酒細斟。</text>
<title>龍灣大雪後。書茅亭壁五首。錄上弼雲相公。</title>,<text>塞垣寒日下平沙。暮雪蕭蕭已滿蓑。羃地頑雲凝不捲。漫天狂絮浩無涯。輕飄卷裏添詩興。巧上簪端作鬢華。却怕銀河氷便合。九霄迢遞阻星槎。</text>
<title>龍灣大雪後。書茅亭壁五首。錄上弼雲相公。 其二</title>,<text>天工作意發陰機。幻出繁華辦一奇。却見盈虛消息處。還如開闢混濛時。可憐窮海魚龍冷。休歎空林鳥雀飢。湯餠地爐消永夜。十分佳事更新詩。</text>
<title>龍灣大雪後。書茅亭壁五首。錄上弼雲相公。 其三</title>,<text>應是崑岡玉石焚。瓊灰瑤燼滿乾坤。飄零似趁梅花約。輕薄還欺柳絮魂。半夜奇功收蔡窟。一篇新製憶梁園。山陰載酒堪乘興。寧學袁安但閉門。</text>
<title>龍灣大雪後。書茅亭壁五首。錄上弼雲相公。 其四</title>,<text>幻盡塵區作別區。玲瓏珠樹耀淸都。驅除雲日埋光彩。粧點河山入畫圖。馬耳雙尖看突兀。羊腸千曲失崎嶇。胸中洗盡三生累。瑩徹靈臺一點無。</text>
<title>龍灣大雪後。書茅亭壁五首。錄上弼雲相公。 其五</title>,<text>淸齋孤坐凍生甁。靜夜寒聲入小屛。不怕嚴威欺病骨。且欣疏響愜幽聽。燈明半壁詩初就。脚冷重衾夢易醒。白戰千秋傳勝事。高風堪繼聚星亭。</text>
<title>龍灣大雪後。書茅亭壁五首。錄上弼雲相公。 次韻 弼雲</title>,<text>河上飢烏噪晩沙。黃雲和雪凍魚蓑。陰山夜獵迷千騎。渤海糧帆滯一涯。萬里客驚關外夢。九分頭白鬢邊華。東湖久負叉魚會。那得敲氷手刺槎。</text>
<title>龍灣大雪後。書茅亭壁五首。錄上弼雲相公。 次韻 弼雲 其2</title>,<text>群帝譁譁弄祕機。更敎明月鬪淸奇。眞遊剡曲無回棹。神武淮西想得時。宿鵲附簷能警夜。凍鴟蹲樹或呼飢。客中情景俱殊絶。未可無君五首詩。</text>
<title>龍灣大雪後。書茅亭壁五首。錄上弼雲相公。 次韻 弼雲 其3</title>,<text>剛腸憂世劇如焚。夜起狂呼徹厚坤。故遣氷花除熱惱。且將瓊蕊洗詩魂。蝗應入地先呈瑞。絮欲漫天忽滿園。却憶舊山深竹裏。木爐煨栗晝關門。</text>
<title>龍灣大雪後。書茅亭壁五首。錄上弼雲相公。 次韻 弼雲 其4</title>,<text>西隴才名振八區。一時詞賦擅三都。閑酬對景尋詩債。誰畫憑欄詠雪圖。古戍獵歸寒栗烈。長河氷白路崎嶇。雲牋調我袁安臥。試問山陰興有無。</text>
<title>龍灣大雪後。書茅亭壁五首。錄上弼雲相公。 次韻 弼雲 其5</title>,<text>羔兒誰薦鬱金甁。老眼無眠倚曲屛。愁向旅窓閑裏苦。雪從枯木夜深聽。淸詩帶爽來投暗。仙韻生氷可喚醒。從此薊門千里路。百篇隨處賁郵亭。</text>
<title>冬至日有感。錄上弼雲相公。兼示海月公。二首。海月。書狀號也。</title>,<text>西來倏忽過三旬。節序偏催老病身。客路有期長計日。羈懷無限又逢辰。窓間新旭初添萼。雪裏寒柯已待春。遙望紫宸天北極。孤城落日更沾巾。</text>
<title>冬至日有感。錄上弼雲相公。兼示海月公。二首。海月。書狀號也。 其二</title>,<text>曾於羲易見天心。奧義重看首尾吟。日轉卯南回淑景。陽生子半破窮陰。亨嘉已占乾坤泰。衰病還驚歲月侵。靑瑣賀班身獨遠。白頭愁絶暮江潯。</text>
<title>冬至日有感。錄上弼雲相公。兼示海月公。二首。海月。書狀號也。 次韻 海月</title>,<text>一年三百五餘旬。千里長爲馬上身。絶域更逢南至日。危樓還屬北望辰。命歸破竹胡天霽。陽發吹葭漢塞春。新數中興今日始。莫將風景浪沾巾。</text>
<title>冬至日有感。錄上弼雲相公。兼示海月公。二首。海月。書狀號也。 次韻 海月 其二</title>,<text>歲暮空驚烈士心。漫將東武費長吟。君臣痛未明三虎。天地心先捲九陰。已兆陽春看雪盡。不應黃道被雲侵。丁寧竣事東還日。簫鼓來迎鴨水潯。</text>
<title>宣傳官之來。月汀老先生遠寄瓊什。詩以鳴謝。</title>,<text>寥落孤城倚夕曛。忽看宣使自天門。淸詩帶雪來寒塞。羈夢先春返故園。此日文章傾後輩。當時名姓動中原。華人定問公安否。擬把瓊篇與討論。</text>
<title>次龍灣通判茅亭韻</title>,<text>往跡重遊今六年。小亭新構只三椽。平臨漢塞層氷外。遠挹胡山落照邊。萬里萍蓬長客路。一尊風雪又離筵。浮生聚散眞難料。舊館還逢舊主賢。</text>
<title>次海月志喜韻 二首</title>,<text>擁衾牢睡到無何。忽見瓊瑤入袖多。老眼尙堪看細字。殘燈猶許伴沈痾。愁邊得句吟還苦。夢裏歸家路更賖。佳會久違良夜醉。人間萬事巧成魔。</text>
<title>次海月志喜韻 二首 其二</title>,<text>聞道官軍鏟賊營。更傳窮海斬長鯨。山河萬里煙塵霽。宮闕千秋日月明。病裏不禁開戶坐。喜深還自遶床行。自憐塞外猶淹泊。空想鵷班獻賀聲。</text>
<title>又成喜捷一首。奉弼雲，海月兩案。</title>,<text>昨夜旄頭殞泰階。纔聞兇孼戮蒿街。波恬銅柱提封遠。日繞金莖氣象佳。靑春已作還鄕伴。白首差寬去國懷。殘病祗今猶覺健。剩將文字頌平淮。</text>
<title>又成喜捷一首。奉弼雲，海月兩案。 次韻 弼雲</title>,<text>干戚休煩舞兩階。三軍騰氣溢天街。威加黨項恩兼服。碑勒燕然頌更佳。老膽輪囷頻斫案。喜心飜倒獨歌懷。東來諸將多才俊。借問誰先入蔡淮。</text>
<title>聞相公雪夜步往東樓。恨未同賞。錄上二首。</title>,<text>淸夜東樓白接䍦。風流惟許小僮知。征西幕裏無佳士。未見胡床嘯詠時。</text>
<title>聞相公雪夜步往東樓。恨未同賞。錄上二首。 其二</title>,<text>瀟灑山公白接䍦。閑情却怕俗人知。前江小雪初收夜。正是高樓獨立時。</text>
<title>次海月韻 二首</title>,<text>舊日恩情秪自誇。別來誰復理鉛華。當時添却眞眞障。六載重逢便喚爺。</text>
<title>次海月韻 二首 其二</title>,<text>休向花場語太誇。此來無復管繁華。少年名姓渾無記。愧殺頭銜喚老爺。</text>
<title>次海月韻 二首 原韻 海月</title>,<text>黑頭賢相事堪誇。更帶文星映副華。白首獨慙書狀老。龍灣今日聽呼爺。</text>
<title>戲答海月</title>,<text>春心脈脈欲無媒。雪裏寒香未放梅。老子風情元不淺。隔墻休惜一枝來。</text>
<title>龍灣。遇金景擇。以聖節使回自北京。同宿一夜。旋別錄贈。</title>,<text>世路長行役。浮生半別離。纔成一夜話。又作隔年期。絶域淹旌日。孤槎出塞時。臨岐各惆悵。風雪古河湄。</text>
<title>過江口占 二首</title>,<text>城頭氷雪塞長河。關樹依依看漸賖。每說幷州爲客苦。如今回望似吾家。</text>
<title>過江口占 二首 其二</title>,<text>津亭草草罷行筵。日暮官僮拜馬前。不是恩情難別處。臨岐自覺意悽然。</text>
<title>乾河道中</title>,<text>早發乾河路。垂鞭問驛亭。歸雲屯古戍。宿鷺護寒汀。城角吟遼月。江槎泛漢星。溪山渾髣髴。觸眼似曾經。</text>
<title>鳳凰山 二首○山有東明王舊城</title>,<text>伊昔句麗祖。於玆作邑畿。地靈眞間世。天險設重圍。鳳去山空在。城遷石自巍。</text>
<title>鳳凰山 二首○山有東明王舊城 其二</title>,<text>茫茫興廢跡。今古一沾衣。朝日玲瓏照澗氷。銀河遙掛白雲層。緣何一把長房杖。千仞峯巒取次登。</text>
<title>次松鶻山韻</title>,<text>旅情詩思集毫端。頭上雲山倚馬看。焉得幷州千斛酒。一杯相屬破輕寒。</text>
<title>次二渡村韻</title>,<text>千株衰柳密藏村。樹裏人家但聞言。殘雪疏籬渾似畫。却疑迷路入桃源。</text>
<title>次小寒日過鎭夷堡韻 二首</title>,<text>寒磧茫茫草樹荒。朔雲埋日暗沙場。如今燕塞無傳箭。從古齊疆絶採桑。高枕三邊閑鼓角。長城萬里壯關防。皇恩遍作春風暖。休怕征途有雪霜。</text>
<title>次小寒日過鎭夷堡韻 二首 其二</title>,<text>聖朝聲敎際窮荒。村落多依古戰場。絶塞盡敎開細柳。雄圖終是戒苞桑。秪今南海初傳捷。從此西關可撤防。努力玆行須及早。莫愁辛苦飽風霜。</text>
<title>斗嶺之上。曉霜作花。馬上口號。二首。</title>,<text>關樹縈霜幻作花。白於飛絮嫩於霞。恰似洛陽三月暮。杏園千樹競繁華。</text>
<title>斗嶺之上。曉霜作花。馬上口號。二首。 其二</title>,<text>爛熳春光也未闌。瓊瑤千斛映孱顏。若非珠樹淸都境。定是龍眠畫裏看。</text>
<title>次龍臺途中韻</title>,<text>歸日應花發。征途只雪飄。身隨斷蓬轉。夢逐片雲遙。古戍烽連薊。雄關地接遼。王師新報捷。功數漢嫖姚。</text>
<title>次將軍廟韻</title>,<text>聖帝于今奠海東。精兵鐵騎四隅空。彈冠競上平戎策。杖劍爭輸救趙功。燕市少年袍映雪。幽州壯士氣干虹。將軍底事空祠裏。獨立荒山一塔風。</text>
<title>次靑石嶺韻</title>,<text>峽裏風雲接地陰。石梯凝雪洞門深。天開翠壁扶元氣。鬼鑿層巖費巧心。自古關中稱險阻。從來塞上說湯金。方知世路崎嶇處。倚馬孤吟到日沈。</text>
<title>次連山關記事韻</title>,<text>往者十四五。早有男兒志。三冬足文史。下筆盈萬紙。沈潛翰墨場。俗累都擺棄。緬懷作者風。頗窮昔人意。出入古墳典。諸家與百氏。縱未臻閫奧。一一皆默誌。相如竟類徘。子雲空識字。脫略少時輩。恥作名流二。中歲落名臼。汩沒遂至此。一官成齷齪。抱病還鄕里。放歌聊自遣。田園樂幽致。生活冷秀才。人生適意耳。夙志竟未遂。介介獨惡是。空追學詩訓。莫效趨庭鯉。風塵偶羈宦。更覺頹齡邇。舊業日荒蕪。陳篇渾不記。跡謝筆硯間。魂驚戎馬地。無根必易涸。有似潢潦水。試作不平鳴。無異徘優戲。已矣吾衰甚。請竢後君子。</text>
<title>伏蒙惠詩。譏我苦吟。仍敎以靜坐安心之訣。銀鉤瓊什。俱使人珍玩。謹用來韻。仰溷台覽。三首。</title>,<text>見敎安心法。眞知與病宜。羈愁不自遣。非是愛吟詩。</text>
<title>伏蒙惠詩。譏我苦吟。仍敎以靜坐安心之訣。銀鉤瓊什。俱使人珍玩。謹用來韻。仰溷台覽。三首。 其二</title>,<text>詩從靜處得。靜却與詩宜。自有詩中靜。寧休靜裏詩。</text>
<title>伏蒙惠詩。譏我苦吟。仍敎以靜坐安心之訣。銀鉤瓊什。俱使人珍玩。謹用來韻。仰溷台覽。三首。 其三</title>,<text>斗屋廚煙足。蒲團午睡宜。誰將靑李帖。還寫謫仙詩。</text>
<title>伏蒙惠詩。譏我苦吟。仍敎以靜坐安心之訣。銀鉤瓊什。俱使人珍玩。謹用來韻。仰溷台覽。三首。 原韻 弼雲</title>,<text>萬里行多病。醫治百不宜。安心有上藥。靜坐廢吟詩。</text>
<title>次過遼東韻</title>,<text>控帶山河節鎭雄。地蟠西北作要衝。參差粉堞重霄外。縹緲珠樓一望中。千里壯遊眞附驥。百年佳會忝登龍。漢家飛將新亡陣。誰向天山早掛弓。</text>
<title>次駐蹕山韻 四首</title>,<text>朝山拱揖似群龍。老石猶留駐蹕蹤。千載比肩惟漢武。秦皇秪是謾東封。</text>
<title>次駐蹕山韻 四首 其二</title>,<text>志阨中州駕八龍。一年荒塞謾勞蹤。當時魏鑑稱遺直。到此何無諫一封。</text>
<title>次駐蹕山韻 四首 其三</title>,<text>叱咤雷霆鞭老龍。縱云勞費亦豪蹤。何知席卷全隋業。却挫彈丸一小封。</text>
<title>次駐蹕山韻 四首 其四</title>,<text>凌煙諸將摠從龍。千載風雲想舊蹤。此地不緣天挽駐。六師應是遍箕封。</text>
<title>次臘日過海州衛韻</title>,<text>樓上當壚女。蓮花金步搖。丹靑蘇小宅。佳麗大堤橋。地擅燕齊勝。商通福蓋饒。憑誰典美酒。一醉判今朝。</text>
<title>臘日風亂。怯寒不出。獨坐口占。二首。</title>,<text>一年餘日苦無多。氷雪全消臘又過。莫怕夜風猶作惡。岸頭楊柳已春華。</text>
<title>臘日風亂。怯寒不出。獨坐口占。二首。 其二</title>,<text>蕭索佳辰沒一杯。光陰無奈鬢邊催。長風萬里從南嶺。定帶梅花消息來。</text>
<title>次弼雲途中風雪韻 二首</title>,<text>顚風狂雪互誇矜。浩蕩乾坤一色凝。凍日漏雲生眼纈。寒澌浮頰作衣稜。珠筵匝地瓊塵散。銀漢飜空玉浪騰。正好平原看縱獵。輕裘快馬踏層氷。</text>
<title>次弼雲途中風雪韻 二首 其二</title>,<text>萬逕千村盡寂寥。一區風色更蕭蕭。聲酣瀚海聞猶怕。氣接陰山望轉遙。松似瞿曇埋短髮。柳爲飛燕舞纖腰。箇中着我騎驢客。寒聳吟肩渡小橋。</text>
<title>是日。余亦因病坐車。相公譏辱不已。車適駕以靑牛。因用其韻。先自詑以自解。</title>,<text>車上行窩深沒頭。擁裘堅坐穩如舟。紫氣若逢關令問。爲言人有駕靑牛。</text>
<title>是日。余亦因病坐車。相公譏辱不已。車適駕以靑牛。因用其韻。先自詑以自解。 原韻 弼雲</title>,<text>齒牙相戰更搖頭。強道乘車穩似舟。滿路豈知人在內。兒童爭訝糞田牛。</text>
<title>次天妃祠韻</title>,<text>聞說仙祠面水陽。玄靈陰騭鎭玆鄕。渚蘋客薦香登俎。霞液天供翠溢觴。湘浦夜深瑤瑟遠。緱山月出鳳笙長。自憐病負尋眞會。倘許歸途一放狂。</text>
<title>次沙嶺記事。再疊前韻。</title>,<text>歸心日夜憶咸陽。幽夢依然返故鄕。白石晴莎前面目。竹爐花嶼舊壺觴。關河渺渺音書斷。離別茫茫歲月長。且把新詩酬役債。一尊呼起興顚狂。</text>
<title>次海月高平野韻 六言</title>,<text>渺渺風沙不盡。茫茫雲海無邊。何由剗却閭嶽。快見西南遠天。</text>
<title>次海月高平野韻 六言 原韻 海月</title>,<text>白日疑生樹杪。長風欲斷城邊。胸中呑幾雲夢。目下空一胡天。</text>
<title>次海月高平野韻 六言 次韻 弼雲</title>,<text>北極眞成盡處。南溟定是窮邊。恨無萬尺長袖。獨舞斜陽遠天。</text>
<title>鶴野途中 二首</title>,<text>遠山如抹樹如浮。納納乾坤盡一眸。怳似洞庭秋水滿。輕舟明月泛中流。</text>
<title>鶴野途中 二首 其二</title>,<text>茫茫長野此身孤。落日蹇驢似畫圖。便欲揚鞭窮眼力。經遊南國遍西湖。</text>
<title>敬次弼雲韻</title>,<text>桂花虀冷春醪美。盧橘霜枝入袖香。縱使文園長抱渴。一言猶可破膏肓。</text>
<title>敬次弼雲韻 原韻 弼雲</title>,<text>通官解道中華勝。秋露盈觴小橘香。鮑老不禁開一笑。書生口業本膏肓。</text>
<title>敬次弼雲韻 次韻 海月</title>,<text>北地眞靑白玉碗。南京美酒鬱金香。安得聞來不開口。平生一渴在膏肓。</text>
<title>次守歲前四日過廣寧韻 二首</title>,<text>鼓角喧喧車騎紛。雄藩控扼四夷聞。金城粉堞圍關月。玉帳牙旗入塞雲。嗣子琱弓新握節。上公麟閣早開勳。朝來逐虜陰山外。獨領貔貅十萬軍。</text>
<title>次守歲前四日過廣寧韻 二首 其二</title>,<text>月壓層城暮柝嚴。邊風吹雪颭靑帘。香車縹緲春雲暖。蛾黛玲瓏半月纖。處處彩花紅映市。家家銀勝翠橫簷。將軍獵罷歸來晩。十里粧樓盡捲簾。</text>
<title>昨夜夢入銀臺。參侍黼座。似若有賀禮。命於御前草制。有若赦文然者。甚是吉夢。覺來。龍顏玉音。森然在耳目。魂骨懍然。感而記事。二首。</title>,<text>夢入銀臺侍紫宸。親承天語草絲綸。覺來衣袖仙香濕。猶是遼西一旅人。</text>
<title>昨夜夢入銀臺。參侍黼座。似若有賀禮。命於御前草制。有若赦文然者。甚是吉夢。覺來。龍顏玉音。森然在耳目。魂骨懍然。感而記事。二首。 其二</title>,<text>紫禁煙花擁賀班。分明喜色動龍顏。一聲刁斗驚孤枕。星漢迢迢月下山。</text>
<title>昨夜夢入銀臺。參侍黼座。似若有賀禮。命於御前草制。有若赦文然者。甚是吉夢。覺來。龍顏玉音。森然在耳目。魂骨懍然。感而記事。二首。 次韻 弼雲</title>,<text>十二瓊樓禮玉宸。芝函一一盡溫綸。蘧然定識盤山我。怳惚猶疑紫殿人。</text>
<title>昨夜夢入銀臺。參侍黼座。似若有賀禮。命於御前草制。有若赦文然者。甚是吉夢。覺來。龍顏玉音。森然在耳目。魂骨懍然。感而記事。二首。 次韻 弼雲 其二</title>,<text>重修簪履點朝班。草制才高不強顏。孤夢亦憐心戀主。曉隨蝴蝶度千山。</text>
<title>遊西嶽廟 幷序</title>,<text>巫閭之山何壯哉。萬朶芙蓉揷晴昊。東蟠滄海界華夷。北注陰沙鎭荒隩。專雄坎維配玄冥。擺弄陰機排老媼。靈宮丹碧照山腰。玉塔珠燈窮佛寶。殿門高開洞庭野。霞光遠挹蓬萊島。我來山下日初斜。玉立千峯雲淨掃。擡頭快見眞面目。感通不待潛心禱。天台四萬八千丈。對此應須愁欲倒。庭邊松老不知年。翠蓋成行夾神道。豐碑欹側字半訛。苔蘚荒涼不可考。森然自覺魂骨爽。菲薄何由薦蘋藻。樓前有亭石爲層。乍倚危巖滌煩惱。前臨長野杳無邊。海色天光同浩浩。水闊蒼梧波影浸。日暈扶桑曙色早。還如開闢混沌初。萬象鴻濛始天造。地靈光嶽鍾豪英。天府雄藩拱襟抱。鐘鳴鼎食簇樓臺。棋布星羅壯城堡。心隨望眼極天外。怳御泠風遊太灝。飄然窮海一畸人。半世風塵頭已皓。桃源緬思久迷津。壯遊如今諧夙好。仙區幸寤石上夢。一丘煙霞願終老。歸時擬把費公藤。萬岫春風採瑤草。</text>
<title>次除夕韻</title>,<text>殘臘愁中盡。新春雪裏還。今宵又作客。何日是歸山。古店棲初定。孤燈夢不安。屠蘇推後飮。無復少年歡。</text>
<title>次西嶽廟韻</title>,<text>古廟依巖僻。長郊望眼平。石欄雕翠鳳。珠殿錯金星。浦月當樓滿。山嵐入戶晴。蕭然忘去路。獨倚會仙亭。</text>
<title>次關王廟韻</title>,<text>才賦豪雄命賦奇。天時其奈與心違。英風萬古孤墳在。壯志平生一劍知。畢竟功名歸豎子。當時吳魏視嬰兒。江淮不盡傾遺憤。祠廟猶能讋九夷。</text>
<title>次紅螺山韻</title>,<text>自從泥馬渡黃河。膻羯腥風久染華。千載聖人今有作。一區荒峽欲如何。昭回日月皆文物。埋沒煙霞葬綺羅。興廢由來眞夢耳。忍將陳迹問山阿。</text>
<title>沙河途中。別冬至使鄭時晦還朝。</title>,<text>衮衮相逢河上槎。去來分手各天涯。容顏共對燈前夢。時序俱添鏡裏華。岐路他鄕同是客。離情此日我偏多。憑將一掬思君淚。灑向東風漢水波。</text>
<title>貞女祠。用西嶽廟韻。</title>,<text>秦皇虎視雄。飛劍決蒼昊。金城萬里分華夷。西截河源東海隩。丁徒板鍤動天下。鑿山塡壑驚神媼。許家娘子范家婦。妙歲芳心玉自寶。一自郞君役遼城。消息茫茫隔海島。庭前苔沒去時迹。落葉秋風寒不掃。關山明月照孤帷。獨下寒階再拜禱。蓬飄愁鬢錦字殘。繡機粧奩半傾倒。香燈明滅夜如水。孤夢屢失漁陽道。寒衣裁罷寄無人。遠別高堂白髮考。尋君千里欲有贈。采采盈筐澗邊藻。邊城白骨亂如麻。欲問存亡轉愁惱。尋君不見眼爲枯。淚落滄波添浩浩。誤信當時來有期。更悔今朝尋不早。貞心惟有化爲石。石上新祠誰創造。芳姿烈烈帶愁容。宛似逢人說懷抱。客來千載挹淸風。倦騎初回關外堡。高亭翼然瞰扶桑。海色蒼茫一氣灝。潮聲咽遺恨。寒月邊城皓。跡遠感事奇。神淸覺境好。心與石不轉。名與石不老。英靈死不死。君不見昭君塚上草。</text>
<title>立春日。聞擒政成。喜而口占。</title>,<text>已喜今年吉語頻。復聞窮海戮脩鱗。東郊瑞旭迎蒼帝。北闕祥雲擁紫宸。佇看寬詔隨春下。從此偏邦與歲新。何日放歌歸舊隱。野琴村酒樂昌辰。</text>
<title>次長城韻</title>,<text>辦此當年事亦奇。秦人復使後人悲。璧遺滈水應前識。劍賜扶蘇奈不疑。威震五丁驅石日。禍成三戶揭竿時。須知仁壘眞天險。莫道金湯可制夷。</text>
<title>次山海關觀迎春韻</title>,<text>擁路繁花羯鼓催。香帷紅錦映千堆。爭新遊女晨粧靚。押隊優群法部開。日色乍臨旗影動。春華已趁曙光來。今朝定有吾鄕信。欲向東風問驛梅。</text>
<title>次弼雲望海亭韻 二首</title>,<text>長城萬里將窮處。波上巋然一小亭。身在九天雲霧裏。俯看南斗浸滄溟。</text>
<title>次弼雲望海亭韻 二首 其二</title>,<text>聞說秦皇東泛海。空留玉舃阜鄕亭。千載遺蹤今定是。石梁何日駕蓬溟。</text>
<title>次弼雲望海亭韻 二首 原韻 弼雲</title>,<text>東藩豪爽弼雲老。西路孤高望海亭。獨立蒼茫元氣上。遙瞻斗極復南溟。</text>
<title>次望海亭韻 二首</title>,<text>若木之東玄圃西。茫茫區宇望中迷。身浮雲海危難倚。思入風濤浩莫題。天外商帆通百越。島邊漁火見靑齊。寒山片石惟堪話。蛇蚓縱橫映璧奎。</text>
<title>次望海亭韻 二首 其二</title>,<text>鼇背三山海上來。千秋斷石古城隈。波飜砥柱飛晴雪。水落歸墟隱怒雷。夸父步窮應未到。童男船泛幾時廻。槎頭萬里東韓客。獨立斜陽眼一開。</text>
<title>淸節祠</title>,<text>西山明月照河陰。宇宙長懸一片心。萬古淸光如昨日。分留客子爽塵襟。</text>
<title>次萬柳莊韻</title>,<text>大夫亭子澗之陰。萬柳煙中一逕深。名閥簪纓傳四葉。華堂結構費千金。苔壇雪鎖尋眞夢。石洞雲含避世心。邂逅仙家停客袂。夕陽回首重開襟。</text>
<title>次永平府韻</title>,<text>天府名區屬太平。盧龍山勢拱燕京。關防萬里稱奇壯。勝敗千秋幾戰爭。花肆日高紅錦爛。酒樓香颭翠旗傾。地橋風洞多形勝。況是仁賢有舊城。</text>
<title>上元日寓榛店</title>,<text>經年爲客路漫漫。佳節參差馬上看。病骨逢春惟覺瘦。羈懷見月轉添酸。靑郊鬪草生新興。紫陌傳燈憶舊歡。流轉殊方亦堪慰。暗聞歌吹似長安。</text>
<title>途中口占</title>,<text>古店依西岸。河橋柳映灣。春生天外樹。日落馬前山。物色驚佳節。年華入病顏。羈愁無處寫。詩就不須刪。</text>
<title>寓橋頭小店。甚明淨適意。醉後信筆書懷。</title>,<text>暮投豐潤小城東。數椽茅齋橋水曲。白頭老翁閱人多。長揖門前能款客。圖書映壁繩床平。夕陽滿窓虛室白。蒲團靜對一炷香。便覺蕭然生意足。使我日日長若此。何用渠渠之廈屋。一杯高枕當還鄕。人生適意無南北。</text>
<title>寓橋頭小店。甚明淨適意。醉後信筆書懷。 次韻 弼雲</title>,<text>客中何事當還鄕。百方無由慰心曲。人生適意無異術。只願莫作離家客。強道隨處卽爲家。誤矣當時李太白。聞君一杯便高枕。映壁圖書興已足。若敎蘇婦喚卿卿。何異城東館洞屋。吁嗟不能縮地來。歸夢分明繞漢北。</text>
<title>正月十六夜。寓豐潤城下獨居。殊覺無聊。適會元 書狀字 來話小酌罷。仰見城樓。甚軒敞。仍與同登。從者五六人。持胡床挈酒壺以隨。于時月魄初滿。纖雲四捲。平臨遠野。煙樹䑃朧。海天一色。俯視城中。燈光燦爛。樓閣隱映。香塵匝地。歌鼓喧喧。火棚張戲。爭奇競巧。甚一壯觀。入夜人靜。月色尤好。叩劍互答。持杯相勸。怳然如馭泠風遊汗漫。雖南樓嘯詠。牛渚泛月。殆不過此。是足爲西遊第一勝跡。相公抱病。不敢同邀。欠事欠事。歸來。魂骨爽然。耿耿無寐。遂書爲長句。</title>,<text>微鐘欲動山下寺。陌上喧喧會燈夕。長空雲淨露氣淸。皓月流光天地白。輕裘步登城上樓。醉據胡床閑縱目。燈光遠近低復高。燦燦明星映樓閣。紛紛火戲散飛電。處處爆竹驚霹靂。長街如晝錦成堆。匝地香風擁珠箔。鮫裙花笄踏歌女。寶馬珠袍遊俠客。壚頭買醉壚下戲。三五爲群爭蹴踘。方看太平眞氣象。聖世民生同壽域。窮鄕小鋪亦如此。何況皇京之大陌。夜久人定歌吹歇。幻盡繁華都寂寞。中天月色轉淸明。水靜沙平萬籟息。䑃朧煙樹杳千里。銀海茫茫天一色。有似龍眠畫裏看。萬幅寒綃迷淡墨。身輕怳若入蟾宮。仰視銀河不盈尺。人間底處有蓬萊。不信弱水三千隔。泠然對斟玉壺酒。爽氣淸光同入腹。從者悲歌我亦詠。聲和天風上寥廓。仙遊縹緲不可再。恨無子猷同此樂。歸來玉露滿衣巾。不覺西山星斗落。</text>
<title>午憩眞武廟臺上口號</title>,<text>羸驂終日只昏眠。乍倚高臺便爽然。疏店獨依山下寺。晩炊閑傍石頭泉。春華浮野濃如海。樹色凝空杳似煙。且就薊門賖月色。百壺呼醉酒壚邊。</text>
<title>薊門煙樹</title>,<text>天圍野野接天。漠漠煙如樹。濛濛樹似煙。況是君山秋雨夜。濕雲寒竹暗湘川。</text>
<title>石假山 二首</title>,<text>何年巖骨浸滄江。好事愚公費力扛。鼇背三山玆第一。壺中九岳定難雙。劍門天鑿金牛路。石室雲迷玉女窓。試踏飛梯窺絶澗。杖頭先響足音跫。</text>
<title>石假山 二首 其二</title>,<text>蜀峽巫山面面開。層樓飛閣駕崔嵬。若非媧氏補天處。無乃長房縮地來。桂樹玲瓏生石磴。仙霞縹緲鎖瑤臺。歸時莫遣巖扉閉。應有劉郞再訪台。</text>
<title>早朝大明宮 二首</title>,<text>問夜如何起攬衣。玉河堤柳曙光微。星臨萬戶鐘初動。雪映千官露未晞。雉尾雲容深別殿。蓬萊春色鎖重闈。鯫生何幸沾恩澤。贏得天香滿袖歸。</text>
<title>早朝大明宮 二首 其二</title>,<text>紫禁玲瓏曙色闌。君王只在五雲間。靈虯乍輟壺頭箭。神象初移仗下班。金掌日高浮晩靄。玉樓春早掩輕寒。自怜無路通仙籍。退食蕭然獨閉關。</text>
<title>覽鏡自嘆 六首</title>,<text>鏡裏龍鍾一病夫。來從何處鶴同癯。平生政坐吟詩苦。却喜淸虛日在軀。</text>
<title>覽鏡自嘆 六首 其二</title>,<text>老形潦倒雪盈巓。陡覺歡悰減去年。已得檀公三十六。如今第一是歸田。</text>
<title>覽鏡自嘆 六首 其三</title>,<text>報國歸田兩不遂。老謀壯事嗟俱無。人生七十今強半。無聞焉斯已矣夫。</text>
<title>覽鏡自嘆 六首 其四</title>,<text>少年遊戲捷如飛。自負輕趫喜履危。如今筋力都無在。猶向兒群詑舊時。</text>
<title>覽鏡自嘆 六首 其五</title>,<text>風情不減心先倦。豪習猶存興已闌。焉得輸官作措大。且將皺面變韶顏。</text>
<title>覽鏡自嘆 六首 其六</title>,<text>世事思之已爛熟。功名亦在醉鄕中。好把江山錫茅土。策勳歸作月沙公。</text>
<title>次玉河館夜詠韻</title>,<text>玉宇分明數桂枝。廣寒迢遞殿陰移。淸光滿袖無相贈。夢近君王入鳳池。</text>
<title>次天壇寄憶韻</title>,<text>眞君夜下翠微宮。仙樂時傳鶴背風。瑤砌月明春寂寂。桂花開落綵雲中。</text>
<title>再用前韻。效宮詞二首。</title>,<text>搖蕩春風楊柳枝。畫樓西畔夕陽移。宮娃睡罷多情思。打起鴛鴦泛夕池。</text>
<title>再用前韻。效宮詞二首。 其二</title>,<text>輕輿夜度上陽宮。玉漏稀聞殿角風。煙鎖九霄春色靜。鳳簫聲在月明中。</text>
<title>次燕都篇韻 二首</title>,<text>樓臺撲地艦迷津。民物咸登壽域春。周道衣冠瞻濟濟。漢倉紅腐露陳陳。山川草木歸皇極。玉帛梯航共帝臣。昨夜東師新奏捷。德音頒慶下蒼旻。</text>
<title>次燕都篇韻 二首 其二</title>,<text>百二雄都屬太平。一千嘉運際河淸。三精竝曜開亨泰。萬物逢時荷發生。春靜露臺金狄掌。仗閑西苑羽林兵。昌朝正議登封事。玉牒何人頌聖明。</text>
<title>李禎慶以先來歸朝。寄龍灣諸公。二首。</title>,<text>古館寥寥掩板扉。不知時節已芳菲。如今却有歸期在。只怕歸時花已稀。</text>
<title>李禎慶以先來歸朝。寄龍灣諸公。二首。 其二</title>,<text>龍灣三月落花時。佳節悤悤去路遲。傳語春風莫相負。暫留光景待吾歸。</text>
<title>寄洞中諸公 二首</title>,<text>別後諸公安穩無。春來杖屨幾携壺。齊安園上看花會。倘憶西隣舊酒徒。</text>
<title>寄洞中諸公 二首 其二</title>,<text>泮水西頭白木扉。村園花柳正依依。燕山一夜還鄕夢。付與東韓驛使歸。</text>
<title>敬次弼雲東嶽廟詩韻</title>,<text>皇皇聖朝御洪圖。功軼唐虞德羲昊。囊包八荒會北極。宸居高拱燕山隩。城西有廟壯鎭岳。上祀天皇配地媼。靈宮珠壁錯月星。搜山倒海窮奇寶。香燈仙梵通御氣。綵雲祥霧連瓊島。雷公電師守管鑰。玉女明星備灑掃。有時天子回法駕。太乙玄籙玆焉禱。金繩玉檢闡祕訣。霞裳羽衣爭顚倒。中有不死丹丘生。帝號天師來問道。三生廣愛演冥福。寶曆千秋增壽考。巍碑歌頌勒聖功。楊馬雄辭騁文藻。靈風淸淨化群生。一洗萬有諸煩惱。尋眞有客自東韓。乍入玄關心便浩。瑤池寂寞西日晏。蓬山縹緲春光早。塵蹤何幸躡仙區。壯遊如今亦洪造。雕甍金榜切星漢。十洲雲霞入襟抱。巫閭西廟亦壯麗。比之於斯眞一堡。丹丘邀我入道觀。虛步飄然躡太灝。手把蓮花導我行。朱顏綠髮雲衫皓。靈丹頓悟萬劫緣。朗月金沙法界好。風塵回首謝時人。一杯瓊漿便忘老。他年倘遇謝元卿。相思爲寄金光草。</text>
<title>敬次弼雲東嶽廟詩韻 原韻 弼雲</title>,<text>藩邦叩心向天籲。願取讒人投有昊。君王心似光明燭。坐法宮中照四隩。遂令天下畎畝中。絶無窮夫與怨媼。況我累世篤忠貞。豈但輸琛與獻寶。所以天心一視我。不比海外諸小島。平分內藏赤子活。繼出神軍羶蟻掃。斯皆一誠徹九聰。豈容人力煩神禱。夫何讒舌巧如簧。福善悠悠理顚倒。潛將隻手掩葵誠。顯鼓流言亂至道。覆盆誰借日輝明。鬼態難將人理考。懷疏昔過黃龍府。西嶽神宮薦香藻。期將直道感靈貺。豈以淫辭激神惱。閭陽異夢銘在心。路上時時詠嘆浩。行行得近朝陽門。歇鞍更衣日尙早。門前有廟冠皇都。翼瓦飛簷出天造。前臺伍立碑沒雲。後庭分行樹連抱。廻思西嶽屈下風。有若雄城壓殘堡。道者六人心貌閑。仙衫遠挹蓬萊灝。翩翩白鶴整羽衣。頂凝丹砂毛雪皓。眞君高拱萬靈中。照壁長射圓光好。開門頂禮若有聞。精感人天天亦老。分外玄裳倘再逢。冥報唯當期結草。</text>
<title>燕館書懷。上弼雲相國。五十韻</title>,<text>皎皎瑤臺鶴。霜毛映紫霄。詩名傾鮑謝。閑想慕松喬。世業傳文彩。家聲繼珥貂。淸談驚濁世。苦節拱危朝。萬事雲無累。初心玉不雕。和光破崖岸。應俗任紛囂。碧海元難量。蒼松固後凋。霜蹄開道路。溟翮壯扶搖。衛士瞻司馬。輿人誦鄭僑。論兵見游刃。曳履想風標。遲暮爲郞署。艱危備幕僚。馬曹同拄笏。樞府幾聯鑣。國步猶丁否。讒鋒遽作妖。深文巧貝錦。醜詆辱宗祧。民命皆禽獸。宸衷正旰宵。縱云天未絶。將恐事難料。雅量膺台鼎。殷憂屬使軺。不才蒙奬拔。非據濫陞超。感激承恩日。蒼黃拜奏朝。只慙材力淺。敢憚道途遙。宸極塵氛暗。征衫雨雪瀌。晩炊依野店。晨秣傍山椒。八月槎通漢。千年鶴度遼。山河燕塞壯。佳麗薊門饒。勝賞添詩卷。繁愁借酒澆。罄歡寬禮數。牽興強招邀。意氣傾徐榻。班聯廁邴腰。棲依同雁侶。流轉似蓬飄。問俗驚王制。觀風採國謠。趨班金馬仗。待漏玉河橋。寬詔隨春下。窮陰見睍消。丹衷元皦皦。白日轉昭昭。虎豈三言惑。山寧衆喣漂。再看邦命造。堪慰聖心焦。義擧同存趙。仁恩但祝堯。豈惟伸汚衊。況是奠荒要。南海師初捷。兇渠首已梟。皇威方震暢。醜窟盡焚燒。偉績優平蔡。神功類格苗。轅門歌有杖。銅柱海無潮。佳氣橫金掌。煙花近斗杓。喜心難自定。歸意轉無聊。物色催愁鬢。年華變柳條。江湖春漠漠。關塞夢迢迢。行李悲淹泊。生涯向寂寥。摧殘櫪下馬。悲吼匣中刀。恢復時方泰。鹽梅鼎又調。病身寧紱冕。迂性合漁樵。自被塵籠役。長慙桂樹招。安危有公等。早晩理歸橈。</text>
<title>燕館書懷。上弼雲相國。五十韻 次韻 弼雲</title>,<text>朝著瞻佳士。鵬程仰九霄。無由御元禮。只自慕王喬。使事慙聯璧。騷壇幸續貂。終然親躡踵。豈但喜同朝。崑玉寧須琢。天葩本去雕。風斤奴衆匠。大呂壓塵囂。旅館千篇富。階蓂廿葉凋。海深蠡不測。山重蟻難搖。比興紓情素。徘諧慰寓僑。名場余薄相。詩集子仙標。北路今聯轡。西曹昔備僚。時危敢薦士。主辱共揚鑣。日月方廻照。狐貍競舞妖。初緣怒甲乙。終欲陷宗祧。草奏仍專對。貪程或犯宵。天心元至順。人事可先料。雅有觀周興。欣乘出塞軺。精明同晏子。應對出郗超。旅館燒香夜。郵亭振策朝。人煙渡江少。鄕思入雲遙。事急途猶遠。天寒雪政瀌。戎心劇玁狁。越勢迫夫椒。憂國眉常斂。懷歸意轉遼。墩臺鶴野闊。車馬廣寧饒。岳廟香堪薦。關祠酒可澆。評詩時自愧。遇景輒相邀。珠落縱橫筆。金橫偃蹇腰。陳容慙踽踽。逸想仰飄飄。玉立千人看。詩成萬口謠。霜天翻鶻翮。雲海架長橋。不獨馨香襲。眞堪鄙吝消。高談叨衛玠。拙作愧張昭。老矣飛蓬轉。傷哉斷梗漂。經年客萬里。一病到三焦。榮宦先糠粃。洪恩荷舜堯。向人長有愧。於世已無要。名路顏羞縮。詞場意桀梟。有時詩見促。眞若火延燒。戰敗長銜璧。才疏欲揠苗。交情付傑句。鄕夢逐廻潮。來日葭吹管。歸期斗轉杓。綢繆情有托。留滯意難聊。旅幌淹三月。淸氷映一條。風儀欽矯矯。雲路看迢迢。注倚方殊異。聲名豈寂寥。人瞻吐鳳筆。國待發硎刀。萬事從吾醉。三元要爾調。難尋月沙釣。應負故山樵。苦被伊皐累。長吟大小招。徒令江漢上。虛繫未歸橈。</text>
<title>次海月親庭壽辰之作 二首</title>,<text>令子家何在。雙親大海湄。椿筵空計日。旅榻再經時。白髮應思爾。斑衣且屬誰。分明一片夢。杖屨舊園池。</text>
<title>次海月親庭壽辰之作 二首 其二</title>,<text>三春寸草恨。八月漢槎行。天末飛雲遠。山西落日明。榮須看列鼎。養豈借專城。定識歸寧日。芳筵獻賀觥。</text>
<title>不佞亦於前月。遇亡親初度日。客中懷抱。不能自制。今見兄詩。益覺沾灑。兄有親思。繄我獨無。依韻更占一首。以寓寸情。</title>,<text>樂矣君雙慶。悲哉我獨行。休言隔道路。奈此慟幽明。霜露驚遊子。松楸憶廣城。中春逢舊節。何處奠寒觥。</text>
<title>次臨瀛寄想</title>,<text>每說臨瀛好。風流勝剡川。簷棲鶴洞月。窓落鏡湖天。雨徑花如簇。晴池藕似拳。春來動歸興。目斷薊門煙。</text>
<title>用壁上韻。寄題海月軒。二首。</title>,<text>左海蓬萊岸。名區太白墟。高人仙業靜。淸夜小亭虛。萬里金波動。三更竹影疏。何時拚勝賞。危檻颭雲裾。</text>
<title>用壁上韻。寄題海月軒。二首。 其二</title>,<text>扶桑明月暈滄溟。影入淸愁水上亭。千頃明沙兩岸竹。恍聞仙瑟奏湘靈。</text>
<title>次愁陽春賦</title>,<text>四時迭運而代序兮。竊獨悲此靑春。何光景之靄靄兮。氣蕩漾兮愁人。彼萬物之得時兮。紛蕭艾之爭新。好鳥鳴兮庭柯。媚雲物之芳鮮。若有人兮孤館。塊獨處兮淚如泉。眷碧草之如綿兮。對綠柳之如煙。誠不自知其如何兮。心氤氳兮欲悽然。望美人兮天一方。隔靑雲兮空沈。吟曾別離之幾何。變枯樹兮芳林。結佳期兮漢之曲。魂杳杳兮傷人心。時亹亹兮不我饒。撫壯志兮頭如雪。歎芳菲之易歇兮。恐白露之凋節。謇淹留兮老將至。繫白日兮何因。搴芳杜兮盈我懷。欲有贈兮誰相親。歸去來兮。吾將乘春風而上寥廓。問眞訣於浮丘之丈人。</text>
<title>伏蒙弼雲相公寫惠靑蓮詩抄一卷。銀鉤燦爛。直與淸水芙蓉之句。爭姸而儷美。珍玩再三。不覺病眼生輝。塵襟頓爽。謹當藏之巾笥。永以爲好。感戢之外。敢以惡詩鳴謝。</title>,<text>吾愛李謫仙。作詩驚千古。斯人去作仙。珠玉滿寰宇。有似九霄鶴。遺響靑雲裏。末路得雲翁。風襟乃相似。新詩亹亹逼。草聖世又稀。巴牋白如雪。入翰生光輝。晴窓春晝靜。朗詠天葩句。興來一揮灑。颯颯鳴秋雨。編爲一束書。入手驚龍蛇。題封寄同舍。不換山陰鵝。筆精詩轉好。寶愈雙南金。歸携對几案。草堂靑竹陰。淸芬若可挹。白首藏之心。</text>
<title>淸明日晩朝回。效宮詞五首。</title>,<text>女史宣香出太常。寢園佳節薦蘭觴。宮壺向晩頒新醞。分賜金門鎖直郞。</text>
<title>淸明日晩朝回。效宮詞五首。 其二</title>,<text>朝元閣裏罷淸齋。雙黛扶輿出殿來。纔問上林春早晩。帳頭鸚鵡奏花開。</text>
<title>淸明日晩朝回。效宮詞五首。 其三</title>,<text>太平天子樂時豐。一曲雲和瑞氣濃。詞掖誰裁封禪草。漢家新起柏梁宮。</text>
<title>淸明日晩朝回。效宮詞五首。 其四</title>,<text>沈香亭上仗初移。更築歌臺俯碧池。皇極庭虛人不掃。年年春草遍瑤墀。</text>
<title>淸明日晩朝回。效宮詞五首。 其五</title>,<text>三月輕衫綠紵新。湖邊無限看花人。歸時頭上渾簪柳。損却河堤幾樹春。</text>
<title>次暮春發皇城韻</title>,<text>仙槎萬里泛銀河。三月桃花春水多。病客羈懷驚物色。孤舟歸興逐煙波。夢懸魏闕天東畔。路接扶桑海一涯。自是莊生懷苦調。更堪燕市聽悲歌。</text>
<title>次通州記事韻 三首</title>,<text>芳堤綠柳映紅樓。樓下長橋水亂流。日暮笙歌喧九陌。行人說道是通州。</text>
<title>次通州記事韻 三首 其二</title>,<text>霧罷江心簇畫帆。佳人睡起捲粧簾。酴醿未解芳宵醉。笑劈燕南三寸柑。</text>
<title>次通州記事韻 三首 其三</title>,<text>禹鑿長河水穩流。神功千古拆中州。堪笑隋皇謾遊樂。錦帆長載一生休。</text>
<title>次獨樂寺韻 二首</title>,<text>臥佛千年獨樂寺。蓮花高座踏層雲。金沙雪嶺多閑界。何事捐身落世紛。</text>
<title>次獨樂寺韻 二首 其二</title>,<text>危梯突兀跨蒼穹。梵磬聲飄萬井中。試向法筵施一偈。天花香裏擁群龍。</text>
<title>次漁陽雜題韻 四首</title>,<text>珠鞍玉勒羽林兒。醉押胡姬竝馬馳。遊獵一生長快意。夷門何必劍歌悲。</text>
<title>次漁陽雜題韻 四首 其二</title>,<text>一劍幷州屠釣雄。曾隨驃騎戰山戎。朝來飮馬長城窟。買酒漁陽橋水東。</text>
<title>次漁陽雜題韻 四首 其三</title>,<text>金屛綉壁流蘇帳。香飯春醪蘆筍羹。處處靑帘留客醉。行人於此却忘行。</text>
<title>次漁陽雜題韻 四首 其四</title>,<text>崆峒山下日初沈。薊野煙花生夕陰。燈燭滿城歌吹鬧。幾家行樂散黃金。</text>
<title>次重過淸節祠韻 二首</title>,<text>古廟無人江近扉。幽花入戶鳥空歸。春風自解供禋祀。歲歲山頭長蕨薇。</text>
<title>次重過淸節祠韻 二首 其二</title>,<text>水滿平洲月滿樓。淸風怳對隔千秋。人間慾浪滔滔是。多少迷生幾覆舟。</text>
<title>次永平途中韻</title>,<text>歷遍關中佳麗地。風光不礙帽簷深。逢春病子惟思睡。付與詩翁取次吟。</text>
<title>次韻留贈主人 主姓郭者。自昔迎款行客。且是管馬驛老。而壁上多有奇畫。</title>,<text>愛及壁中畫。主人情便親。迎賓開鄭驛。出郭謝囂塵。井柳疏疏月。庭花淡淡春。依然一夜宿。離別古河濱。</text>
<title>漁陽橋口占 三首</title>,<text>舊是邊庭征戰地。幾人枯骨委黃沙。如今最與皇城近。何事猶傳出塞歌。</text>
<title>漁陽橋口占 三首 其二</title>,<text>當日猪兒破兩京。盡輸佳麗入漁陽。秪今舊習傳倡肆。多學梨園宮樣粧。</text>
<title>漁陽橋口占 三首 其三</title>,<text>蘆葉初齊蒲筍短。浴鳧衣淨護波紋。橋邊水色綠如錦。好染佳人白紵裙。</text>
<title>重過眞武臺</title>,<text>繫馬荒臺畔。蒲團倚夕曛。春深山下寺。花暗水邊村。客路連關樹。鄕書隔嶺雲。天涯芳草遍。何處不銷魂。</text>
<title>重過萬柳莊</title>,<text>愛此名園好。停車散夕涼。山回謝公宅。水遶輞川莊。細草侵閑逕。幽花映半塘。村人莫相訝。前度是劉郞。</text>
<title>過玉田。懷田將軍疇。玉田。舊無終縣。是田疇所居。</title>,<text>白葦黃沙路。阿瞞破敵鋒。人方逐秦鹿。士不賣盧龍。大略懷匡世。高風恥受封。英豪餘事業。何處問遺蹤。</text>
<title>比日。台爺絶不許酬唱。是蓋羞與噲等伍也。下情殊甚落莫。鄙俚之談。誠不足以浼淸眄。而台意似牢。難以口舌爭。玆述賤悰。冀有以動之。眞是刻畫無鹽。唐突西施。今旣逢場。何能一向閉關。庶幾一鳴驚人。免使垂橐而歸。幸甚。</title>,<text>陽春羞和越人謳。方識明珠惜暗投。生活定應譏冷淡。心齋秪是笑徘優。放慵有味元吾事。遣興無詩奈客愁。定使遼西高紙價。瓊章一一洗塵眸。</text>
<title>出楡關。馬上口占。</title>,<text>爲客空凋海上旄。經年尙帶舊綈袍。風光近塞春猶冷。山勢臨關地漸高。鄕夢幾多尋筍蕨。歸期倘及薦櫻桃。何時竹塢茅簷下。細酌隣翁白濁醪。</text>
<title>望山海關</title>,<text>淸朝玉燭炳乾坤。千載提封帝業尊。山作石屛來上黨。天成玉壘界中原。嚴城刁斗鳴寒柝。甲帳貔貅擁列屯。來往恰消三箇月。又從春色出關門。</text>
<title>驄馬行 幷序</title>,<text>盧龍縣上大宛驄。異種遠自流沙東。雄姿颯爽動光彩。長鳴振鬣如驚鴻。人傳有奇骨。萬里方汗血。朝洗潞河煙。夕秣楡關月。騎來試道左。瞥如流星過。人間神駿不易得。綠駬乘黃亦斯下。牽之入市門。竝驅駑馬群。見者但皮毛。才鈍誰能分。垂頭色凋喪。伏櫪空含冤。駑馬反驕嘶。𨁂蹀當道馳。古來才大不適用。淺技小器宜於時。窮通本如此。肉眼滔滔是。吾欲獻天子。一使太圉群馬皆羞死。伯樂死已久。誰知駑與驥。</text>
<title>近關春氣尙早。桃杏始開。馬上口號語會元。三首。</title>,<text>拂面東風猶峭峭。侵燒野草始芊芊。客中曆日渾無記。錯認風光二月天。</text>
<title>近關春氣尙早。桃杏始開。馬上口號語會元。三首。 其二</title>,<text>桃花落盡別京華。及到關頭始杏花。不是春光有先後。和風偏向帝城多。</text>
<title>近關春氣尙早。桃杏始開。馬上口號語會元。三首。 其三</title>,<text>一年光景近淸和。爭奈蜂喧蝶駐何。桃李不知春已去。繁枝作意占年華。</text>
<title>山海關。有南國秀才姓莫者。送牋求詩。對使書贈。三首。</title>,<text>芳姿皎皎照靑春。湖海風流信有人。同舍忽成傾蓋分。異鄕俱是旅遊身。關頭道駕初騰氣。河上仙槎久問津。多謝華牋映雪色。愧無佳句賁行塵。</text>
<title>山海關。有南國秀才姓莫者。送牋求詩。對使書贈。三首。 其二</title>,<text>家在江南佳麗地。蘇堤煙月幾經過。何緣一舸隨君去。共賞西湖十里荷。</text>
<title>山海關。有南國秀才姓莫者。送牋求詩。對使書贈。三首。 其三</title>,<text>久聞南國多才俊。觀子靑雲美少年。他日東韓擡詔去。白頭重會是前緣。</text>
<title>春別曲 五首○山海關宇舍。有一俠客。狎壚頭娼。留連數日。甚有迷花戀別之態。戲吟。</title>,<text>飛花撩亂漾春心。別酒含情細細斟。更把琵琶向菱鏡。爲君彈作白頭吟。</text>
<title>春別曲 五首○山海關宇舍。有一俠客。狎壚頭娼。留連數日。甚有迷花戀別之態。戲吟。 其二</title>,<text>脈脈停杯轉翠鬟。離愁和酒上嬌顏。酣來更入芙蓉帳。盡日雲驄繫柳閑。</text>
<title>春別曲 五首○山海關宇舍。有一俠客。狎壚頭娼。留連數日。甚有迷花戀別之態。戲吟。 其三</title>,<text>妾意纏綿若女蘿。郞心飄蕩似楊花。臨分要結他時約。掩淚徐抽金鳳釵。</text>
<title>春別曲 五首○山海關宇舍。有一俠客。狎壚頭娼。留連數日。甚有迷花戀別之態。戲吟。 其四</title>,<text>半月殘粧浥淚痕。蟬衫斜嚲蹙春雲。丁寧離別千重恨。只是陽臺一夜恩。</text>
<title>春別曲 五首○山海關宇舍。有一俠客。狎壚頭娼。留連數日。甚有迷花戀別之態。戲吟。 其五</title>,<text>別路慇懃更挽衣。謂言莫負前宵約。歸來倚柱理新粧。箜篌又作迎郞曲。</text>
<title>出關。回望關中口占。</title>,<text>山海成重阻。方隅信壯哉。孤雲明碣石。落日傍金臺。佳氣乾坤王。雄都日月開。停驂更回首。作賦愧非才。</text>
<title>高嶺途中</title>,<text>草草侵晨發。棲棲傍塞行。濃陰垂遠野。薄霧掩孤城。淹泊黃金盡。年華白髮生。驅馳元我事。不是爲微名。</text>
<title>沙河驛村重過記見</title>,<text>古驛尋名路不微。酒樓花店摠依依。山如舊識迎人出。春自多情伴客歸。行李秪應憑藥裹。餘生吾已負荷衣。羸驂乍作江鄕夢。煙水茫茫沒釣磯。</text>
<title>過東關</title>,<text>暮宿荒陂雨。衝煙出古關。漁村依鹵井。獨戍近胡山。麗日明華髮。繁花照病顏。題詩答佳賞。行李不曾閑。</text>
<title>曹莊路上遇兵備道出巡</title>,<text>元戎小隊乍行邊。風日晴和四月天。却舍輕輿乘快馬。綸巾鶴氅落花前。</text>
<title>次海月公傷聾韻</title>,<text>眼漸昏花耳漸聾。偏枯憂濕眩憂風。老形病態君同我。已是人間四十翁。</text>
<title>次出關韻</title>,<text>路出黃楡馬首東。故鄕遙指白雲中。殊方客子猶寒褐。四月邊山尙北風。</text>
<title>寧遠衛。過楊將軍墓有感。十首。楊詔逐胡城外。陷於賊中。</title>,<text>征虜將軍忠壯公。千秋墓道豎英風。諒爲烈士當如是。麟閣何須第一功。</text>
<title>寧遠衛。過楊將軍墓有感。十首。楊詔逐胡城外。陷於賊中。 其二</title>,<text>沙磧茫茫月色寒。狂風吹折大旗竿。英雄一死應天意。星象重明北斗間。</text>
<title>寧遠衛。過楊將軍墓有感。十首。楊詔逐胡城外。陷於賊中。 其三</title>,<text>血戰重圍力已疲。男兒死耳復何疑。只慙誤落亡俘計。殺盡平生帳下兒。</text>
<title>寧遠衛。過楊將軍墓有感。十首。楊詔逐胡城外。陷於賊中。 其四</title>,<text>躍馬雄藩二十州。壯心初欲掃氈裘。至今大黑山前水。恨結寒波咽不流。</text>
<title>寧遠衛。過楊將軍墓有感。十首。楊詔逐胡城外。陷於賊中。 其五</title>,<text>君王按劍望燕雲。驕虜乘秋下薊門。聖念不曾忘鉅鹿。特宣中使祭孤墳。</text>
<title>寧遠衛。過楊將軍墓有感。十首。楊詔逐胡城外。陷於賊中。 其六</title>,<text>秋夜胡笳月下哀。孤魂獨上拂雲堆。城邊野老時時見。白馬金鞍擁節來。</text>
<title>寧遠衛。過楊將軍墓有感。十首。楊詔逐胡城外。陷於賊中。 其七</title>,<text>鎖鑰西門地最雄。安危須仗濟時忠。捐身爲報君恩重。前有楊公後李公。</text>
<title>寧遠衛。過楊將軍墓有感。十首。楊詔逐胡城外。陷於賊中。 其八</title>,<text>功名不比霍家奴。丹穴簪纓有鳳雛。還有阿咸傳劍術。摠戎今已破東胡。</text>
<title>寧遠衛。過楊將軍墓有感。十首。楊詔逐胡城外。陷於賊中。 其九</title>,<text>胡虜爭傳驃騎名。威聲當日作長城。遼關一自將軍死。增戍防秋十萬兵。</text>
<title>寧遠衛。過楊將軍墓有感。十首。楊詔逐胡城外。陷於賊中。 其十</title>,<text>舊里蕭條對古塋。門前賓客摠專征。傳家惟有靑龍劍。風雨時時匣裏鳴。</text>
<title>寓廣寧。有程相公嘉時同寓。贈詩來見。席上走筆次贈。</title>,<text>南冠北學慕遷鶯。才子風流早有聲。萬里乘槎同客夢。一尊傾蓋更交情。傳經不墮雙程業。作賦爭推小陸名。多荷新詩慰寂寞。明珠何啻價連城。</text>
<title>過三叉河 渡河時網得白魚。採海紅菜爲夕飯。</title>,<text>立馬三叉渡。潮生看石移。雲虛帝子觀。花靜女郞祠。海菜香登案。江魚白映匙。沙村一餉興。客意頓忘疲。</text>
<title>出連山關</title>,<text>傳海今成鎭。連山舊設關。人煙出塞少。驛戶過兵殘。瘦地燒畬苦。高原引水艱。遐荒盡殊俗。只是漢衣冠。</text>
<title>得雙阜家書。喜二兒無恙。</title>,<text>遠信從雙阜。經年憶二兒。傳家惟望汝。盡室且依誰。學語呼爺慣。知孩仰母慈。柴扉近春漲。浪走莫臨危。</text>
<title>過土口子村口號</title>,<text>路轉山腰細。村依土口深。柳晴初罷絮。槐嫩未匀陰。晩日明荒壘。孤雲媚斷岑。郊墟好光景。取次入長吟。</text>
<title>到蛇稍河。村西有溪甚淸駛。白石可坐三人。步往共坐石上團練。使李愼張網得魚。斫膾少酌。醉後屬余爲詩。信筆記興。</title>,<text>客投河上村。停車散步屧。聯裾坐磵石。邂逅成勝集。魚梁石淸淺。日暮波聲急。潭西有峭壁。蒼翠千尋揷。坐來眼忽明。白鳥沙邊立。長郊暝色來。斷壑孤雲入。臨流弄素波。不覺衣衫濕。擧網得銀鱗。水淸魚可拾。斫膾進芳醪。尊凸仙霞浥。水風吹醉顏。夜久輕寒襲。陶然却忘歸。勝賞欣始愜。題詩記玆夕。勿使塵喧雜。</text>
<title>次叔平坡州路上韻</title>,<text>曾把冤章籲帝京。秪今魂夢遶皇城。關河路慣非新面。亭館名留記舊情。物色此時饒勝賞。登臨幾處滯吟旌。春光馬上餘無幾。且判今宵醉月明。</text>
<title>高峯寺。留別洪仲瑞。</title>,<text>當君解組還鄕日。屬我銜綸去國時。古寺煙花纔共醉。驛程風雨又分岐。升沈信命空看鏡。離別關心各贈詩。長憶慕翁今更遠。幾時尊酒有佳期。</text>
<title>到臨津。津吏迎拜。慰我行役。口占自吟。二首。</title>,<text>津亭老吏馬前迎。問我何爲又此行。秪是國恩猶未報。敢言辛苦惜餘生。</text>
<title>到臨津。津吏迎拜。慰我行役。口占自吟。二首。 其二</title>,<text>三月芳菲爛熳春。澄江霽色鏡無塵。年年行役雖勤苦。每到玆河意自新。</text>
<title>松都有感。再次前韻。</title>,<text>虎踞龍蟠認舊京。半千雄業屬荒城。山河佳氣興王地。臺殿遺墟故國情。霧鎖花園迷輦路。仙遊紫洞杳霞旌。由來成敗須臾事。鑑戒端宜祝聖明。</text>
<title>知足菴。贈僧一玄。</title>,<text>丈室危巖上。攀躋石逕斜。層臺經浩劫。老樹入天河。佛塔生孫竹。禪窓長女蘿。少留看落日。滄海漾紅波。</text>
<title>雲居寺。贈浮雲。</title>,<text>歷盡重巒險。黃昏停客輈。花濃古寺靜。松暗小壇幽。春晩鳥爭哢。雨餘溪急流。煩渠問歸日。期在菊楓秋。</text>
<title>放言贈四耐翁</title>,<text>四耐翁年八十一。鬚眉皓白形頎然。平生探勝不憚遠。踏遍名山與大川。秪今年老心不衰。猶能飛步凌蒼巓。飢不爲疲寒不病。守何確也神何專。往往携筇入城市。世人呼作地行仙。翁能耐四玆耐老。以其能耐能全天。萬事皆從不耐失。耐其能耐斯難焉。翁乎翁乎耐不已。翁有是術吾將傳。</text>
<title>廣遠樓醉席口占。贈鄭夢與巡使。</title>,<text>西海三春別。星槎萬里行。艱危又分袂。去住摠關情。畫戟圍晴晝。濃花隱暮城。經旬病不飮。今日爲君傾。</text>
<title>次叔平韻。贈鑑師。</title>,<text>西嶽金沙界。相思白足禪。重逢眞幸耳。一笑故依然。荷葉春塘淨。蒲團午夢圓。歸時期訪爾。蘿桂及秋天。</text>
<title>癸卯冬。朝廷遣御史巡試西方。箕城大同江上。與方伯聚一道兵習陣。試才於江氷上。方伯金守伯令公。圖其形爲屛。以記勝事。求余爲題。遂賦短律。</title>,<text>西國精兵處。城池百戰場。繡衣臨壁壘。藩節擁輝光。雲鳥迷江樹。龍蛇動渚霜。山河本形勝。詩畫敢鋪張。</text>
<title>聚勝亭關。雨不相會。戲呈泉，石兩公。副使號苔泉。書狀號蒼石。</title>,<text>病客驚孤枕。煩襟滌晩涼。高簷鳴急雨。綉幙掩淸香。緩笑嬌歌裏。微醺錦瑟傍。終朝不相見。咫尺阻河梁。</text>
<title>端陽觀秋千戲</title>,<text>遠客逢佳節。他鄕又別筵。香風圍粉黛。細雨濕鞦韆。物色增新態。歡娛減舊年。明朝共分袂。勝事却茫然。</text>
<title>次叔平渡鴨綠卽事韻</title>,<text>畫船笳鼓鴨江涯。軒蓋聯翩拂渚花。不是分離今日始。自然懷抱此時多。家鄕杳杳歸心折。關塞茫茫去路賖。垂老當筵倍蕭瑟。醉扶還愧鬢絲斜。</text>
<title>次叔平細浦歇馬韻</title>,<text>雨後新曦熾烈威。乍依林樾恨陰微。寒泉屢酌靑瓈椀。濃汗頻沾白葛衣。稍待晩涼驅傳馬。且尋昏逕問村扉。禪房望在層崖上。萬壑淸風散夕霏。</text>
<title>孤山途中。錄奉二老。</title>,<text>征驂役役路何長。五月遼陽草樹荒。薄霧籠山成小雨。繁陰垂野送微涼。濃和小睡憑烏几。細綴新詩入錦囊。且就北河探水石。不妨沽酒問漁梁。</text>
<title>次叔平通遠館卽事韻</title>,<text>夏盡吾行始入都。煩痾端可及秋蘇。機閑却羨昏歸鳥。衣淨思隨暖浴鳧。愁揭帽簷看落日。頻呼征僕問前途。多君妙語時相慰。怳得驪龍頷下珠。</text>
<title>又用前韻。贈叔平。</title>,<text>喜子文源出兩都。篇章往往逼歐蘇。法筵曾聽朝陽鳳。仙舃纔從葉縣鳧。且把初心堅晩節。須將闊步勉長途。男兒事業皆前定。肯使泥沙竟混珠。</text>
<title>過連山關。憶舊口占。</title>,<text>憶曾風雪過遼城。亭館依依似有情。遇主尋常先問姓。看山強半不知名。賞心老去驚全減。詩興今來較孰贏。倦倚藍輿成小夢。五湖煙水釣船輕。</text>
<title>過連山關。憶舊口占。 次韻 叔平</title>,<text>芹宮初識李延城。廿載重逢尙舊情。偉器山河凝間氣。淸風夷夏想高名。詩成每服詞源富。棋罷爭誇局勢贏。萬里同遊多勝事。向來軒冕一毫輕。</text>
<title>過連山關。憶舊口占。 次韻 叔平 其2</title>,<text>得御李君今日喜。相逢閔子昔年情。淸詩盡脫西崑體。高義爭推北斗名。腰下頻看雙劍動。囊中肯許一錢贏。狂吟縱轡狼山道。七尺微軀草芥輕。</text>
<title>過王祥墓</title>,<text>舊墓空山裏。悲風草樹昏。問之於野老。云是古將軍。偉績隨塵土。殘碑半蘚文。浮生本如此。行客立斜曛。</text>
<title>和叔平贈諸老釋</title>,<text>遠客今朝爲撥忙。暫回征旆問禪房。捎雲古塔三天近。翳日長松五月涼。茶夢乍圓仙晝靜。風鍾初定佛燈香。高僧一笑如相識。却恨登臨是異鄕。</text>
<title>次叔平遼陽敎場觀閱兵韻</title>,<text>橋園小路出長林。乍倚虛堂豁客心。淸簟剩成高枕夢。綠槐仍借滿庭陰。一場旗鼓軍容壯。千里隄防睿算深。稍待夕涼歸更穩。不妨携杖步溪潯。</text>
<title>和叔平贈立之</title>,<text>憶曾相送禁門街。準擬逢迎鴨水涯。君去太忙憂跋涉。吾行差晩苦炎霾。迢迢槎上分岐路。脈脈尊前惜別懷。京洛故人如有問。爲言多病尙殘骸。</text>
<title>留遼陽記事</title>,<text>十日遼陽館。淹留苦況多。煙廚增墊鬱。風痺困搔爬。排悶詩添瘦。偸閑睡作魔。昏昏但囚坐。合眼便還家。</text>
<title>次叔平遼東記事韻</title>,<text>北抵幽都東鴨江。全遼形勝控三邦。地連海寇隄防緊。民雜山戎習尙厖。錢穀盡收齊魯富。褊裨多用虜夷降。縱橫貝閣橫金篆。縹緲譙樓倚石矼。化鶴仙蹤靑草沒。入雲禪塔白龍扛。塵埃陌上馳珠騎。楊柳橋頭映綠窓。孤館有時聞鐵笛。酒樓何處瀉金缸。羈心悄悄看邊月。鄕夢迢迢伴夜釭。且把篇章排鬱抑。強將棋奕縱紛。玆行最幸交懽甚。勝會追思未易雙。</text>
<title>次叔平登望京樓韻</title>,<text>樓高高高幾層。朱甍縹緲雲間騰。攀梯欲上危莫測。竦然神骨何稜稜。金榜輝煌晩日射。簷楹翼翼如褰鵬。吾衰雖甚尙健步。拄到上頭猶力能。憑欄振衣一縱眸。始知所見愜所稱。是時赤帝行夏令。遼城五月昏炎蒸。登玆頓覺氷雪生。況此携手同佳朋。泠然神宇若御風。快意未了還凌兢。茫茫禹迹盡輸眼。川嶽散漫如丘塍。南臨渤海波洶湧。北瞰沙塞愁雲崩。白帝城樓應莫比。黃鶴岳陽勢欲陵。天上玉京十二樓。攀簷直可一蹴昇。玉京仙人呼我來。欲去未去空撫膺。雲車杳杳幾時到。三淸咫尺無由憑。凄然日暮下塵界。天風吹髮雪鬙鬙。</text>
<title>和贈松峯上人</title>,<text>老釋住仙境。觀空心相虛。幽軒迎法侶。晩飯折山蔬。洗鉢度林澗。燒香看道書。前途生夕靄。惜別且停車。</text>
<title>龍泉寺。贈雲峯上人。二首。</title>,<text>古澗泠泠入砌鳴。千章林木擁山楹。蒲團半餉驚茶夢。一陣松風滿袖淸。</text>
<title>龍泉寺。贈雲峯上人。二首。 其二</title>,<text>綠樹陰中一路分。半菴淸磬出層雲。居僧慣見他鄕客。相送慇懃到石門。</text>
<title>雲師送至石門。以詩謝之。</title>,<text>邂逅逢仙侶。何年隱翠岑。松風圍講席。蘿月淨禪心。隔樹雙溪轉。緣雲一逕深。慙非陸修靜。多荷出東林。</text>
<title>再過三叉河有感</title>,<text>再過三叉渡。茫茫去國心。山河空感慨。今古幾登臨。塞草連天遠。關雲接地陰。歸期杳何許。雙鬢歲年侵。</text>
<title>次高平途中韻</title>,<text>遠遊身較健。晴眺興無邊。大野雲連海。長亭路接天。有時擡睡眼。隨處聳詩肩。却笑騎驢客。孤吟孟浩然。</text>
<title>盤山途中口占</title>,<text>小雨廉纖作燕泥。長郊霽色望中迷。穿雲晩日明山麓。帶暑殘虹隔水西。槐夏欲闌濃遠近。麥秋初動翠高低。今朝勝景無人會。驅使新詩取次題。</text>
<title>寓廣寧。有僧來謁。自言安岳居僧。因亂隨天兵過江。今住普慈寺。欲歸未歸云。連日來款。臨行。持一牋求詩。漫書慰之。</title>,<text>余投廣寧館市廛。眼中俗物何紛然。有僧來謁年最少。眉目炯炯淸而娟。冠裳拜跪盡中朝。言語獨不憑譯傳。怪而問之前致辭。云我生長于朝鮮。世居安岳學文字。遭亂出家行隨緣。經卷飄零長老亡。隻影乞米鴨水邊。天兵拉我過江來。淪落異地今七年。舊住東寧藥山寺。今寓普慈聊安禪。思歸欲歸歸未得。夢魂迢迢隔山川。言之未了淚盈眶。辭意款懇誠堪憐。我言僧蹤本無定。疆土彼此何擇焉。況我皇朝仁一視。蕩蕩王道眞無偏。率土之濱盡王土。人皆願受廛爲民。僧乎莫歎客他鄕。八千世界同一天。</text>
<title>和贈主人湯君</title>,<text>紛紛裘馬摠肥輕。儒素憐君隱市城。下榻便成傾蓋分。入門驚聽讀書聲。五常兄弟曾推譽。三樂人間獨擅名。客裏開襟眞邂逅。秋風歸路倘相迎。</text>
<title>題畫</title>,<text>柴門一犬鳴。雪路人蹤斷。童子拾枯柴。日暮寒衣短。知有草堂翁。壺觴待爾煖。</text>
<title>次東嶽廟韻</title>,<text>羸病扶持逆旅間。長途杳杳指燕山。征驂汩沒塵隨眼。客饍酸寒日照盤。遇雨任敎巾角墊。臨流愁殺鬢毛斑。空齋臥想曾遊處。桂樹涼陰滿夕壇。</text>
<title>望海亭口占 二首</title>,<text>雄關百二壯隄防。形勝山河擅八荒。粉堞迥圍天一半。紅亭截入海中央。雲埋大壑蛟龍睡。波浸層霄日月光。只恨秦皇功未就。至今蓬島浩無梁。</text>
<title>望海亭口占 二首 其二</title>,<text>二儀高下摠茫茫。極目神遊入莽蒼。簷際浮雲橫碣石。檻前晴日浴扶桑。波聲震盪南溟外。山勢蜿蜒北斗傍。半世塵襟輸一快。捲簾飛閣立斜陽。</text>
<title>苦雨 八首○六月十四日。到山海關。大雨連日。留十七日。</title>,<text>燕路元多雨。今年更積霪。倒河懸屋溜。翻海失蹄涔。簷缺知茅捲。廚寒覺竈沈。羈心苦無奈。悄坐費長吟。</text>
<title>苦雨 八首○六月十四日。到山海關。大雨連日。留十七日。 其二</title>,<text>客程今幾月。霖雨又連宵。車馬行全斷。薪蒭價益高。飢烏喧古戍。濕燕聚深條。川路誠難越。迢迢首獨搔。</text>
<title>苦雨 八首○六月十四日。到山海關。大雨連日。留十七日。 其三</title>,<text>朱明收赫照。水帝助煩敲。震電驅神御。蛟龍鼓海潮。只應天宇漏。翻恐日車漂。焉得長風掃。快看陰沴消。</text>
<title>苦雨 八首○六月十四日。到山海關。大雨連日。留十七日。 其四</title>,<text>風逆魂纔豁。雲埋氣轉蒸。泥庭橫斷蚓。暖壁聚群蠅。去路時擡首。歸心但曲肱。故鄕愁緖外。消息杳難憑。</text>
<title>苦雨 八首○六月十四日。到山海關。大雨連日。留十七日。 其五</title>,<text>令節仍關雨。虛齋只擁衾。共誰河朔飮。空作越人吟。山海風雲暗。城池草樹深。高亭憶疏豁。衰意欲登臨。</text>
<title>苦雨 八首○六月十四日。到山海關。大雨連日。留十七日。 其六</title>,<text>客夜淸無睡。高簷響更長。透窓沾硯水。撲帳濕鑪香。不厭琴書潤。還欣枕席涼。繁憂不自整。拄杖過廻廊。</text>
<title>苦雨 八首○六月十四日。到山海關。大雨連日。留十七日。 其七</title>,<text>遠客庖廚薄。他鄕活計貧。黃金燃桂盡。白髮入菱新。雲霧迷關路。風濤隔帝宸。星槎好乘漲。直可泛天津。</text>
<title>苦雨 八首○六月十四日。到山海關。大雨連日。留十七日。 其八</title>,<text>獨坐看天意。陰晴不可分。霧開纔漏日。山暝旋奔雲。鳥語應占喜。風來欲解紛。觀濤須着便。蓑笠且從君。</text>
<title>次撫寧途中韻</title>,<text>撫寧三日又淹留。行役令人白盡頭。關上秪今乘紫氣。幕中何日臥靑油。病知省事爲良藥。老覺求名是拙謀。觸物漸驚時序變。故園秋興入西疇。</text>
<title>雨後過楊河口占</title>,<text>迢遞楊河水。仙槎又此過。蟬聲集晴樹。鷺羽刷暄沙。遠岸涵川影。高雲透日華。今朝好光景。取次入長哦。</text>
<title>過蘆峯口</title>,<text>最愛蘆峯口。風光似我鄕。牛羊阡陌淨。瓜芋圃畦香。綠樹莊村密。淸川遶砌長。幽居如可卜。吾欲守東岡。</text>
<title>七月初十日夜。始見月色。喜而口占。</title>,<text>積雨初收天宇淸。露華凝樹夜涼生。人間一樣新秋月。恰到今宵分外明。</text>
<title>晩起悄坐。心懷不佳。走筆書懷。次叔平韻。</title>,<text>我行今幾日。倏已聞秋螿。羈人自感物。代謝亦其常。憶昨少年日。濯纓起滄浪。意氣夙淸狂。放遊山水鄕。三冬已足用。文史日撑腸。與世旣殊調。歸來守東岡。滔滔俗流輩。視之不滿眶。掇蘭以爲佩。素志何馨香。不意樗散材。名徹宸旒傍。冥升躐卿班。文翰主玉堂。斑鬢拱危朝。汩沒趨鵷行。旣無濟時略。又無流世芳。徒將襪線技。欲補舜衣裳。心期轉謬悠。頹齡忽已央。兀兀遂至今。世事空紛忙。淸時廊廟具。固不乏棟梁。疏慵分已足。詎忍趨炎涼。五年忝邦禮。此任何可當。恒懼禍滿盈。奚暇論行藏。謀生愧計然。但尋肘後方。若復待年至。何以異月攘。默坐算平生。悄然令心傷。學業類畫虎。進退同藩羊。飮酣聊自慰。萬物都茫茫。欲以詩句娛。亦不見就將。但有一寸心。炳然如日彰。丈夫豈徒爾。前途吾自量。大可展事業。小可鳴文章。然後拂袖歸。混世而含光。携竿月沙磯。築室金華陽。香山九老遊。謝傅東山莊。向來軒冕苦。茫如夢一場。題詩示同志。歲寒期勿忘。</text>
<title>八月初一日。見朝口占。二首。</title>,<text>商律秋灰動。天街曉色涼。銀河星欲落。金箭漏初長。白露團仙掌。黃雲捧御床。微臣亦何幸。重得拜明光。</text>
<title>八月初一日。見朝口占。二首。 其二</title>,<text>魏闕雙龍曉。端門五鳳秋。祥雲開雉尾。仙仗簇螭頭。爽氣澄宮樹。晴光湛御溝。笙歌向晩鬧。知是上陽遊。</text>
<title>八月十二日。參朝天宮聖節習儀。二首。</title>,<text>宮樹沈沈曙靄籠。禁門初散五更鐘。九街燈燭星辰爛。萬國衣冠雨露濃。天上樂聲儀綵鳳。日邊旗影動黃龍。封丘頌祝尋常事。金鑑誰人獻九重。</text>
<title>八月十二日。參朝天宮聖節習儀。二首。 其二</title>,<text>複道遙連太液東。三淸龍幄敞神宮。金鑪香裏開前殿。玉佩聲中引上公。仙仗瑞雲隨曉日。禁園芳樹起秋風。昌朝盛禮今重睹。更荷皇仁一視同。</text>
<title>華人以畫扇三把。求題扇面。各以所畫之景。漫書與之。三首。</title>,<text>霜落江天群雁飛。林皐秋色晩依依。溪翁約伴閑亭上。斜日輕舟罷釣歸。</text>
<title>華人以畫扇三把。求題扇面。各以所畫之景。漫書與之。三首。 其二</title>,<text>汀草霏霏水岸斜。千章林木護仙家。山人夜自前灘過。日暮孤舟泊淺沙。</text>
<title>華人以畫扇三把。求題扇面。各以所畫之景。漫書與之。三首。 其三</title>,<text>江雨初收江草靑。柳風吹面醉微醒。呼童且試橋頭水。不策跛驢傍樹停。</text>
<title>有感 二首</title>,<text>八月燕沙早雁飛。家家砧杵擣秋衣。烏蠻館裏悲歌發。萬里行人正憶歸。</text>
<title>有感 二首 其二</title>,<text>星漢迢迢月滿床。夜深風露枕衾涼。羈人自是愁無寐。不恨蟲聲入耳長。</text>
<title>天壇記事</title>,<text>碧落褰秋晝。靑壇耀夕陽。百靈朝玉座。一氣護金堂。配極玄基壯。承休聖曆昌。圓丘規自古。大享禮非常。髣髴聞天樂。薰蒿襲御香。蒼松分一逕。丹桂儼千行。佳氣連宮樹。瑤階接苑墻。雲霞開淨界。日月繞仙鄕。殿賀靈芝產。庭看瑞鳳翔。何緣陪法駕。重恨局遐方。肅肅驚魂爽。恢恢望眼長。觀周知不負。夙志喜今償。</text>
<title>八月望日。與聖節，千秋兩行會於玉河館。仍作契會圖。書於軸上。</title>,<text>聯翩冠蓋玉河濱。尊酒團圓且十人。縱在吾鄕猶盛集。況同孤館又佳辰。九天槎影逢秋冷。萬里歸心見月新。畫裏形容亦勝事。他時指點夢中身。</text>
<title>玉河館。別千秋使韓志仁先歸。</title>,<text>嶺下曾傾蓋。郊西舊對門。交情却恨晩。年輩更知尊。古館秋聲起。寒城雨氣昏。天涯又分袂。去住摠傷魂。</text>
<title>送千秋書狀官申佐郞光立</title>,<text>玉署新郞宿。銀河老客星。百年同意氣。萬里共飄零。買酒沙邊驛。題詩天畔亭。憑君夢歸路。孤館且愁扃。</text>
<title>玉河館。贈聖節使安而達。</title>,<text>芹宮負笈推先輩。槐院題名接後塵。長憶東明趨曉漏。幾回西掖醉芳辰。十年宦海同迷路。萬里仙槎共問津。聚散秪今俱老病。臨岐愁殺未歸身。</text>
<title>送聖節使書狀官閔潤夫</title>,<text>先子交遊是弟兄。通家兩世又同庚。餘生共抱無涯慟。薄宦俱爲不逮榮。萬事悲歡今短髮。一秋羈旅更深情。何時歸對東村酒。籬底黃花夢裏明。</text>
<title>席上。次叔平韻。又別申顯卿。</title>,<text>天地日搖落。秋聲庭樹多。自然懷抱苦。況此別離何。故國霜前雁。寒燈夢裏家。如逢親舊問。只道鬢添華。</text>
<title>九月。在館中小酌。有感口占呈席上。兼示一行諸人。</title>,<text>爲客偏驚歲月忙。中秋纔過又重陽。強將杯酒酬佳節。無路登臨望故鄕。籬底黃花何處發。鏡中華髮不禁長。酣來忽有題詩興。此會他時耿未忘。</text>
<title>次叔平韻</title>,<text>芹泮才名昔較雄。半生心迹略相同。官聯忝竊雖先輩。詞翰淵源是下風。萬里襟懷酬唱裏。百年身世是非中。秋風旅館俱傷老。相對悲歌氣吐虹。</text>
<title>玉河。副使以虎阜寺畫扇贈之。詩以謝之。</title>,<text>虎阜岧嶢上。龍宮紫翠頭。鐘聲千嶂月。樹色五湖秋。玉塔層霄近。香臺叢桂幽。平生結遐想。今日掌中遊。</text>
<title>來時。白川倅姜仁卿，開城經歷金順元。邀作朴淵之遊。牛峯太守亦以壺酒來迎。遂作契軸。軸成。書於畫上。</title>,<text>暫迂天上星槎路。聊作山中蠟屐行。飛瀑聲邊扶杖穩。亂花香裏度輿輕。名區況與芳辰値。勝友仍兼地主迎。誰把仙蹤移彩筆。軒窓一幅眼長明。</text>
<title>重過薊州</title>,<text>薊樹縈霜始得歸。憶曾花柳正依依。三秋故國無來雁。九月他鄕未授衣。曠野煙生看驛遠。荒村日暮見人稀。仍思小築寒溪上。潮落沙磯水半扉。</text>
<title>鼎坐聯句 在通州夜坐作</title>,<text>鼎坐論羈思。涼宵小館虛。秋聲連蟋蟀。露氣濕芙蕖。霜髮驚雙鬢。雲山阻尺書。酒寒因緩酌。膾美爲新漁。鼓角城樓晩。柴荊野店疏。月高河漢近。江靜錦文紓。跌宕詩千首。飄零書五車。生涯向寂寞。世事任乘除。意氣消磨盡。形骸老病餘。強歡常局促。征路尙躊躇。荏苒流光換。沈酣謾恨攄。興憑棊局快。行慣路岐淤。季子觀周日。莊生適越初。壯遊償夙願。宸極謁皇居。禮樂希虞夏。文章蔚應徐。層霄聳象魏。寰宇護儲胥。際會風雲盛。亨衢日月舒。三階調玉燭。萬里壯方輿。筐篚來侯甸。絃歌匝里閭。太平知有象。群彥已連茹。複疊山河固。昭蘇氣化疏。鯫生幸登簉。鷺序共聯裾。香濕金爐篆。風傳玉陛臚。文明軼韶濩。風敎始關雎。仰睹今煕洽。仍思昔拮据。和鈞王府寶。積粟漢倉儲。瑞氣瓊樓日。晴波太液瀦。觀碑頻著屐。問俗幾停旟。弔古田光墓。探玄邵子廬。天壇遍登眺。柴市費欷歔。石鼓難尋字。金臺只有墟。賽神紛廟宇。種秫接菑畬。井邑鋪平地。城壕遶淺渠。獠羞雜羶𪚥。市貨耀璠璵。花匝娼樓闇。香薰酒肆釃。龍驤簇湖舫。鴨脚採園蔬。霜劈盧家橘。盤登丙穴魚。陂塘散鵝鴨。田野被羊猪。繚屋墻成甓。鋪床簟織蘆。足纏看勃窣。肩任喜擔舁。柳菀供薪槱。菘肥薦冷菹。輕衫爛錦綺。雜佩飾硨磲。壯觀嗟如許。玆遊樂只且。狐裘故轉弊。征馬倦因疽。碣石東臨海。崆峒北陟砠。林風聆暮響。谷霧看朝噓。豪氣龍纏劍。乾愁雪滿梳。涉危嘗世味。奉使蔑時譽。帶緩因形瘦。詩枯覺興沮。高歌隘宇宙。晩節惜居諸。萬事隍中鹿。千籌瓮裏蛆。低心羞逐世。浪迹類棲苴。鎚鍛隨陶冶。溪山憶釣鉏。劇談霏玉屑。淸藻和瓊琚。險阻嘗之矣。窮通命所於。風塵成潦倒。天地任籧篨。智喩古今馬。計癡朝暮狙。牢懷常悄悄。孤夢自籧籧。鄕思絲抽繭。篇章技止驢。唯期自淸淨。不被物牽挐。所賴鮑知我。幾多商起予。朋情笑翻覆。世路看崎㠊。俊秀非翹楚。庸疏等散樗。胡爲戀恩寵。尙復事趑趄。遠業子須勉。敢言吾不如。田園思負郭。山水憶環滁。小圃秋收芋。長堤晝蔭櫚。漁樵爲伴侶。薜荔作衣袽。覺是追陶令。知非效衛蘧。何須畢昏嫁。便可拂塵祛。</text>
<title>沙河賞菊。贈主人劉國棟，國寶兄弟。</title>,<text>聞道東家霜菊鮮。尋芳徑至小堂前。繁枝冷蕊隨緣好。嫩白濃黃盡態姸。物色自驚孤客意。風流多荷主人賢。幽香采采無相贈。日暮歸來獨悵然。</text>
<title>過石虎橋</title>,<text>秋盡遼西草樹凋。溪邊風色暮蕭蕭。荒郊遠接盧龍塞。小店新依石虎橋。詩卷藥包還有累。酒壺棋局慰無聊。玆行壯觀平生最。不恨塵沙弊黑貂。</text>
<title>夜坐不寐</title>,<text>一輪霜月下窓遲。村鼓傳更似有期。茶罷一甌仍就枕。夢和羸馬吃枯箕。</text>
<title>與苔泉翁算歸程。感而有作。</title>,<text>客中時序幾回遷。細算歸期尙杳然。莫向東天頻矯首。家鄕今只有三千。</text>
<title>次叔平燕歌行韻</title>,<text>瑤琴膝上撫。寶劍腰間橫。爲君歌一曲。聊作不平鳴。末路少知音。誰識曲中情。是時秋夜闌。萬籟皆商聲。虛堂動寒酌。霜月中庭明。眼前且爲樂。何須浮世榮。只恨不得歸。天末尙淹旌。江湖結秋夢。旅食歲崢嶸。柴市弔文山。雪窖懷蘇卿。曠世忽相感。高蹤吾細評。歲寒識後凋。松柏本孤貞。</text>
<title>到深河驛。驛丞丈人送牋求詩。雖無一日之雅。厚意不可負。書此爲贈。</title>,<text>萬里深河路。星槎再往還。長程隨斷柳。古館傍寒山。鄭驛勞迎客。夷門隱抱關。神交地不隔。何必待承顏。</text>
<title>登角山寺題壁上 二首</title>,<text>飛閣凌天半。緣雲石路窮。空壇滄海月。古柏雪山風。城堞看秦役。江河想禹功。一甌茶夢罷。彷彿到瀛蓬。</text>
<title>登角山寺題壁上 二首 其二</title>,<text>大麓秋陰暮。層城北斗傍。屯雲埋漲海。返照映扶桑。更覺乾坤大。還驚日月長。人間有此境。浮世若爲忙。</text>
<title>序班鄧汝舟。江左常州人。自言鄧南陽之後。頗與搢紳名流交遊。又能文善書。到山海關。以詩寄送求和。次其韻贈之。六首。</title>,<text>昕庭初見秀鵷行。家世南陽舊帝鄕。早識聲名推省署。卽看詞藻動風霜。星軺遼塞驚秋盡。歸棹吳江覺興長。莫把交情恨疆土。偏邦雖陋亦冠裳。</text>
<title>序班鄧汝舟。江左常州人。自言鄧南陽之後。頗與搢紳名流交遊。又能文善書。到山海關。以詩寄送求和。次其韻贈之。六首。 其二</title>,<text>紫塞風霜入旅顏。雙旌迢遞出楡關。夢隨劍佩瑤墀下。家在煙波漢水灣。萬里孤蹤猶望遠。一秋多病強登山。吟邊物色催遲暮。何事天涯尙未還。</text>
<title>序班鄧汝舟。江左常州人。自言鄧南陽之後。頗與搢紳名流交遊。又能文善書。到山海關。以詩寄送求和。次其韻贈之。六首。 其三</title>,<text>客窓寥落似幽居。黃葉疏籬小雨餘。季子黑貂裘盡弊。馮生長鋏食無魚。蕭蕭愁鬢千莖雪。草草歸裝一束書。何日故園投紱去。野琴村酒臥茅廬。</text>
<title>序班鄧汝舟。江左常州人。自言鄧南陽之後。頗與搢紳名流交遊。又能文善書。到山海關。以詩寄送求和。次其韻贈之。六首。 其四</title>,<text>碣石秋濤天地廻。蛟門日夕殷風雷。城從西極橫雲表。樓對東瀛壓水隈。管子高蹤思泛海。元龍豪氣獨登臺。仙槎再度曾遊處。勝賞如今念已灰。</text>
<title>序班鄧汝舟。江左常州人。自言鄧南陽之後。頗與搢紳名流交遊。又能文善書。到山海關。以詩寄送求和。次其韻贈之。六首。 其五</title>,<text>緬想高人不可從。老來塵世一疏慵。遙憐去國仲宣賦。謾躡乘槎博望蹤。寡和新詞悲白雪。後凋貞操付寒松。羈棲荏苒時將暮。夢入蓴鱸興轉濃。</text>
<title>序班鄧汝舟。江左常州人。自言鄧南陽之後。頗與搢紳名流交遊。又能文善書。到山海關。以詩寄送求和。次其韻贈之。六首。 其六</title>,<text>早歲文章忝省曹。幾回詞掖醉揮毫。君恩未報惟雙淚。世事多端已二毛。萬里客程東海闊。五更歸夢北辰高。關頭紫氣無人問。誰識三韓第一豪。</text>
<title>沙河劉國棟家。菊花數種。奇絶異常。皆我國所未有。求得其根。帶土裹去。遂書其事。且記菊名。以爲後日不忘之資。</title>,<text>暮投七嶺下。館于劉生家。隣翁亦姓劉。邀我賞菊花。幽軒拂淨凳。對坐獻香茶。是時秋已暮。霜蕊紛芳華。濃黃與嫩白。粲粲相欹斜。吾邦未曾見。中土亦無多。一名銀芍藥。一名疊雪羅。色皆白勝雪。皎如翦霜紗。一曰錦麒麟。的的黃金葩。一曰壯元紅。焯灼蒸紫霞。又有美人紅。怳若嬌顏酡。金鈕與銀臺。姿品皆殊科。相看殊不厭。對之至日斜。我願移此種。不計道途遐。翁能斸以贈。帶土連根芽。包茅又氈裹。兩手勤摩挲。莫云遠難致。只可一驢馱。結根幸得所。芳心應不差。莫如渡淮橘。變化而爲他。題詩記玆事。持作後人誇。</text>
<title>余讀荊軻傳。廢書而笑曰。燕丹之爲計。固愚甚。乃軻之所爲。術亦疏矣。夫士爲知己。酬恩報怨。要之得遂其計。斯亦可矣。尺八匕首。數年淬礪。是不過欲一甘心於所讐者耳。今乃與十三歲小兒。共事於餓虎之喙。而欲生劫萬乘於盈庭劍戟之上。誰得以信之。彼田光者。亦可謂烈士。然不知軻之不可以屬大事。一言刎頭。何其容易。豈當時輕生好名之習歟。遂爲詩以弔荊軻。</title>,<text>易水日慘歌聲悲。將軍髑髏血糢糊。公無促吾吾有待。三尺豎兒難與俱。咸陽殿上九賓開。劍氣已射燕雲圖。盈庭兵戟皆如癡。一步之命眞須臾。雪恥報仇亦一快。倉卒生劫何其愚。十年一劍費千金。僅中秦宮銅柱隅。老醫藥囊還有勇。畢竟撲殺如孤雛。亡身僨國終何爲。軻乎軻乎一愚夫。</text>
<title>次叔平苦寒行韻</title>,<text>冥冥四野垂陰雲。霜朝冷日城鴉翻。遼西十月寒屭贔。沙磧杳杳連長垣。陰山雪塞瀚海凍。北風掀天天宇動。客子殊方行未已。愁與遙岑共巃嵷。經年短褐僅掩肘。執轡指直頻呵手。卸鞍疏店擁地鑪。先問隣家酒在否。行役艱辛人易老。坐驚白髮如霜草。安居一日是爲樂。季子金多何足寶。何時負暄茅簷下。細酌芳醪說閑抱。</text>
<title>山海關主人趙鶚。余於戊戌年往來時。皆館于其家。趙號雲野。以儒官敎授學徒。今來則趙翁死已一年矣。有兩子。名趙以旗，以旌。諸孫十餘皆來見。悲慰之餘。爲詩贈之。</title>,<text>舊館重來奄七春。昔年曾荷主翁親。階庭蘭玉看增盛。函丈琴書迹已塵。下榻可堪存沒恨。迎門猶喜典刑新。秋窓一夜懸燈話。離別明朝各愴神。</text>
<title>到松山所。風雪甚虐。與二兄買酒於壚頭。相與語曰。如此雪寒。雖孟浩然灞橋吟詩。必無興矣。恐不如淺斟羔兒酒也。因一噱而罷。遂書其語爲詩。</title>,<text>漠漠頑雲凍不飛。陰風滾雪墮如簁。銷金帳裏羔兒酒。灞水橋頭驢背詩。勝事吾知難可竝。風流君請擇於斯。靑帘買醉聳肩去。豪興卽今兼有之。</text>
<title>余初度日。諸兄以酒來慰。席上書感。</title>,<text>客裏逢初度。天涯歲又闌。丘原長入夢。杯酒不成歡。遺體今衰甚。深恩欲報難。平生蓼莪淚。此日未曾乾。</text>
<title>宿小凌河。是夜大風大雪。不寐口占。二首。</title>,<text>窓外寒聲萬竅號。獰風虐雪戰方鏖。中宵夢覺知何處。枕底胥江八月濤。</text>
<title>宿小凌河。是夜大風大雪。不寐口占。二首。 其二</title>,<text>疏屋風燈冷不明。嚴城刁斗已三更。蕭然客簟寒如水。臥聽西窓雪打聲。</text>
<title>昨夜醉起開戶。雪月滿庭。口占散語。</title>,<text>客子寒不眠。中宵起開戶。是時雪初霽。孤月當天宇。月旣十分明。雪又十分白。淸輝相照耀。天地浩一色。而我於其間。徘徊發孤詠。泠然滌査滓。卽見吾本性。雪光與月色。我心同皎潔。我願保此境。不使累一物。悄坐動淸興。自酌杯中酒。却恐寒夜闌。時時看北斗。</text>
<title>次叔平少年行韻</title>,<text>北落霜風飛屋瓦。將軍出獵幷州野。幷州健兒年最少。顧眄風神何灑灑。揚鞭一呼聲似雷。千軍屛息皆如啞。白罽袍光照雲日。珠絡金羈大宛馬。腰間寶匣橫莫邪。去年斬虜新建牙。功名不數漢嫖姚。今人誰牧誰爲頗。却聞胡雛稍近寒。揮兵夜渡桑乾河。</text>
<title>贈廣寧主人傅秀才以詩 二首</title>,<text>十日館君家。知君非俗人。愛君服儒素。喜君守淸貧。待人不毛皮。開豁看天眞。日日具鷄黍。杯觴來慰賓。朝餐寒菜香。夜酌霜菹新。忘形各取醉。歡謔窮昏晨。意氣片言傾。無異夙昔親。有兒年十二。眉宇娟且醇。撫頂日相戲。愛之寧嫌嗔。垂老易鍾情。惜別自沾巾。莫言道路隔。千里會心神。相思倘有便。寄書東瀛濱。</text>
<title>贈廣寧主人傅秀才以詩 二首 其二</title>,<text>天涯旌節滯遼城。歲暮羈心秖自驚。長路不堪爲客苦。久留方見主人情。燈前風雪三更話。別後關河萬里程。今日臨岐各惆悵。離杯脈脈爲君傾。</text>
<title>重過三叉河</title>,<text>又過三叉渡。天寒路轉賖。山河入塞闊。雨雪出關多。歲月潘生鬢。乾坤漢客槎。羈心與壯志。日暮共蹉跎。</text>
<title>悶</title>,<text>客裏年華盡。途中心事違。算程飜似近。投店乍如歸。悶默仍癡坐。淹留欲奮飛。平生遠遊興。幷與宦情微。</text>
<title>早行大霧中 二首</title>,<text>村塢玲瓏透日華。霜林暝處起棲鴉。朝來宿霧凝成雪。開遍山中萬樹花。</text>
<title>早行大霧中 二首 其二</title>,<text>晩日餘霞百媚生。戎戎山市轉分明。須臾變態濃還淡。縱有龍眠畫不成。</text>
<title>望千山。憶與雲衲有再訪之約。悵然方占一絶。瓊章忽墮。實獲我心。仍書奉粲。竝次來韻。二首。</title>,<text>憶把孤筇上翠岑。高僧相送出東林。天台再訪曾留約。深雪千峯無路尋。</text>
<title>望千山。憶與雲衲有再訪之約。悵然方占一絶。瓊章忽墮。實獲我心。仍書奉粲。竝次來韻。二首。 其二</title>,<text>萬里歸來筋力微。小輿昏睡病相依。擡頭忽望曾遊處。千仞煙霞興欲飛。</text>
<title>次首山嶺韻</title>,<text>駐蹕山前日欲沈。客懷蕭瑟自難禁。書空世事惟長嘯。呵筆新詩且苦吟。催老光陰添鏡雪。倩人棲息罄囊金。遼陽乍到猶吾土。却望吾鄕隔萬岑。</text>
<title>冬至夜。宿狼子山。</title>,<text>狼山至日雪初霽。燕路歸時天正寒。峽裏孤村人不寐。天涯佳節歲將闌。經秋衾枕中宵冷。去國衣冠異俗看。遙想紫宸方拱賀。白頭羸臥夢催班。</text>
<title>次至日韻</title>,<text>子半初陽地底廻。天機衮衮歲初催。已看新藹浮灰管。聊把窮愁付酒杯。仙仗恍趨淸禁漏。寒香憶訪故園梅。自憐佳節長爲客。魂斷邊風撲面埃。</text>
<title>過斗嶺氷雪塞途。僅免顚墮。</title>,<text>長氷拖逕滑。急峽入雲高。歷險心千仞。憑危膽一毫。垂堂雖有戒。叱馭敢言勞。世路盡如此。吾生安所逃。</text>
<title>過鳳凰山。聞蕭學士汝方棄官隱居于山中。感以成詩。二首。</title>,<text>鳳凰山高入翠虛。蕭子避世於焉居。待詔曾聞隱金馬。休官却道焚銀魚。松關積雪擁茶鼎。雲榻淸香看道書。我欲從之不可得。臨風一挹空躊躇。</text>
<title>過鳳凰山。聞蕭學士汝方棄官隱居于山中。感以成詩。二首。 其二</title>,<text>隱居岑寂迥塵譁。百丈丹梯橫碧蘿。廬嶽遠師同結社。鹿門龐德竟携家。金堂玉署夢魂斷。白石蒼松生計多。末路滔滔誰若此。高風堪作世人誇。</text>
<title>到中江。龍灣官人壺酒來迎。把杯口占。</title>,<text>暑雨仍氷雪。間關萬死人。生還得到此。把酒酹江神。</text>
<title>到龍灣日口占。語席上諸君。</title>,<text>又喫龍灣飯。欣逢鴨水魚。平生厭此地。今日似吾廬。朋酒三更後。形骸萬里餘。明朝驅馬去。歸興更何如。</text>
<title>府尹設酌來慰。醉後口占贈之。</title>,<text>花裏仙槎雪裏回。晩晴公館綺筵開。天寒絶域關河遠。日暮嚴城鼓角哀。萬里形容餘瘦骨。百年襟抱付深杯。相逢正値休官日。作伴還鄕興益催。</text>
<title>贈宣川太守 二首</title>,<text>天末相思地。重逢亦聖恩。深情惟握手。密席且開尊。古館燈花冷。寒城雪意昏。離筵歌鼓咽。去住摠傷魂。</text>
<title>贈宣川太守 二首 其二</title>,<text>二十年前舊。相看鬢各殘。浮生長聚散。世事幾悲歡。尙喜詩鋒勁。常憐酒戶寬。臨分把酒話。脈脈在心肝。</text>
<title>贈僧</title>,<text>少日耽詩兼愛禪。逢僧隨處染華牋。如今衰懶都無興。悄坐暄簷檢舊篇。</text>
<title>代人贈別 二首</title>,<text>斜轉星眸送怨情。低鬟無語淚珠傾。重重約誓他時事。只是今朝判此生。</text>
<title>代人贈別 二首 其二</title>,<text>離別無端消息稀。驛亭愁倚斜陽暮。夢回芳草綠迢迢。野棠花晩春無主。</text>
<title>過臨津口占</title>,<text>又過臨津渡。天寒氷雪深。破船依凍渚。宿鳥叫霜林。關塞連天路。山河接地陰。茫茫去國意。日暮轉蕭森。</text>
<title>至月念七。到定州。主倅金廷叟年兄設宴于新安館。是日。適副使柳老泉年兄初度也。席上口占。奉二年兄。</title>,<text>公館沈沈夕讌開。冬陰不霽雪飛埃。繁絃逗舞燭頻跋。薄暝將寒酒屢催。關外偶成同榜會。尊前仍把壽辰杯。衰年作客渾無興。今日從君醉一頹。</text>
<title>臘月初一日。先忌也。客中遇此。悲不自勝。聞副使老泉公亦是大忌。錄成二律。略述終身之痛。呈副使。想同此懷也。</title>,<text>塞外逢先忌。天涯客未歸。弟兄同此感。存歿只相依。薄奠非難具。嚴程不敢違。平生蓼莪淚。今日共沾衣。</text>
<title>臘月初一日。先忌也。客中遇此。悲不自勝。聞副使老泉公亦是大忌。錄成二律。略述終身之痛。呈副使。想同此懷也。 其二</title>,<text>白首同銜命。皇華到處恩。立揚遺訓在。追養寸心敦。節序驚流邁。松楸結夢魂。遙憐小兒輩。獨自啓祠門。</text>
<title>臘日。過江鎭江丘。遊擊坦前一日。移書灣上。問我來期。是夕。出候于鎭城十里外。吾行所寓之側。盛設供帳。至以彩棚百戲佐歡。張軍樂。備大小膳。禮遇甚隆。蓋遊擊能文章妙筆法。十五年前。從詔使爲幕賓。遂有一日之雅故也。酒闌。勤索詩。醉書一律於席上。</title>,<text>客裏逢新臘。天涯見故人。班荊成勝會。把酒作佳辰。文采騰華夏。威聲鎭海垠。依然舊遊迹。一十五回春。</text>
<title>宿通遠堡口占</title>,<text>半生三泛九天槎。二十年來鬢已皤。問主盡非曾識面。尋村或記舊經家。廚人擁雪晨吹火。羌女篝燈夜績麻。風土不殊言語異。吾邦休說小中華。</text>
<title>到連山關。夜月甚明。前江氷滑。書狀張守謙要與散步遣悶。仍呼副使擺小酌。醉後軍佐用木上座。舁以曳之。爲雪馬戲。華人不曾見。喚謂氷船。</title>,<text>古店臨河口。涼宵月正姸。衰翁興不淺。佳客醉相牽。勝事聞前輩。狂遊學少年。吾鄕稱雪馬。殊俗看氷船。不躡凌波襪。還同馭鶴仙。竝驅如競逐。停坐卽團圓。占勝詩仍就。排寒酒屢傳。煩襟輸一快。誇作紀行篇。</text>
<title>過三叉河</title>,<text>五渡三叉水。重嗟一老翁。客程今始半。年律已將窮。地闊邊風迥。天寒野戍空。羈懷不自遣。獨立古祠中。</text>
<title>過高平長墻</title>,<text>天限華夷界。關防控扼便。長墻割地軸。列障布星躔。白草連耕牧。黃沙接市廛。猶憐城上戍。夜夜望烽煙。</text>
<title>過廣寧</title>,<text>北鎭名山壓大荒。雄藩鎖鑰壯隄防。千家簾幙迷雲靄。萬隊旌旗耀雪霜。此日軍容閑細柳。有時烽色徹長楊。城中夜夜喧歌吹。莫道遼河是戰場。</text>
<title>大凌河途中口占 除夕立春前一日</title>,<text>鷄鳴役役戒征車。秣馬燉臺古店疏。曉雪欲消塵乍淨。春陽將動日初舒。鏡中顏鬢驚身老。客裏光陰逼歲除。把酒相看各惆悵。三旬不見故鄕書。</text>
<title>除夕口占 是夜。會酌欲守歲。余病甚。數杯而罷。</title>,<text>佳辰病起枕衾寒。守歲燈前辦一歡。社酒含椒聊強飮。春盤登菜暫加餐。擬從新歲身長健。未到深更興已闌。自是老懷蕭索久。豈須行旅足辛酸。</text>
<title>元日早行 是日。下情欲留。強行七十里。</title>,<text>天涯令節賀新正。遙向彤墀祝聖明。萬里松楸霜露感。一村笳鼓歲時情。鄕音無伴誰相慰。客夢多祥却自驚。棲息倩人留亦苦。且憑車上看春生。</text>
<title>人日。宿沙河。主翁名郭紹先。家極宏敞。中堂。滿壁書畫。邀余設酌。主翁能文字喜賓客。席上求詩。書一律贈之。</title>,<text>君家官道閱人多。鄭驛迎賓問幾何。佳節又逢人日至。仙槎幸値客星過。尊開北海淹行色。圖掛西湖管物華。李郭神交應夙分。歸時重訪滿園花。</text>
<title>張書狀一日來話。話間戲曰。途中頻遇騎驢盛粧之女。客懷頗覺眼明。而皆蒙面紗。不得相見。若給錢使之捲紗則好矣云。相與拍手。翌日路上。遇數三過去。或風吹捲紗。或自捲看人。雖非殊色。亦足眼明。仍思書狀之語。不覺獨笑。遂口占二絶。戲奉書狀。</title>,<text>粉臉羞人乍暈紅。春風吹捲碧紗籠。自憐老眼元多障。隨處看花似霧中。</text>
<title>張書狀一日來話。話間戲曰。途中頻遇騎驢盛粧之女。客懷頗覺眼明。而皆蒙面紗。不得相見。若給錢使之捲紗則好矣云。相與拍手。翌日路上。遇數三過去。或風吹捲紗。或自捲看人。雖非殊色。亦足眼明。仍思書狀之語。不覺獨笑。遂口占二絶。戲奉書狀。 其二</title>,<text>紅裙翠袖淡粧姸。脈脈相看瞥眼邊。只爲自矜嬌艶色。何煩學士捲紗錢。</text>
<title>次副使詠黃柑韻</title>,<text>惻惻春寒掩小廬。土床欹枕晩酣餘。忽看珍果經霜後。恰是金苞浥露初。病起文園蘇渴肺。詩傳皇樹慰逃虛。仍思禁掖頒柑節。拜賜宮壺醉曳裾。</text>
<title>寒食日口占</title>,<text>太史周南久滯留。春晴空館掩牢愁。佳辰荏苒已寒食。遠客蒙戎猶弊裘。自捲簾幃看物色。難禁魂夢遶松楸。靑煙御柳長安陌。幾處歌鐘咽綺樓。</text>
<title>暮春晦。步往提督館。小酌呼韻。二首。</title>,<text>閉戶一春盡。始看林木靑。暗芳來曲砌。空翠落虛庭。短褐宜涼簟。輕風倚夕櫺。廚人具小酌。取醉不知醒。</text>
<title>暮春晦。步往提督館。小酌呼韻。二首。 其二</title>,<text>楊花初颭雪。槐葉乍匀靑。館古苔侵座。人稀樹得庭。煩襟望原野。涼睡凭牕櫺。苦道歸惟夢。寧須醉莫醒。</text>
<title>玉河館。副使蘇時雨送松蘿茶南酒及香。詩以謝之。二首。</title>,<text>龍團佳品說松蘿。春雨新抽碧玉芽。乞與文園醒渴夢。臥看魚眼細生波。</text>
<title>玉河館。副使蘇時雨送松蘿茶南酒及香。詩以謝之。二首。 其二</title>,<text>江南春色小槽香。赤岸霞蒸玉露漿。多荷郫筒慰遠客。一杯聊復醉爲鄕。</text>
<title>蘇之二子來見。皆姸秀。贈以硯面。仍以一絶勉之。</title>,<text>君家諸子似三蘇。眉宇娟娟好丈夫。持贈陶泓良有意。筆花文彩勖前途。</text>
<title>六月十四日。出玉河館。喜而口占。示同行。三首。</title>,<text>半世三朝白玉京。縱云勞苦亦恩榮。何事長爲奏請使。每來添得雪千莖。</text>
<title>六月十四日。出玉河館。喜而口占。示同行。三首。 其二</title>,<text>蠻館羈棲過半年。炎蒸疾病再生全。今朝嗑達門前路。一陣涼風當得仙。</text>
<title>六月十四日。出玉河館。喜而口占。示同行。三首。 其三</title>,<text>好雨連宵恰快人。朝來逢霽更淸新。天公似借東歸興。走馬長途不起塵。</text>
<title>六月念日。朝飯于沙河郭主人家。忙書一律爲別。</title>,<text>豐閏途中逢急雨。沙河驛裏駐征鞭。主人相見記前日。客子又來今半年。自摘佳蔬供晩飯。手煎新茗汲淸泉。他鄕再會誠非偶。分袂依然悵各天。</text>
<title>大雨行</title>,<text>六月十七日。客行灤州路。白日忽韜輝。大野俄沈霧。黑風駕海來。閃電驅狂雨。九天雲下垂。銀河水倒注。雷聲劈山岳。鳥獸驚且怖。平陸忽成江。咫尺不可渡。河梁聲窸窣。奔濤爭吼怒。黃泥何滑滑。十步九顚仆。祝融斂其威。喘息惶失措。金烏沒半輪。黃道迷天步。却疑天柱折。翻愁眞宰訴。停車傍山椒。愁絶阻去住。須臾風色改。四裔豁褰露。奇哉造化功。變幻難測數。京師二年旱。群生同涸鮒。聖皇躬禱虔。天心應感悟。一霈慰三農。草木咸生趣。如何施不溥。驟霽無甘澍。上世不破塊。吾衰嗟莫遇。</text>
<title>出山海關。候開門久立車馬中。困而口占。</title>,<text>玉立軒昂八尺身。他鄕羈旅混風塵。關頭紫氣如相問。說道車中姓李人。</text>
<title>過前屯衛 二首</title>,<text>嚴城日出始開門。擁路行人不敢喧。試向葉家墩上望。隔林煙起是胡村。</text>
<title>過前屯衛 二首 其二</title>,<text>聖朝無策靜胡塵。馬市金繒歲歲新。聞說夷酋來款賞。還將一陣殺邊民。</text>
<title>往醫巫閭山。途中口占。二首。</title>,<text>暫偸行役暇。來訪石門禪。野店依深樹。山蹊入亂蟬。鐘來知近寺。僧出恍逢仙。客意翻蕭瑟。歸程望杳然。</text>
<title>往醫巫閭山。途中口占。二首。 其二</title>,<text>策馬荒城外。扶筇古寺前。飛樓壓無地。危塔近諸天。晩睡松間榻。朝炊石竇泉。世間三伏熱。膏火幾人煎。</text>
<title>東嶽北鎭廟</title>,<text>五嶽雄天下。巫山鎭北隅。風雲配斗極。日月護神都。禮數增昭代。崇封始聖虞。苔碑尋古事。不覺滯征途。</text>
<title>背陰鋪口占</title>,<text>瓜蔓長垂屋。槐根老傍門。園疇雨後色。砧杵水邊村。兒長能迎客。翁衰只抱孫。隣人競來問。喜我解華言。</text>
<title>謝贈熊御史 三首○在玉河館</title>,<text>自從飆馭返瑤空。九載音容夢想中。幾處珠璣留寶唾。至今蘭雪灑淸風。此生會合誠奇遇。兩地精神或感通。咫尺仙凡路猶隔。三韓何況渺天東。</text>
<title>謝贈熊御史 三首○在玉河館 其二</title>,<text>彤騶肅肅柏臺深。柱史風標世共欽。海內直聲傳諫草。江西淸藻動詞林。芳徽舊日蒙波及。羈旅如今歎陸沈。聞說丰姿增俊彩。自憐霜髮久盈簪。</text>
<title>謝贈熊御史 三首○在玉河館 其三</title>,<text>羈棲寂寂似藏逃。忽荷芝函破鬱陶。千里別懷看彩筆。百年交義感綈袍。孤吟落日金臺迥。晩眺東風碣石高。王事關心長閉館。一春佳節等閑拋。</text>
<title>謝贈熊御史 三首○在玉河館 奉月沙詞丈二首 淸江熊化</title>,<text>東使陳情入。中朝載錫還。羈棲臣節苦。愼重主恩偏。劍佩瞻天近。干旌向日懸。到時相勞慰。莫賦北山篇。</text>
<title>謝贈熊御史 三首○在玉河館 奉月沙詞丈二首 淸江熊化 其二</title>,<text>重來九載後。相見各依依。舊句眞成讖。佳期信不違。才名欣共賞。容鬢覺俱非。贈縞情何極。休令古道微。</text>
<title>酬贈熊御史 二首</title>,<text>天上淸都十二樓。玉皇香案彩雲頭。何期朽質今三到。重接仙曹第一流。映座氷壺瞻舊範。對床霏屑續前遊。玆行幸副餘生願。不恨周南久滯留。</text>
<title>酬贈熊御史 二首 其二</title>,<text>湘竹溪藤掌上珍。拜嘉偏覺爽炎塵。驪珠滿眼瓊詞動。寶劍騰光彩墨新。會合秪應天借便。去留贏得淚霑巾。淸風萬里藏懷袖。把玩長如對玉人。</text>
<title>平壤途中。寄趙怡叔。時怡叔圍置江界</title>,<text>燕館初聞謫。遼陽又把書。看看惟扼腕。字字更霑裾。絶塞孤圍裏。長途百病餘。死生從契闊。天末意何如。</text>
<title>到臨津。次杜甫記行赤谷詩韻。</title>,<text>孟春寒未已。病客行何之。驅車臨古渡。舟子如相期。鄕朋候我至。肴榼亦在玆。沙際閣層氷。團團白如脂。把酒欲爲樂。却念征夫飢。回看花石亭。淸芬邈難追。扣舷發長嘯。曠然抒我思。胡爲長役役。撫躬徒自嗤。</text>
<title>肅川菡萏亭。柳守而與明漢小酌。余亦散步至亭口占。菡萏亭。有華使小蓬壺之扁。</title>,<text>月轉長廊靜。淸宵起老夫。仍呼兩學士。同入小蓬壺。虛籟生階竹。輕春動渚蒲。胡床興不淺。忘却是征途。</text>
<title>到安州。贊畫使李養久設餞於晴川舟上。醉席口占。</title>,<text>湘潭一夜動春雷。雨露洪恩及死灰。主辱揚鑣憐我病。時危授鉞仗君才。戈矛耀雪轅門肅。簫鼓臨江祖席開。會待平胡擎勑日。百祥樓上把深杯。</text>
<title>嘉平館。遇回還冬至使之行。書狀官鄭世矩來示別章帖。虛一面求余題詩。席上書贈。</title>,<text>此路吾方去。君行今已歸。經年猶作惡。四赴本非期。遼塞胡塵暗。關河春雁飛。茫茫離別意。風雪大江湄。</text>
<title>定州妓申生。柳守而之舊畜也。今來。守而不招見。來訴於我。彈琴作怨曲。戲作一絶。送守而解之。</title>,<text>千般哀怨一張琴。誰解郞君鐵石心。倘許黃金買詞賦。不須彈作白頭吟。</text>
<title>良策館。與諸君小酌。靜春以一絶調我曰。房妓乃大鑑舊日把杯之人。敎本官從先定施行云。余戲次其韻。</title>,<text>喫盡關西三斗塵。不知時節已靑春。舊遊蹤迹渾如夢。誰是當年薦枕人。</text>
<title>冬至使軍官柳東起。第一琴手也。遇於安州。欲拉爲軍官帶去。柳以病懇辭。只取其琴。以行中醫員金繼長解琴而無琴故也。載琴轎後。人有問者。書一絶示之。</title>,<text>倦抛詩卷病抛杯。萬事人間已死灰。尙有風情未全減。輿頭側掛一琴來。</text>
<title>贊畫李養久將到龍灣。途中先寄詩。次韻却寄。</title>,<text>抱病江湖兩老臣。半生榮落略相均。將軍白馬重臨塞。柱史靑牛又入秦。一別天涯俱短髮。二年關外尙胡塵。秪今行役休言苦。曾是三危五嶺人。</text>
<title>贊畫李養久將到龍灣。途中先寄詩。次韻却寄。 原韻 養久</title>,<text>同是明時待譴臣。艱危此日荷恩均。精忠自許申存楚。談笑吾慙魯却秦。宣室遞承前席寵。關河重望後車塵。臨岐相勖無他語。共竭丹心報一人。</text>
<title>贊畫使與巡邊使李箕賓及別將中軍等。夜操於統軍亭。邀余來觀。小酌松聲閣口占示諸公。</title>,<text>二月灣城雨乍晴。元戎繡節夜觀營。遼山雪映旌旗色。鴨水波掀鼓角聲。未必登高能作賦。不妨携酒暫論兵。書生事業眞堪笑。謾學乘槎上玉京。</text>
<title>養久往巡江邊。與府尹別於環碧堂。</title>,<text>絶域重相見。樽前意更傾。離亭是客路。王事共嚴程。粉堞山樓迥。春塘水檻淸。男兒要事業。臨別莫傷情。</text>
<title>環碧堂。小酌口呼。</title>,<text>隱隱蓬萊島。泠泠水伯宮。池寒春尙雪。簷豁靜還風。晩席繁絃咽。他鄕勝友同。歸途荷正發。留興曲欄東。</text>
<title>西堡樓 二首</title>,<text>粉堞周遭遠。朱甍結構牢。山廻成壁壘。江拆散風濤。倚劍胡天盡。停杯漢月高。平生湖海氣。不減少年豪。</text>
<title>西堡樓 二首 其二</title>,<text>山晩初收靄。天虛迥得亭。斜陽蘭子島。細雨鎭江城。玉壘來春色。銀河泛客星。登臨今古恨。撫劍意難平。</text>
<title>三月初四日。將渡鴨江。狂風從北來。雨下如注。仍思是日乃上年兩元帥陷賊。金將軍應河及二萬官軍戰死之日。應有冤魂化爲風雨而來。故感而有作。以爲迎神曲。三首。</title>,<text>去年今日戰深河。二萬官軍血濺沙。寒食無人收白骨。家家燒紙賽江波。</text>
<title>三月初四日。將渡鴨江。狂風從北來。雨下如注。仍思是日乃上年兩元帥陷賊。金將軍應河及二萬官軍戰死之日。應有冤魂化爲風雨而來。故感而有作。以爲迎神曲。三首。 其二</title>,<text>一片新祠鴨水隈。孤魂迢遞幾時廻。今朝急雨翻江岸。白馬潮頭按劍來。</text>
<title>三月初四日。將渡鴨江。狂風從北來。雨下如注。仍思是日乃上年兩元帥陷賊。金將軍應河及二萬官軍戰死之日。應有冤魂化爲風雨而來。故感而有作。以爲迎神曲。三首。 其三</title>,<text>一曲金笳月下悲。樓中戍卒盡孤兒。關山此夜聞楊柳。多少行人淚滿衣。</text>
<title>蛇稍河邊午憩。次守而韻。</title>,<text>野帳依荒戍。行廚傍小河。朝嵐峯吐色。夜雨水生波。去國靑春盡。傷時白髮多。從來燕市士。醉後輒悲歌。</text>
<title>上斗嶺俯望前野。甚快活。</title>,<text>山拆川廻眼界寬。登高不覺道途艱。無端一夜沙邊雨。拂面東風翦翦寒。</text>
<title>過八渡河</title>,<text>隴坂高低隴水長。春陰垂野怪禽鳴。可憐八渡河邊柳。管送征人幾度行。</text>
<title>通遠堡前野。大風飛雪。水凍甚堅。</title>,<text>三月關河凍未消。朔風吹雪暗征軺。元來磧裏無花草。春色何緣得到遼。</text>
<title>遼東經略衙門將官等求詩。書於其扇。</title>,<text>幕府軍聲振海波。遼陽城觀鬱嵯峨。燉臺北壓單于壘。壕水西通太子河。龍武陣開金鼓壯。碧油幢貯俊賢多。轅門邂逅仍相別。東閣何時得再過。</text>
<title>又書畫扇</title>,<text>落日掛高樹。秋光濃欲滴。老人坐不歸。家在溪橋北。</text>
<title>遼陽卽事</title>,<text>日暮黃塵探馬歸。夜深烽火照金微。胡雛十萬屯河外。遊騎今朝出打圍。</text>
<title>柴總兵出師赴援 總兵名國柱</title>,<text>吹角轅門夜出兵。三更金鼓振遼城。將軍手把靑龍劍。獨領前茅躍馬行。</text>
<title>楊總兵元。平壤之戰。以三大將。有功於東方。不幸被罪而死。今其嗣子爲參將。第三子爲指揮者。來見求詩。</title>,<text>將軍躍馬救東韓。浿水奇功拭目看。雄略共推三督府。嚴風終折大旗竿。傳家龍劍猶留匣。嗣子雕弓已上壇。惆悵花園行樂地。可堪春色鎖朱欄。</text>
<title>三叉河。次靜春韻。三首。</title>,<text>日出三竿江霧消。舡頭風浪撲行軺。煩君莫說吾行遠。川蜀官兵亦到遼。</text>
<title>三叉河。次靜春韻。三首。 其二</title>,<text>羈懷欲把酒杯寬。賖得村酤轉覺艱。臥聽紙窓風打雨。客衾添得五更寒。</text>
<title>三叉河。次靜春韻。三首。 其三</title>,<text>少日猶誇酒戶寬。老來尤覺筆鋒艱。長思小築西湖上。只爲鷗盟尙未寒。</text>
<title>次守而韻 二首</title>,<text>塞草萋萋塞日陰。春流經雨十分深。千年夷夏三叉界。更起征人去國心。</text>
<title>次守而韻 二首 其二</title>,<text>萬里交河水。分流遶塞城。潮聲通海岱。樹色入高平。節序春將盡。邊庭草始生。秦中花鳥晩。不禁故園情。</text>
<title>詠經略</title>,<text>天王按劍望烽煙。簡命元戎注意專。武庫旌旗分一半。材官技擊盡三邊。指揮萬甲銜枚勇。約束群酋制挺鞭。願作行軍老司馬。功成濡筆勒燕然。</text>
<title>早發杏山。城門日高不開。關吏告以邊警方急不宜行。</title>,<text>嚴城日晩未開門。磧外風沙晝亦昏。關吏挽車來說我。昨朝新掠水邊村。</text>
<title>答關吏</title>,<text>援遼戈甲塞長途。萬里威靈振海隅。倘使胡雛來近塞。直須生縛五單于。</text>
<title>過高橋鋪口占</title>,<text>杳杳風沙裏。行行豺虎間。午炊臨塞水。晨秣傍胡山。歷險心常折。經春夢獨還。歸期不可問。何日入秦關。</text>
<title>塌山所遊擊。出百騎護行。馳突射獵於馬前。頗快意。</title>,<text>曉發行邊隊。將軍士馬驕。定應驚賊膽。奚但護行軺。注槊時追兔。彎弧仰射鵰。煩襟輸一快。隨處聖恩饒。</text>
<title>寧遠衛城外花園。有老人高會。羨而有作。</title>,<text>芳辰勝集小園中。不是黃公是綺翁。橋外靑帘風正颭。杏花如雪酒壚東。</text>
<title>塞下曲</title>,<text>北漠陰風捲地來。塵沙不見白龍堆。單于帳裏笳聲發。日暮遙看獵火回。</text>
<title>征婦詞</title>,<text>白髻荊釵不整鬟。紅顏憔悴淚痕斑。郞君二十從征戍。去歲深河戰未還。</text>
<title>次守而美人曲韻</title>,<text>溪上東風楊柳枝。畫橋西畔夕陽時。佳人手翦羅裙帶。一曲新翻白苧詞。</text>
<title>夷齊廟有感。口占放言。</title>,<text>莊叟云伯夷。死名首陽下。死生亦大矣。熊魚愼取舍。避虐且讓國。見危乃叩馬。直欲立萬古。奚獨爲殷社。況爲身後名。忍效自好者。苟此謂之名。爲仁皆僞也。堯舜未必性。桓文未必假。寥寥三代後。好名亦何寡。橫議喜混眞。迷風終亂雅。宣聖有至言。陋矣齊東野。</text>
<title>次守而韻 與守而論遼東舊界。感而有作。</title>,<text>北接胡沙地盡頭。東臨碣石是靑州。山前獵火逢胡騎。風外悲笳動客愁。鞭石秦皇千載笑。征遼隋帝百王羞。封疆自古誠荒遠。鴨水何年出塞流。</text>
<title>背陰鋪</title>,<text>遠遠平沙短短墻。數村籬落背斜陽。桃花落盡溪橋路。十里輕陰盡綠楊。</text>
<title>葉序班世賢。丁巳年同行舊識也。今來設筵迎款。與序班，陳允中，館副使李先。開會於提督廳。酒席口占以謝。</title>,<text>古館濃陰靜。芳園步屧輕。四年重作客。千里荷相迎。遲日鶯花晩。高雲几席淸。把杯愁渴肺。衰白媿深情。</text>
<title>王相公孫蕃。保定擧人也。以敎訓皇外孫。來寓京師。與其叔王夢祖委來求見。仍送詩扇及新茶。次其韻以謝之。</title>,<text>龍團佳茗碧芽鮮。軍將敲門起玉川。小鼎松風驚晩睡。一甌春色試新泉。枯腸滌盡聊排悶。渴肺蘇來可引年。詩箑淸香兼勝貺。雙珠多荷倏聯翩。</text>
<title>次陳相公韻</title>,<text>萬里邊風撲面沙。得歸燕館當還家。已驚玉趾曾虛枉。何幸瓊詞又拜嘉。衰鬢不禁紛似雪。羈愁況復亂如麻。經旬一病長岑寂。落盡庭榴滿樹花。</text>
<title>次陳相公韻 奉呈大元輔老先生月沙臺下 蘇州陳昌言</title>,<text>聞說仙官李月沙。居然海外一名家。文章有格宗韓愈。氣節無雙識孟嘉。玉帛祗承瞻紫禁。絲綸頒渙下黃麻。門前客子空題鳳。尙有芳心問落花。</text>
<title>次王相公韻。兼示陳相公。</title>,<text>餘生丘壑是前期。重入淸都夢亦疑。秀格幸逢眞國士。高文仍睹老宗師。百年詞賦登樓日。一代聲名下榻時。會合便成離別恨。金臺明月倘相思。</text>
<title>次王相公韻。兼示陳相公。 次王相公韻。兼示陳相公。</title>,<text>官舍逢君若有期。丹心向日渙群疑。端冠作相公西赤。羽扇論兵李藥師。千里共堂萍聚處。一忠同矢蓋傾時。箕封燕市懸相望。揮手蕭蕭繫我思。</text>
<title>孫相公恢祚來館求見。余以病不得出見。又送人問病。仍寄梅花香一封。對使書二絶以謝。</title>,<text>病臥曾慙未襲薰。更蒙珍貺播淸芬。三更孤館燈前雨。一炷爐煙隔世氛。</text>
<title>孫相公恢祚來館求見。余以病不得出見。又送人問病。仍寄梅花香一封。對使書二絶以謝。 其二</title>,<text>麝臍螺甲鷓鴣斑。麟屑檀沈亦等閑。爭似梅魂與花骨。長留春色在爐間。</text>
<title>次守而聞蟬韻</title>,<text>鳳城微雨濕宮槐。庭院深深一逕苔。忽有蟬聲驚客耳。秋風歸思爾先催。</text>
<title>陳相公昌言送萍水歌一篇。對使次其韻贈之。</title>,<text>猗皇明囿八荒以同春兮。敷一視之弘仁。彼逆酋兮敢抗天紀。跳梁草間兮肆爲不臣。縱流言兮飛謀釣謗。將以間乎父子之親。肆吾王奮義而叫冤兮。云余泛乎天津。雖簸張翕吐。不能累其明見兮。帝諄諄兮其命新。一札十行兮萬里咫尺。推心腹兮注精神。感王誠之上格。欽帝德之廣淵。復冠裳兮介鱗。吾知免夫禽獸之淪。天壇之仙躅兮可賞。石鼓之遺跡兮可詢。維鶴兮在陻。維蛟兮在溱。入蘭室兮求麗澤。爰盍簪乎可人。揮詩禮之奧義兮。振大雅於荒屯。契淸興於杯觴兮。想吳門之鱸蓴。悵臨岐兮酬贈言。庶玆遊之無湮。</text>
<title>聞奴賊又犯瀋陽東路 二首</title>,<text>遼天回首戰塵黃。一夕邊烽徹上陽。故國經春消息斷。白頭欹枕夢河湟。</text>
<title>聞奴賊又犯瀋陽東路 二首 其二</title>,<text>未將雄劍斬長鯨。小醜終煩天下兵。聞說女郞猶赴陣。自慙窮海一書生。</text>
<title>六月十五日。往天壇。葉，陳兩序班先候於道院。設酒邀之。席上口占。</title>,<text>積雨侵晨霽。沙堤水亂流。仙壇松桂淨。禪室洞門幽。河朔炎天飮。濠梁暇日遊。他鄕驚節序。勝會荷賢侯。</text>
<title>有馮碧玉者眉目姸秀。是日。席上勸酒。守而頗愛之。戲而賦之。馮們子也</title>,<text>分司御史太風情。紅粉叢中醉眼明。向使碧郞長勸酒。未應煩喚紫雲名。</text>
<title>碧郞求詩題扇</title>,<text>停杯淺笑轉星眸。風韻還同女伴遊。堪笑東韓月沙老。題詩留作錦纏頭。</text>
<title>在玉河館夢中作</title>,<text>水晶簾外晩風涼。氷簟銀床晝漏長。侍女欲呈遼塞報。君王高枕夢河湟。</text>
<title>奏聞使送詩二律。次韻贈之。</title>,<text>重門牢鎖雨淋淋。日夕相望院落深。接屋還同千里遠。通家徒有百年心。忽蒙投暗連瓊什。何啻逃虛喜足音。多病廢詩逋欠久。白頭才盡媿難禁。</text>
<title>奏聞使送詩二律。次韻贈之。 其二</title>,<text>宮槐隱隱御溝潺。古館寥寥晝亦關。孤夢片時歸鴨水。秋風昨夜度燕山。星霜荏苒身全老。豺虎縱橫路更艱。何日角巾江上屋。野琴村酒博長閑。</text>
<title>館副使送唐伯虎所畫秋山看瀑小簇。求詩題面。</title>,<text>蒼松赤葉澹秋光。亂石槎牙引瀑長。應有好詩車上得。憑君叩取小奚囊。</text>
<title>館副使之子李振翰娟秀可愛。送所製科文。要余批評。又送扇求詩。書贈一絶。</title>,<text>看君文藻動諸生。鵬翮摶風萬里程。他日東韓擎詔去。老夫傾耳聽高名。</text>
<title>次王相公贈別詩韻</title>,<text>豪才元不受人憐。秀格端宜拱法筵。爛眼驪珠看筆陣。盈懷崑玉檢詩篇。悲歌燕巿初傾蓋。斗酒都亭且贈鞭。東望妖氛猶未靜。腰間三尺拂秋蓮。</text>
<title>送葉序班奉哀詔往雲南詩 幷序</title>,<text>雍容風裁秀鵷行。傾蓋初從紫殿廊。玉佩晨趨仙仗下。朱衣立近御鑪傍。共嗟枳棘非棲鳳。還喜芝蘭久襲香。知己百年誠邂逅。幾時尊酒更連床。</text>
<title>送葉序班奉哀詔往雲南詩 幷序 其二</title>,<text>我欲辭君君已行。臨岐脈脈各霑纓。勑頒東國君臣泣。詔下南鄕父老迎。昇日賓天悲慶際。去雲流水別離情。從今魂夢應勞往。百越三韓路幾程。</text>
<title>次王相公夢祖詩 卽王孫蕃之叔也</title>,<text>世閥稱王謝。才名共阿咸。殷勤蒙枉駕。珍重荷情緘。明月懷珠樹。秋風憶布帆。歸裝無長物。惆悵達空函。</text>
<title>題郭吏部扇</title>,<text>仙郞風裁擅群龍。歸洛三年士望隆。藻鑑共推山吏部。人倫爭道郭林宗。元知交義無新舊。休說封疆有異同。尊酒對床那可得。自憐東海一羈蹤。</text>
<title>新皇帝登極賀班口占 三首○八月初一日</title>,<text>鼎湖纔撤攀髥淚。庭賀叨參萬國先。日月新開天北極。風雲遙接海東邊。香煙乍起鵷班肅。仙仗初移鳳詔宣。千載一時逢盛事。恩榮留作畫圖傳。</text>
<title>新皇帝登極賀班口占 三首○八月初一日 其二</title>,<text>皇極庭前輦路荒。侍臣誰得睹龍章。宮中半夜宣元老。手挈金甌付聖皇。</text>
<title>新皇帝登極賀班口占 三首○八月初一日 其三</title>,<text>新詔憂民五十條。鳳綸飛下紫宸朝。微臣幸廁千官列。虎拜丹墀祝聖堯。</text>
<title>四行同會共酌。席上口占示諸公。八月十五日</title>,<text>冬春行役歷氷霜。三伏炎蒸苦日長。誰料中秋猶此館。却思重九更何方。非無酒伴心先倦。知有歸期意轉忙。但願今宵拚一醉。照杯明月似吾鄕。</text>
<title>聞劉給事光復言福王驕奢事。被繫七年。先皇臨終。赦回籍爲民。今者新政二十餘臺官。一日盡除。朝野聳看。而劉光復只爲光祿寺丞云。</title>,<text>二十新臺濟濟升。淸朝拭目看風稜。如何藉甚劉科老。今日纔爲一寺丞。</text>
<title>十七日。辭朝詣光祿寺。參酒飯。是日。先皇帝聖節也。大庭寂然。只有朝哭之奠。感而口占。二首。</title>,<text>海不揚波四十霜。沈機雄略攬權綱。今朝萬國嵩呼節。寂寞靈筵一瓣香。</text>
<title>十七日。辭朝詣光祿寺。參酒飯。是日。先皇帝聖節也。大庭寂然。只有朝哭之奠。感而口占。二首。 其二</title>,<text>先皇賜札雪邦冤。御墨纔擎紫殿門。今日拜霑光祿酒。老臣叨荷兩朝恩。</text>
<title>次靜春韻</title>,<text>年年爲客滯京華。慣踏燕山萬里沙。馬首山川渾舊識。風光不礙帽簷紗。</text>
<title>曉行。車上牢睡。睡覺日晩。已過豐閏矣。</title>,<text>五更夢苦短。憑車仍續成。瞢騰殘月影。蘧栩亂鷄聲。身到華胥國。路過豐閏城。驢鳴忽開眼。朝日半天明。</text>
<title>過永平府。禾稼已收。口占記田家秋興。</title>,<text>八月灤州已滌場。家家秋作野人忙。筐收軟芋朝羹美。砧擣新秔晩飯香。棗熟空園喧鳥雀。草肥荒畝散牛羊。仍思小築西湖上。白酒初醅蟹劈黃。</text>
<title>曉行記見</title>,<text>八月天宇淸。玆辰風日嘉。侵星發北平。水石何槎牙。驅車歷回塘。積氣迷蒲葭。陂陀遞隱見。樹影如龍蛇。行行逐徒侶。屢策黧眉騧。萬家眠未起。不聞市廛譁。夜露濕衣巾。更喜無塵沙。褰帷窮遠眺。不知前路賖。東方看漸白。赤日騰浮霞。平明氣稍散。川陸競光華。長洲明錦石。深蔓紛秋花。村光樹杪煙。霽色天邊鴉。對此怡心神。羈旅不須嗟。我車安所止。橋邊三兩家。村沽不足醉。且盡主人茶。</text>
<title>再用前韻。答奏聞使黃中允。</title>,<text>昨日逢君醉一場。夜還應爲作詩忙。寒窓睡起三竿日。旅榻燒殘一炷香。長路歸心出籠鳥。畏途行色觸藩羊。名區按節孤前約。萬事人間髮已黃。</text>
<title>山海關。趙秀才以旗，以旌携酒來訪。走筆爲別。</title>,<text>二十年來八度逢。人間離合信難窮。今朝又作河梁別。共是天涯白髮翁。</text>
<title>山海關記事</title>,<text>雄關何頟頟。形勝今古冠。連山抱西北。粉堞雲邊煥。大海控其南。洪波拍城岸。吐納八荒人。鎖鑰天下半。萬夫不敢前。一夫不敢逭。秦皇固黷武。辦此實雄斷。成祖闢燕都。規模邁周漢。桓桓徐魏公。設險眞長算。峨峨望海亭。奇絶亦壯觀。貔虎擁士馬。魚鱗簇閭閈。朝日上旗竿。餘輝散樓館。通衢車擊轂。市門錦花爛。玆地昔荒屯。逖矣華夷判。舟車不得通。白葦連天畔。英雄紛割據。氏羌頻煽亂。卽今近皇畿。咽喉且屛翰。遼路屬多事。況値小酋叛。調發且飛輓。軍民共塗炭。總督自北閫。玉節今移按。公來雪山重。微公孰亨難。籌策服人心。恩威震溟瀚。念我行近塞。出兵爲我扞。轅門號令肅。秋毫不敢謾。走馬且鳴鏑。士氣益精悍。王師久暴露。九重勤宵旰。請君且蓄銳。一戰擒可汗。</text>
<title>東關路上口占 三首</title>,<text>野色蕭蕭暮。城頭風颭旗。驅車秋雨路。問店夕陽陂。草遠煙光薄。天長雁影遲。乾坤日寥落。客意轉悽其。</text>
<title>東關路上口占 三首 其二</title>,<text>塞日無雲暗。秋天不雨陰。數村依獨樹。孤寺傍荒岑。節序長身老。風霜短褐侵。羈愁何處寫。得句自高吟。</text>
<title>東關路上口占 三首 其三</title>,<text>遼塞塵猶暗。燕山客未還。夢驚豺虎裏。心折鼓鼙間。明月生東海。秋風動玉關。龍灣亦旅館。合眼在龍灣。</text>
<title>又用前韻 三首</title>,<text>小店臨溪口。橋頭見酒旗。寒蠅集煖壁。飢雀噪荒陂。計路心先往。催歸日苦遲。明晨須早發。數問夜何其。</text>
<title>又用前韻 三首 其二</title>,<text>萬事灰心久。忘機學漢陰。秋懷同屈宋。詩法謝高岑。亹亹諸公逼。駸駸暮景侵。多慙筆力退。難和郢中吟。</text>
<title>又用前韻 三首 其三</title>,<text>霜信賓鴻至。晴光倦鳥還。孤城荒野外。長路亂山間。地接黃龍塞。天臨紫氣關。分明昨夜夢。簫鼓鴨江灣。</text>
<title>次靜春韻</title>,<text>病人生得出秦關。雙鬢空凋逆旅間。夢裏雁聲遼塞月。馬前秋色薊門山。元戎玉節專三鎭。都護金戈領百蠻。佇待諸公平此賊。東歸長博死前閑。</text>
<title>九月初三。靜春初度日。廚人買酒。略具鮭菜。邀飮至醉。又次前韻。示席上。三首。</title>,<text>令節將邀飮。停車問酒旗。溪魚買後市。野菜摘前陂。白髮愁難遣。靑絲沽莫遲。廚人強解事。飣餖薦彭其。</text>
<title>九月初三。靜春初度日。廚人買酒。略具鮭菜。邀飮至醉。又次前韻。示席上。三首。 其二</title>,<text>客裏逢君降。天涯屬歲陰。何妨飮秉燭。可惜日頹岑。病酒常知戒。逢場却見侵。還須盡意醉。消得一宵吟。</text>
<title>九月初三。靜春初度日。廚人買酒。略具鮭菜。邀飮至醉。又次前韻。示席上。三首。 其三</title>,<text>遠想君兄弟。玆辰共待還。花開荒砌上。酒滴小槽間。飮啄皆前定。悲歡摠不關。秪應千里月。分照漢東灣。</text>
<title>高平途中遇雨。念王師暴露。又用前韻。三首。</title>,<text>冥冥遼塞雨。怕濕漢旌旗。殺氣迷沙磧。愁雲暗澤陂。未應兵力寡。何苦羽書遲。金印腰間大。紛紛笑彼其。</text>
<title>高平途中遇雨。念王師暴露。又用前韻。三首。 其二</title>,<text>曈曈隱晩日。薄薄下秋陰。野滑愁長路。雲低失亂岑。破裘從露濕。衰骨怕寒侵。多少關心事。憑車費獨吟。</text>
<title>高平途中遇雨。念王師暴露。又用前韻。三首。 其三</title>,<text>寒衣猶未授。戍卒幾時還。雨暗干戈裏。霜悽壁壘間。荒墟鐵嶺衛。新陣虎皮關。今代誰頗牧。銘功靑海灣。</text>
<title>次守而登十三山韻</title>,<text>危逕嵯峨入太淸。靈湫應自混茫成。三千世界最眞境。十二樓臺仍五城。簷際雲飛碣石遠。門前日出扶桑明。茫茫天地此身迥。獨立秋風今古情。</text>
<title>過沙嶺。聞賊警稍遠。曾在玉河館。承諭旨以沙嶺高平間賊兵出沒爲慮。命一行戒愼速過。至是無事過宿。感而口占。</title>,<text>聖主憂行役。天書戒畏途。死生皆至渥。危急尙微軀。雪涕瞻宸極。消魂過塞隅。今宵得高枕。傳語慰征徒。</text>
<title>宿牛家莊夜吟。是日遇雨暮棲。</title>,<text>倦客投棲西日傾。廚人語息已深更。風鳴破壁燈初暗。馬齕殘箕夢未成。頻向小窓看早晩。時呼老僕問陰晴。何當了盡勞生債。擁被書齋睡到明。</text>
<title>九日。發遼陽作。三首。</title>,<text>役役驅車馬足塵。不知今日又佳辰。前山盡是登高處。只欠當時送酒人。</text>
<title>九日。發遼陽作。三首。 其二</title>,<text>溪邊黃葉落紛紛。野菊迎霜已吐芬。何處龍山堪落帽。風流不減孟參軍。</text>
<title>九日。發遼陽作。三首。 其三</title>,<text>黃花白酒興全闌。吹帽風高却怕寒。旅榻蕭然還掩戶。滿川明月好誰看。</text>
<title>遼陽行</title>,<text>遼陽壕壕水何壯哉。遠引長河繚城曲。長河之水流不已。洪波浩淼壕反窄。更作重壕分水勢。掘開平陸爲深壑。經年大衆不暫休。千人荷鍤萬人鑿。河伯失所地媼驚。白日慘慘愁雲羃。錦袍將軍日董師。堤上黃塵眯兩目。腰間寶劍不曾試。拂拭怒髥如長戟。三邊技擊六郡良。盡是奇材與劍客。但云走馬能殺賊。一生何曾識坂築。手胝不能執弓劍。力疲不能當鋒鏑。城中斗米直萬錢。賜餉雖多士枵腹。昔時李牧守燕代。擊牛饗士習距躍。又聞晉公征淮西。士飽而歌馬騰櫪。雖然此役非爲私。大將赤心期報國。往者官軍一深入。十萬貔㹯化爲血。深溝毋戰是良圖。巾幗雖羞未爲失。縱有投鞭百萬衆。其如壕水深難越。但使遼民無叛意。城浸竈沈亦何恤。</text>
<title>靑石嶺</title>,<text>野行苦厭塵。出塞苦厭石。自過狼子寨。山廻路轉惡。靑嶺何盤盤。危逕更傾側。躋攀乍失勢。馬顚車脫輻。群壑積長陰。峽束半天窄。懸崖危欲墮。疊嶂相參錯。巍峨陷乾竇。騰擲壓坤軸。白日隱雷霆。風雲替噴薄。石色如綠綺。餘姿露圭角。九月天未寒。微霜乍淅瀝。丹楓與黃葉。錦繡堆靑壁。我來富觀覽。不知勞行役。登登仰脅息。偪塞忘遐矚。及上最高頂。豁然騁遠目。始知所歷高。更喜原野廓。征驂且莫催。玆遊亦云樂。</text>
<title>次靜春重九日三流河韻</title>,<text>山下疏籬白木扉。暮林無葉夜霜微。空洲水落魚梁淺。廢戍煙生獵戶依。抱病天涯還望遠。逢辰客裏倍思歸。歸家縱有登臨興。却恨尊前故舊稀。</text>
<title>次靑石嶺韻</title>,<text>棧斷初無路。崖崩轉作蹊。塞雲常似曀。山雨不成泥。仰見天如窄。高臨日却低。平生謝公屐。遺恨未同躋。</text>
<title>次守而高嶺遇雨韻</title>,<text>蕭瑟霜天落木秋。短籬寒杵數村幽。無端一夜茅簷雨。添得征人萬里愁。</text>
<title>九月十五日越江。夜酌聚勝亭口占。二首。</title>,<text>長途日日說龍灣。芳燭淸尊入夢間。今宵對酒猶疑夢。擧手頻看馬耳山。</text>
<title>九月十五日越江。夜酌聚勝亭口占。二首。 其二</title>,<text>歸裝贏得鬢絲長。荏苒佳辰過眼忙。莫道年光客中盡。猶將秋色返吾鄕。</text>
<title>宣川路上。遇冬至使一行。設帳幕於淸江邊。小酌爲別。席上口占。贈上使任碩齡。</title>,<text>蔥秀山前把一觴。秪今回首五星霜。當時送我溪橋路。誰料淸江又別場。</text>
<title>贈別副使崔挺雲</title>,<text>白草黃花野水邊。爲君携酒作離筵。親朋盡在征途上。此地逢迎亦勝緣。</text>
<title>贈別書狀官高傅川</title>,<text>秋日離亭木葉飛。子方西去我東歸。平生節義君家事。聞道蒲河已解圍。</text>
<title>別書狀官卞三近</title>,<text>燕雁差池鴨水濱。離亭斗酒各霑巾。不知身在天涯路。却向天涯送去人。</text>
<title>呂繼先後西江亭子。有長溪，梧陰諸公詩。次韻寄題。</title>,<text>禮成江出聖居山。隨處名區水石間。相國早占亭子勝。留都贏得暮年閑。至今花木孫能守。從古煙霞地亦慳。相對主翁鬚髮皓。却疑玆境是商顏。</text>
<title>松都梁煕壽家小兒名後眞。年纔十二。善彈琴。車雲輅首贈一絶。諸人繼和。遂成詩軸。余留松都。兒常來見彈琴。別松都日。兒始求詩於餞席。遂書其軸。有小序。</title>,<text>琴聲縱好淸宵聽。丫髻殊非病客宜。十日松都無一句。空吟蘇老海棠詩。</text>
<title>天壽院餞席。次河年兄君受韻。</title>,<text>三淸高會共靑春。屈指如今有幾人。廊廟十年無一事。欲將犀帶換儒巾。</text>
<title>成汲。牛溪先生從弟也。養鶴爲生。自號馴鶴翁。墨客多贈詩。爲一大軸。</title>,<text>仙禽逸翮在雲天。翁也能馴便是仙。吾欲借翁騎一日。暫時飛上閬風巓。</text>
<title>到延曙驛村。大雪中。朴說之子龍書至。是日遇臺評。二首。</title>,<text>湘潭消息隔層氷。生事蕭條退院僧。一夜相思頭盡白。滿山風雪獨懸燈。</text>
<title>到延曙驛村。大雪中。朴說之子龍書至。是日遇臺評。二首。 其二</title>,<text>萬里歸驂白簡前。虛名贏得謗薰天。欲將書籍輸君去。須信文章不直錢。</text>
<title>宿坡山記事。奉示同行求和。</title>,<text>今歲冬暄何太甚。風光渾似仲春闌。雪消古峽昏晨瘴。氷泮長洲響夕灘。豈是陰陽愆節候。定敎行役慰酸寒。輕裘老子還多興。滿路煙霞倚馬看。</text>
<title>過臨津。感舊有作。曾陪先君遊此</title>,<text>悵望津亭起夕波。白頭重記舊山河。浮生衮衮渾如此。佳境悤悤奈爾何。萬事秪餘雙涕淚。十年今復八經過。尋思往跡都成夢。獨寫新詩當棹歌。</text>
<title>子敏疊賦闌字。仍用其韻。以記夜行。</title>,<text>今日吾行最喫艱。羈棲纔定夜將闌。荒榛翳處驚迷路。羸馬顚時暗渡灘。疏磬隔林孤寺遠。危巖臨水數峯寒。崎嶇世味何時了。試向燈花仔細看。</text>
<title>安城館口占</title>,<text>古館依山僻。村蹊繞水長。歸鴉分野色。宿鷺占湖光。霜雪侵寒褐。風煙入錦囊。玆行端着便。前路莫須忙。</text>
<title>次鶴谷洪輝世洞仙館韻</title>,<text>竹葉杯兼金液螯。酣來排遣雪寒饕。殘年供世添詩瘦。老境逢場倚醉豪。夜色乍浮林月上。潮聲初動海雲高。良宵勝景須模寫。才盡如今歎腐毫。</text>
<title>次南郭朴說之韻。贈黃州牧使尹存仲。</title>,<text>老來長憶少年遊。何幸萍蹤此驛樓。西道主人多舊識。東槎學士總名流。一尊離恨燈殘後。千里歸程地盡頭。三日黃岡眞勝集。明朝回望是幷州。</text>
<title>次東嶽李子敏冬至日韻</title>,<text>年光忽忽鬢邊飛。爲客逢辰倍憶歸。汀樹依依含淑景。官梅脈脈媚新暉。寒城此日孤臣遠。故國經旬信使稀。莫把窮愁添一線。且將詩句發天機。</text>
<title>次軸上韻。贈片雲師。二首。師乃同里人也</title>,<text>空門邂逅里中人。顏面依然隔世身。亹亹燈前十年事。談山纔了又談塵。</text>
<title>次軸上韻。贈片雲師。二首。師乃同里人也 其二</title>,<text>名敎中爲得罪人。水雲鄕作不羈身。如今故里君休想。遼鶴茫茫已劫塵。</text>
<title>次都司迎慰使芝峯李潤卿韻 在箕城</title>,<text>聲名十載荷追隨。官序長嫌省署遲。自幸仙槎聯玉節。還慙駑質倚氷姿。靑燈古館論文夜。錦瑟芳筵對酒時。千里奇逢天與便。勝遊重約鴨江湄。</text>
<title>次芝峯韻。贈子敏。</title>,<text>城郭周遭面水開。衣冠前代想英才。殷師畫地遺風在。帝子朝天幾日回。雲影微茫麟馬窟。潮聲寂寞鳳凰臺。昔人形勝留題處。佳句千年待子來。</text>
<title>次李子敏忌辰之作 子敏先君。與僕先考同年生。同榜進士。而又同日棄世。是十二月初一日也。</title>,<text>客裏逢先忌。燈前淚眼同。交遊推世分。詞翰忝家風。香火誠何託。松楸信不通。兩人今日意。那忍說諸公。</text>
<title>次芝峯遇雪書懷韻</title>,<text>颯颯江風動暮城。窓間急雪暗聞聲。三更爽氣侵衣冷。萬里寒光入幌明。增飾名區供勝賞。分留詩債慰羈情。明朝剩有長途興。縞帶銀杯滿去程。</text>
<title>次東皐崔立之 岦 韻</title>,<text>季世寥寥大雅亡。詞源宗派孰能長。千秋筆下傳秦漢。百鳥喧中見鳳凰。休恨他鄕貧桂玉。天敎此老富篇章。論文倘許傾家醞。乘興還須過草堂。</text>
<title>十二月初二日。行到安定館。見五峯寄詩。傳自驛使。臨行。走筆次韻却寄。</title>,<text>旅館終違下榻迎。長途脈脈只關情。淸詩有約傳郵騎。離恨無端入酒觥。客裏佳期驚易失。人間好事信難幷。浿江三日愁中過。多少新題付子成。</text>
<title>次石洲權汝章百祥樓偶占長律韻</title>,<text>樓上遊人坐半空。樓前江闊望難窮。長天飛鳥夕陽外。迥野圍山元氣中。浮碧濟川誰擅美。岳陽滕閣定爭雄。欲將形勝描新畫。今世何人摩詰工。</text>
<title>將發嘉平館。望見諸公上齊山亭。病未同登。書懷奉贈。</title>,<text>老覺詩鋒澁。愁憑酒戶寬。平生幾登眺。今日怯躋攀。地遠恒飛雪。亭高不礙寒。小吟聊自慰。堅坐待君還。</text>
<title>納淸亭記見</title>,<text>愛此溪亭好。沈吟席屢移。飢烏窺雪渚。凍雀墮霜枝。物色供新賞。繁華異昔時。天涯遲暮意。斜日獨題詩。</text>
<title>新安館夜坐。待諸君不至。口占促之。</title>,<text>悄悄更將盡。寥寥影獨依。寒燈挑不焰。缺月冷無輝。浮世逢場少。征途會面稀。今宵一尊酒。良晤莫相違。</text>
<title>朝來索筆欲和諸公所作。又有公事來擾。書此自嘆。時留新安館。</title>,<text>已覺篇章倦。還添簿領疲。吟詩端得瘦。了事秪成癡。世故元難靜。吾生甚矣衰。蒲團且偸倚。惟與睡相宜。</text>
<title>郭山客舍。遇體察使從事官李應敎綏之 綏祿，朴直講伯善 震元。卽席口占以贈。二首。</title>,<text>元戎斧鉞侍中貂。蓮幕群賢玉署僚。邂逅天涯雙白璧。聯翩雪裏二靑袍。陣開雲鳥旌旂壯。威肅風霜士馬驕。堪笑腐儒成底事。謾將文字學蟲雕。</text>
<title>郭山客舍。遇體察使從事官李應敎綏之 綏祿，朴直講伯善 震元。卽席口占以贈。二首。 其二</title>,<text>當時蓮榜廁群公。書榻靑燈憶泮中。十七年來幾箇在。一千里外四人同。世間離合渾如夢。客裏形容總作翁。今日驛亭相送處。可堪征袂又西東。</text>
<title>宣川東軒。次壁上韻。贈姜仁卿 絪 使君。二首。</title>,<text>見說宣城勝。東吳不翅過。湖中了郡事。畫裏着人家。樹色長堤遠。山光小閣多。題詩問謝眺。千載想英華。</text>
<title>宣川東軒。次壁上韻。贈姜仁卿 絪 使君。二首。 其二</title>,<text>憶昔花前醉。如今雪裏過。湖山新物色。登眺舊官家。病枕開懷少。芳筵識面多。平生賢太守。相對鬢俱華。</text>
<title>宣川客舍。次西坰韻。幷序</title>,<text>千頃陂通一帶川。夫君辦此豈徒然。歌傳鄭白穿渠日。名擅龔黃按部年。春旱不勞祈穀雨。秋登從見富民天。誰將大惠同河潤。百里如今重惜賢。</text>
<title>次汝章有懷李實之 春英 韻</title>,<text>李生不見久。中酒幾回眠。定復麤豪甚。何由置我前。</text>
<title>次汝章龍灣逢汝明韻 汝明。汝章兄鞈也。</title>,<text>地盡龍灣上。風沙接混茫。遠遊悲季子。佳會遇元方。對酒都無語。加餐共異鄕。還憐我終鮮。見爾獨增傷。</text>
<title>次五山車復元龍灣韻</title>,<text>西遊奇勝問如何。夷夏封疆一日過。刁斗三邊城不閉。隄防萬里海無波。胡關樹色臨江盡。薊野山光入塞多。壯歲桑蓬男子志。欲將長劍倚嵯峨。</text>
<title>十二月十六日。與諸君集于東臺。仍作雪馬之遊。扶醉夜歸。翌日。患酲晏起。爲長句以記之。錄奉諸君求和。</title>,<text>嘗聞九龍淵。奇勝冠西國。伊余十年間。五作龍灣客。憂病且倥傯。莫能憑勝矚。玆來値窮冬。閉門愁凍縮。咫尺阻登眺。鬱鬱難自抑。今辰候纔舒。風定煦和旭。披衣呼我輩。策馬度城陌。試升東臺望。億丈危難測。正當江闊處。斗起攢蒼壁。瞰臨浩無邊。乾坤屬一目。胡山拱席底。落日低座側。大水自天來。三分割地軸。南匯作龍淵。東注爲鴨綠。老龍在其下。千秋護神宅。有時鼓雲氣。雷霆與霹靂。泓澄閟陰怪。俯視令人惕。積雪以蓋覆。層氷又閉塞。鐵牛沒何時。潭深問無跡。關防壯門戶。萬里分疆域。靖州與麟州。從來幾沿革。野窮看渤海。江勢東南坼。遼關列亭障。聖武雄控扼。天威振殊方。胡塞邊烽熄。吾邦荷再造。山河實恢拓。稽首拜皇恩。回頭瞻斗極。終南消息斷。望裏千山隔。擧酒以相慰。邊歌雜塞笛。爛熳迭獻酬。不知山日夕。半酣騁雪馬。快若風帆劃。簫鼓震潭心。魚龍驚踴躍。玆遊信壯哉。夙願忻始得。泠然離世紛。神魂頓滌濯。題詩記此日。願書岩上石。</text>
<title>再用前韻。爲七言長句。奉贈同行三學士曁車祕書，權秀才求和。</title>,<text>昔年吾與弼雲翁。擎奏聯鑣賓上國。登臨諷詠日娛嬉。不知身作他鄕客。今來何幸繼此遊。隨處江山窮遠矚。況此諸君各能文。使我傍觀袖手縮。淸篇日日散瓊瑤。有時傑句舒鬱抑。說之之詩多態度。燦爛新錦迎朝旭。酣來揮翰作嫩語。有似輕丸走廣陌。德水文彩自家傳。浩浩詞源深莫測。才豪語硬亹亹逼。句法森嚴倚天壁。南陽名閥得俊士。妙年落筆人刮目。風標詞藻共秀發。珠玉朗然驚在側。有窮者權獨老成。平生讀書破萬軸。一朝新詩入御屛。櫝裏寶氣騰結綠。忘形千里共提携。交義期推道南宅。祕書車君學雄富。變化風濤驅霹靂。蛟螭螻蚓共縱橫。觜距鱗角還堪惕。詩成使之說奇字。期期吐語開茅塞。老拙多慙粃在前。東槎遠追前人跡。風騷吾敢忝登壇。詩社君能優入域。相持壁壘整麾幢。迭唱壎箎與匏革。明燈風雪縱捭闔。坐到晨鐘窮暮柝。龍灣又是形勝地。山河壯哉關防扼。皇皇聖朝調玉燭。胡羯遠讋煙塵熄。吾邦偏荷一視仁。今日三韓誠再拓。昨者少陽初出震。詔書頒慶下紫極。君王血誠上帝知。萬里風雲地不隔。吾儕銜命實非分。半月飽聞關山笛。何用苦吟愁肝腎。且復酣歌永今夕。九龍淵上醉袖飜。統軍亭前長嘯劃。原頭驕雉獵正肥。氷下寒魚叉更躍。人生快意卽爲之。莫把浮名較失得。論文不惜任喧呼。胸次磊磈酒可濯。只願同保歲寒盟。我心還如不轉石。</text>
<title>臘月二十四日夜獨坐無聊口占十絶錄奉同事諸君求和</title>,<text>擺脫紛華萬念除。官齋寂寂似山居。休嫌客裏無餘事。且讀人間未見書。</text>
<title>臘月二十四日夜獨坐無聊口占十絶錄奉同事諸君求和 其二</title>,<text>紙窓明處小燈昏。篆罷爐薰火尙溫。且任夜風掀屋角。先生自是不開門。</text>
<title>臘月二十四日夜獨坐無聊口占十絶錄奉同事諸君求和 其三</title>,<text>老懶形骸不自持。起時思杖坐思欹。初緣省事仍休酒。終要安心又廢詩。</text>
<title>臘月二十四日夜獨坐無聊口占十絶錄奉同事諸君求和 其四</title>,<text>作意隨人久喪眞。費心供俗只同塵。願於傾奪機關外。着此慵迂潦倒身。</text>
<title>臘月二十四日夜獨坐無聊口占十絶錄奉同事諸君求和 其五</title>,<text>鄕愁世念集枯腸。老眼無眠夜苦長。還愛小童猶不睡。起收殘燭向書床。</text>
<title>臘月二十四日夜獨坐無聊口占十絶錄奉同事諸君求和 其六</title>,<text>乞得東華役役身。行裝惟與簡編隣。若爲輸盡班資憲。便作山房負笈人。</text>
<title>臘月二十四日夜獨坐無聊口占十絶錄奉同事諸君求和 其七</title>,<text>途中纔見一陽回。臘盡如今春又來。只爲書生惜日月。天機非是故相催。</text>
<title>臘月二十四日夜獨坐無聊口占十絶錄奉同事諸君求和 其八</title>,<text>已覺懽悰減昔年。風流分付在誰邊。焚香入定三冬盡。寧把蓮花學坐禪。</text>
<title>臘月二十四日夜獨坐無聊口占十絶錄奉同事諸君求和 其九</title>,<text>經旬已厭鴨江魚。今日春盤喜見蔬。忽憶故山秋圃熟。晩菘新芋作霜菹。</text>
<title>臘月二十四日夜獨坐無聊口占十絶錄奉同事諸君求和 其十</title>,<text>潮聲淅瀝撼寒江。風捲飛霜撲夜釭。恰似月沙溪上宿。荻花疏雨倚篷窓。</text>
<title>咸從縣令金景益 德謙 以詩來問。次韻却寄。二首。</title>,<text>城頭扶杖送斜陽。忽見驪珠入袖光。驛路重逢今幾日。都門一別已經霜。寒齋病肺唯茶鼎。老境關心只藥囊。珍重故人休問訊。百篇隨處是行裝。</text>
<title>咸從縣令金景益 德謙 以詩來問。次韻却寄。二首。 其二</title>,<text>一千三百里長程。風雪艱辛久飽更。世事茫茫酣蟻夢。虛名役役愧鷗盟。飜江朔吹撩詩思。隔岸胡笳動客情。頭白眼花驚節序。夜窓愁對讀書檠。</text>
<title>走筆次子敏韻。仍邀之。</title>,<text>絶域年華改。孤齋客夢驚。鄕書天外少。白髮鏡中明。歷歷悲前事。茫茫笑此生。衰翁怕深酌。羸臥看君傾。</text>
<title>除夕前二日夜夢。與孝彥令公對酒歡謔。朝來得書。人回錄寄。五峯時駐龜城</title>,<text>燕雁差池不作行。塞雲相望路何長。書回古峽應經歲。鬢入新春共着霜。憐我到今縻簿牒。羨君隨處管風光。心肝不道關河隔。一夜分明夢對床。</text>
<title>除夕。以殘雪夜異鄕人分韻。得殘字。</title>,<text>古人重守歲。爲是留歲難。流年信難留。急如奔壑湍。今宵餘幾刻。却怕更漏殘。少時樂迎新。逐隊走且讙。垂老自不樂。強歡興已闌。幸此京洛人。塞外共團欒。窓前政風雪。燈燭照杯盤。歌呼且相慰。劇飮聊自寬。明歲豈無歲。難期今夕歡。</text>
<title>正月三日大雪 二首</title>,<text>三尺屛風未障寒。獸鑪香濕茗煙殘。無端喚起窓前睡。十里江天借雪看。</text>
<title>正月三日大雪 二首 其二</title>,<text>送臘饕風吹倒人。地鑪終日坐重茵。天公餉我新年債。故作乾坤爛熳春。</text>
<title>次東嶽正月初五日。孤坐無聊。率爾書懷。錄呈求敎韻。</title>,<text>異域還經歲。羈懷且強歡。愁聞塞曲鬧。厭見里兒讙。酒薄難深酌。書訛且細看。哦詩不快意。一字倩人安。</text>
<title>次東嶽人日晴戲書以志韻</title>,<text>朝暾近淑景。簷鳥報晴晨。海內春輝動。江邊白髮新。二年猶作客。七日又逢辰。休咎占時事。天心不遠人。</text>
<title>黃大憲思叔令公寄書相問。今因回便。作近體二律以謝。兼寄申景叔，金景擇諸君。</title>,<text>寥落寒齋倚小屛。尺書纔展想儀形。天涯抱病逢人日。槎上經年老客星。共喜聲名推直道。自憐筋力向頹齡。那堪令節身千里。夜夜燈前夢禁庭。</text>
<title>黃大憲思叔令公寄書相問。今因回便。作近體二律以謝。兼寄申景叔，金景擇諸君。 其二</title>,<text>都門一別黯魂銷。消息茫茫歲月遙。官燭雪宵思共醉。禁鐘霜曉憶同朝。孤槎夢斷關山路。故國春回洛水橋。男子事君唯義在。各須努力任紛囂。</text>
<title>次默上人詩卷韻 二首</title>,<text>以默爲名默固好。維摩禪味爾能傳。殷勤乞句非眞默。何不儒冠學聖賢。</text>
<title>次默上人詩卷韻 二首 其二</title>,<text>老僧枯幾閱寒暑。破衲閑眠無是非。來訪浯溪病居士。博山相對篆煙飛。</text>
<title>次政上人詩軸韻</title>,<text>語不驚人愧杜陵。首牋題贈我何能。相逢却語山中事。挑盡寒齋半夜燈。</text>
<title>奏請使趙同知 挺 之還也。伏睹誥命冕服。拜慶之餘。不勝悲感。口占一律以贈。時壬寅正月初十日。</title>,<text>萬里風雲共護持。使華歸騎莫言遲。九章龍衮分天府。五色鸞書下內墀。一域再霑新雨露。餘生重睹漢威儀。中興盛業從輝煥。虎拜天涯喜更悲。</text>
<title>次五峯韻 二首</title>,<text>萬里龍鍾客。經年滯一州。不堪聞出塞。誰復賦登樓。髮少欹巾角。形羸減帶鉤。喜君詩見慰。佳會待玆遊。</text>
<title>次五峯韻 二首 其二</title>,<text>元宵傳舊事。今夕露華澄。對月心猶苦。占年喜可徵。已驚筋力異。叵耐簿書仍。衮衮歡娛地。翛然伴客燈。</text>
<title>次五山正月十四夜。聞使相乘月獨上統軍亭。爲賦一律。錄呈求敎韻。</title>,<text>樓上三更夜。登臨萬籟空。開襟迎素月。引袖馭泠風。好事元無約。淸尊幸見同。歸街人盡靜。不怕笑山公。</text>
<title>月夜。登統軍亭口占。二首。</title>,<text>樓壓層城城倚山。樓前明月浸蒼灣。江從靺鞨圍荒塞。野入遼燕作古關。北極南溟爲表裏。高天大地此中間。玆遊奇絶平生最。不恨經年滯未還。</text>
<title>月夜。登統軍亭口占。二首。 其二</title>,<text>江上群峯是鶻山。山前大水卽龍灣。遊人喚酒尋遼店。獵騎呼鷹過漢關。萬竈貔貅刁斗裏。一樓風月畫圖間。元規千載留餘興。且判今宵盡醉還。</text>
<title>次五峯韻</title>,<text>百里長相憶。書來又失期。獨尋前夜夢。還檢去年詩。世事浮雲改。孤懷素月知。天涯漸佳節。拄杖望春陂。</text>
<title>詠軸上畫。贈連上人。二首。</title>,<text>古柏陰陰鎖梵宮。磬聲遙在白雲中。橋頭老釋知誰似。不是支公是遠公。</text>
<title>詠軸上畫。贈連上人。二首。 其二</title>,<text>偶逐孤雲西入關。經年仍住海邊山。應知長老遙相待。深雪層崖未易還。</text>
<title>次五峯韻</title>,<text>苦憶靑蓮老。新詩日又多。羈形應潦倒。歸意共蹉跎。北極星辰遠。西江歲月過。春城獨回首。愁緖付酣歌。</text>
<title>贈別趙弼善汝直 正立 以一路檢飭御史還朝 二首</title>,<text>去國已千里。歸心今二年。況逢京洛舊。還是別離筵。漢節關山外。霜臺浿水邊。平生遲暮意。脈脈只心傳。</text>
<title>贈別趙弼善汝直 正立 以一路檢飭御史還朝 二首 其二</title>,<text>御史新驄馬。春坊舊講官。危朝雙鬢白。落日寸心丹。生理嗟時晩。交情保歲寒。如逢鹿門老。傳語問平安。</text>
<title>御史途中次寄求和。又賦二首。卽付歸使。</title>,<text>槐院曾傾蓋。如今十二年。長街歸共轡。華燭醉同筵。往事孤吟裏。離情絶塞邊。還將無限意。付與驛梅傳。</text>
<title>御史途中次寄求和。又賦二首。卽付歸使。 其二</title>,<text>只是縻王事。非關作熱官。生涯悲鐵硯。歲月誤金丹。暮館官梅早。春城曉角寒。東風吹客夢。隨子入長安。</text>
<title>次南窓金餘慶送接伴官李相禮伯玉 瑗 還朝韻</title>,<text>塞外同留滯。愁中數往來。二年猶客榻。今日又離杯。江漢身將老。柴荊夢獨廻。君歸政春色。傳語洛橋梅。</text>
<title>席上更賦一首。贈別李伯玉。</title>,<text>書院曾同榻。回思廿載間。靑燈懸夜雨。紅葉踏秋山。往事雲俱散。重逢鬢已斑。天涯又分手。老淚不禁潸。</text>
<title>次東嶽韻</title>,<text>莫難待天使。願不逢義州。冬衣將露絮。官飯漸生愁。薄俗多訾議。長身困滯留。支頤成小睡。夢落白鷗洲。</text>
<title>次鑑上人詩卷韻</title>,<text>蘭若迢迢貝闕連。老僧甁錫本壺天。冥心已作粘泥絮。妙法還看出水蓮。萬事百年徒自苦。三生一念每相牽。憑渠却憶匡山讀。秋葉禪燈擁褐眠。</text>
<title>奉送進賀使成判書 泳 赴燕京 二首</title>,<text>一點前星照萬方。歡聲薄海動扶桑。吾王拱賀先諸國。夫子推賢最列卿。碣石浮雲隨去馬。金臺寒雨濕春裝。江邊病客偏傷別。回首東風夢帝城。</text>
<title>奉送進賀使成判書 泳 赴燕京 二首 其二</title>,<text>灣館寥寥坐復春。客杯長送往來人。相逢共算離家日。此別均爲去國身。祖席笙歌愁裏咽。故園梅柳夢中新。如逢天上乘槎使。試問何時下絳津。</text>
<title>奉送東宮進賀使朴參判應邵 弘老 赴燕京 二首○戊戌年余赴京時。應邵以此道方伯。送于新安道上。回來時迎于箕城。于今五年。又送別于此地。故詩意云云。</title>,<text>新安道上班荊別。浿水橋頭把酒迎。聚散已驚浮世夢。去來俱荷故人情。五年京洛今傷老。千里關河又送行。交義半生期歲晩。白頭離恨莽難平。</text>
<title>奉送東宮進賀使朴參判應邵 弘老 赴燕京 二首○戊戌年余赴京時。應邵以此道方伯。送于新安道上。回來時迎于箕城。于今五年。又送別于此地。故詩意云云。 其二</title>,<text>使者乘春入帝鄕。帝鄕今日政風光。煙花陌上珠車鬧。楊柳橋頭酒幔香。三殿旌旗班影動。九天燈燭佩聲長。舊遊蹤跡參差夢。輸與吾君一錦囊。</text>
<title>奉送書狀官趙佐郞 誠立 赴燕京</title>,<text>才子觀周政少年。繡衣淸裁看翩翩。南宮秋日曾同舍。西塞春風又別筵。天上舊遊空寄想。客中孤抱只堪憐。憑君問訊西坰老。贏得新詩且幾篇。</text>
<title>次崔東皐寄贈汝章韻 二首</title>,<text>吾能一日長乎爾。同在城西不早知。每把佳篇思識面。及觀奇骨又勝詩。政因徐孺開塵榻。敢屈康成入絳帷。自是玉堂揮翰手。會看鬐鬣化天池。</text>
<title>次崔東皐寄贈汝章韻 二首 其二</title>,<text>此物肯爲流輩識。有才終被聖君知。高歌宇宙一杯酒。浪跡江湖千首詩。忽感風雲來幕府。還勝寂寞閉書帷。平生氣意今傾倒。他日重期醉習池。</text>
<title>次崔東皐寄贈汝章韻 二首 原韻 東皐</title>,<text>西江不見西關遇。一世良難一日知。氣槩合求高士傳。文章尤逼古人詩。白衣未害還乘馹。黃卷安能只下帷。見說至尊徵稿入。全勝身到鳳凰池。</text>
<title>次南窓謝惠鰱魚卵韻</title>,<text>遠客庖廚薄。春蔬待澗邊。南烹心已厭。北饌嗜還偏。嫩入霜菹滑。輕登玉糝圓。明珠易成謗。此物愼輕傳。</text>
<title>次五峯題珠上人詩卷韻</title>,<text>絶域長爲客。春來憶故山。煙霞夢僧榻。塵土汚儒冠。學道曾三昧。譚禪儘一斑。衰顏羞對爾。欲借紫金丹。</text>
<title>贈韓景洪 濩</title>,<text>韓侯心如縛禪寂。老拳握筆天與力。細字入神大字奇。長戟快劍森滿壁。一朝雷霆下取將。君王見之開顏色。吾王墨妙雄萬古。一言賜褒光倍百。勑賜超然臺一曲。縻以郡符置閑僻。蠶繭麝煤出御箱。上尊法酒何馨香。鈴齋無事睡松風。醉後再拜君恩長。起來揮洒更秀絶。蛟龍入手勢倔強。豳詩周訓盈玉几。字與聖謨爭其美。今來隨我爲何事。爾名曾動中華士。來時滿袖洞庭香。云是春宮之別賜。霜姿嫩色帶新渥。浸骨薰心惟涕淚。布衣之榮此爲極。何須富貴喧天地。侯乎侯乎且自勖。世間幾人皆浪死。</text>
<title>次思菴朴相國韻。贈楊生理一。三首。生名萬世。蓬萊楊公士彥之枚皐也。以書字官。隨我西來。</title>,<text>蓬萊仙子吾隣丈。結髮曾蒙撫頂親。風骨秪今惟爾在。綵雲何處駕靑麟。</text>
<title>次思菴朴相國韻。贈楊生理一。三首。生名萬世。蓬萊楊公士彥之枚皐也。以書字官。隨我西來。 其二</title>,<text>高人仙業白雲阿。人去山空但有家。誰把遺篇傳出世。定隨流水與桃花。</text>
<title>次思菴朴相國韻。贈楊生理一。三首。生名萬世。蓬萊楊公士彥之枚皐也。以書字官。隨我西來。 其三</title>,<text>爾家何在水雲間。偶落紅塵久未還。時與病翁相對坐。一燈春雨說仙山。</text>
<title>次南窓病中偶吟錄奉韻</title>,<text>白頭心跡愧前人。倏忽勞生已四旬。世路幾回曾折臂。雲山何處可安身。思歸轉覺名爲累。投老方知懶是眞。寥落客窓誰慰我。詩來還喜句淸新。</text>
<title>次石洲旅寓書懷韻以贈之。四首。</title>,<text>絶域仍經歲。春來尙怯寒。已驚裘褐弊。還覺鬢毛殘。士患聲名早。身今進退難。平生遂初賦。此日與君看。</text>
<title>次石洲旅寓書懷韻以贈之。四首。 其二</title>,<text>塞日荒荒暮。江雲淰淰寒。芳菲隨節好。筋力逐年殘。天地吾徒在。風塵此道難。無端惜流景。白髮醉相看。</text>
<title>次石洲旅寓書懷韻以贈之。四首。 其三</title>,<text>身世淹黃卷。聲名動紫微。淸談驚濁俗。野服間朝衣。捧檄君恩足。縻官夙計非。人生貴適意。歸興在山扉。</text>
<title>次石洲旅寓書懷韻以贈之。四首。 其四</title>,<text>小夢還家易。殘燈背壁微。一官仍伏枕。萬事獨霑衣。報主心徒切。歸田計又非。遙應駱溪畔。稚子候荊扉。</text>
<title>贈義州洪通判 有義</title>,<text>唐城子其軀七尺心膽雄。矯矯之勇恂恂風。自言男兒生世間。生當躍馬邊塞場。死當爲征虜將軍忠壯公。安能鬱鬱守舊丘。又安能操觚弄墨囁嚅章句中。蓮科一名聊戲耳。吾手有劍腰有弓。吾將楯頭磨墨。橫槊賦詩。上馬擊賊。下馬草檄。立取不世之奇功。唐城子好男子。擊玉壺氣吐虹。卽今邊疆塵不熄。請子爲君擒西戎。然後提師直擣島夷窟。一劍略地扶桑東。吾當與爾痛飮夷王宮。</text>
<title>題尹晴詩卷 爲五峯作</title>,<text>一朶荷花明月夜。多生暗結芳緣。幾回離別惜流年。重尋華館夢。羅袖向春天。𪚥暗擲琴心回鳳髻。爲君低唱尊前。一春光景政堪憐。試看湖上柳。能得幾時姸。</text>
<title>題尹晴詩卷 爲五峯作 其2</title>,<text>龍灣道。粧樓睡起春纔好。春纔好。人間傷別幾年芳草。謫仙當日因緣早。驂鸞共上蓬萊島。蓬萊島。雲窓香夢白頭難老。</text>
<title>次石洲雨夜書懷韻</title>,<text>一夜江城雨。風光政可憐。春陰連大麓。雪水漲前川。尙滯三間屋。長懷二頃田。羈愁與歸興。取次入新篇。</text>
<title>次石洲雨後有作韻</title>,<text>浮名得失本難期。老退形骸只自悲。客裏春光今幾日。枕邊歸夢不多時。謀身未辦收身早。了事方知見事遲。待子淸談一陶寫。好懷聊可付深巵。</text>
<title>次子敏韻</title>,<text>漢使何時到。吾還已有期。殘生本多病。重任敢虛辭。翰墨推賢輩。恩私負聖時。東歸好春色。鄕路夢參差。</text>
<title>次子敏寄謝說之韻 時說之以一路檢飭。先抵海西。辭病不來。</title>,<text>乍別同淹病。相思只見書。君今又隔遠。誰與慰逃虛。更覺羈心折。無端大嘯舒。平生江海志。活計未全疏。</text>
<title>得恩命後戲呈五峯 余稟賦最薄。素多疾病。自受命西來。星夜驅馳。觸冒風雪。因致重傷。勢不可堪任。連上章乞遞。命以公代之。假禮曹判書銜。余爲平壤迎慰使。遂書此以戲之。</title>,<text>宗伯何須假。文衡可卽眞。詞壇是先輩。交義更情親。壁壘皆如故。旌旗定一新。東風回馬首。歸及浿江春。</text>
<title>南亭餞席。留別諸君。二首。</title>,<text>酒賦經年鴨水濱。歸裝贏得病纏身。只憐未遂休官計。浿岸煙花又一春。</text>
<title>南亭餞席。留別諸君。二首。 其二</title>,<text>離亭尊酒共他鄕。歸興無多別意長。聚散本來浮世事。去留聊得判閑忙。</text>
<title>大堤歌 宣城湖堤上。太守設筵餞余。有小妓乞詩。余於大醉後口占。令楊萬世執筆書之。名爲大堤歌。</title>,<text>落日欲沒湖水明。湖邊楊柳光堪摘。湖上春光政澹蕩。湖中翡翠雙雙浴。蒲芽始生蘆筍短。堤樹風暄啼布穀。是時三五翠眉娘。粧樓睡起開珠箔。蹙蹙新衫裁綠紵。愁躱香鬟肌雪玉。臨湖水弄素手。踏陽春歌一曲。嬌羞無語擲春心。荳蔲寒梢香脈脈。伶俜轉步背殘暉。束素纖腰纔一搦。無端離恨上眉端。柳橋南頭新送客。歸來掩淚向春天。家在大堤湖水北。</text>
<title>到安州。主倅及迎慰使閔致雲令公挽留。遂留宿百祥樓。酒席錄奉。</title>,<text>病脚猶堪一上樓。歸驂多暇聖恩優。潮生極浦春波闊。霧捲平沙晩木稠。岐路幾年今白髮。芳尊此日共靑眸。風光到處相牽挽。乘興何妨爲少留。</text>
<title>到順安。主倅崔應柔及成川府使許潛丈。以柏酒及芹菜來歡。醉後口占贈之。</title>,<text>病客歸程也不忙。相逢知舊勝還鄕。盤登野菜芹芽嫩。杯灩春醪柏葉香。無事不妨犀首飮。縱歡聊任次公狂。天涯一會誠非偶。更覺君恩到處長。</text>
<title>大同江泛舟。次前人韻。二首。</title>,<text>二月南湖春水多。畫船斜日響琴歌。遊人醉後歸應晩。莫遣東風生逆波。</text>
<title>大同江泛舟。次前人韻。二首。 其二</title>,<text>芳草萋萋雨後多。夕陽洲畔採菱歌。佳人十幅綃裙綠。染出南江春水波。</text>
<title>箕城妓香蘭，夢雲，香眞來謁於淸華館。戶外三屨。竝被偸兒竊去。卽席書贈戲之。</title>,<text>由來雲步自生蓮。羅襪還宜踏綺筵。不惜春光偸轉去。願逢珠履客三千。</text>
<title>又戲贈</title>,<text>輕步伶俜唱采蓮。爭尋繡舃下芳筵。若逢珠履三千客。分付佳人各一千。</text>
<title>次題僧軸韻</title>,<text>由來城市與山林。遯世元非在淺深。誰識金門眞大隱。虛名還復任昇沈。</text>
<title>次香林僧妙彥軸上韻</title>,<text>蕭寺香林三角山。梵宮燈磬出雲間。禪房十載勤僧飯。碧眼霜髭是舊顏。</text>
<title>題信泂軸上韻</title>,<text>春來筍蕨憶鄕山。旅榻蕭然養鬢斑。多荷林僧重見訪。一燈霏話破愁顏。</text>
<title>宿鳳山成佛寺。次戒明詩軸韻。三首。</title>,<text>病退年來懶作文。免尋詩社着詩勳。禪房一夜同僧宿。擺脫身名付與雲。</text>
<title>宿鳳山成佛寺。次戒明詩軸韻。三首。 其二</title>,<text>珠宮隱映洞門窮。疏磬鳴時夜壑空。僧臥一菴今白髮。滿山花鳥又春風。</text>
<title>宿鳳山成佛寺。次戒明詩軸韻。三首。 其三</title>,<text>幽磵泠泠小殿空。洞門閑對兩三松。蒲團坐久僧初定。萬壑煙蘿出夕鐘。</text>
<title>送洪師古以搜銀御史還朝 二首○在龍灣</title>,<text>今日分離莫要忙。人生會合信難量。君歸京洛如相憶。應道他鄕勝故鄕。</text>
<title>送洪師古以搜銀御史還朝 二首○在龍灣 其二</title>,<text>泮水橋頭一弊廬。舊遊長憶對門居。花園藥圃須相待。歸及春風且種蔬。</text>
<title>在龍灣。遇使相許公愼令公錄奉。</title>,<text>寂寞寒城倚夕曛。忽看前隊過江濆。隔年旌節新方岳。三載風流舊使君。棠樹異時看陜化。峴山今日見淸芬。應知牛酒逢迎鬧。倘與槎頭病客分。</text>
<title>午過龍泉館。瑞興倅黃淸源，載寧倅李愼元。求詩勸酒。酒酣口占以贈。時三月三日。</title>,<text>三月佳辰興欲迷。風光不礙帽簷低。林花苒苒催蜂課。溪雨纖纖作燕泥。好是踏靑猶客路。不妨留飮奈羈棲。相逢此日渾知舊。醉後還宜信馬蹄。</text>
<title>吾助川廻瀾石少坐。贈韓鳴吉。百謙</title>,<text>小雨侵晨霽。溪雲淰淰寒。亂花明疊嶂。危石映廻瀾。勝友仍佳境。芳尊且縱歡。平生登眺興。益覺宦情闌。</text>
<title>次正上人軸上韻</title>,<text>春風昨夜至。吹我夢魂去。瑤臺桂樹叢。邂逅雲中侶。酌我瓊玉漿。贈我長生語。回首視塵寰。萬劫經時序。覺來却自失。欲往尋無處。聊書夢中事。悵然持贈汝。</text>
<title>酒席走筆。別金叔度赴鏡城通判。二首。</title>,<text>經歲歸來鬢已華。故人星散各天涯。今朝又作關山別。惆悵柴門掩落花。</text>
<title>酒席走筆。別金叔度赴鏡城通判。二首。 其二</title>,<text>兄在西關弟北關。瓊雷相望隔千山。遙應兩地思親夢。夜夜高堂戲綵斑。</text>
<title>走筆次信泂軸上韻</title>,<text>春城病起百花飄。忽喜筇音響寂寥。山雨歇時投野寺。洞雲深處渡溪橋。來尋東社舊棲廢。却返西關歸路遙。臨別殷勤何以贈。詩成還愧字靑瑤。</text>
<title>次靈煕軸上韻 二首</title>,<text>日日言歸未得歸。湖邊歸檝已生衣。靈師定笑休官語。林下相逢古亦稀。</text>
<title>次靈煕軸上韻 二首 其二</title>,<text>腰間愧殺帶金銀。土木形骸可笑人。長憶匡山舊遊處。白頭空撫夢中身。</text>
<title>次允海軸上韻</title>,<text>索居多病歎離群。飛錫相尋獨有君。更欲托交須世外。世間交道劇紛紛。</text>
<title>次題海師軸上韻</title>,<text>習靜郊居萬念灰。若逢人到便驚猜。山僧杖錫從何處。破我柴門一逕苔。</text>
<title>次正使遊漢江韻 二首</title>,<text>亂後江山如有待。名區物色荷鋪張。瑤箏錦瑟驚鷗夢。玉節麟袍映水鄕。杯瀲仙醪渾雨露。筆宣皇澤盡龍光。蓬瀛可到應非遠。方丈三韓是樂浪。</text>
<title>次正使遊漢江韻 二首 其二</title>,<text>天上神仙下界遊。蘭舟縹緲漢江頭。鬱金美酒醒仍醉。霏玉淸談唱更酬。風月依然泛赤壁。煙花還似下楊州。明朝別後雲泥隔。悵望飆輪不可留。</text>
<title>漢江觀漁。次正使韻。</title>,<text>金門大隱謫仙客。霞蹤偶落長安陌。陌上朝天走輪蹄。歸夢日日沙邊磯。忽焉銜綸下東國。經過幾處窮遐陟。薊野遼山與鴨水。萬里風煙入伏軾。吾東形勝漢之流。平沙斗岸而長洲。湖上風恬不起波。錦䌫簇簇連方舟。聯翩錦袍此容與。風飄雲袂空中擧。吾王敬客出至誠。儐燕傾朝會簪組。酣來乘興迭起立。禮數寬容酒令急。逼坐春風情意融。語或不傳對以臆。漁人網集松下潭。潭淸魚可數洪纖。有時得雋語爭囂。錦鱗潑剌抽淵潛。大者燖之小者鱠。紅縷銀絲迷眼界。人生勝遊苦難再。況復忝陪天仙會。須臾新月照船篷。汀花浦樹陰重重。崑丘宴散飆馭遠。碧雲杳杳瑤池空。</text>
<title>次副使韻</title>,<text>席下晴波蘸日車。半江霞鶩夕陽初。堆盤金顆盧家橘。入饌銀鱗丙穴魚。仙樂怳從緱氏嶺。淸遊疑在廣寒居。千年傑句留題品。何幸芳筵得緖餘。</text>
<title>楊花渡。次正使韻。</title>,<text>芝蓋聯翩竝袂行。白鷗飛近引閑情。高雲錦屛千尋壁。斜日蘭舟百丈泓。勝境豈期叨此會。宿緣應是在前生。陪歡不覺明朝別。愁殺歌筵唱渭城。</text>
<title>次副使韻</title>,<text>千尺鼇頭立水濆。箇中奇勝離人群。遙山罷霧晴光矗。急瀬迎潮疊浪沄。共惜殘樽臨別路。不妨歸袂拂斜曛。酣來乍覺風濤靜。爲有淸詩一解紛。</text>
<title>次正使詩扇韻</title>,<text>翰閣仙曹天上人。鯫生何幸接淸塵。文章李杜應方駕。墨妙鍾王是後身。四偈法言心上訓。一團輕箑掌中珍。台纏夜夜瞻霄漢。對越徽音面目新。</text>
<title>次正使詩扇韻 奉月沙李丈 金陵朱之蕃</title>,<text>同是天涯骯髒人。沖襟寧肯墮囂塵。應隨牛馬猶存舌。勘破風波患有身。種樹一編爲活計。柴桑幾帙作家珍。但敎吸月杯常滿。莫照靑銅白髮新。</text>
<title>次熊天使詠橘詩韻</title>,<text>嘉實纔分內府珍。擘來香霧旋侵唇。津生玉露霏霏濕。色比金丸箇箇匀。皇樹頌傳名最舊。天仙詠播語增新。晴窓展讀胸襟爽。恰慰文園病渴人。</text>
<title>次熊天使詠橘詩韻 原韻 江右熊化</title>,<text>白華才見春經眼。朱實何由夏入唇。摘得幾枝香未歇。瀉來衆顆色俱匀。金衣信歷風霜後。玉液疑從雨露新。飽食却憐疏肺氣。相如元是倦遊人。</text>
<title>次午後花檻卽景韻</title>,<text>晝刻傳呼晩。疏簾已夕暉。淸香凝燕坐。虛閣敞翬飛。下界停仙旆。東民詠衮衣。何緣共閑賞。樽酒近屛幃。</text>
<title>次遊漢江韻</title>,<text>筆下波濤三峽廻。騷壇老卒合銜枚。江山第一留佳扁。霞鶩千秋屬俊才。彩鷁怳如天上坐。仙槎元自日邊來。餘生不分陪淸賞。經歲愁眉得暫開。</text>
<title>次遊楊花渡韻</title>,<text>岸闊湖平水不流。仙舟落日鏡中遊。山容帶暝晴如雨。草色連空翠欲浮。何幸名區仍羽蓋。由來此地是瀛洲。縱橫健筆珠璣爛。欲和還慙讓一頭。</text>
<title>次保晩亭韻</title>,<text>淸談亹亹捲秋潮。禮數雍容位不驕。盛事敢期叨儐接。餘生幸未返耕樵。閑宵燕寢頻承誨。暇日濠梁再見招。一語湖山蒙賁飾。詞源端可上規姚。</text>
<title>次保晩亭韻 題李月沙保晩亭 淸江熊化</title>,<text>閑亭小逕對江潮。鈴閣風淸士馬驕。雄略正期殲醜虜。成功准擬傍漁樵。勝符海表應全寄。叢桂淮南未許招。極目妖氛猶不淨。無家還憶霍嫖姚。</text>
<title>不佞忝候館下。獲荷眷愛。日陪佳會。穩承淸誨。誠此生難再之榮。飆輪莫駐。仙路杳然。祖席悵望。不禁兒女子之懷。敢效蕪拙。用寓攀慕景仰之誠。願諒下情。勿以詩看。三首。</title>,<text>帝命褒終祀典隆。鳳綸遙下紫宸宮。九天雨露哀榮盡。萬里威顏咫尺同。禮盛屢陪賓館會。誠孚不待譯音通。登門乍爾仙輧疾。欲賦緇衣意未窮。</text>
<title>不佞忝候館下。獲荷眷愛。日陪佳會。穩承淸誨。誠此生難再之榮。飆輪莫駐。仙路杳然。祖席悵望。不禁兒女子之懷。敢效蕪拙。用寓攀慕景仰之誠。願諒下情。勿以詩看。三首。 其二</title>,<text>皎皎仙標玉雪光。百年家業繼靑箱。文源遠軼東西漢。詩格橫驅盛晩唐。得御已叨陪笑語。同舟何幸襲馨香。明朝別後雲泥隔。夜夜長瞻北斗傍。</text>
<title>不佞忝候館下。獲荷眷愛。日陪佳會。穩承淸誨。誠此生難再之榮。飆輪莫駐。仙路杳然。祖席悵望。不禁兒女子之懷。敢效蕪拙。用寓攀慕景仰之誠。願諒下情。勿以詩看。三首。 其三</title>,<text>千里逢迎定宿緣。此言長記寸心邊。淸宵山雨樓中醉。落日楊花渡口船。幾度勝遊如夢幻。一年佳節是離筵。惟應更卜他生會。天上人間兩杳然。</text>
<title>不佞忝候館下。獲荷眷愛。日陪佳會。穩承淸誨。誠此生難再之榮。飆輪莫駐。仙路杳然。祖席悵望。不禁兒女子之懷。敢效蕪拙。用寓攀慕景仰之誠。願諒下情。勿以詩看。三首。 附熊天使留別詩</title>,<text>迢遞三韓使者車。深山落日倍愁余。同心客路憐分袂。回首王門悵曳裾。勝事不常千古歎。故人無恙數行書。重來莫訂他生約。曾逐鵷聯拜玉除。</text>
<title>次劉天使遊漢江韻席上作</title>,<text>百丈徐牽傍淺沙。海門晴眺渺無涯。高雲錦屛繁絃咽。極浦輕陰暮景斜。物色千秋應宿債。江山此日更增華。天仙傑句留題處。滕閣何人繼落霞。</text>
<title>次楊天使同劉靑嶽議政諸公泛舟韻</title>,<text>落景明前浦。餘霞散遠空。開樽山影裏。簇馬樹陰中。爽氣氷壺月。淸談玉塵風。牙檣驚渚鳥。歌管殷船篷。雲幙連江白。猩袍絢日紅。高名瞻斗北。秀句滿天東。得御元非分。仙舟幸見同。玆遊皆帝力。千載詑遭逢。</text>
<title>次觀舞童韻席上作</title>,<text>舞隊翩躚簇畫舟。金花壓帽漾淸流。天仙一語傳新譜。勝事梨園播幾秋。</text>
<title>次荷荀韻</title>,<text>南烹腥膩詎堪嘗。口業元來慣水鄕。雪藕氷盤蒙綺語。西湖千頃入奚囊。</text>
<title>次謝諸公請留韻</title>,<text>禮謝煩苛更勝遊。令依金谷罰詩籌。殊方薄具難輸悃。且爲湖山許暫留。</text>
<title>次梁監軍四愁詩 幷序</title>,<text>解頤不用匡鼎說。緩頰莫誇張儀舌。唯有吟詩可遣愁。古稱作者皆俊傑。却恨詩篇亦無賴。愁從中來不可絶。我愁伊何爲主憂。小醜逆天臣憤切。憤切聊作擊劍詩。詩多苦語愁轉結。還思投筆躍馬去。履胡之肝蹀胡血。都將壯志付空言。斗膽輪囷腸九折。李杜文章何事業。蕭曹碌碌無奇節。我詩雖工安所用。毋勞雕鑿混沌穴。</text>
<title>次梁監軍四愁詩 幷序 其2</title>,<text>解愁無賴作詩章。却思醉入無何鄕。不但澆此磊磈胸。是非苦樂都相忘。性靈陶然太和域。眞是通神之妙方。瓮間兀兀萬事空。眼底俗物徒奔忙。只恨愁深酒無權。還憎玉椀琥珀光。起視妖氛尙未豁。封豕荐食遼西疆。呑胡有志幾奮臂。中夜展轉徒在床。細傾涓滴愁更劇。醉日苦短醒日長。憂心如焚忽大叫。不知我者謂我狂。</text>
<title>次梁監軍四愁詩 幷序 其3</title>,<text>解愁無賴酒如川。子長之遊差可傳。我亦將爲汗漫遊。一擺世間愁緖纏。浿江形勝天下聞。昨者置酒開華筵。況陪天仙集瑤渚。驂鸞輕擧欲翩翩。淸遊未闌忽悵然。撫劍直指犬羊天。近聞龍驤蔽海來。燕山鼓角遙相連。遼左遺民若再生。皇靈震疊靑海邊。元戎委寄憂更大。駕言出遊非耽延。浯溪之水石巉巖。大筆願書中興篇。</text>
<title>次梁監軍四愁詩 幷序 其4</title>,<text>解愁無賴恣遊躅。欲把幽懷付歌曲。言之永者是爲歌。不比匏土與革木。將軍漫弄胡床笛。壯士徒悲燕市筑。爭如浩歌歌激烈。寫盡胸中愁萬斛。愁多聲咽不成腔。多壘寧非大夫辱。回首遼天戰塵黃。一曲歌終復一哭。聖皇御極妖孼伏。恩綸渙發光明燭。會見凱歌朝明堂。願公莫愁髀生肉。</text>
<title>次監軍韻</title>,<text>靑春玉帳近河魁。任重師壇望屬台。天外樓船橫海節。日南銅柱伏波才。雄心古館頻看劍。淸興胡床獨把杯。長憶黃岡傾蓋地。綺筵扶醉月中廻。</text>
<title>次監軍韻 原韻 梁之垣</title>,<text>梁園詞賦久稱魁。還秉中樞座上台。舌長靑蓮原佛子。花生彩筆自僊才。瞻依人望函關氣。傾倒予銜北海杯。帷幄鄴侯饒勝算。新詩唱作凱歌廻。</text>
<title>次監軍沿途所作韻 幷序</title>,<text>巢窟雖殘孼。乾坤自聖朝。王師征不戰。義旅集如招。組甲東溟隘。星辰北極遙。皇華經過地。士氣頓能驕。</text>
<title>次監軍沿途所作韻 幷序 其2</title>,<text>晩泊依汀草。孤吟復驛亭。沙平官路白。山擁海門靑。花露衣從濕。松風睡喚醒。男兒四方志。王事敢遑寧。</text>
<title>次監軍沿途所作韻 幷序 其3</title>,<text>駐節長林下。落日半山紫。炎途一疏散。霽色明春沚。名區愜仙賞。何必求玄圃。聖代有外虞。乘槎勞漢使。下邦旣褊小。亂離斯瘼矣。犬羊轉充斥。綢繆詎敢弛。戮力定三箭。歸來復一矢。</text>
<title>次監軍沿途所作韻 幷序 其4</title>,<text>東土鴻荒未闡文。天敎箕聖繼檀君。依然白馬朝周路。唯見松陰鎖古墳。</text>
<title>次監軍沿途所作韻 幷序 其5</title>,<text>寶玉煙消帝業終。爲誰被髮下天東。春來麥秀孤城下。一曲悲歌故國風。</text>
<title>次監軍沿途所作韻 幷序 其6</title>,<text>彩鷁揚春渚。輕波漾日華。參差孤寺樹。濃淡別村花。雪落堆盤膾。風喧引路笳。却愁秋候至。星漢杳仙槎。</text>
<title>次監軍沿途所作韻 幷序 其7</title>,<text>星星香撥夕陽船。裂帛聲高掩雜絃。曲罷四筵咸寂默。孤雲回首洞庭天。</text>
<title>次監軍沿途所作韻 幷序 其8</title>,<text>山斗曾瞻仰。瓊琚又拜嘉。淸標輝玉雪。綺語帶煙霞。兵氣回春節。邊聲急暮笳。江郞才已退。羞殺大方家。</text>
<title>次監軍沿途所作韻 幷序 其9</title>,<text>勝地如相待。千秋復我公。樓臺臨絶壑。絲管下層空。岸幘三更月。披襟萬里風。蘇仙還寂寞。二客未能同。</text>
<title>次監軍沿途所作韻 幷序 其10</title>,<text>流水桃花絶世塵。武陵樵客昔迷津。天仙舊跡尋無所。巖畔殘碑有受辛。</text>
<title>次監軍沿途所作韻 幷序 其11</title>,<text>削立雲間活畫屛。問誰神筆點空靑。泉聲日夜鳴環佩。長使行人滿意聽。</text>
<title>次監軍沿途所作韻 幷序 其12</title>,<text>初日觚稜霽景鮮。宮花浥露軟於綿。天仙晝下隨雲氣。法宴春開擁管絃。佇見東溟鯨浪息。不愁西塞羽書傅。殘生尙有呑胡志。詠得新詩更爽然。</text>
<title>次監軍沿途所作韻 幷序 其13</title>,<text>四海梯航本一家。天開此路孰能遮。仙槎穩過千重浪。寶勑新裁五彩霞。雄略幄中曾借箸。高文筆下更生花。偏方未足娛佳客。不腆江山似永嘉。</text>
<title>次監軍漢江宴韻</title>,<text>漢江之水京城南。仙曹暇日停鸞驂。積翠濛濛但空闊。上與天漢相映涵。三韓絶域異三楚。下界又遠牽牛渚。仙槎旣自日邊來。嶓冢還疑注東土。鮫宮隱隱簫鼓聲。白鳥去邊斜陽明。長風泠泠兩腋擧。却思竹葉投寰瀛。詩成河伯出鼓舞。墨汁倒捲瀟湘浦。座中詞客與酒徒。誰人把筆凌鸚鵡。織女歸路引虛無。況入崑崙方壺圖。叶氣融融連灝氣。罇前草木皆昭蘇。赤鯉神物誰所享。嗟爾漁人功可賞。不可放之窟宅深。或化爲龍難再網。當筵意氣奈樂何。丈夫有志寧蹉跎。不淸胡塵有如水。爲公擊楫一長歌。</text>
<title>次監軍漢江宴韻 原韻 梁之垣</title>,<text>海東有國似江南。到處看山爲駐驂。更愛王畿江名漢。一碧萬頃太虛涵。却憶大江記吳越。漢陽芳草迷洲渚。五月橫江競渡舟。煙光那覺非中土。樓船簫鼓奏新聲。波恬蘭槳擊空明。高談轉淸四座滿。良辰遊樂如登瀛。大呼擧白數狂舞。遠樹起看浮南浦。暮空天淨孤霞飛。彷彿吳江過鸚鵡。城郭雲中半有無。縹緲蜃樓入畫圖。壬戌泛舟今何日。諸君共道事如蘇。漁人得鯉來相享。放之悠然供觀賞。非獨愛物矜示仁。有肴不必重擧網。我醉欲歸歸若何。任憑山水笑蹉跎。男兒所嘆非離別。賡和群賢且放歌。</text>
<title>奉別監軍大人 幷序</title>,<text>草間殘孼逭天誅。六月王師壓海隅。荊楚奇材環玉帳。淄靑飛餉給軍需。旌旗耀日旄頭落。鼓角掀波海若趨。萬里威靈方震疊。佇看長組繫單于。</text>
<title>奉別監軍大人 幷序 其2</title>,<text>樓船橫海駕長鯨。使者銜綸自帝鄕。選重仙曹榮衮舃。任專戎幕儼弓旌。梁園珠履三千客。漢札金泥一十行。莫道文章無實用。大功從古出儒生。</text>
<title>奉別監軍大人 幷序 其3</title>,<text>去年擎奏叫楓宸。聖勑親承玉殿晨。鼎水攀髥龍馭遠。咸池昇日鷺班新。重揮天上蒼梧淚。添老人間白髮臣。何幸餘生猶未死。又陪仙旆拜恩綸。</text>
<title>奉別監軍大人 幷序 其4</title>,<text>濟南家世擅名公。文彩彬彬稷下風。朝野共推經世器。艱危須仗柱天功。黃金散盡宣綸日。白璧才看草檄中。衰病未能終附驥。離情脈脈暮江東。</text>
<title>贈別馬都司 驄</title>,<text>平生知己石樓翁。高義堂堂國士風。十四年來空灑涕。三千里外幸逢公。文章自是傳家業。危難還推濟世功。衰白不堪存沒恨。海雲離思滿詩筒。</text>
<title>次正使至王京卽事韻</title>,<text>兩隊鄕儺競聒嘈。千官夾路引仙袍。天開鸞誥祥雲合。曙闢鼇山彩日高。萬國謳歌同拜慶。一心夷險敢言勞。叨陪門館元非分。更荷詞宗片語褒。</text>
<title>次副使頒詔禮成韻</title>,<text>慶綸恩賚下邦貤。快睹眞如宿霧披。天語親承香案吏。星槎新自玉河湄。聲名柱後聞淸裁。禮數尊前見雅儀。幸躡芳塵逢盛事。只憐衰朽已低垂。</text>
<title>次正使頒詔禮成韻 二首</title>,<text>華渚流虹耀瑞曦。閎休亦許遠人窺。千重鯨浪平如砥。萬里星槎疾若馳。甘霂隨軒宣帝澤。祥雲擁路引朝儀。關雎麟趾逢今日。海潤河淸又一時。</text>
<title>次正使頒詔禮成韻 二首 其二</title>,<text>恩覃朔漠曁龍荒。詔下丹墀彩鳳翔。芝檢恰霑金掌露。錦袍猶帶御爐香。蓬山仙侶爭迎節。渤海波臣穩送航。咫尺威顏常對越。莫言東土是殊方。</text>
<title>次正使山雨樓韻</title>,<text>飛閣岧嶢近十洲。滿城佳景望中收。天連極北歸心遠。簷對終南霽色浮。仙樂怳聞緱氏嶺。胡床如坐庾公樓。陪歡且待淸宵月。莫遣重簾早下鉤。</text>
<title>次正使恭謁聖廟韻</title>,<text>杏壇濃綠匝庭梧。聖廟元同大國模。一域絃歌當盛際。百年涵養幾眞儒。斯文未墜天將鐸。吾道其衰海欲桴。何幸兩仙留綺語。壁間輝映摠嘉謨。</text>
<title>次副使謁孔子廟韻</title>,<text>數仞墻連一畝宮。千秋典禮百王崇。偏荒亦解遵華制。狂簡猶知作聖功。泮璧遠通洙泗水。冠童皆挹舞雩風。天仙此日留佳什。絃誦行看遍我東。</text>
<title>次正使登漢江亭韻</title>,<text>小國惟山水。玆亭擅我東。遺墟苔遍綠。餘燼土留紅。一語名仍勝。千秋地更雄。登臨不盡興。便欲御泠風。</text>
<title>次正使遊漢江韻 二首</title>,<text>漢水流終古。天仙幾此遊。百年留物色。今日最風流。筆下洪濤起。尊前暮景收。却愁雲雨散。星斗望悠悠。</text>
<title>次正使遊漢江韻 二首 其二</title>,<text>出郭纔迎爽。漁梁且夕喧。江雲含雨意。汀草帶潮痕。可耐淸遊散。空餘勝跡存。仙舟知已忝。布鼓又雷門。</text>
<title>次副使遊漢江韻 二首</title>,<text>縹緲高臺瞰碧淙。百年佳境屬詞宗。鷗邊晩色明孤浦。雲外晴光露數峯。彩筆揮時看吐鳳。綺筵開處忝登龍。休嫌入夜微涼透。和氣薰人似酒濃。</text>
<title>次副使遊漢江韻 二首 其二</title>,<text>肩輿容與出南宮。詞客輕裝只竹筒。故晩江行遲月上。更催船棹趁潮通。當筵揮塵談霏玉。倚醉摛毫氣吐虹。勝賞蠶頭有明日。今宵歸興莫悤悤。</text>
<title>次正使登漢江亭韻</title>,<text>漢江佳氣晩蔥蔥。縹緲仙舟在水中。詔下丹霄翔彩鳳。詩成滄海泣驪龍。尊前直待三更月。腋下如憑萬里風。此去銀河應咫尺。不煩身跨赤鯶公。</text>
<title>次正使山雨樓紀懷韻</title>,<text>縹緲飛甍霄漢連。倚欄人在五雲邊。路經蓬海三千里。夢繞爐煙咫尺天。睡罷淸香圍燕寢。詩成美玉出藍田。知公不淺南樓興。良覿何由數近前。</text>
<title>次正使遊楊花渡韻</title>,<text>撥忙郊路小輿輕。鷗鷺驚飛眼忽明。日射海門帆有影。沙平江岸水無聲。詩當得意頻拈筆。興到忘形不數觥。佳句猥承知己許。百年肝膽片言傾。</text>
<title>次正使月夜開春亭韻</title>,<text>獨夜危樓坐。長天片月行。百年爲客恨。千里望辰情。簾幕初生影。衣巾漸覺明。微微風緖薄。滴滴露華輕。司馬凌雲氣。興公擲地聲。啁啾應一掃。雙鳥未休鳴。</text>
<title>次正使登蠶頭峯有感。倂似同遊諸君子韻。</title>,<text>雲幕高褰入碧虛。長風岸幘曠懷舒。淸遊宛對屛間畫。勝迹猶看石上書。老去才情隨退鷁。醉來歌嘯聳潛魚。遼天極目妖氛豁。歸趁仙班賀玉除。</text>
<title>次副使遊楊花渡韻 二首</title>,<text>金絨簇馬暮江頭。渺渺煙波點點鷗。十里香塵森火樹。不妨歸路犯更籌。</text>
<title>次副使遊楊花渡韻 二首 其二</title>,<text>湖水元通渤海潮。朝宗應接玉河遙。長風穩送仙槎返。不待秋期轉斗杓。</text>
<title>次副使南宮宴韻</title>,<text>夏樹深留月。春亭迥帶星。山宜晴後見。詩好夜分聽。王事心常赤。交期眼各靑。他生不盡意。臨別更丁寧。</text>
<title>奉別正使大人台臺下</title>,<text>河淸千載聖人作。天啓五年太子生。爲遣詞臣頒大誥。仍敎海若護雙旌。威加遼薊屯邊將。恩浹淄靑戍海兵。何幸偏邦逢盛際。忝陪賓館似登瀛。</text>
<title>奉別正使大人台臺下 其二</title>,<text>南昌雄府大江西。衮衮才賢似聚奎。俊采驚人瞻玉樹。高科拔萃貯金閨。九天雨露琅函降。萬里風煙綵筆携。一識荊州誠宿願。可堪明日隔雲泥。</text>
<title>奉別正使大人台臺下 其三</title>,<text>門館陪從未浹旬。忽驚霄漢返飆輪。聞聲已久今先睹。竝世猶難況後塵。淸範自令人起敬。別懷偏使我傷神。慇懃寄語淸江老。白髮相思又一春。</text>
<title>奉別副使大人台臺下 三首</title>,<text>靑箱舊學擅家聲。執簡鑾坡早蜚英。玉節戒途鯨浪靜。文星映塞虜氛淸。皇恩不隔山河遠。賤迹仍叨儐接榮。漢水楊湖陪賞地。異時魂夢似前生。</text>
<title>奉別副使大人台臺下 三首 其二</title>,<text>一接高標似霧披。儼然紳笏廟堂姿。詩筒屢遞皆淸藻。酒席頻陪若素期。萬古風流文苑借。百年知遇老身私。惟應惠澤留東土。沒世長瞻峴首碑。</text>
<title>奉別副使大人台臺下 三首 其三</title>,<text>神皇雄略奠吾東。眷許陪臣奏籲通。廿載四霑光祿酒。一秋重泣鼎湖弓。今逢少海無疆慶。自幸窮溟未死翁。天上群仙如夢裏。高文長誦柱河公。</text>
<title>次正使燕及老先生臨行留別詩韻</title>,<text>莫樂新相知。莫悲生別離。人生會有別。此別無前期。飆輪不可駐。夙駕將西馳。願得一言贈。爲我暫遲遲。詩如飜水成。文不用意爲。讀罷不能釋。永懷瓊樹枝。詩留在我袖。人去來何時。古人重知己。意氣出天彝。此身雖或分。此心寧有虧。淸範服人心。雅操令人思。思之難可見。雲樹遠依依。應留一片石。芳名長在玆。</text>
<title>次正使燕及老先生臨行留別詩韻 原韻 姜曰廣</title>,<text>爲樂幾何日。匆匆忍別離。長當從此別。會面未可期。驚風飄白日。冉冉忽西馳。豈不懷去路。爲君暫棲遲。去轍難可留。棲遲空復爲。歸潮奔舊壑。暮鳥投故枝。物各懷其土。客心無定時。去去不足道。念子懷秉彝。人生重道義。意氣永不虧。何當此良友。長餘耿耿思。執手離筵前。情意兩依依。願言俱努力。良時正在玆。</text>
<title>次副使陸澤老先生留別韻</title>,<text>吹萬徒喧衆竅號。聳看雄筆掣鯨鼇。寸筵自愧洪鍾噎。巴唱難酬白雪高。一夕河梁談笑罷。九霄星斗夢魂勞。新詩更荷臨岐贈。忽覺龍光動匣刀。</text>
<title>次副使陸澤老先生留別韻 原韻 王夢尹</title>,<text>潮捲蘇門萬籟號。天風吹客渡金鼇。到來文命東陬遠。歸去靈槎北斗高。觀樂延陵多結契。包茅王國莫辭勞。期君闕下嵩呼日。把酒燕樓贈佩刀。</text>
<title>次正使大人臨行留別口號韻 三首</title>,<text>亭午朱曦熾碧空。密雲藏雨靜無風。怪來爽氣生衣袖。爲是氷壺映座中。</text>
<title>次正使大人臨行留別口號韻 三首 其二</title>,<text>仙馭飄然信宿歸。眼中幢旆盡依依。傷離不獨尊前老。看取傾都詠衮衣。</text>
<title>次正使大人臨行留別口號韻 三首 其三</title>,<text>弘濟橋邊水。蓬萊海上山。一杯從此別。何日入秦關。</text>
<title>次正使大人臨行留別口號韻 三首 原韻 姜曰廣</title>,<text>雨過高城洗碧空。龍旌冉冉動秋風。此行不爲臨淵羨。自愛垂綸大海中。</text>
<title>次正使大人臨行留別口號韻 三首 原韻 姜曰廣 其2</title>,<text>萬里乾坤一客歸。垂楊是處故依依。交情唯有尊前淚。許得西風送滿衣。</text>
<title>次正使大人臨行留別口號韻 三首 原韻 姜曰廣 其3</title>,<text>去去重回首。不堪別好山。望山方淚別。友復到陽關。</text>
<title>次副使老先生大平館韻。兼呈正使老先生。以寓別懷。六十韻。</title>,<text>煌煌日月揭高穹。一氣昭蘇萬域通。軌度璣衡齊舜政。本支盤石盛周宗。天人叶應三階泰。山海梯航九譯重。濟濟簪紳羅象緯。桓桓仗衛列羆熊。豈惟盛代規模遠。自是神謨駕馭雄。卉服氈裘歸版籍。炎風朔雪入提封。丹山旭日儀祥鳳。大澤雲雷起伏龍。一夜瑤光纔貫月。三宮瑞氣已騰虹。謳歌允屬歸依地。調護何煩羽翼功。禮重郊禖昭簡冊。頌騰星海播歌鍾。事光五典三墳上。化本關雎麟趾中。率土歡呼均遠邇。盈庭蹈舞簉臣工。神扶奕業重煕洽。天縱英姿自幼沖。燕翼百年基有永。綿區一視慶無窮。偏邦亦與頒宣烈。聖渥還蒙錫賚隆。遼左威加安反側。山東詔下泣羸癃。文星映塞旄頭落。壯士迎郊劍氣衝。可但藩維覃布慶。佇看巢窟迅除凶。霜臺玉署芳猷重。霽月氷壺雅操同。江右精英鍾灨水。寧南淑氣挺恒峯。當筵逸發瞻風裁。將命周旋見禮容。賜帶橫腰藍玉潤。宮袍纈眼越羅紅。馳驅原隰身猶健。閱歷艱危道益豐。僻壤不期逢盛典。老身何幸躡仙踪。聲名山斗聞高義。道學河汾聽下風。德氣薰人心似醉。華言憑譯耳猶聾。淸談霏處瓊瑤屑。彩筆揮來紫翠茸。應有宿緣相感結。却驚佳會似萍蓬。樓高山雨 樓名 頻聯席。亭豁皆春 亭名 幾策筇。舊迹時尋大平館。靈襟遙寄廣寒宮。登臨氣槩三韓隘。陶寫風煙萬象從。王晉初疑降緱嶺。廣成還似住崆峒。笙歌縹緲瑤池宴。冠蓋聯翩玉樹叢。白羽乍搖魂已爽。烏紗欲整醉還慵。香凝燕寢森雕戟。風颺旗亭簇綵絨。雨後微涼生殿閣。晩來空翠入囱櫳。登門自詫榮光溢。下榻全忘位望崇。一字過褒知契合。片言相許覺神融。睹天快若初披霧。就日眞如可愛冬。每誦篇章應口沫。自憐衰朽已頭童。陽春遺響誰傳郢。流水知音幸遇鍾。方識使華誠俊乂。故將恩德及耕傭。精衷益激尊中夏。車甲寧稽賦小戎。指日燕然將勒石。從今渤海可漂銅。天開紫塞妖氛淨。日轉靑丘喜氣充。諸將傾河洗兵甲。齊民擊壤樂桑農。高標莫挽沖霄鶴。勝迹空留踏雪鴻。衰草長亭秋漠漠。亂山孤驛雨濛濛。歸帆碣石重溟外。仙路扶桑萬國東。鼇背靑山雲靉霴。鯨邊白浪雪巃嵷。冥庥自仗神明力。外物何曾芥蔕胸。達去如斯程叔子。恬然自在呂端公。前賢偉量應追武。斷港涓流敢較洪。峴首遺芬碑突兀。屋樑殘夢月朣朧。來時碧葉迷汀樹。去日金風落井桐。六月鵬程窮汗漫。五雲龍闕上穹窿。訏謨更掌絲綸密。獻納重承雨露濃。聚散有期分手易。歡娛難再轉頭空。牢愁可耐尊前苦。衰鬢空添鏡裏鬆。無限別懷重寄語。遠人加額望時雍。</text>
<title>次正使寄別韻</title>,<text>傾蓋無何已別筵。忽看雙鳳遠聯翩。自憐窮海同羈羽。何路瑤臺問列仙。父老徒勤衮衣詠。訏謨方佇侍臣賢。交期不隔滄溟闊。夜夜精神夢裏傳。</text>
<title>次正使寄別韻 原韻 姜曰廣</title>,<text>海鶴高姿映綺筵。更看文采雋翩翩。雄名一代齊華岳。大業千秋起謫仙。自昔南州人作客。到今東國道存賢。別君不盡惓懷意。歸把新詩仔細傳。</text>
<title>又用前韻。兼奉極峯老先生。</title>,<text>慣向河橋辦餞筵。九霄歸馭又翩翩。極峯雅望烏臺石。太史淸芬玉署仙。海外十年重儐接。江西一代盛才賢。新離舊別無窮意。千里郵筒可盡傳。</text>
<title>別秋浦黃思叔赴謫所 二首</title>,<text>逐客今朝發。寒江落木時。吾儕各暮境。此別杳前期。苦節殊邦識。孤忠聖主知。恩褒有四字。萬死亦何悲。</text>
<title>別秋浦黃思叔赴謫所 二首 其二</title>,<text>匹馬荒山路。斜陽古驛村。人生本前定。世事更堪論。欲制臨分涕。空銷未死魂。知君有素守。握手贈何言。</text>
<title>訪白沙相國于郊扉。馬上口占。二首。</title>,<text>短籬埋雪樹交柯。問路荒陂日欲斜。莫道村深堪絶俗。野人皆識相公家。</text>
<title>訪白沙相國于郊扉。馬上口占。二首。 其二</title>,<text>傍人錯道鼎司空。底事經綸底事功。廊廟半年無一事。向來勤苦笑諸公。</text>
<title>贈白沙李相國 二首</title>,<text>士望艱危際。君恩進退間。世容歸洛養。天借著書閑。雪裏人高臥。塵中客暮還。依然一相別。落日掩柴關。</text>
<title>贈白沙李相國 二首 其二</title>,<text>白髮靑山下。柴門几杖幽。閑情從偃蹇。薄俗任嘲啾。天地吾徒在。江河萬古流。平生經濟志。此日未應休。</text>
<title>寄玄翁 申敬叔</title>,<text>節義常交勉。文章早許身。那知垂死日。共作再生人。雨露恩波闊。風霜鬢髮新。丹心餘一寸。獨立暮江濱。</text>
<title>寄石田 成重任</title>,<text>海內親朋盡。存亡涕淚邊。西湖餘此老。相憶又新年。</text>
<title>癸丑至日。冒雪訪西湖李天衢 通。席上口號。三首。</title>,<text>令節君邀我。稽山興欲飛。江郊荷蓑笠。雪路叩柴扉。夜靜琴聲迥。天寒燭影微。吾廬亦不遠。白首幸相依。</text>
<title>癸丑至日。冒雪訪西湖李天衢 通。席上口號。三首。 其二</title>,<text>一病經秋養鬢斑。故人今日始開顏。芳尊燕寢香圍座。霽色江天雪映灣。榮辱莫論身外事。恩私却許死前閑。詞臣尙記陽生節。醉後支頤夢賀班。</text>
<title>癸丑至日。冒雪訪西湖李天衢 通。席上口號。三首。 其三</title>,<text>薄薄朝陽色。輝輝晩雪姿。朋尊幸不負。琴笛似相期。世態臨危見。交情到老知。佳辰聊可飮。一醉亦恩私。</text>
<title>醉贈琴士朴筦</title>,<text>映碧堂前明月時。聞君一曲步虛詞。如今頭白重相見。指下峨洋醉亦知。</text>
<title>除夕次唐詩韻 去年。與宋仁叟諸人守歲。今未能焉。故云。</title>,<text>羸臥寒更耿不眠。舊遊如夢轉依然。秪今老懶渾無興。每到玆辰說去年。</text>
<title>宋仁叟用此韻寄詩又次</title>,<text>病身蠶老已三眠。一餉逢場豈偶然。想得家家春酒熟。大呼鄕黨作新年。</text>
<title>次宋仁叟韻</title>,<text>病起驚佳節。韶光着柳條。屢逢新歲酒。時荷故人招。地僻琴書靜。山晴霧靄消。情朋足良晤。莫念枕邊嬌。</text>
<title>次宋仁叟韻 又次</title>,<text>往事驚三木。氷銜愧一條。官宜柳下黜。魂欲楚辭招。謾興憑詩遣。乾愁賴酒消。山齋漸芳節。禽語已春嬌。</text>
<title>次洪師古韻</title>,<text>濁醪麤飯不求餘。萬事惟應賦遂初。長憶故山頭已白。今秋歸計又成虛。</text>
<title>寄玄翁 時謫金浦</title>,<text>苦憶金陵客。經年夢寐中。一心黃卷靜。四壁白雲空。死後身應定。人間事未窮。聲名只爲累。悔不作田翁。</text>
<title>甲寅正月庚申夜。與洪師古懸燈小飮。邀仁叟不至。口占示師古。時余罪廢。是日始出。謝知樞。</title>,<text>簪笏朝來強病身。暫將杯酒慰佳辰。成三小會燈爲伴。涉七新正日是人。萬事何須說癸丑。一尊聊復守庚申。衰腸細酌還無興。耐可高吟坐到晨。</text>
<title>雨中。訪白沙李相公口占。</title>,<text>長街盡日踏黃泥。霧雨濛濛咫尺迷。唯有道峯千丈壁。依然屹立半天西。</text>
<title>有儒疏中摭前日文書中語。搆以大不敬。疏雖留中不下。不勝惶駭。口占自解。</title>,<text>臣罪誠難赦。人言亦太深。何爲大不敬。秪是百無心。聖主偏恩渥。皇天實照臨。平生湖海氣。苦被衆魔侵。</text>
<title>醉贈怡叔</title>,<text>白首重逢日。支離愧此身。那能不盡飮。俱是再生人。</text>
<title>鄭時晦爲養陳情乞郡。上許之。推孝理也。是日。余家有小會。公與焉。襄陽之命。適至於酒所。公喜動色。諸賓亦嘖嘖交賀夫。以上卿班。出麾嶺外。古必薄之。而今乃爾。亦足一慨。若余者。獨無母養。歸又無處。望公之去。若登仙然。其行也。病不能出都門。伏枕書爲別。二首。時廢母大論將發。余等方杜門竦懼。</title>,<text>古薄爲州今則榮。孝惟能養況專城。除書適到臨筵日。喜色親看捧檄情。彩服舞時金帶重。𩊗鞮歌處板輿輕。誰憐白首窮途客。心折林烏子夜聲。</text>
<title>鄭時晦爲養陳情乞郡。上許之。推孝理也。是日。余家有小會。公與焉。襄陽之命。適至於酒所。公喜動色。諸賓亦嘖嘖交賀夫。以上卿班。出麾嶺外。古必薄之。而今乃爾。亦足一慨。若余者。獨無母養。歸又無處。望公之去。若登仙然。其行也。病不能出都門。伏枕書爲別。二首。時廢母大論將發。余等方杜門竦懼。 其二</title>,<text>進退平生縱略同。君常閑勝我倥傯。燕山載病初旋駕。瀛海分憂若脫籠。已覺離懷偏作惡。更驚衰鬢各成翁。回頭峴首鳴沙路。四十餘年夢想中。</text>
<title>贈白沙李相公</title>,<text>白髮重相見。餘生各聖恩。吾儕唯有死。世事欲無言。水闊蛟龍蟄。冬暄雁鶩喧。斜陽數行淚。立馬穆陵村。</text>
<title>二月初一日口占 戊午</title>,<text>喬山霜露十經春。弓劍遺哀歲歲新。詞掖舊臣猶不死。白頭今日倍霑巾。</text>
<title>寄吳汝益 時汝益同被臺評。待命東城外。</title>,<text>三年一別鬢俱華。此後分飛又幾何。迢遞重城隔消息。方知門外卽天涯。</text>
<title>余自病後。久廢吟述。近因子敏屢贈詩。始次一律以謝。詩纔出口而已。有傳者宋仁叟。亦待命城外。聞之以書相戒。戲書一絶於簡尾。</title>,<text>瓢翁傳語戒吾詩。我已忘言況費思。嶺樹海雲相憶處。應將此語一吟之。</text>
<title>次李子敏韻</title>,<text>一病元知有此行。那將榮落芥吾情。孤臣罪大誠難赦。聖主恩深欲竝生。僦屋尙移燒藥竈。閉窓猶對讀書檠。投荒倘有閑風日。未死餘年是玉成。</text>
<title>夜臥城西僑寓口占 是日風雨大作</title>,<text>春事看將晩。餘寒未解嚴。暗風掀破屋。飛雨打疏簾。佳節淸明近。羈棲白髮添。投身定何處。羸臥算郵籤。</text>
<title>次一松人日悄坐。得奉月沙問訊。感而有作韻。</title>,<text>病客江湖白髮長。萬緣都盡似虛航。畏人小築誰相伴。滿眼繁花秪自傷。活計政如僧結夏。歸心却擬雁隨陽。尊前一別今三載。燈火何時共夜堂。</text>
<title>次一松人日悄坐。得奉月沙問訊。感而有作韻。 原韻 一松</title>,<text>熟路燕山歲月長。烏蠻一病載歸航。傍觀頗怪朝參懶。舊好偏憐氣力傷。東里風雲連紫極。南郊梅柳近靑陽。欣承情問還堪恨。人日無詩寄草堂。</text>
<title>次一松韻 二首</title>,<text>風月閑人洛水間。都民手額望公還。殘生一病終何補。撫事茫然覺厚顏。</text>
<title>次一松韻 二首 其二</title>,<text>月轉孤城夜向分。望中煙樹是屯村。山陰一棹非無興。只爲羈蹤怕出門。</text>
<title>湖亭對客口占</title>,<text>樹外澄湖湖外山。林亭隱映畫圖間。天公笑我歸來晩。却許殘年分外閑。</text>
<title>寄江都令尹李子敏</title>,<text>苦憶江都相。盈盈一水連。風帆纔半日。遠別已三年。傲吏眞堪隱。羈臣只自憐。窓前櫓聲過。疑是子猷船。</text>
<title>健姪寄書云。家園碧桃盛開。恨不共賞。</title>,<text>年年爲客別吾園。今想碧桃開政繁。湖上煙花亦堪賞。眼中光景摠天恩。</text>
<title>挽李景卨 二首</title>,<text>曾與君翁日待來。及來君已隔泉臺。湘潭逐客迷歸路。哭向靑山酹一杯。</text>
<title>挽李景卨 二首 其二</title>,<text>兒憶爺孃弟憶兄。經年一病已膏肓。只今老舅尤無托。何但君家父子情。</text>
<title>寄謝成仲深</title>,<text>白髮坡山友。經年夢想餘。草堂重見訪。江路再貽書。暮景朋知少。危途問訊疏。丁寧荷高意。臨別意茫如。</text>
<title>散步</title>,<text>散步虛堂風滿身。蒲團三尺淨無塵。世間苦熱歸何處。應在朱門炙手人。</text>
<title>次鼇城相公韻却寄 時與鼇城同被臺評。鼇城先被。竄在北靑。</title>,<text>休說關山路幾程。脩門咫尺隔春明。無端一夜南來雁。水調歌聲滿洛城。</text>
<title>次鼇城相公韻却寄 時與鼇城同被臺評。鼇城先被。竄在北靑。 原韻 白沙</title>,<text>中宵不寐算歸程。缺月窺人入戶明。忽有孤鴻天際去。來時應自漢陽城。</text>
<title>見月有懷白沙相公。成一律書寄簡尾。</title>,<text>經春岐路尙躊躇。湖上蕭然一草廬。昨夜獨看靑海月。今朝忽把白沙書。世間萬事何時了。名下千秋此老餘。最是停雲相憶處。亂鶯深樹雨晴初。</text>
<title>挽白沙相公 三首</title>,<text>神仙秀格廟堂姿。宇宙軒昂男子奇。獨以片言扶世道。曾將隻手濟時危。經天大業遺編在。入地孤忠聖主知。鬱鬱山河收爽氣。斯文從此益堪悲。</text>
<title>挽白沙相公 三首 其二</title>,<text>寸心同是愛吾君。白簡縱橫尙忍聞。只擬湘潭先後發。誰知泉路死生分。流言未返山東舃。水調空傳嶺外文。千古忠魂應有淚。雪寒峯上灑歸雲。</text>
<title>挽白沙相公 三首 其三</title>,<text>去年扶病訪河陰。草草分携便至今。遠札三傳皆苦語。報章纔去已哀音。襟期共結他生約。天地長懸未死心。寂寞柴扉湖上月。夢中唯待一來尋。</text>
<title>得吳大年書。書簡尾以謝。</title>,<text>坦腹風簷午睡初。叩門驚得故人書。靑坡白石非無路。萬事人間夢亦疏。</text>
<title>洪輝世來訪。醉中口號。</title>,<text>長夏江村草樹昏。故人多荷訪柴門。湘潭逐客歸何處。此日含杯亦聖恩。</text>
<title>趙善述諸人小飮。分韻得淸字。</title>,<text>江皐積雨收。湛湛林木淸。草堂盡日靜。谷鳥時和鳴。佳客邂逅來。夙昔勞我情。逃空喜足音。況此二難幷。開軒俯長流。好風來前楹。芳洲晩色淨。霽景浮深觥。苦道會面難。一別歲屢更。向來文酒伴。屈指半死生。念此淚不收。却怕傍人驚。人生但取醉。到手莫細傾。</text>
<title>書中興師智訔卷 二首</title>,<text>逐客新居白石村。經春一病掩柴門。山僧乞句休來往。萬事如今已忘言。</text>
<title>書中興師智訔卷 二首 其二</title>,<text>僧言入夏無佳興。磬罷仙龕苦日長。山影樓中露頂坐。木蓮花落水風涼。</text>
<title>早起</title>,<text>宿霧初收江岸斜。朝暾欲上動川華。夜來一陣沙邊雨。瓜蔓新添滿隴花。</text>
<title>謝高善行寄硯席 二首</title>,<text>端溪珍品紫煙生。風雨龍池筆下驚。老退已無揮翰興。摩挲猶荷故人情。</text>
<title>謝高善行寄硯席 二首 其二</title>,<text>華席玲瓏爛錦光。開緘急爲掃虛堂。鋪來穩着長身臥。一枕淸風夢亦涼。</text>
<title>送公洪崔都事 振雲○二首</title>,<text>久惜潛郞老。今聞佐幕行。芳聯謝家樹。詩擅長公名。故國停仙旆。鄕山入驛程。奚囊應日富。爲我寄商聲。</text>
<title>送公洪崔都事 振雲○二首 其二</title>,<text>澤畔行吟客。棲遲已半年。夢驚重枉駕。心折又離筵。把酒偏憐病。題詩却怕傳。秋風動湖海。岐路意茫然。</text>
<title>次李仁瑞 麟奇 絶句 二首</title>,<text>文章薄技世誰珍。白髮終爲酤逐臣。倘荷天恩保一壑。不妨風月屬閑人。</text>
<title>次李仁瑞 麟奇 絶句 二首 其二</title>,<text>西湖東野路綿綿。夢裏音容又一年。死別生離知舊盡。故園秋色淚痕邊。</text>
<title>送舒川李太守 溟</title>,<text>乍廢看淸裁。交情伯仲間。一麾猶屬望。三黜幸偸閑。草賦揚雄宅。吟詩謝眺山。離懷對搖落。獨立暮江灣。</text>
<title>次李子敏韻。却寄謝之。二首。</title>,<text>新詩入把眼雙明。交義平生范巨卿。保障任隆聊試手。榮途意倦恥爭名。元知筆下驚風雨。更信胸中貯甲兵。千載江淮有前烈。豈應修繕軫宸情。</text>
<title>次李子敏韻。却寄謝之。二首。 其二</title>,<text>曾將薄技際休明。起自孤生致列卿。身老兩朝惟欠死。心灰萬事欲逃名。文園抱病同司馬。酒肆藏蹤學步兵。劈蟹烹魚仍釀黍。一杯遙荷故人情。</text>
<title>次李子敏韻。却寄謝之。二首。 原韻 東岳</title>,<text>海城秋半月輪明。坐憶春官舊上卿。早以文章酬際會。誰言藥餌敗功名。年華易謝常分袂。國事多虞復點兵。幕府下僚顏鬢改。只應江畔益傷情。</text>
<title>次李子敏韻。却寄謝之。二首。 又用前韻 東岳</title>,<text>國南門外德星明。盛代元臣古正卿。衣鉢相傳四詞伯。江河不廢一時名。從知世事如春夢。要破愁城有酒兵。龍蟄會隨雷雨起。卽看蛙磔快輿情。</text>
<title>次李子敏韻。却寄謝之。二首。 又用前韻 東岳 其二</title>,<text>八陣雄圖慕孔明。五言詩法出蘇卿。支離郡邑淹身世。少小君王識姓名。不用璽書褒漢吏。欲將談笑却秦兵。平生素志俱寥落。空愧金章荷聖情。</text>
<title>次李子敏韻。却寄謝之。二首。 次韻 尹公暄亦有和作。故竝錄。○次野</title>,<text>東國詩聲振大明。主盟當日黑頭卿。人間已出仙槎錄。海外爭傳學士名。世路向來難着足。廟堂多事尙談兵。西湖驢背行裝冷。獨有任安見舊情。</text>
<title>再用前韻。贈東岳。二首。</title>,<text>文星還與將星明。開府雄都輟亞卿。末路行休難任性。暫時榮落不關名。彩毫人誦長楊賦。畫戟春閑細柳兵。東閣官梅今政發。淸香分寄隔年情。</text>
<title>再用前韻。贈東岳。二首。 其二</title>,<text>騷壇自擬老彌明。遊戲人間墨客卿。從古斯文俱寂寞。只今吾輩獨聲名。全除晉魏紛華習。高擁桓文節制兵。千載鍾期傳絶響。瑤琴一曲有餘情。</text>
<title>再用前韻。贈東岳。二首。 又用前韻 東岳</title>,<text>一城風雨近淸明。寥落三年病馬卿。闕狀政甘加厚譴。褒恩曾忝奏虛名。誰憐管樂能經國。自笑孫吳好用兵。多謝詩壇老盟主。彩牋時寄慰幽情。</text>
<title>湖亭早起口占</title>,<text>柴門近水草蹊荒。睡起高齋枕簟涼。山木曉鳴風似雨。洲煙夕斂月如霜。前村客過喧群犬。別浦漁歸繫小航。倘荷聖恩寬澤畔。願將餘日守東岡。</text>
<title>江村曉起</title>,<text>睡起天欲曙。開戶村墟白。群鷄初下塒。鳥雀鳴繞屋。瓜疇長新蔓。團團夜露足。光風捲林靄。樹色如膏沐。小婢汲淸泉。烹茶仍盥濯。案上南華經。整冠聊一讀。</text>
<title>感興 十一首</title>,<text>自吾有此廬。邇來十五秋。世故莽相仍。久負濠梁遊。及玆罹禍羅。踟躕岐路周。蓬茨若有待。曠然抒我憂。偸閑雖暫耳。卽此聖恩優。</text>
<title>感興 十一首 其二</title>,<text>吾園日有趣。翳翳林木淸。柴門盡日靜。好鳥時和鳴。豈無丘中伴。吾病謝將迎。喧紛覺漸遠。自無塵慮營。煩憂忽不整。却望終南城。</text>
<title>感興 十一首 其三</title>,<text>逝川渺不極。曠野多悲風。頹陽滅高樹。暝色生深叢。春艶捨我去。朱火赫當空。搖落方自此。代謝何時窮。嗤嗤彼昧者。傾奪迷所終。</text>
<title>感興 十一首 其四</title>,<text>堂前數株樹。柯葉何葳蕤。昔我手自種。栽培誰所爲。開花媚艶陽。灼灼矜容姿。靑靑谷中葛。引蔓相因依。只恐大火飛。飄落成枯枝。</text>
<title>感興 十一首 其五</title>,<text>汎汎湖上舟。窅然纔一葉。隨波迷所止。風大失其檝。安得百丈纜。纜之令利涉。川廣不可越。悵望空佇立。</text>
<title>感興 十一首 其六</title>,<text>炎炎遠山火。初如一點燈。狂炎忽奔放。烈焰遍丘陵。厚地盡焦土。却愁天柱崩。狐貍失林莽。魍魎安所憑。可憐石上松。枯死立崚嶒。安得澍甘霖。一洗炎氛凝。</text>
<title>感興 十一首 其七</title>,<text>江霧常冥冥。亭午氣稍散。微風起蘋末。日脚漏天半。村陌遠依依。樹木影凌亂。川光一何麗。水鳥鳴相喚。却愁頹景沒。繁陰復滋漫。</text>
<title>感興 十一首 其八</title>,<text>中宵悄不寐。起坐披重衾。江月入我幃。江風吹我襟。泠泠萬慮息。便見太古心。床上有古書。床前有素琴。我欲奏一曲。擧世無知音。</text>
<title>感興 十一首 其九</title>,<text>天下有眞是。聖人垂定論。拘儒或亂之。辨說亦云煩。奈何今之人。汩汩喪其原。易位又倒置。奚但不能分。因是復因非。漆園非寓言。</text>
<title>感興 十一首 其十</title>,<text>老翁住湖上。結髮事釣漁。載網逐煙波。美食且安居。中歲苦官役。賣舟仍賣廬。平明入城市。抱布日貿魚。歸來不遑食。鷄黍供里胥。中宵倚墻壁。掩淚獨欷㱆。</text>
<title>感興 十一首 其十一</title>,<text>平明群犬喧。里人爭相奔。府帖夜又下。簽丁築宮垣。鞭扑急於火。機杼空一村。村中雖有男。賣身入侯門。老嫗出應役。驅去無完裙。逢人不敢語。自負三尺孫。</text>
<title>移寓南郭口占。錄示五峯，西坰。兼示北渚。</title>,<text>一年淪落掩湖扉。棲息今因養病移。城近始嫌朝市鬧。巷深還喜往來稀。風前北闕晨鐘響。雪後南山晩壑姿。賴有故人同屛逐。詩筒藥裹許相依。</text>
<title>移寓南郭口占。錄示五峯，西坰。兼示北渚。 次韻 五峯</title>,<text>不掩江扉掩郭扉。四年棲息九遷移。近聞令弟僑隣竝。何恨跫音入谷稀。見荷淸尊拚夜醉。時將佳句問黧姿。如斯卒歲誠爲幸。語到湘潭思轉依。</text>
<title>移寓南郭口占。錄示五峯，西坰。兼示北渚。 次韻 西坰</title>,<text>一落故山長掩扉。歸來席藁歲將移。極知天道盈虛易。況是人生七十稀。蒼狗白衣朝暮態。苦心香葉雪霜姿。煩君莫問窮途客。萬事悠悠病是依。</text>
<title>移寓南郭口占。錄示五峯，西坰。兼示北渚。 次韻 北渚</title>,<text>山前山後兩關扉。几杖從來幾處移。說到是非心更苦。跡疏名利夢還稀。簷氷落雨琴生韻。松雪吹風鶴露姿。仍憶淺斟淸夜會。月中歸路轉依依。</text>
<title>又用前韻錄奉諸公</title>,<text>坐到深更不掩扉。半庭寒月樹陰移。僑棲幸作親朋會。城郭誰言識者稀。桂玉莫論新活計。風霜各保舊容姿。仍思彩筆聯詞掖。白髮低垂夢亦依。</text>
<title>又用前韻錄奉諸公 次韻 西坰</title>,<text>積雪頹簷半壓扉。南窓短景暫時移。疏籬庭畔鳥行遍。大路橋頭人到稀。我似病龜常少睡。公如瘦鶴獨多姿。僑居同里斯爲幸。久識非仁不可依。</text>
<title>又用前韻錄奉諸公 次韻 東岳</title>,<text>屛居聞說晝扃扉。坐見王春斗柄移。一代主盟誰得再。大邦專對昔猶稀。金鋼玉潔巖廊器。虎倒龍顚澗壑姿。蓮幕參卿困彈射。身如獨鳥亦無依。</text>
<title>又用前韻錄奉諸公 次韻 北渚</title>,<text>茅簷晩照入窓扉。曝背晴軒坐屢移。石井敲氷通逕細。山齋留雪見人稀。雖殘黃鵠沖霄翼。尙保靑松聳壑姿。他日白蘋洲畔客。朱門何處更因依。</text>
<title>鼇城，一松，不佞，五峯，西坰。繼主文盟。今者俱在罪籍。信乎盈虛之相倚伏也。鼇相在盧原時。聞一松削黜曰。吾今番又落及第矣。傳者以爲劇談。遂戲用其語爲一絶。錄呈一松。仍示西坰，五峯諸公。以作窮途一笑之資。凡被罪奪告身。只稱及第。故鼇相有此謔。</title>,<text>兩朝詞掖盛恩波。衣鉢相傳有足多。今日五人俱謫籍。羨公猶得早登科。</text>
<title>醉贈成重任外孫趙生</title>,<text>詩翁一去故廬存。文藻空憑宅相孫。湖上秋風明月夜。把杯何日不思君。</text>
<title>李仲集送竹杖。對使走筆謝之。</title>,<text>九節孤根帶雪枯。故人投我寄殘軀。憑渠却起登山興。千仞煙霞不用扶。</text>
<title>金而中自江界謫所。移配務安。道過南郊。與李孝彥，姜仁卿諸公携酒路左。班荊爲別。口占贈之。</title>,<text>白簡方同律。君先有此行。行人猶是幸。滯客若爲情。老別無南北。親朋半死生。湖中靜散地。爲我引歸程。</text>
<title>送趙守初 存性 歸保寧莊舍</title>,<text>澤畔同遷次。歸心又一年。吾行定何日。君去似登仙。獨望吳洲月。誰乘雪夜船。平生湖海氣。臨別意茫然。</text>
<title>次崔德遠 浚</title>,<text>病客寒無睡。淸晨起攬衣。殘星垂曠野。凍雪壓疏籬。報國身全老。歸田計亦違。茅簷候朝日。隣叟許相隨。</text>
<title>有感</title>,<text>日日經天彗。年年十月雷。求言動宸扆。告祲簇觀臺。人事誠能盡。天心或可回。老臣猶不死。中夜涕沾顋。</text>
<title>寄崔德遠</title>,<text>重逢三載說離違。往事尋思淚滿衣。樞府判僉同見削。坡村僑蟄幸相依。閑齋睡足書侵座。小巷人稀雪擁扉。雙阜孤山亦非遠。何時作伴浩然歸。</text>
<title>次崔德遠</title>,<text>重作同隣會。依然十載情。旅廚傳藥餌。雪路叩柴荊。對酒看豪氣。哦詩想舊聲。瓊琚日盈把。亦足慰餘生。</text>
<title>夜訪一松相公。酒席口號。</title>,<text>相公僑寓水雷村。逐客來敲月下門。一夜西窓同翦燭。十年東閤復開尊。仙標却喜喬松健。世事那堪雨雪繁。相對悄然如夢寐。把杯揮涕各無言。</text>
<title>說之之向湖西。過訪我於城南。同宿一宵。臨行要別語。次其韻贈之。</title>,<text>昨見君書今見君。索居無復歎離群。重成南嶽床前話。共檢東坡嶺外文。此去定應飄落葉。相思何處詠停雲。平生白雪憐同調。別後長懷郢匠斤。</text>
<title>至後一日風雪</title>,<text>至後寒風吹倒人。頑雲急雪暗蒼旻。休言昨夜新陽復。此正乾坤閉塞辰。</text>
<title>挽吳大年</title>,<text>放逐吾儕事。摧殘造物情。又聞亡此老。誰與仗餘生。日月方迥炤。江河不廢名。一歸終孰免。無媿卽爲榮。</text>
<title>挽吳同知 翊 ○大年之子。大年葬日。凍死殯側。</title>,<text>翠老靈筵下。相將草土傍。離情重慘淡。行色隔風霜。毀滅應存戒。殃休孰主張。雙阡托荊樹。孤夢繞萱堂。無復銀鉤筆。空留玉署香。南郊不盡淚。此日更沾裳。</text>
<title>挽白善鳴 振南</title>,<text>晉筆唐詩父子專。瓊琚一出萬人傳。靑雲路隔難通籍。白玉樓成促上仙。毫管謾留王氏塚。星虹應炤米家船。年年橘柚秋霜後。無復淸香帶錦牋。</text>
<title>挽南善初 復始 ○二首</title>,<text>斷斷奔人義。休休好善誠。一官家立壁。萬事醉無營。春雨三田渡。煙花百濟城。吾村倘歸得。誰與把深觥。</text>
<title>挽南善初 復始 ○二首 其二</title>,<text>草草前冬別。臨岐更挽衣。我猶居未定。君欲去誰依。問病書難寄。思家夢獨歸。親朋日零落。老淚不勝揮。</text>
<title>挽呂僉知 順元</title>,<text>五福人間壽最先。一猶云罕況能全。金貂爛眼諸郞貴。蘭玉盈庭積慶綿。東郭生蒭違伏枕。北堂春酒憶登筵。都人日夕看烽火。瞑目重泉也是仙。</text>
<title>挽洪翼城院相夫人</title>,<text>相公文采映簪紳。三世通家又隔隣。久識賢姿宜令閥。能將懿範守淸貧。書香素業傳孤嗣。榮享遐齡過八旬。門下十年存歿淚。白頭重灑暮江春。</text>
<title>蓬萊相公伻人曰。花事正佳而不得相見云。書一律付來使寄意。兼示尹可晦，金冠玉。</title>,<text>病起郊園藹物華。春風亦到逐臣家。僑居去歲又今歲。佳節梅花仍杏花。壯志如今唯短髮。歸蹤何處是長沙。相思未辦尊前會。咫尺南塘路却賖。</text>
<title>謝李子敏惠米魚</title>,<text>屛逐猶爲一飽謀。資身無策亦堪羞。飛書白帝煩高義。買酒黃公憶舊遊。僑寓何關四壁立。文章不直一錢酬。平生賴有安貧樂。風滿前川月滿樓。</text>
<title>李二相而遠初度日寄贈</title>,<text>山城小雨杏花春。節屆淸明麗景新。共恨殘年違勝集。仍聞壽日屬佳辰。儀刑相府經綸手。寥落柴門屛逐身。却憶舊時華燭下。白頭扶醉是何人。</text>
<title>聞楊浦河豚方上。口占贈江客成參奉 輹。</title>,<text>桃花水暖蒲芽短。聞道河豚已上灘。欲把一竿江上去。夜來微雨怯春寒。</text>
<title>題淨土僧卷 二首</title>,<text>時危羨爾水雲蹤。蕭寺春風掩暮鍾。強欲題詩無好思。起來扶杖望西峯。</text>
<title>題淨土僧卷 二首 其二</title>,<text>山城小雨不成泥。簾外輕寒燕子低。門掩落花春寂寂。獨吟佳句爲僧題。</text>
<title>別陳奏書狀吳員外 䎘</title>,<text>奏事云何行太忙。天皇按劍坐明堂。文星照塞旄頭落。繡節臨關紫氣長。此日雷霆應震疊。暫時狐兔莫猖狂。試看萬國朝宗處。爭道三韓禮義鄕。</text>
<title>挽李沃川 談</title>,<text>萬里歸來後。三年闊別餘。頻令少學士。遠問舊尙書。廢逐誰憐我。艱危又失渠。柴扉更牢落。老淚日沾裾。</text>
<title>次五峯韻</title>,<text>臣聞簷鳥曉喈喈。已想郊原淑景佳。病裏逢春惟有淚。幾時尊酒瀉吾懷。</text>
<title>次五峯韻 原韻 五峯</title>,<text>新春郊外鳥鳴喈。客況如何不暫佳。萬事唯宜長慟哭。莫敎容易語人懷。</text>
<title>又次</title>,<text>風雪凄凄鷄亂喈。入窓寒色曉來佳。非無㶚岸騎驢興。未遂山陰訪戴懷。</text>
<title>又次 原韻 五峯</title>,<text>禽鳥知時謾自喈。暮年人事不同佳。江南山水非無好。何處春風暢我懷。</text>
<title>送趙持世 緯韓 還南鄕 五首</title>,<text>君家兄弟最聲名。淪落居然白髮生。豈有淸談扶晉祚。空敎健筆重西京。</text>
<title>送趙持世 緯韓 還南鄕 五首 其二</title>,<text>眼中知舊盡湘潭。留滯荒郊百不堪。何處人間是淨界。橘林春雨夢江南。</text>
<title>送趙持世 緯韓 還南鄕 五首 其三</title>,<text>岐路彷徨計未成。春來空憶汶陽耕。羨君去住渾無繫。今日思歸明日行。</text>
<title>送趙持世 緯韓 還南鄕 五首 其四</title>,<text>長身無處着生涯。却望南天路苦賖。方丈新居莫言好。漢城西岸是君家。</text>
<title>送趙持世 緯韓 還南鄕 五首 其五</title>,<text>一杯分手各風霜。燕市悲歌淚數行。湖海豈終閑國士。天心應爲老文章。</text>
<title>尹水部挺之日送朝報。走筆謝之。</title>,<text>朝報無因逐客傍。隣家賴有水曹郞。自聞西塞王師潰。一度看摧一寸腸。</text>
<title>四月二十一日大風。城內失火。延燒數千家。時大旱祈雨</title>,<text>狂飆驅焰火雲紅。撲地閭閻一夕空。聞說祭天仍祭地。不能祈雨反祈風。</text>
<title>挽宣川郡守金應河 三首○以前營將戰於深河。天將皆敗死。兩元帥擁兵不救。應河獨戰終日。射賊不記其數。矢盡以短兵格鬪。賊以鎗抉其腸。猶植立柳樹下。賊表其屍曰。柳樹將軍。事聞。追贈兵曹判書。立祠於義州。建碑紀績。</title>,<text>堂堂八尺好風儀。獨把前軍破賊旗。難不偸生猶職分。勇能摧敵是男兒。精忠已徹天皇鑑。名姓何曾聖主知。養將百年終底事。只爲成就一褊裨。</text>
<title>挽宣川郡守金應河 三首○以前營將戰於深河。天將皆敗死。兩元帥擁兵不救。應河獨戰終日。射賊不記其數。矢盡以短兵格鬪。賊以鎗抉其腸。猶植立柳樹下。賊表其屍曰。柳樹將軍。事聞。追贈兵曹判書。立祠於義州。建碑紀績。 其二</title>,<text>矢盡重圍接短兵。抉腸猶戰死如生。長留千載英雄淚。不墜三韓禮義聲。氣作雷霆殲醜虜。魂歸祠廟荷恩榮。胡兒亦表將軍樹。何用燕然謾勒名。</text>
<title>挽宣川郡守金應河 三首○以前營將戰於深河。天將皆敗死。兩元帥擁兵不救。應河獨戰終日。射賊不記其數。矢盡以短兵格鬪。賊以鎗抉其腸。猶植立柳樹下。賊表其屍曰。柳樹將軍。事聞。追贈兵曹判書。立祠於義州。建碑紀績。 其三</title>,<text>匹士能爲天下重。忠臣元自孝中移。一時勝敗尋常事。千古彝倫造次持。必滅賀蘭應有志。竝圖龐德彼爲誰。秪今遺憤深河水。嗚咽寒波日夜悲。</text>
<title>金冠玉軒。有鬨堂大呼聲。問之。乃閔而吉，洪輝世方到。共擲政圖。戲占一絶寄示。</title>,<text>世間爭奪幾輸贏。夢裏功名又一枰。欹枕北窓驚小睡。晩風時送叱梟聲。</text>
<title>送金廷叟 壽賢 以千秋副使朝京</title>,<text>憶曾扶病作燕行。雪路炎天荷送迎。西道主人今日去。南郊逐客隔年情。淸尊錦席依依夢。薊野遼山杳杳程。休說畏途豺虎梗。只應忠信仗平生。</text>
<title>到湖亭。醉贈成參奉 輹。</title>,<text>淪落經年到弊廬。里中諸老問何如。先呼西舍成參奉。報道東家李判書。</text>
<title>送洪景望 霶 以冬至使朝京 二首</title>,<text>纔輟三年淚。何堪萬里程。存亡餘病骨。屛逐又離情。玉帛趨皇極。干戈暗塞城。燕行詩慣贈。今作不平鳴。</text>
<title>送洪景望 霶 以冬至使朝京 二首 其二</title>,<text>破屋荒城外。羈棲又見秋。時危重遠別。歲晩只窮愁。家國身無托。乾坤事未休。送君無一醉。何處寫吾憂。</text>
<title>有僧欲謁李子敏。求余詩爲先容。題其軸寄意。子敏時宰江都。</title>,<text>江都太守別經年。消息今憑白足傳。尊酒對床何日是。閉門南郭又秋天。</text>
<title>次僧卷韻。僧年老能誦詩悲楚。</title>,<text>寥落秋風百感生。晩林涼露候蟲鳴。題詩覺有離騷氣。老釋喉中更楚聲。</text>
<title>挽辛參判用錫</title>,<text>風流前輩擅簪纓。節義文章繼盛名。久廢尙持公輔望。長貧不墮世家聲。向平婚嫁飜爲累。徐孺鷄蒭未展誠。絶域孤兒應陟岵。終天遺慟若爲情。</text>
<title>挽崔僉知興叔</title>,<text>在世全無興。何心又送歸。孤蹤郊外冷。親友眼中稀。七載餘生淚。經年一病違。忠規不復聽。白髮與誰依。</text>
<title>挽晉安尉</title>,<text>濁世佳公子。靑年長者風。托交纔末契。投分自先公。積德宜遐享。微痾遽正終。鳳歸緱嶺遠。秋盡沁園空。竝譴餘生在。追恩貤典隆。窮途念存沒。誰與慰坰翁。</text>
<title>送謝恩正使洪樂夫 時公病困。洪來乞詩。公令侍兒抄韻字。口號押。</title>,<text>皇帝御萬曆。四十有七歲。小酋抗天紀。兇牙肆其猘。潛師襲城堡。放兵呑穹毳。重鎭一失守。遼城忽晝閉。經略楊將軍。仗鉞辭玉砌。誓將一擧滅。如風掃蚊蜹。我王奮忠烈。惟思以國斃。悉索域中賦。西奔受節制。牛嶺夜雪度。鴨水春氷濟。三路十萬兵。初持掎角勢。大軍貴持重。當思萬全計。如何謾輕進。不戒趨利蹶。風沙亂擊面。白日變陰曀。奸譯陣前呼。兩帥頸已繫。健兒齊解甲。驅去如鞭彘。烈士獨抗鋒。捐軀立談際。忠魂哭原野。戰骨沙場瘞。聖皇軫孤寡。一視同遐裔。內府一萬金。溫綸十行細。上以奬忠貞。下以慰卒隷。不寧宥喪師。乃復承嘉惠。念我二百年。何曾有此例。縱云至誠感。皇恩實不世。拱謝禮敢緩。銜命催星轊。矧今皇赫怒。盡徵西北銳。糧艘蔽登萊。軍聲隘遼薊。桓桓熊督府。氣似秋天霽。遼人望雲霓。遺愛甘棠憩。縮朒諸老將。項骨蔓菁脆。旌旗倏一新。士氣百倍勵。風雲擁儲胥。雪霜明睥睨。且聞喜鋒狄。嚮風受約誓。領兵願助順。不待緩頰說。轅門騰騕褭。甲帳羅椎髻。賈勇爭奮臂。蓄怒咸裂眥。蜂蠆縱云毒。豺虎自相噬。跳梁能幾時。可見一箭殪。豈但沃腥臊。方將絶根柢。從玆泰階平。傍覺豁氛翳。壯觀不易得。玆行政須逮。君侯金閨彥。妙年富淸製。才優看游刃。氣豪無怗懘。談說旣淸遠。風猷又踔厲。溟海大鵬息。瑤臺寡鶴唳。治光竹民慕。守灣定人祭。樂夫爲光州，竹山，龍灣，定州倅。故云。 佇看紫氣過。文星洗妖彗。玉帛拱皇極。披雲拜上帝。城池覩壯固。宮廟觀宏麗。竹祠慕採薇。金臺想擁篲。但學季子遊。無使周南滯。歸來說老夫。庶以開蒙蔽。老夫無籍在。處世同疣贅。志不在溫飽。常羞溷一第。雖乏醇儒姿。絶學思遠繼。短綆未汲深。文章局一藝。一出爲小草。齟齬困方枘。隨衆只鶻突。時危蔑獻替。冥行不知止。淺深迷厲揭。未蹈魯連海。空流賈生涕。寄身白簡中。居然負大戾。誅竄實所甘。聖恩尙寬貰。彷徨南郭外。旅食愁薪桂。試看賢聖人。自古多逆曳。念彼失業徒。吾猶免征稅。秋風起江漢。淸霜凋碧蕙。朋遊盡落落。歲暮托末契。早晩獲恩譴。便鼓湘潭枻。臨岐悄不樂。寒日炤別袂。題詩只述懷。語似春困囈。</text>
<title>送黃海鄭監司 廣成 ○三首</title>,<text>王室比多難。干戈連塞垣。路通天北極。地重國西門。民困巡宣急。軍興調發煩。暫將經濟手。此去答君恩。</text>
<title>送黃海鄭監司 廣成 ○三首 其二</title>,<text>淸議家聲遠。雙珠接武芳。滄溟鵬翮壯。丹穴鳳毛光。歷試才方見。誅求歲又荒。飢民日望哺。攬轡且須忙。</text>
<title>送黃海鄭監司 廣成 ○三首 其三</title>,<text>放逐仍藏拙。孤蹤恐汚人。偏承相國愛。尤與長公親。藥餌尋窮巷。軒車慰病身。時危有此別。令我一沾巾。</text>
<title>送江原李亞使 景嚴</title>,<text>關東幕府領名山。馬首煙霞筆不乾。才子詩聲傳太史。遠遊豪氣得仙官。四馳燕路身餘幾。一臥荒郊歲又闌。今日兩翁將遠別。與君分手不須嘆。</text>
<title>蒙恩出謝</title>,<text>孤臣只擬作湘纍。重入脩門夢亦疑。顏鬢對人羞故態。班行回首少新知。向來丘壑眞吾分。老去簪纓豈素期。未了平生行役債。惟將餘力答恩私。</text>
<title>挽崔僉知 浚 ○鄭松江之姪</title>,<text>郊扉分手歲將除。病裏纔看永訣書。詞藻談鋒稱酷似。琴臺酒肆憶相如。靑山何處埋豪氣。白髮無心返弊廬。醉後高歌那復聽。孤峯南望淚盈裾。</text>
<title>挽呂右尹德甫 裕吉 ○孝服居廬而卒。曾卜楊根亭舍。求余作記。死葬亭後山。</title>,<text>曾屬新亭記。今埋屋後巒。江山茅宇在。霜露倚廬寒。草宿生蒭隔。松枯淚葉殘。舊書猶在篋。凄斷不堪看。</text>
<title>月先亭十詠。爲石陽，灘隱作。</title>,<text>獨領靑春九十暉。繞村籬落盡芳菲。山翁也有豪華相。無限名花作妓圍。</text>
<title>月先亭十詠。爲石陽，灘隱作。 其二</title>,<text>瘦地燒畬春日闌。山腰驚焰似風湍。田家自是辛勤事。輸與閑人一快看。</text>
<title>月先亭十詠。爲石陽，灘隱作。 其三</title>,<text>薄薄秋陰隱曉晡。朝來宿霧罨平蕪。郊頭遠近高低樹。畫出營丘水墨圖。</text>
<title>月先亭十詠。爲石陽，灘隱作。 其四</title>,<text>天豁東南眼界寬。遠山朝夕入凭欄。脩眉一抹橫雲外。隱見遙空點點巒。</text>
<title>月先亭十詠。爲石陽，灘隱作。 其五</title>,<text>江天小雨洗秋光。霜信初傳雁陣忙。孤影失群新渚冷。蘆花叢裏一聲長。</text>
<title>月先亭十詠。爲石陽，灘隱作。 其六</title>,<text>雪暗重峯山逕微。茶煙生處是禪扉。一聲淸磬諸天外。遙想居僧日暮歸。</text>
<title>月先亭十詠。爲石陽，灘隱作。 其七</title>,<text>田家寥落午鷄鳴。晩雨暄風麥氣生。小婦汲回砧杵急。西疇應爲餉春耕。</text>
<title>月先亭十詠。爲石陽，灘隱作。 其八</title>,<text>滕六纔收萬木酣。蒼髥渾似老瞿曇。朝暾欲上微風起。眩眼瓊葩落玉毿。</text>
<title>月先亭十詠。爲石陽，灘隱作。 其九</title>,<text>互答山椒不作腔。隨風斷續入軒窓。聲聲足快閑人聽。世上繁音盡是哤。</text>
<title>月先亭十詠。爲石陽，灘隱作。 其十</title>,<text>山腰高閣迥臨汀。虛檻泠泠夜不扃。明月在天光滿室。亭非先月月先亭。</text>
<title>余病臥駱下。老僧性敏來訪曰。沙門雙彥詩卷。已題否。沙門又隨來矣。遂索諸書篋中。笑而書之。</title>,<text>老夫多病倦詩篇。門掩秋山盡日眠。慙愧高僧數來往。一牋留篋已三年。</text>
<title>朴巨源 潡 還北幕。將行來別。仍問余病。遂記問答語爲別。朴是甲子庚契</title>,<text>甲子衰翁鬢各殘。守窓猶復勉加餐。如何又踏咸關路。只是危班着足難。</text>
<title>戲次僧卷韻</title>,<text>睡起孤齋擁宿酲。山僧乞句亦多情。非關信筆仍胡寫。只是區區愛惜名。</text>
<title>次一松相公韻 二首</title>,<text>逐臣生活不全貧。窮巷頻看載酒人。何幸相公時枉駕。一燈淸夜笑譚親。</text>
<title>次一松相公韻 二首 其二</title>,<text>自憐官貴亦長貧。齒德元非洛社人。想得奎星明壽曜。文衡三相儘情親。</text>
<title>次一松韻</title>,<text>安危須仗老成臣。聖主憂邊顧問頻。白髮畸人迷去路。掩門花雨獨傷春。</text>
<title>次一松韻 原韻 一松</title>,<text>嚴召難饒老病臣。聯翩一日四牌頻。自知軍國無絲補。搔灑霜毛血淚春。</text>
<title>壬戌新正。僑居書於壁上。</title>,<text>賀歲輪蹄盡日喧。相門殘客亦嫌煩。僑居未有新年酒。但把淸談答慰言。</text>
<title>姜仁卿趁日來訪。歲後忽不見。今朝書至。知在衿陽。卽少年同棲之地也。書於簡尾。</title>,<text>經旬不見苦思君。今日書從隔水村。仍憶匡山讀書處。一溪殘雪掩柴門。</text>
<title>挽柳府尹 忠立</title>,<text>先府高名屈短期。天將積慶二郞遺。爭瞻聳壑昂霄氣。未睹垂紳搢笏時。宦只十年輿望宿。哭今三世我生遲。曾求雙柏堂中詠。忍把玆詩作挽詞。</text>
<title>挽任敎官 屹</title>,<text>早脫紛華境。丘原賦遂初。靑山流水宅。黃卷聖賢書。官冷應如浼。名高信不虛。生蒭無路奠。南望淚盈裾。</text>
<title>次任茂叔韻。書於簡尾。</title>,<text>餘外紛紛任爾何。向來吾輩得猶多。還憎造物從相苦。一夜春寒已損和。</text>
<title>挽曹參判大而 倬</title>,<text>秋峴東西某水丘。兩家同是舊松楸。百年霜露餘生感。晩歲鷄豚契事脩。憐我未成終老計。悲君先作九原遊。他時謝眺靑山下。宿草寒煙淚不收。</text>
<title>挽趙怡叔妻</title>,<text>郞君昔竄西關日。蕙質先爲分死身。萬里風霜仍撼頓。三年草土更艱辛。生前幸見蒙新命。泉下還應結後因。惆悵楚臣棲息冷。暮年中饋屬誰人。</text>
<title>耆老契屛韻爲李判書君美作</title>,<text>五福箕疇壽最尊。兼三於世罕能存。香山九老遺風遠。洛社諸賢勝事繁。聖代鋪張仍別局。佳辰杖屨卽名園。人間此會誠眞率。過眼榮枯且莫言。</text>
<title>贈僧</title>,<text>問字書生至。求詩韻釋來。吾廬本寂寞。今日便驚猜。</text>
<title>松雲弟子一禪來示雲師詩律。雲亡已十年矣。感念存歿。次韻贈之。</title>,<text>松雲一去杳仙蹤。傳鉢沙門想舊容。風韻尙留靈澈句。夢魂長繞虎溪鐘。晨星落落交游盡。暮景駸駸筆札慵。別後吟筇向何處。結冬應在衆香峯。</text>
<title>題俗離寺僧卷</title>,<text>臥病斷人事。一秋長掩關。吾門無俗客。僧自俗離山。</text>
<title>重九日。黃海李方伯 溟 來訪求別語。對酒書贈。</title>,<text>千里歸來白簡隨。經秋一病又支離。深村閉戶誰相問。佳節逢君似有期。往事悲歡俱涕淚。暮年離別更艱危。元知國手須盤錯。暫爲西民奪鳳池。</text>
<title>別柳老泉以進香使朝京 三首</title>,<text>昔在燕山館。殘生遘病危。相依如骨肉。不死荷扶持。塞雪貂裘弊。關雲雁影隨。舊遊長入夢。今去異前時。</text>
<title>別柳老泉以進香使朝京 三首 其二</title>,<text>嶺外分符日。城西席藁時。相看惟有淚。重見豈曾期。前後承殊渥。聯翩繼遠馳。吾儕不死幸。此別莫須悲。</text>
<title>別柳老泉以進香使朝京 三首 其三</title>,<text>嗣帝初登極。明堂擁賀班。鯫生忝鵷列。虎拜仰龍顏。內帛香猶在。靈車痛莫攀。憑將兩行淚。灑向九疑山。</text>
<title>送李知事養源 慶涵 以謝恩使赴京</title>,<text>燕館艱辛夢亦驚。暮年離別更傷情。三千路遠仍多梗。七十生稀況此行。至痛已湔皆帝力。深恩欲報改王正。憑思奉勑文華殿。西望蒼梧淚滿纓。</text>
<title>退憂亭。次鼇城相公韻。爲朴相孝伯賦三首。</title>,<text>進非忘退日。樂豈釋憂時。此意希文解。玆亭相國宜。百年長寄傲。萬事獨憑危。自笑湘潭客。飄飄何所之。</text>
<title>退憂亭。次鼇城相公韻。爲朴相孝伯賦三首。 其二</title>,<text>罷對延英日暮歸。隔江籬落望依依。無端一陣沙邊雨。更濕朝堂抆淚衣。</text>
<title>退憂亭。次鼇城相公韻。爲朴相孝伯賦三首。 其三</title>,<text>頭白何時辦一歸。酒村漁社盡堪依。扁舟早晩尋公去。相對南庠舊布衣。</text>
<title>元朝獨坐。朴相孝伯書至。用前韻答之。</title>,<text>屛逐仍衰疾。郊扉且歲時。却驚人有問。惟與睡相宜。物態看看苦。生涯處處危。急流中勇退。長悔未能之。</text>
<title>僑居口占。奉答朴相孝伯。</title>,<text>二年淪落大江邊。今日湘潭是舊緣。一入脩門三白簡。此身眞似耐彈綿。</text>
<title>挽淸風君金而中</title>,<text>嚴譴當時共出城。南遷纔得一班荊。五年嶺海長相憶。萬事艱危尙此生。別語丁寧猶在耳。遠書悽斷倍傷情。人間未卜藏身地。却羨冥途是好行。</text>
<title>次朴相孝伯韻</title>,<text>江湖憂樂鬢絲長。斷斷平生嫉惡腸。儘道高明容罪累。自憐衰懶絶關防。新詩不分投空谷。蟄跡無緣醉後堂。何處湘潭歸病骨。早知三黜是吾常。</text>
<title>七月初六日。西坰公置酒相邀。時余僑寓其隣。步屧而往。酒數行。遇急雨。口占錄奉。是日處暑。</title>,<text>老相柴門靜。良辰荷見招。天孫會明日。酷吏去今朝。急雨尊仍在。微涼酒易消。論文從被肘。歸路幸非遙。</text>
<title>七月初六日。西坰公置酒相邀。時余僑寓其隣。步屧而往。酒數行。遇急雨。口占錄奉。是日處暑。 次韻 西坰</title>,<text>僑寓爲隣竝。經過不待招。佳期逢七夕。爽氣自前朝。河朔思留飮。文園奈病消。參尋須數數。東郭望遙遙。</text>
<title>次德能詩卷韻</title>,<text>蟲聲近壁露華白。秋色山中問幾分。便欲與僧同理屐。煩渠少住杖頭雲。</text>
<title>挽金長湍 尙寬</title>,<text>君家伯仲我兄弟。我爲君兄君我弟。孝友詩禮自家訓。君又一心惟愷悌。佳辰壽節每稱觴。我舞君歌迭爲戲。君雖不第官不卑。君有佳兒大翁喜。喪亂憂苦數年間。向來樂事如夢耳。長君遯野卯君南。君亦携家遠城市。憐吾衰白尙人間。落落親知皆宿草。它日陞堂拜慈顏。語及存亡何忍道。病不知時傳訃遲。斂不憑棺葬未送。酹以平生一杯酒。哭望秋原寄長慟。</text>
<title>次金景益 德謙 慰詩韻</title>,<text>末路行休難任性。暮年榮落不關身。煩君莫漫揮衰淚。嶺海何能必死人。</text>
<title>除夕內集二首。錄示諸公。</title>,<text>良宵內集亦團圓。坐到深更已薾然。子姪俱安差足慰。衾裯稍煖政堪眠。桃符頌祝嫌多事。博塞歡娛任少年。且把窮愁換新健。春來一醉酒壚邊。</text>
<title>除夕內集二首。錄示諸公。 其二</title>,<text>年光苒苒逼新正。撫迹茫然却自驚。三黜至今皆聖渥。一歸何日辦餘生。老縻文苑妨群彥。病廁閑曹媿列卿。細算前途與往事。只緣無處可逃名。</text>
<title>除夕內集二首。錄示諸公。 次韻 楸灘</title>,<text>西郊寓舍月重圓。門掩春寒思悄然。病後大方惟節食。客中佳趣是安眠。想憐稚子遲歸日。聞說梅枝減去年。使竣便當尋本分。願君求我漢沙邊。</text>
<title>除夕內集二首。錄示諸公。 次韻 楸灘 其二</title>,<text>玉京迢遞成陳迹。鯨海風濤夢亦驚。心決去時忘有累。事難言處欲無生。政堂踽踽趨西壁。備局棲棲列正卿。爭似林間獨俛仰。暮年贏得野翁名。</text>
<title>除夕內集二首。錄示諸公。 次韻 梧窓</title>,<text>雪後西江月漸圓。小齋風色正蕭然。杜陵病肺時高枕。中允懷人夜未眠。斗覺菁華非舊日。擬將詩句送餘年。丹鉛雕鎪還多事。活計惟須付酒邊。</text>
<title>除夕內集二首。錄示諸公。 次韻 梧窓 其二</title>,<text>何來春色寒江畔。滿樹梅花秪自驚。紫氣霏煙天上動。靑陽敲暖雪中生。滄浪舊曲聞漁父。流水新聲荷上卿。老去會須成小築。白頭無地策勳名。</text>
<title>除夕內集二首。錄示諸公。 次韻 龍溪</title>,<text>客裏孤吟意未圓。遠懷詩老却茫然。寄來除夕燈前作。驚起春風月下眠。百歲幾回逢令節。相思俱是屬殘年。南梅政發官醪熟。安得伊人置我邊。</text>
<title>除夕內集二首。錄示諸公。 次韻 龍溪 其二</title>,<text>天涯再度見元正。細柳新梅客意驚。豈獨疏慵辜上寵。小無仁惠及民生。遙知把酒思癡叔。何處挑燈夢愛卿。老境淸閑惟有味。彩麾華節摠虛名。</text>
<title>次崔御史大容 有海 到成川寄示韻</title>,<text>雪暗巫山氷塞川。想君驢背聳吟肩。縱然身在瓊瑤窟。何似秋江月下船。</text>
<title>湖亭。次壁上韻。二首。</title>,<text>蕭寺當年載酒過。一篙春水漲桃花。何時更着靑鞋去。踏盡亭前十里沙。</text>
<title>湖亭。次壁上韻。二首。 其二</title>,<text>却厭長湖鑿小塘。晩風虛閣別生涼。滄波白鳥渾閑事。最是荷花滿意香。</text>
<title>挽藥圃李參議 海壽</title>,<text>今代論前輩。斯人國士風。三朝拱一節。白首炳丹衷。直疏驚頹俗。危言動聖聰。名須身後定。恩到葬時隆。世事皆由命。天心本自公。平生但一識。此日意難窮。</text>
<title>送李孝彥令公赴京 三首</title>,<text>西郊封奏宿東郊。雪裏皇華照錦袍。夙願已諧觀禮樂。壯遊應爲廣風騷。鴨江春色迎寒節。燕塞山光入彩毫。安否宣城老太守。何時共對一尊醪。</text>
<title>送李孝彥令公赴京 三首 其二</title>,<text>去年衝雪過遼陽。夢裏依俙記驛程。物色分留應有待。江山領略定增光。盧龍舊塞花連野。孤竹遺墟水遶城。莫道浮生行役苦。如今行役勝還鄕。</text>
<title>送李孝彥令公赴京 三首 其三</title>,<text>世事中宵涕滿巾。暮年離別更傷神。尊前病起逢新臘。燈下詩題送故人。此日星光明柱史。幾時槎影返河津。從今擬丐西州印。花酒相迎浿水春。</text>
<title>與洞中諸公會司贍亭上。醉後口占。次韻。</title>,<text>朝霞半爲雨。薄晩棲鴉飛。邂逅池上酌。酩酊林下歸。呼童扶我醉。乘月叩君扉。世人苦促迫。此樂世中稀。</text>
<title>又次贈笛工億良 趙兵使家奴也</title>,<text>舊聞趙家笛。一曲梁塵飛。別來近十年。飄零何處歸。淸宵動春酌。孤響驚寒扉。當時駱峯下。此聲聽者稀。</text>
<title>內舅金進士還延安舊寓。追送于江上。</title>,<text>歸舟趁晩潮。客子今朝發。南江水色多。蕩檝宜落日。柴扉病獨掩。負此河梁別。幽懷苦難平。況値芳菲歇。風帆不可挽。極目魂斷絶。</text>
<title>次寄洪德公</title>,<text>未泛吳中舸。長懷汶上田。風塵凋壯髮。案牘送殘年。病枕詩篇苦。荊門歲月遷。相思隔芳樹。千里夢徒牽。</text>
<title>寄忠淸按使張好古 晩</title>,<text>闊步靑雲不要梯。雄藩今日又專麾。才推鳳館徵黃日。望協龍圖鎭蜀時。努力功名須少壯。佇看談笑撫瘡痍。書生事業眞堪笑。只慣年年送別詩。</text>
<title>訪梧里李相國于東湖亭舍。還時遇雨。仍奉呈。六首。</title>,<text>羃地頑雲掩夕暉。顚風驅雨過江湄。山人秪在山高處。山下風雷却不知。</text>
<title>訪梧里李相國于東湖亭舍。還時遇雨。仍奉呈。六首。 其二</title>,<text>一片茅庵倚翠巒。千回石磴費躋攀。崎嶇險路經行盡。始覺人間境界閑。</text>
<title>訪梧里李相國于東湖亭舍。還時遇雨。仍奉呈。六首。 其三</title>,<text>活國于今惟我公。天心應亦念孤忠。長竿短棹還無事。謾入都人手額中。</text>
<title>訪梧里李相國于東湖亭舍。還時遇雨。仍奉呈。六首。 其四</title>,<text>公才公望且休道。先見敢言俱不如。老圃寒花須晩節。人間軒冕是籧篨。</text>
<title>訪梧里李相國于東湖亭舍。還時遇雨。仍奉呈。六首。 其五</title>,<text>萬事中宵涕滿巾。映簪霜髮爲憂民。湖邊物色渾愁思。獨上峯頭望紫宸。</text>
<title>訪梧里李相國于東湖亭舍。還時遇雨。仍奉呈。六首。 其六</title>,<text>昨夜沙洲雨一蓑。滿江風浪政如何。扁舟泛海非無興。却怕將身試惡波。</text>
<title>試院口占。示同舍。</title>,<text>試闈三日幸聯肩。官序多慙粃在前。敢把文章衡得失。只將才藝付陶甄。虛簷過雨山猶暝。高樹迎暉露正懸。且任閧堂時一謔。免敎都下謗遺賢。</text>
<title>歙谷倅李天衢寄書。詩以答之。</title>,<text>侍中臺下水連天。鈴閣蕭然坐似仙。地僻任拋閑簿牒。官淸惟管好山川。謝公自有登臨興。漢璽還褒撫字賢。多病遠慙句漏令。白頭空寄盛山篇。</text>
<title>挽尹正 明善 ○二首</title>,<text>十年淪老謝京塵。混迹漁樵作逸民。世共趨營君愛靜。人爭逐僞獨全眞。靑衫宦海樽前夢。白髮淸江畫裏身。怊悵春歸湖上宅。釣磯花嶼摠傷神。</text>
<title>挽尹正 明善 ○二首 其二</title>,<text>同居北陌與南阡。歲暮幽棲一壑專。杖屨往來常趁日。壺觴傾倒共忘年。幾回秋夜隨棋局。長憶春波上釣船。從此西門不忍過。夕陽隣笛每潸然。</text>
<title>章聖懿仁王后挽詞 二首</title>,<text>儷體儀坤極。陰功贊聖神。強名斯曰懿。至德是爲仁。積慶歸元嗣。豐碑在萬民。揄揚臣豈敢。宸翰炳蒼旻。</text>
<title>章聖懿仁王后挽詞 二首 其二</title>,<text>去歲迎鑾東郭外。隨班拜賀殿南門。宮醪此日霑新渥。社飯他時泣舊恩。荏苒一年餘雨露。生成三紀荷乾坤。孤臣未死淹詞掖。欲寫哀辭不忍言。</text>
<title>監刻誌石。到山陵。與工判李丈 忠元 散步松亭。口占奉贈。三首。</title>,<text>董事餘閑在。西陂小席涼。山廚官酒薄。晩飯野蔬香。暮磵停殘雪。高松逗夕陽。江湖春意動。便欲理歸航。</text>
<title>監刻誌石。到山陵。與工判李丈 忠元 散步松亭。口占奉贈。三首。 其二</title>,<text>向老驚佳節。逢春只黯然。橋園新涕淚。登眺舊風煙。水闊王灘外。村深廣渡邊。還鄕好作伴。須卜瀼西阡。</text>
<title>監刻誌石。到山陵。與工判李丈 忠元 散步松亭。口占奉贈。三首。 其三</title>,<text>筆法今張旭。詩名舊水曹。經營心轉密。捷疾意還豪。野館春風細。晴窓麗日高。丹誠瘁國事。白首不知勞。</text>
<title>送申敬叔以奏請使赴京 二首</title>,<text>平步雲霄鬢未銀。聳瞻風裁冠簪紳。名高翰閣承恩早。才壓文衡屬望新。台鼎異時推國器。使星今日仗詞臣。白頭代斲誠非願。歲暮離亭默愴神。</text>
<title>送申敬叔以奏請使赴京 二首 其二</title>,<text>憶昨燕山再此行。夢中長記往來程。風沙迥野天低海。刁斗嚴關雪壓城。壯觀百年知不易。旅懷隨處自難平。烏蠻館裏懸燈夜。倘把玆詩想遠情。</text>
<title>祥雲詩軸韻</title>,<text>空門生理亦無閑。乞米纔回袖軸還。爭似此翁新謝事。一簾香篆對秋山。</text>
<title>戲書僧軸</title>,<text>山人每說山中好。底事塵中數往還。吾有前山長對眼。秪應忙裏亦常閑。</text>
<title>挽閔丹陽</title>,<text>憶從髫丱每隨肩。骨肉情親四十年。永感餘生俱老矣。相依末路各悽然。謝池春草連床夢。禪榻秋燈共被眠。聚散幾回傷久闊。存亡誰意隔重泉。斯人有疾誠知命。伯道無兒欲問天。惆悵漢川氷雪路。白頭揮淚望新阡。</text>
<title>挽朴僉知 挺立 夫人</title>,<text>令壻平生友。通家二十年。幾回賓館醉。常慕壼儀賢。貞淑榮花誥。期頤耀壽躔。靑氈有宅相。餘慶足雙全。</text>
<title>弼雲相公有書曰。燈下看書。不覺夜深。有人叩門求薦。故裁書以上云云。遂書一絶於回簡中。吏判時</title>,<text>相公無事夜看書。靜裏經綸入卷舒。要使群賢盡陶鑄。一才元不待吹噓。</text>
<title>挽李參判而立 二首</title>,<text>朋舊凋零甚。那知又到君。匡山夢聯榻。嶺海悵離群。音墨森猶在。幽明奈已分。殘生餘白首。攬涕望停雲。</text>
<title>挽李參判而立 二首 其二</title>,<text>嶺徼分麾日。都門惜別筵。停杯歎衰甚。握手願歸遄。一病緣勞瘁。重逢隔歲年。春城負執紼。伏枕倍潸然。</text>
<title>挽姜同知仁卿夫人</title>,<text>苦憶商顏老。連宵夢見之。纔聞主饋樂。遽抱叩盆悲。恨結原頭草。香留障上兒。泉臺長已矣。衰白更依誰。</text>
<title>次蘇湖亭韻。爲徐景推作。二首。</title>,<text>名區左海接靑徐。人似東吳地勝蘇。一水迥圍平野闊。亂山環拱小亭孤。雨蓑雪釣閑中趣。月笛煙沙畫裏模。便欲共君新活計。秋風何事憶蓴鱸。</text>
<title>次蘇湖亭韻。爲徐景推作。二首。 其二</title>,<text>南州佳麗冠吾邦。形勝蘇湖更少雙。簷外蓬瀛天拍水。枕邊風雨浪飜江。寒潮欲上朝收網。新月初浮夜拓窓。白首益憐身世拙。勞生何日謝紛龐。</text>
<title>挽權監役 克寬 內</title>,<text>紈綺高門鍾淑姿。早歸名閥擅閨儀。心同女士諧君子。養得賢郞逾已兒。琴酒平生貧撥富。虀鹽朝暮樂忘飢。升堂一夢今三紀。執紼秋江淚滿頤。</text>
<title>完平李相國。一日貽書。倂致李上舍壽瑞詩卷。要余題其後。余於上舍。雖無一日之雅。聞名久矣。而龜巖家世忠孝遺風。飽見於退溪先生集中。今詩卷中。又有先生詩若文。余旣拜相公之辱命。感先生之遺筆。不揆荒拙。敬題二絶。</title>,<text>偕老同庚有幾人。一堂琴瑟壽鄕春。百年盛事傳歌詠。忠孝家聲世世新。</text>
<title>完平李相國。一日貽書。倂致李上舍壽瑞詩卷。要余題其後。余於上舍。雖無一日之雅。聞名久矣。而龜巖家世忠孝遺風。飽見於退溪先生集中。今詩卷中。又有先生詩若文。余旣拜相公之辱命。感先生之遺筆。不揆荒拙。敬題二絶。 其二</title>,<text>積德名家世有人。孝廉文彩耀千春。陶山衮筆留詩卷。壽瑞遺芳久益新。</text>
<title>永慕殿祠官契軸</title>,<text>喬山長望白雲鄕。荏苒祥期隙駟忙。淚盡攀髥終莫及。恩存沒齒詎能忘。夢回齋殿三更漏。誠拱靈筵一瓣香。托契畫圖非好事。要將餘慕寓羹墻。</text>
<title>送趙守初之東萊 二首○時守初代吳汝益赴任</title>,<text>國貯詩書將。扶桑銅柱標。秪今須我輩。前後似相邀。拔擢才應稱。分携路苦遙。丁寧說汝益。努力早還朝。</text>
<title>送趙守初之東萊 二首○時守初代吳汝益赴任 其二</title>,<text>竟負河橋送。曾蒙月夜尋。病懷驚別語。秋思攪離心。嶺海嚴程遠。風霜暮髮侵。男兒要事業。莫歎乍分襟。</text>
<title>酒後患渴。俊師來訪。饋以碩果。口占謝之。二首。</title>,<text>老釋生涯蕭寺中。手栽仙果滿秋叢。朝來爲摘盈筐露。慰此文園病渴翁。</text>
<title>酒後患渴。俊師來訪。饋以碩果。口占謝之。二首。 其二</title>,<text>病暑經旬臥北窓。朝回渴夢欲呑江。無端一餉田園興。不覺淸風已滿腔。</text>
<title>送申叔正赴關東伯</title>,<text>南宮昔日忝僚筵。關嶺乘槎讓我先。忙路投筇猶勝躅。仙區擁節是前緣。八年塵土頭成雪。萬里蓬瀛海接天。病負春明陪餞席。別懷歸思共茫然。</text>
<title>送慶尙監司尹可晦 二首</title>,<text>相門淸議盛貂蟬。文彩忠勤自世傳。才到長公推老手。治從三輔徹宸筵。早知妙簡超僉擧。秪是輿情歎獨賢。他日經綸須發軔。佇看平步上台躔。</text>
<title>送慶尙監司尹可晦 二首 其二</title>,<text>鎖鑰南藩職最優。卽今銅柱仗神謀。轅門事重須開府。鯨海波恬不礙舟。千里壯遊羅氏國。二年淸興庾公樓。書生謾忝籌邊席。束帶趨衙雪滿頭。</text>
<title>送鄭景任赴羅州 在延陵家酒席次韻</title>,<text>我適叨銓席。公今剖郡符。危衷兩相識。世事一長吁。雪路經梅嶺。文星映錦湖。遙知下車日。爭睹舊龍圖。</text>
<title>韓益之令公在關北寄書。書於答簡之尾。</title>,<text>一別關山外。迢迢音信疏。前宵逢酷似。今日見情書。把酒渾疑夢。開緘更起予。相思歲又暮。天末意何如。</text>
<title>送金德謙之安岳</title>,<text>牢掩寒齋雪擁門。故人今宿驛西村。朝來病負河橋送。一闋離詞暗斷魂。</text>
<title>送千秋使書狀官高善行</title>,<text>擧擧名家子。淸氷出玉壺。文章元世業。節義是前途。末路瞻佳士。高情起老夫。觀周應夙願。珍重且遄驅。</text>
<title>送洪輝世按節關東</title>,<text>蓬萊三十六洞府。一氣茫茫擁百靈。誰遣詩仙按使節。要將健筆掀滄溟。扶桑日照衆香岫。活畫天開白玉屛。老子昔年曾領略。憑君夜夜夢雲扃。</text>
<title>端陽日。洪輝世令公來訪。醉書憶舊遊一闋於其扇。</title>,<text>佳節天中五月五。舊遊灣上十年心。今歸試看曾行處。畫閣秋千出柳陰。</text>
<title>送洪輝世朝天之行</title>,<text>憶昔東槎擅勝遊。當時幕府摠名流。才華早已推高步。老拙今猶未退休。陳迹十年長入夢。嚴程萬里又觀周。分留物色應相待。付與奚囊取次收。</text>
<title>送尹次野按節海西</title>,<text>名門忠孝集群賢。秀格高文最少年。二載鴒原三節鉞。一堂荊樹四貂蟬。承流海徼分憂重。輟從金華屬望全。暫試平生經濟手。歸來揮翰玉堂筵。</text>
<title>次東嶽李子敏寄詩韻。走筆却寄。子敏時宰錦山</title>,<text>索居多病宦情闌。詞客經年隔楚關。京洛故人俱白髮。郡齋何事歎詩斑。</text>
<title>挽洪德公夫人</title>,<text>郞君旌節按湖畿。病裏形容是別時。龐德未成携隱計。蘇州遽抱出還悲。羅巾恨結分襟淚。仙障香添在腹兒。賓館十年欽饋則。眼看蘭玉涕交頤。</text>
<title>雨中孤坐。李子敏寄詩二首。對使漫書。</title>,<text>病起涼生褐。歸心又見秋。徒煩八章上。纔得一官休。世態看今雨。交情憶舊遊。淸詩難屬和。久坐愧蒼頭。</text>
<title>雨中孤坐。李子敏寄詩二首。對使漫書。 其二</title>,<text>破屋頻愁雨。高梧早得秋。酒緣多病廢。詩爲太忙休。尙記乘槎夢。長思秉燭遊。君能續佳會。不怕醉扶頭。</text>
<title>松湖白善鳴落第南還。寄詩告別。且書示南窓翁別詩韻。要余和贈。對使却寄爲別。不見詩而依韻。無亦有犯語耶。</title>,<text>病裏曾蒙枉。書來却告歸。那堪遲暮別。況値菊花時。世事催霜鬢。鄕心夢釣磯。榮憂摠前定。怊悵欲何爲。</text>
<title>送朴說之赴羅州。次權汝章韻。</title>,<text>東槎勝事今陳迹。離索孤懷每念群。此日與君俱最老。當時及我各能文。十年聚散同秋葉。千里音書隔暮雲。京口閉門無舊伴。一杯岐路若爲分。</text>
<title>挽崔右尹道源 二首</title>,<text>昨日城南宅。逢君醉一筵。相分纔隔夜。此別奄重泉。傳訃初疑夢。驚呼欲問天。殘生餘白首。岐路意茫然。</text>
<title>挽崔右尹道源 二首 其二</title>,<text>雪夜龍灣館。懸燈話舊時。君衰喜尙健。吾病覺長疲。故里重相對。南藩更遠離。悲歡十年事。攬涕寫哀詞。</text>
<title>送奏請使李而遠 尙毅 ○二首</title>,<text>天庭奏對屬名卿。妙簡全才荷寵榮。王事敢言行役苦。秋風叵耐別離情。壯遊萬里心俱往。世味經年夢亦驚。擎勑東還知不遠。卽今虛席待鈞衡。</text>
<title>送奏請使李而遠 尙毅 ○二首 其二</title>,<text>憶昔乘槎入帝鄕。三淸宮裏廁朝行。上林玉露團仙掌。斗極祥雲繞御床。萬國衣冠班影動。九天燈燭佩聲長。舊遊蹤迹參差夢。羸臥秋窓養鬢霜。</text>
<title>挽趙汝直 正立 ○三首</title>,<text>賦與應天意。風標迥出塵。一心惟悃愊。萬事只純眞。進退能全操。榮華不汚身。忠淸與直諒。那復有斯人。</text>
<title>挽趙汝直 正立 ○三首 其二</title>,<text>末路林宗是。平生鮑叔知。襲薰親德宇。萌吝服忠規。勇退瞻高躅。冥升媿俗姿。摧殘一抔土。衰白向誰依。</text>
<title>挽趙汝直 正立 ○三首 其三</title>,<text>一訪纔經月。中間四見書。屢期湖上築。要卜瀼西居。遺墨那堪把。餘芳尙起予。春城無限淚。岐路意何如。</text>
<title>邊山月明寺僧印悟。送沙彌寄問。次其軸中韻却寄。三首。悟方在智異山盤若峯。</title>,<text>一別高僧三十年。朅來消息兩無緣。月明寺裏懸燈宿。頭白人間夢杳然。</text>
<title>邊山月明寺僧印悟。送沙彌寄問。次其軸中韻却寄。三首。悟方在智異山盤若峯。 其二</title>,<text>今憑白足訪雲蹤。聞說移居盤若峯。欲向仙山話舊事。蓬萊回首路重重。</text>
<title>邊山月明寺僧印悟。送沙彌寄問。次其軸中韻却寄。三首。悟方在智異山盤若峯。 其三</title>,<text>踏遍名山臥一庵。盡收諸幻問優曇。勞生世味嘗曾了。老子端宜共學參。</text>
<title>南宮僚席蓮榜契會圖</title>,<text>得人吾榜盛簪纓。聯席南宮摠弟兄。夢裏功名俱宰相。尊前顏面是書生。梨園敞宇煩襟爽。法府新聲睡眼明。此會百年知不易。畫圖留作歲寒盟。</text>
<title>寄挽金宣</title>,<text>隔歲傳書札。春來病未蘇。一經終白首。萬事已冥途。丘壑埋佳士。風塵困老夫。題詩寄我淚。無路奠生蒭。</text>
<title>挽宋僉知 應洵</title>,<text>名門積德世傳芳。忠孝家聲屬最良。一別湖西惟涕淚。三年澤畔尙風霜。故山寂寞雙丹旐。浮世榮華舊玉堂。怊悵他時親黨會。尊前又缺丈人行。</text>
<title>楊御史 鎬 畫像 三首○應製</title>,<text>煌煌玉節摠元戎。帝命詞臣奠海東。江左風流推謝傅。淮西勳業屬裵公。威驅遼塞三韓隘。鼓震扶桑萬里空。整頓一邦談笑裏。聲名千古畫圖中。</text>
<title>楊御史 鎬 畫像 三首○應製 其二</title>,<text>堂堂八尺好男兒。宇宙平生抱負奇。義氣單車馳敵日。威聲三路董戎時。方看左海銅標壯。誰料中山謗篋隨。一別衮衣瞻望久。福星剛喜近東陲。</text>
<title>楊御史 鎬 畫像 三首○應製 其三</title>,<text>公歸不復我心悲。摹得公眞慰我思。當日奇功誠活國。秪今遺愛屬生祠。風神宛爾烏紗岸。顧眄依俙白羽麾。萬古丹靑瞻想地。滿城黧老拜恩私。</text>
<title>挽尹貽永妻 時將赴潭陽</title>,<text>賓筵曾聽說卿卿。卅載光陰夢乍驚。酒食久諧中饋則。淸貧能守法家程。誰知墨綬南州路。遽送丹旌北里行。應有遺魂尋故宅。忍看秋草繞池生。</text>
<title>挽白振南妻</title>,<text>白玉峯名閥。詩書奕世華。傳芳有此子。擇婦稱其家。琴瑟韶光短。巾箴梱範嘉。丹旌人秋草。萬事一長嗟。</text>
<title>挽尹判書 國馨</title>,<text>前輩惟公長者倫。妙年聲望冠簪紳。家庭至行人無間。宗社忠言國有臣。台閣共期推宿德。泉臺誰料閉淸塵。餘生一哭連三世。悵望秋山墓草新。</text>
<title>李子敏臺山湖亭口占 三首</title>,<text>見說臺山勝。壺中別有天。路窮沙苑外。江闊廣陵邊。細草頻移席。斜陽欲放船。平生今夕會。邂逅百年緣。</text>
<title>李子敏臺山湖亭口占 三首 其二</title>,<text>地僻人煙少。亭荒草樹深。江山日搖落。宇宙客登臨。濁酒三杯興。淸秋萬古心。涼風吹短髮。衰意轉蕭森。</text>
<title>李子敏臺山湖亭口占 三首 其三</title>,<text>病裏三秋盡。玆行亦偶然。招呼幸佳節。賓主摠詩仙。鼓笛驚鷗夢。星河近舞筵。仍思灣上會。雪馬九龍淵。</text>
<title>金判書景擇家壽宴醉後口占</title>,<text>竹裏行廚近。花間引斝忙。歌聲殷秋瀑。舞影匝回塘。岫戶丹楓晩。仙家白日長。當筵薦壽酌。卽此是霞觴。</text>
<title>石陽公子酒席。次子敏韻。</title>,<text>憂病叢中過九秋。一尊今被石陽留。浮生聚散眞難料。錦水公山又別愁。</text>
<title>李子敏餞席口號</title>,<text>雲母燈明照綺筵。黃花影亂對詩仙。石陽畫竹南窓筆。邂逅雙梅亦勝緣。</text>
<title>挽西原鄭相公 三首</title>,<text>位極人間貴。年高地上仙。官尊心益小。德邵福彌全。事業銘鐘鼎。文章被管絃。翛然乘化盡。一氣返星躔。</text>
<title>挽西原鄭相公 三首 其二</title>,<text>功名是餘事。進退最難宜。廊廟多艱日。田園獨樂時。忠勞汗簡在。晩節蓋棺知。無復蒼生望。空留沒世思。</text>
<title>挽西原鄭相公 三首 其三</title>,<text>西扈蒼黃日。叨陪眷顧恩。小生蒙奬拂。東閤許慇懃。筆札空三復。儀形已九原。無由拜執紼。南望更傷魂。</text>
<title>挽任參奉 錪 ○二首</title>,<text>才賦英華命賦奇。窮途浪跡只嶔崎。百年襟抱詩千首。萬事沈冥酒一巵。丹桂碧桃人共惜。陽春白雪世誰知。秋原未灑平生淚。落日山陽一篴悲。</text>
<title>挽任參奉 錪 ○二首 其二</title>,<text>憶曾蔥竹共隨肩。離合悲歡五十年。海內襟期應許我。世間窮達只看天。詩壇夜雨連床話。禪榻秋燈擁褐眠。無復尊前聽呼葛。舊遊沾灑習池邊。</text>
<title>戲贈雙默上人</title>,<text>釋重身猶病。經秋守一窓。柴扉掩落葉。書榻照寒釭。鳥語還嫌鬧。僧來却喜跫。秪今吾已默。對爾便成雙。</text>
<title>挽崔監司</title>,<text>乙酉同蓮會。三淸共舞筵。悲歡俱老矣。離合摠茫然。雅望徵黃日。治功鎭蜀年。方期列元輔。誰料掩重泉。國乘忠勤著。家聲孝友傳。東州杳雪路。頭白望新阡。</text>
<title>挽鄭參判和伯 協 ○三首</title>,<text>兩世通家義弟兄。百年知己契平生。幾回文酒連床夢。長憶黌庠負笈行。意氣共推男子器。襟期各保故人情。餘生獨抱停雲感。心折春山伐木聲。</text>
<title>挽鄭參判和伯 協 ○三首 其二</title>,<text>去歲携家渡漢時。却將樽酒會親知。乍驚醉語成悲語。誰謂生離便死離。筆札盈箱那忍把。音容入夢恍如期。孤蹤白髮長相憶。淚盡春城一首詩。</text>
<title>挽鄭參判和伯 協 ○三首 其三</title>,<text>休官非爲守東岡。養疾端宜謝世韁。隔水柴荊纔結構。經冬棲息轉荒涼。藤陰醉夢應前定。舟壑浮生已太忙。怊悵靑山一茅宇。行人猶指鄭公鄕。</text>
<title>挽豐山君</title>,<text>濁世佳公子。崇班上大夫。恩榮最尊屬。恭儉似寒儒。仙李玄曾盛。靈椿壽福俱。東平應有傳。餘慶付諸孤。</text>
<title>挽韓江東 瀛</title>,<text>金虎門前宅。來遊未幾何。客亭埋雪路。園樹已春華。每憶尊前舞。如聞醉後歌。那能制我淚。昨又過君家。</text>
<title>挽魚敎官 夢麟 ○二首</title>,<text>甲子同庚契。餘存復幾人。竹蔥猶昨日。衰白又今春。更忍幽明別。如亡骨肉親。靑山一抔土。極目淚盈巾。</text>
<title>挽魚敎官 夢麟 ○二首 其二</title>,<text>孝友靑氈舊。忠良素履安。赤心開肺腑。和氣襲芝蘭。活計蛜蝛室。功名苜蓿盤。孤兒竟無托。萬事更長嘆。</text>
<title>挽延陵府院君前夫人遷葬</title>,<text>文酒連床會弟兄。幾從中饋說平生。備嘗學士淸貧苦。未享侯門晩節榮。家慶尙餘雙玉樹。天恩空換舊銘旌。驚心二十年前事。重把哀詞淚滿纓。</text>
<title>送李士佑 尙吉 之安州</title>,<text>常謂高才屬晩成。如何棲屑送平生。七年澤畔行吟夢。二載淮陽臥治聲。離合幾回俱短髮。悲歡無限又長程。孤蹤歲暮伶俜甚。更羨人間五馬榮。</text>
<title>送鄭宗游赴居山察訪</title>,<text>宦海曾三黜。關山又一麾。世情應折臂。離恨獨支頤。雨雪城陰暮。風霜鬢脚衰。臨岐各怊悵。脈脈只心知。</text>
<title>栗島有內局藥圃。每當春夏種藝之節。該官邀請提調。偸暇往審。仍以酒樂相隨。作一佳會。卽院中故事也。時辛亥五月云。呼韻口占</title>,<text>禁院官閑散晩衙。南湖一舸泛晴波。浮空翠幕明雲日。藉草芳筵擁綺羅。靈藥怳尋劉阮洞。宮壺疑醉水仙家。餘生到底皆恩渥。勝事還將畫裏誇。</text>
<title>挽尹判書 暾</title>,<text>籍甚聲華第一人。聳瞻符彩映簪紳。玉堂經幄承恩早。水部文昌屬望新。廿載貂蟬貧到骨。三年草土病纏身。尊前不復聞淸謔。欲寫哀詞淚滿巾。</text>
<title>送洪君瑞開城留守</title>,<text>壽日佳筵憶舊遊。支離一病過殘秋。自憐餘景從衰晩。何事危班未退休。任重居留須雅量。心關去住只牢愁。家迎野送俱相負。望望河橋白盡頭。</text>
<title>挽朴甥大健妻走筆</title>,<text>姊氏相依命。提携唯兩兒。門衰望嗣續。擇婦君其宜。家貧困井臼。藥餌憂病隨。君能適姑意。脂瀡常怡怡。姊喜得婦順。蘋蘩庶無虧。老夫喜姊喜。撫愛同己慈。云胡未幾歲。一病終莫醫。韶光過眼忙。蕙草先霜萎。音容宛如昨。夕之言嘻嘻。謂言年可恃。天乎寧至斯。爺孃哭憑棺。乳兒啼不知。人生豈忍此。行路亦傷悲。薤歌半夜發。出門將何之。靑山一掬土。泉路悲風吹。吾衰哭未盡。望望長河湄。</text>
<title>挽金正 達孝</title>,<text>永嘉家世擅聲名。福祿風流早享榮。洛社花園聯杖屨。謝庭蘭玉盛簪纓。九卿官重腰章顯。七帙年尊壽曜明。無復升堂看戲綵。更堪衰白棘人情。</text>
<title>挽權監役 克寬</title>,<text>峨洋千古繼高風。白屋簞瓢樂在中。頭掉一官猶弊屣。心灰萬事付枯桐。靑氈異日堪傳業。素履如今得正終。楮島春花開又落。幾回壚下憶黃公。</text>
<title>挽許判書 筬</title>,<text>家庭儒雅繼聲名。平步雲霄士望傾。一疏守經持議確。片言扶社見幾明。台衡未荷生前寵。鐘鼎空成地下榮。講院銀臺思伴直。白頭揮淚望佳城。</text>
<title>沈一松相公家壽席翌日。相公有詩。次其韻。四首。</title>,<text>晩衙初散自公來。丞相華堂綺席開。睡鴨淸香圍錦瑟。流霞芳醞凸瓊杯。庚同山斗生申歲。望屬巖廊濟世才。爛醉當筵仍獻祝。嚴城漏下不知廻。</text>
<title>沈一松相公家壽席翌日。相公有詩。次其韻。四首。 其二</title>,<text>終南當戶送靑來。臘味初香社甕開。金谷令嚴寧惜醉。玉山將倒且催杯。酒徒詞客成奇會。舞黛歌鬟儘妙才。蘭室餘薰猶襲體。勝遊時復夢驚廻。</text>
<title>沈一松相公家壽席翌日。相公有詩。次其韻。四首。 其三</title>,<text>憂病經秋阻往來。危途無處好懷開。佳招何幸蒙虛席。暮景如今得把杯。鄭驛迎賓追盛事。梁園授簡屬群才。陽春一曲先投暗。欲和徒勤誦百廻。</text>
<title>沈一松相公家壽席翌日。相公有詩。次其韻。四首。 其四</title>,<text>陪從東閤廿年來。暇日淸尊幾度開。偏荷高情容末契。常憐弱戶怯深杯。聯裾僚席誠非分。傳鉢騷壇愧不才。淸夜山陰更乘興。肯辭扶醉雪中廻。</text>
<title>挽李都事 慶倬</title>,<text>憶昨文圍忝主司。會元聲價擅宏詞。爭瞻聳壑昂霄氣。佇看垂紳搢笏姿。末路豈能容直士。他鄕終見送靈輀。尙書德業今誰繼。天道茫茫信莫知。</text>
<title>海天軸。次鵝溪韻。時以宣陵改莎。過奉恩寺。臨發書贈。二首。</title>,<text>王事驅車夕飮氷。肅將精白拜園陵。湖山春色渾無興。猶向禪房問舊僧。</text>
<title>海天軸。次鵝溪韻。時以宣陵改莎。過奉恩寺。臨發書贈。二首。 其二</title>,<text>湖上披蓑晩雨霏。舊遊蹤迹夢參差。秪今顏鬢俱衰換。重對居僧兩不知。</text>
<title>金景擇淸風池館酒席。次白沙相公韻。</title>,<text>地勝還非險。堂姸却不華。席沾嵐翠重。簾透竹涼多。萬事君將隱。三杯我欲歌。逍遙忘去路。宮樹已昏鴉。</text>
<title>德仁詩卷</title>,<text>文墨叢中久喪眞。芳辰荏苒鬢絲新。逢僧媿負休官語。落盡山花又一春。</text>
<title>送金叔度赴鏡城判官 三首</title>,<text>仙郞皎皎自仙標。草賦才名動漢朝。恥把獨醒隨衆醉。還將孤節任群囂。方看逸翮雲霄遠。再見危蹤嶺海遙。浮世榮枯眞一戲。臨分惟贈呂虔刀。</text>
<title>送金叔度赴鏡城判官 三首 其二</title>,<text>越絶孤城萬里餘。胡烽朔雪接官居。雄藩節鎭千屯虜。傲吏行裝一束書。畫戟淸香凝燕寢。文星新彩照穹廬。燕然勒石須君手。早建奇勳慰倚閭。</text>
<title>送金叔度赴鏡城判官 三首 其三</title>,<text>苦憶商山放逐臣。經秋消息又沾巾。詩名海內靑氈舊。宦迹天涯白髮新。萬里瓊雷魂夢隔。百年膠漆死生親。只憐南北相思苦。嶺海何能必死人。</text>
<title>送千秋使閔聖之從兄 二首</title>,<text>嶺外三年別。城西一醉筵。悲歡那說盡。衰白兩茫然。苦節人誰識。高才我獨憐。千秋孤竹廟。遐想寄君邊。</text>
<title>送千秋使閔聖之從兄 二首 其二</title>,<text>春草池塘夢。于今五十年。幾回連榻醉。長憶枕書眠。世味看看苦。離情脈脈傳。丁寧戒麴蘖。此去正炎天。</text>
<title>吾詞友玄聞遠。自號希庵。號所居櫟巖。蓋巖上多生櫟樹。取其樗散以自況也。撮居之佳致。爲十六詠。示余曰。上八句景象。下八句事業。要余題詩。顧余悤悤不暇盡構。且景象則吾未嘗寓目。而事業與我頗相類。故先以下八首寄題。亦所以自道也。</title>,<text>日日溪橋負杖行。前峯月出似相迎。夜深孤影無人見。沙上眠鷗也不驚。</text>
<title>吾詞友玄聞遠。自號希庵。號所居櫟巖。蓋巖上多生櫟樹。取其樗散以自況也。撮居之佳致。爲十六詠。示余曰。上八句景象。下八句事業。要余題詩。顧余悤悤不暇盡構。且景象則吾未嘗寓目。而事業與我頗相類。故先以下八首寄題。亦所以自道也。 其二</title>,<text>南陀夜雨水初肥。亂石槎牙處處磯。魚不避人人不倦。把竿終日兩忘機。</text>
<title>吾詞友玄聞遠。自號希庵。號所居櫟巖。蓋巖上多生櫟樹。取其樗散以自況也。撮居之佳致。爲十六詠。示余曰。上八句景象。下八句事業。要余題詩。顧余悤悤不暇盡構。且景象則吾未嘗寓目。而事業與我頗相類。故先以下八首寄題。亦所以自道也。 其三</title>,<text>雲外疏鐘隔小巒。主人元自與僧閑。春來杖屨渾無定。偶爾相尋去却還。</text>
<title>吾詞友玄聞遠。自號希庵。號所居櫟巖。蓋巖上多生櫟樹。取其樗散以自況也。撮居之佳致。爲十六詠。示余曰。上八句景象。下八句事業。要余題詩。顧余悤悤不暇盡構。且景象則吾未嘗寓目。而事業與我頗相類。故先以下八首寄題。亦所以自道也。 其四</title>,<text>雪盡南岡春日姸。蕨芽先長小兒拳。從今已足山廚興。不羨侯門費萬錢。</text>
<title>吾詞友玄聞遠。自號希庵。號所居櫟巖。蓋巖上多生櫟樹。取其樗散以自況也。撮居之佳致。爲十六詠。示余曰。上八句景象。下八句事業。要余題詩。顧余悤悤不暇盡構。且景象則吾未嘗寓目。而事業與我頗相類。故先以下八首寄題。亦所以自道也。 其五</title>,<text>睡起東窓旭日新。滿腔和氣藹陽春。玄眞妙訣憑誰試。獻曝從來是野人。</text>
<title>吾詞友玄聞遠。自號希庵。號所居櫟巖。蓋巖上多生櫟樹。取其樗散以自況也。撮居之佳致。爲十六詠。示余曰。上八句景象。下八句事業。要余題詩。顧余悤悤不暇盡構。且景象則吾未嘗寓目。而事業與我頗相類。故先以下八首寄題。亦所以自道也。 其六</title>,<text>閉戶生涯一束書。晩涼欹枕夕陽初。矇矓睡眼迷黃卷。拂面松風自捲舒。</text>
<title>吾詞友玄聞遠。自號希庵。號所居櫟巖。蓋巖上多生櫟樹。取其樗散以自況也。撮居之佳致。爲十六詠。示余曰。上八句景象。下八句事業。要余題詩。顧余悤悤不暇盡構。且景象則吾未嘗寓目。而事業與我頗相類。故先以下八首寄題。亦所以自道也。 其七</title>,<text>山家酒熟又新年。風味依然小甕邊。病渴詞臣無事業。醒來自酌醉來眠。</text>
<title>吾詞友玄聞遠。自號希庵。號所居櫟巖。蓋巖上多生櫟樹。取其樗散以自況也。撮居之佳致。爲十六詠。示余曰。上八句景象。下八句事業。要余題詩。顧余悤悤不暇盡構。且景象則吾未嘗寓目。而事業與我頗相類。故先以下八首寄題。亦所以自道也。 其八</title>,<text>八月田家秋事殷。長郊一望遍黃雲。農人但道豐年樂。飽飯松風祝聖君。</text>
<title>送姜仁卿之尙州牧</title>,<text>人生有離合。世緣無時了。晩途苦契闊。別多相見少。與君俱白頭。結交自少小。情親比膠漆。倚托同蘿蔦。嘉君有秀格。氣與秋天杳。仙鶴整毛羽。照人光皎皎。穰穰富文史。剔抉盡瑣謏。淸辯貫古今。天衢騁騕褭。曠懷等榮辱。達言齊壽夭。日日相邀呼。酒賦窮昏曉。痛飮發悲歌。慷慨同燕趙。溪風步晩沙。荷雨臨淸沼。行樂忽星散。光陰如過鳥。艱危各致身。睽離從此肇。相憶十餘年。俗累紛纏繞。憂病日倥偬。舊遊難再紹。念君草土餘。風神猶窈窕。重逢迭悲喜。肝膽欣相照。會合未云幾。玆行又嶺表。況此同衰暮。重覺離腸擾。落日照行旌。別路連天渺。歸雁幾時到。江湖水淼淼。歸來詠停雲。掩門重悄悄。</text>
<title>挽洪上舍 仁佐</title>,<text>浮生窮達摠關天。薄祜如君最可憐。上舍寒蹤曾折臂。通家交義早隨肩。春來筆札纔三見。夢裏音容便九泉。惆悵東村秋社會。白頭揮淚向尊前。</text>
<title>挽朴經歷 大容</title>,<text>吾村駱下衣冠盛。先輩凋零獨有公。永感餘生惟涕淚。交情兩世自孩童。詩書舊業雙珠在。琴鶴遺蹤一夢空。惆悵他時過故宅。破垣枯草又春風。</text>
<title>挽李古阜 瑀</title>,<text>德水沄沄世毓英。斯文栗谷老先生。二難家範應傳業。三絶奇才更擅名。末路銅魚收宦迹。晩年花酒寄閑情。別時醉墨今猶在。何忍題詩送此行。</text>
<title>挽鵝溪府院君</title>,<text>天挺奇標迥若仙。雲霄平步上台躔。才從七歲聲名早。身歷三朝位望全。文彩騷壇推老將。丹靑麟閣冠群賢。恩生白首今題挽。泣檢燕山贈別篇。</text>
<title>挽裵都事 龍吉</title>,<text>蓮榜初傾蓋。軒然識丈夫。平生好氣岸。十載困名途。幕府靑衫冷。高堂白髮孤。荒山一掬淚。無路奠生蒭。</text>
<title>挽許新昌 鑏</title>,<text>憶昔南湖送客歸。曾將一棹訪巖扉。相逢半日尊前醉。遽作餘生地下違。楮子島邊遺業在。黃公壚畔主人非。他年載酒經過處。一笛山陽淚滿衣。</text>
<title>挽洪君瑞大夫人 二首</title>,<text>早將淸約守家傳。晩享榮華八十年。女職不因黃髮懈。母儀端視白眉賢。重封貞淑恩旌煥。一頷高曾善慶綿。福祿世間知不憾。只應沾灑棘人前。</text>
<title>挽洪君瑞大夫人 二首 其二</title>,<text>年年壽日忝升堂。幾度華筵獻賀觴。倚戴半生猶我母。襟期末路托諸兄。金貂繞膝人爭慕。蘭玉盈庭世共榮。無復樽前看綵戲。驚心林下夜烏聲。</text>
<title>送鄭景任 經世 赴冬至使</title>,<text>傾蓋寧論晩。分携又十年。相將意氣裏。共老是非邊。直疏天應動。高文世謾傳。時危有此別。令我涕潸然。</text>
<title>送副使呂德夫 裕吉</title>,<text>世味看看苦。秋懷日日深。親知動阻面。離別最關心。長路風霜逼。衰容歲月侵。他鄕願努力。珍重護千金。</text>
<title>次西坰送文衡大硯韻 二首</title>,<text>不分詞壇再主盟。前修高躅敢爭衡。淸詩帶硯來投暗。金石還驚擲地聲。</text>
<title>次西坰送文衡大硯韻 二首 其二</title>,<text>殘年心事負鷗盟。竊廩卿班愧水衡。乍倚書床成小睡。夢和簷雨作江聲。</text>
<title>次西坰送文衡大硯韻 二首 原韻 西坰</title>,<text>月沙先我主文盟。我老公今再秉衡。大硯奉還完趙璧。續貂曾愧竊虛聲。</text>
<title>題禹參議畫帖 四首</title>,<text>花木重重隔寺門。小橋分路入前村。山翁杖錫將何向。飛瀑聲中立到曛。</text>
<title>題禹參議畫帖 四首 其二</title>,<text>百尺飛湍洒石梁。樹容山色媚新晴。松根坐久衣巾濕。細細溪風拂面淸。</text>
<title>題禹參議畫帖 四首 其三</title>,<text>霜落江天鏡面澄。酒船移泊石橋稜。茅亭畫閣巖頭寺。何處秋風不可登。</text>
<title>題禹參議畫帖 四首 其四</title>,<text>瓊林玉樹掩重重。雪裏茅齋在半峯。日暮天寒人迹斷。石門何事獨扶筇。</text>
<title>送曹大而赴江陵</title>,<text>臨瀛佳麗古名都。刺史官尊上大夫。從古儒臣開督府。秪應淸福屬仙區。入簾霽色來蓬島。繞席晴波澹鏡湖。堪笑書生爲宦拙。十年贏得鬼揶揄。</text>
<title>送李天衢赴順川 二首</title>,<text>試院聞辭陛。齋居想啓程。西郊違祖席。東郭掩柴荊。半夜荒村雨。連江落木聲。殘年有此別。離恨莽難平。</text>
<title>送李天衢赴順川 二首 其二</title>,<text>不踏西湖路。居然再過秋。又爲千里別。長憶舊時遊。書榻燈前夢。漁竿月下舟。依依十年事。取次入離愁。</text>
<title>金承旨 藎國 爲祖母上疏乞養。特拜洪州牧使。</title>,<text>陳情一疏感皇天。御筆親除撤講筵。自是聖心敦孝理。秪今淸議惜朝賢。時危更重循良吏。地勝宜居翰墨仙。堪笑腐儒無籍在。苦吟書室又新年。</text>
<title>送黃參知 暹 以省墓還鄕 二首</title>,<text>禁直驚寒食。松楸入夢長。寸心縈孝慕。尺疏帶恩光。賸復尋梅逕。先應檢草堂。春光連小白。詩興滿奚囊。</text>
<title>送黃參知 暹 以省墓還鄕 二首 其二</title>,<text>西曹老學士。南序舊門生。末路逢知己。餘波荷盛名。升沈慙宦跡。遲暮見交情。此別知無幾。臨岐自不平。</text>
<title>送江原洪監司 仁憲 ○二首</title>,<text>關東籍甚新觀察。曾是臨瀛舊主人。豈爲浮名榮晩節。定於仙境結前因。登山稍喜身猶健。遇興應驚跡已陳。鏡浦汀花迎使蓋。不妨華髮照靑春。</text>
<title>送江原洪監司 仁憲 ○二首 其二</title>,<text>平生每想關東好。海上仙山入夢頻。半世黃塵孤勝賞。幾年芳草送歸人。雲開滄島三天曉。花晩蓬萊萬岫春。便欲飄然隨杖屨。名韁何事苦纏身。</text>
<title>李孝彥先塋改葬挽 二首</title>,<text>人間得失摠君恩。餘慶猶堪賁九原。寂寞丹旌辭舊壟。滿山松柏鎖荒村。</text>
<title>李孝彥先塋改葬挽 二首 其二</title>,<text>四十三年一夢空。當時兒子已成翁。如今萬事都休說。只道新豐勝舊豐。</text>
<title>題許丈 震 竹村畫帖 許丈舊有小莊在陽川水邊。種竹爲村。亂後爲墟。畫其形勝以詠之。仍次其韻。</title>,<text>舊業如今入燹塵。白頭重到恍前身。柴荊已破渾難記。松竹猶存也不貧。夢裏偶來那久住。畫中相對亦長親。沙村石逕依俙處。添箇閑翁便是眞。</text>
<title>休暇尋雙阜舊莊。戲簡崔應柔丈。</title>,<text>一旬幸休暇。三日聊淹留。田園興自足。況値鱸魚秋。經年茅屋破。松菊半荒蕪。別時一尺樹。扶疏蔭庭隅。村人喜我至。芋栗爭相迎。襄陽無耆舊。獨有崔州平。日日醉扶歸。草深山逕微。今朝岸巾坐。景色何依依。隣翁載酒至。小艇得魚歸。對此發一笑。憶君情更多。爲問昨日醉。夜來醒如何。</text>
<title>送金叔度以安撫御史赴耽羅 二首○時濟州有逆獄。特命慰撫。</title>,<text>諭蜀難人簡搢紳。子長文彩最詞臣。名傳絶域波濤靜。詔下天門雨露新。掃滌妖氛回爽氣。吹噓寒谷變陽春。玆遊會遂男兒志。佇見淸詩滿海濱。</text>
<title>送金叔度以安撫御史赴耽羅 二首○時濟州有逆獄。特命慰撫。 其二</title>,<text>方丈茫茫海接天。人間此路隔三千。秋風玉節蓬山外。八月星槎漢水邊。淸曉披雲登絶頂。瑤壇奠璧拜群仙。歸時細學金丹訣。洗我勞生萬劫緣。</text>
<title>張木川挽 萬里大人</title>,<text>自別吾亡友。凄涼已隔年。當時鶴髮健。今日驥兒憐。旅櫬金陵外。孤墳漢水邊。那將死生淚。分洒舊新阡。</text>
<title>洪君瑞令公壽辰席上。次沈二相韻。</title>,<text>聯璧群兒又二難。北堂晨夕奉怡顏。仙家酒熟還多暇。壽節花開賸作歡。賓客耆英傾洛社。風流遊賞繼東山。通家幸忝芳筵醉。獻祝寧嫌盞底乾。</text>
<title>南翊衛松月軒。次沈漁村韻。幷序</title>,<text>華軒當日賞名花。詞藻風流較孰多。佳句不隨羅帶去。壁間重揭筆橫斜。</text>
<title>海原尹相公挽 二首</title>,<text>一代名聲早。安危屬望勞。朝廷先達在。社稷大名高。篋有新封疏。家傳舊賜袍。風流今寂寞。蘭玉摠英髦。事業歸靑史。儀形入彩毫。翩然乘化去。到此是英豪。</text>
<title>海原尹相公挽 二首 其二</title>,<text>憶昨淸平宅。纔陪半日筵。淸談猶在耳。凶訃若爲傳。大化應前定。吾曹只自憐。蓋棺方了事。結局古難全。福祿誠如此。哀榮儘有焉。平生丈夫淚。今日洒新阡。</text>
<title>錦溪君大夫人挽 二首</title>,<text>夫人卽我母。令子摠年兄。兩世通家義。孤生永感情。那堪遠承訃。無計拜臨塋。氷雪金村路。回頭淚滿纓。</text>
<title>錦溪君大夫人挽 二首 其二</title>,<text>貞敬重封貴。高曾一頷榮。難將列鼎養。慰此倚閭情。母子冤生死。君親義重輕。春風穆陵樹。心折夜烏聲。</text>
<title>寄題楊萬世新居。次壁上韻。</title>,<text>峴山形勝似秦餘。聞道新開水竹居。寂寞閉關楊子宅。依俙結社遠公廬。閑情自比雲舒卷。世事惟將酒破除。堪笑病夫歸未得。秪今霜鬢白紛如。</text>
<title>送吳汝益赴鏡城 二首</title>,<text>六月東郊草樹昏。送君乘雨出都門。歸程杳杳連關塞。離恨茫茫集酒尊。直道平生應素志。壯遊今日亦洪恩。雲天嶺上逢秋雁。須寄音書問駱村。</text>
<title>送吳汝益赴鏡城 二首 其二</title>,<text>經術詞華共發硎。聳看脩翮展靑冥。還持墨綬趨戎幕。纔結絲絇侍禁庭。塞上豈宜淹學士。旄頭應復避文星。臨分爲贈崆峒劍。莫學班生但作銘。</text>
<title>附書寄鄭時晦 二首○時晦在鍾城。故附於汝益。</title>,<text>愁州遷客苦相思。何處孤吟岸接䍦。隨遇卽看君子守。莫將歡戚擾心期。</text>
<title>附書寄鄭時晦 二首○時晦在鍾城。故附於汝益。 其二</title>,<text>西塞歸來又北陲。吾儕離合信難期。如今倘與楸灘會。應說龍灣鼎坐時。</text>
<title>寄扇時晦</title>,<text>湘竹溪藤掌上珍。贈君非爲蔽西塵。蠻江六月昏炎瘴。一陣淸風是故人。</text>
<title>兼寄淸遠香</title>,<text>淸遠名香出帝京。緘封却寄見吾情。官齋靜夜初燒處。千里之心一點明。</text>
<title>寄高山金時爲高山察訪</title>,<text>玉署詩仙今督郵。洎來消息兩悠悠。遙知亭院吟題遍。倘寄新篇慰別愁。</text>
<title>送公州牧使李台徵</title>,<text>熊津督府舊名都。百戰城池壯一隅。郡舍夜看鷄嶽月。官廚秋膾錦江鱸。繁華自昔因人勝。凋瘵如今待子蘇。少試平生經濟手。會看鵬翮展雲衢。</text>
<title>寄李實之附公州之行 實之時寓公州地</title>,<text>聞說詩翁此卜居。別來消息問何如。三年南郡分符後。千里西州返旆初。窮達在天須自愛。衰慵於世漸相疏。知君更得江山助。倘寄新篇一起予。</text>
<title>淡淡亭舊基傍。有村人小亭。與李子敏輩醉遊。主人求題。口占贈之。</title>,<text>公子名亭倚翠巒。笙歌遺跡曉雲寒。風光留作村翁占。輸與遊人盡意看。</text>
<title>書僧軸</title>,<text>釋子頻來何所爲。老夫今已廢吟詩。屛間睡起爐煙濕。窓外高荷雨打時。</text>
<title>別洪君瑞舟上。大醉後。呼韻口占。二首。</title>,<text>酒盡沙頭近夕陽。靑絲還復過東墻。無端喚起相如渴。恰受江風一味涼。</text>
<title>別洪君瑞舟上。大醉後。呼韻口占。二首。 其二</title>,<text>每向江邊送去人。江邊鷗鷺也相親。休言老子耽乘興。自是浮生離別頻。</text>
<title>送羅州牧使禹見吉 伏龍</title>,<text>刺史朱幡五馬催。楚鄕魚稻興難裁。湖藩乍屈澄淸轡。海鎭還須保障才。定使閭閻興禮讓。佇看談笑靜風埃。朝來政抱相如渴。孤負秋江送別杯。</text>
<title>送黃海監司申季受</title>,<text>忽報今朝啓使軺。病翁欹枕只魂消。宣麻曉陛雙旌耀。攬轡秋城駟馬驕。千里壯遊西海闊。一年歸夢北堂遙。興文布惠皆君事。佇聞甘棠樹樹謠。</text>
<title>次寶明詩軸韻 二首</title>,<text>非吏非僧一居士。自言大隱城市間。退食歸來門巷靜。小軒終日對秋山。</text>
<title>次寶明詩軸韻 二首 其二</title>,<text>鶴林公子今摩詰。寫出橫斜影一枝。乞與山僧爲普施。絶勝辛苦強題詩。</text>
<title>送益山郡守盧啓時三從兄</title>,<text>白髮垂顚弟及兄。十年飄泊共餘生。回思往昔渾如夢。屈指存亡秪自驚。人世罕逢親黨會。暮年叵耐別離情。秋江落日催征棹。魂斷黃花暗去程。</text>
<title>次廣運詩軸韻</title>,<text>釋子來從錦水秋。問言陳迹只江流。高樓明月吹簫夜。十二年前舊夢遊。</text>
<title>草軒師求詩甚勤。余苦官宂。未暇把筆。適石陽正來訪。使畫雨竹一叢。仍書其下。</title>,<text>老子哦詩不快意。臨牋欲寫且還休。誰人喚起龍眠手。畫出淇園疏雨秋。</text>
<title>送張好古令公以陳奏使赴京 二首</title>,<text>辛苦浮生日日忙。暫時離別亦尋常。城南駱北還相憶。莫說燕山道路長。</text>
<title>送張好古令公以陳奏使赴京 二首 其二</title>,<text>老退無心管別離。病休相送懶休詩。今朝又負西郊餞。歲暮孤懷只自知。</text>
<title>送金守伯令公以陳奏使赴京 二首</title>,<text>一萬里城秦塞壯。三千驛路薊門長。煙花雪月曾遊慣。取次輸君入錦囊。</text>
<title>送金守伯令公以陳奏使赴京 二首 其二</title>,<text>木葉蕭蕭天雨霜。老懷無限自凄涼。聞君此日燕山去。獨寫離詞當別觴。</text>
<title>送金景擇赴安邊 二首</title>,<text>又作二年別。難能一日安。思親涕淚遠。去國鬢毛殘。離合吾儕老。風塵此道難。春城立馬久。萬事獨長嘆。</text>
<title>送金景擇赴安邊 二首 其二</title>,<text>不是無輿望。如何復郡章。世情疏鯁直。宸念重循良。道豈妨三黜。才應惠一方。江湖日相憶。關塞極天長。</text>
<title>挽西厓柳相公 成龍 ○二首</title>,<text>相國生南紀。淸標映海隅。文章擅宗匠。經術富醇儒。進退身名裕。行休道義俱。丘園終未起。世事益堪吁。</text>
<title>挽西厓柳相公 成龍 ○二首 其二</title>,<text>伊昔蒼皇際。黃扉屬望新。雍容端冕笏。慷慨露精神。事去看公議。時危憶藎臣。何須百年定。遺愛在斯民。</text>
<title>送張好古赴咸鏡方伯</title>,<text>南服纔回又北關。異才端爲濟時艱。非緣健翮淹雲路。秪是威名重雪山。一域疲民風化裏。三邊驕虜笑談間。自憐書蠹長無用。羸臥軒窓養鬢斑。</text>
<title>送金而敬赴尙州</title>,<text>漸覺歡悰減。頻驚別恨牽。親朋半嶺外。散迹只湖邊。遠信憑歸雁。長程入亂蟬。河橋一分手。相憶又秋天。</text>
<title>今歲暮春。訪李子敏於東村小墅。有臨流觴詠之勝。山人德牛以筆硯相隨。依然一散。師亦念中人也。邇來久不見子敏。而師能來訪。始覺閑忙自然如此。仍書一律爲贈。兼示子敏。</title>,<text>昔訪東村友。逢渠水石間。追隨供筆硯。離別隔雲山。世故長相憶。禪心只自閑。憑將五字律。却寄一筇還。</text>
<title>順天松廣寺僧惠煕持鵝溪諸老詩。且言曾從苔軒遊。能誦所贈詩。遂次卷上韻。二首。</title>,<text>騷人一去似沈湘。顏色依依想屋梁。賴有淸詩滿塵世。山僧猶記兩三章。</text>
<title>順天松廣寺僧惠煕持鵝溪諸老詩。且言曾從苔軒遊。能誦所贈詩。遂次卷上韻。二首。 其二</title>,<text>秋來佳興憶湖鄕。酒熟漁家蟹擘黃。無限歸心對僧說。一簾疏雨竹風涼。</text>
<title>送鄭晦爾 殼 赴江原監司 八溪君宗榮之子也。八溪。昔年致仕歸。老卒于原州家。仍葬焉。今晦爾按節。仍省墓。故云。</title>,<text>嶺東大抵皆仙官。到處名區仍壯觀。最是專旌領方岳。況玆晝錦歸鄕山。丘原霜露望如在。蓬島煙霞秋正闌。疏傅當時辦一退。未聞有子榮門欄。</text>
<title>湖亭夕照卽事</title>,<text>落日亭亭掛浦樹。銀波萬里橫金柱。餘霞散盡紅霧消。天際輕陰漸薄暮。</text>
<title>秋浦先到湖亭邀我。適患病且阻雨未赴。詩以寄意。</title>,<text>一夏晴兼旱。今朝雨暫寒。高亭憶疏豁。佳會阻團欒。興到宜蓑笠。身疲怯馬鞍。昏昏伏枕睡。瓊樹夢中攀。</text>
<title>送李克休年兄之舒川</title>,<text>蓮科庚契雁行聯。芹泮交情二十年。顏鬢自驚蒲柳早。官班長愧粃糠前。郞潛水部詩名裏。吏隱滄洲醉夢邊。少試平生經濟手。歸來揮翰玉堂筵。</text>
<title>送李士源之長興府使</title>,<text>雄州頟頟控形便。百戰城池瘴海邊。蓬島帆檣圍燕寢。柳營歌管沸華筵。淸朝預養詩書將。勝境宜居翰墨仙。應與江南太守會。歸來須檢盛山篇。</text>
<title>送冬至上使姜正卿</title>,<text>世事參差未易期。一城相阻動經時。縱驚衰豁猶長健。常恨睽違況遠離。舊里團圓十載夢。異鄕風雪隔年思。殘生多病偏傷別。門掩秋風養鬢絲。</text>
<title>送襄陽府使金子徵 二首</title>,<text>玉堂揮翰擅詞宗。峴首分麾士望顒。千載風流今叔子。百年湖海一元龍。習池路慣曾遊地。橘井家留舊寓蹤。病掩柴扉孤遠別。蓬山相憶路重重。</text>
<title>送襄陽府使金子徵 二首 其二</title>,<text>襄陽從古號仙鄕。兵後繁華什九亡。村寫蜀荊民已困。地磽關嶺歲仍荒。名區可但登臨興。凋郡端須撫字良。暫試一方經濟手。講筵朝夕且徵黃。</text>
<title>送順天府使洪師古 二首</title>,<text>幾年相憶瘴雲邊。舊里重逢雪滿顚。眼靑燕路纔歸袂。心折秋燈又別筵。霜落橘林香擁座。月浮蓬島海連天。遙知拄笏多詩債。梅信須憑驛使傳。</text>
<title>送順天府使洪師古 二首 其二</title>,<text>秋來多病懶朝參。悄悄離懷轉不堪。曾是金門老學士。今持墨綬小江南。身更左宦方爲味。老寄危班只太憨。別後柴門掩寥落。幾時歸雁過湘潭。</text>
<title>病中有懷口占。寄玄翁申敬叔。</title>,<text>寒山日夕對凄涼。晩飯支頤睡味長。病客床頭留藥裹。故人湖外困彈章。疏籬露重堆瓜蔓。高樹霜晞罅栗房。悄坐懷君仍不寐。夜深秋籟入虛堂。</text>
<title>病中有懷口占。寄玄翁申敬叔。 次韻 玄翁</title>,<text>朝來庭樹產新涼。華髮逢秋箇箇長。老去此身何事業。世間無用是文章。松陰菊蕊連三逕。經卷薰爐可一房。蓮社深盟吾不負。楊花西畔擬開堂。</text>
<title>又疊前韻</title>,<text>年來學業轉荒涼。老去治身闕寸長。世事幾驚磨鐵硯。虛名還愧浼金章。秋江釣興思煙艇。蕭寺遊蹤想竹房。自別浦翁無舊伴。待君分占瀼西堂。</text>
<title>又疊前韻 次韻 玄翁</title>,<text>鵷鷺班心迹已涼。郊扉歲晩計還長。鼎中丹火看行候。床上玄文問幾章。水落溪魚應滿尺。天寒崖蜜正盈房。但令有酒身無事。隨處琴書要共堂。</text>
<title>又疊前韻 二首</title>,<text>殘年多病宦情涼。小築纔成活計長。栗里田園陶處士。鑑湖流水賀知章。一村酒熟初開瓮。萬卷書堆正滿房。終老煙霞數椽足。千金何必費華堂。</text>
<title>又疊前韻 二首 其二</title>,<text>摵摵庭梧生夕涼。幽人不寐夜何長。身閑尙愧縻祠祿。官貴惟妨佩郡章。且任藏名臥酒肆。不嫌隨意宿禪房。如今已作漁樵伴。莫道前銜冠玉堂。</text>
<title>又疊前韻 二首 次韻 玄翁</title>,<text>山扉秋色向蒼涼。愁緖撩人幾許長。行世秪知甘屛迹。憂時還愧未封章。風前病葉深埋逕。霜後寒花乍拆房。了却此心無別事。江湖何處不宜堂。</text>
<title>又疊前韻 二首 次韻 玄翁 其二</title>,<text>薄薄秋陰釀晩涼。獸鑪香歇篆煙長。吾衰那有周公夢。病起唯看老氏章。已辦此身同定釋。休嫌窮巷似山房。何時理屐成探討。共向西湖訪草堂。</text>
<title>又疊前韻 二首</title>,<text>詩來牙頰爽生涼。光焰從知萬丈長。豈使斯文終寂寞。天敎我輩富篇章。蕭條心事一瓢巷。勤苦生涯四友房。敢把殘鋒向堅壘。看君筆陣正堂堂。</text>
<title>又疊前韻 二首 其二</title>,<text>朝來駝褐十分涼。四壁蟲聲入耳長。滌蕩窮愁惟酒盞。陶甄物色賴詩章。晴嵐靄靄山當戶。短景駸駸日在房。佳節相思驚歲晩。幾時燈火共秋堂。</text>
<title>又疊前韻 二首 次韻 玄翁</title>,<text>暝林蕭瑟集微涼。簾幕深深刻漏長。作惡幾驚中歲別。排愁唯賴故人章。如公風采傾安石。似我顚冥愧子房。遙想駱峯秋色裏。一樽何日共登堂。</text>
<title>又疊前韻 二首 次韻 玄翁 其二</title>,<text>風塵回首幾炎涼。每憶滄浪一夢長。末路行藏違宿計。暮年懷抱有新章。淸名自可同廚俊。相業何須效杜房。世事天機空萬慮。夜深寒月照茅堂。</text>
<title>橘屋四詠。次壁上韻。爲尹正郞景說作。</title>,<text>柯葉玲瓏蔭小甍。栽培惟屬老園丁。秋來嫩馥薰書幌。映樹香燈一點明。</text>
<title>橘屋四詠。次壁上韻。爲尹正郞景說作。 其二</title>,<text>多病相如臥茂陵。暮年生理結冬僧。自鋤瓜蔓西疇雨。喚起田家趣味增。</text>
<title>橘屋四詠。次壁上韻。爲尹正郞景說作。 其三</title>,<text>幽人散策步巡簷。山影陰陰倒入簾。群壑乍明昏靄淨。半輪新月露峯尖。</text>
<title>橘屋四詠。次壁上韻。爲尹正郞景說作。 其四</title>,<text>石逕崎嶇杖滑苔。淡雲疏磬共徘徊。沙彌叉手迎門語。師在前山宿未廻。</text>
<title>崔進士彥沈遷葬挽</title>,<text>有友今亡矣。無端夢見之。獨尋臨訣語。長記贈行詩。宛爾龍蛇字。森然玉雪姿。靑山一抔土。白髮淚雙垂。</text>
<title>房上舍 元震 沙溪精舍。次蘇齋韻。</title>,<text>聞說茅齋在水東。古人棲息此山中。一軒左右琴書畫。三逕高低竹菊松。入夜灘聲晴斷續。隔簾嵐翠遠璁瓏。休言舊業傳寒素。種德遺經也不窮。</text>
<title>送平安監司韓益之 二首</title>,<text>臥護西門簡命難。惟公才望聳朝端。曾揮大筆明光殿。纔建高牙上將壇。民瘼定隨荒政理。邊虞應慰聖心寬。從今老賊應寒膽。爲是軍中有一韓。</text>
<title>送平安監司韓益之 二首 其二</title>,<text>練光亭起浿江濱。畫棟朱欄迥絶塵。從古繁華稱勝地。卽今方岳用詞人。依俙十載樽前夢。寂寞三秋病裏身。付與風光供眺詠。驛梅佳句不嫌頻。</text>
<title>次李子敏韻。別子敏之任洪州。</title>,<text>莫道詩人自古窮。雄州榮養較爲通。才華已闡三槐業。病拙惟棲一畝宮。忝竊家聲敦世分。賴蒙佳句起衰翁。無端離別傷遲暮。門掩牢愁落木風。</text>
<title>挽長溪府院君 二首</title>,<text>今代文章太史黃。老成風格擅騷場。雄詞亹亹侵先漢。傑句時時近盛唐。四海聲名從坎軻。百年勳業付凄涼。未應篇翰隨磨滅。不廢江河萬古長。</text>
<title>挽長溪府院君 二首 其二</title>,<text>峨冠昔日上公班。晩節如何備險艱。屈子離騷悲澤畔。庾君詞賦動江關。丹靑麟閣名空在。咫尺脩門夢獨還。無復高堂揮健筆。謾留遺恨鎖秋山。</text>
<title>先考諱日。子敏在洪州。寄書相慰。時余哭第三子。</title>,<text>憂病叢中歲月忙。雪邊茅屋坐朝陽。殘年失子悲東野。諱日思親夢北邙。尺素遠來如有約。寸心相感兩難忘。遙知慶壽萱闈下。綵服荊花映一堂。</text>
<title>寄車祕書五山 時車在洪陽李子敏官舍。</title>,<text>拾遺流落錦官城。萍轉孤蹤仗友生。六月大鵬須一息。千秋雙鳥要同鳴。文傳嶺外應奇絶。詩自夔州更老成。定使湖西高紙價。因風時復寄商聲。</text>
<title>昭敬大王挽詞 二首</title>,<text>武定文治帝霸猷。恭惟四十二年修。仁明繼聖功爲盛。周漢中興德則優。曾把至誠湔宿恥。只應遺恨在深讐。元陵祠廟長隣近。赫業千秋看匹休。</text>
<title>昭敬大王挽詞 二首 其二</title>,<text>十年詞掖忝隨行。前席尋常荷寵光。宮錦忍沾今日淚。御貂猶帶舊時香。鴻私未報乾坤大。龍馭難攀歲月忙。最是吉儀還法殿。分明輦路夢趨蹌。</text>
<title>閔承旨 善 挽</title>,<text>混迹朝端絶世營。晩途榮落鎭忘情。銀臺舊夢銘旌字。墨綬遺蹤峴首名。已把詩書傳宅相。早將忠孝繼家聲。齋居未後三千乘。交義幽明負此生。</text>
<title>金叔度爲開城經歷。寄詩及新醞生魚。詩以謝之。</title>,<text>淸詞滿紙綴驪珠。珍貺兼蒙餉老夫。晩飯得魚脾覺健。宿酲逢酒肺仍蘇。香分內府黃封醞。雋似松江雪鱠鱸。多病廢詩惟日飮。却思同作步兵廚。</text>
<title>水原途中</title>,<text>病葉無風自舞。秋天不雨恒陰。山下孤村小路。十餘年後重尋。</text>
<title>別李伯胤之安東</title>,<text>眼中親舊隔風霜。萬死孤臣白髮長。莫道南州是遠別。天恩却許臥淮陽。</text>
<title>挽黃東萊會元 汝一</title>,<text>戊戌朝天最未忘。三槎盛集賴鋪張。百年意氣看轟飮。萬里風煙入錦囊。聚散幾回餘老病。音容如在是篇章。秋風渺渺東溟闊。何處靑山酹一觴。</text>
<title>別洪師古赴東萊</title>,<text>聞君久抱文園渴。又報分符瘴海邊。路遠每愁書不達。人回始覺病猶纏。嚴程積雪行驂苦。虛館殘燈別夢牽。應與江南遷客會。爲言相憶又新年。</text>
<title>送睦禹卿 長欽 赴淸風</title>,<text>秋風一棹廣陵船。臥想行塵倍黯然。窮巷閉來愁客到。別詩題罷怕人傳。明時樗散眞佳況。傲吏滄州亦勝緣。此去郵筒須數寄。江山應復助詩仙。</text>
<title>重陽日。簡閔致雲走筆。</title>,<text>病起驚佳節。東籬小菊香。淸樽那可負。今日是重陽。</text>
<title>挽李察訪 二首</title>,<text>我李元忠孝。君資更善良。高名推上舍。落魄寄他鄕。一宦眞疑夢。雙珠足繼芳。衰門日凋謝。老淚自沾裳。</text>
<title>挽李察訪 二首 其二</title>,<text>憶昨蒙來枉。看君太瘦生。飄零尙未定。衰病只相驚。故里魂應返。新阡草自縈。無由哭臨穴。交義負幽明。</text>
<title>耆老所稧屛。爲海平尹月汀作。</title>,<text>洛社風流勝事傳。淸朝耆舊盛群賢。古惟尙齒猶希覯。今更論資益罕全。宮醞瀲香薰聖渥。台星添彩儼賓筵。梨園霽景明簪紱。法部新聲擁管絃。千載太平佳氣象。一堂高會老神仙。蕪詞獻祝徒榮慕。屈指前期二十年。</text>
<title>濟生洞。與申同知橃，李直長義健，沈相公一松會飮。申同知年九十一。李直長年八十。沈相公年六十五。申，李二丈年最高而尤康健。獻酬不倦。迭歌盡歡。醉後申丈起舞。夜分乃罷。二丈眞地上仙。而此會實人間勝事也。不佞年最少。忝陪席末。獲睹佳會。座上屬余記其事。沈相公首爲近體一律。因次其韻。壬子冬閏至月初二日。</title>,<text>金章鳩杖陌西東。白髮蒼顏兩老翁。高會神仙閑日月。小堂尊俎坐春風。溫公宿德宜聯席。太史孤蹤幸見同。歌舞夜深扶醉去。都人指點畫圖中。</text>
<title>送奏請副使李參判 志完 ○二首</title>,<text>玉樹階前早蜚英。層霄高步繼家聲。危時諫草傳淸論。妙歲詞林擅盛名。萬里壯遊題柱志。一年歸夢望雲情。玆行政趁鶯花節。佇見新詩滿帝城。</text>
<title>送奏請副使李參判 志完 ○二首 其二</title>,<text>紫氣翩翩西入關。郵程迢遞接烏蠻。宸情政軫揄揚孝。王事寧辭道路艱。夢裏雁聲遼塞月。馬前春色薊門山。風煙萬里揮毫處。猶記平生四往還。</text>
<title>送奏請使書狀官吳司成 翊○立春日追寄</title>,<text>筆法鍾王逼。才名伯仲難。通家元托契。同舍更交歡。別後人猶病。憂端歲又闌。遙知停旆處。此日詠春盤。</text>
<title>密昌朴孝伯 承宗 爲其親設壽筵。席上與一松沈相，西坰柳晦夫口占聯句。沈，柳兩相。各以其聯足成爲長律。屬余和之。遂次其韻。</title>,<text>城南尺五盛賓筵。忠孝名門積慶傳。紫綬金章輝彩服。紅裙粉靨咽繁絃。人間勝事無今日。醉裏流光閱幾年。却愧非才叨授簡。停杯還復聳吟肩。</text>
<title>密昌朴孝伯 承宗 爲其親設壽筵。席上與一松沈相，西坰柳晦夫口占聯句。沈，柳兩相。各以其聯足成爲長律。屬余和之。遂次其韻。 其二</title>,<text>懸弧佳節艶陽天。舊德三朝福祿全。令子班躋黃閣老。兒孫官列玉堂仙。撲簾小雨春將晩。蘸甲深杯醉更傳。歌舞夜深頻跋燭。不嫌歸袂動遭牽。</text>
<title>挽趙僉知持國</title>,<text>憶昨鴒原急難時。共將杯酒慰兼悲。三秋別後空相憶。一日書來便此離。直道豈容流輩識。忠勞終荷聖君知。餘生白首今題挽。忍見孤兒哭兩輀。</text>
<title>寄題連山宋林川雙淸亭 二首</title>,<text>雙淸池館舊名莊。高躅流傳閱幾霜。佳境不隨時事變。幽棲端合碩人藏。百花壇淨春如錦。萬竹堂深夏亦涼。莫向東華問消息。主翁於世久相忘。</text>
<title>寄題連山宋林川雙淸亭 二首 其二</title>,<text>早謝名韁賦遂初。暮年生理寄樵漁。閑人八十身猶健。世事尋常夢亦疏。栗里琴書元舊業。輞川花竹是新居。襄陽耆老今誰在。載酒何時問草廬。</text>
<title>以松嶽祈雨獻官。祭罷登絶頂。與諸官小酌口占。</title>,<text>鬱鬱神嵩壯鎭山。麗家王氣此雄蟠。半千基業歸周服。百二城池作漢關。深壑虎風生樹杪。層崖蛇逕出雲端。悠悠往事何須問。萬古興亡只等閑。</text>
<title>與留守留飮一日。有老婢蓮香善琴歌。年今六十餘。詞翰諸公多贈詩滿卷上。遂次韻贈之。</title>,<text>尊前無意唱嬌歌。每到花時恨轉多。怊悵停絃似有憶。昔年今日醉誰家。</text>
<title>挽金長興而敬 二首○死於謫所</title>,<text>謫裏三年別。書來苦語多。饑寒兼疾病。生死望恩波。旅櫬從關塞。孤魂怨汩羅。安能制我淚。日日望門過。</text>
<title>挽金長興而敬 二首○死於謫所 其二</title>,<text>骯髒風塵裏。蹉跎意氣邊。聖恩應有日。薄相奈無年。存歿親朋盡。孤危性命全。東門相送處。那忍拜靈筵。</text>
<title>挽李三陟仲明</title>,<text>每憶眞州送別時。班荊握手問前期。纔看遠札經春到。忽報凶音似夢疑。宦跡合求循吏傳。家聲堪付謝庭兒。新阡未洒平生酒。淚盡東城一首詩。</text>
<title>挽淸平韓相國春卿 三首</title>,<text>自致靑雲上。聲名四十年。勳庸紀石室。德業炳台躔。寵辱眞如夢。行休只任天。諸郞摠賢秀。不墜謝家傳。</text>
<title>挽淸平韓相國春卿 三首 其二</title>,<text>地部當年會。交懽亦勝緣。杯尊長促膝。鄕里舊隨肩。疾病今三載。飄零便九泉。遙將一掬淚。寄洒廣陵阡。</text>
<title>挽淸平韓相國春卿 三首 其三</title>,<text>雨露偏吾輩。乾坤尙此身。一時罹禍網。同日荷恩綸。放逐心還適。棲遑跡更屯。公今又長逝。衰白獨沾巾。</text>
<title>挽嵩陽府院君金守伯 履元</title>,<text>聯璧聲華四十年。雲霄平步上台躔。忘情榮落襟懷爽。應世勳名福祿全。廊廟山林閑宰相。簪纓花竹醉神仙。一尊歡笑纔如夢。和淚題詩倍愴然。</text>
<title>挽權洗馬 克中 ○三首</title>,<text>金玉瞻佳士。詩書舊法家。白頭無長物。黃卷是生涯。得喪終安命。簞瓢不受嗟。林宗有高躅。千載繼芬華。</text>
<title>挽權洗馬 克中 ○三首 其二</title>,<text>仲蔚蓬蒿宅。惟君數叩門。忠規蒙藥石。和氣襲春溫。離索纔經月。音容便九原。諸郞摠賢秀。足慰典刑存。</text>
<title>挽權洗馬 克中 ○三首 其三</title>,<text>養靜期君壽。虛羸歎我衰。存亡奄忽此。脩短主張誰。承訃依依夢。逢人往往疑。靑山埋玉地。回首淚雙垂。</text>
<title>挽海川君崔伯進 有源</title>,<text>一劍曾蒙聖主知。忠勞已著布衣時。敢言能使朝廷重。決策還扶社稷危。柏府風霜留直氣。雲臺圖畫想英姿。汾陽縱遇終身慟。賈誼何爲至死悲。宸眷旣看敦葬禮。天心應許護孤兒。年來存歿親朋盡。白髮那堪寫此詞。</text>
<title>南鎭爲陽智倅。來告別求詩。醉書其扇。</title>,<text>鎭也可從政。得縣如斗大。人皆薄此縣。我獨爲君賀。貧乃士之常。縣富何有我。苟仁足澤物。況此有民社。爲政不在小。戒飮且警惰。畿民苦赬尾。撫字先窮寡。憶醉相公門。君其侍立者。家庭應有授。誨語寧吾假。孝子昔負米。爲親無不可。百里豈云遠。應如在膝下。吾官不及養。當食肉每舍。松楸在去路。展掃亦難果。送君忽念此。題詩淚盈把。</text>
<title>一禪上人。松雲高弟也。手持松雲長律一篇來告別。將遊名山。次其韻贈之。</title>,<text>泉下松雲今幾載。沙門衣鉢想形容。閑來只覺逢僧數。老去還慙覓句慵。孤枕別懷秋夜雨。亂山歸路夕陽鐘。憑渠寄興煙霞外。好在毗盧第一峯。</text>
<title>題彰賜亭 二首○五峯李孝彥。戊戌朝天。得賞賜白金。歸買亭基於先壟下。顧天使命之曰彰賜亭。朱，梁，熊天使皆有詩。</title>,<text>太史觀周鬢雪斑。天皇錫齎侈東還。高文剩博諸賢賞。小築將供晩節閑。亭爲賜彰如待價。地因名重却生顏。只應未報君恩耳。何處秋風無好山。</text>
<title>題彰賜亭 二首○五峯李孝彥。戊戌朝天。得賞賜白金。歸買亭基於先壟下。顧天使命之曰彰賜亭。朱，梁，熊天使皆有詩。 其二</title>,<text>學士靑氈舊業貧。菟裘纔卜小溪濱。皇恩却許山資足。彩筆還敎地勝新。萬里風雲誇際會。百年丘壑託精神。時危計拙無歸處。白首棲棲笑此身。</text>
<title>送文衡大硯依舊事寄詩 二首</title>,<text>古硯今歸翰墨仙。應知拂拭動雲煙。還慙薄技同燕石。再竊虛名十四年。</text>
<title>送文衡大硯依舊事寄詩 二首 其二</title>,<text>衣鉢騷壇故事傳。非才長愧在盧前。年來筆硯灰心久。輸與風簷一枕眠。</text>
<title>挽崔深源 潗</title>,<text>學舍追隨日。聲華各出群。名家有令子。秀格繼淸芬。榮落天應定。幽明路忽分。秋風一掬淚。寄洒漢江濆。</text>
<title>挽崔掌令 東式</title>,<text>聯璧聲名早。鑾坡屬望齊。一官家只壁。萬事醉如泥。風裁留靑簡。恩榮換粉題。病居違執紼。揮涕暮江西。</text>
<title>李翰林 久 挽</title>,<text>韓山文彩繼家聲。妙歲奇才世共驚。內閣絲綸瞻闊步。東湖恩暇擅高名。應歸天上星辰次。何耐人間父子情。怊悵靑山埋玉樹。欲將脩短問君平。</text>
<title>愛閑亭八詠。爲朴益卿 知謙 作。</title>,<text>朝來爽氣入虛簷。起向前山捲却簾。濃抹澹粧俱有態。農人閑作雨晴占。</text>
<title>愛閑亭八詠。爲朴益卿 知謙 作。 其二</title>,<text>池面輕風細細吹。淸香偏與夜涼宜。天公更借氷輪影。高葉繁花光陸離。</text>
<title>愛閑亭八詠。爲朴益卿 知謙 作。 其三</title>,<text>仄仄柴扉短短籬。人家多在夕陽陂。臥看小野煙光合。知是西疇餉饁時。</text>
<title>愛閑亭八詠。爲朴益卿 知謙 作。 其四</title>,<text>日脚銜山銀柱明。輕陰天際漸看生。溪東翠壁迎斜景。紅紫蔥籠畫不成。</text>
<title>愛閑亭八詠。爲朴益卿 知謙 作。 其五</title>,<text>山腰一逕細縈雲。筇影依依帶夕曛。犬吠前村歸不遠。兒童應已候柴門。</text>
<title>愛閑亭八詠。爲朴益卿 知謙 作。 其六</title>,<text>浦口時看點點篷。霧開人語櫓聲中。呼船欲問東華信。爲是前江與漢通。</text>
<title>愛閑亭八詠。爲朴益卿 知謙 作。 其七</title>,<text>古寺居隣溪上山。老僧元與主人閑。春風花發南岡路。杖屨隨緣去又還。</text>
<title>愛閑亭八詠。爲朴益卿 知謙 作。 其八</title>,<text>灘下深潭潭下梁。水風吹面釣絲長。靑蓑帶雨歸來晩。自醱松醪勸客嘗。</text>
<title>石陽公子送早紅。書簡尾謝之。</title>,<text>昨夜東隣醉。朝來起拓窓。餘酣催汲井。渴夢欲呑江。仙果新傾篚。瓊漿爽滿腔。丁寧故人惠。不啻足音跫。</text>
<title>醉席口占。贈宋丈 枏壽。</title>,<text>終南山下賞心軒。詞丈風流舊飽聞。白首相逢仍作別。落花離思共紛紛。</text>
<title>卽事</title>,<text>昨日爭棋滯後村。今朝東舍對淸尊。兒童見我驚相說。此老今年喜出門。</text>
<title>李子敏在慶州寄詩。對使走筆次之。二首。</title>,<text>病慙簪組累。老覺筆鋒摧。雲樹勞魂夢。柴荊斷往來。衰容朝攬鏡。孤抱夜書灰。忽有詩筒遞。遙從驛使梅。</text>
<title>李子敏在慶州寄詩。對使走筆次之。二首。 其二</title>,<text>歲暮新霜重。群芳一夕摧。此時懷遠客。何日賦歸來。勝會如春夢。歡悰已死灰。遙知東閣靜。詩興動官梅。</text>
<title>僧軸有石陽所畫梅花。次贈寄意。</title>,<text>公子風流老畫師。僧歸說我苦相思。江南雪後梅應發。須寄窓前最好枝。</text>
<title>僧軸有畫老僧巖上被蓑而睡者</title>,<text>老釋巖間睡正濃。不知山下過微雨。何時夢覺出山來。勤苦求詩向塵土。</text>
<title>送安秀才士彥歸牛山別業 四首</title>,<text>有客梅溪洞。柴扉盡日扄。靑山一茅宇。白首太玄經。混世非孤憤。憂時且獨醒。無人識深趣。千載共沈冥。</text>
<title>送安秀才士彥歸牛山別業 四首 其二</title>,<text>末路逢佳士。殘年托後生。乾坤看意氣。湖海擅聲名。世事寧堪說。鄕山有此行。臨分一杯酒。離恨莽難平。</text>
<title>送安秀才士彥歸牛山別業 四首 其三</title>,<text>苦說歸田好。棲遲又一年。吾衰今已矣。君去更飄然。福地占佳夢。新居是勝緣。唯將精舍記。遐想臥遊邊。</text>
<title>送安秀才士彥歸牛山別業 四首 其四</title>,<text>出世非求聞。還山豈近名。寸心唯國士。高義本家聲。書爲窮愁著。詩因偶興成。殘生欠一死。中夜涕縱橫。</text>
<title>次河西，石川韻。寄題白善鳴松湖堂。</title>,<text>家世文章子。新居壓海山。琴棋圍夜席。蔬筍助春盤。美酒頻中聖。淸詩勝得官。平生白居士。本自宦情闌。</text>
<title>次河西，石川韻。寄題白善鳴松湖堂。 其二</title>,<text>拄笏斜陽盡。開簾海色來。步尋田父飮。坐待釣船廻。重露衣沾竹。新霜杖滑苔。閑居足生理。剛免昔人咍。</text>
<title>次河西，石川韻。寄題白善鳴松湖堂。 其三</title>,<text>水檻泠泠靜。沙鷗故故親。月浮天似海。潮退樹爲津。勝迹詩篇古。名亭眼界新。仙區寄遐想。白首愧塵人。</text>
<title>送李子敏以御史赴關西</title>,<text>十載慣乘西傳馬。送君今日意悠悠。花筵酒席參差夢。驛路官亭邐迤秋。此去風流應寂寞。當時物色少分留。柴門病客偏傷別。謾把離杯說舊遊。</text>
<title>次贈德雄上人 二首○師能算命</title>,<text>四十殘生己自知。莫將休咎算前期。人間幻妄都消盡。試問山中底處宜。</text>
<title>次贈德雄上人 二首○師能算命 其二</title>,<text>才子詩名世外知。高僧乞句自天涯。今携一紙來相問。說與渠歸愼護持。</text>
<title>送水原尹通判 煌</title>,<text>孤棲寄在海雲濱。釣石沙亭入夢頻。蔀屋已沾明府化。歸心先趁故園春。早知離別關吾輩。却喜逢迎有主人。傳語草堂須檢校。煩將消息報鄕隣。</text>
<title>送李子敏赴端川任所 二首</title>,<text>兩世交情自我先。餘生同是痛終天。榮能及養斯爲孝。老不休官只可憐。末路因依誠獨幸。暮年離別倍相牽。春城對酒應長憶。千里詩筒儻許傳。</text>
<title>送李子敏赴端川任所 二首 其二</title>,<text>聞說州居二嶺間。重關危棧出雲端。山連北塞郵程遠。地盡東溟眼界寬。天與詩人窮物象。要將壯節試艱難。如今華國須君手。鈴閣光陰莫浪拚。</text>
<title>挽金左相 命元 ○三首</title>,<text>奕世巍科更達官。家聲文彩映朝端。垂紳正笏三公府。大纛高牙上將壇。一節艱危雙鬢白。兩朝經濟寸心丹。哀榮異數全終始。萬事如今已蓋棺。</text>
<title>挽金左相 命元 ○三首 其二</title>,<text>閑情應俗任紛囂。舊德由來屬望勞。謝傅纔聞開別墅。曹公無復把醇醪。山河偉績歸靑簡。鸞鶴淸標入彩毫。了事人間乘化去。男兒到此足爲豪。</text>
<title>挽金左相 命元 ○三首 其三</title>,<text>算來先執更存誰。國瘁還驚耆舊衰。淸白傳家無長物。忠勤沒世有豐碑。西曹久忝郞僚義。東閤偏承接引私。今日一杯那忍奠。不禁淸淚洒寒帷。</text>
<title>挽鄭佐郞母</title>,<text>三遷敎得三郞秀。寸草難酬翦髻情。最恨爲官不及養。驚心林下夜烏聲。</text>
<title>卽席走筆。贈別黃聖源之任尙州。</title>,<text>三年禮部翁。日以文簿忙。初無襪線補。但與朋友忘。故人作南宰。尺書猶未遑。今朝忽告歸。我懷何依依。殘年遠別苦。末路親識稀。佳辰少歡趣。春事空芳菲。南州甫瘡痍。字牧須君才。王事各努力。臨岐莫浪哀。</text>
<title>送蔚山判官閔聖之 二首</title>,<text>鶴城迢遞接扶桑。瘴茆荒墟百戰場。早識上流須魯肅。還驚別駕得王祥。文星南斗妖氛霽。畫戟東風燕寢香。領取功名迨壯節。歸來揮翰侍明光。</text>
<title>送蔚山判官閔聖之 二首 其二</title>,<text>孤蹤白首任推擠。每向離亭惜解携。風雨湖船思共醉。雪螢禪榻憶同棲。浮生聚散眞難料。世路升沈苦不齊。門掩駱城春寂寞。謝池芳草夢萋萋。</text>
<title>贈學靈 僧居平壤</title>,<text>浿江形勝說繁華。十一年來八度過。浮碧永明長入夢。舊遊時復對僧誇。</text>
<title>休暇省掃。往龍仁墓下莊舍舊墟。主倅柳君浩叔携酒來慰。卽席次韻贈之。</title>,<text>井落依依觸眼新。釣遊蹤跡總成塵。蓬門豈慣迎賓客。錦里還驚有主人。佳節最稱三月望。芳樽莫負一年春。東屯剩有閑田地。兩岸桃花與子隣。</text>
<title>都摠府契軸</title>,<text>鉤陳十二拱宸居。立近螭頭護殿除。職掌縱優公務少。官銜猶舊禁林疏。頻將釰佩隨天仗。時把壺觴醉直廬。深院月明收鑰後。小庭人靜放衙初。乾坤幸値中興際。雨露均霑萬死餘。好事金蘭堪入畫。幾回佳節共聯裾。</text>
<title>崔領府事 興源 挽 二首</title>,<text>天步蒼皇際。功歸任老成。艱危承眷命。夷險仗忠誠。黃閣心如退。蒼生望未贏。丹靑遺像在。不朽百年名。</text>
<title>崔領府事 興源 挽 二首 其二</title>,<text>壽駕稀年五。班臨長宰先。勳庸唯國乘。淸白是家傳。進退身名裕。哀榮禮數全。陪從門下久。執紼倍潸然。</text>
<title>禹僉知挽</title>,<text>通家交誼自先人。結髮曾蒙撫頂恩。未死獨纏風樹痛。高年長賀壽星尊。天乎遽作幽明訣。日者纔陪笑語溫。惆悵南坡春社會。樽前耆舊幾人存。</text>
<title>送成川府使金景和 德諴</title>,<text>子瞻三作西湖長。勝事至今傳風流。君曾久臥宣城郡。憶昨纔回寒碧樓。神仙此去足官府。富貴何用須公侯。有客簾間養斑鬢。支頤一夢巫山秋。</text>
<title>送通川郡守安景容</title>,<text>峨峨大石滄溟東。靑天削出琅玕叢。扶桑旭日射紅雲。含曜崑山之燭龍。云是仙人鍊丹處。綵鳳玄鶴棲其中。我欲攀登見仙侶。願得長橋駕綵虹。風濤浩渺不可梁。側身東望愁塵籠。金丹計誤日月奔。坐看白髮如霜蓬。君今一麾宰仙窟。鳧舃翩翩飛遠空。桂花未落吾亦去。爲吾先謝浮丘公。</text>
<title>驄馬契軸</title>,<text>殿中掄選摠才賢。御史乘驄故事傳。喝道獨鳴蒼玉佩。押班分立五花甎。須令風憲增新彩。莫訝官銜減舊躔。卯酉朋簪投契密。不妨偸暇醉芳筵。</text>
<title>申參判 湜 兄弟慶壽圖。次卷上韻。二首。</title>,<text>樞宰官高大耋尊。人間諸福儘兼存。喬松仙骨年年健。簪組名家世世恩。膝下斑衣聯紫綬。坐中華髮映金罇。當杯欲獻長生祝。千歲蟠桃子始繁。</text>
<title>申參判 湜 兄弟慶壽圖。次卷上韻。二首。 其二</title>,<text>靈川奕世傳冠冕。衮衮達官仍高年。積善之家信有後。恩榮此事應無前。何論百歲只三萬。始識一春爲八千。孝子於親斯至樂。餘生永感空潸然。</text>
<title>大雨中僧來求詩。次卷上韻。二首。</title>,<text>六月東城草樹昏。滿天風雨閉書軒。幽居盡日無人到。時有山僧來叩門。</text>
<title>大雨中僧來求詩。次卷上韻。二首。 其二</title>,<text>芭蕉急雨打虛堂。布褐先秋已覺涼。仍憶僧房讀書日。滴簷松溜坐燒香。</text>
<title>吳汝益還鏡城任所。仍寄鍾城鄭使君時晦。</title>,<text>苦憶愁州病太守。經年消息杳難聞。休言絶域無來往。今日離亭又送君。</text>
<title>挽朴僉知 挺立</title>,<text>今代耆英會。都人畫裏看。恩榮傳盛事。年德稱高官。孝友應傳世。風流已蓋棺。西郊陪杖屨。臨挽不禁潸。</text>
<title>與五峯再遊西湖。醉席口占。</title>,<text>了却公家事。西湖暫撥忙。放船宜落日。移棹近漁梁。岸草隨緣綠。江風滿意涼。舟人莫相問。前度是劉郞。</text>
<title>挽姜德輝 燦 ○四首</title>,<text>賦與應天意。窮通奈命途。簞瓢安陋巷。軒冕混泥塗。直道妨衰俗。淸風起懶夫。重泉不可作。世事更嗚呼。</text>
<title>挽姜德輝 燦 ○四首 其二</title>,<text>末世滔滔是。惟君斷斷兮。一心明似日。萬事醉如泥。幾地留遺愛。孤生困客棲。丹旌出西海。行路亦含悽。</text>
<title>挽姜德輝 燦 ○四首 其三</title>,<text>澤畔吟魂斷。藤陰醉夢驚。飢寒甘素分。忠信仗平生。有志榮憂一。無官去住輕。秋風起楚岸。遺恨幾時平。</text>
<title>挽姜德輝 燦 ○四首 其四</title>,<text>一別纔經月。中間兩見書。遠來徵拙句。誇我卜新居。棲息今應定。生涯本自疏。徽音猶在案。臨挽淚盈裾。</text>
<title>送謝恩副使宋公信</title>,<text>西城舊宅曾同里。兩世交情是雁行。垂老每驚親黨少。臨岐偏覺別懷長。黃金臺雪胡山壯。孤竹城秋漢月涼。莫道殘年行役苦。滿簪霜髮摠恩光。</text>
<title>癸卯八月初一日。以和陵奉審向咸興。辭朝後歷訪李成川而遠。把酒相別。而遠曰。吾兒志完赴京纔數日。去時懇求君詩。留牋於此。使我追送。今君遽有此行。可於席上書贈。余臨別悤悤。漫書俾傳之。</title>,<text>今朝銜命向關東。弱水三千路可通。從此世緣都淨盡。向來離恨倂成空。星槎八月銀河上。仙袂秋風錦樹中。兩地游蹤誰較壯。不聞燕塞有瀛蓬。</text>
<title>梁文驛村口占</title>,<text>驛古人煙少。村墟薜荔長。爛畦瓜芋熟。挾路豆稭香。行帳依深樾。官廚傍廢墻。蕭然生野興。却訝是還鄕。</text>
<title>平丘督郵隨行盡境。臨別求詩。口占贈之。</title>,<text>一出都門萬念灰。仙區入眼興偏催。殷勤地主休相送。定有山靈候我來。</text>
<title>生昌途中</title>,<text>早發豐田道。山深境益佳。高江瀉急峽。危徑斸懸崖。病葉先秋染。蒸嵐盡日䨪。吾行恨局促。無暇着幽懷。</text>
<title>到金城遇李天衢。自歙谷移赴平昌任所。曾有同遊金剛之約。相違至此可恨。臨別書贈。</title>,<text>邂逅郵亭酒一巵。相逢纔了又分岐。蓬山竟負同尋約。洛邸空留後會期。秋雨曉燈離恨苦。峽雲關樹客驂遲。他時叢石臺前路。無限風光摠爾思。</text>
<title>韓石峯新赴歙谷。與余同日辭朝。到直木驛。韓向歙我向北。約以還途同入金剛。臨岐求詩。漫書贈之。</title>,<text>人於韓石峯。但稱書絶倫。吾愛其句法。往往多淸新。人言韓石峯。特是一藝人。我愛其骨格。專寂含天眞。所以許心親。白首無緇磷。昔君守加平。解官隨我歸。經年鴨塞上。酒賦相因依。今君宰歙縣。我亦隨君東。分離未云幾。會合雙鳥同。玆行指仙窟。夙願欣庶副。況復與君俱。邂逅誠非偶。長房杖謝公屐。請君須先理。淨掃石上苔。泚筆勤相俟。</text>
<title>早發昌道連行峽中</title>,<text>萬疊靑山擁馬前。却疑無路出平川。重巒缺處通危徑。始見西南一片天。</text>
<title>途中數問楓岳在於何間。驛卒答以雲遮不得見。仍指途左一路曰。此乃入山之路。自此抵通溝。仍到斷髮嶺。不百里云。口占自吟。</title>,<text>楓岳在何許。雲遮山有無。尋禪欲斷髮。問路是通溝。未去心先爽。聞來病已蘇。蓬萊只望裏。彷彿見仙徒。</text>
<title>淮陽東軒韻</title>,<text>山擁重關險。江蟠二嶺長。風雲護仙窟。日月近扶桑。秋膾銀鱗細。春醪柏葉香。瓜時倘許代。吾不薄淮陽。</text>
<title>過鐵嶺口占</title>,<text>重巒崷崒路盤縈。上似凌霄下建瓴。山頂界天迷日月。川根裂地鬪雷霆。麗家負險雄三國。蜀帝通途借五丁。只恨雲霞阻遐矚。願將精白禱仙靈。</text>
<title>永興客舍。次柳月蓬 永吉 雙池賞蓮韻。二首。</title>,<text>浦筍參差水滿塘。入窓秋思倚斜陽。佳人不解描紅粉。折取荷花學淡粧。</text>
<title>永興客舍。次柳月蓬 永吉 雙池賞蓮韻。二首。 其二</title>,<text>玲瓏秋影蘸寒塘。高柳疏松共夕陽。無限碧荷如有意。一時回首媚殘粧。</text>
<title>咸興豐沛館宴席。錄示巡使。</title>,<text>名區高宴敞華樓。又値佳辰八月秋。北府元戎眞雅量。南宮宗伯亦風流。偏蒙地主來相慰。更覺天恩到處優。千里逢迎誠勝事。孰將圖畫記玆遊。</text>
<title>樂民亭八月十五夜。與巡相遊萬歲橋口占。二首。</title>,<text>不淺南樓興。閑亭晴望賖。名區今夕會。勝事百年誇。萬里來秋色。三更放月華。危橋跨銀漢。直欲泛仙槎。</text>
<title>樂民亭八月十五夜。與巡相遊萬歲橋口占。二首。 其二</title>,<text>雨洗秋容淡。湖光玉鏡姸。岸平沙不盡。天闊月無邊。鼓笛驚鮫室。星河近酒筵。蓬萊何必問。卽此便登仙。</text>
<title>定平東軒</title>,<text>山郭逢秋霽。官居似畫中。高松引好月。虛館來淸風。大麓層陰起。平林夕籟空。先賢留傑句。欲和愧難工。</text>
<title>題德源客舍</title>,<text>沛原佳氣鬱蔥蔥。萬葉宏基肇海東。珠里遺墟瞻聖迹。鐵關頹堞想神功。山河一域風雲際。民物千年雨露中。弔古詞臣偏感慨。倚欄秋思屬梧桐。</text>
<title>安邊駕鶴樓</title>,<text>仙子何年駕鶴去。至今千載空餘樓。茫茫關塞朔風起。杳杳山河佳氣浮。芳草晴川孤店晩。白雲紅樹亂峯秋。斜陽徙倚獨惆悵。長笛一聲今古愁。</text>
<title>宿長安寺。贈老僧覺心曇裕。</title>,<text>世傳五十三軀佛金像。浮海而來自西方。經云一萬二千曇無竭。住在東海之金剛。山之得名蓋始此。此言恍惚何茫茫。又聞天子遣禮幣。歲時冠蓋來相望。金珠寶貝溢山阿。山中草木皆馨香。始知玆山名勝不獨擅一國。冠絶天下無與讓。是以華人願一見。作圖掛壁空歎賞。山中舊有百八寺。丹崖照映黃金榜。長安，表訓最雄麗。舊是中朝之所創。三千淨界與福地。畫棟綉栱森萬象。我來淸秋積雨霽。百靈整肅山如刮。群巖競秀玉芙蓉。映燭蒼霄露奇骨。新霜幻出錦繡光。爛眼丹靑似濃抹。扶桑旭日照。燭龍含曜噴紅沫。崦嵫落日明。昡晃瓊宮與銀闕。三更月吐輝。朗然億丈堆氷雪。天台四萬八千丈。對此應須愁倒折。太白去天只三百。未聞雄蟠際溟渤。吾聞六鼇死三山流。無乃玆山卽其一。天下仙人無則已。玆鄕定是神仙窟。山中老僧年八十。靜坐觀空度小劫。天花散落入禪窓。時見雲車來石榻。吾將與爾躡仙蹤。倏覺五內生金砂。毗盧峯上第一層。淨掃石室眠秋霞。</text>
<title>正陽寺。書壁上。</title>,<text>茫茫一氣裏。萬古開天屛。淸朝宿雲捲。薄暮斜日明。蒼霄堆白玉。彩筆寫丹靑。人間無此境。何地有蓬瀛。</text>
<title>摩訶衍。書僧卷。</title>,<text>桂樹叢生石路縈。衆香環繞作三淸。居僧見慣渾閑事。謾向山門管送迎。</text>
<title>回自楓岳。悄坐無悰。淳師求詩。次韻贈之。二首。</title>,<text>一出通溝路忽分。毗盧回首隔重雲。逢渠亹亹山中事。不覺玆身已世紛。</text>
<title>回自楓岳。悄坐無悰。淳師求詩。次韻贈之。二首。 其二</title>,<text>山下疏籬小雨初。數村黃葉擁林居。尋禪問道都無計。且把荒園種樹書。</text>
<title>宿重興寺。又次前韻。贈淳師。二首。</title>,<text>洞府人間境自分。半庵疏磬出層雲。煙蘿欲瞑僧初定。坐掃苔壇落葉紛。</text>
<title>宿重興寺。又次前韻。贈淳師。二首。 其二</title>,<text>長憶匡床負笈初。白頭今復訪僧居。燈前目力依然在。可讀山房萬卷書。</text>
<title>重興寺夜坐。贈天敏。</title>,<text>暝投古寺下。虛簷山月白。靜夜百泉鳴。秋聲連衆壑。疏磬出諸天。爐香與世隔。懸燈悄無語。一褐同僧宿。</text>
<title>次志誠詩軸韻</title>,<text>秋意日蕭瑟。草堂微雨涼。哦詩元舊習。不是喜文章。</text>
<title>雪雄軸。有石陽畫竹。口占次贈。</title>,<text>嫩葉依依楚水煙。石陽佳興入華牋。山僧持作求詩面。忽覺秋聲起案邊。</text>
<title>送鄭時晦謫釜山</title>,<text>歲暮衆芳凋。天衢塞氷雪。江南萬里途。逐客今朝發。昔君在賊圍。不料有此別。此別亦幸耳。莫嘆路阻絶。世故莽難平。吾儕本棲屑。白日照危腸。霜風吹短髮。曲肱自有樂。榮枯皆外物。行矣各努力。蓋棺事乃畢。</text>
<title>懸燈寺僧求詩。次五峯韻。仍憶懸燈舊遊。</title>,<text>世累紛紛撥不開。舊遊惆悵頭空回。幽懷悄悄付僧卷。淸夢時時尋石臺。磵戶雲深蘿逕細。巖扉夜靜風泉哀。仙蹤迷路結遐想。何日劉郞重訪台。</text>
<title>又次五峯韻。贈僧俊師。</title>,<text>昨余東入金剛遊。將躡太淸尋浮丘。振衣毗盧之絶巘。濯髮萬瀑之飛流。仙子翩翩騎彩鳳。迎我桂樹山之幽。觀棋石上談道訣。不覺人世星霜稠。還墮塵網更局束。乞身但欲歸西疇。學道歸田俱莫遂。役役長爲一飽謀。已知榮華皆外物。可惜人生眞一漚。古來賢達士。幾人能久留。死者旣難作。生者宜早休。吾將揮手謝時人。更追仙侶蓬山頭。聊書我懷示俊師。我言非誕師休尤。</text>
<title>中興寺僧敬寶。與余同庚。戲贈。</title>,<text>莫恨年同迹不同。乃公心事亦宗風。年來鬢髮驚凋謝。等是人間一禿翁。</text>
<title>送陳奏使</title>,<text>父母吾皇軫小藩。十年冠蓋望燕雲。事關大體須尃奏。人視常行更妙掄。歸路薊門花爛熳。去時遼塞雪繽紛。明春我亦隨君發。底處靑帘共酒罇。</text>
<title>漢陰李相國遷葬母夫人及夫人挽</title>,<text>往事驚心辰巳年。艱危慘見二喪連。殘山寄葬心寧恔。福地移塋禮不愆。家國一身忠孝盡。哀榮十載始終全。恩加褒贈魂應泣。制殺縗麻痛益纏。忍把丹旌出古道。重將血淚洒新阡。靈車想過南坡宅。咫尺閨門阻漢川。</text>
<title>次金剛僧印堅詩軸韻</title>,<text>敲門厭見俗人來。逢着山僧眼忽開。欹枕虛堂半日話。此身如在正陽臺。</text>
<title>挽申知事 湜</title>,<text>癸卯春中慶壽筵。與公同舞北堂前。悲歡半世頭俱白。屛逐經年命各全。用拙昔蒙天語奬。臨危方識老臣賢。丹旌粉字新恩煥。好去秋江上瀬船。</text>
<title>李綏之莊舍八景</title>,<text>幽居地僻斷過從。睡起閑齋萬事慵。猶有憂時心未已。夕陽扶杖看前烽。</text>
<title>李綏之莊舍八景 其二</title>,<text>浦漵微茫夕霧籠。漁村都在有無中。黃昏人靜千燈出。近遠明星爛不窮。</text>
<title>李綏之莊舍八景 其三</title>,<text>霜綻蘆花十里陂。秋空寒月正相宜。三更皓色侵書幌。恰似山陰夜雪時。</text>
<title>李綏之莊舍八景 其四</title>,<text>客到茅齋小酌開。盤飧且待釣船回。忽看窓外帆檣影。知是潮頭近岸來。</text>
<title>李綏之莊舍八景 其五</title>,<text>玉立三尖影戶庭。撑空萬古獨靑靑。朝來積氣連晴靄。淡墨新開活畫屛。</text>
<title>李綏之莊舍八景 其六</title>,<text>天豁西南眼界寬。雲開遙記海邊山。扶桑旭日紅初暈。一抹明霞錦作團。</text>
<title>李綏之莊舍八景 其七</title>,<text>垂柳疏疏映小灣。長條嫩色正堪攀。最憐散步堤陰下。時送涼風入醉顏。</text>
<title>李綏之莊舍八景 其八</title>,<text>蠶箔登時桑葉稀。乳鳩鳴處栗拳垂。田家觸事多幽興。莫道山翁契活癡。</text>
<title>宗室試藝契軸</title>,<text>猗蘭奕葉播芳馨。濟濟宗英選更榮。紈綺豪華多喪志。雪螢勤苦罕治經。河間禮樂看前輩。特進風流擅盛名。拙語豈堪誇勝事。願將麟趾寫爲銘。</text>
<title>送李伯胤 弘胄 赴江西</title>,<text>邇來懷抱莽難平。爲是分携苦不停。短髮蕭蕭臨曉鏡。親朋落落望晨星。已知聚散元吾事。獨惜睽違近暮齡。此後更應君送我。浿江西岸卽離亭。</text>
<title>忠淸方伯將行索詩。余亦明日將啓萬里行。奈此勿宂何。漫書奉贈。</title>,<text>督府新開錦水頭。轅門畫戟映山樓。卽今臥鎭須賢宰。從古雄藩是上游。湖路三年重按節。星槎萬里再觀周。分飛燕雁參差發。別恨歸心較孰優。</text>
<title>挽李知事 希得 ○二首</title>,<text>吏績循良傳。忠勞扈聖年。官仍天爵貴。壽作地行仙。一代風流盡。千秋德業全。耆英春日會。怊悵上樽邊。</text>
<title>挽李知事 希得 ○二首 其二</title>,<text>前春辭杖屨。把酒惜分離。惻愴臨岐語。丁寧贈別詩。纔廻萬里馭。便隔百年儀。一慟丹旌下。英靈倘有知。</text>
<title>送李養伯赴光州</title>,<text>兩世通家伯仲間。交情白首照心肝。如何墨綬淹賢路。纔見銀臺侍禁班。南國剩成荊樹會。北堂重奉綵衣歡。餘生永感還終鮮。悼往傷離淚不乾。</text>
<title>送李潤卿赴安邊 二首</title>,<text>鐵嶺關高百八盤。郵程縹緲出雲端。山河勝境風煙古。城郭淸秋鼓角寒。使節憶曾遊賞遍。官居如向畫圖看。平生夢想依俙地。付與詩翁眼界寬。</text>
<title>送李潤卿赴安邊 二首 其二</title>,<text>都護官從學士高。銅章還繫舊宮袍。共嗟雲路淹鵬翮。要使邊氓睹鳳毛。北府風流堪吏隱。東溟波浪助詩豪。交情別後誰知己。嶺樹參天夢亦勞。</text>
<title>送開城留守</title>,<text>憶曾旌節陟巉巖。霞洞山花拂醉衫。勝事幾回勞夢想。別來還似隔仙凡。殘年供劇慙無補。國手投閑惜不咸。佳境此生應少分。白頭遙帶只虛銜。</text>
<title>送李台徵 壽俊 赴吉州 二首</title>,<text>愁州昨夜漲妖氛。塞外軍書正糾紛。親故此時悲遠別。男兒從古重高勳。臨溟驛裏連天路。壓海亭前接塞雲。邊上餘氓應有說。典刑眞似舊將軍。</text>
<title>送李台徵 壽俊 赴吉州 二首 其二</title>,<text>君今提劍向邊州。自是胸中萬甲優。槐院新恩推地望。柳營遺愛想風流。疲民一域沾恩澤。驕虜三邊慴壯籌。淸白家聲應不忝。書生元不爲封侯。</text>
<title>出巡宿奉恩寺。次僧軸韻。</title>,<text>最愛湖中寺。平生幾度尋。煙霞孤島晩。花木二陵深。夜月移舟過。春風按節臨。歡情較覺減。爲有簿書侵。</text>
<title>驪江館。遇大雨口占。</title>,<text>急雨朝來生晩涼。澄江綠漲玻瓈光。高樓四面水圍座。孤枕三更波撼床。極浦遙岑雲漠漠。汀花岸草春茫茫。龍門山色捲簾入。催我乘晴遊上方。</text>
<title>驪江雨後遊笠巖</title>,<text>積雨今朝霽。輕舟漾晩晴。亂花紅盡濕。群岫翠爭呈。地僻江逾淨。風收浪漸平。仙槎如可泛。吾欲訪蓬瀛。</text>
<title>龍門山寺。次僧軸韻。</title>,<text>槎牙水石路高低。群壑生陰日欲西。花暝小庵春寂寂。欲尋眞境使人迷。</text>
<title>雨中乘舟下月溪</title>,<text>濛濛煙雨暗長川。篷底微寒酒屢傳。兩岸濃花看不盡。輕舟已過月溪邊。</text>
<title>宿奉先寺。次僧卷韻。二首。</title>,<text>四月招提路。巖扉草樹芳。煙霞新淨界。香火舊恩堂。遲日鸎花晩。高雲殿閣涼。重遊今六載。益覺世緣忙。</text>
<title>宿奉先寺。次僧卷韻。二首。 其二</title>,<text>故寺鐘鳴散夕嵐。憶曾風雪宿西庵。悲歡六載頭渾白。重對居僧只兩三。</text>
<title>挽成僉知 大業</title>,<text>憶昔追隨日。聲名重泮林。霜威振柏府。玉節憩棠陰。郡邑循良績。家庭孝友心。乖離有此別。題挽更沾襟。</text>
<title>丙午四月。癡庵居士病起。手鋤堂前小圃。敏師叩門。手持當歸數根。遺我以種。手植於階上。歸次卷中韻以謝之。二首。</title>,<text>病臥不知春已去。桃花飛盡蕨芽長。携鋤欲理堂前圃。數畝蔬田一半荒。</text>
<title>丙午四月。癡庵居士病起。手鋤堂前小圃。敏師叩門。手持當歸數根。遺我以種。手植於階上。歸次卷中韻以謝之。二首。 其二</title>,<text>採贈當歸知有意。應憐白首尙塵居。浮生癡夢今纔覺。從此雲山可結廬。</text>
<title>秋夜病中別洪就夫</title>,<text>蕭蕭落葉打寒窓。風捲飛霜撲夜釭。欲寫此懷爲別語。病吟凄斷不成腔。</text>
<title>書洪君瑞齋宮萬景庵僧軸</title>,<text>慕老松楸北。新開萬景庵。經營憑老釋。形勝作名藍。門對滄洲月。窓棲冠岳嵐。何當一登眺。秋葉正紅酣。</text>
<title>送咸鏡監司李養久</title>,<text>北關比凋瘵。封疆未蘇息。藩羌最充斥。狺然窺釁隙。自古乍叛服。禦之無上策。邊臣欲橫行。廟議難遙度。老將一失律。全軍半折衄。得失略相當。王師此爲辱。軍書日報急。磧火連戎漠。安危在付閫。孰能堪鎖鑰。輿情已注意。聖算固有屬。惟君文武甚。炯炯秀金玉。國器方薦砥。王家夙勞績。平生一斗膽。夷險輸忠赤。五年鎭南服。屹然強寇敵。西曹與左轄。談兵多石畫。急難子宜行。至尊方旰食。逖矣豐沛鄕。黎民困搥剝。轉輸府庫貧。瘡痍丁壯蹙。調糧須有方。點兵未宜促。撫摩苟得宜。仁聲自遠格。草間狐鼠輩。何須較曲直。相機動以時。一擧可蕩覆。臨行上尺疏。一一皆悃愊。籌邊與料敵。千里如在目。噫公已得之。應不負所學。男兒重意氣。及壯當報國。靑門一杯酒。別路連沙磧。落日照行旌。離懷轉惻惻。行矣更勉旃。腐儒眞碌碌。</text>
<title>送徐玄紀赴咸鏡監司</title>,<text>邇來方岳儘名卿。誰爲明時說內輕。臥護北門須老手。五持藩節亦殊榮。金章繡鉞臨戎色。白雪黃雲出塞情。領取功名要及壯。莫敎空作一書生。</text>
<title>摩尼山淨水寺。次僧卷韻。二首。寺在參星臺下</title>,<text>小庵昏磬出諸天。十島煙霞繞坐禪。更待月明山夜靜。參星臺下會群仙。</text>
<title>摩尼山淨水寺。次僧卷韻。二首。寺在參星臺下 其二</title>,<text>吾家能定亦能安。不必楞嚴卷上看。要識此心澄澈處。玉潭秋水鏡光寒。</text>
<title>題龍仁淸絶堂</title>,<text>亭在東南大道周。幾多冠蓋於焉留。重新此宇更淸絶。太守爲政眞風流。紅蕖萬朶艶晴晝。碧樹六月生涼秋。老子平生往來熟。縣山西麓是吾丘。</text>
<title>楊口曹太守寄尹參議畫竹與詩。求次。</title>,<text>畫妙詩淸韻格同。卷中商律起秋叢。人亡十載餘篇翰。惱殺楊山太守翁。</text>
<title>送鄭夢與令公赴南原</title>,<text>烏鵲橋邊湖水明。官居縹緲近三淸。名區養疾應仙分。暇日消憂亦宦情。北闕星辰懸舃影。南樓風月動琴聲。休言墨綬淹賢宰。剩得滄洲吏隱名。</text>
<title>送成則行赴高城 五首</title>,<text>六六峯巒面面奇。芙蓉玉色映淸漪。丹書石上今猶在。千載仙郞倘可期。</text>
<title>送成則行赴高城 五首 其二</title>,<text>成佛庵高入紫冥。臥看朝日浴桑溟。山中晴晝雷聲殷。十二飛泉揷翠屛。</text>
<title>送成則行赴高城 五首 其三</title>,<text>黃塵烏帽汗流肩。六月炎蒸烈火燃。煩惱人間何處在。海山亭上倚風眠。</text>
<title>送成則行赴高城 五首 其四</title>,<text>山映樓中水檻涼。松風岸幘澗聲長。鑾坡學士山城宰。也喚禪堂作玉堂。</text>
<title>送成則行赴高城 五首 其五</title>,<text>憶把吟筇上正陽。秋風吹笛衆香城。只恨未過鳴沙路。負此名區已半生。</text>
<title>寄韓元帥益之</title>,<text>兵馬都元帥。詩書第一流。才名推翰墨。危急仗謀猷。出入關淸議。襟懷付壯遊。秋風起天末。遙憶仲宣樓。</text>
<title>過道峯書院有感 時將重建枕流堂</title>,<text>二十年前負笈遊。一筇曾踏亂峯秋。驚心廟宇蓬蒿慘。揩眼煙霞水石幽。佳境祗今煩鬼護。斯文從古係人修。沙邊坐久重瞻仰。剛喜新堂已枕流。</text>
<title>送朴子龍赴關西方伯 時子龍之兄說之。方爲黃牧。</title>,<text>關西督府號名藩。八座新兼地望尊。繡節共看輝綵服。棠陰因喜接鴒原。榮華足慰慈親念。撫鎭期酬聖主恩。最是老夫傷遠別。悄然無語對離尊。</text>
<title>挽朴正 東彥</title>,<text>錦陽諸彥世稱賢。夫子之資得最全。紈綺一生猶素履。簪纓十世但靑氈。少君有德堪書傳。伯道無兒欲問天。歸近裕園松柏路。舊臣東望淚如泉。</text>
<title>送宋仁叟赴大同察訪</title>,<text>昔聞投簪去林下。今來却乘西傳馬。問汝何官似馬曹。曾是金門大隱者。視世凋榮一兒戲。擁旄執鞭無不可。才高不售謾自奇。屢發狂言驚御座。一麾滄洲作傲吏。醉懶束帶官長罵。咄咄何事馬蹄間。要觀浿水之亭榭。人生適意卽爲家。鍾鼎山林皆旅舍。驚秋病客獨傷別。落木東郊淚盈把。</text>
<title>禮部重建郞官廳。閱樂後仍作小酌。酒席與郞僚口占。</title>,<text>南宮演樂會寅淸。節近三元麗景明。老子十年今六忝。小堂經歲始重營。池臺尙帶蓬蒿迹。鼓篴還挑感念情。衙罷偶然拚一醉。不妨仍作落新成。</text>
<title>天日詩軸次韻 二首</title>,<text>短日陰陰雪意昏。小齋淸坐對爐熏。山僧底事寒廳宿。勤苦求詩不憚煩。</text>
<title>天日詩軸次韻 二首 其二</title>,<text>萬事人間意已闌。官曹文墨鬢催斑。年來久廢題僧卷。爲是空門亦不閑。</text>
<title>奇服齋德陽遺稿。次許美叔韻。</title>,<text>往事何堪說。追思亦愴然。精忠如昨日。公議在千年。積慶天方啓。遺編世共憐。摧殘一丘土。松柏淚痕邊。</text>
<title>姜高敞弘秀遷葬挽詞 二首</title>,<text>多難仍分袂。存亡隔九泉。旅墳今宿草。丹旐更新阡。有弟堪傳後。無兒欲問天。重將十載淚。沾洒柳車邊。</text>
<title>姜高敞弘秀遷葬挽詞 二首 其二</title>,<text>久客思鄕夢。荒涼淺土原。旅魂應陟岵。霜髮尙憑門。江草封歸路。春花發故園。今來稍得近。倘可近晨昏。</text>
<title>贈龍門寺僧可言</title>,<text>夜宿驪江雨。晨投古寺門。山蹊通亂水。僧磬出層雲。世事吾將默。禪房爾可言。蒲團香一炷。相對到斜曛。</text>
<title>贈權石洲學舍僧</title>,<text>爾居石洲之學舍。石洲新有能詩聲。猶將首牋求我句。無乃山僧亦好名。</text>
<title>又贈學舍僧釋訓</title>,<text>昔聞遠法師。結社同康樂。爾亦繼高風。於焉共棲息。洗鉢臨澗水。烹茶折園木。淸曉掃幽軒。爐香與世隔。偶然出虎溪。相逢載酒客。</text>
<title>江華東軒韻</title>,<text>迢遞孤城大海中。山河節鎭古稱雄。憶曾關塞兵戈阻。賴此畿湖氣脈通。一區民物安全地。千載江淮保障功。勝敗不須論往事。願聞絃誦樂時豐。</text>
<title>竹山山城試操。贈主倅李大中。</title>,<text>百雉孤城壓大荒。畿湖襟帶壯關防。三更刁斗風霜肅。萬里山河鼓角長。天險卽今存保障。人和從古係循良。淮陽臥治須君重。獨惜全材滯一方。</text>
<title>振威東軒。贈宋修撰詳甫。</title>,<text>客路驚秋盡。官齋病未蘇。寒山對搖落。迥野入平蕪。雜樹排巖逕。幽花近酒壚。年來怕深酌。今日任君酤。</text>
<title>水原衙軒</title>,<text>督府隋城漢水頭。燼餘華館賀新修。騰凌帳下三千甲。節鎭畿南十二州。燕寢淸香圍畫戟。綺筵芳燭醉輕裘。方知興廢關人事。勝迹依然廿載遊。</text>
<title>送李立之赴長興</title>,<text>百戰城池海一隅。牙旗玉帳古名區。如今重鎭須良吏。方信迂儒有壯圖。停棹楚江秋雨細。掩門東郭暮雲孤。南溪雪色藤牋好。爲寫新詩寄老夫。</text>
<title>次南陽東軒韻</title>,<text>浮世人生鳥過空。銷沈千古幾英雄。當時不借風雲際。誰識南陽有臥龍。</text>
<title>挽蘇掌令 光震</title>,<text>學士聲華擅玉堂。聳瞻淸裁秀鵷行。鵬溟健翮程方遠。舟壑浮生夢太忙。賓館論文思伴直。石渠紬筆憶連床。白頭何忍題君挽。哭望南天雪路長。</text>
<title>挽崔同知</title>,<text>八府治聲四閫威。三尊宿望兩朝耆。雄心篋有防身劍。苦節身無掩骼衣。靈壽杖筵恩乍滯。麒麟閣畫數還奇。遺魂想踏曾行處。十月關山雪打圍。</text>
<title>挽兪省吾</title>,<text>槐院曾傾蓋。春坊共直衾。艱難同喣沫。遲暮托胸襟。一語終成累。平生獨此心。西村一杯酒。無復對君斟。</text>
<title>挽白孝先</title>,<text>相逢尊酒乍經年。一病誰知遽溘然。離合幾時同握手。交游兩世共隨肩。治聲數郡名猶在。餘慶雙珠業可傳。舊里草生相訪路。白頭揮淚望新阡。</text>
<title>挽完陽府院君</title>,<text>才賦英華德賦淳。坦然襟抱見天眞。文章館閣推先輩。筆法鍾王是後身。十載艱危惟苦節。兩朝勳貴只長貧。陪從到老蒙吹奬。回首驪江淚滿巾。</text>
<title>挽洪三陟 仁傑</title>,<text>殘骸十載鎖園門。天日終難照覆盆。一眚豈料成大累。重泉無路雪深冤。遺衣尙漬思歸淚。舊宅空招未返魂。有弟白頭孤姪遠。死離生別忍堪言。</text>
<title>南陽琶村權監役小亭。次壁上韻。</title>,<text>全吾天放是爲仙。不必金丹妙訣傳。酒但取歡常不醉。琴惟寄興欲無絃。携竿江路秋雲濕。岸幘軒簷霽月懸。方信壺中有別界。世間花甲問何年。</text>
<title>次僧卷韻 二首</title>,<text>多病仍添案牘疲。公餘欹枕懶吟詩。山僧剝啄柴門外。正是軒窓睡熟時。</text>
<title>次僧卷韻 二首 其二</title>,<text>林齋病暑枕肱眠。窓外盆池雨打蓮。遙想石橋溪水漲。一筇相訪及秋天。</text>
<title>麻浦金進士應翼亭子。次壁上韻。</title>,<text>長郊盡處小丘橫。茅宇依林一逕成。簷外天低知岸闊。枕邊舟動覺湖平。漁村欲暮孤煙直。山市初晴返照明。養得沙鷗仍共宿。也應相伴了餘生。</text>
<title>送工曹李正郞子敏以試官赴淸風郡 三首</title>,<text>詩名藉藉水曹郞。貢院行裝一錦囊。滿路風煙收拾盡。佇聞佳句滿仙鄕。</text>
<title>送工曹李正郞子敏以試官赴淸風郡 三首 其二</title>,<text>老子年來慣送行。暫時分手不關情。如何此別還怊悵。只是秋風百感生。</text>
<title>送工曹李正郞子敏以試官赴淸風郡 三首 其三</title>,<text>病廢出郊仍廢詩。與人相別只相思。東籬酒熟勤相待。須及黃花未謝時。</text>
<title>醉書歌妓扇</title>,<text>朱唇動翠黛斜。把君杯爲君歌。停杯淺笑整金釵。酒暈欲上嬌顏酡。樽前微雨落花多。一曲低唱傷年華。佳期荏苒易蹉跎。脈脈含情奈爾何。</text>
<title>送沈士訥赴楚原</title>,<text>向老偏驚別。春風又送君。離懷漢水暮。歸路楚山雲。行李琴隨橐。官居葉擁門。昔年經過地。回首暗傷魂。</text>
<title>挽鄭正郞 泗</title>,<text>天地吾儕老。風塵此道難。一官從白首。萬事忽靑山。把酒言猶在。投書墨未乾。匡廬舊遊伴。衰病尙人間。</text>
<title>次僧卷韻 三首</title>,<text>廿載禪房憶舊棲。秋來歸興洞雲迷。逢僧忽記前宵夢。寒雨披蓑渡石溪。</text>
<title>次僧卷韻 三首 其二</title>,<text>少日飛筇上翠巓。卽今頭白只昏眠。欲將秋思題僧卷。朱墨迷人語未圓。</text>
<title>次僧卷韻 三首 其三</title>,<text>癡坐書齋學結跏。朝來歸興入雲霞。今秋又負尋眞計。謾說山中有桂花。</text>
<title>又次僧卷韻</title>,<text>飄然甁錫已安巢。一褐蒲團睡着牢。不識禪房隔煙嶂。但聞淸磬出林嶅。窓前落葉堆茶竈。雲外飛泉滴水槽。要喚詩翁道此景。却嫌因與世人交。</text>
<title>題僧軸</title>,<text>乳雀喧簷午景遲。晩風和睡入支頤。無端被却鸎聲覺。起寫僧牋一首詩。</text>
<title>次楓岳僧詩卷韻 二首</title>,<text>萬瀑溪環十王洞。衆香城繞火龍潭。舊遊蹤跡參差夢。今日逢渠得細談。</text>
<title>次楓岳僧詩卷韻 二首 其二</title>,<text>觀空靜處獨鳴磬。揮汗塵中來索詩。爾道淡然今役役。閑忙於世兩兼之。</text>
<title>次僧卷韻</title>,<text>高僧結社在雲阿。欲往從之奈病何。望斷一江晴渺渺。夢迷千岫翠峨峨。淸晨洗鉢臨秋澗。寒雨披蓑度夕蘿。却把山中無限勝。盡敎詩老入編摩。</text>
<title>邀石陽正作畫。以雨不來。題詩更邀。</title>,<text>小雨廉纖不作泥。一蓑還好過山蹊。借問風軒展霜絹。何如終日睡春閨。</text>
<title>五峯先壟下居僧。自言延安李姓之後。峯翁首爲詩。次韻書贈。</title>,<text>老釋同先籍。新阡近古庵。蓮花開講席。貝葉照經函。掃石雲生衲。臨江水翦藍。題詩倚雪屋。遙夜夢禪龕。</text>
<title>挽姜承旨 綖 ○二首</title>,<text>斷斷無他技。恂恂長者風。半生渾得醉。一病已成翁。命矣功名薄。居然世事空。傳家有令子。含笑九原中。</text>
<title>挽姜承旨 綖 ○二首 其二</title>,<text>病裏曾相訪。驚看已換形。一官貧到骨。萬事醉無醒。臺省留風裁。兒孫識典刑。城西舊遊地。對酒淚先零。</text>
<title>挽金 庭睦 妻 庭睦謫死鍾城。夫人隨往。扶櫬返葬。葬訖。哀毀而死。</title>,<text>塞外扶歸櫬。貞心死以期。風霜餘隻影。山海結深悲。未盡崩城哭。惟應入地隨。千秋墳上草。冤血洒離離。</text>
<title>送白川倅趙 璞 ○二首</title>,<text>世以潛郞惜。君猶出宰榮。地堪供孝養。天欲長詩名。東閣梅花動。萱堂彩服明。殘生掩窮巷。只慣送人行。</text>
<title>送白川倅趙 璞 ○二首 其二</title>,<text>乞外全無策。歸田計未遲。煩君西道主。營我草堂資。楊浦波初闊。稽山棹可移。春來欲乘興。尊酒倘相期。</text>
<title>趙白川 璞 求花牋。口占一絶。竝贈之。</title>,<text>十幅花牋作贐行。愛君詞藻有新聲。官齋拄笏應無事。數寫淸詩寄遠情。</text>
<title>走筆送尹可晦以謝恩使朝天</title>,<text>天街肅羽儀。引路簫笳咽。燕山萬里道。使者今朝發。借問使者誰。衰顏且華髮。六年再赴之。此行尤卒卒。吾王孝思篤。聖皇恩數別。拱謝禮宜殫。選使須第一。王事敢言勞。身心庶幾竭。惟將我后誠。精白奏天闕。朝議愍獨賢。朋情願無疾。春寒未解嚴。關路猶氷雪。神明所扶持。忠信無不達。殘生久屛迹。索居來往絶。自聞君有行。悵然如有失。一疾臥經旬。閉戶不能出。題詩寄祖席。望望心如結。</text>
<title>走筆別謝恩副使李公輔 廷臣</title>,<text>日者過君家。寒梅纔吐萼。携我坐梅邊。一杯聊相屬。謂言王事勞。十年不在家。舊種梅已長。不曾對此花。今又萬里去。此酒安可辭。世故信如此。聚散本難期。朝廷重簡拔。賢者不煖席。計君奏事還。正値梅子熟。期將一尊酒。對之重懽謔。吾貧無所贈。折梅當馬策。</text>
<title>金剛山僧持詩軸求詩。次卷上韻走筆。</title>,<text>白玉芙蓉一萬峯。憶曾扶杖上層空。庵中老釋如相問。爲報人間尙此翁。</text>
<title>題嘉禮都監禊軸</title>,<text>靑宮嘉事屬昌辰。六禮初成景命新。少海休祥光廟社。重闈喜色動臣隣。榮陪羽翼簪纓盛。恩錫壺觴雨露均。白首餘生叨勝會。但將瓜瓞頌千春。</text>
<title>挽車僉正 天輅 ○三首</title>,<text>箕裘家業本書香。大手人間獨擅場。文法漢秦詩正始。才追屈宋氣王楊。蛟螭螻蚓雖相雜。江海濤波孰敢當。作者如今便千古。不隨埋沒是篇章。</text>
<title>挽車僉正 天輅 ○三首 其二</title>,<text>一官郞署惜沈冥。天意如何促短齡。應有茂陵封禪草。誰傳藜閣太玄經。生前薄命妨三甲。身後高文付六丁。存沒豈非關造化。雲臺曾報蝕奎星。</text>
<title>挽車僉正 天輅 ○三首 其三</title>,<text>十載騷壇忝主盟。東槎幕裏集群英。縱橫健筆推高步。潤色鴻猷愧盛名。聚散幾回雙鬢白。悲歡何許寸心明。泉臺此去無知己。應向人間憶舊情。</text>
<title>走筆題雪泂軸 三角山僧性敏弟子也</title>,<text>長老新年不出山。沙門傳語報平安。春來病骨同僧瘦。案上黃庭亦懶看。</text>
<title>挽尹兔山仲淸兄走筆</title>,<text>年來親黨盡凋亡。中表餘存只雁行。白髮相依同骨肉。淸尊隨處吐心腸。還嫌居止牛鳴遠。誰意生涯駟隙忙。病已換形猶意氣。家如懸磬尙杯觴。一名蓮榜聲華早。二縣銅章吏績彰。筆札盈箱那忍把。音容在眼詎能忘。秋風溪院思連被。春雨湖亭憶對床。三夜分明入我夢。此生何日不沾裳。</text>
<title>挽金僉知 公輝</title>,<text>忠孝家聲遠。循良吏績多。一心惟愷悌。萬事竟蹉跎。高義今難見。餘生益自嗟。西門夕陽笛。何忍過君家。</text>
<title>次尙玄卷韻</title>,<text>寂寥揚子宅。閉關非草玄。客至輒相謝。僧來聊一緣。微陽過林末。霽色澄湖邊。僧乎再訪我。我居長靜便。</text>
<title>題釋均軸</title>,<text>散迹棲遲湖上堂。晩涼疏簟水風長。東林老釋來相訪。却話曾遊二十霜。</text>
<title>挽尹參判夫人 參判亡後數日。投井而死。</title>,<text>未輟崩城哭。俄聞葬玉悲。亦知生盡禮。惟願死相隨。古鏡鸞飛日。延津劍躍時。雙旌一夜發。忍寫此哀詞。</text>
<title>辨誣告廟飮福宴。承召入參。席上口占。二首。</title>,<text>聖王忠赤徹蒼穹。至痛昭湔寵渥隆。淸廟回鑾天欲曙。法宮開宴日方中。旌旗影亂飄初雪。鼓篴聲高殷半空。萬里風雲樽俎裏。佇看干羽格西戎。</text>
<title>辨誣告廟飮福宴。承召入參。席上口占。二首。 其二</title>,<text>玲瓏金闕聳寒穹。錦幄高褰畫棟隆。賡載禮從三代上。泰和治出一堂中。春風入髓仙醪瀲。佳氣彌天虜祲空。醉覺恩花壓帽重。却憐衰鬢雪蒙戎。</text>
<title>金知事景擇大夫人挽</title>,<text>蓬山仙籍相門英。作配名家福履贏。偕老六旬重合巹。未亡三載卽同塋。早看令子崇班貴。晩享兒孫五馬榮。幾度升堂陪壽酌。祗今無路拜丹旌。</text>
<title>送兪仲植赴黃海都事</title>,<text>先人交契仍同榜。我輩通家又世年。永感獨纏風樹痛。餘生俱廢蓼莪篇。只嗟衰暮長離闊。休道榮華有後先。心事歲寒須勉保。幕籌終未屈才賢。</text>
<title>送回答上使呂 祐吉 ○二首</title>,<text>百世同天恥。孤帆異域行。帝王存大度。忠信仗平生。宇宙襟懷壯。風波性命輕。男兒四方志。幾箇到蓬瀛。</text>
<title>送回答上使呂 祐吉 ○二首 其二</title>,<text>駱下元同里。西湖又接隣。竹蔥情最舊。漁釣契方新。杯酒三更話。滄波萬里人。時危有此別。令我涕沾巾。</text>
<title>送副使慶 暹 ○二首</title>,<text>南越去黃屋。當時稱陸生。乘槎通漢詔。伏軾下齊城。自古傳斯事。君今有此行。須將忠與信。靑史繼芳名。</text>
<title>送副使慶 暹 ○二首 其二</title>,<text>深讎不共戴。廟算爲生靈。却把安危計。要觀向背形。衣冠驚絶域。旌節耀滄溟。只是樽前別。相看各暮齡。</text>
<title>送從事官 二首</title>,<text>溟海三千里。羈縻二百年。從前有此路。專對屬君賢。漢節梅花外。張槎析木邊。蓬壺應歷遍。丹訣問群仙。</text>
<title>送從事官 二首 其二</title>,<text>方丈三韓外。扶桑弱水東。世人徒有說。仙窟孰能窮。雙節鼇頭月。孤帆鶴背風。奇遊屬豪士。還愧守窓翁。</text>
<title>楊萬世隨回答使。將行告別。手持南郭朴說之所贈四言八句。遂於席上。用其韻令渠書之。三首。</title>,<text>昔我西遊。一見傾心。分離幾許。華髮垂簪。君今壯遊。蓬島日月。丈夫有淚。不洒此別。</text>
<title>楊萬世隨回答使。將行告別。手持南郭朴說之所贈四言八句。遂於席上。用其韻令渠書之。三首。 其二</title>,<text>我有逸興。與子論心。結社蓬山。約共投簪。烏帽黃塵。荏苒歲月。滄溟萬里。又有斯別。</text>
<title>楊萬世隨回答使。將行告別。手持南郭朴說之所贈四言八句。遂於席上。用其韻令渠書之。三首。 其三</title>,<text>人之相與。貴相知心。不在布褐。不在纓簪。此身雖遠。此心如月。兩地相照。莫言離別。</text>
<title>李子敏家酒席大醉。使子敏呼韻。輝世書之。</title>,<text>名歌逢六一。新歲卽旬三。且作厭厭飮。仍成亹亹談。淸詩子無敵。弱戶我何堪。一笛梅花曲。誰賡趙渭南。</text>
<title>題志軒軸</title>,<text>新歲無人問冷官。睡頭扶起日三竿。山僧勤苦來何事。只爲詩盟尙未寒。</text>
<title>送李君瑞赴興海郡</title>,<text>每惜淸標混下僚。推擠末路任群囂。馬曹拄笏郞潛皓。瘴海分符吏隱遙。霜橘噀香供酒興。雪梅迎臘動詩料。益知左宦多佳況。絶勝知樞老奉朝。</text>
<title>安邊府使饋海魚數種。詩以謝之。</title>,<text>病客寒廚厭澗毛。南烹久絶嗅腥臊。朝來忽荷珍羞寄。急喚山妻理酒槽。</text>
<title>挽金詠</title>,<text>賢科名閥本蟬聯。陵替猶能孝友傳。隱德半生安素履。寒家舊業只靑氈。人間七帙渾如夢。身後孤兒只可憐。無路秋原奠一酌。南江回首倍潸然。</text>
<title>病告聞權叔節赴文化。書此寄別。</title>,<text>托契吾衰矣。論交自友于。聲名聞秉筆。才局惜分符。國手休嫌屈。疲民且待蘇。長單掩窮巷。短律慰征途。</text>
<title>送柳子有赴白川任</title>,<text>乍輟鑾坡直。滄洲吏隱行。寸心明孝慕。尺疏帶恩榮。江雨銅章濕。春風綵服輕。徵黃應不遠。岐路莫傷情。</text>
<title>崔興叔外祖南丈 尙質 遷葬挽</title>,<text>有美吾隣丈。丘園隱德全。旅墳今宿草。雙旐卽新阡。積慶家聲遠。傳芳宅相賢。無由助執紼。霑洒向春天。</text>
<title>韓鳴吉守淸州。以淸州乃其本貫始祖之鄕。作一堂於衙軒之西。名曰返始堂。仍與學徒講明復初之義。是亦返始之義云。求以此爲記。遂以長律寄題。</title>,<text>竊廩樞庭日辦忙。推擠不去鬢蒼浪。何當尋我遂初賦。却喜聞君返始堂。一室圖書身隱吏。百年桑梓錦還鄕。遙知宴坐晴窓下。棐几鑪薰意味長。</text>
<title>寄題通川東軒太守送人求詩</title>,<text>金幱古郡滄溟隅。叢石奇觀天下無。愧我難諧此勝賞。多君作吏於名區。晴春拄笏了公事。高閣捲簾如畫圖。安得憑欄辦一醉。快看雲日生蓬壺。</text>
<title>韓判書益之惠內局藥材。詩以謝之。時余病脚濕蹇坐。故云。</title>,<text>藥裹關心久。跛人本少營。珍材分內府。嘉貺出中情。高義憐同病。殘軀荷再生。相思隔風雪。怊悵望春城。</text>
<title>僧貫一上年留軸求詩。多事未遑。今春又來苦索。遂書爲謝。</title>,<text>少日揮毫擬逼人。逢場覓句覺精神。年來萬事都荒廢。孤負僧牋又一春。</text>
<title>石洲權汝章求題其草堂。卽席書贈。</title>,<text>君家未到吾能說。石砌淸泉繞舍鳴。日午山齋春寂寂。竹風時送讀書聲。</text>
<title>送慶尙監司鄭夢與</title>,<text>明庭僉擧屬名流。鎖鑰雄藩地望優。此去政聲應振肅。向來民力困誅求。名傳嶺海千餘里。膽破東南六十州。文獻風謠輸攬轡。山河物色入登樓。沒頭簿牒看游刃。到手經綸係運籌。器業定從盤錯展。賢勞端爲寵恩酬。殘生悄悄空多病。世事悠悠已白頭。送君幾逢街鬼笑。食貧長任室人憂。花開驛路驚佳節。夢罷書齋憶舊遊。別後湖扉掩春色。詩筒藥裹佇頻投。</text>
<title>送黃思叔移寓扶餘 二首</title>,<text>棲息強移非活計。行車欲挽悵難能。歸心政似隨陽雁。生理還同結夏僧。腸斷吳洲千里月。夢懸江雨十年燈。楊花白石東西岸。水檻何時共爾憑。</text>
<title>送黃思叔移寓扶餘 二首 其二</title>,<text>散迹江湖共後先。分山纔卜瀼西顚。飄然更欲投何處。老矣還堪別幾年。留不繫時猶惜去。命應關運只看天。春風漢水分雙涕。無意斜陽理釣船。</text>
<title>送全羅監司崔瑩仲</title>,<text>南服分憂妙簡頻。廟堂僉擧屬名臣。龍喉邇列恩波密。金帶優班寵渥新。應體聖心蠲弊政。須將急手撫疲民。徵黃漢璽知非遠。平步雲霄鬢未銀。</text>
<title>送黃海監司沈學而 二首</title>,<text>尊酒江都館。分携未幾時。玆行雖簡擢。吾輩最睽離。浮世元難料。孤懷只自知。惟應各珍重。相憶一年期。</text>
<title>送黃海監司沈學而 二首 其二</title>,<text>首陽形勝地。屛翰國西門。玉節新方伯。銅章舊使君。山河治績在。文獻化風存。此去須加勉。朝廷屬望勤。</text>
<title>丁未孟夏月。沙道人閑居駱峯下。有老僧叩門求見。仍傳鄕友書。自言年今七十餘。少時稍解石工。州家抄送于宮闕之役。噫。馬僧求自閑也。老者人所安也。今僧白髮矣。猶未免遠役於千里之外。豈一技爲之祟耶。誠可憐也。書一絶贈之。</title>,<text>長老何時別故山。遠隨公牒役塵間。人生有技皆爲累。方信空門亦不閑。</text>
<title>送李子信赴宣川</title>,<text>宣城佳麗似吳州。䆉稏人豐織戶稠。遲日笙歌凝畫閣。長堤楊柳掩粧樓。却將江漢風流地。暫付金鑾學士遊。聞道比來凋弊甚。且煩游刃軫民憂。</text>
<title>送朔寧郡守鄭述初</title>,<text>蕭洒㠉郡。曾因使節過。溪聲入枕近。山色捲簾多。峒戶呈秋獵。蜂家趁早衙。那將剸煩手。終日醉看花。</text>
<title>醉書甁面 西湖醉席。成重任呼韻。</title>,<text>守口能呑吐。隨時任濁淸。中虛足容物。質白見天成。</text>
<title>吳遊擊宗道送帖於漢陰李相國。倂送錦絹爲兩軸。求得東韓諸文士題詠。一則以其外祖母及母，從妹三代守節不再嫁。題曰奕世貞烈。一則以遊擊東征凱旋。圖畫其事。題曰請纓奏凱。二首。</title>,<text>桑下寥寥鮮却金。柏舟遺什謾長吟。三傳一節喧州里。千載孤標振古今。礪世淸風輝竹帛。矢身芳訓托巾箴。羅衣香濺崩城淚。鸞鏡塵埋化石心。積慶定應存宅相。摛詞終愧少張林。遙知江左門楣煥。婺女星光夜夜臨。</text>
<title>吳遊擊宗道送帖於漢陰李相國。倂送錦絹爲兩軸。求得東韓諸文士題詠。一則以其外祖母及母，從妹三代守節不再嫁。題曰奕世貞烈。一則以遊擊東征凱旋。圖畫其事。題曰請纓奏凱。二首。 其二</title>,<text>投筆將軍幕府參。百年湖海一奇男。三邊豪傑推籌策。萬里煙塵靜笑談。虎穴立功班定遠。銅標遺績馬征南。爭看越橐同氷潔。更覺皇恩似海涵。高義幾多懷季子。餘氓無路挽歸驂。依俙玉帳經行處。畫裏英姿想戰酣。</text>
<title>挽姜四宰大夫人 二首</title>,<text>詩禮名家誕淑姿。幾年中饋贊齊眉。閨儀哲相經邦日。母道勳賢瑞世時。慶衍諸孫看一頷。德膺遐壽近期頤。人間萬事看應厭。會劍重泉樂在斯。</text>
<title>挽姜四宰大夫人 二首 其二</title>,<text>歲歲叨陪壽日筵。升堂幾度拜樽邊。盈庭蘭玉斑衣舞。繞膝金貂白髮仙。福祿世間那有此。哀榮身後更無前。衿廬緬憶曾棲地。執紼南湖倍愴然。</text>
<title>次長溪黃相公韻。送三陟太守。</title>,<text>三陟小州名以樓。畫欄百尺臨春流。騷人作宰愜淸賞。溪老有詩開病眸。仙境迢迢不可見。世緣衮衮何時休。煩君模寫好風景。數寄新篇當我遊。</text>
<title>扶餘太守李景嚴。寄示漢陰詩求余和。遂用其韻答之。</title>,<text>西麓連門憶醉行。謝庭蘭玉慣呼名。靑箱佇闡三槐業。黑綬聊淹百里城。吏術元非學外事。心源須向靜中明。鵬鶱早慰衰門望。不獨絃歌小縣聲。</text>
<title>寄題扶餘東軒小閣</title>,<text>百濟扶蘇國。三椽太守居。山花拄笏近。江雨入簾疏。地勝宜觀政。官閑剩讀書。何當一登眺。虛檻醉聯裾。</text>
<title>寄別副使李台徵 二首</title>,<text>病負河橋餞。忙稽贐別詩。心肝本相照。衰懶事多違。雨雪嚴程遠。關河信使稀。殘年憶舊伴。落日掩荊扉。</text>
<title>寄別副使李台徵 二首 其二</title>,<text>北關纔稅駕。燕路又遐征。許國輕千里。朝天趁一陽。小春違薊野。殘臘出皇城。歷歷曾遊地。憑君入夢長。</text>
<title>次妙和軸</title>,<text>聖世官無事。居然作一翁。披襟南澗月。坦腹北窓風。任抱文園渴。何傷許吏聾。東林舊遊處。歸興逐冥鴻。</text>
<title>題僧軸</title>,<text>望月庵猶在。曾遊自道峯。香燈十年夢。佛榻五更鐘。芳草尋無路。雲蘿隔幾重。逢僧話舊事。衰白愧塵蹤。</text>
<title>次守岑軸韻</title>,<text>寂寞楊雄宅。柴扉晝亦關。經春無客到。終日對僧閑。道意庭前樹。歸心江上山。依然一筇別。相憶白雲間。</text>
<title>與客對棋。俊師乞詩久坐。棋罷。書一絶戲贈。</title>,<text>坦腹風簷午景遲。橘中眞樂一枰棋。人間歲月柯應爛。庭下山僧爾是誰。</text>
<title>挽漢陰李相國明甫 四首</title>,<text>相國聲華早。兒童誦漢陰。安危屬望重。進退荷恩深。鬱鬱匡君略。堂堂濟世心。靑山一抔土。萬古竟消沈。</text>
<title>挽漢陰李相國明甫 四首 其二</title>,<text>三入黃扉首。年光尙黑頭。忠應在王室。名亦動皇州。勳業新開府。文章久煥猷。人間事已了。誰短又誰脩。</text>
<title>挽漢陰李相國明甫 四首 其三</title>,<text>慷慨陳章日。蒼皇渡漢時。天心本不忍。廷議亦非私。一死公應判。孤忠上獨知。何須百年定。窮谷盡傷悲。</text>
<title>挽漢陰李相國明甫 四首 其四</title>,<text>久承推奬分。東閤屢追陪。憂國頻含涕。論文且把杯。光風難再挹。孤抱向誰開。哭望龍江路。題詩續八哀。</text>
<title>漢陰相公受由往楊根。上元日。到叉溪寺玩月。題一律贈僧。要傳吾輩。漢陰亡後。僧始傳詩卷。感而次韻。</title>,<text>相國曾休澣。東林問涅盤。月留今夜白。詩寄故人看。節序居僧老。風霜梓樹寒。殘年念存歿。益覺宦情闌。</text>
<title>僧信軒來自連山。傳太守宋士誨書。次僧卷韻却寄。二首。</title>,<text>湖外相思阻往來。經春消息附僧廻。遙知拄笏無公事。對岫軒窓盡日推。</text>
<title>僧信軒來自連山。傳太守宋士誨書。次僧卷韻却寄。二首。 其二</title>,<text>幾度逢僧說未歸。京塵白首尙朝衣。溪頭一夜沾沙雨。遙憶春山長蕨薇。</text>
<title>與子敏，輝世酌於溪邊。月下口占聯句。二首。</title>,<text>步出荒林下夕洲。淺灘搖月席邊流。杜鵑不管終宵哭。海谷仍知特地幽。坐久醉顏臨水醒。夜深眠鷺伴人留。翛然共占忘言趣。可得濠梁續勝遊。</text>
<title>與子敏，輝世酌於溪邊。月下口占聯句。二首。 其二</title>,<text>只恨座中無石洲。東槎共是舊風流。梨花開處月華淡。蜀魄啼時山意幽。迢遞江城不可致。團圓村酒暫相留。論文未覺春宵盡。恍似龍灣秉燭遊。</text>
<title>千秋使李養源西郊別筵走筆</title>,<text>五月西郊雨浥塵。一杯岐路祝行人。燕山大野無逢潦。鶴髮高堂鎭保春。珍果氷盤啖戒快。名區勝賞眼供新。歸來好趁黃花節。尊酒相迎擬撥貧。</text>
<title>今之遊上國者。咸以望海亭爲最勝。殊不知有角山寺在山海門萬里城頭最高頂。南臨中土。北瞰胡地。誠天下壯觀也。聖節使將行求別語。遂書其勝以贈之。</title>,<text>萬里城頭角山寺。孤高絶勝望海亭。俯視龍荒朔漠野。平臨南極老人星。昔我靑牛過關去。暇日梯空上紫冥。題詩佛壁山色動。把酒朗吟掀滄溟。知君爽氣應似我。此遊千載無曾經。山中老釋如問我。爲言羸臥夢雲扃。</text>
<title>西湖亭上。次成重任韻。適李子敏携酒來訪</title>,<text>江柳依依水岸廻。淺山臨渚小堂開。幽棲地僻經過少。時有詩翁載酒來。</text>
<title>重任逃酒。戲贈邀之。二首。</title>,<text>江漢豪蹤逸。乾坤醉眼高。百年餘此老。四海屬吾曹。自許詩中聖。常知酒後逃。能來看霽色。扶杖上東皐。</text>
<title>重任逃酒。戲贈邀之。二首。 其二</title>,<text>濩落眞無用。嶔崎只自高。丘園甘晩景。笑傲合閑曹。名必詩中著。官應酒裏逃。隣翁幸不棄。遇興日林皐。</text>
<title>暗中棹舟記見</title>,<text>星漢玲瓏水府幽。櫓聲伊軋下中流。江村近遠渾難記。明滅漁燈隔暗洲。</text>
<title>次重任韻 二首</title>,<text>敢擬詩鋒勁。偏愁酒盞深。涼風來遠渚。疏雨度平林。且任昏昏飮。無他斷斷心。平生逢此老。湖海百年襟。</text>
<title>次重任韻 二首 其二</title>,<text>江雨初收鏡面澄。林皐霽色政堪登。斜陽一舸欲乘興。逆水風多恐未能。</text>
<title>洞中會酌後。次崔應久韻。五首。</title>,<text>廿八驪珠眼忽明。病中披讀覺身輕。何當更翦西窓燭。聳聽淸談一座傾。</text>
<title>洞中會酌後。次崔應久韻。五首。 其二</title>,<text>衡門茅宇足棲遲。祿厚官閑荷聖時。休愧將軍不負腹。也能提筆寫瑰奇。</text>
<title>洞中會酌後。次崔應久韻。五首。 其三</title>,<text>林花如雪柳如綿。乳燕鳴鳩聒晝眠。無賴一春憂旱念。怕看朱火赫炎天。</text>
<title>洞中會酌後。次崔應久韻。五首。 其四</title>,<text>日向江邊理釣絲。病抛杯勺懶休詩。前宵邂逅茅亭醉。恍似山翁倒載時。</text>
<title>洞中會酌後。次崔應久韻。五首。 其五</title>,<text>轉頭人事信難知。半日逢場亦一奇。最是殘生困深酌。席間先醉坐低垂。</text>
<title>題天敏軸</title>,<text>病暑林齋苦日長。葛巾蒲扇汗流漿。逢僧細打曹溪話。斗覺山風入袖涼。</text>
<title>僧志軒爲弟子天淡求詩</title>,<text>上方蘿月東林寺。老宿偏閑結夏時。付與沙彌洗雲衲。自携新卷替求詩。</text>
<title>惠允軸次延陵韻寄意</title>,<text>寺近頻看淨土僧。首牋新寫自延陵。謾將詩句傳閑信。咫尺禪房未共登。</text>
<title>又次軸上韻</title>,<text>白首厭塵事。結廬湖上山。心同野僧靜。身與沙鷗閑。</text>
<title>楊浦小構成。山人妙希適來訪。志喜以贈。</title>,<text>小築新開湖水湄。半生剛遂十年期。今逢靈徹差堪慰。猶愧從前見事遲。</text>
<title>與石田丈步往尹擇中家。三兒携壺隨後。</title>,<text>麥壟高低步屧遲。老翁前去小童隨。宗文宗武花溪興。却比於吾少一兒。</text>
<title>次志溫軸韻</title>,<text>天聖中峯下。華藏有古寮。貝經傳佛祖。蓮宇創麗朝。暝壑鐘聲殷。香燈篆影搖。僧來話玆勝。江雨正蕭蕭。</text>
<title>次志敬卷韻</title>,<text>稍喜幽棲僻。僧從何處過。西湖吾几案。一錫爾生涯。野靜鷗聲近。江虛雨脚斜。聊分半日興。莫向世人誇。</text>
<title>次慧圓詩卷韻</title>,<text>病暑昏昏睡。柴扉斷往還。殘年萬事倦。忙世幾人閑。藥裹關心久。詩牋下字慳。逢僧問眞訣。何術駐朱顏。</text>
<title>與樞府諸宰勘課於花園公廨。仍訪松雲老師。師時結社於三淸醮祠之傍。頗淸淨可愛。遂觴詠終日。帶月而歸。翌日。雲師遣沙門三應。以書來慰。兼示詩卷。遂次韻却寄。以記前日勝跡云。</title>,<text>昨過三淸洞。仍逢雲老師。塵衣掛蘿幌。淨社依荒祠。暝壑鐘初動。苔壇席屢移。重遊莫遲緩。山月惜將虧。</text>
<title>次戒安軸韻</title>,<text>四十亦無聞。知其已矣夫。陶然任醒醉。不復論賢愚。逢僧且起我。隱几仍忘吾。相對一軒雨。春池生小蒲。</text>
<title>天默卷。題贈寄意。</title>,<text>雨中蘭葉嫩生光。詞客江潭托興長。寫與山僧歸谷口。淸風何日發幽香。</text>
<title>寄玄翁</title>,<text>今歲又將盡。故人猶未歸。江湖氷雪暗。京洛信書稀。久靜身應泰。長貧道益肥。春來倘乘興。一棹叩柴扉。</text>
<title>挽洪留守君瑞 二首</title>,<text>模範高名自布衣。壯元聲價動宸闈。早知雅量同夷險。方信危途免是非。兩代遭逢留國乘。暮年心事掩郊扉。人生百歲誰無死。深羨吾君得所歸。</text>
<title>挽洪留守君瑞 二首 其二</title>,<text>經術詞華早致身。雍容風裁映簪紳。當時進退關淸議。他日論思憶舊臣。畿輔謾留三載化。江湖纔卜一年春。晨星宿草交遊盡。雪裏孤齋淚滿巾。</text>
<title>挽工曹韓參判子善</title>,<text>少日推先輩。相將翰墨壇。西崑詩法苦。水部宦蹤寒。衰白情常篤。存亡淚不乾。從今郢中曲。益覺和人難。</text>
<title>挽權僉知 用中</title>,<text>骯髒風塵際。聲名八十春。劇談看意氣。轟飮見淸眞。宅相諸郞秀。家傳舊業貧。平生壯夫淚。爲爾更沾巾。</text>
<title>挽申同知 橃 尊丈 二首</title>,<text>不用金丹學上仙。喬松異骨自遐年。道從恬默眞功積。養得中和一氣專。世荷隆恩聯紱冕。家傳餘慶頷曾玄。翛然乘化歸何處。唯覺南天晦壽躔。</text>
<title>挽申同知 橃 尊丈 二首 其二</title>,<text>算來先執每潸然。兩世交情伯仲聯。自幸餘生陪杖屨。同將白髮映貂蟬。畫圖長憶耆英會。歌詠纔傳慶壽筵。萬事人間無復憾。只應沾洒棘人前。</text>
<title>挽黃參判景明 暹</title>,<text>九載城東別。三秋嶺外書。風霜寬暮景。水竹繞閑居。世業文章在。恩生老病餘。那堪過故宅。寒草小堂虛。</text>
<title>挽奇僉正 孝曾</title>,<text>金鼇山下昔同遊。往事悲歡十六秋。峽裏有書驚白髮。天涯無路更靑眸。高風道義家聲遠。晩歲松楸活計幽。千里生蒭何處奠。一腔哀挽淚雙流。</text>
<title>挽海平府院君尹月汀</title>,<text>文章接武漢西京。赤幟騷壇早主盟。一代勳名上柱國。百年寒素老書生。遺編不逐風流盡。新渥纔看錫賚榮。千古峨洋斷絃淚。白頭沾洒望佳城。</text>
<title>送平壤鄭少尹 世美</title>,<text>箕城頟頟大都會。民政軍需集二衙。須把才猷勤保障。莫將行樂泥繁華。十年舊跡尊前夢。萬里嚴程雪裏槎。扈祀淸齋違祖席。逢迎應在浿江涯。</text>
<title>老妓冠箕城。持一松諸公詩卷求題。次贈之。</title>,<text>最是華筵秉燭時。把杯低唱岳王詞。風流舊態今猶在。說到當年淚自垂。</text>
<title>走筆別金書狀 起宗。 時余回自燕山纔數日。</title>,<text>千里長途載病還。夢中猶怕滯燕山。蘭臺柱史如相問。離別經秋鬢益斑。</text>
<title>挽鄭僉知晦而</title>,<text>萬里歸來白髮長。眼中知舊隔風霜。殘骸劇疾猶吾在。死別生離最爾傷。北海罇傾今夜月。東籬花發去年香。淸秋伏枕停雲淚。爲向東湖洒幾行。</text>
<title>送趙茂長 璞 之任</title>,<text>三作西湖長。今君幸似之。長沙亦地勝。監務奈官卑。瀛島溟波接。禪雲寺跡奇。應多拄笏興。須寄竹筒詩。</text>
<title>挽權汝章養母</title>,<text>石洲骨已朽。一憶一腸摧。老母久無托。孤兒今獨縗。人間那忍此。泉下更哀哉。欲把平生酒。因之酹夜臺。</text>
<title>牛溪先生夫人挽</title>,<text>天作名賢配。星明婺女精。三從儀壼範。一頷爛門英。未遂升堂拜。空含負土情。斯文十載淚。今日更沾纓。</text>
<title>次妙元詩軸 時新遞宗伯</title>,<text>幸蒙恩譴謝名韁。閉戶看書白髮長。逢着山僧問楓菊。始知時節已重陽。</text>
<title>辛酉秋。上將視舟師于江上。講武事也。先命有司飭諸具相形便。三宰李公適承體察之命。將赴江都。而以訓鍊都監提調故進。左尹朴公以審道路進。參知裵公以本兵進。大將李公領舟師進。余以工判故相基址進。會于楊花蠶嶺之頭。俄而。中使，承旨，注書，內翰。亦皆承命至。將事訖。諸官要中使內臣。泛舟於石壁之下。都監官設供具爲樂。循故事也。酒酣。或有墮水沾濕者。亦勝事也。席上諸君子屬余曰。今日七月旣望也。不可無公一言。遂爲六韻詩。且敍其事。</title>,<text>蠶嶺之遊赤壁如。初秋旣望幸相於。扣舷擧酒人安在。橫槊題詩興有餘。適去江都新體察。何來水部老尙書。銀臺內閣同乘傳。京兆中兵又竝車。雲日翳空吹組練。風雷殷海擁儲胥。千年勝事皆恩渥。任却汀波濺醉裾。</text>
<title>挽李上舍復興</title>,<text>我李本忠厚。君惟得之專。君雖貧不振。亦能守家傳。世皆笑君迂。吾獨愛君眞。窮經到白首。雪螢備艱辛。疏糲不盈腸。短褐不掩膝。君能不改操。讀書聲不輟。冷官苦棲棲。田園日以蕪。暮年得少科。夙志聊暫蘇。年年一再來。訪我如得歸。所言皆赤心。任性無依違。今秋匹馬至。負笈于芹宮。謂言年縱老。經學尙前功。濟南信有志。亦堪爲世用。虀鹽不知苦。晝讀仍夜誦。不見纔數日。有疾吾不知。云胡遽至此。夢耶還自疑。君言如在耳。顏面尙依依。覆君以我衾。斂君以我衣。荒郊一牛車。凍雪封淺土。何人來負櫬。弱子頭尙豎。吾寧忍一哀。對此增哽咽。杜門俟嚴命。未能躬執紼。寒杯亦代斟。我懷焉可窮。門衰少親黨。孑孑餘此翁。長途塞層氷。魂返苦不易。題詩當薤露。淚盡淸漢涘。</text>
<title>哭朴監司說之 二首</title>,<text>末路斯人在。平生鮑叔知。文章亦餘事。廊廟是前期。抗疏官仍薄。蒙恩病奈隨。堂堂好議論。安得更聽之。</text>
<title>哭朴監司說之 二首 其二</title>,<text>海內親朋盡。今君又夜臺。訃傳關外遠。心逐夢中廻。筆札俄千古。存亡此一杯。靈車南郭路。應待巨卿來。</text>
<title>玄翁蒙恩放歸。寓我楊湖小墅。余以一騎往訪。酒席口占。李正郞 景稷 在座。呼使書之。</title>,<text>地僻江深路更賖。幽棲本自逐臣家。卜居澤畔元無定。邀置瀼西不是誇。一雨中宵波撼枕。半簾斜日水明霞。悲歡六載逢迎處。莫說餘生鬢各華。</text>
<title>送全羅監司黃一之</title>,<text>周時岳牧漢循良。盛代巡宣重八方。最是湖南保障地。爭推江夏姓名香。褰帷蓬海仙山碧。駐節秋原野橘黃。會使殘民沾聖澤。九重恩簡出尋常。</text>
<title>送千秋使洪德公</title>,<text>蓮社同棲廿載前。一秋禪榻忝隨肩。詩名籍籍推先輩。逸氣飄飄共少年。聚散幾回今老矣。分携此日倍悽然。歸來定得奚囊富。佇見新篇萬口傳。</text>
<title>挽成石田 輅 ○十首</title>,<text>白髮平涼子。湖邊一老翁。人皆謂狂客。吾獨愛仙風。身世高吟裏。乾坤醉夢中。翛然乘化盡。誰復問窮通。</text>
<title>挽成石田 輅 ○十首 其二</title>,<text>嵇阮襟懷達。陶劉句法淸。眼中無俗物。壺裏托浮生。絶世非長往。端居不要名。襄陽高士傳。千載繼芳聲。</text>
<title>挽成石田 輅 ○十首 其三</title>,<text>日日醒仍醉。時時哭又歌。世無知爾意。饑不受人嗟。天地容高臥。江湖得晩家。一編陶靖節。那復聽長哦。</text>
<title>挽成石田 輅 ○十首 其四</title>,<text>仲蔚蓬蒿宅。柴門晝亦關。藏名詩卷裏。避世酒杯間。白日簞瓢靜。淸風杖屨閑。平生湖海氣。寂寞向靑山。</text>
<title>挽成石田 輅 ○十首 其五</title>,<text>不踏城中路。居然已半生。人誰識康伯。世亦棄君平。峻節秋霜肅。沖襟水鏡明。堂堂好氣像。枯死一村氓。</text>
<title>挽成石田 輅 ○十首 其六</title>,<text>萬事雲無累。蕭然有髮僧。志存長感慨。身老尙飛騰。寡許雖持傲。含章每戒矜。虞翻本疏節。弔客付靑蠅。</text>
<title>挽成石田 輅 ○十首 其七</title>,<text>小築吾雖晩。情朋喜接廬。浦翁嗟遠謫。田叟幸聯裾。十日湖邊飮。三年海曲書。生離猶戚戚。此別更何如。</text>
<title>挽成石田 輅 ○十首 其八</title>,<text>十里西湖路。相思又一春。多君占閑勝。憐我滯風塵。離索餘雙涕。存亡尙此身。徘徊棟宇句。亭壁墨猶新。</text>
<title>挽成石田 輅 ○十首 其九</title>,<text>河朔風流盡。斯翁又溘然。靑氈傳宅相。素幔掩靈筵。奠酒都疑夢。題詩欲斷絃。平生壯夫淚。一洒暮江邊。</text>
<title>挽成石田 輅 ○十首 其十</title>,<text>去歲曾休澣。同登江上臺。天風吹岸幘。海月入銜杯。忽已成千古。那能捨一哀。黃公舊壚下。忍棹酒船廻。</text>
<title>晩笑亭八詠 爲韓希益作</title>,<text>江月白於水。泠泠湖上亭。幽人夜開戶。松影滿前庭。</text>
<title>晩笑亭八詠 爲韓希益作 其二</title>,<text>江暝不知洒。竹深偏有聲。鑪煙濕不起。疏簟坐來淸。</text>
<title>晩笑亭八詠 爲韓希益作 其三</title>,<text>朝漁淺渚淸。暮漁深潭淥。擧網得魚不。草堂方有客。</text>
<title>晩笑亭八詠 爲韓希益作 其四</title>,<text>遠遠泛極浦。初如波上鴻。須臾泊近岸。人語櫓聲中。</text>
<title>晩笑亭八詠 爲韓希益作 其五</title>,<text>暉暉映籬落。冉冉迷煙蕪。東屯多少村。渾似輞川圖。</text>
<title>晩笑亭八詠 爲韓希益作 其六</title>,<text>江館盡日靜。悄無人世喧。數聲風外至。知是近城村。</text>
<title>晩笑亭八詠 爲韓希益作 其七</title>,<text>渡頭風浪高。忠魂怒未已。潭下有老龍。應知昔日事。</text>
<title>晩笑亭八詠 爲韓希益作 其八</title>,<text>微雨夜來過。綠遍湖上堤。萋萋望不盡。迷却路東西。</text>
<title>花山別業。爲宋士誨賦八詠。</title>,<text>江樹依依江岸斜。春來無處不開花。煙霏十里籠如錦。多少行人畫裏過。</text>
<title>花山別業。爲宋士誨賦八詠。 其二</title>,<text>雨過南陀水蘸堤。堤邊草色翠初齊。隣翁曾有尋芳約。欲下溪沙路恐迷。</text>
<title>花山別業。爲宋士誨賦八詠。 其三</title>,<text>津亭向晩斷人行。波上孤舟泛泛輕。時有漁翁收網去。夕陽移纜待潮生。</text>
<title>花山別業。爲宋士誨賦八詠。 其四</title>,<text>天際遙山萬仞靑。浮空秀色映牕櫺。濃雲淡霧渾奇絶。朝暮長開活畫屛。</text>
<title>花山別業。爲宋士誨賦八詠。 其五</title>,<text>縹緲禪房隔翠微。飯鐘淸曉出雲扉。聲和落月來孤枕。正是幽人睡覺時。</text>
<title>花山別業。爲宋士誨賦八詠。 其六</title>,<text>江天漠漠暝雲低。浦樹汀沙望轉迷。日脚映邊飛雨白。晩風吹過數村西。</text>
<title>花山別業。爲宋士誨賦八詠。 其七</title>,<text>小軒寥落倚江皐。曠野前臨翠壁高。枕上南風入晝夢。臥聽晴籟散松濤。</text>
<title>花山別業。爲宋士誨賦八詠。 其八</title>,<text>扶桑初日暈紅霞。雪後江天霽色多。隔水數峯寒更聳。玉樓銀闕眩生花。</text>
<title>送宋士誨赴連山</title>,<text>吾病百事懶。久不親鉛槧。牙籖滿架書。欲披心先厭。親知徵我文。應之如受痁。宋侯少攻詩。詞華老猶艶。交遊盡詞伯。篇翰以聚斂。吟哦自娛嬉。斷斷無他念。騎驢供薄宦。旅食僑寒店。得句勝得官。獨恥事干諂。時來問窮巷。諷誦開昏墊。君旣張戈矛。我亦堅壁塹。出其囊中文。所得亦云贍。我雖久荒蕪。得君賴擩染。爲君強題詩。頗覺增光焰。君乃吐款要。不復尋瑕玷。願言終賜之。別懷庶不歉。聊書以送行。我言無乃僭。</text>
<title>送李伯胤赴平壤庶尹</title>,<text>箕城古名都。頟頟繁華境。以有箕範遺。其人禮敎秉。西北本關防。士馬又精勁。念昔被賊初。玆城爲蔽屛。一路賴安全。于今國猶幸。地大且民夥。自昔煩簿領。少尹實主理。撫按須才穎。君侯金玉姿。英雅實天挺。溟鵬雲路遠。仙鶴霜毛整。盛之白玉堂。藹藹其文炳。侃侃立靑蒲。發論皆忠鯁。天官秉銓筆。秀氣橫臺省。中歲竟坎坷。失路隨萍梗。長閑學益進。屢躓心愈靜。二年苜蓿盤。儒官飽寒冷。玆行誠不意。又踏西關嶺。靑衫趨幕府。白髮颯垂頂。朋儕惜解携。別懷臨暮景。浿岸起秋風。迢迢川路永。行矣勉王事。西民久延頸。牙門吏卒驕。撫御調寬猛。傍路接應煩。民愁宜察影。武備最先飭。文敎尤深省。棘林非鳳棲。此意誰上請。大器須外勞。公望期台鼎。但願加飧飯。此心長耿耿。</text>
<title>送洪師古以冬至使赴京。追寄於點馬之行。</title>,<text>西州最重皇華使。到處風流帶寵光。十隊笙簫邏候遠。三行紅粉妓圍香。高秋塞雁傳霜早。落日胡笳咽恨長。遙想此時灣上別。故人西望暗魂傷。</text>
<title>挽李台徵 二首</title>,<text>政爾相思苦。俄聞病滯燕。遠書長計日。疑夢只看天。獨記臨分語。空披贈別篇。儀容森在眼。老淚自潸然。</text>
<title>挽李台徵 二首 其二</title>,<text>海內平生友。堂堂八尺軀。風塵一骯髒。身世兩崎嶇。賦與應天意。摧殘奈命途。九原難可作。萬事獨長吁。</text>
<title>題淨土僧靈玉軸</title>,<text>前山有爽氣。晩木秋陰澄。忽憶淨土勝。仍逢蓮社僧。煙霞圍講席。水月通禪燈。我欲與之去。扶筇雲路層。</text>
<title>與淵叔巨源夜坐。醉中話舊口占。</title>,<text>十二契中餘七箇。一宵燈下幸三人。依然鼎坐悲歡集。蔥竹交情似隔晨。</text>
<title>奉別龍溪舅氏以謝恩使朝京 三首</title>,<text>弘濟橋邊日欲晡。祖筵歌管咽驪駒。離情不盡惟雙涕。別袂頻牽更一壺。不怕雨聲鳴短笠。還愁暝色起平蕪。如今行役休言苦。猶勝衝泥走禁衢。</text>
<title>奉別龍溪舅氏以謝恩使朝京 三首 其二</title>,<text>積雨連旬苦未收。想今行李滯何州。毋論暮境分離恨。最是長程疾病憂。幾處歌鐘爭挽醉。此時炎潦易愆休。但將精白酬恩渥。歸趁淸秋拜冕旒。</text>
<title>奉別龍溪舅氏以謝恩使朝京 三首 其三</title>,<text>壬寅春暮定州館。客裏相逢信宿過。十五年來俱鶴髮。三千里外更燕槎。詩囊物色今應少。世事悲懽閱幾多。仍憶浦翁生死別。滿天風雨隔長沙。</text>
<title>別書狀李判校忠養庚契</title>,<text>甲子俱衰矣。那堪萬里行。羅裙分鏡恨。鶴髮倚閭情。落日盧龍塞。秋風孤竹城。依依舊遊跡。羸臥夢長程。</text>
<title>七夕。評事諸君邀飮藥山東臺。</title>,<text>壬戌之秋七。諸君會藥山。天孫今日別。客子幾時還。白水圍靑嶂。金風動玉關。登臨悄無興。王事尙多艱。</text>
<title>壬戌秋。余儐梁勑使。送至淸川江。還途。取路于巫山崔員外大容。適以公幹來。季兒昭漢齎槐院咨。仍隨在行。州官具小酌。泛舟於赤壁之下。卽七月旣望也。秋天乍褰。霽月如晝。夜深酒闌。不覺風露襲人。卸舟上樓。倚欄嘯詠。添一佳興。口占一律。以紀其勝云。</title>,<text>坡翁千古擅風流。赤壁詞傳壬戌秋。此地偶成今日會。吾儕敢擬昔人遊。未應物色分留少。自是文章老病休。不識當時雪堂下。繁華亦有降仙樓。</text>
<title>壬辰秋。今我聖上承先王監撫之命。自伊川移蹕此府。以遏箕城之賊。余以講官隨扈。時屬搶攘。不遑登覽。但有山河擧目之歎。逮癸巳秋。回自宋經略幕中。省覲三登縣。信宿于此。始覩所謂降仙樓者。留題數絶而去。及聞癸丑之災。未嘗不西望嗟惜。時今巡察朴公燁。遞灣尹還朝屬耳。上特起公爲府使。仍命重建此館。公勵志殫才。九閱月而功訖。棟楹樑桷。益宏敞。廨宇亭臺。益備具。何其成之速也。事聞。上命中使設宴以勞之。凡所以奬勉者靡不盡。俄擢公資憲。爲本道觀察使。且戒後官盡心守護。噫。春秋戒興作。然有可已者。有不可已者。東明館卽漢元帝建昭元年。高朱蒙所建。而此樓之設。始自皇明永樂十九年。則可謂舊矣。一朝而爲墟。烏可忍也。況我聖上久駐於艱危之際。以基中興之大業。則斯樓之重建。實非可已之役。聖上軫念之勤。非獨爲舊蹟之不可廢而已也。巡察公曾屬余爲記。而非有命。不敢任也。今適過此。感念今昔。錄成一律。略記顚末如右云。</title>,<text>三十年前扈駕行。今看燕雀賀新成。煙江雨峽渾疑夢。月檻雲窓轉覺淸。修擧向來須國手。經營此日見宸情。中興基業從輝煥。不獨仙樓更擅名。</text>
<title>書蟾江圖</title>,<text>聞君每說蟾江勝。邀我湘潭共卜居。我竟未成今老矣。君於何日得歸歟。淡粧濃抹詩難狀。競秀爭流畫不如。雨竹煙帆森在眼。臥遊終日亦吾廬。</text>
<title>送李重卿冬至聖節使泛海之行</title>,<text>朝京使節屬無人。印敝經年簡命頻。盛代孰非專對彥。窮途偏有獨賢臣。元知苦節從前著。共道殊恩到此新。萬里長風隨爽氣。仙槎一瞬到天津。</text>
<title>寄登極使吳汝益付重卿之行 二首</title>,<text>銜命東西歎獨賢。一生夷險任蒼天。如何季子觀周日。又是烏川泛海年。</text>
<title>寄登極使吳汝益付重卿之行 二首 其二</title>,<text>想君行李發燕山。登海風帆指日還。自笑東陽相別後。至今猶在馬蹄間。</text>
<title>關西朴方伯小兒詩卷。次劉楊兩天使韻。幷序</title>,<text>去歲曾過布政門。酒筵仍與阿戎言。已憐鸞鵠階前峙。復喜雲煙筆下歕。詔使竝留華衮語。詩翁不惜齒牙論。孩齡妙譽驚函夏。却笑神童晩受恩。</text>
<title>關西朴方伯小兒詩卷。次劉楊兩天使韻。幷序 其2</title>,<text>北平幼子徒姸好。江夏黃童未必奇。誰謂關西醉巡察。暮年生此寧馨兒。</text>
<title>關西朴方伯小兒詩卷。次劉楊兩天使韻。幷序 其3</title>,<text>纔能學語已書字。古亦未聞今見之。我輩雖衰願無死。看渠聳壑昂霄時。</text>
<title>關西朴方伯小兒詩卷。次劉楊兩天使韻。幷序 其4</title>,<text>憶昨過浿江。浮碧樓新修。朱欄映遠天。水色澄高秋。主伯送我行。酒賦聊唱酬。三行擁粉黛。擊鼓彈箜篌。酣來下石磴。落日且登舟。樂甚扣舷歌。淸興赤壁侔。一別詎幾何。歲月如水流。孤蹤日無悰。勝事懷舊遊。年衰我未退。任重君仍留。何時一筇竹。共治江上疇。</text>
<title>關西朴方伯小兒詩卷。次劉楊兩天使韻。幷序 其5</title>,<text>湖上新亭照水明。主人爲客滯關城。危時節鎭殊恩重。暮景棲遲宿計成。天借仙區新物色。詩傳翰閣老先生。千秋落帽風流地。莫使參軍獨擅名。</text>
<title>送沈學而令公赴忠淸方伯</title>,<text>笑我長蹲鳳。看公再擁旄。重藩須利器。衰骨合閑曹。世事惟雙涕。歸心已二毛。春扉掩寂寂。離恨轉勞勞。</text>
<title>送成川太守洪師古。用五峯韻。</title>,<text>藉甚神仙府。君爲鶴上州。山河形勝地。登眺古今憂。月上江樓靜。秋深巫峽幽。罇前歌吹地。倘憶舊風流。</text>
<title>領議政完平李相公賜几杖宴契帖詩 幷序</title>,<text>佳節重陽前數日。太平天啓第三年。聖人御極乾坤正。元老還朝雨露偏。斗屋豈容臨法駕。小庭纔足敞華筵。扶衰几杖猶常典。奬德絲綸是特宣。齒竝潞園身較健。會同眞率禮無愆。吾村雖僻斯爲盛。勝事千秋畫裏傳。</text>
<title>領議政完平李相公賜几杖宴契帖詩 幷序 其2</title>,<text>紫極開煕運。黃扉冠耋年。班仍三入後。禮絶百僚前。故事耆英會。新恩几杖筵。傾朝迎大宰。披籍列群仙。</text>
<title>領議政完平李相公賜几杖宴契帖詩 幷序 其3</title>,<text>宸翰聯翩下。宮壼次第宣。金章映白髮。瑤瑟咽朱絃。雨過樽仍在。松盤席不遷。鯫生叨客右。盛事覩爭先。劇飮從濡首。豪吟或聳肩。扶公聊一舞。吾醉敢辭顚。</text>
<title>挽洪承旨德公</title>,<text>弱冠蓮社忝隨肩。藉甚新詩世已傳。聲望一時期遠到。承宣廿載困稀遷。朋知有幾俱衰矣。離索無多便溘然。風雨城南佳節近。爲誰呼酒菊花邊。</text>
<title>送李士立庚兄之北評事 二首</title>,<text>北塞難書記。春坊輟從班。士心驚外重。宸念爲邊艱。幕府文星動。將軍畫戟閑。男兒要事業。臨別不須潸。</text>
<title>送李士立庚兄之北評事 二首 其二</title>,<text>我里同庚契。當時十二人。死生纔洒淚。離別又傷神。晩達瞻高步。先衰覺病身。秋來尋舊會。把酒憶君頻。</text>
<title>次寶雲詩軸韻</title>,<text>秋風長作送行詩。何日廬山問法師。會向石門同結社。桂花深處倘相期。</text>
<title>次重興僧印彥軸韻</title>,<text>山影樓高水檻空。飛泉遙掛夕陽中。何當淨掃蒲團坐。萬壑涼風與爾同。</text>
<title>題一巖軸</title>,<text>薄薄秋陰下短墻。晩涼欹枕竹風長。逢僧却問丹楓信。報道前宵已淡霜。</text>
<title>次智異山僧義俊軸韻送還山 二首</title>,<text>千載孤雲大筆題。秋風歸興一枯藜。遙知萬壑爭流處。渡盡雙溪又幾溪。</text>
<title>次智異山僧義俊軸韻送還山 二首 其二</title>,<text>邇來僧卷病慵題。仙境無緣一杖藜。別後雲山千里隔。幾時重訪浣花溪。</text>
<title>挽洪寧原 可臣</title>,<text>盛名之下罕能全。公獨完歸八十年。偉績倘來聊偶耳。崇班自致只蕭然。匡衡直疏傾朝見。疏傅高風曠代傳。一識荊州元世分。傷心無路哭新阡。</text>
<title>醉席。次五峯韻。別洪師古之信川。三首。</title>,<text>白首知樞府。惟能送作州。君今有此別。誰與瀉吾憂。歲晩懷偏惡。人稀地轉幽。臨岐脈脈意。不盡水東流。</text>
<title>醉席。次五峯韻。別洪師古之信川。三首。 其二</title>,<text>萬甲胸藏略。三刀夢得州。高才應晩合。素志在先憂。湖海行裝遠。柴門几杖幽。猶憐酒後態。不減舊風流。</text>
<title>醉席。次五峯韻。別洪師古之信川。三首。 其三</title>,<text>白頭同保歲寒期。酒席棋軒趁日隨。隔樹語聲長在耳。那能一刻不相思。</text>
<title>閏八月望日。泛舟網魚。遇小雨。至昏帶月歸路。口占。示淸源。二首。</title>,<text>遇雨空江亦一奇。黃昏收網下船遲。西湖最是中秋月。何幸今年再見之。</text>
<title>閏八月望日。泛舟網魚。遇小雨。至昏帶月歸路。口占。示淸源。二首。 其二</title>,<text>壺觴顚倒蕩輕橈。急趁漁舟泛夕潮。貪看銀鱗跳錦浪。不知衣上雨蕭蕭。</text>
<title>挽權正字 儆 ○庚稧仲明之子</title>,<text>每羨吾庚友。雙珠秀且榮。纔聞金榜擢。未見玉堂盛。重爲公私痛。何堪父子情。諸孫摠岐嶷。應不墜家聲。</text>
<title>挽韓參議鳴吉 百謙 ○三首</title>,<text>天地吾徒在。公惟第一流。官高只寒素。頭白尙淸修。名爲傳經著。才應好善優。精神與悃愊。寂寞掩山丘。</text>
<title>挽韓參議鳴吉 百謙 ○三首 其二</title>,<text>地部思聯席。南山憶對床。忠規發蒙蔽。德宇襲馨香。得御追元禮。同襟荷季方。生離與死別。江漢日凄涼。</text>
<title>挽韓參議鳴吉 百謙 ○三首 其三</title>,<text>寄語憑難弟。喪期問阿咸。摧心虛枉駕。逬淚獨開緘。生死情方見。神明實所監。丹旌颭秋雨。目斷曉江帆。</text>
<title>郭震卿僧名義嚴。亂初募義勤王。還俗。官至二品。卜居于載寧。手持先王所賜詩。求余題卷。</title>,<text>非俗非僧迹太奇。出山端爲濟時危。却抛蓮社尋眞錫。來建戎壇討賊旗。恩重不辭金玉秩。身閑依舊水雲姿。驚看宸翰留詩卷。白髮詞臣淚自垂。</text>
<title>李兵使 濟臣 遷葬挽</title>,<text>前輩風流不可攀。秪今追想亦廉頑。山河爽氣歸天上。錦潚文章滿世間。當日交游皆宿草。故人兒子已衰顏。存亡最是驚心處。遷客江南未賜環。</text>
<title>挽洪承旨師古 三首○以信川郡守。辭連海獄。同名被逮供辭。將放病重。出獄卽殞。上有驚悼之敎。</title>,<text>西郡經年別。艱危得再逢。一杯纔握手。萬事遽搥胸。隔樹如聞欬。開軒獨想容。何時不相憶。老淚日龍鍾。</text>
<title>挽洪承旨師古 三首○以信川郡守。辭連海獄。同名被逮供辭。將放病重。出獄卽殞。上有驚悼之敎。 其二</title>,<text>告引人誰免。蒼黃事益訛。病骸纔出獄。驚魄未還家。冤狀生前白。恩綸死後加。千秋八哀續。今日一長哦。</text>
<title>挽洪承旨師古 三首○以信川郡守。辭連海獄。同名被逮供辭。將放病重。出獄卽殞。上有驚悼之敎。 其三</title>,<text>三世如兄弟。連墻趁日隨。孩提至衰白。終始共襟期。忠信人皆服。詞華我獨知。東籬菊花發。誰與把深巵。</text>
<title>春宮賜黃柑。分寄瓢翁宋仁叟。</title>,<text>雪裏黃柑箇箇姸。春宮新渥下賓筵。仍思病渴文園老。政對琴鑪惱晝眠。</text>
<title>高參議霽峯挽</title>,<text>節義文章共一家。從三徽德儘堪誇。人間偉烈垂緗竹。天上恩封煥誥花。半世驚憂良獨苦。二年榮養亦無多。無緣執紼梧桐里。悵望南天雪路賖。</text>
<title>印彥詩軸</title>,<text>世間談笑九疑峯。方悟禪門色是空。吾已忘言師亦定。悄然相對兩禪翁。</text>
<title>挽朴吉州子眞 東望</title>,<text>曩吾病臥時。君戒燕山轄。君來叩我扉。告以明朝發。君憂我羸悴。我念君行役。一杯強相屬。握手還惻惻。病懷不自遣。欲起頻把袂。別來詎幾何。計程纔過浿。凶訃若爲至。夢耶眞耶非。驚呼不自定。欲赴難奮飛。君年少我二。視我猶視兄。兩世骨肉情。卅載肝膽傾。篤厚是家風。君尤眞且醇。重以好意氣。居然君子人。立朝秉素守。不隨人俯仰。棲棲郡縣步。鬱鬱公輔望。謂宜享遐齡。云胡遽至斯。宸情動愍惻。撫庀及孤遺。有兄病在床。搥胸望燕路。有弟亦屛迹。血涕營君墓。新阡是來路。駐車便佳城。煌煌去國節。慘慘歸山旌。人生信風燭。禍福天茫茫。旣來孰不去。脩短亦何常。在世固無樂。正終斯亦已。坡山鬱蒼蒼。魂兮歸來是。魂歸不可見。望望心斷絶。緘詞寓一哀。淚盡情不竭。</text>
<title>別鄭判校 世美 出宰長淵</title>,<text>判校官閑地望優。序遷猶得刺雄州。長淵是縣寧非屈。都護雖陞亦不侔。海接靑徐迎漢使。壤連關塞屬邊憂。白沙亭上留詩債。輸與遨頭續勝遊。</text>
<title>朴侍郞出宰蔚山。行日來辭。戲賦爲別。</title>,<text>一片孤城百戰墟。白茅篁竹繞官居。關防正賴儒紳重。分牧多從省署除。石決明宜饞學士。天門冬合病相如。殘年藥物煩知舊。衡雁回時數寄書。</text>
<title>別咸鏡監司李伯胤</title>,<text>病身無力備行間。坐嘯朝堂養鬢斑。此日艱危誰國士。向來才略最卿班。王師未報平西賊。廟算猶能重北關。悵望中原天漸小。須君一拓白頭山。</text>
<title>贈僧</title>,<text>山雨疏疏過。林風淡淡涼。逢僧無一語。趺坐了斜陽。</text>
<title>寄吳參贊汝益 汝益以登極使。到延曙迎勑。屢退經年不得復命。</title>,<text>歷盡風濤性命輕。春明咫尺阻嚴程。百年苦節天應相。萬里歸心歲又更。道是政堂新少宰。蕭然旅榻一書生。遙知積雪荒村裏。白髮孤吟對短檠。</text>
<title>寄吳參贊汝益 汝益以登極使。到延曙迎勑。屢退經年不得復命。 次韻 汝益</title>,<text>漢水煙波一棹輕。春風何日是歸程。天心復剝頗眞見。世味甘辛亦飽更。蔬食自宜糊賤口。蓬廬聊足庇殘生。此懷良苦無人語。相對終宵只短檠。</text>
<title>金景進山堂邀飮。自備局罷仕竝赴。二首。</title>,<text>枕郭新堂絶世氛。退朝軒蓋集如雲。坐從妓密聞薌澤。酒爲杯深覺易醺。纖月掛簷星彩絢。暗風飜樹露華紛。傍人莫訝山遊早。春到梅梢已十分。</text>
<title>金景進山堂邀飮。自備局罷仕竝赴。二首。 其二</title>,<text>纔陟山蹊已離氛。恰成佳會豁披雲。歡悰到老雖全減。詩興逢場不俟醺。此日忘機須兀兀。向來觀局劇紛紛。諸賢寶墨難專占。盈把驪珠取次分。</text>
<title>題金剛僧卷韻</title>,<text>萬瀑春波瀉玉潭。衆香山色蔚挼藍。遙知老釋跏趺坐。微雨燒香睡興甘。</text>
<title>山人持柳應文詩及序文來示。次其韻却寄。時應文方在金剛表訓寺</title>,<text>韻釋來從東海湄。柳州詞翰手中持。高標不啻南曹敍。傑句眞同夔後詩。結社名山應夙計。主盟文席定何時。遙知對雪孤吟處。禪榻淸香繞鬢絲。</text>
<title>沈校理 光世 妻挽 卽黃思叔之女。沈方謫固城。</title>,<text>浦友平生膝上兒。飽聞英淑作門楣。十年兩地生長訣。千里孤魂死得隨。楚客未歸今亦老。棘人無托更堪悲。中郞舊業尤零落。淚盡南雲一首詩。</text>
<title>上元日。朴孝伯邀飮備局諸僚。三首。</title>,<text>元宵佳節暫偸閑。相閤淸尊辦一歡。且任兒童笑山簡。肯辭風雨過蘇端。銀燈替月天從暝。燕寢凝香夜不寒。好事金吾原弛禁。直須扶醉到更闌。</text>
<title>上元日。朴孝伯邀飮備局諸僚。三首。 其二</title>,<text>黃扉了事綽餘閑。禮絶賓筵不隔歡。誰喚畸人叨座右。也敎豪興入毫端。金杯灎灎春添煖。綉幕深深雨送寒。遲暮逢辰還觸感。踏橋行樂夢猶闌。</text>
<title>上元日。朴孝伯邀飮備局諸僚。三首。 其三</title>,<text>鐘鼎山林總等閑。浮榮爭似片時歡。年華冉冉催駒隙。世故紛紛集鬢端。燭被風欺頻見跋。杯因話久不禁寒。交情到老須傾倒。萬事人間意盡闌。</text>
<title>南子安初度日。次朴孝伯韻。</title>,<text>放達何須竹林七。耆英不必香山九。爭如飮中八仙會。俱是蒼顏與皓首。懸弧令節我自知。少日慣飮君家酒。委蛇自公呼大白。渴翁壯膽呀三斗。卽今廊廟暇日少。幾處逢場得開口。金章朱紱何煌煌。好客滿堂皆石友。上台壓筵禮數寬。文采照人風流厚。豪吟縱謔各傾倒。太瘦何來老工部。歡趣莫敎兒輩覺。意氣須向吾曹取。餘外紛紛都膜外。萬世之名亦身後。年來我困唇舌多。往者君逐湘潭久。說到舊事更酸齒。除把深杯便袖手。況復流光不相待。共指西日已過酉。不樂胡爲長濕束。偃蹇七尺猶吾有。百年如斯斯足矣。重爲君歌爲君壽。</text>
<title>南子安初度日。次朴孝伯韻。朴又用前韻爲勸酒篇</title>,<text>相國詩如大國楚。餘子平原之十九。雄辭使人心氣沮。每一看來一稽首。春來獨酌有新作。語似靑蓮將進酒。公非好酒好吟詩。詩成百篇酒一斗。當其把酒覓句時。世事何曾掛諸口。酣來俗物都茫茫。眼空宇內誰其友。顧我疏慵百無能。束帶趨班顏獨厚。手中烏竹杖三尺。案上黃庭經一部。推擠不去病支離。自厭此身人誰取。時向朝堂獻末議。以我猶從大夫後。彷徨囁嚅竟何裨。逝矣安能鬱鬱久。偏枯左痺老形具。造物尙完持杯手。兒曹稍解讀父書。遺卷何須藏二酉。縱置名山與京師。千秋萬世終誰有。全吾天賦施靑山。世亂人生不願壽。</text>
<title>南子安家盆梅次韻 二首</title>,<text>淡淡疏枝細細芬。明窓斜影隙通曛。新粧乍靚氷匀臉。嫩萼初敷綠皺裙。帳裏不知春尙早。雪中猶有蝶先聞。巡簷索笑渾閑事。最荷詩翁致意勤。</text>
<title>南子安家盆梅次韻 二首 其二</title>,<text>孤根尺土穩栽培。別檻藏春暖律催。瘦骨縱難沾雨露。淸標元不染塵埃。輕風擺影垂垂亂。晩日迎酣的的開。餘興未闌前約在。分香留作一枝媒。</text>
<title>詠白雁一雙次韻 二首</title>,<text>傳信賓陽羽族奇。赤猶稱瑞白尤稀。還嫌素質煩丹趾。却笑玄裳間縞衣。湘岸幾隨孤月落。塞天遙帶數星飛。籠來幸被明公賞。也是微禽識所依。</text>
<title>詠白雁一雙次韻 二首 其二</title>,<text>竝刷雙飛炯自如。小塘晴柳影疏疏。春閨斷續秦娥夢。雲路蒼茫漢使書。風定晩林花落後。月沈高閣酒醒餘。無端喚起江湖興。淸唳三聲萬籟虛。</text>
<title>次孝伯韻</title>,<text>江湖廊廟苦心長。斷斷平生嫉惡腸。儘道高明容罪累。自憐疏坦絶關防。新詩不分投空谷。蟄迹無緣醉後堂。何處湘潭歸病骨。早知三黜是吾常。</text>
<title>五峯李孝彥令公。遷葬于抱川花丘。記事贈其齋舍僧。求余和。次韻書卷上。</title>,<text>誠信斯爲孝。遷移未是災。佳城應素定。吉宅驗方來。霜露新阡淨。煙霞小墅開。頻聞出休澣。雲衲共遲回。</text>
<title>挽洪監司樂夫</title>,<text>藉甚聲名未弱冠。聳觀仙驥出天閑。文章自是家庭事。交契曾從父子間。官散尙持公輔望。時亨猶滯亞卿班。從今不復論人物。埋却寧馨何處山。</text>
<title>延興府院君改葬挽</title>,<text>往事搥胸癸丑年。小西門內掖庭前。至今餘魄驚三木。何況深冤鎖九泉。草宿靑山孤絮酒。名聯白簡媿生全。十年禍亂將無國。一日彝倫始有天。哀動慈闈開淺土。恩加常典錫新阡。丹旌定過王灘水。松柏喬山夢杳然。</text>
<title>金淸州 琜 改葬挽</title>,<text>世仰宣仁化。人稱馬鄧賢。階庭如昨日。存歿孰非天。五典寧終滅。三喪會有緣。重將十載淚。霑灑暮江邊。</text>
<title>挽尹潭陽 天衢 內</title>,<text>文藻長溪宅。諸孫玉樹芳。人稱道韞秀。配得衛郞淸。仙去兒還障。塵凝簟竟床。他時朋酒會。無復喚卿卿。</text>
<title>永昌大君改葬挽</title>,<text>往事猶銷骨。當時始免懷。人間那有此。天道竟無差。庭壼魂應返。喬園夢必偕。慈情若或見。泉下可仍埋。</text>
<title>挽任持平 叔英</title>,<text>乍見金門隱。俄乘御史驄。稱今謫仙子。有古諍臣風。一代騷壇寂。千秋酒肆空。堂堂去如許。人世只衰翁。</text>
<title>送成仲深 文濬 赴永同縣</title>,<text>雪夜蒙來訪。孤齋臥病時。懸燈檢舊作。把酒問前期。棲屑應吾道。艱危奈此離。淸平老太守。相憶鬢如絲。</text>
<title>挽申春川子方 二首</title>,<text>抗疏休官日。携家入海時。寧知有今日。誰使遽長辭。語語先公碣。書書慶壽詩。衰翁稽宿約。那忍此哀詞。</text>
<title>挽申春川子方 二首 其二</title>,<text>此老今亡矣。斯文益悵然。宸心嘆未用。士望惜無傳。骯髒寧違俗。行休只任天。一歸誰得免。名下幾人全。</text>
<title>都摠府契軸</title>,<text>禁兵環衛摠西廂。濟濟耆英會一堂。公館晝閑棋局散。直衾宵靜漏籌長。符傳玉陛隨仙仗。立近金鑪帶御香。燕寢芳辰頻勝集。席間佳句屬韋郞。</text>
<title>挽李二相而遠 三首</title>,<text>科甲聲名早。靑雲自致身。居然廊廟器。展也老成臣。晩節官如寄。危朝迹已屯。榮憂眞夢耳。萬事一沾巾。</text>
<title>挽李二相而遠 三首 其二</title>,<text>憶昨蒼皇際。扶携渡漢津。生還仍此病。間道幸爲人。一疏孤誠著。三辭聖渥新。終憐伯玉轍。不復響轔轔。</text>
<title>挽李二相而遠 三首 其三</title>,<text>西郭僑居日。南湖抱病時。閑忙雖間闊。筆札趁相隨。忽已成今古。何堪此別離。一歸終孰免。泉下是前期。</text>
<title>挽權叔節嗣子</title>,<text>先友賢而夭。猶能一塊遺。世方留此痛。君幸稱其兒。善慶何當見。天心信莫知。老翁啼抱稚。衰白更依誰。</text>
<title>挽錦溪夫人</title>,<text>我輩俱老矣。在世懽意少。況經憂故多。喪患無時了。偕老有幾人。次第應歸盡。古人歌叩盆。理遣無傷悶。然胡聞此訃。使我不制淚。以我托契久。飽聞賢德備。治壼有法式。主饋宜酒食。及玆逢險亂。內事愈恭恪。南州地卑濕。瘴瘧常昏墊。籬高不見日。虀鹽亦屢歉。淑質長綺紈。何嘗喫艱苦。憂愁損榮衛。疾病傷水土。哀此㷀獨臣。相依以爲命。今焉益孑孑。白髮惟對影。旅櫬別湘纍。北歸路苦遠。死者得所歸。生者何時返。諸郞離側行。相持不忍發。白日慘無輝。靑山哭聲咽。念此傷我懷。欲見悲無路。題詩寄楚些。不但歌薤露。</text>
<title>別朴學士 炡 之咸平</title>,<text>咄咄看朝報。茫茫問路程。講筵三學士。監務一孤城。政體同金注。天心定玉成。寧論小節目。只是太分明。去國逐臣淚。登山遊子情。磨礱湖海氣。歸享泰階平。</text>
<title>別兪學士 伯曾 之伊川</title>,<text>昔有洛陽子。所論無依違。有君如漢文。絳灌謂之非。賢路雖少康。言者多見忌。君侯守天分。白直無他技。一麾得所歸。靑山靜散地。理民儒者事。聖心應暫試。</text>
<title>送羅學士 萬甲 之江東</title>,<text>淸世士常貧。廣文飯不足。況君有老母。乞養應悃愊。江東縱云小。淮陽定不薄。君非百里才。玆行寧戚戚。秋興入蓴鱸。潘輿卽聖渥。老夫錯料事。臨岐謾沾臆。</text>
<title>哭李資 三首○延平之兄</title>,<text>淪落湘南四十春。酒鑪詩卷一閑身。翛然已了人間念。惟是鴒原別恨新。</text>
<title>哭李資 三首○延平之兄 其二</title>,<text>去歲城南醉一筵。看君兄弟舞尊前。世間樂事誠難再。夢裏容顏已九泉。</text>
<title>哭李資 三首○延平之兄 其三</title>,<text>一病經秋臥在床。眼中親舊覺凋亡。今朝又欲題君挽。窓外西風雁叫群。</text>
<title>走筆寄別李鍾城 景容</title>,<text>病人無睡數寒更。臥聽窓間雪打聲。關塞極天氷塞路。念君今日發東城。</text>
<title>別金叔度謝恩使之行 二首</title>,<text>共言專對妙掄宜。終到于君豈所期。已惜菁華非舊樣。況今行役異前時。夢經登海應先定。年換燕關耐久羈。男子壯遊眞一快。老人多感自傷離。</text>
<title>別金叔度謝恩使之行 二首 其二</title>,<text>半歲郊扉一角巾。飮氷今日便忘身。平生進退關淸議。疇昔風波感海神。謾把直聲留諫席。還將文采動楓宸。皇華此去應相訪。共是仙舟畫裏人。</text>
<title>寄李子敏 時子敏移配洪川。書來求服朱砂安神丸。余適病告。天恩遣醫問疾。賜以內府珍藥。安神丸二劑亦在其中。故輟送二裹。書一絶於簡。</title>,<text>朱砂二裹安神劑。白髮三秋抱病身。却把刀圭分聖渥。與君均被竝生仁。</text>
<title>挽成仲深 二首</title>,<text>道氣坡山旺。名門輩出賢。家庭傳最正。詩禮業能專。達施非無志。窮通奈有天。銷沈又如此。今古一潸然。</text>
<title>挽成仲深 二首 其二</title>,<text>散迹非長往。微官是倘來。哦詩常拄笏。遇興且銜杯。草沒山中宅。花開川上臺。平生托知己。臨挽不堪哀。</text>
<title>挽成監役汝寅</title>,<text>行誼諸郞秀。君尤秀白眉。纔聞捧檄喜。遽作蓋棺悲。不忍看諸稚。何辭慰老慈。殘生哭三世。淚盡寫哀詞。</text>
<title>啓運宮挽詞</title>,<text>舊邦新命屬中興。赫世休祥聖母膺。纘女嘉因天已定。傳昌遺意夢先徵。家庭法訓從胎育。宗社神功實稟承。號正宮儀尊養備。禮遵期斷孝思增。螭頭玉檢徽音在。虎踞金陵瑞氣騰。執靷南郊陪祖道。仰瞻深墨痛難勝。</text>
<title>追別崔季昇 晛 關東方伯之行 二首</title>,<text>斗南冠冕擅雄名。三策聲名動漢京。意氣早從文字合。肝腸仍向酒杯傾。已驚病枕重臨訪。還媿郵亭再送伻。聚散只今俱老矣。白頭離恨莽難平。</text>
<title>追別崔季昇 晛 關東方伯之行 二首 其二</title>,<text>倦遊歸夢遶鄕關。旅館秋風入病顏。纔釋銀臺渡淸灞。還持玉節領仙山。名區物色應相待。老手經綸許暫閑。却把詩筒傳驛使。吟旌想在正陽間。</text>
<title>別洪淸風  重試後之任</title>,<text>寒碧樓前水。西通漢上帆。一麾猶勝境。再第尙靑衫。地僻稀逢客。官貧懶寄緘。應憐月沙老。頭白禮都監。</text>
<title>挽張都事 綸</title>,<text>趾美諸賢蔚世珍。長公尤覺典刑新。逢場輒釀存亡淚。折輩爭推悃愊眞。薄祚未成題柱志。短期終滅枕苫身。何知我更書君挽。片石幽墟似隔晨。</text>
<title>挽洪金山 瑞龍</title>,<text>兩世通家舊。童遊某樹園。那將久別恨。仍弔未歸魂。旅櫬隨秋水。丹旌滯驛村。慈情悲鶴髮。交義軫鴒原。書恰經旬見。聲疑隔壁聞。何能制我淚。日日過君門。</text>
<title>別尹止仲 義立 自吉州移密陽之行</title>,<text>經旬病暍臥昏昏。此日聞君出國門。瘴海關山誰遠近。暮年離別摠銷魂。</text>
<title>送柳勵仲 舜翼 之春川 二首</title>,<text>春川地勝且官閑。分牧多從長宰班。老倦朝參仍病臥。送君眞似出塵寰。</text>
<title>送柳勵仲 舜翼 之春川 二首 其二</title>,<text>昭陽江水接東湖。下瀨輕舟疾若鳧。待得桃花春漲暖。一壺能訪故人無。</text>
<title>寄別權仲明出按湖西</title>,<text>簡命湖藩又獨勞。向來諸路遍旌旄。經綸老手須盤錯。簽籍新科戒繹騷。別後音書稀驛使。病中文墨困儀曹。庚筵把酒遙相憶。霜鬢經秋更幾毛。</text>
<title>寄題湖南伯閔士尙林川用拙堂</title>,<text>按使新居面水開。兩湖形勝此佳哉。名堂縱爲傳家拙。報國應須辦世才。隔浦吟旌猶未返。暮年幽興定相催。憐吾潦倒無歸處。漫把詩筒替驛梅。</text>
<title>丙寅秋夕。休暇省墓。墓下舊無風雨之庇。今始略搆數椽。祭後與親黨諸君。會宿於此。內外諸孫之與會者數十餘人。甚盛事也。水原防禦公。設酒同歡。酒酣。錄示座上。</title>,<text>松楸休暇趁餘生。恩奠兼蒙藥裹榮。我李偶成連日會。吾廬幸遂十年營。偏憐霽月當窓滿。還愛晴川遶砌鳴。某樹依然遊戲地。秋風霜露不勝情。</text>
<title>又成一首寄楸灘</title>,<text>六十年纔有此廬。那將殘日詑新居。供時無力歸非晩。容膝粗安意已舒。頗惱里閭煩酒榼。喜無郞吏抱文書。今來始報灘翁道。蒼野佳篇實起予。</text>
<title>又成一首寄楸灘 次韻 楸灘</title>,<text>何必吾廬着處廬。男兒隨地有安居。庭前閑玩草榮落。天外靜觀雲卷舒。生計更尋顏氏巷。襟期還托遯翁書。聞君新築鳴巖勝。移卜東隣肯許予。</text>
<title>挽西平府院君 四首</title>,<text>盛代賓多士。公居第一頭。范韓才將相。王謝自風流。制鉞重開府。爲家不起樓。斯人那復見。埋沒只山丘。</text>
<title>挽西平府院君 四首 其二</title>,<text>偉器應天賦。全才更早成。少年猶宿德。儒服似名卿。福祿收如寂。恩榮處若驚。翛然乘化盡。遺澤在蒼生。</text>
<title>挽西平府院君 四首 其三</title>,<text>癸丑同收繫。湘潭隔幾年。重逢俱老矣。往事憶茫然。款款臨終語。迢迢上瀨船。時危仍臥病。公去似登仙。</text>
<title>挽西平府院君 四首 其四</title>,<text>盛德婁公覆。平生鮑叔知。幾從文字飮。相與好懷披。筆札看看涕。音容想想悲。中秋今夜月。誰共把深巵。</text>
<title>挽鄭江陵士朝</title>,<text>相國風流沒世思。狀元家業屬佳兒。九天恩渥光冥路。雙璧聲華際聖時。醉藝未聞疲軟語。官卑猶儼廟堂姿。親朋日覺凋零盡。東里淸尊更對誰。</text>
<title>挽柳兵使 孝傑</title>,<text>藉甚名家子。居然國士風。登壇仍舊業。躍馬更奇功。注意前途遠。橫行壯志空。時危失飛將。看劍泣衰翁。</text>
<title>挽東陽尉翁主</title>,<text>貴序親王子。逑宜上相門。天人禮自絶。婦職執尤勤。被化璿閨正。承休玉樹繁。微痾催短景。異數錫新原。夢斷秦樓月。春廻沁水園。那堪出還日。風雪又黃昏。</text>
<title>挽義城君丈</title>,<text>特進宗英表。河間學業存。世家仍契丈。鄕社又師門。憶自垂髫日。偏蒙撫頂恩。追隨到白首。歡笑日淸罇。大禍因飛語。長流亦減論。三年嶺外別。千里夢中魂。聖主初臨扆。恩光照覆盆。班增崇憲貴。禮視上卿尊。萬死重相對。三陽舊小軒。還家華表鶴。失子蜀山猿。舊事眞如幻。追思可忍言。悲歡纔手握。存歿更聲呑。露菊斑荒圃。霜梧落廢園。平生一杯酒。和淚灑秋原。</text>
<title>挽鼇城夫人</title>,<text>襲芳元帥貴。媲德上台尊。赫世風流盡。孀閨範訓存。宦榮留二子。家慶見諸孫。重灑新阡淚。時危憶九原。</text>
<title>挽閔參判聖之</title>,<text>瘦骨靑山一布衾。堂堂國器此銷沈。宦遊蹤跡看氷蘗。場屋聲名動士林。連榻十年朋酒會。撫棺今日弟兄心。親知半在重泉下。白髮題詩淚滿襟。</text>
<title>挽西坰</title>,<text>年輩雖尊位序聯。早將文字共周旋。天仙儐席同酬唱。宗匠騷壇迭後先。幾閱悲歡俱白首。又逢離亂遽重泉。餘生在世渾無興。哭望東湖上瀨船。</text>
<title>挽朴士獻</title>,<text>此老今亡矣。無人處士廬。虀鹽猶大耋。蓬蓽且閑居。存歿鴒原痛。追隨丱角初。寄詩曾未和。臨挽忍堪書。</text>
<title>庚寅榜會。仍餞南壯元子安接伴使之行。與會者五人。金景擇辛酉生。朴子粹壬戌生。崔瑩仲癸亥。余甲子。子安乙丑。以榜則子安居上。以官則不佞在前。年則相聯。亦盛事也。醉後口占一絶爲別語。</title>,<text>序齒辛壬癸甲乙。名聯一榜又聯年。幾番離合俱衰病。今日罇前倍黯然。</text>
<title>挽原州牧使李 廷臣</title>,<text>辭陛朱幡過病扉。暫將杯酒說睽違。纔分別袂言猶在。忽報凶音夢也非。卿月聲名留省署。棠陰惠澤遍湖畿。那堪漢水逢迎地。只見孤舟旅櫬歸。</text>
<title>臨海君改葬挽</title>,<text>臺廢餘池草。閨寒泣鏡鸞。聖朝冤狀白。仙籍舊封完。尺布謠堪聽。長陵土未乾。淮南賓客地。笑殺歃銅盤。</text>
<title>挽沈進士 檼 ○黃思叔外孫。早擢進士。連喪六年而死。</title>,<text>秀格曾看撫頂時。科聲纔播禍仍罹。瘴煙蠻雨羈棲苦。國慶家榮喪患隨。哀竟六年君奄忽。哭今三世我支離。慇懃寄語泉臺友。頭白人間更夢思。</text>
<title>次吳大年先祖詩帖韻</title>,<text>學士題詩江上臺。風流餘韻屬雲來。秪今翠老同歸盡。長憶騷壇共把杯。</text>
<title>挽申敬叔 二首</title>,<text>先朝作士盛彬彬。儒雅推公第一人。楚澤幾年閑俊傑。黃扉當日任經綸。平生志操同氷蘗。餘事文章動鬼神。太史河間臨絶語。請看貞石大銘新。</text>
<title>挽申敬叔 二首 其二</title>,<text>白首交情自布衣。襲薰蘭室早相依。聲華一代同推挽。事業千秋共發揮。爽氣不隨鐘漏盡。大名應與日星輝。賞音玄晏今無托。絃絶峨洋聽亦稀。</text>
<title>送進香使洪景望 霶 ○二首</title>,<text>萬曆賓天日。銜綸滯玉京。賀班如夢散。哀詔在途驚。一歲重悲慶。孤臣半死生。還將九載淚。又送進香行。</text>
<title>送進香使洪景望 霶 ○二首 其二</title>,<text>藉草西郊路。殘尊對夕暉。那堪餞春日。又作送君歸。遼海風濤靜。胡天氛祲微。玆行仗忠信。臨別莫沾衣。</text>
<title>挽趙知事守初</title>,<text>早許經綸志。居然廊廟姿。跡淪危難日。身倦聖明時。富貴家能享。優閑福亦隨。老猶談世務。病不負深巵。洛社風流盡。名園勝事虧。舊遊賓客地。衰白淚雙垂。</text>
<title>送謝恩使閔士尙</title>,<text>聞說今皇帝。欽惟大聖人。雄圖驚北虜。恩詔泣東民。玉帛梯航遠。風雲際會新。憑君夢仙仗。白髮四朝臣。</text>
<title>挽判敦寧李君美</title>,<text>發硎經笥踐台衡。一節三朝獨老成。廉白選中孚望實。循良傳裏蔚聲名。湘潭起廢蒙殊渥。洛社投閑絶世營。八十四年全素履。死生無愧是爲榮。</text>
<title>挽吏曹判書李潤卿</title>,<text>自是名流第一人。聳瞻淸裁映簪紳。十年荒野沈冥久。晩節亨衢際遇新。早識騷壇開壁壘。方期台閣展經綸。平生知己俱零落。灑涕春風獨老身。</text>
<title>挽嚴司諫 惺</title>,<text>藉甚聲名嚴翰林。臨危猶不負初心。可憐直氣終埋沒。瘦骨靑山一布衾。</text>
<title>吳同知 翊 遷葬挽</title>,<text>眉山家世長公賢。玉署翩翩望若仙。孝子滅身同入地。新阡隔海竝歸船。殘生不死哭三世。往事驚心今十年。文彩未應埋沒了。壁間遺墨尙森然。</text>
<title>臘後大雪。張持國大學士與直廬諸公有賦。次韻寄之。</title>,<text>夜來繁雪壓枯枝。好事天公辦一奇。賦喜豈須梁苑會。占年不待老農知。浮簷霽旭瓊花眩。透箔寒光玉樹差。斟酒煎茶俱勝況。也應詞掖有新詩。</text>
<title>申領相敬叔夫人遷葬挽</title>,<text>節孝名家早毓英。相門淸範助艱貞。空罹楚澤中年苦。未享黃扉六載榮。忍向荒原開宿草。悲將恩誥換丹旌。欒人重結終天痛。心絶林烏子夜聲。</text>
<title>送趙善述令公之任善山</title>,<text>禁闥非無願。明時又一麾。相憐却同病。共老奈長離。傲吏爲官冷。聾丞了事癡。郡齋應拄笏。須寄錦囊詩。</text>
<title>挽林監司 㥠</title>,<text>堂堂國器合騰騫。半世沈冥只任天。暫試西藩才已著。纔還南隴病仍纏。郊扉屛迹思隣幷。水部隨班記席聯。江海元龍豪氣盡。百年交義在重泉。</text>
<title>挽故張判書萬里大夫人</title>,<text>吾友已泉下。慈闈猶享榮。生看判書養。葬祔政丞塋。無子還餘慶。諸孫摠盛名。存亡念往事。臨挽更傷情。</text>
<title>題老人劉希慶詩卷</title>,<text>劉老非僧且索詩。閑情元與俗人岐。披圖却喜溪莊勝。恍入東林訪遠師。</text>
<title>次題老人崔彥國詩卷</title>,<text>槐院曾爲翰墨徒。酒筵隨處共歡娛。過從不逐炎涼變。情誼寧因貴賤殊。愧我殘年猶縛宦。嘉君醉步却嗔扶。尋思往事悲存沒。詩卷披來更一吁。</text>
<title>別趙守初觀察關東</title>,<text>都巡察使領關東。道是耆英七十翁。廷議老成須在內。聖心方岳莫如公。元知暮境饒仙分。應使疲民得化工。遲我十年持此節。與君筋力較誰雄。</text>
<title>挽南參判子安大人</title>,<text>參判聲名早。夫人淑德全。吾儕鮮偕老。同閈共殘年。酒食閨儀在。書香宅相傳。過門感存沒。衰白對潸然。</text>
<title>挽鄭翰林 杺</title>,<text>一見常嘉秀格成。俄聞三榜振英聲。家傳經術斯尤盛。世掌絲綸古亦榮。催返玉皇香案吏。遽收金馬歲星精。宸心政軫存亡際。何況安豐父子情。</text>
<title>送冬至使權僉知 晵</title>,<text>君昔窺龍九龍淵。俄聞君冠龍頭選。今行遠涉蛟龍窟。龍如有知應相戀。約束蛟鼉驅海若。海波如錦長風便。百祥樓前劃大帆。萬里登萊一轉眄。但聞龍性貪愛寶。吾詩甚拙休題扇。</text>
<title>送謝恩使吳侍郞 䎘</title>,<text>此身強半老燕山。遼薊長程夢想間。每送行人魂欲斷。況今浮海路尤艱。張帆直過蛟龍窟。叫奏應穿虎豹關。忠信一生無不格。佇看恩誥趁春還。</text>
<title>送書狀官金佐郞 德承 ○二首</title>,<text>朝拜除書夕飮氷。觀周行色淡如僧。輕舟直泛天津上。老子平生亦未曾。</text>
<title>送書狀官金佐郞 德承 ○二首 其二</title>,<text>積雨連宵泥沒靴。聞君駐馬望天涯。河梁咫尺誠難越。何況滄溟萬里槎。</text>
<title>水原防禦使李時白令公置酒延平江閣。邀與共飮。余病未赴。書一絶寄玉汝，汝益諸公。</title>,<text>漢南車騎擁三千。緩帶秋江倚晩船。堪笑腐儒無好興。滿天明月閉窓眠。</text>
<title>三月三日。奉審齊陵。宿陵下衍慶寺。錄示金景擇吏判。</title>,<text>十年師旅歲仍饑。漢將方來虜使歸。徵發自煩憐白屋。惠鮮無策愧黃扉。竝驅江路驚佳節。伴宿禪房憶布衣。却望園陵佳氣鬱。千秋奕業尙巍巍。</text>
<title>挽韓同知景張</title>,<text>孝友家庭得。慈良稟賦然。謀身四壁靜。傳業五郞賢。忼慨銀臺疏。忠勞漢水船。官衰猶亞判。壽嗇亦稀年。此去應無憾。餘生只自憐。音容日在眼。何忍過門前。</text>
<title>趙善述貽書告以窮甚。願得斗祿。且有聾渴比劇之語。以詩答之。時余在本兵。方患聾。</title>,<text>病渴文園四壁空。飛書白帝告詩窮。聾丞到老憐同病。祈父胡爲亶不聰。</text>
<title>挽黃參議 致敬</title>,<text>江都亭舍重逢日。泥露猶開二慶筵。三世聯芳元盛事。十年閑養亦仙緣。傳家積慶遺群彥。辦世高才奄九泉。知舊眼中零落盡。不堪衰白淚潸然。</text>
<title>挽延原府院君李德輝</title>,<text>延李元同籍。寅科又廁名。雪螢思北泮。朋酒憶東明。進退俱衰暮。儀刑獨老成。高勳上柱國。素業一書生。痛結傾朝送。恩加賜祭榮。新居花竹在。駐馬更沾纓。</text>
<title>別江原尹監司 履之</title>,<text>曾約東皐與石峯。竝携灘叟會瀛蓬。無端好事成魔障。猶幸奇遊屬病翁。三絶已歸泉壤裏。四仙長入夢思中。題詩尙在淮南館。試拂塵紗壁上籠。</text>
<title>次贈南漢山僧戒靜</title>,<text>南漢孤城萬仞山。譙樓粉堞半天間。百年形勝經營地。見慣居僧只等閑。</text>
<title>挽李兵使 惟誠</title>,<text>天潢正派大王孫。豪習弓刀作將門。家歷州藩徒四壁。恩超卿宰卽三尊。中郞准秩垂緋玉。學士專城久畫轓。相憶十年仍此別。白頭西望倍傷魂。</text>
<title>挽李台徵夫人</title>,<text>每過南塘路。存亡淚眼邊。仍思賓館醉。常歎壼儀全。重贈花聯誥。雙飛劍合緣。廿年泉下淚。凄斷棘人前。</text>
<title>養性亭。爲沙溪丈。次卷上韻。三首。</title>,<text>萬卷牙籤一草亭。老人生理十分淸。硏朱點易無餘事。手拓秋窓賞晩晴。</text>
<title>養性亭。爲沙溪丈。次卷上韻。三首。 其二</title>,<text>養吾之性以名亭。便覺靈臺些滓淸。風詠冠童浴歸路。晩花幽草屬春晴。</text>
<title>養性亭。爲沙溪丈。次卷上韻。三首。 其三</title>,<text>山靜幽禽啼近亭。晩涼欹枕竹風淸。田家政待催花雨。多事鳴鳩莫喚晴。</text>
<title>挽趙同知</title>,<text>伊昔蒼皇際。公惟社稷臣。功存猶不伐。宦拙只長貧。大耋膺天爵。明時作逸民。傳經足餘慶。何必畫麒麟。</text>
<title>挽玉城府院君張好古</title>,<text>西郊推轂蔚風雲。盛禮殊恩古未聞。功業爭推大元帥。褊裨皆列上將軍。半生夷險身俱老。一病幽明路忽分。世事艱虞猶溢目。廟堂何日不思君。</text>
<title>穆陵遷葬挽詞</title>,<text>元陵松柏鬱蔥蔥。皇祖高居象設雄。合有神孫同配極。恭惟盛烈本齊隆。玉欄開宴應仙會。金粟占岡實聖衷。吉仗將移非舊殿。靈輴莫挽只遺弓。山川拱護祥雲繞。園寢環臨御氣通。二字徽稱大行諡。千秋奕業中興功。至今動植皆餘澤。當日朝紳半已空。天地恩私終莫報。心香一瓣老臣恫。</text>
<title>遷陵時。以啓𣪁事詣陵下。次禮判金景擇韻。三首。</title>,<text>涓埃無路答乾坤。譾劣偏承不世恩。當日侍臣俱寂莫。非君此意與誰論。</text>
<title>遷陵時。以啓𣪁事詣陵下。次禮判金景擇韻。三首。 其二</title>,<text>曾陪法駕拜玆山。三十餘年一夢間。仙寢卽今重昵侍。遺弓不啻鼎湖攀。</text>
<title>遷陵時。以啓𣪁事詣陵下。次禮判金景擇韻。三首。 其三</title>,<text>天佑邦基繼聖神。新岡叶吉豈容人。自然流淚沾衣袖。俱是先朝白髮臣。</text>
<title>挽謝恩使李尙中 忔 ○卒於北京。皇帝賜祭護送。</title>,<text>滔滔牖下孰長生。所貴全歸死又榮。萬里浮槎承勑命。半年持節守圍城。天皇隱卒垂恩奠。聖主褒忠贈上卿。螻蟻烏鳶摠身後。幾人華夏得傳名。</text>
<title>壬申元日。陪望闕禮。次張持國寄兒輩韻。</title>,<text>脩容待漏入承明。五箭纔收歲已更。節建新正瞻斗轉。天開曙色見參橫。傳嚴鼓下班行肅。呼祝聲高殿角鳴。萬里威顏通喜氣。寰區同賀泰階平。</text>
<title>挽柳時英先人 燦</title>,<text>海獄橫罹尙忍言。如君守靜亦圜門。亨嘉幸際伸冤日。褒贈重霑錫類恩。何處荒山開宿草。難將絮酒酹孤魂。傳家賴有明珠在。餘慶應堪慰九原。</text>
<title>挽權留守 盡己</title>,<text>法家諸子摠儒珍。雅望推君第一人。翰閣銀臺聲譽早。海藩畿節績庸新。艱危離索仍經歲。少小提携似隔晨。文采典刑俱寂莫。白頭題挽更沾巾。</text>
<title>挽沙溪金參判</title>,<text>詩書大業自家庭。從事儒賢儼典刑。官擢亞卿非遯世。年逾八袠尙治經。名場掃了人間事。生計蕭然水上亭。縱遣山林閑宰相。猶令公議重朝廷。擁門秋葉書圍座。滿室春風德潤形。共式東都處士宅。爭瞻南極老人星。方期白璧安車召。遽見丹旌粉字銘。我輩秪今無藉在。斯文從此益凋零。音容宛爾渾疑夢。筆札披來更襲馨。相憶幾年仍此別。白頭惟有淚雙熒。</text>
<title>挽洪陜川 遇</title>,<text>兩世通家好。交期是弟兄。階庭承法訓。學舍擅才名。作郡留治績。爲郞負雋聲。榮枯雖已定。憂病又何幷。日日伻童婢。言言念老生。從今碧松路。不忍過門行。</text>
<title>挽趙承旨 纘韓</title>,<text>君家伯仲皆吾友。難弟尤稱絶代才。忽報靑山埋玉樹。忍看丹旐寫銀臺。詩從夔後江山助。名在盧前造物猜。淮館湖亭留彩筆。一回披讀一回哀。</text>
<title>挽趙司禦 文英</title>,<text>甲子東村契。當時十二人。吹蔥如昨日。執紼又今晨。破屋靑山下。新阡野水濱。舊遊零落盡。衰白獨沾巾。</text>
<title>仁穆王后挽詞 三首</title>,<text>俶贊垂衣化。俄驚黼座空。慈親隔海外。稚子失懷中。白日門常鎖。蒼天籲莫通。尋思十年事。摧咽語難終。</text>
<title>仁穆王后挽詞 三首 其二</title>,<text>天眷中興主。邦開再造基。風雲歸擁佑。日月揭倫彝。侍膳殫誠孝。含飴仰聖慈。仙遊忽厭世。應與帝鄕期。</text>
<title>仁穆王后挽詞 三首 其三</title>,<text>猥荷先朝眷。尋常寵渥偏。御貂香未沫。宮錦色逾鮮。宴憶延興第。魂驚癸丑年。白頭猶不死。三哭穆陵阡。</text>
<title>次仙源韻 二首</title>,<text>台司樞府兩衰翁。憂病相憐亦略同。門掩輕寒長悄悄。向來人事轉頭空。</text>
<title>次仙源韻 二首 其二</title>,<text>荏苒淸和已浹旬。芳辰抛却一年春。劉郞又負重尋約。愧殺天台洞裏人。</text>
<title>次仙源韻 二首 原韻 仙源</title>,<text>相思不見月沙翁。夢裏時時一笑同。抱病杜門花落盡。可憐佳約已成空。</text>
<title>次仙源韻 二首 原韻 仙源 其二</title>,<text>傷同樂正臥經旬。洞裏看花負一春。多事山禽苦喚起。提壺勸酒爲何人。</text>
<title>延平挽 二首</title>,<text>早從師友得依歸。抗疏聲名自布衣。閱盡險夷恒有守。洞開城府絶無機。風期倏際雲龍會。宗社重新日月輝。宇宙幾人能辦此。似公勳業古今稀。</text>
<title>延平挽 二首 其二</title>,<text>看看時事日艱危。瞑目靑山是好期。此老又亡應快適。吾儕不死亦支離。封章剩有三千牘。歸襚仍加一等儀。握手諄諄臨訣語。九原無路答恩私。</text>
<title>次梧窓錦溪壽日韻</title>,<text>梧老懸弧節。開樽湖上亭。江山誰是主。憂樂各曾經。健飮能浮白。衰毛已換靑。那能不相憶。親友盡凋零。</text>
<title>鷄林府院君李 守一 挽</title>,<text>廊廟慙無策。艱危賴有君。雍容眞學士。嚄唶老將軍。閫績兒能繼。威聲虜亦聞。角巾山下宅。絶口不言勳。</text>
<title>李同知 惟侃 夫人挽</title>,<text>樞府交歡五十春。慣知閨範動鄕隣。年高不弛齊眉敬。客至都忘翦髻貧。蘭玉盈庭餘慶遠。金貂繞座渥恩新。賓筵喚酒渾如昨。忍寫哀辭對棘人。</text>
<title>挽鄭判書景任 二首</title>,<text>先朝作士盛於斯。南斗聲華擅一時。商嶺久閑經濟手。法筵長拱廟堂姿。行藏定入名臣傳。存沒偏承聖主知。無復開襟討經典。獨留章疏契心期。</text>
<title>挽鄭判書景任 二首 其二</title>,<text>十年歸洛守艱貞。晩際淸朝士望傾。屈以卿班專講席。寵之銓柄主文盟。恩追泉下還增痛。事了人間不負名。藥裹纔傳書在案。白頭東望淚交橫。</text>
<title>完平相公挽 四首</title>,<text>伊昔蒼黃際。扶顚賴有人。忠勞記王室。德澤酌生民。廊廟登庸早。風雲契遇新。丹靑浿江岸。萬古想精神。</text>
<title>完平相公挽 四首 其二</title>,<text>養疾居東日。陳經抗疏時。孤誠貫金石。一語正倫彝。嶺峽風霜苦。湘潭歲月移。都人加額望。不待百年知。</text>
<title>完平相公挽 四首 其三</title>,<text>白髮三朝老。黃扉四十年。陰陽歸燮理。天地與周旋。命賜松楸第。恩開几杖筵。試看前古史。名下幾人全。</text>
<title>完平相公挽 四首 其四</title>,<text>洛社推先輩。台階接後塵。中年有契闊。同閈倍心親。存沒皆寧順。行藏見屈伸。從今道南宅。一過一沾巾。</text>
<title>龍門寺僧若靈軸。次一松韻。</title>,<text>筋力年年漸不侔。歸心無賴又逢秋。還思去歲猶差健。扶過龍門最上頭。</text>
<title>送睦湯卿 大欽 之任江陵</title>,<text>左海名區鏡浦臺。半生遐想首空回。分符傲吏今聯璧。舞彩賢郞又再魁。天借新榮張勝事。雪埋深巷阻離杯。曾聞老相爲留後。北壁門應待我開。</text>
<title>聞梧窓舟往楊州。欲出迎。病未果。只送一壺酒。</title>,<text>江湖白髮又新年。行色蕭然上瀨船。一舸相迎違夙計。滿簾風雨擁衾眠。</text>
<title>挽梧窓朴子龍 乙亥四月</title>,<text>萬死重逢湖上廬。湘潭苦憶十年餘。相看惝恍唯含涕。後約丁寧幾見書。歎我沈痾今轉甚。羨君豪氣未全除。那知一夕成千古。益覺浮生摠是虛。</text>
<title>題畫 八歲作</title>,<text>山靄晩不收。沈沈隱高樹。溪流深不渡。夜來前峯雨。</text>
<title>柳枝詞 五首</title>,<text>玲瓏紅日上重簾。金鴨沈檀次第添。遙聽笙歌歸別院。緩拈羅扇理粧奩。</text>
<title>柳枝詞 五首 其二</title>,<text>帳暖流蘇懶畫眉。喚來雙小步前池。忽看竝蔕菱花發。却入宮中報上知。</text>
<title>柳枝詞 五首 其三</title>,<text>三月輕衫裁綠紵。新調蛾黛步伶俜。相逐女郞拖小艇。穿花却過木蘭汀。</text>
<title>柳枝詞 五首 其四</title>,<text>搖蕩春風楊柳枝。畫橋西畔夕陽時。飛花撩亂春如夢。惆悵芳洲人未歸。</text>
<title>柳枝詞 五首 其五</title>,<text>樓上佳人颭酒旗。東風不動柳絲垂。離愁寂寞重簾閉。百囀鶯聲渾不知。</text>
<title>挽人 代聘君作</title>,<text>聞道詩仙葬薜蘿。斯文從此益堪嗟。眉山草木還精氣。楚水秋風起怨波。楓岳新題傳蜀道。竹枝遺恨在歌羅。吟魂寂寞藤陰下。痛哭西門不忍過。</text>
<title>鳥嶺龍湫亭</title>,<text>誰闢荒原辦勝亭。危欄乍倚更伶俜。天開石壁扶元氣。地劈龍湫賴巨靈。陰壑深深藏霧雨。晴天隱隱動雷霆。洞雲開盡峯增翠。看遍芙蓉萬朶形。</text>
<title>贈鄭慶遇次价川書堂高霽峯韻</title>,<text>心上唐虞靜裏修。倘來軒冕不回頭。時尋石室靑霞洞。好對滄波白鷺洲。天意豈終窮俊傑。素心元是樂優游。竹林有客時携酒。來破閑人半日幽。</text>
<title>贈鄭聖一</title>,<text>丹穴參差鳳羽奇。家庭玉樹稱其兒。才華似子仍芳歲。懶拙如吾奈聖時。且把眞功恢力量。莫將餘事滯心期。何時竹塢茅齋裏。重聽琅𤨿讀楚辭。</text>
<title>崔彥沈自金剛還。夜飮席上贈。</title>,<text>海上蓬萊首獨回。煙霞長待子歸來。今宵亹亹仙山事。夢入毗盧萬景臺。</text>
<title>次白巖寺韻</title>,<text>每向江南憶老僧。石門相訪幾時能。桂花寂寂空山暮。芳草年年舊恨增。虛檻納涼波影動。疏林透月露華澄。明朝且把長房杖。萬岫煙霞取次登。</text>
<title>次益山東軒韻。贈主倅金仲悟從叔。</title>,<text>太守官閑掩晝牙。門前老卒見人呵。須知世路難輕進。何用窮途便發嗟。秋半海城霜薄柳。雁回官渚水增波。阿咸早有西門約。竹所淸樽許一過。</text>
<title>歸路。寄金仲悟。</title>,<text>暫因杯酒說離違。衰草長程又獨歸。霜落梅山回雁早。月沈江路去人稀。孤村隔水門初掩。老樹經秋葉盡飛。除却羈愁與別恨。天涯日暮自沾衣。</text>
<title>遊邊山時。歷訪金參奉鋐。酒席口占。</title>,<text>漫浪湖山狂上舍。江南落魄病齋郞。一別幾勞千里夢。重逢爲把十年觴。高雲罨野留斜景。小雨藏山做晩涼。更向登雲巖底宿。歸筇他日訪東湘。</text>
<title>奉慈殿樂章 初獻於皇曲</title>,<text>於皇我后。實天生聖。啓佑我後。曰篤其慶。遹追來孝。閟宮有侐。於萬斯年。享祀不忒。</text>
<title>奉慈殿樂章 亞獻維天曲</title>,<text>維天命睠初。載啓昌期。名門積慶。塗山肇基。淑德婉容顯厥儀。英徽外賁。柔順中積。含章可貞體坤則。鷄鳴進戒。脫簪獻規。以順承天贊內治。播譽椒庭。揚名彤史。輔佐芳猷。垂十祀。仙寢僾然。徽音如在。百世精靈庶不昧。</text>
<title>奉慈殿樂章 終獻猗我曲</title>,<text>猗我后正位號。揭厥美昭以告。貞輝耀無疆。嗚呼不忘。溫其恭大哉聖。慈且仁出至性。端範與淑德。光于顯冊。惟至恩實資生。聿追養盡哀榮。欲報德罔極。孝思維則。赫新廟永綏靈。祀事修黍稷馨。著存若有聞。歆我苾芬。神格思恍洋洋。旣右享鐘鼓鏘。穰穰降百祥。俾我熾昌。</text>
<title>奉慈殿樂章 奠幣</title>,<text>我祀旣吉蠲。庭燎晣晣光。陟降在左右。承筐幣是將。</text>
<title>中殿樂章</title>,<text>思齊聖后儷宸極。陰功贊化闡坤則。德合無疆至哉仁。關雎正始憲宜人。聿迓天休以順承。載揚鴻號賁中興。於萬斯年如日昇。</text>
<title>祔大廟時耆老歌謠 庚戌。公爲大提學時口號代作。</title>,<text>明明我后。至仁天覆。聖學曰就。爰自靑宮。德孚功隆。再奠吾東。廿載書筵。小心益虔。三善克全。繼垂衣裳。行此通喪。念切羹墻。在疚惸惸。格以至誠。可徹神明。歲月駸駸。禫祔奄臨。哀慕益深。乃駕龍馭。八鸞騰翥。旂常婀娜。太室於穆。至止肅肅。禮容不忒。臣工奔走。奉璋執豆。在左在右。黍稷芬芳。簫鼓鏘鏘。伊嘏我將。神其樂康。陟降在傍。降福洋洋。金輿載旋。化日中天。祥雲後先。垂髫戴白。塡街溢陌。爭頌聖德。我后克孝。色笑以敎。萬民是效。朽人不死。杖鳩來止。聳觀煕事。何以祝之。壽考維祺。介以純禧。願言瓜瓞。綿于周室。垂千萬億。</text>
<title>挽章領議政○尹昉</title>,<text>道爲三師重。名因哲匠高。詩書百工止。經濟一生勞。江漢無涯涘。雲霄見羽毛。翩然乘化去。到此是英豪。</text>
<title>挽章領議政○尹昉 其二</title>,<text>文章中國滿。禮數兩朝崇。已有輿人誦。何煩後代公。斯文嗟忽喪。吾道覺長窮。一讀兩賢狀。千秋開蔽蒙。</text>
<title>挽章領議政○尹昉 其三</title>,<text>共結爲兄弟。人言異姓親。朝端兩黃髮。席上一精神。未覺形骸異。難忘氣槩眞。平生憂世淚。今日更沾巾。</text>
<title>挽章昇平府院君金瑬</title>,<text>宿望群公表。元臣一代宗。髙文鳴大雅。洪韻發華鐘。草奏邦誣釋。超班錫名重。明庭儀紫鳳。淸廟薦黃琮。席寵心猶小。居尊禮益恭。捐軀完節義。戮力謝陶鎔。久識純愚質。多爲盛德容。幸同升鼎軸。竊自擬雲龍。伴食推經濟。齊肩媿病慵。俗方期日化。人共待時雍。天意終難曉。星文忽告凶。山崩丈人石。風拔大夫松。赫業存遺史。新阡接舊封。想應隨鶴使。何處覓仙蹤。臥疾淹淸漢。傷心對碧峯。一哀情豈極。三叫涕無從。歲歉憂荒政。時危望夕烽。丘原不可作。悲憤更塡胷。</text>
<title>挽章領敦寧○金尙容</title>,<text>小年心契托金蘭。白首襟期保歲寒。危世幾多同患難。淸樽時復說悲歡。文章節行誰爭竝。福祿身名兩具完。瑤瑟卽今絃已絶。此生何處更重彈。</text>
<title>挽章領敦寧○金尙容 其二</title>,<text>故人先我別塵寰。逸鶴沖天杳莫攀。黃閣功名遺弊屣。淸都環佩趁晨班。蔓餘蘭玉叢庭下。唾落珠璣散世間。自歎壤蟲猶汩沒。幾瞻霄漢羨君還。</text>
<title>挽章行兵曹判書李弘胄</title>,<text>藉甚聲華自妙年。有如孤鶴立靑田。匡時雅量朝中望。鳴世文章海內傳。人擬蓍龜方頌德。身騎箕尾遽升天。樑摧此日吾誰仰。哭爲公私涕泗漣。</text>
<title>挽章行禮曹判書洪瑞鳳</title>,<text>早遣兒童誦姓名。文章德業作邦楨。遭逢旣際先朝盛。義理自將長夜明。當國猷爲存大體。經心利病必蒼生。不遺一老天何意。行路同時涕淚幷。</text>
<title>挽章行禮曹判書洪瑞鳳 其二</title>,<text>儐幕當時着不才。盧王前後共徘徊。風雲絶塞劘詩壘。氣像全遼引酒杯。未滿百年人盡化。秪殘孤喘病相催。傷心鴨綠長江水。到海奔流幾日廻。</text>
<title>挽章安東○金尙憲</title>,<text>文章相業兼風度。自古惟傳張曲江。後來千載得我公。才名國器無等雙。宣祖臨朝睿鑑明。四門廓開登俊英。當時學士稱最盛。辭命推公不敢望。河南大夫膺帝命。期掃妖氛洗東壤。何來靑蠅點白玉。義士呑聲國事落。公爲使价公奏筆。一字精忠一字血。邦誣主辱痛湔滌。萬里歸來如咫尺。王心感悅士增氣。契合昭融自此始。陟位司徒掌國計。振肅頹綱長御史。春官宗伯兩銓部。主盟詞壇秉牛耳。前後皇華慣館待。唱酬詩篇驚海內。日落虞淵事百變。龍飛九五升鼎鉉。朝廷尊爲國黃耇。士林仰如天北斗。險途難盡膂力愆。年來上章辭醴筵。夜半飛星煌如箕。玉皇有命公所騎。英姿爽氣不復見。一代哀榮後人羨。家聲燀赫世厥美。有子有孫公不死。平生門下老賓客。白首投簪臥丘壑。人間永負知己恩。老淚獨灑淸漳曲。</text>
<title>挽章戶曹判書○崔鳴吉</title>,<text>風流海內文章伯。德望朝中老大臣。進退向來關社稷。賢愚皆得識麒麟。三韓淑氣騎箕遠。千載芳名汗簡新。不忍更尋先友記。只今多作九原人。</text>
<title>挽章新豐君○張維</title>,<text>祥麟威鳳世無倫。玉立三朝老大臣。燕許豈唯推述作。富韓元自足經綸。身經昏亂名逾盛。宦到台階業益貧。良史異時操直筆。中興輔佐有完人。</text>
<title>挽章新豐君○張維 其二</title>,<text>存沒哀榮孰等差。百年名實儘堪誇。文章早已鳴天下。婦孺猶知誦月沙。綠野未成開別業。靑箱賸喜足傳家。山丘華屋無窮恨。盡入羊曇淚脚斜。</text>
<title>挽章行護軍○李敬輿</title>,<text>四十文無逸。三千武有臣。人才於此盛。相國更殊倫。公輔三韓望。文章兩漢親。楚珩懷國寶。魯席貯儒珍。螭陛初簪筆。龍池始躍鱗。銓衡留藻鑑。詞掖煥絲綸。瀝血揮珠玉。披丹泣鬼神。覆盆皇覽揆。盈篋國誣伸。北極風霆霽。東方日月新。功髙存趙仲。忠過哭秦申。睿眷傾前輩。靑雲動後塵。騷壇爭主晉。正始獨推陳。荊鼎攀呼日。殷臺縲絏辰。顚隮逢世難。扤揑値時屯。昌邑纔承詔。舂陵已卽眞。雲雷成締搆。巖穴起沈淪。命哲知初服。圖功任舊人。奎星環斗極。卿月領冠紳。賁飾登賢佐。平章秉大匀。庭聯雙白璧。門擁十朱輪。恭儉心逾下。溫仁道益純。人稱萬石奮。德聚八龍荀。暮景如馳駟。稀齡近獲麟。摧梁撓棟宇。亡鑑軫楓宸。孟氏三尊備。箕疇五福均。執鞭曾忝御。函丈荷傾囷。群飮皆充腹。薰陶似醉醇。嘗爲先子畏。素結兩家因。義見存亡際。形忘寵辱身。南雲今日淚。東閣舊時賓。流落湘潭外。沈綿漳水濵。薤歌違執紼。鷄黍阻臨窀。多小公私痛。那堪涕滿巾。</text>
<title>挽章門人上護軍趙翼</title>,<text>仙派遠自大唐來。早歲文章動九垓。已在先朝依日月。晩逢明聖作鹽梅。昭昭事業兒童誦。一一門闌汗血才。爽氣忽遺塵世去。人間那禁哭如雷。</text>
<title>挽章門人上護軍趙翼 其二</title>,<text>憶昔摳衣日。如今四十春。僭踰官序進。倏忽鬢毛新。恩顧終何忘。徽音更莫親。丹旌江外路。灑涕慟無垠。</text>
<title>挽章行安邊府使金堉</title>,<text>紫氣東來遠。靑丘降謫仙。文章追大雅。道德邁前賢。早値風雲會。時稱雨露偏。日三筵上接。歲五太中遷。疇昔邦多難。宗祊受厚愆。寸誠能感帝。一奏已回天。功業三韓重。聲名四海傳。軒騰升峻秩。台斗歘高騫。藻鑑懸雙鏡。東西秉兩銓。詞壇盟作主。誥冊筆如椽。得士斯爲盛。摛文孰敢先。途窮還困阨。世亂苦迍邅。縲絏豈其罪。江湖終幸全。昏明有迭代。否泰本相連。大聖重恢日。群賢再入年。紫宸參造化。黃閣正陶甄。啓沃心方切。憂勤病忽纏。投間嬰藥餌。釋負任安便。鷄夢迷何處。鯨飛杳彼玄。玉樓欣始構。金闕痛長捐。鶴駕臨靈座。王姬哭几筵。哀榮殊禮數。福慶在孫千。有客趨門下。初歸自海堧。故人稚子拜。先達鉅公憐。樗散承推奬。萍流賴挽牽。敢言知己也。惟竊佩恩焉。絶域驚聞訃。悲腸熱似煎。末由隨紼後。無復拜床前。鐵峽雲橫樹。駒城草沒阡。緘辭寓深慟。灑淚徹重泉。</text>
<title>挽章海嵩尉尹新之</title>,<text>山斗髙名五十秋。兩朝陳力贊嘉猷。經綸晩節心如水。敷奏當年語不流。人厭世間歸紫府。天留文字賁靑丘。庭階馥郁雙珠樹。異日韋平定趾休。</text>
<title>挽章海嵩尉尹新之 其二</title>,<text>平生名姓動寰區。夙被先王寵遇殊。晩際鹽梅調鼎日。却嫌筋力要人扶。氷壺秋月神逾爽。坎止流行志不渝。束髮登門今白首。此生何處更追趨。</text>
<title>挽章東陽尉申翊聖</title>,<text>四海馳文譽。三朝歷險夷。風流前輩冠。名德後人師。擬睹從珍問。俄驚瘁殄詩。乾坤收爽氣。新月滿淸規。</text>
<title>挽章東陽尉申翊聖 其二</title>,<text>纔會梧翁葬。俄臨相國哀。餘生唯涕淚。先執盡泉臺。不謂西門酒。翻成永訣杯。凄涼東閣路。秋雨掩蒼苔。</text>
<title>挽章行知中樞李慶全</title>,<text>追隨夙歲論鬚齒。趨仰中間迥絶攀。謝傅風流含雅量。魏公喬木擁門欄。分明膝上鸞凰映。羅列庭前玉樹環。黃閣經綸勞運用。丹心疾恙損年顏。人亡擧世渾如失。天奪臨髙剩發嘆。墨札家家拚卷首。儀形昧昧想朝端。桂蓮聯額蠅榮附。金石輸肝鬼質懽。髙義幾傾夷險際。深情況復死生間。龍仁草樹秋霖苦。鷺渡滄波落月寒。從此兩鄕消息斷。白頭揮淚掩江關。</text>
<title>挽章副司直趙絅</title>,<text>萬曆人文徹海東。公時獨步擅神功。題篇鬼護洪難墊。奏語天嗟譖自窮。異代歐蘇堪動色。齊驅潛遜孰爲雄。莫言英氣今消盡。回視機雲亦父風。</text>
<title>挽章副司直趙絅 其二</title>,<text>東國之良天下名。權陽村後久收聲。吾觀相國事宣廟。衆道奇才屬大鳴。精理笑談光儐席。成珠咳唾動燕京。江湖退處多乎道。終佐神孫作太平。</text>
<title>挽章副司直趙絅 其三</title>,<text>烏衣門巷世惟隣。屈指登龍四十春。醉德豈嫌盈小戶。借膏還欲運方輪。虛傳洛社垂南極。胡遽星宮返羽人。不獨吾私爲國痛。秦舂輟處更沾巾。</text>
<title>挽章右參贊朴東善</title>,<text>隴西之李有仙風。人道得人吾榜中。當世無雙華國手。舍公誰辦辨誣功。行藏可見時淸濁。福祿爭推命始終。白日黃扉收紫氣。坐深耆會哭衰翁。</text>
<title>挽章左副承旨趙緯韓</title>,<text>箕疇五福古來稀。相國於今忽有之。載道文章追灝噩。經邦事業擬皐夔。縱然聖渥方紆眷。其奈皇天不憖遺。世路嶔崎失知己。暮年何處托心期。</text>
<title>挽章大司成李植</title>,<text>一代人文會。三朝國老尊。中間標節義。終始佐艱屯。禮樂因時變。絲綸盡聖言。向來經濟業。不獨在台垣。</text>
<title>挽章大司成李植 其二</title>,<text>大拜嗟殊晩。稀年冀久延。運籌經指畫。廟議費周旋。綠野仍憂國。黃扉且避賢。應懷勇退志。蓬島卽眞仙。</text>
<title>挽章大司成李植 其三</title>,<text>百世功言德。同朝祖子孫。範驅常坦道。陰報已髙門。精爽回箕尾。篇章播璵璠。悠悠薄俗裏。尙賴典刑存。</text>
<title>挽章大司成李植 其四</title>,<text>東閣齊霄漢。西崑杳海瀛。單詞蒙鑑賞。兩榜忝門生。屢奉匡時論。深知報主誠。風塵滿天地。後死轉堪驚。</text>
<title>挽章黃海監司南銑</title>,<text>天欲吾東再太平。篤生賢佐際河淸。手中雲漢摛文藻。心上經綸秉玉衡。專對帝庭長舌捲。力扶坤極大倫明。累朝司馬兒童誦。一代眉蘇父子名。金石風流纔辱惠。瓊瑰神夢忽相嬰。人間三達尊無右。幽宅重塋世所榮。御李幾年叨末眷。哭歐今日負深誠。更將珠履何門趿。灑血西風獨愴情。</text>
<title>挽章戶曹參議金光煜</title>,<text>帝賚明王弼。人推間代賢。春風和滿座。詞藻麗生煙。豈獨文章貴。能兼德業全。蒼生懸望切。赤舃荷恩偏。天上台階峻。庭前玉樹聯。位高心益下。年邁守逾堅。更佇調羹日。難加學易年。絃歌輟鄭野。舟楫失商川。物外仙蹤遠。人間寶唾傳。髙名與駱岫。千載共巍然。</text>
<title>挽章上護軍趙希逸</title>,<text>表準群僚平泰階。共瞻黃閣耀三台。九苞丹鳳衘書下。五色祥麟掣鎖來。善不近名方是德。文能經世始爲才。當時何限登門客。深識吾公有幾哉。</text>
<title>挽章上護軍趙希逸 其二</title>,<text>前春見我穩披襟。握手斟觴歎病深。猶恨近年相阻面。那知此別奄摧心。月侵東壁文精晦。星拆中台瑞彩沈。感念平生歡會地。更尋何處有知音。</text>
<title>挽章上護軍趙希逸 其三</title>,<text>有隕如泉泉渴源。巫陽那得與招魂。登堂不見春風面。滿屋空悲落月痕。蘭臭薰心常飽德。玉音鏘耳怳聞言。從前慣把深杯勸。欲對何人醉綠尊。</text>
<title>挽章上護軍趙希逸 其四</title>,<text>兩郞才器衆所推。貂玉聯翩賁羽儀。制作尙憑傳業女。絲綸況襲稱家兒。髙名海內聞應徧。多福公間享更誰。偕老七旬斯亦幸。春光半着紫桐枝。</text>
<title>挽章上護軍趙希逸 其五</title>,<text>自分散材如櫟樗。過蒙延譽辱吹噓。少年身忝耆英席。孺子門留長者車。霹靂琴絃誰理曲。蛟龍劍氣謾騰虛。靑山力取賢豪去。泉下人多世上居。</text>
<title>挽章行大司諫鄭蘊</title>,<text>鈞府無人下詔催。邦家隆棟忽云摧。凄涼鼎席顏猶土。憔悴儒林氣欲灰。龍衮自今虧黼黻。螭碑誰復賁泉臺。顓蒙亦失先光闡。淚灑悲辭不忍裁。</text>
<title>挽章行大司諫鄭蘊 其二</title>,<text>屈伸吾指滿朝紳。月老眞爲君子人。治世休休鋤畛域。危邦介介絶碯磷。文章早被中華聳。才業堪追古相倫。葬近圃翁先壟下。九原何恨德無隣。</text>
<title>挽章禮曹參判李敏求</title>,<text>文章卓犖漢西京。黃閣風流屬老成。四海聲名推述作。三朝夷險見平生。空將盛業留銀管。已遣窮塵掩玉珩。北極台躔東壁月。可憐中夜晦光晶。</text>
<title>挽章禮曹參判李敏求 其二</title>,<text>蒙霑翦拂自童兒。髫髮如今已映絲。雄匣尙留曾斲劍。練裙猶帶舊題詩。名懸日月寧遺恨。跡殢乾坤但益悲。痛哭西州無限淚。此生終作有情癡。</text>
<title>挽章僉知金蓍國</title>,<text>位極台階壽過稀。明時際會盛於斯。文章可但華人誦。事業行應國史垂。黃閣向來如仰斗。碧天何處問騎箕。唯餘架上書千卷。傳與賢郞兩白眉。</text>
<title>挽章副司直金大德</title>,<text>三不朽兼五福全。人間此事實無前。眉山父子文章盛。涑水聲名走卒傳。貳極尊師臨委巷。九重亡鑑罷開筵。山頹梁壞將焉仰。士類相逢涕泗漣。</text>
<title>挽章副司直金大德 其二</title>,<text>從來德業與文章。在古猶難備兩長。玉潔日光唐吏部。大川喬嶽宋歐陽。人間五福還能享。天下髙名孰可當。東里小生偏荷愛。淚河如注滿衣裳。</text>
<title>挽章京畿觀察使鄭百昌</title>,<text>寶曆恢新運。興王有世臣。秉鈞資締構。論道贊經綸。日月明黃道。風雲繞紫宸。居然亡鑑慟。遺澤在丘民。</text>
<title>挽章京畿觀察使鄭百昌 其二</title>,<text>宿德推元老。煕朝用舊人。一心參化育。萬品荷陶鈞。盛業留鐘鼎。髙名動搢紳。未應精爽盡。長見簡編新。</text>
<title>挽章京畿觀察使鄭百昌 其三</title>,<text>大德應名世。天心必壽仁。謙恭知質美。儒雅見情眞。峻秩躋三事。稀年過七旬。誰言上台拆。箕尾返蒼旻。</text>
<title>挽章京畿觀察使鄭百昌 其四</title>,<text>駱洞比隣久。龍門得御頻。西州陪謝傅。東閣謁平津。謾備籠中藥。空慙席上珍。難將百身贖。無復吐車茵。</text>
<title>挽章光山金槃</title>,<text>山河間氣挺英姿。獨立皐禽燦羽儀。學蔚醇儒髙德業。文傳幼婦播芳蕤。遭逢妙歲官仍顯。夷險中年節益奇。宗社重光登俊乂。廟堂爰立繫安危。人瞻山斗群公表。國有蓍龜走卒知。豈料昊天曾不憖。却騎箕尾去難追。凄涼江海風流盡。痛哭邦家殄瘁悲。餘慶綿綿蘭玉滿。遺編灼灼日星垂。龍門得御思前日。馬鬣將封忍此時。一掬平生壯夫淚。傷心非但爲吾私。</text>
<title>挽章吏曹參判尹墀</title>,<text>聖祖風雲會。虛心第一人。興王能繼述。良弼復經綸。事業聞華夏。儀形表搢紳。台衡星忽拆。流慟軫楓宸。</text>
<title>挽章吏曹參判尹墀 其二</title>,<text>仙鶴人間下。祥麟絶代驚。文章鳴大雅。德宇庇群生。出處時淸濁。存亡國重輕。傷心具瞻地。空見泣黎氓。</text>
<title>挽章吏曹參判尹墀 其三</title>,<text>多難才逾展。辭榮道更亨。世方需耆德。天未欲治平。黃閣傳遺事。靑編仰盛名。堂堂人物表。何處閉佳城。</text>
<title>挽章吏曹參判尹墀 其四</title>,<text>追遊雙玉樹。出入大賢門。朗月精神爽。和風笑語溫。時危梁棟折。人去典刑存。誰繼玄成業。家聲有弟昆。</text>
<title>挽章同副承旨○具鳳瑞</title>,<text>星斗髙標柱石姿。風期早荷穆陵知。堪嗟綠野投閑日。政是蒼生屬望時。文字幾傳天下口。功名猶有草間碑。秋生殿閣開氈席。不見肩輿上玉墀。</text>
<title>挽章門生前直講鄭斗卿</title>,<text>相公捐館舍。童子不歌謠。宇宙垂名大。芝蘭積慶遙。夢傳疇昔夜。哀極聖明朝。正憶蓬萊殿。鵷行摠百寮。</text>
<title>挽章門生前直講鄭斗卿 其二</title>,<text>舜殿登元凱。湯孫相武丁。叫閽回帝力。正笏立王庭。衆岳皆宗岱。淸流自別涇。千秋懸日月。不待簡編靑。</text>
<title>挽章門生前直講鄭斗卿 其三</title>,<text>萬古賢豪盡。公今迹已過。秋沙江上白。落月夜深多。丁壯皆爲哭。兒童亦不歌。壑舟無處覓。爭奈濟川何。</text>
<title>挽章門生前直講鄭斗卿 其四</title>,<text>間世眞英傑。童年已老成。位爲湯左相。文起漢西京。華夏知名姓。邦家係死生。秋天霖雨歇。灑涕望佳城。</text>
<title>挽章門生前直講鄭斗卿 其五</title>,<text>公掌王庭策。微才忝壯元。常慙附驥尾。不謂上龍門。寶劍思懸墓。明珠莫報恩。秋風動丹旐。哀涕灑乾坤。</text>
<title>挽章判決事朴弘美</title>,<text>歷數當時第一流。大名誰與我公儔。鵬飛萬里雲天闊。鼇戴三山力量優。德業彌綸邦國化。文章黼黻帝王猷。艱難世事維持日。珍重君恩報答秋。寫出肺肝號紫極。挽回天日照靑丘。八登宗伯仍黃閣。再主詞壇尙黑頭。隻字皆傳天下口。嘉謨獨贊幄中籌。波瀾直泝周秦漢。位望爭推范富歐。丹穴羽毛皆上瑞。藍田陸海摠名球。兩朝國寶連三葉。一代家聲蓋八州。牙笏滿床添福履。瓊詞驚世見箕裘。無端草木昭光歇。終古山河間氣收。不待巳年捐館舍。未禁辰日泣宸旒。箕城儐接成陳跡。從事追陪若夢遊。窺豹一斑披霧雨。登龍三級愧鰕鰌。傷心東壁星辰返。慟哭西州日月愁。無復門前設行馬。可堪江外卜眠牛。丹旌曉發丘陵遠。白露宵凝節序遒。自幸向來聆語笑。誰知此去隔明幽。迢迢煙樹廣陵路。淚入秋江灑未休。</text>
<title>挽章門生牧使崔有海</title>,<text>奎星騰彩挺人豪。衮繡三朝冠譽髦。萬里江河文氣壯。千秋禮樂道機髙。危時苦節光龍德。淸世祥輝煥鳳毛。忍聽蒼生無限痛。洪匀何處更甄陶。</text>
<title>挽章門生牧使崔有海 其二</title>,<text>採掇英華大器成。鉤玄貫道逼西京。經綸大策凌雲氣。金石奇辭擲地聲。獨立偏邦揚鳳彩。遠傳中國擅鴻名。室如懸磬遺經富。玉樹終期再主盟。</text>
<title>挽章門生牧使崔有海 其三</title>,<text>早典銓衡賢路昌。旋司斗極闡休光。圓機活透玄思遠。峻節當前特立剛。密贊宏猷邦紀正。恢弘戎略國威張。明堂未建樑先折。姚宋餘恩世不忘。</text>
<title>挽章門生牧使崔有海 其四</title>,<text>禮遇提撕任性眞。每加矜恤憶先人。涸魚早得風雷化。枯草同含雨露春。玉鏡自明塵不染。狂瀾雖激海無津。駱峯明月淸光在。刊布遺編泣鬼神。</text>
<title>挽章門下生權知柳道三</title>,<text>世道方凋喪。天慳一老遺。調元誰挹斗。從化忽乘箕。出處華夷問。聲名隷卒知。中宵憂社稷。非但哭吾私。</text>
<title>挽章門下生權知柳道三 其二</title>,<text>國有三韓大。公今第一人。傳家唯翰墨。報主盡經綸。晝漏宮筵靜。春風座席塵。九原那可作。回首問蒼旻。</text>
<title>挽章門下生權知柳道三 其三</title>,<text>一代風流盡。三朝德業彰。倘來看富貴。餘事是文章。歲暮龍還蟄。天髙鳳忽藏。黃扉日蕭索。加額更誰望。</text>
<title>挽章門下生權知柳道三 其四</title>,<text>道與時俱泰。官將壽共髙。門成桃李徑。池積鳳凰毛。異禮東宮弔。殊恩北極褒。哀歌不須盡。良史筆如濤。</text>
<title>挽章門下生權知柳道三 其五</title>,<text>忝上龍門日。今來已十霜。淺誠孤築室。蒙學愧升堂。川逝先生順。山頹小子傷。百年恩未報。萬事耿難忘。</text>
