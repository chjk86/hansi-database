<title>椒水賦</title>,<text>吾聞淸州之境。椒水之里。山高水麗。風淳俗美。閭閻樸地。桑梓翳墟。偉泉甘而土肥。匪盤谷之所如。信川澤之訏訏。同韓土之孔樂。何南州之佳麗。抑靈泉之不涸。將聖澤之滂沛。寔南方之先及。宜富媼之效職。訖呈祥於茲邑。原夫至治馨香。大化氤氳。二儀相交。百靈胥欣。召陽侯於海底。役神龍於池中。引靈源乎坎一。刳巽木以連筒。斯二氣之相濟。含椒味而流芳。羌觱沸而瀵湧。遂盈科而汪洋。取無禁而用不竭兮。誕弘濟於民瘼。調陰陽於榮衛。掃三彭於一勺。爽精魂於盥濯。陋暝眩之良樂。醫民生之夭札。躋一世於仁壽。並湛恩而不息。擅奇功於宇宙。吾又疑夫淵泉之下。窈冥之裏。神農嘗其味。扁鵲逞其技。採五岳之精英。流沆瀣之仙液。扇至和以調劑。疏靈派於東國。利群物而不遺。彰好生於聖德。嗚呼。肌膚脂澤。禦寇所以詑神瀵之名也。痼疾皆愈。魏徵所以頌醴泉之銘也。安知鄭公之詞。徒欲眩美於來世。而列子之書。盡是寓言於當時者乎。曷若椒水之瑞兮。應千載河淸之期也。矧今聖上下綸音於楓宸。協靈辰以日儀。將幸臨於椒水。駐翠華於中泜。映龍衮於寒波。涵日月之餘光。懿湯盤之一浴。資聖算於無彊。與周王之壽考。當並美於作人。抑東民之何幸。永涵浴於深仁。余然後知椒水之出。天地之所以厚於聖人。而亦所以愛養斯民也。</text>
<title>和高太常 閏 思親辭</title>,<text>烟波浩浩兮。雲山蒼。路阻且脩兮。心渺茫。故鄕日遠兮。夢繞萱堂。王事有程兮。在天一方。</text>
<title>趙稚圭 瑾 哀辭 幷序</title>,<text>昔余之遊于太學兮。年旣稚而且癡。多士滃以雲集兮。蔚龍章而鳳儀。余惝怳而睢盱兮。倀倀乎迷不知所之。唯君侯之儁朗兮。超衆軌而高馳。旣知余之可與進取兮。又憫余之無所依歸。相道余以先後兮。指往哲而爲期。藏修游息汨如不及兮。勤搜剔而孜孜。漱芳潤於六藝兮。矢初心之不欺。曁登名于仕版兮。便同遊於禁闈。喟名韁之牽率兮。遂俯首尙就羈。雖東西以役役兮。日延宇乎相思。幸萍蓬之一會兮。喜黃色之浮眉。敍綢繆之永懷兮。謇日夕而忌疲。誓同心於事國兮。踵先正之猷爲。何倚伏之難諶兮。天自不乎憖遺。嗚呼。天道幽而叵測兮。孰主張乎綱維。忠賢有時而莫達兮。仁未必乎壽祺。歷萬古而遐觀兮。每膠戾而參差。嗚呼。謂君不達兮。黃金橫帶而陸離。謂君不壽兮。行年已知乎五十之非。在凡人而謂夫榮兮。豈君德之攸宜。嗚呼。三槐六棘尙有坦途兮。君獨窘步乎嶮巇。鶴算龜齡物亦猶然兮。君獨未老而先衰。夫惟君之達觀兮。固順受而無疑。慨情鍾乎我輩兮。迺上尤乎造物之私。嗚呼。百年如寄。浮生有涯。雖脩短之不齊兮。夫孰到此而能辭。念故舊之彫零兮。益永嘆乎增悲。嗚呼。昔余之來兮。言笑怡怡。今余來哭兮。繐帷披披。豈出涕之無從兮。慟夫君之永違。嗚呼。卽遠有期。轜車載脂。揭丹旌以發曉兮。歌薤露之易晞。望佳城而鬱鬱兮。想梁月之依希。背膺牉以𪚥痛兮。泪逬泉而霑衣。</text>
<title>寄伯氏 承周 讀書靈通寺</title>,<text>美人在何許。靈通乃淸境。老葉撼秋聲。斜暉移塔影。讀昜韋三絶。望鄕眼雙冷。願言崇令德。孜孜日三省。</text>
<title>次成進士 侃 雜詩 四首</title>,<text>人生如寄耳。及時須行樂。客有從東來。扣門響啄木。呼兒促雞黍。且進村醪薄。雖微絲竹音。酒味幸芳冽。愁來吹鉄笛。可堪山石裂。</text>
<title>次成進士 侃 雜詩 四首 其二</title>,<text>蘇秦騁雄卞。六印光爍烈。墨翟枉兼愛。周流不黔突。兩子孰賢愚。貴賤各異極。天意固難諶。陰陽自消息。</text>
<title>次成進士 侃 雜詩 四首 其三</title>,<text>仙人姑射子。肌膚如雪白。朝朝飮風露。不數制魚額。嗟哉塵世事。擾擾風前竹。百年如電掣。夜夜當秉燭。却羨山中雲。無心岩際宿。</text>
<title>次成進士 侃 雜詩 四首 其四</title>,<text>長安義俠徒。華裾耀朱門。平生好釰術。絶技傳白猿。一朝騎戰馬。髀肉消不存。寧爲塞上血。不負國士恩。一戰殪天驕。妖氣淨無痕。功成謁天子。腐儒何足言。</text>
<title>戰場行</title>,<text>遺鏃埋沙未消鐵。孼狐長鳴沙際立。黑雲垂地天沉沈。凍雨霏微燐火碧。生也何恩殺何苦。至今冤氣塡胸臆。白骨如霜衰草合。聽此令人鬢髮白。英雄死去山河在。山河幾聽崩城哭。征夫莫向此中行。山鳥無聲隴水咽。</text>
<title>採蓮曲</title>,<text>若耶溪邊採蓮女。穿花蕩漿浪浮霜。芙蓉花壓靑螺䯻。靚粧姣服明朝陽。輕風吹過蘭苕上。羅衣細縮鎖䲶鴦。鸀鳿雙飛日欲曛。回頭不覺愁中腸。</text>
<title>黃雀歌</title>,<text>黃雀黃雀來何方。刷羽弄影南園中。爾胡爲乎此中來。不如歸去拪深叢。率場啄粟爾何貪。不顧從傍挾彈翁。彈丸脫手急如電。會見鳥盡藏良弓。黃雀黃雀爾何微。豈解鵬搏羊角風。</text>
<title>同權士龍，河應千，崔雲章，成和仲。遊興德寺樓詠物。 蓮</title>,<text>偶到茄藍菡萏開。淸香馥馥滿山隈。波搖鴨綠輕風動。葉瀉蠙珠驟雨來。夢覺靑樓千載後。誰敎紅粉一時回。若能解語船邊繞。定奪吳兒木石懷。</text>
<title>同權士龍，河應千，崔雲章，成和仲。遊興德寺樓詠物。蟹</title>,<text>寒波細縮碧荷傾。時見無腸公子行。沙渚橫𩪋交釰戟。口中噓沬散瑤瓊。不知睅目緣誰怒。且問橫行有底驚。滿腹黃金終作祟。秋深還與小鮮烹。</text>
<title>同權士龍，河應千，崔雲章，成和仲。遊興德寺樓詠物。蟹 其二</title>,<text>藕上風來翠蓋傾。回首葉底便橫行。巨𩪋豈解龜藏六。噴沫聊爭鮫泣瓊。秋到水鄕隨處樂。夜深漁火幾番驚。蘇仙不識渠中味。只喜茶甌蟹眼烹。</text>
<title>書懷。呈伯氏。甲子冬</title>,<text>愛日烘窓潑眼明。蒲團盤膝念平生。羞將弊褐還鄕里。喜著斑衣獻兕觥。學業漸疏心更懶。功名難就病先嬰。慇勤寄語須傾耳。好取相如駟馬榮。</text>
<title>書懷。呈伯氏。甲子冬 其二</title>,<text>如今飢饉不堪言。溝壑傳聞餓死人。剜肉醫瘡常𪚥瘁。持男易粟割慈親。元臣詎肯忘憂念。賤子猶知倍愴神。瀝血書辭藏肚裏。九重深邃與誰陳。</text>
<title>重陽登高 丙寅</title>,<text>落日拖紅晚景鮮。菊花迎我上層巓。登臨佳麗千年地。目極蒼茫萬里天。水鳥浮沈寒鏡裏。山雲斷續翠屛前。乾坤自是容吾輩。無限丹靑不計錢。</text>
<title>重陽登高 丙寅 其二</title>,<text>九日登高有所思。滿林紅葉正離披。詩成筆下三千首。花揷頭邊一兩枝。天作高山龍虎壯。雲開雙闕畫圖奇。百年行樂知多少。好向樽前倒玉巵。</text>
<title>首陽吟 海州有首陽山</title>,<text>我本首陽人。家在首陽前。朝耕首陽原。暮釣首陽川。飢食首陽薇。渴飮首陽泉。入廚具雞黍。升堂擧壽觴。怡怡弟與兄。喜氣浮高堂。謂言長如斯。逍遙老首陽。嗟嗟身與世。萬事好乖張。一朝嬰世故。啜泣辭恭桑。騎驢向長安。山川阻且長。遲遲嘆行邁。白日忽西沉。回頭望首陽。隱約卡雲岑。煙嵐摠作愁。有淚霑衣襟。如何行樂地。令我摧心肝。投村宿寒廳。露冷衣裳單。轉輾不能寐。起坐悲辛酸。崎嶇越兩津。行行至長安。長安名利府。羅綺耀康莊。路人齊拍手。笑我來何方。擧止何羞澁。怳如失林麞。低頭不能言。茫然面發紅。歸來倚南櫩。咄咄但書空。丈夫意有在。得失付蒼穹。淮陰出胯下。萬口同胡盧。焉知楚漢際。強弱在一投。悠悠千載下。緬焉爲長吁。</text>
<title>次成進士詩韻 二首</title>,<text>吾子修初服。佩蘭仍飧菊。詞藻敵三蘇。行將賦赤壁。筆陣掃千軍。何殊走仲達。溫溫不挾貴。所交多衣褐。臨池學書法。入草驚蛇疾。家君康秉文衡。大廈須梁木。子又踏靑雲。餘慶由善積。願言成連璧。不作陽關曲。</text>
<title>次成進士詩韻 二首 其二</title>,<text>凌凌靑女霜。澯澯黃金菊。環堵坐蕭然。寒蛩鳴四壁。感慨由中情。忽如泉始達。焚膏恒兀兀。蟣虱生弊褐。況復故人踈。襄陽更多疾。万事成蹉跎。求魚反緣木。詩狂復酒顚。譏謗如山積。感君念踈慵。題詩瀉心曲。</text>
<title>封將壇</title>,<text>咸陽鹿逸望夷宮。天下競逐皆英雄。中有隆準眞天人。手提三尺氣如虹。白蛇中斷委道傍。天意已屬馬上翁。能屈能伸道所貴。低心忍受漢中封。眼見楚候𪚥𪚥𪚥。思得猛士心忡忡。蕭何當日薦國士。治粟都尉人中龍。力能排天斡九地。楚漢成敗在投蹤。爲築高壇拜大將。王心素慢今何恭。坐陳訏謨入王腹。如魚得水心神融。睥睨絳灌皆庸奴。欲攬四海呑胸中。降齊破趙如電掃。虎略龍韜用不窮。項王已作烏江鬼。扶掖龍顏坐帝宮。能開四百餘年業。諸將誰與淮陰功。如何漢祖少恩信。忍使鳥盡藏良弓。公死定應目不瞑。冤氣直上干蒼穹。我今忍淚讀遺傳。恨殺高皇歌大風。</text>
<title>待漏院</title>,<text>玉漏聲催墜銀箭。蒼茫曙色來金殿。相君侵夜去朝天。連街火城光如電。九門深鎖尙未開。下車相將歸別院。待漏頻問夜何其。此際寧無百憂煎。將何洗滌吾民冤。將何報答吾王眷。元氣待我以調燮。流俗待我以丕變。位重具瞻責亦重。那可恃寵恣游衍。一念至微或不謹。安危之機隨所轉。君不見周公攝政輔幼沖。坐以待朝自忘倦。又不見山甫應時佐中興。夙夜匪懈常兢戰。古來賢相皆如斯。可畏酖毒生安宴。</text>
<title>鳳池</title>,<text>禁掖淸嚴有鳳池。明良相遇際昌期。更無高逝翔千仞。但見來儀瑞一時。地近九重通𪚥𪚥。日傾三接被恩私。軒墀寵鶴誰能數。擬作卷阿翽翽詩。</text>
<title>八駿圖詩 幷序</title>,<text>嘗聞牧野四騵何彭彭。迅掃如林大勳成。又聞昭陵六駿何矯矯。剗滌隋氛寰宇淸。從來地用莫如馬。況又躍馬東西征。操雞舊業不足恃。鵠嶺靑松悲風起。豺虎磨牙恣呑噬。風塵澒洞何時已。帝念東民久未蘇。假手有命行天誅。眞人一起提三尺。當時萬事皆天扶。旣生人傑作爪牙。又遣龍媒應時須。所以不勞貳師求。所以不費十金沽。坐見八駿來相仍。譬如龍興雲亦興。一身德力俱可稱。䀚首張斷自驕矜。以畋以戎無不宜。誓與日角輸其能。試當險巇鞭一揮。呼吸應變疾如飛。金戈四馳答雲霓。所向震疊雷霆威。虜窮命在破竹中。膏原潤草魂無依。挹盡東溟湔腥穢。捲却殺氣舒春暉。自從馬蹄一蹀血。大東萬里妖氛息。自從馬首一東回。三韓億載蒙休澤。功成蓋世享天心。大命自爾歸懋德。奄甸靑之作君師。啓我子孫丕丕基。恭惟聖上持盈成。善繼善述宣重煕。仰惟考翼勤敷菑。肯播肯穫心孜孜。想象時乘八駿御。顧謂丹靑肖雄姿。雲霧晦瞑生落錐。九淵眞龍忽移斯。三十二蹄森開張。龍耆虎脊精權奇。勢欲奮迅追奔電。風沙獵獵來酣戰。淋漓汗溝瀋流赬。隱約尻脽猶飮箭。八駿奔走尙辛艱。馬上玉體肯偏安。風羈兩絏幾征戰。歷歷霜縑一幅間。八駿有圖非偶爾。莫作尋常畫圖看。鼎湖龍髥不可追。對此寧不永言思。高祖寡命宜勿隳。對此寧不心兢危。敢告嗣王戒朽索。億萬斯年受天禧。</text>
<title>親享大廟後侍宴</title>,<text>躬禋太室薦馨香。仙仗朝回坐未央。祝上三呼均蹈舞。恩頒一札正汪洋。風迎協氣來千里。雨洗驕陽浹四方。芳宴初開綏後祿。嘉賓旣醉示周行。兩階干羽陳先業。万代規模遺後王。更有詞臣爭獻頌。直從風雅共流光。</text>
<title>賀冊封王世子</title>,<text>龍飛撫九五。朝野仰華勛。大計先國本。元良冊儲君。撫軍欣有托。傳世卜無垠。再拜歌輝閏。微忱擬獻芹。</text>
<title>世宗挽詞 五首</title>,<text>受禪承三聖。相傳只一心。民懷歸有德。天命棐時忱。但卜呼千歲。那知靜八音。含靈均涕泗。遺澤入人深。</text>
<title>世宗挽詞 五首 其二</title>,<text>周邦積德舊。商室發祥昭。獜趾歌公姓。椒聊詠遠條。因心敦九族。問寢奉三朝。厭世賓天亟。終敎舜繼堯。</text>
<title>世宗挽詞 五首 其三</title>,<text>千齡開寶曆。三紀握瑤圖。事大忠常篤。交隣信自孚。克勤師禹儉。丕顯有文謨。五月喪期迫。喬山縞仗趨。</text>
<title>世宗挽詞 五首 其四</title>,<text>五福膺箕範。重華協帝堯。康功知稼穡。淸問及蒭蕘。禮樂興周雅。衣冠軼漢朝。鴻名瑤冊在。万古日星昭。</text>
<title>世宗挽詞 五首 其五</title>,<text>聖學由天縱。神功秉化樞。在衡齊七政。開網用三驅。德洽乾坤大。恩深雨露濡。小臣思罔極。血泣望長盱。</text>
<title>題淳昌郡觀政樓</title>,<text>忠信專城舊擅名。訟庭人靜紫苔生。樓成要與民同樂。政簡爭知水共淸。十里湖山多勝槩。一軒風月屬昇平。殷勤說與南遊客。聽取絃歌處處聲。</text>
<title>送倪內翰 謙 詩</title>,<text>聖主龍飛撫四方。恩從雷雨布春陽。使星忽降金鑾殿。衫袖猶薰玉案香。餘事文章光万丈。平生學識備三長。物華漸近淸明節。回首難禁憶帝鄕。</text>
<title>送倪內翰 謙 詩 附 奉別李參議還國詩</title>,<text>昔年奉使到東方。曾識儀刑在漢陽。每念贈行詩絶妙。幾回開卷墨猶香。朝天已沐恩波厚。歸國寧辭道路長。事大忠誠勤職貢。重期相會五雲鄕。</text>
<title>送司馬給事中 詢</title>,<text>五百年來有聖神。其間鳴世盡儒臣。似聞玉節乘軺客。卽是金閨待詔人。揮麈談鋒驚四座。如椽筆力挽千鈞。行看草檄傳靑海。勳業終敎動八垠。</text>
<title>送倪內翰司馬給事中詩 代人作</title>,<text>曆數歸眞主。車書混四夷。絲綸傳北極。雨露洽東陲。頭上天威近。吟邊日色遲。却乘飛馹去。龍節杳難追。光風吹祖席。奉別恨交加。地僻蒼溟近。山長道路賖。來隨遼塞雪。歸趁禁垣花。遙想鹿鳴宴。承恩拜寵嘉。才華推獨步。摠擬鳳鳴陽。許國心逾切。匡時策亦長。乘査到鯨海。回首念鵷行。歲月他鄕變。春風歸騎忙。賓館春風早。靑歸柳眼多。地殊驚節物。路迥阻關河。戀主情如許。除君有幾何。東來未暖席。西去促鳴珂。</text>
<title>題花簇贈僧</title>,<text>一樹閑花偸雪白。雙棲錦羽染猩紅。傍人盡作丹靑看。不悟從來色是空。</text>
<title>題畫蟬</title>,<text>雨餘溪柳碧煙橫。上有鳴蟬喜晚晴。自分一生風露潔。比渠終是伯夷淸。</text>
<title>題畫蟬 其二</title>,<text>香燒古篆坐蕭然。讀盡黃庭內外篇。一味天眞無與語。畫中相對飮風仙。</text>
<title>次韻寄題濟州觀德亭</title>,<text>樽俎從容講五兵。坐令殊俗盡輸情。轅門日上旌旗暖。蓮幕風生笑語淸。七札能穿誰賈勇。雙鞬馳射𪚥蜚聲。亭前万馬如雲錦。散入春風十里平。</text>
<title>次韻送定州牧</title>,<text>有美朝中傑。還從塞上行。笑談猶却敵。忠信可專城。化蜀當時政。徵黃異日榮。天驕宜落膽。飛將早知名。</text>
<title>題朴淵瀑布圖</title>,<text>廬岳瑰觀天下知。雖然未並朴淵奇。削成鐵壁千尋壯。倒瀉銀潢一派垂。數里晴空飛雹亂。雙崖白日怒霆馳。天磨昨夜山靈泣。偶向先生坐右移。</text>
<title>次失子韻</title>,<text>達士從來一死生。肯於浮世計枯榮。已知蝸角身如寄。且信槐柯夢未醒。門閥替興應有數。子孫愚智莫關情。文忠厚德光宜遠。勿恨今朝桂子零。</text>
<title>次失子韻 其二</title>,<text>禍自消時福自生。一番衰了一番榮。何人有道安於命。擧世皆迷喚不醒。且學淵明催進酒。休從王衍嘆離情。椒聊已見繁盈掬。莫惜中間一箇零。</text>
<title>次韻春坊書懷</title>,<text>乍暖春陰復乍寒。靑衫猶怯越羅單。街頭柳色風吹嬾。墻角梅花雨打殘。顧眄何辭勞脛脰。嘔吟便欲吐心肝。細思凡骨遊仚府。自覺針氈坐未安。</text>
<title>次韻春坊書懷 其二</title>,<text>奔走紅塵百丈間。幾番顏厚又心頑。才疏不合妨賢路。道直何羞守小官。一寸心灰難拔遣。百年身事最辛酸。春風忽起歸田興。何處溪山可考盤。</text>
<title>次韻春坊書懷 其三</title>,<text>儒冠豈必使人迂。容有神駒混蹇驢。万事悠悠俛仰內。群情擾擾是非餘。誰能異日爲時棟。自分平生與世踈。直待諸君經濟了。得賢臣頌我當書。</text>
<title>贈人問病</title>,<text>昨夜長安春雨過。靑泥汩沒路歧賖。襄陽可笑身多病。不見門前長者車。</text>
<title>贈人問病 其二</title>,<text>暖日和風次第催。春光又是一番回。家家行樂酬佳節。獨有畸人與病媒。</text>
<title>贈人問病 其三</title>,<text>天公應靳好懷開。故此良辰病裏回。最想春坊諸學士。侍書多暇醉銜杯。</text>
<title>次禁直聞鵲韻</title>,<text>閑閑來又去閑閑。禁苑花枝到處安。莫爲螗螂飛向外。彫陵無地避彈丸。</text>
<title>徐子元宅詠花 梅花</title>,<text>羅浮仙子雪霜姿。日暮天寒倚竹枝。翠羽啼殘香夢歇。滿庭踈影月西時。</text>
<title>徐子元宅詠花 海棠</title>,<text>倚墻脈脈欲開時。兩借燕脂發妙姿。多少風流誰管領。主人應賦會眞詩。</text>
<title>送丁正言 克仁 辭官還鄕</title>,<text>草堂留在故山隈。翠竹蒼梧手自栽。不待唐生疑已決。歸心火迫正難裁。</text>
<title>送丁正言 克仁 辭官還鄕 其二</title>,<text>飜然來又浩然歸。莫把行裝較是非。垂老飽參塵世味。不如春雨故山薇。</text>
<title>送丁正言 克仁 辭官還鄕 其三</title>,<text>不是休官自要奇。要令行止適時宜。都人擧手爭加額。儘導高風百世師。</text>
<title>送丁正言 克仁 辭官還鄕 其四</title>,<text>未有簪裾解絆君。肯敎猿鶴怨移文。馬蹄踏雪遲遲去。回首觚稜隔五雲。</text>
<title>哭朴都節制使 好問</title>,<text>大樹威名世寡儔。北門當日始分憂。臨軒密授絲綸重。杖鉞寧辭道路脩。不見班超歸漢闕。愁聞馬援死交州。轜車却向家山去。空使邦人涕洫流。</text>
<title>詠夏雲。占雲字。</title>,<text>天際溶溶矗火雲。須臾變態自紛紜。奇峯擁日層層出。文錦隨風段段分。莫向高唐思入夢。好成霖雨救如焚。無心舒卷眞堪愛。矯首吟看到夕曛。</text>
<title>次金文學 壽寧 詩韻</title>,<text>詩家禁臠未曾嘗。只掇殘膏作短章。遣興時時聊自適。寧嫌俗眼訝荒唐。</text>
<title>次金文學 壽寧 詩韻 其二</title>,<text>爲洗枯腸索酒嘗。醉來揮洒兩三章。一生事業還堪笑。長把毛錐學漢唐。</text>
<title>次金文學 壽寧 詩韻 其三</title>,<text>贈我淸新兩首詩。頭風忽愈最相宜。文章儁永君先得。不遣兒曺取次知。</text>
<title>次金文學 壽寧 詩韻 其四</title>,<text>十千美酒百篇詩。月榭花臺處處宜。此事於人差可樂。世間榮辱不須知。</text>
<title>秋懷 四首。贈金文學。壽寧 求正。</title>,<text>桐葉隨風一片飛。老夫晨起怯單衣。千門夜靜砧聲急。萬里雲深雁影迷。浮世虛名何足道。暫時行樂莫相違。黃花已近重陽節。準擬登高爛醉歸。</text>
<title>秋懷 四首。贈金文學。壽寧 求正。 其二</title>,<text>黃雞白日歲崢嶸。獨掩書堂萬古情。簷外月華無限好。草根蟲響不平鳴。詩因遣興題桐葉。酒爲澆愁酌兕觥。紫蟹正肥香稻熟。故山歸夢幾番驚。</text>
<title>秋懷 四首。贈金文學。壽寧 求正。 其三</title>,<text>靑燈黯黯雨蕭蕭。四壁圖書伴寂寥。漏鼓鼕鼕傳別院。商飆浙浙撼寒條。眞成伏櫪思千里。敢擬摶風上九霄。抱膝長歌歌激洌。一生豪氣未全消。</text>
<title>秋懷 四首。贈金文學。壽寧 求正。 其四</title>,<text>失脚紅塵已十霜。故園松徑想苔荒。功名有數難容力。憂樂相尋苦不常。腰下黃金饒季子。頭邊白髮感馮唐。主恩未報身先老。綵服何時上北堂。</text>
<title>秋日。與友人小酌。百家衣體。</title>,<text>昨日少年今白頭。傷春未已復悲秋。勸君更進一杯酒。與爾同銷萬古愁。</text>
<title>送金文學 壽寧 如京</title>,<text>少年才藝絶追攀。殷侑通經伯仲間。上國行觀周禮樂。明庭更簉漢衣冠。郵亭酒醒風吹幌。驛路詩成雪滿山。想得歸來春正好。一壺相迓重相歡。</text>
<title>題永川尹 定 春山圖</title>,<text>春風浩蕩動林壑。溪山秀色可攬結。層巒疊嶂高嵯峨。危石欲墜苔蘚滑。千尋老樹翠重重。百轉回溪流决决。琳宮縹渺洞門深。雲棧縈紆飛木末。桑柘依依何處村。風吹酒旗搖落日。遊子鞭驢野橋迥。漁郞㨾舟煙波闊。遠淡近濃千萬狀。着眼看來更奇絶。固知畫師非凡流。筆力深探造化窟。怳然置我桃源中。夢耶眞耶未易詰。江山只在几案間。何須更蠟登山屐王孫對此融心神。高情迥與塵埃隔。君不見世上兒曺長役役。咫尺雲山看不得。</text>
<title>內宴代人作</title>,<text>隆運如今軼漢唐。太平勳業屬明良。鹿萍開宴追千古。魚水相歡在一堂。天語丁寧垂寶訓。群臣感喜拜龍光。安中每念苞桑戒。更覺貽謀萬世長。</text>
<title>挽鄭少年</title>,<text>茫碭大化內。生死若浮休。壽夭旣不齊。賢愚同一丘。誰能詰其端。天高地幽幽。我憶鄭少年。賢名出儕流。風標秀且美。皎皎珊瑚鉤。平生服儒素。舊業餘箕裘。筮仕立鵷行。共誇丹穴雛。相公鍾愛深。君王眷顧優。銀章亦已寵。富貴誰能儔。天胡不與壽。命與才爲仇。昨日嘆凰飛。今日鳳相求。寂寞蕭臺空。悲風來颼颼。爲善不可恃。此事將何尤。把筆爲題詩。使我生新愁。</text>
<title>送任弼善如京</title>,<text>朔雪漫漫道路難。送君今日向燕山。穩騎飛馹寧辭遠。新賜輕裘不受寒。遼野迢迢千嶂外。神京隱隱五雲間。歸來恰得詩增價。待取奚囊仔細看。</text>
<title>戲和</title>,<text>䲶鴦帳裏合歡床。珠翠凝輝照坐光。不學驅牛肆且急。寧敎擁䯻黯然傷。酒茶愼莫生分別。鳧鶴從來有短長。可忍靑春虛棄擲。尋芳杜子未爲狂。</text>
<title>戲和 其二</title>,<text>便當携妓枕糟床。乃此浮生劇電光。落魄楊州聊可擬。行吟楚澤政堪傷。須令北海淸樽滿。兼取高唐好夢長。名敎誤人多困辱。不如詩酒任踈狂。</text>
<title>戲和 其三</title>,<text>讀書曾未宂藜床。敢導丈章萬文光。鑾殿從遊眞自幸。人間齟齬不須傷。宦情自與詩情別。世味何如酒味長。賴有諸公容我拙。不隨時態減輕狂。</text>
<title>謮圃隱集</title>,<text>奉使金陵又日東。遠遊踈蕩子長胸。百年心事詩猶在。氣壓前朝一洗空。</text>
<title>謮圃隱集 其二</title>,<text>鵠嶺靑松事已非。難將寸蓬柱傾危。癡人豈識當時意。只有天翁了了知。</text>
<title>文宗挽詞</title>,<text>一代䂓模冠古今。須知舜哲纘堯欽。昭回共覩宸章煥。玄妙難窺聖學深。王業恢弘能繼志。天倫友愛卽因心。鼎湖龍去仙遊遠。空使人間靜八音。</text>
<title>文宗挽詞 其二</title>,<text>東朝監撫久專能。乾御初看九五登。自是亶聰爲父母。共期遐福似岡陵。卜書未及金縢啓。末命俄驚玉几憑。六載承恩叨侍從。抱弓長恨正難勝。</text>
<title>文宗挽詞 其三</title>,<text>德比重華繼放勳。臣民欣戴就如雲。三年不語殷宗孝。九敍皆歌夏禹勤。心起經綸知聖學。星垂奎璧仰乾文。壽原已就因山制。簡竹空留萬代芬。</text>
<title>東郊習陳</title>,<text>天佑海東長發祥。神聖相繼宣重光。文明之治古無今。氈裘卉服爭梯航。雖然升平不可狃。否泰相倚初無常。迨此閑暇詰戎兵。未危未亂須預防。翠華拂曉出國東。千騎扈駕雷騰驤。旌旗蔽空捲長雲。劍甲耀日凝淸霜。將軍申令勒部伍。兩地結陣遙相望。一軍進擊闞如彪。一軍迎敵爭雄強。呼聲四起撼山岳。金鼓助勢何怒張。磨壘搴旗賈餘勇。風驅電掃誰能當。首擊尾應勢率然。奇正迭出神無方。上藏九天下九地。敢以兩目窮其詳。不是八陣師孔明。不是六花傳干唐。此法創自文宗朝。神謀睿算深且長。智者莫測勇失膽。將見所向無金湯。願言嗣王善繼述。陰雨之戒無時忘。君不見成王御世四海康。雉重九譯來越裳。周公尙戒常張皇。</text>
<title>淡淡亭十二詠 麻浦夜雨</title>,<text>西山日暮片雲飛。夜來江上雨霏霏。煙沈月黑迷歸棹。浦口新波沒釣磯。</text>
<title>淡淡亭十二詠 其二 栗島晴嵐</title>,<text>江沙如雪水如苔。島外凝嵐撥不開。別有一般堪畫處。輕風斜曳過山來。</text>
<title>淡淡亭十二詠 其三 冠岳春雲</title>,<text>當面春山小雨餘。嬌雲弄日捲還舒。初看觸石生膚寸。便覺溶溶滿太虛。</text>
<title>淡淡亭十二詠 其四 楊花秋月</title>,<text>露洗長空月正明。渡頭人靜晚潮平。剡溪高興依然在。天水相涵一樣淸。</text>
<title>淡淡亭十二詠 其五 西湖帆影</title>,<text>西南山豁海潮通。萬里舟航會此中。日暮波恬風又熟。片帆歸帶落霞紅。</text>
<title>淡淡亭十二詠 其六 南郊雁聲</title>,<text>芳草和煙覆暖沙。朝飛暮宿此爲家。無端驚起勤相喚。何處歸舟響櫓牙。</text>
<title>淡淡亭十二詠 其七 仍火芳草</title>,<text>十里平蕪似翦齊。風吹雨浥綠萋萋。一年春色休題品。弱柳妖花價盡低。</text>
<title>淡淡亭十二詠 其八 喜雨斜陽</title>,<text>江上紅亭帶夕陽。斷霞粧點衆山光。輞川更有詩中畫。盡收佳景入奚囊。</text>
<title>淡淡亭十二詠 其九 龍山漁火</title>,<text>處處柴荊面水開。漁舟江上小如杯。蓬窓雨暗煙波闊。一點寒光寂寞回。</text>
<title>淡淡亭十二詠 其十 蠶嶺樵歌</title>,<text>腰鎌出郭向山阿。時復長歌更短歌。日暮倉皇歸路暗。過江風雨一番多。</text>
<title>淡淡亭十二詠 其十一 盤磯釣雪</title>,<text>一片苔磯浸水碧。滿江風雪不禁寒。披裘日日閑垂釣。準擬嚴光七里灘。</text>
<title>淡淡亭十二詠 其十二 瓮村薪煙</title>,<text>家家塼埴作生涯。林表白煙無斷時。最好斜陽微雨後。山南山北任風吹。</text>
<title>留義州。待使臣。次朴判書 元亨 韻。</title>,<text>隔江西岸是中華。望斷星軺日又斜。賴有澆愁三斗酒。醉來唯覺眼生花。</text>
<title>留義州。待使臣。次朴判書 元亨 韻。 其二</title>,<text>旅館偏驚變物華。風吹柳幕翠欹斜。山城地僻餘寒在。五月初看芍藥花。</text>
<title>留義州。待使臣。次朴判書 元亨 韻。 其三</title>,<text>憑軒坐睡夢京華。滿院薰風燕子斜。已過麥秋歸未得。蓮塘怕是又開花。</text>
<title>戲贈義州牧嘲新妓</title>,<text>邊城近日最繁華。始見賓筵簇綺羅。學畫娥眉猶齟齬。擬彈瑤瑟尙差訛。對人羞澁如新婦。勸客歡娛有俚歌。旅館日長殊寂寞。憑渠剩得笑呵呵</text>
<title>次義州牧端午韻</title>,<text>夢裏還家道路長。起看簾額上朝陽。人言今日是端午。爲泛菖蒲進一觴。</text>
<title>次義州牧端午韻 其二</title>,<text>草色如煙柳線長。野人籬落傍山陽。臨流敞宴酬佳節。羯鼓聲高送羽觴。</text>
<title>次義州牧端午韻 其三</title>,<text>綠髮將軍計策長。更逢明主正當陽。專城重寄還能辨。暇日開筵勸客觴。</text>
<title>次義州牧端午韻 其四</title>,<text>旌旗影拂角聲長。獵罷歸來已夕陽。又上樓舡催進酒。却疑蓬島醉霞觴。</text>
<title>留別地主</title>,<text>鴨綠前遊夢屢驚。重來物色喜相迎。如今却覓東歸路。回首雲山似有情。</text>
<title>留別地主 其二</title>,<text>板橋川上祖筵開。別酒頻添白玉杯。天意已知詩思苦。更敎風雨謾相傕。</text>
<title>留別地主 其三</title>,<text>聚散無端似轉蓬。相歡未久又西東。一聲長笛歸程畔。握手連傾酒數鍾。</text>
<title>題嘉平館別室</title>,<text>一間矮屋小於舟。出入低身怕打頭。斜照入簷如逬火。扇風無力汗交流。</text>
<title>戲題畫屛</title>,<text>誰將栗尾寫屛中。出水芙蕖箇箇同。更有幽禽偎翠葉。細看毛羽擬形容</text>
<title>題圓扇</title>,<text>湘岸煙竿剖碧玉。剡溪藤紙裂輕霜。何人有意裁爲扇。與作炎方一片涼。</text>
<title>題圓扇 其二</title>,<text>紙扇輕明月樣團。淸風隨手解生寒。休言用舍炎涼異。否泰從來互往還。</text>
<title>次陳內翰 鑑 詩</title>,<text>天上文星照海邊。喜迎丹詔特開筵。高懷已見氷壺瑩。麗句還驚錦繘鮮。自信心腸堅似鐵。不妨尊酒醉𪚥𪚥。陽春古調眞難和。把筆長吟擘彩牋。</text>
<title>次陳內翰思親詩</title>,<text>慈闈奉別已經旬。況復生辰在此辰。陟岵詩成多客恨。望雲心切見天眞。金閨待詔偏承寵。馹馬歸鄕更顯親。造次不違忠與孝。前身疑是穎封人。</text>
<title>次高大常 潤 韻</title>,<text>落筆蛇龍走華牋。五彩郁郁霏祥煙。詩壇豪氣壓曺劉。吐出天葩色更鮮。賤子何幸登龍門。有似嚶嚶出幽谷。已見先生間世才。柱石行將扶廈屋。</text>
<title>次高大常却妓詩</title>,<text>紫鳳銜書下玉臺。遠人爭看首重回。關山雲白飄輕練。驛路梅黃拆嫩顋。詩酒百年須盡意。賢愚万古等成灰。日長孤館渾無事。莫怪朝雲入夢來。</text>
<title>次高大常思君詩</title>,<text>龍飛五位正。星軺万里行。梯航通異域。玉帛朝皇城。衣冠瞻肅穆。文物仰休明。先生才獨步。籍甚蜚英聲。歸來矢德音。咨詢不敢寧。客懷無以慰。我欲稱兕觥。</text>
<title>次陳內翰題荷花雙鷺圖詩</title>,<text>水鄕花鳥邈難親。筆下移來巧奪眞。菡萏初開如欲語。鷺鶿閑立不驚人。淤泥淨色元無染。氷雪高標迥脫塵。玉署儒仙看不厭。淸儀馨德與相隣。</text>
<title>次陳內翰芍藥詩</title>,<text>芍藥留春尙未殘。尋芳蛺蝶戲成團。淸香滿院風光轉。嫩蘂含煙曉色闌。好向詞人誇玉質。不須華屋薦金盤。只緣氷雪肌膚冷。更觸炎曦盡日看。</text>
<title>次高大常喜雨詩</title>,<text>久憂南畝漲黃埃。靈雨今隨使節來。漢詔十行寬作沛。商霖万里好風催。潮生渡口新波綠。雲過山顏沿畫開。料得今年應大有。賓筵端合醉千杯。</text>
<title>次高太常詩</title>,<text>日斜賓榻錦茵鋪。手自拈香炷獸爐。軟語從容霏玉屑。淸標蒲洒映珊瑚。右軍神筆古來少。吏部完詞天下無。若比高才爲伯仲。詩家誰復說三蘇。</text>
<title>次陳內翰渡臨津詩</title>,<text>細雨和煙暗渡頭。長風穩送木蘭舟。興來佳句題千首。醉裏昏花炫兩眸。關吏折腰迎漢節。篙師倚棹唱吳謳。要知我國尊王意。請看朝宗衮衮流。</text>
<title>次陳內翰奉別諸宰相詩</title>,<text>道學眞源緇紫陽。還將草聖逼顚張。異邦專對誰能並。翰苑長才見未嘗。祖席薰風吹畏日。歸期秋律協淸商。揮鞭却向瀛洲島。弱水三千隔杳茫。</text>
<title>次高太常途邊奇松詩</title>,<text>黛色連雲特地奇。炎風不到傲霜枝。令人不覺吟鞭竪。詩思如抽獨繭絲。</text>
<title>浮碧樓筵上。陳高兩天使。強之使作。</title>,<text>危樓百尺俯長流。渺渺煙波大野頭。翠巘當簷渾似畫。淸風洒面解生秋。莫言勝地無人賞。今見儒仙盡日留。更進陽關一杯酒。明朝相憶路悠悠。</text>
<title>次陳內翰留別朴判書 元亨 詩 二首</title>,<text>先生廣度憐鄙野。誰肯比數如吾者。初聞玉節出神州。驅馳遠迓鴨江頭。氷壺皎皎心同潔。春雲靄靄詩爲格。賓筵久接高談淸。始信一世能蜚英。今朝嘆別阻携手。掃恨難憑酒作帚。歌罷陽關歡一觴。須知此會非尋常。回看水色與山光。共結離愁入詩腸。</text>
<title>次陳內翰留別朴判書 元亨 詩 二首 其二</title>,<text>皇明御宇內。駕馭皆英賢。四域車書混。三方玉帛連。雲龍時際會。鱗翼競攀緣。俊乂俱登用。乾坤在轉旋。儒林誰獨步。文柄公能專。珥筆遊鑾殿。含香侍講筵。一朝辭北闕。万里到東邊。騏騄精神健。鸞鳳羽翼鮮。咨詢懷未及。專對孰居先。布詔絲綸密。宣恩雨露偏。相迎初識面。見許不求全。高論听霏屑。宏才想濟川。自多蓬有倚。敢擬璧相聯。蜃海看開市。龍潭見吐涎。江山共行樂。臺榭欣相迎。妙墨毫端洒。淸詩海外傳。故鄕頻入夢。今日棹歸船。握手臨歧路。相逢問幾年。歡情知已矣。別意正茫然。回首燕山隔。空愁海上煙。</text>
<title>次高太常留別朴判書 元亨 詩</title>,<text>卓犖儒林間世材。天敎持節海東來。從容客榻驚雄卞。專對他邦見大才。荷寵當時承雨露。調羹異日作鹽梅。文章豈但鳴斯世。勳業終須到上台。要向靑丘傳漢詔。仍騎紫鳳下蓬萊。淸標海上初相識。笑口尊前幾度開。月夕煙朝同燕喜。山亭水榭屢追陪。詩中裨字常蒙敎。痤上狂言不見猜。擬共銜杯千日醉。豈知分手一朝回。遙看行色重搔首。欲瀉離愁更上臺。聚散無端皆有數。光陰如擲暗相催。征驂去去留難駐。驛路曼曼阻且廻。安得相隨跨鶴羽。瀛洲島上醉霞杯。</text>
<title>次陳內翰詠甁中蓮花詩</title>,<text>折得芙蕖帶露紅。冷甁斜揷照堂中。濂溪肯作兒曹見。爲愛看來有所同。</text>
<title>贈別陳內翰 二首</title>,<text>鴨綠江干拜下塵。陪遊自此日相親。論文把酒情如舊。遇景題詩興有神。閶闔九重歸思迫。陽關三疊別愁新。玉堂後夜看明月。尙可遙憐萬里人。</text>
<title>贈別陳內翰 二首 其二</title>,<text>皇華回玉節。祖席傍江流。別酒難成醉。離歌肯解愁。望雲山渺渺。驅馬路悠悠。他日相思夢。應尋此地遊。</text>
<title>贈別高太常</title>,<text>星軺來自九重天。一揖淸芬望若仙。馬首江山看万疊。囊中珠玉貯千篇。交情未洽新知樂。行色還從舊路邊。別後相思何處是。暮雲迢遞海東堧。</text>
<title>讀歸去來辭</title>,<text>休官卽日賦來歸。怕見人間足駭機。悵望唐虞今已遠。喜他松菊老堪依。六朝文物浮雲改。万古貞心白日輝。試向前人求彷彿。商顏芝與首陽薇。</text>
<title>日本使侍宴慶會樓。得樓字。</title>,<text>聖化東漸及海陬。扶桑遣使遠來投。象胥句引瞻龍衮。卉服相隨上鳳樓。樂奏鈞天歡不極。恩傾湛露報何由。抽毫宜欲書王會。重譯梯航軼漢周。</text>
<title>應製屯亨詩</title>,<text>倚伏皆關造化兒。還丹無效亦何施。但將忠孝求天福。脫得艱危履坦夷。</text>
<title>己卯八月十一日。宿狄江邊。自此至還到遼東詩。朝燕京時作。</title>,<text>狄江秋水漾寒波。下馬呼舟日欲斜。渡口小槽橫似葉。沙頭征客簇如麻。流深詎得褰衣涉。岸闊難容躍馬過。入夜仍留州上宿。單衣曉怯露華多。</text>
<title>松骨山</title>,<text>一望蒼然萬古顏。煙嵐澒洞有無間。雄盤幾里塵區隘。高入層宵鳥道難。此去前程連鶴野。回看故國隔龍灣。行吟直欲寬懷抱。轉覺羈愁不可删。</text>
<title>十二日。過開州城。</title>,<text>金源舊業此煙沈。遺跡空留古到今。路自南隅通一線。山圍四面矗千尋。繁華已逐浮雲盡。景物都輸客子吟。莫把金湯爲可恃。從來固國在民心。</text>
<title>伯顏洞</title>,<text>昔日荒榛未易披。如今禾黍正離離。相逢盡解東方語。立馬村街有所思。</text>
<title>十五日。過連山把截。</title>,<text>山連橫萬疊。據險此爲關。地僻煙臺古。時淸戍鼓閑。村居依洞口。石路轉林間。去去離懷苦。多添鬢上斑。</text>
<title>夜宿靑石洞。翫月。</title>,<text>山高路陜轉幽深。萬木參天日易陰。客裏正逢佳節過。離愁先到故鄕心。且看皓月娟娟照。却憶芳樽細細斟。對此不須多憾慨。人生蓬轉古如今。</text>
<title>十六日。至遼東。留一日。</title>,<text>遼城一鎭古稱雄。粉堞雲橫隱半空。士馬騰凌威漠北。河山秀麗接天東。風塵不見驚烽火。耕鑿何知是帝功。萬里觀光從此始。覺增疏蕩子長胸。</text>
<title>十八日。宿鞍山驛。</title>,<text>天低野闊敻無邊。忽見鞍山落眼前。夜久方投山下驛。仰看明月已中天。</text>
<title>二十日。過遼河。</title>,<text>控引東南達海澨。界分夷夏作湯池。渡頭萬斛看浮鷁。岸上雙祠讀古碑。已遣吾民躋壽域。肯愁胡馬飮河湄。大平風月無人管。都入征夫一首詩。</text>
<title>沙嶺</title>,<text>路避沮洳多委曲。水分南北亂縱橫。強名爲嶺眞無謂。只是沙丘十里平。</text>
<title>宿高平</title>,<text>荒城如井底。虛閣類村家。耿耿孤燈夜。蟲聲入耳多。</text>
<title>二十一日。過盤山。</title>,<text>高平晨發午盤山。兩驛蕭條伯仲間。郵吏來言車馬少。行人坐數道路艱。地宜種秫無餘利。俗喜叉魚似等閑。北望胡山攢劍戟。天敎設險作重關。</text>
<title>宿廣寧</title>,<text>巫閭矗矗虹靑冥。山下雄藩有故城。淳塊連雲堅鐵瓮。譙樓隱霧聳朱甍。竢窓一夜思親夢。戍卒三更擊柝聲。坐待門開天已白。又催行李赴前程。</text>
<title>二十二日。過閭陽。</title>,<text>驛本閭陽縣。遺墟草自生。北望千山矗。南臨大野平。光陰雙轉轂。天地一浮苹。客興難消遣。題詩記北行。</text>
<title>夜到杏山</title>,<text>天陰月黑夜沈沈。驛路多歧未易尋。漸近山城鷄犬鬧。喜於空谷听跫音。</text>
<title>連山驛有懷</title>,<text>天地生吾有意無。十年操瑟混齊竽。文章久訝如童子。軒冕今知屬丈夫。太史遠遊非所願。淵明歸去是良謨。若爲報得君恩重。早晚抽身出宦途。</text>
<title>途中望海</title>,<text>東南山豁見溟波。霧盡煙銷蕩日華。上下微茫爲一色。不知是水是天耶。</text>
<title>寧遠衛途中作</title>,<text>聖代籌邊計不遺。地當要害必城池。長墻雲起連遼野。列堡星分入帝畿。禹貢山河輿地廣。堯民耕鑿雨暘時。何人解撰河淸頌。寫出文明万古輝。</text>
<title>潼關途上雨</title>,<text>顚風吹雲雲似墨。乾坤慘黯無顏色。雷車彭轟電幟搖。凍雨隨風自東北。初如散絲濕征袍。轉似飜盆雜氷雹。海山寅濛晝欲晦。咫尺相逢不相識。我疑乾龍戰九垓。流血玄黃怒未息。又疑共工觸不周。天柱傾摧銀漢覆。行人惝恍愁前途。靑況汨沒輪蹄仆。時令正當雷收聲。豈宜今朝飛霹靂。爲把栗尾書短什。天公用意眞難測。</text>
<title>望夫石</title>,<text>女蘿枉長松。百歲相因依。婦人配君子。所願不相違。但期死同穴。寧知遠別離。風塵一朝起。万里從王師。攀衣哭相送。天地爲我悲。不願覓封侯。但願早來歸。如何事大謬。已失瓜時期。幽閨𪚥寂寞。鬱鬱長相思。容華漸衰歇。白月東西馳。常陞高丘望。望我征人回。征人竟不來。氷炭交中懷。淚盡兩眼枯。蕙質爲塵灰。吾知死不瞑。化作雙飛翼。不然作雙劍。冤氣射天赤。千秋有遺石。留迹埋蒼苔。行人相指似。使我心悠哉。人生得意難。古今同一轍。不見湘江岸。班班竹上血。</text>
<title>入山海關</title>,<text>遼陽始遠似欣然。及到關門喜欲顚。爲有如京心事急。却忘家在日東邊。</text>
<title>長城吟</title>,<text>秦皇按劍四海馳。自謂帝業傳無期。黔黎已愚不足畏。只有胡人敢我欺。君臣決議築長城。起自西北東逶迤。當時驅使及鬼神。山石隨鞭血淋漓。秦人半爲城下土。築城未就心先離。戍卒一叫咸陽火。畢竟亡秦誰所爲。雖然萬古賴以安。秦皇運計亦雄奇。歸來悵望弔興廢。悲風爲我蕭蕭吹。</text>
<title>望首陽山作</title>,<text>歸來路四千。訪古常遑遑。永平山水佳。中有名首陽。夷齊昔逃周。采薇歌虞唐。淸風激萬古。懷哉不可忘。商道日以微。周業日以昌。天下遂橫流。側手難爲防。如何不量力。寸木支明堂。雖知事如此。義烈激中腸。寧死爲商鬼。不願臣周王。此志恐不白。誓指天蒼蒼。所以恥周粟。甘心死路傍。孤忠貫白日。卓節橫秋霜。煌煌大義明。斯民知向方。嘗讀太史傳。慷慨揖遺芳。今日過故山。不覺涕雙滂。豈唯百世師。天地與久長。</text>
<title>九月初一日。宿義豊驛。有中使曉至。向永平監打海魚。</title>,<text>洞簫聲與角聲連。驚破寒窓倦客眠。候吏來傳中使至。爲求鱐鮓向東邊。</text>
<title>三日。宿漁陽驛。懷古。</title>,<text>開元天子守盈成。歌吹年年樂大平。上苑華淸無不可。霓裳羽衣凝歡情。戲把胡雛養作兒。恩眷綢繆雨露傾。寧知養虎自遺患。中原禍胎從此生。祿山反相人人知。豈宜杖鉞專邊城。幽燕勁卒皆入手。目中已無東西京。胡馬長驅飮河洛。翠華西拂蜀雲行。神州陸沈四海翻。衣冠盡化爲鯢鯨。幸哉靈武義旗回。李郭畢力輸忠貞。手挽銀河洗宇宙。復開唐家日月明。荒城萬古高嵯我。令人憤咤肝膽橫。當時若用曲江言。漁陽鼓何由鳴。不是祿山能爲亂。不是太眞能召兵。只是明皇無遠見。至今論者多譏評。</text>
<title>通州潞河渡上有作</title>,<text>黃昏待渡久躕躇。望斷煙波接太虛。地近玉京三輔郡。家連畫棟四民居。長卿出蜀猶堪詫。季子觀周愧不如。瓮底醢雞眞自幸。乾坤今覩發蒙餘。</text>
<title>望潞河漕舡。連亘百餘里。</title>,<text>一帶長河控帝畿。漕舡商舶此來歸。危檣簇立多如束。畫鷁遙連望轉迷。萬國方來輸土貢。幾人重譯覲天威。太平氣像君須記。斗米三錢古亦稀。</text>
<title>代朴判書 元亨 次陳侍講鑑詩韻</title>,<text>征途又見露爲霜。回首家山隔杳茫。萬里遊觀眞有數。百年離合若無常。羈棲幾日思半度。玉署今朝寄短章。對此依然陪杖屢。朗吟高韻轉琅琅。</text>
<title>醉後戲贈魯同年 參</title>,<text>后媼愛酒有酒泉。天翁愛酒有酒星。一段愛酒乾坤氣。鍾爲淵明與劉伶。淵明旣遠劉伶死。醉鄕寂寞人人醒。先生千載嗣遺音。跌宕酒肆常沈冥。淳于一石何足數。瓮間吏部猶抗衡。酒後耳熱歌嗚嗚。俯視二豪如螟蛉。有耳不聞雷霆響。有目不見泰山形。自稱儂是飮中仙。不知何者爲功名。百年悠悠如寄耳。安能羈束送吾生。先主此意眞有道。笑殺世人徒營營。</text>
<title>下馬宴席上作</title>,<text>吾王事大攄忠赤。使价聯翩踵相續。皇謂朝鮮秉禮順。天語溫溫賜顏色。特命春卿隆待遇。館我城東近紫極。大官絲絡送珍羞。宮壺瀲灧流霞液。今朝中使下九天。戔地開筵示恩渥。山珍海錯羅方丈。兩部樂奏鳴絲竹。伶優叫號呈伎倆。幻怪百出眩人目。呑刀吐火事亦奇。無中生有眞叵測。裸身跳擲騰半空。四座相看笑且愕。俄然傳粉隊隊來。搖旗作舞回風急。別有長髥一丈夫。中堂倒臥豎兩足。足上長竿數丈餘。不傾不倚立如植。小兒𪚥𪚥到竿下。身長不滿兩三尺。攀緣上竿如履平。竿頭作戲誇儇捷。都盧輕矯何足擬。猿狖傍觀應奪魄。我亦惘然幾失筯。是鬼是人終莫識。百戲已畢人盡醉。便覺靑冥雨露浹。若非當今文軌一。小臣安得遊上國。若非吾王享天心。皇恩安得霑海曲。小臣再拜祝天子。幷祝吾王壽万億。</text>
<title>望月有作</title>,<text>客裏悠悠日抵年。又看明月十分圓。家人見月應相憶。默數燕山路四千。</text>
<title>詠擎天石柱 在承天門內外。</title>,<text>誰遣長虹落半空。亭亭隱隱五雲中。立當蔥鬱黃金闕。刻作蜿蜒白玉龍。人訝露盤臨漢苑。鶴疑華表鎭遼東。天長地久相終始。準擬皇圖萬古隆。</text>
<title>出京到通州。書懷。</title>,<text>旅食京華已兩旬。天涯日日苦思親。今朝却踏來時路。過一郵亭喜一新。</text>
<title>漁陽石橋</title>,<text>馬首荒橋百尺危。行人尙認祿山時。玉欄已倒埋蒼蘚。石獸猶存臥翠螭。誰遣胡雛來杖鉞。始知唐紀亂如絲。渠心直欲爭天下。剚刃寧虞膝上兒。</text>
<title>陽樊途中。遇儒生中山東鄕試還家。贈筆。</title>,<text>路遇遼陽好秀才。玉壺秋水作襟懷。鄕闈射策無人敵。客路催鞭得意來。荊璞不愁三刖足。禹門應化一聲雷。殷勤爲贈毛錐子。戰藝明春破陣回。</text>
<title>永平途中卽事</title>,<text>孟冬初吉卽名辰。士女相將會墓門。宿草荒涼頹古隴。哭聲哀怨訝新墳。浮生百歲誰無死。厚夜千秋尙有魂。酹盡三杯人已散。白楊蕭瑟自黃昏。</text>
<title>高嶺途中。得家書。</title>,<text>鄕書今日自東來。喜懼交加不敢開。開時得見平安字。少慰征途萬里懷。</text>
<title>杏山途中。遇雪。</title>,<text>頑雲四合日光沈。邊雪蕭蕭洒客襟。大地便成銀色界。靑山堪作白頭吟。朔風如箭穿裘入。夜氣欺人砭骨深。馬上凌兢龜縮殼。霸橋詩興亦難禁。</text>
<title>遼河渡上。題兩娘廟。</title>,<text>莽蒼遼河渡。湘君有廟祠。水官分左右。仙仗列參差。香火傳千古。蘋蘩薦四時。我來勤再拜。重是聖皇妃。</text>
<title>還到遼東。留數日。始得國人來迎。</title>,<text>還到遼城久滯留。夢魂常繞海東陬。衣冠異制從他笑。風土殊宜使我愁。旅館寥寥寒夜永。家山渺渺白雲浮。今朝喜見鄕人迓。倒盡千杯瀉百憂。</text>
<title>失題</title>,<text>松杉翠裏丹靑寺。戶牖陰虛佛殿深。四面疏欞風滿座。論文未覺日西沈。</text>
<title>失題 其二</title>,<text>虛庭風號蒼髥叟。古壁香熏白足尊。月榻夜深僧語軟。六塵灰冷道心存。</text>
<title>失題 其三</title>,<text>事業文章壓海東。走卒皆知牧隱翁。檜岩百箇曾遊地。羨子軒然躡舊蹤。</text>
<title>寄尙州牧。幷謝送扇。</title>,<text>憶君懷印向南州。是我燕山奉使秋。離合百年元有數。暮雲春樹思悠悠。</text>
<title>寄尙州牧。幷謝送扇。 其二</title>,<text>海上停雲久入懷。淸風今得故人來。緘書更道殷勤意。不比空傳驛使梅。</text>
<title>題御札卷端 代人作</title>,<text>天降明主大有爲。又生賢輔應休期。十臣同德隆周業。三傑馳謀造漢基。倒瀉銀潢流穢濁。深探虎穴濟艱危。乾坤神化元無跡。魚水歡情兩不疑。玉燭自然調四序。蒼生何幸際重煕。策勳更指山河誓。錫宴頻霑雨露私。要使丕圖追往昔。特揮宸翰戒當時。十行一札何曾比。二典三謨足可追。卜曆已知垂罔極。貽謀今見有宏規。微臣擬撰河淸頌。愧乏三長太史辭。</text>
<title>送上黨君關西之行</title>,<text>君王出餞宴瑤池。雨露恩傾特地私。脫賜御裘披翠錦。新頒廏馬絡金羈。子房勳業魁三傑。中令威名動四夷。猘虜卽今無健運。燕然佇見頌功碑。</text>
<title>贈成川辛府使詩 幷序</title>,<text>芹宮同學夢依然。屈指今經二十年。書榻日長揮塵語。寒齋夜靜共袍眠。升沈有數難容力。聚散無端總屬天。相別已多相面少。不妨歌舞醉樽前。</text>
<title>贈成川辛府使詩 幷序 其二</title>,<text>世事驅人不自休。東西蓬轉兩悠悠。君今出宰專邊邑。我亦偸榮侍冕旒。詩酒追遊頻入夢。海山相阻不禁愁。漢朝循吏多爲相。肯使關西久滯留。</text>
<title>贈經歷安同年</title>,<text>與君交道久忘年。塞上相逢喜欲顚。日暮孤城初駐節。春風虛館促開筵。高吟準擬詩三百。大醉猶傾斗十千。世事吾今看爛熟。不如樽酒且留連。</text>
<title>次天使張給事 寧 大同江詩</title>,<text>遠傳丹詔促行裝。暫駐星槎浿水陽。江浦雪消春意動。郵亭日暖客懷長。一杯且可酬佳節。萬里無勞憶古鄕。野闊天低山似畫。不禁詩思入蒼茫。</text>
<title>次張給事龍泉途中詩</title>,<text>春風客路好樓臺。且莫揮鞭馹騎催。野水煙橫羅帶繞。遙岑雲盡錦屛開。天涯景物詩千首。上苑鶯花夢幾回。自幸今朝陪笑語。郵亭隨處共徘徊。</text>
<title>次張給事臨津船上詩</title>,<text>馬首煙嵐入眼新。靑山如畫擁江津。風經弱柳搖蒼靄。鷺浴盤渦動白蘋。璽敕十行頒北極。星軺千里慰東人。天涯傾蓋渾如舊。座上傳杯莫厭頻。佳句成來金擲地。淸談接處物逢春。徐牽錦纜緣蒼璧。促進金盤膾紫鱗。莫向停雲生悵望。且留征旆廣咨詢。西歸定作東行錄。倘寄踈慵海外臣。</text>
<title>御溝柳</title>,<text>碧玉流分太液池。千株夾岸翠如帷。天街瑞日陰陰轉。殿角薰風細細吹。枝褭輕柔偸楚舞。菜抽新綠展娥眉。長承雨露靑冥上。不比章臺贈別離。</text>
<title>禁園柳</title>,<text>御柳千株欲展眉。禁垣深處正依依。煙添嫩綠翠帷濕。日借輕黃金縷垂。輦路牽風低鳳蓋。天衢得雨暗龍墀。玉堂學士渾無事。惹起閑情爲賦詩。</text>
<title>歌風臺</title>,<text>百二秦關入漢家。烏江伯業又蹉跎。澤中一夜神嫗泣。臺上千秋猛士歌。魚藻筵開新雨露。蛟龍旗拂舊山河。長陵杯土埋遺劍。留得雄名萬古多。</text>
<title>戲馬臺</title>,<text>功高百戰伯圖雄。曾遣劉郞縶漢中。謾向臺前來戲馬。寧期帳下暗啼紅。天亡豈恨田夫紿。運去應慙亞父功。日落烏江騅不逝。却敎兒輩得侯封。</text>
<title>挽鄭大監。宣勑歸本國葬。代人作</title>,<text>髫年選入侍皇明。特地承恩雨露傾。御苑幾多陪羽獵。期門常得掌親兵。呂強事漢應無比。力士忠唐早著名。敕賜歸鄕葬遺骨。共誇終始備哀榮。</text>
<title>挽鄭大監。宣勑歸本國葬。代人作 其二</title>,<text>觀光遊上國。荷寵典親軍。一夕槐安夢。千秋竹史芬。更承新雨露。歸葬故山雲。行人爭指點。導是太監墳。</text>
<title>權承旨 擥 榮親宴詩</title>,<text>系從羅祖本蟬聯。始入高麗賜姓權。詩禮傳家能濟美。貂璫赫世盡多賢。一經敎子徒爲爾。万石稱名亦偶然。爭似九君封並世。至今流慶更綿綿。</text>
<title>權承旨 擥 榮親宴詩 其二</title>,<text>鳴世生膺五百期。文忠遺烈弓星垂。酇侯功茂山河誓。司馬名高走卒知。一代文章推大雅。三韓道學仰宗師。當時事業如相問。須見高皇御賜詩。</text>
<title>權承旨 擥 榮親宴詩 其三</title>,<text>文景才華又卓然。典刑爭看壓朝聯。箕裘業繼先人舊。帶礪勳歸嗣子賢。學擅三長追馬史。官高八座近台躔。天敎世掌斯文柄。桂苑魁名照後前。</text>
<title>權承旨 擥 榮親宴詩 其四</title>,<text>天人相與本無私。德厚流光事不欺。鼻祖昔扶麗氏運。耳係今佐聖明時。文章共詑魁三枋。禮樂須知在一夔。世上男兒誰辦此。聲名磊落動華夷。</text>
<title>權承旨 擥 榮親宴詩 其五</title>,<text>氛曀當時暗海東。親扶日轂上高穹。槐堂積德傳三相。麟閣圖形第一功。翰苑應深山斗仰。朝家正倚棟樑崇。君臣契合今無古。富貴汾陽保始終。</text>
<title>權承旨 擥 榮親宴詩 其六</title>,<text>鶴髮康寧在北堂。百年榮養更輝光。彩衣聯舞黃金帶。壽酒時稱白玉觴。有子有孫蘭赫葉。難兄難弟雁成行。要知門閥金張貴。座上須看笏滿床。</text>
<title>權承旨 擥 榮親宴詩 其七</title>,<text>金榜爭誇第一人。特開榮宴慰慈親。龍孫進壽驚隆隼。霞液分香下紫宸。選妓三行明粉黛。佳賓四座擁簪紳。內家況賜纏頭錦。盛事應留萬萬春。</text>
<title>再賦</title>,<text>太師流慶遠逾光。簪纓奕世冠東方。一家九君稱至今。文正厚德何煌煌。雲仍食報無休期。元勳大雅史相望。斯文山斗有陽村。佐我興運躋虞唐。止齊爲子公爲孫。謝家蘭玉追遺芳。公從弱齡負奇偉。脫略聲利攻章。一朝賓興歌鹿鳴。范相擢魁連三場。攀附聖明成殊勳。伯仲之間見蕭張。銀臺獨步司喉舌。寵傾三接非尋常。慈顏鶴髮尙康寧。南極壽星應儲祥。馬氏五常白眉良。庭前戲綵聯雁行。君王錫宴示優崇。榮光喜氣浮萱堂。梨園弟子奏仙樂。絲管激嘈凝淸商。中使聯翩下九宵。內廚八珍分餘香。塡門賀客鬧冠蓋。一時卿相爭趨蹌。況是日表臨賓筵。手酌流霞稱壽觴。秦王昔日過王珪。母爲翦鬟羅酒漿。豈如公今富貴全。華堂瓊筵樂未央。不獨汾陽事業尊。孟母懿範垂無彊。眞箇三韓一段奇。兩眼平生見未嘗。我欲題詩矢德音。安得健筆如椽長。</text>
<title>衿川新亭</title>,<text>細川流入小地平。上有新成畫閣明。南去川光羅帶繞。北來山勢錦屛橫。雨添桑柘家家綠。風送絃歌處處聲。醉倚雕欄天欲暮。啼禽喚我動詩情。</text>
<title>奉送尙州金判牧</title>,<text>鄕關迢遞白雲低。皀蓋南飛快馬蹄。昔日軒墀胸寵遇。如今枳棘且卑棲。離歌三疊愁如醉。驛路千里意轉迷。料得鈴齋多暇日。頻題信字慰分携。</text>
<title>䨪雨</title>,<text>五月霪霖接素秋。千疇揷秧半隨流。茅茨不耐床床漏。桂玉難堪日日愁。滿壑頑雲埋古堞。隔溪高岸變沙洲。卽今治在堯湯上。天意難諶遠且幽。</text>
<title>征婦怨。用王維韻。</title>,<text>淑景動園林。閨婦多幽思。階前並蔕花。留連雙蝶戲。夫婿在万里。揚鞭隨驃騎。擲錢卜歸期。悵望何時至。容華日以減。擡鏡暗垂淚。</text>
<title>宮怨。用唐人詩韻。</title>,<text>春風禁苑百花香。日晚羊車在上陽。忽見游絲裊千尺。暗將愁緖較誰長。</text>
<title>俠少</title>,<text>繡壁文囱紫閣高。芙蓉帳裏度仙璈。纖娥列侍爭相媚。醉倚金屛意氣豪。</text>
<title>春官獨坐。示同官李正郞。</title>,<text>深簷畫閣肅陰陰。柳塢秋生爽氣侵。北極紅雲低五色。西山翠壁矗千尋。風煙引興詩仍就。案牘能令睡正酣。遇事自慙多鶻突。南宮幸賴有知音。</text>
<title>哭金承旨妻氏</title>,<text>塵網凄涼暗繐帷。華堂無復見齊眉。百年擬享魚軒樂。一夕那知蝶夢非。戲綵翻成攀柏泣。移天不耐鼓盆悲。空餘梁月依然在。更怨西風露易晞。</text>
<title>韓承旨母氏挽章</title>,<text>流年爭似坂丸忙。一夜萱花委北堂。孟母三遷留管史。謝家諸子摠蘭芳。豈知莊夢成胡蝶。却向簫臺躡鳳凰。祖送都門車馬鬧。哀榮終始有餘光。</text>
<title>送姜子久之任陜川</title>,<text>韶光滿天地。草木俱欣榮。遊子感春輝。陟岵愁如酲。家山杳千里。白雲天際飛。鶴髮倚門閭。望我何時歸。獻書拜明廷。乞郡近桑鄕。人生五馬貴。亦足慰高堂。甘旨旣易供。綵舞時歡娛。俱慶過年年。此外非所虞。</text>
<title>聞成重卿任，洪應之應。與里人輪辦賞春之宴。戲呈。</title>,<text>九街煙柳弄輕黃。乳燕鳴鳩白日長。細草全勝鋪繡縟。閑花渾欲鬪新粧。遊人車蓋紛相逐。甲第笙歌樂未央。聞說城南頻宴會。不妨容我老夫狂。</text>
<title>聞成重卿任，洪應之應。與里人輪辦賞春之宴。戲呈。 其二</title>,<text>平生肺病怯杯觴。老去深參酒味長。宦路升沈都不管。人間悲喜兩相忘。風光淡沱無邊景。花氣氛氳不斷香。莫遣靑春容易過。好隨年少醉千場。</text>
<title>送別洪應之扈從</title>,<text>東巡正値艶陽辰。侍從無非第一臣。日暖風和春欲老。花明柳暗景尤新。宴回玄圃人皆醉。賦罷甘泉筆有神。自恨一生龜縮殼。靑門顒望屬車塵。</text>
<title>賀盧直講加朝奉</title>,<text>才名卓卓絶追攀。九万雲程振羽翰。摛藻昔曾傳采筆。致身今不負儒冠。每披香幄傾三接。又賜銀章進大官。軒冕逼人頭尙黑。好將功業立朝端。</text>
<title>禁中翻書</title>,<text>花殘葉密靑春老。燕舞鸎歌白日遲。佳節每從忙裏過。案頭黃卷若相期。</text>
<title>題永川卿林亭四時</title>,<text>院落深深白日遲。轉階花影上簾帷。東風惹起無窮思。收拾春光入小詩。</text>
<title>題永川卿林亭四時 其二</title>,<text>綠樹陰濃地轉幽。流鸎聲在柳梢頭。象床蘄簟涼如水。剩得高軒一片秋。</text>
<title>題永川卿林亭四時 其三</title>,<text>歸燕辭巢木葉彫。秋容如洗碧天高。階前霜菊還堪愛。遣興時時讀楚騷。</text>
<title>題永川卿林亭四時 其四</title>,<text>朔風如翦雪霏微。凍雀偎林不敢飛。竹外寒梅開已遍。西湖詩興正依依。</text>
<title>再賦</title>,<text>百花深處一亭幽。當面山光翠欲流。金鴨香銷春晝靜。時聞棋子落紋楸。</text>
<title>再賦 其二</title>,<text>千紅落盡綠陰陰。綉柱珠簾畫閣深。更有薰風能解慍。不愁炎暑苦相侵。</text>
<title>再賦 其三</title>,<text>西風摵摵葉辭柯。籬下黃花晚更多。閑倚玉闌邀夜月。滿庭淸影桂婆娑。</text>
<title>再賦 其四</title>,<text>松篁不怡雪霜埋。留得春光翠作堆。紅日滿窓塵事少。瞻缻斜揷一枝梅。</text>
<title>送尹府尹奉使下三道。發民徙塞。</title>,<text>關河阻且脩。梅雨暑方溽。念公遠行邁。仗卽下南國。朝家議實邊。徒民星火急。雖云奉成命。臨事多委曲。願公莫草草。思之宜爛熟。守宰少龔黃。吏又多奸猾。富民錢通神。勢族手可熱。欺詐逞百端。令人眩心目。願公留藻鑑。涇渭分淸濁。持衡愼低昂。錙銖要無錯。伊余抱微痾。未能參祖席。強起把栗尾。爲公書短什。非但慰永懷。且冀絲毫益。</text>
<title>津寬寺住持明信惠扇</title>,<text>曾從禪苑聽詩名。紈扇今將寄厚情。莫訝論交違兩地。須知結業在三生。閑閑最羨雲林臥。役役多慙世網嬰。方丈幾時聞軟語。借曹溪水濯塵纓。</text>
<title>次禪師明信詩韻</title>,<text>取人以實不以名。墨名儒行亦可人。吾師頗能攻詩文。筆力自負挽千鈞。胸中洗盡蔬筍氣。琴聰蜜殊難爲倫。一生喜與文人交。掃搨相迎儘嘉賓。題詩遠寄要接引。怪我身世籠中鶉。昔日惠遠今吾師。我與淵明作後身。在家出家元不異。是心堪作法王臣。已令婦姑斷勃磎。酬酢萬法能旼旼。隨緣度世亦偶然。有時未免眉雙嚬。願師示我方便力。大震法雷驚八𪚥。直思從前一念差。求禪却與野狐隣。覺海茫茫無𪚥岸。不知何處是通津。大道從來非二三。明星誰悟𪚥蒼旻。技辭蔓語眞無益。且進杯中麴米春。</text>
<title>奉和御製賜判中樞安止詩</title>,<text>兩朝經幄老儒臣。鳩杖從容謁紫宸。錫宴初沾湛露洽。賜衣催着錦袍新。寵榮已出尋常外。強健爭誇八十春。況是崇班躋一品。此生何以報深仁。</text>
<title>賀聖上宴慰安中樞詩</title>,<text>維王建極。斂福錫民。停之毒之。與物爲春。煕煕皥皥。躋于壽域。康衢之老。罔知帝力。然猶沖挹。謂治未洽。曰惟養老。仁政所急。臨軒錫宴。必歲之秋。亦月有賜。維酒與羞。恩如海涵。浹于肌膚。興孝興弟。示民不愉。矧今遺老。世廟舊臣。優游太平。以保天眞。身雖在外。心不忘君。歲辛巳夏。入覲于王。天顏載悅。爲龍爲光。式燕以敎。酒冽肴馨。旣醉旣飽。胡考之寧。稱觴起舞。皤皤老佡。王曰爾止。旣壽且賢。事我昭考。久處近蜜。今我覯爾。羹墻慕切。乃賜之衣。雲錦錯落。乃進其爵。鴻樞峻秩。恩眷稠重。寵莫與京。拜命傴僂。感涕交零。群工在庭。相與嘆喟。咸曰我后。人倫之至。舜之慕親。文之養老。古今雖殊。其揆一道。孝治旣隆。擧世皆仁。巍巍蕩蕩。莫罄名言。臣止之賢。亦永有辭。依日月光。垂耀無期。</text>
<title>辛巳十月。移病在家。述舊書懷。寄徐剛中。</title>,<text>十月今年氣尙溫。南榮獨坐負朝暄。開懷只有詩爲友。問病曾無客到門。一念勃谿今已斷。平生豪宕老猶存。送窮待富渾無賴。正好長歌對酒樽。</text>
<title>辛巳十月。移病在家。述舊書懷。寄徐剛中。 其二</title>,<text>年光荏苒似拋梭。鬢髮種種乃老何。旅雁天涯驚客耳。朔風窓外撼庭柯。山中白酒關依久。籬下黃花引興多。赤報國恩親亦老。宦情歸思轉交加。</text>
<title>辛巳十月。移病在家。述舊書懷。寄徐剛中。 其三</title>,<text>南山當戶若相招。拄笏看山萬慮消。卽見無心雲出岫。時聞喚友鳥迀喬。虛名我欲投簪紱。大隱誰能在市朝。一別故園今十載。松苗今已可齊腰。</text>
<title>辛巳十月。移病在家。述舊書懷。寄徐剛中。 其四</title>,<text>瀟洒環堵一畝寬。百年眞樂在瓢簟。中心自有不言妙。外物寧憂非意干。綠蟻樽空難遣悶。黑貂裘弊不禁寒。笙歌處處紅裙醉。只有文園渴肺乾。</text>
<title>辛巳十月。移病在家。述舊書懷。寄徐剛中。 其五</title>,<text>幾年跨馬聽晨雞。滿面塵埃路欲迷。更鼓慣聞傳玉漏。火城遙望接沙堤。蠅雖附驥終堪笑。魚欲緣竿豈易躋。巨細飛沈元有分。莊生何意欲相齊。</text>
<title>辛巳十月。移病在家。述舊書懷。寄徐剛中。 其六</title>,<text>書劍當年總不成。一生衣食苦營營。許身稷契慙前輩。遭世唐虞樂太平。天地無私容我拙。曦娥催老少人情。誰能倒瀉滄溟水。洗出濡酸使自鳴。</text>
<title>辛巳十月。移病在家。述舊書懷。寄徐剛中。 其七</title>,<text>千金學技竟何施。四十年非今始知。秪爲數奇無所偶。非關才大不容時。悠悠萬事一杯酒。衮衮百年雙鬢絲。野鳥肯思鍾鼓響。不如棲息托深枝。</text>
<title>辛巳十月。移病在家。述舊書懷。寄徐剛中。 其八</title>,<text>憶年十七泮林游。爾汝交深分已投。蓮枋同登情款款。鑾坡往事夢悠悠。襄陽可笑身多病。吏部誰伶命與仇。不是儒冠能誤我。細思行止拙於謀。</text>
<title>辛巳十月。移病在家。述舊書懷。寄徐剛中。 其九</title>,<text>出處與君魯衛間。好將詩酒任疏頑。過非有意終招謗。才本無能謾得閑。世事紛如蠻戰觸。功名正爾管窺班。愁來快讀歸田賦。高躅千秋不可攀。</text>
<title>辛巳十月。移病在家。述舊書懷。寄徐剛中。 其十</title>,<text>交態紛紛儘可歎。雨雲翻覆正無端。心兵豈直干將利。世路眞如蜀道難。休唱陽春郢中曲。孰知流水伯牙彈。與君傾蓋非今日。白首相期臭似蘭。</text>
<title>剛中見和。復用前韻。</title>,<text>土炕煙消火尙溫。圍爐擁褐似春暄。故人時有傳魚素。長者何曾到席門。金石交情從古少。林泉舊癖至今存。與君擬結香山杜。月夕花朝共置樽。</text>
<title>剛中見和。復用前韻。 其二</title>,<text>斷織曾投孟母梭。靑年棄學老如何。秋回弱柳先彫葉。歲晚貞松不改柯。愧我疏慵人不記。如君佚宕世無多。生平事事渾依舊。伹覺詩狂十倍加。</text>
<title>剛中見和。復用前韻。 其三</title>,<text>酒熟君家幾見招。愁懷得酒已全消。休言伯道無兒子。聽說周郞納小喬。喜占能罷先入夢。懶隨鵷鷺早趨朝。年來恰有東山興。肯羨金多季子腰。</text>
<title>擬古三首。送菁川子姜景愚希顏如京。</title>,<text>漢水日東流。悠悠去不息。游子万里行。迢迢海山隔。正値梅黃時。淫霖連曉夕。王事有程期。豈敢憚暑溽。朝飮離亭餞。暮投荒館宿。靑灯伴獨眠。晨雞鳴喔喔。促裝赴前途。前途渺不極。願子愼行邁。慰我長相憶。</text>
<title>擬古三首。送菁川子姜景愚希顏如京。 其二</title>,<text>鴨江波浩浩。鶴野雲漫漫。逶迤路西轉。轉入荒山間。水深愁揭厲。石滑困躋攀。莽莽草木長。宵露沾征鞍。愼邁且加飧。莫使鬢添班。男兒志四方。寧辭行路難。況復乘華軺。承恩朝帝關。但願早歸來。使我心懷寬。</text>
<title>擬古三首。送菁川子姜景愚希顏如京。 其三</title>,<text>人生百年內。役役無休期。東西與南北。奔走鬢成絲。我本拙謀身。君亦倦趨時。但未報國恩。黽勉就塵羈。君有菁川魚。持竿可遨嬉。我有首陽田。斸荒可忘飢。心事兩乖張。久矣勞夢思。會當賦歸來。不待北山移。</text>
<title>從人借香燭魚網</title>,<text>秋齋夜靜候蟲鳴。手把塵編對短檠。最憶淸香凝燕寢。高燒銀燭到天明。</text>
<title>從人借香燭魚網 其二</title>,<text>故山茅屋俯淸流。老去思歸意轉悠。紫蟹銀魚秋正美。好將漁網上扁舟。</text>
<title>夜坐</title>,<text>淸夜沈沈下漏遲。蒲團擁褐坐移時。忽驚囱外蕭蕭雨。聲在東隣老柏枝。</text>
<title>和永川卿林亭八詠 松</title>,<text>寸根移植近前墀。已見童童翠蓋欹。待得霜皮圍四十。斸開蒼蘚拾流脂。孤標偃蹇欲凌空。不作春風嫵媚容。好伴仚棋消永日。人間何必大夫封。</text>
<title>和永川卿林亭八詠 其二 竹</title>,<text>春風吹起籜龍兒。落盡靑苞瘐玉肌。歲晏天寒霜雪重。此君高節始相宜。蒼雪蕭蕭墮粉寒。淸風時拂碧琅玕。無端興到湘江岸。煙雨空濛幾万竿。</text>
<title>和永川卿林亭八詠 其三 梅</title>,<text>開遍南枝與北枝。一園春意正煕煕。小塘淸淺橫疏影。恰得西湖處士詩。梅花如雪月如霜。時有微風送暗香。踏月看梅淸透骨。更無塵念到詩腸。</text>
<title>和永川卿林亭八詠 其四 柳</title>,<text>歌館春深白日遲。玉欄低拂鬪腰支。寧知霸上千株柳。攀折年年管別離。翠幕深深覆畫簷。醉來移榻坐淸陰。黃鸝似欲借詩料。隔葉多時送好音。</text>
<title>和永川卿林亭八詠 其五 躑躅</title>,<text>芳園景物鬪繁華。爭似階前躑躅花。花氣氤氳濃欲滴。日光蒸作赤城霞。盈盈脈脈倚東風。露浥臙脂爛熳紅。甲帳夜深銀燭暗。夢回仚袂度簾櫳。</text>
<title>和永川卿林亭八詠 其六 楓</title>,<text>落葉蕭蕭庭院空。倚欄無語怨西風。也知靑女多情思。扶得春紅上晚楓。輕霜着葉寫秋光。一秣紅霞櫬畫墻。不向吳江愁遠客。巧裝風景入詩囊。</text>
<title>和永川卿林亭八詠 其七 蘆</title>,<text>淺淺池塘欲老秋。寒蘆黃葉正颼颼。夜深明月涼如水。興到江南白鷺洲。盧花白白曉霜飛。蘆葉黃時塞雁歸。玉帳寒生淸夜永。雨聲瀟瑟透簾幃。</text>
<title>和永川卿林亭八詠 其八 菊</title>,<text>銀床露冷井梧彫。歇盡群芳更寂寥。秪有菊花宜泛酒。醉來愁緖已全消。金樽酒滿蟹螯肥。笑殺淵明望白衣。爲報王孫須樂飮。菊花開日莫相違。</text>
<title>賦梅花</title>,<text>梅花窓底一枝開。已報微陽地下回。要識西湖無限意。暗香疏影月徘徊。</text>
<title>賦梅花 其二</title>,<text>園林雪滿白皚皚。踏雪尋梅不見梅。忽有淸香通鼻觀。竹間時見一枝梅。</text>
<title>題蜜狗食橡實圖</title>,<text>老栩秋深霜葉稀。枝頭綴子十分肥。年年剩得山中樂。不識人間有駭機。</text>
<title>永川卿宅。詠芭蕉。</title>,<text>去年春雨斸蒼苔。移得蕉根手自栽。葉翦輕羅敷地面。芽抽嫩玉滿墻隈。華堂色鬪芙蓉帳。綺席香侵琥珀杯。夜半酒醒燒燭短。滿窓疏雨入愁懷。</text>
<title>永川卿宅。詠芭蕉。 其二</title>,<text>濃霞疊翠玉欄邊。日轉淸陰上錦筵。脆葉低垂拖鳳尾。新心初展擘魚牋。綠於湘岸千竿竹。高似華山十丈蓮。遣興時時題葉上。淋漓醉墨洒雲煙。</text>
<title>次韻送能濟禪師</title>,<text>隱隱臺山佛䯻靑。却從雲際認歸程。勸師更覓曹溪路。一飮應知暖與泠。</text>
<title>次韻送能濟禪師 其二</title>,<text>靑山疊疊水回回。猿鶴應愁久不來。今月却尋方丈去。菊花依舊滿山開。</text>
<title>次韻送能濟禪師 其三</title>,<text>人間誰解老雲山。抵死茫茫不自閑。傾蓋何時聞軟語。鬢毛蕭颯宦情闌。</text>
<title>送永川卿遊松都</title>,<text>一夜輕霜着瓦溝。庭柯策策動高秋。無端惹起雲山興。急向松都選勝遊。</text>
<title>送永川卿遊松都 其二</title>,<text>蕪城如帶草離離。日暮登臨有所思。多少英雄歌舞地。閑花落盡野風吹。</text>
<title>送永川卿遊松都 其三</title>,<text>男山吹徹一聲螺。鵠嶺靑松日已斜。種穄田空何處是。綿綿只見滿周瓜。</text>
<title>送永川卿遊松都 其四</title>,<text>洞府深深鎖紫霞。樓臺何處侍中家。仚姝一去無消息。樂府空傳進酒歌。</text>
<title>送永川卿遊松都 其五</title>,<text>五冠山與白雲齊。老樹參天杜宇啼。孝子淸風吹萬古。行人猶唱小唐雞。</text>
<title>送永川卿遊松都 其六</title>,<text>土峴晴雲披素練。朴淵飛瀑色銀潢。豎鞭看到斜陽暮。更拂蒼苔寫短章。</text>
<title>再賦</title>,<text>松都王氣已消沈。接地煙雲草樹深。城郭猶存人不是。山川如昨客登臨。遺臺寂寞花無主。古殿荒虛竹有林。馬土悠悠千古意。滿城斜照急秋砧。</text>
<title>再賦 其二</title>,<text>世事悠悠俯仰中。黑金靑木總成空。新都已卜遷殷鼎。舊國相傳有沛宮。鵠嶺浮嵐寒漠漠。齊陵佳氣鬱蔥蔥。百年興廢山河在。付與漁樵作主翁。</text>
<title>再賦 其三</title>,<text>畫角聲哀晚照紅。黍離何處館娃宮。穄田草合連雲碧。龍井波寒與海通。木落花園悲往事。歌殘後殿想遺風。閑尋紫洞遊仚地。笙鶴猶疑月下逢。</text>
<title>再賦 其四</title>,<text>延福亭前水自流。毅陵遺迹想悠悠。衣冠盡化爲魚鼈。宗社幾危若贅旒。當日笙歌無限意。至今泉石有餘羞。九原蕭瑟埋黃葉。盡是英雄土一杯。</text>
<title>再賦 其五</title>,<text>信馬行吟興欲顚。直從山後到山前。聖居雲盡峯如黛。甲串潮回水似天。孝子宅前尋古井。朴淵崖下看飛泉。摩阿岬上阿干第。只有茄藍萬古傳。</text>
<title>再賦 其六</title>,<text>穿林度澗入深山。山半居僧抱碧灣。黃葉連雲迷遠近。蒼苔滿路困躋攀。謫仚詩興煙霞外。謝傅高懷水石間。夜倚西樓渾不寐。滿窓明月聽潺湲。</text>
<title>再賦 其七</title>,<text>美酒應賖斗十千。登臨處處好留連。迢迢巫峽雲和雨。嫋嫋章臺柳拂煙。白日無情愁易暯。靑山不俗興相牽。詩成更遣玲瓏唱。準擬風流似樂天。</text>
<title>失題</title>,<text>芙蓉帳冷露華淸。庭院蕭蕭落葉聲。況是征鴻雲外叫。獨凭孤閣不勝情。</text>
<title>失題 其二</title>,<text>滿簾明月十分淸。獨坐吹簫學鳳聲。故園秋深消息斷。欲憑征雁寄愁情。</text>
<title>次金太僕 湜 畫竹詩韻</title>,<text>健筆曾傳奪錦袍。文章應不數枚皐。閑餘戲墨兼三絶。禿盡中山幾兔毛。</text>
<title>次金太僕 湜 畫竹詩韻 其二</title>,<text>此君瀟洒擁羅袍。遠逐星槎到漢皐。遣作虞簫成大樂。鳳儀爭看九苞毛。</text>
<title>次金太僕 湜 畫竹詩韻 其三</title>,<text>煙雨蕭蕭濕翠袍。此君幽獨倚寒皐。如何移入文房裏。伴我中書舊姓毛。</text>
<title>次金太僕 湜 畫竹詩韻 其四</title>,<text>霜雪𦡱姿披翠袍。籜龍風雨變江皐。歲寒結得枝頭實。棲集丹山五彩毛。</text>
<title>江樓</title>,<text>百尺高樓剗地涼。渡江風送野花香。煙沈極浦迷帆影。日上高峯樣水光。盪槳遙尋靑草岸。移樽更近白鷗傍。西山漠漠催詩雨。拄笏相看引興長。</text>
<title>江樓 其二</title>,<text>西山爽氣作秋涼。樓外葡萄滿架香。點點群山橫黛翠。溶溶一水染苔光。落霞孤鶩斜陽暯。細草幽花側岸傍。行樂及時須盡醉。莫辭終日引杯長。</text>
<title>次陸放翁集詩韻 三十一首 蜀酒歌</title>,<text>鴟鴞莫嚇鸞鳳雛。鸞鳳何曾爭腐餘。跛驢莫惎天馬駒。天馬豈肯爭塵途。少年奏賦入淸都。玉皇爲我色敷腴。笑殺蘇秦十上書。金閨日日醉宮壺。一生豪狂老不除。歸來却問賣酒壚。脫下鷫鸘滿眼酤。一擧千鍾到底無。休將駟馬與高車。換此手中酒一盂。更移槽床近座隅。下視二豪螟蛉如。</text>
<title>次陸放翁集詩韻 三十一首 其二 與靑城道人飮酒歌</title>,<text>君不見陶朱公功成便泛一扁舟。五湖煙雨恣優游。又不見蘇東坡一麾遠謫嶺海間。揮豪作賦臥黃樓。當時榮辱雲無跡。空有聲名留千秋。聲名亦是身外事。不如醉倒百無愁。樽中但得酒不乾。典衣不必千金裘。盤中但得水精鹽。割鮮不必椎肥牛。醉鄕長作飮中仙。不願枯槁忍飢覓瀛洲。</text>
<title>次陸放翁集詩韻 三十一首 其三 雨晴。遊洞宮山。</title>,<text>古木陰中一逕微。琳宮斜日弄晴輝。挽雲白塔千尋矗。掛石長川百尺飛。林菓經霜紅欲皺。山苗得雨綠初肥。閑眠暫借淸風榻。且莫塵勞挽我歸。</text>
<title>次陸放翁集詩韻 三十一首 其四 醉中。到白崖而歸。</title>,<text>痛飮任歌百榼空。眼迷紅綠與西東。溪橋乍暗沾衣雨。柳陌微涼醒面風。末路少逢靑眼客。兒曹爭笑白頭翁。歸來十里佳山水。盡在淋漓醉墨中。</text>
<title>次陸放翁集詩韻 三十一首 其五 深居</title>,<text>獨坐幽齊意轉迷。園林葉蜜鳥爭棲。竹窓邀月花陰轉。石檻題詩柳線低。莫道居官淸似水。猶堪得酒醉如泥。閑中有味無人識。手揷疏籬護藥畦。</text>
<title>次陸放翁集詩韻 三十一首 其六 題丈人觀道士壁</title>,<text>松窓夜靜篆香殘。環佩珊珊下石壇。小洞風吹瑤草長。高樓月入玉笙寒。蟠桃待見千年實。藥鼎初成九轉丹。莫訝紅塵猶滿面。他年我亦掛朝冠。</text>
<title>次陸放翁集詩韻 三十一首 其七 宿江原縣東張氏亭。未明而起。</title>,<text>東西役役百年勞。夜坐孤唫月漸高。漏鼓況況燈火暗。庭柯策策朔風號。荒雞喚我驚蝴蝶。冷氣欺人入毳袍。自笑龍鍾還作吏。割雞時復用牛刀。</text>
<title>次陸放翁集詩韻 三十一首 其八 晚登橫溪橋 二首</title>,<text>溪橋駐馬路歧斜。目送孤鴻天一涯。村巷雨晴飛乳燕。山城日落集棲鴉。折腰何日辭彭澤。作檄無心喩蜀巴。回首故鄕雲杳杳。夢魂寧許萬山遮。</text>
<title>次陸放翁集詩韻 三十一首 其九 晚登橫溪橋 二首 其二</title>,<text>小婦樓頭唱竹枝。行人揮袂日西時。長天雁影侵雲沒。遠寺鍾聲度水遲。滌蕩愁懷三斗酒。留連光景百篇詩。一生枉被儒冠誤。白髮蕭蕭兩鬢吹。</text>
<title>次陸放翁集詩韻 三十一首 其十 武擔東臺晚望</title>,<text>酒力扶衰忘老翁。狂唫遠眺逞豪雄。百年榮辱三杯裏。萬古興亡一嘯中。鳥拂錦屛投遠岫。龍拖白雨過長空。乾坤借我江山景。徙倚闌干意不窮。</text>
<title>次陸放翁集詩韻 三十一首 其十一 待靑城道人。不至。</title>,<text>欲了三生石上緣。遠來相待葛洪川。若無道骨傳眞誥。但把深杯作飮仙。若不騎鯨遊海島。應須控鶴上鈞天。他年圯下如相遇。取履猶堪授一篇。</text>
<title>次陸放翁集詩韻 三十一首 其十二 學射道中感事</title>,<text>無數靑山散不收。天長野闊蕩羈愁。故園空想團欒語。客路猶堪放浪遊。直擬澠池能奮翼。寧知李廣不封侯。百年榮辱皆關數。須信三刀夢作州。</text>
<title>次陸放翁集詩韻 三十一首 其十三 登釰南西川門。感懷。</title>,<text>畫角聲哀動客情。更從日下望神京。江山不改空遺迹。天地無窮寄此生。王馬文章俱出蜀。孫劉伯業但爭荊。却思烽火連西北。肝膽輪囷自不平。</text>
<title>次陸放翁集詩韻 三十一首 其十四 城上</title>,<text>書劍無成鬢已衰。又看庭樹葉辭枝。秋風客子登高處。落日長空過雁時。霜重江楓紅暗淡。天晴雲岫碧參差。此身知足還無事。肯爲封侯嘆數奇。</text>
<title>次陸放翁集詩韻 三十一首 其十五 早行</title>,<text>僕夫催我赴前程。杜子蒼茫更北征。月落雞號人未起。林深路黑客猶驚。紅吐千尋初日上。白拖一帶淡煙生。黃金已盡貂裘弊。莫問當時季子情。</text>
<title>次陸放翁集詩韻 三十一首 其十六 秋晚。登城北門。</title>,<text>世事聞來可棹頭。起登高堞散幽愁。十年旅況千莖雪。萬戶砧聲一葉秋。更有深樽開北海。能容老子上南樓。泠然欲御長風去。汗漫相期出九州。</text>
<title>次陸放翁集詩韻 三十一首 其十七 醉中偶書</title>,<text>醉鄕風景不寥寥。宇宙無窮等一朝。但得囊錢沽美酒。何須綺席舞纖腰。已知無策干王伯。況欲從軍度薊遼。尙喜癡兒如犢健。攀衣坐膝不勝驕。</text>
<title>次陸放翁集詩韻 三十一首 其十八 浣花賞梅</title>,<text>造物殷勤玉汝身。不敎塵土染衣巾。氤氳和氣回春暖。瀟洒淸標照水濱。稟質自殊渾脫俗。生香不斷更熏人。從來幾被詩人涴。枉把紅粧欲鬪新。</text>
<title>次陸放翁集詩韻 三十一首 其十九 蜀苑賞梅</title>,<text>幾度幽尋信脚來。林間初見一枝梅。暗香和月淸詩思。殘蕊隨風襯石苔。要伴氷霜在空谷。肯隨羅綺上高臺。天心可見陽初復。何必區區律管灰。</text>
<title>次陸放翁集詩韻 三十一首 其二十 席上作</title>,<text>錦江春水泛樓舡。羯鼓聲高玳瑁筵。羅襪舞回輕似雪。玉山醉倒望如仚。雲拖雨過涼生座。風送潮回浪接天。造物却嫌詩料少。更於煙柳着鳴蟬。</text>
<title>次陸放翁集詩韻 三十一首 其二十一 客愁</title>,<text>學得屠龍破萬金。技成無用鬢霜侵。許身稷契將非誤。措世唐虞漫有心。鍾鼎不曾歸斗筲。市朝終是遠雲林。百年鼎鼎隨流水。獨掩茅齋抱膝吟。</text>
<title>次陸放翁集詩韻 三十一首 其二十二 送梅</title>,<text>高標瀟洒比巢由。寂寞荒山獨枕流。一片辭枝猶惹恨。千葩委地不禁愁。空餘疏影橫山月。無複淸香入酒樓。更約明年晴雪夜。西湖到處繫扁舟。</text>
<title>次陸放翁集詩韻 三十一首 其二十三 卽席</title>,<text>珠翠三行照座明。琵琶聲裏醉深觥。花如解語深相媚。鳥勸提壺亦有情。談笑卽今須款款。關山明日重行行。主人投轄勤留客。看到棲烏集暮城。</text>
<title>次陸放翁集詩韻 三十一首 其二十四 舟過小姑。有感。</title>,<text>十幅帆開萬里風。魚龍驚竄擄聲中。行經險陜魂頻悸。攻破愁城酒有功。灧澦浪花摧雪白。小孤楓葉得霜紅。何年嫁作彭郞婦。尙兒朝雲暮雨濛。</text>
<title>次陸放翁集詩韻 三十一首 其二十五 題齋壁</title>,<text>茅屋三間架採椽。題詩滿壁頗淸姸。花檻捲簾迎素月。盆池貯水納靑天。世間名利徒爲爾。醉裏情懷便率然。擬逐陶朱乘一舸。五湖煙雨送殘年。</text>
<title>次陸放翁集詩韻 三十一首 其二十六 夜行宿湖頭寺</title>,<text>桑麻多處是前村。村笛村歌隔岸聞。靑似磨銅橫野水。白如披絮出山雲。宦情漸薄無餘味。詩料空多有幾困。不待聞鍾發深省。降魔久已得奇勳。</text>
<title>次陸放翁集詩韻 三十一首 其二十七 雪後。出遊戲作。</title>,<text>雪遍山川晃陸離。聳肩鱸背苦唫詩。乾坤一色渾無滓。心境雙淸最是奇。映日晶熒看欲眩。隨風搖曳落偏遲。謝家子弟爭形色。才調高低便可知。</text>
<title>次陸放翁集詩韻 三十一首 其二十八 感昔 二首</title>,<text>曾偕計吏入淸都。十載茫茫一夢如。蓬島昔揮司馬筆。菜畦今把杜陵鋤。欲從栗里開松逕。休擬隆中臥草廬。自信生涯非泠淡。傳家尙有五車書。</text>
<title>次陸放翁集詩韻 三十一首 其二十九 感昔 二首 其二</title>,<text>三着靑袍草色新。杜陵飢客是前身。箕裘有業承先世。書釰無成愧古人。䲶鷺久辭游宦侶。江湖還作太平民。高陽日日池邊醉。倒載歸來倒着巾。</text>
<title>次陸放翁集詩韻 三十一首 其三十 夜半讀書罷。出門徙倚久之。歸賦長句。</title>,<text>壁上靑燈對掩扉。夜深風露怯單衣。蟲聲喚我三更起。鴈彰橫空萬里歸。幾處寒砧人不寐。一庭明月鵲驚飛。年來學得龜藏六。不管人間足駭機。</text>
<title>次陸放翁集詩韻 三十一首 其三十一 寓歎</title>,<text>天下車書未盡同。威弧幾日暢皇風。千年若得逢姬聖。四海何曾少太公。爭戰已多悲叔季。淳尨難返想鴻濛。從敎造物如兒戲。抱膝狂唫獨老翁。</text>
<title>鎭川。韻靑。</title>,<text>獨憑烏几睡初醒。此去京華幾短亭。山勢周遭圍古邑。松聲蕭瑟透疏欞。秪今糶貴民方困。何日風淳夜不扃。未報國恩親亦老。歸期且莫負丁寧。</text>
<title>天安途中。韻庚。</title>,<text>廉纖冷雨曉連明。日午蕭蕭變玉霙。頃刻開花迷遠樹。須臾盈尺擁前程。風威漸緊征衣薄。酒力猶微軫粟生。馬足凌兢容易蹶。夜深投館尙心驚。</text>
<title>淸安書懷。示邑宰。韻歌。</title>,<text>行到淸安日已斜。官居牢落似僧家。石田磽确人煙少。茅店荒虛草樹多。地主情懷氷玉潔。使華深契漆膠加。相逢未盡相思意。獨坐題詩可乃何。</text>
<title>淸安書懷。示邑宰。韻歌。 其二</title>,<text>獨生題詩字半斜。與君同憶故山家。關西地隔思歸切。漢北天遙入夢多。案牘紛紛床上積。詩斑颯颯鬢邊加。悤悤蓐食還騎馬。又向前程問幾何。</text>
<title>過椒水。韻先。</title>,<text>乾坤釀瑞出靈泉。世廟當年駐彩旃。共訝鈞天聞帝所。爭瞻麗日浴虞淵。豈知人事浮雲改。唯見行宮落照懸。玉署舊臣來稅馬。不禁衰淚灑風前。</text>
<title>淸州。韻眞。</title>,<text>馹騎如飛不動塵。朅來原濕廣咨詢。齊民那得𪚥皆厚。到郡何緣吏盡循。醫國自慙無好手。奉公唯不計微身。一生未了林泉債。逢著佳山興有神。</text>
<title>沃川。韻微寒。</title>,<text>前山黯慘黑雲垂。簷外翛翛細雨飛。忽爾狂風吹裂石。俄然密雪下如篩。擁貂猶索千杯酒。掩脛那堪百結衣。安得四民同挾纊。春臺隨處自煕煕。</text>
<title>沃川。韻微寒。 其二</title>,<text>長風度嶺葉聲乾。雲棧縈紆九折盤。怪石當頭危欲墜。矮松拂面凜生寒。遙看洞口雙眸眩。行到山顚兩足酸。悵望閧西天渺渺。暮山無數碧巑岏。</text>
<title>次沔川詩。韻寒。</title>,<text>慣作淸閑左掖官。厭看文簿積如山。蕭曹刀筆終非易。房魏經綸似亦難。戀主情雖懸魏闕。思親夢亦到鄕關。若爲歸去三灘上。一慰門閭望眠寒。</text>
<title>唐津路上。韻齊。</title>,<text>平岡斷壟路高低。滑滑靑泥沒馬蹄。陰壑雪消溪水漲。陽坡日暖麥苗齊。細思銜命懸金印。爭似承恩侍玉階。想得群仙陪曲宴。彤闈扶下醉如泥。</text>
<title>瑞山東軒。韻先。</title>,<text>郡城移卜自何年。旅館蕭條儘可憐。蓬底短垣餘敗甓。隴邊叢竹老荒煙。向來太守徒爲爾。今日明侯定不然。待得政成修舊貫。坐令長老頌侖焉。</text>
<title>次泰安東軒韻 四首</title>,<text>猘虜當時噬海邊。郡城荒廢草連天。昇平幸際千年運。富庶還看萬井煙。水拍長空潮勢壯。山圍大野翠微連。深思掘浦通漕利。萬指功夫倘易然。</text>
<title>次泰安東軒韻 四首 其二</title>,<text>外家先業起南邊。荷寵皇元有俔天。萬戶英名存竹帛。大夫雄筆散雲煙。當時盛美曾無比。叔世中微僅得連。今幸耳孫來仗節。扶藜騎竹共欣然。</text>
<title>次泰安東軒韻 四首 其三</title>,<text>蓬轉東西到海邊。百年人事摠關天。杯盤獨進屠蘇酒。庭院空凝爆竹煙。舊歲自從今夜盡。宦情還與客愁連。飜思弟妹承歡處。應憶家兄一悵然。</text>
<title>次泰安東軒韻 四首 其四</title>,<text>蓬萊宮闕五雲邊。仙樂曾聞下九天。使節遠遊山水窟。征衫猶襲御爐煙。東峯月出關西隔。南浦潮生漢北連。何日披香承晉接。頻沾錫宴醉陶然。</text>
<title>述懷 自註。泰安郡有故墓。父老相傳吾外家遠相之塋。然未有的知者。</title>,<text>蔓草寒煙鎖舊塋。相傳遺說不分明。英靈若也今猶在。應喜吾孫仗節行。</text>
<title>次瑞山韻</title>,<text>三面滄溟抱小州。憑軒轉覺此生浮。莫言遊子思鄕苦。行到湖南地盡頭。</text>
<title>題舒川壁上。用牧隱韻。</title>,<text>嵐翠霏微入筆端。西山爽氣逼人寒。邊城往事從誰問。牧老題詩拭眼觀。風景雖然隨處好。胸懷頓覺此來寬。謫仙剩有三千首。莫問奚囊貯若干。</text>
<title>韓山</title>,<text>牧老聲名始此鄕。靑年北學利觀光。簪纓赫世詩書在。竹帛流輝事業詳。工部雄詞喧宇宙。謝家芳草滿池塘。鎭江煙雨尋遺跡。唯有漁舟古渡傍。</text>
<title>林泉晨發</title>,<text>俶裝跨馬凌晨寒。黃泥沒脛路脩艱。海龍欺我好吟詩。故遣濃霧埋靑山。征夫倀倀迷東西。相逢咫尺不相看。安得長風吹萬里。快覩白日開心顏。</text>
<title>扶餘懷古。次稼亭詩。</title>,<text>海東表裏雄山河。三方割據開邦家。不念輔車相依勢。干戈日日攻戰多。金湯一朝俱失險。壁上立幟皆唐羅。歌樓舞殿隨煙飛。珠翠不復爭紛華。可憐魚腹埋香魂。化作春風江上花。當時不用成忠計。想必飮恨摩銅駝。興亡萬古孤城在。大平今得聞絃歌。白江江上月如練。漁舟點點隨煙波。</text>
<title>過淸州</title>,<text>東風微雨洒郊原。草色遙看入燒痕。山館日遲花意動。野溪氷泮水流渾。枚童牛背吹蘆管。遊女田頭採澗蘩。信馬行吟驚物侯。故園迢遰黯銷魂。</text>
<title>鎭岑夕望</title>,<text>村巷日將暮。牛羊始下來。稻畦靑靄合。麥壟黃雲堆。野䦒樹如薺。山空溪響雷。柴門椎子立。佇望爺孃回。</text>
<title>連山途中</title>,<text>路繞山間與水濱。風吹滿袖馬蹄塵。途邊侯吏靑衫弊。垣角窺妹皓袂新。竹驥爭迎眞戲事。甘棠勿翦有何人。鬢毛欲雪猶羈束。怪殺淸狂賀季眞。</text>
<title>林川遇喜雨。和板上韻。</title>,<text>潑墨濃雲滿大虛。風驅涷雨過庭除。坐看萬物皆蘇醒。嵐翠空濛罨畫如。</text>
<title>林川遇喜雨。和板上韻。 其二</title>,<text>一氣周流徹六虛。早知休咎有乘除。小民咨怨徒爲爾。榮悴應須任自如。</text>
<title>林川惜花</title>,<text>翻堦芍藥正離披。對爾無端有所思。嫩綠葳蕤仍露浥。殘紅憔悴又風吹。天翁造化初無意。人世枯榮自有時。萬古悠悠同一轍。愁來朗詠獨題詩。</text>
<title>舒川途中</title>,<text>山開野闊碧天低。信馬歸來聽午雞。溪水練鋪通別浦。田疇繡錯繞長堤。竹林帶雨靑煙暗。苧葉飜風翠浪齊。記取大平眞氣象。村翁社後醉扶携。</text>
<title>淸州途中</title>,<text>重岡複嶺遠相連。路繞羊腸馬不前。萬古陰湫藏怪物。百年殘壘鎖荒煙。俯臨石壁疑無地。仰攀雲棧若登天。平生性癖耽山水。到此飜成壹惘然。</text>
<title>懷仁客舍 自註。移病留六日。</title>,<text>小洞幽幽百畝寬。邑齋蕭洒俯溪干。南榮日午微生暖。陰壑春深尙有寒。峻口民風多儉嗇。嶺頭神宇少躋攀。石田歲歲天霜早。輸盡官租割肺肝。</text>
<title>懷仁客舍 自註。移病留六日。 其二</title>,<text>石壁巉巉擁四邊。渾如坐井仰觀天。峯高障日常先暮。樹老無枝不記年。坐見松梢棲野鶴。時聞石竇瀉幽泉。山深地僻煙霞古。疑有仙人種玉田。</text>
<title>懷仁客舍 自註。移病留六日。 其三</title>,<text>山深春晚凜如秋。忽被風邪與作仇。寒自背腧行遍體。熱從胸膈上搜頭。久知藥餌多無效。唯有調心得自由。忽憶倚門雙鶴髮。不禁淸淚逬泉流。</text>
<title>懷仁客舍 自註。移病留六日。 其四</title>,<text>穿雲度峽路岧嶢。倦極成痾豈一朝。眞氣自中先示弱。客邪乘釁便生驕。試衣頓覺腰圍減。照鏡還羞鬢雪饒。已可歸休休不得。故山猿鶴正相招。</text>
<title>懷仁客舍 自註。移病留六日。 其五</title>,<text>庭院涔涔夜雨來。臥聽簷溜滴空階。寒燈壁上三更盡。旅雁天涯萬里回。客夢悠悠愁易積。鄕關渺渺思難裁。自憐役役成何事。老病侵尋造物猜。</text>
<title>病後。自懷仁赴文義。</title>,<text>強扶羸病傍溪行。兩眼昏花怕日明。水面漸肥魚極樂。山容如洗雨初晴。侵衣碧色穿瑤草。樸馬淸香拂玉英。景物雖佳情興薄。歸來愁醉若狂酲。</text>
<title>詠谷中桃花</title>,<text>松枏挾路綠陰成。忽有桃花照眼明。脈脈臨風如欲語。盈盈照水更多情。寧知綺陌爭攀折。獨向郵亭管送迎。莫遣片紅流出峽。官家疑有避秦氓。</text>
<title>文義龍穴</title>,<text>路傍石竇深無底。父老相傳頗有神。龍去不歸春寂寂。野風吹入馬蹄塵。</text>
<title>詠梨花</title>,<text>杏花零落委黃埃。更遣梨花次第開。艶似太眞臨玉殿。淸如姑射下瑤臺。漫添愁緖渾無賴。惹起詞華是有才。怪殺東風多事在。慇懃吹入賞春杯。</text>
<title>途中</title>,<text>行行十里路。渴肺欲生煙。崖蜜調稀粥。花磁酌冷泉。醍醐應讓味。杏酪敢居先。習習風生腋。飄然若羽仙。</text>
<title>觀女播種</title>,<text>凌晨向南畝。播種到斜暉。蕭颯雙蓬鬢。凄涼百結衣。自甘居蔀屋。夢不到羅幃。苦樂皆關數。終然不可違。</text>
<title>淸州雨後</title>,<text>朝來扶病坐東榮。山色空濛雨乍晴。遠樹重重靑霧濕。遙岑隱隱白雲橫。垂楊拂地牽離恨。布穀啼春勸耦耕。莫遣風吹紅紫盡。更愁無處寄詩情。</text>
<title>讀永嘉集</title>,<text>靈山會上海潮音。詮旨隨機有淺深。攝引癡兒逃火宅。破開頑鑛出眞金。法門八萬皆如語。欲界三千盡妙心。藏海無涯蠡豈測。且從禪老十篇尋。</text>
<title>蓴</title>,<text>溪毛生下賤。珍重薦華堂。葉展靑錢小。莖抽紫玉長。龍涎流更滑。瓊液凍猶香。最喜淸新味。能令渴肺涼。</text>
<title>鷰</title>,<text>畫閣深深簾額低。雙飛雙語復雙棲。綠楊門巷春風晚。靑草池塘細雨迷。趁蝶有時穿竹塢。壘巢終日啄芹泥。托身得所誰相侮。養子年年羽翼齊。</text>
<title>次忠州板上韻 二首</title>,<text>山下孤城一帶橫。靑樓蔚起綵霞明。浮雲遠岫無心出。芳草長堤滿意生。歲歲秋禾登大有。村村社鼓樂昇平。我來聽得輿人頌。刺史仁明體下情。</text>
<title>次忠州板上韻 二首 其二</title>,<text>朝見山縱暮見橫。奇岩老樹畫分明。緣崖路細穿雲迥。繞砌苔荒得雨生。東岳霞分紅日上。南川水落白沙平。角聲孤起譙樓外。獨坐悠悠萬古情。</text>
<title>次忠州板上韻 二首 又 二首</title>,<text>失脚紅塵二十年。故山歸夢尙依然。東西蓬轉頭渾白。酬盡三生未了緣。</text>
<title>次忠州板上韻 二首 又 二首 其二</title>,<text>攬轡觀風已半年。每聞民瘼輒茫然。東山遊屐今無恙。尙忘紅塵問底緣。</text>
<title>次時化驛壁上古人詩</title>,<text>富則多勞貧亦苦。阮籍底用窮途哭。人間醉鄕差可樂。歲歲應須辦千斛。不見甲第輪蹄鬧。一朝勢去庭草綠。浮生百年何足恃。海水尙變爲陵谷。我愛留侯出爲帝者師退從赤松遊。事業聲名萬古獨。</text>
<title>畫四景 四首</title>,<text>一江春水碧於藍。江上靑山削玉簪。隔岸桃花開處處。武陵迷路正難尋。</text>
<title>畫四景 四首 其二</title>,<text>山色空濛翠欲流。村家依約樹陰稠。風帆萬里隨潮落。興入江南白鷺洲。</text>
<title>畫四景 四首 其三</title>,<text>秋容如洗碧天高。楓落吳江湧雪濤。一陣西風吹正急。似聞山木響颼颼。</text>
<title>畫四景 四首 其四</title>,<text>千林萬壑白皚皚。天地中間絶點埃。想得剡溪明月夜。有人乘興棹舡回。</text>
<title>葡萄簇 二首</title>,<text>風雨年年引蔓長。秋來著子綴明璫。遊人最有文園渴。却憶頹盤馬乳香。</text>
<title>葡萄簇 二首 其二</title>,<text>風吹雨打漫紛披。葉底離離萬朶垂。三絶人間無與比。策勳多在解酲時。</text>
<title>文義東軒。詠竹間芍藥。</title>,<text>此君高節古稱奇。芍藥風流世亦稀。玉色矜持如自負。紅粧嫵媚欲相依。淵明偶作閑情賦。神女還隨暮雨歸。莫學湖州狂御史。靑棲薄倖任他非。</text>
<title>懷德東軒</title>,<text>峻嶺踰來大野寬。一村桑柘俯溪灣。樹老石頑知縣古。庭空人靜訝官寒。靑陰滿地松千尺。碧色侵階竹數竿。獨憑彫欄無箇事。時看鬪雀墮簷端。</text>
<title>悶雨</title>,<text>造化元來未可諶。從敎旱魃逞雄心。寒泉脈斷如湯沸。畏日光流劇火燖。南畝盡成龜背拆。陰湫空見虎頭沈。若爲借得天瓢去。平地行看一尺深。</text>
<title>庇仁望海</title>,<text>一片孤城俯海堧。碧天如水水如天。風來洶湧潮聲壯。日出靑紅蜃氣連。小島浮空煙暗淡。長鯨戲浪雪崩顚。金鰲背上神仙侶。咲殺紅塵鬢颯然。</text>
<title>藍浦途中</title>,<text>萬古孤城在。山河表裏雄。嵐深恒作雨。海近苦多風。鹽竈燒煙白。魚村返照紅。行穿竹林去。蒼雪糝途中。</text>
<title>洪州卽事</title>,<text>高原如局勢寬平。睥睨連雲有古城。漠漠海山天欲暮。離離禾黍雨初晴。田間饁婦携兒去。壟上耕牛帶犢行。賽罷社林人盡醉。婆娑歸路暑風淸。</text>
<title>海美節度使營望海</title>,<text>天光水色共浮浮。大地山河只一區。但見虛空包宇宙。豈知身世寄蜉蝣。秦皇採藥眞無謂。漢武求仙復效尤。若悟此心如許大。長生不必覓瀛州。</text>
<title>泰安講儒生後饋酒</title>,<text>榛荊昔日講蒐場。富庶如今冠一方。白玉遙看相接宇。靑衿進拜自成行。文風謾說幾雛魯。聖化何知軼漢唐。坐與諸生論難罷。且將樽酒勸深觴。</text>
<title>詠衣破</title>,<text>日向郵亭跨馬韉。征衣磨移自相穿。細推物理元無異。軀殼何曾獨晏然。</text>
<title>瑞山途邊石佛</title>,<text>石佛荒涼立路邊。年年塵土上齊肩。梵宮故地空遺址。香火無人辦勝緣。不耐牛羊來觸躅。寧辭藤蔓去纏綿。誰能興致淸蓮雨。七寶林中峙象筵。</text>
<title>沿海之地。城壘相望。蓋前朝之季。以禦倭寇云。</title>,<text>丘陵高處與山巓。盡是荒城不記年。海寇當時多竊發。生民何計得安眠。眞人奮起提三尺。毒霧消沈靜八埏。累業相承深雨露。村村桑柘翠煙連。</text>
<title>用德山東軒詩韻。記途中卽事。</title>,<text>騰凌馬足殷靑山。壟上耕夫輟耒看。榮苦雖殊同役役。百年人事儘多端。</text>
<title>看曆</title>,<text>曆日看來又半年。歸期尙遠思茫然。浪遊南北眞堪咲。剩得詩斑兩鬢邊。</text>
<title>觀打麥</title>,<text>麥壟秋生暑氣淸。黃雲割盡擔肩頳。已將棲畝如梁積。且復除場似掌平。對立分曺皆袒裼。急呼齊擊太猩獰。一年樂事君須記。從此嘉生次第成。</text>
<title>新昌館悶暑</title>,<text>客館囂湫氣若熏。案頭塵牘又紛紛。淋漓汗滴從衣濕。怫鬱心煩劇火焚。但愛微涼生白羽。愁看畏景爍彤雲。若爲借得泠風馭。汗漫相期出九垠。</text>
<title>浴溫泉</title>,<text>浴罷靈泉舊汚新。彈冠且復振衣塵。胸中熱惱依然在。須借淸涼一味眞。</text>
<title>浣絲女</title>,<text>白苧衫輕襯玉肌。雲鬟嚲鬢太嬌癡。尋芳定必湖州去。但不風流似牧之。</text>
<title>浣絲女 其二</title>,<text>衫袖微揎皓腕斜。浣絲南澗弄淸波。低頭不許傍人見。更露纖纖正玉釵。</text>
<title>維鳩驛</title>,<text>風摧雨剝半欹危。危處還將寸木攴。起廢從來非易事。奐輪何日頌於斯。</text>
<title>錦江送客</title>,<text>穩泛樓舡擊綵橈。一杯相送意迢迢。雙垂舞袖催蠻鼓。三疊離歌逐鳳簫。怪我浪遊滄海上。羨君歸向紫宸朝。玉堂仙侶如相問。爲報年來鬢雪饒。</text>
<title>燕歧客舍</title>,<text>大醉歸來墮馬傷。終宵呻叫臥匡床。枕邊淸淚思親苦。壁上紅燈吐焰長。最喜荒鷄鳴喔喔。却愁簷雨響浪浪。何人乞我刀圭藥。醫得詩魔與酒狂。</text>
<title>白江懷古</title>,<text>長江流衮衮。萬古抱孤城。聖祖勤開業。孱孫喜黷兵。金湯難可恃。社稷最先傾。立馬訪遺迹。悲風爲我鳴。</text>
<title>白江懷古 其二</title>,<text>霓旌恣游宴。日日向江邊。鳳輦靑娥侍。龍舟錦纜牽。朝雲迷楚峽。仙樂奏鈞天。豈料唐兵至。繁華委九淵。</text>
<title>白江懷古 其三</title>,<text>千秋釣龍石。一片落花岩。塞上兵塵合。宮中醉夢酣。衣冠如鳥散。珠翠效魚潛。不用成忠計。空留万古慙。</text>
<title>白江懷古 其四</title>,<text>古渡煙波闊。遺墟草樹平。落帆依岸轉。殘照漏雲明。蠻觸相爭地。絃歌到處聲。白鷗如有意。故故近人鳴。</text>
<title>五月五日</title>,<text>去年端午在金閨。侍宴瑤池醉似泥。今歲良辰遊海上。戀親棠苃意還迷。人生南北元無定。世路閑忙苦不齊。何日拂衣歸舊隱。扁舟來往釣淸溪。</text>
<title>淸州詠葵</title>,<text>從來万物仰离明。不獨葵花向日傾。自是渠心傾最切。物中先得此佳名。</text>
<title>淸州城中鐵刹</title>,<text>卓立亭亭百尺長。行人指似爲彷徨。誰移銅柱蠻溪上。恐是金莖漢苑傍。根入泉原連地軸。頂橫雲表揷天潢。昔人建此非無意。要與雄州鎭一方。</text>
<title>詠耘者</title>,<text>野色微茫雨乍晴。風飜稻葉綠雲平。謳歌迭唱蛙聲沸。蓑笠齊行雁陣橫。田畔引渠溪水漲。林間就餉樹陰淸。勸農使者來相勞。共道今年百谷成。</text>
<title>熨腰痛</title>,<text>艾葉吹咀拌柳皮。爛蒸乘熱熨腰攴。平生苦乏周身智。遮莫傍人咲大癡。</text>
<title>熨腰痛 其二</title>,<text>叫痛時時欲發狂。此身漂泊在他鄕。孤灯寂寞無人見。獨倚窓欞涕自滂。</text>
<title>詠淸安縣大樹</title>,<text>老樹參天大百圍。濃陰滿地卽堪依。重重葉密遮行雨。裊裊枝低障落暉。皓月斜侵涼似水。靑煙深鎖擁如帷。解衣高臥蘄州簟。嬴得秋淸暑氣微。</text>
<title>憎吠蛙</title>,<text>黃梅時節雨霪霪。平陸成川尺許深。水面亂浮眞得意。草根群吠更何心。雖乘夏潦唇能鼓。直到秋霜口自瘖。別有羈窓堪惡處。闇中偸入汚衣衾。</text>
<title>槐山途中</title>,<text>披蓑衝雨傍山來。曲曲淸溪響轉雷。山色溪聲俱不俗。一時和雨入詩懷。</text>
<title>槐山尊賓樓。次板上韻。</title>,<text>過盡長亭與短亭。翠微深處有孤城。高樓矗矗天風下。細雨濛濛澗水生。柳柫腰肢呈巧舞。山橫眉黛起閑情。使華跌宕從人咲。莫遣紗籠護我名。</text>
<title>槐山江待渡</title>,<text>江漲茫茫積雨晴。渡頭人斷小舟橫。一聲何處漁村笛。使我悠悠百感生。</text>
<title>延豐路上</title>,<text>石壁巉岩倚半空。淸溪繞趾響淙淙。傍人莫訝停驂久。爲與三灘物色同。</text>
<title>延豐</title>,<text>邑居彫弊又無城。㶁㶁唯聞澗水聲。四面山高能礙日。千章木密可藏鶯。槿籬板屋時時見。粟飯藜羹苦苦生。爲報明侯須努力。更敎殷富享昇平。</text>
<title>途中苦熱</title>,<text>草木薰蒸百臭生。纔通鼻觀欲狂酲。最思曾上蓬萊島。滿袖天香水殿淸。</text>
<title>距延豐二十里許。道邊斷麓上有二塚。壘壘若路堠。土人相傳。有慶州吏。獨與一家狗。負笈徒步。將赴擧于京師。道病。至此而死。其狗還家出入。悲鳴若有哀訴之狀。其子疑狗獨還。且怪異常。卽齎糧。隨狗而去。狗疾造先導。遂至死所。乃長鼻氣暍而死。其子力不能歸葬。擧父屍厝于麓上。幷瘞狗其傍云。</title>,<text>誰憐道死委山阿。犬獨還歸報主家。與子偕來仍暍死。隴頭雙塚世傳誇。</text>
<title>淸風寒碧樓</title>,<text>行盡湖南五十城。勝區今日愜幽情。靑樓百尺凌雲迥。翠壁千尋削鐵成。山好使人思蠟屐。江淸邀我濯塵纓。桃源未必非人世。擬逐漁翁送此生。</text>
<title>風竇</title>,<text>蒼厓斗絶揷澄江。石竇遙看小似窓。陣陣淸風吹不斷。人間逃暑此無雙。</text>
<title>到提川</title>,<text>峽中開四邑。此獨據寬平。野闊田多沃。山深水自淸。官寒稀過客。地僻少齊氓。縣宰應無事。鳴琴膝上橫。</text>
<title>提川路上</title>,<text>小逕沿崖一線通。石如鉅齒狀樅樅。馬蹄易踣前途遠。悵望山西落日紅。</text>
<title>次忠州慶迎樓韻</title>,<text>蕊城佳麗古名區。當面嵐光入坐隅。風月幾多工部詠。溪山都是輞川圖。侵人爽氣星河近。滿地靑陰野鳥呼。盡日登臨無限意。斜陽淡淡下平蕪。</text>
<title>陰城途中。詠樹花。</title>,<text>淺紅深白滿山椒。似綴毿㲚彩鳳毛。標格不堪時世好。薰風獨倚逞嬌饒。</text>
<title>次鎭川蓮亭詩</title>,<text>荷渠四面十分淸。小閣當中倒影明。陣陣微涼來北牖。陰陰濃翠侵前楹。誰知畏景流金地。有此寒梢戛玉聲。獨坐支頤天欲暮。隔林樵笛挑閑情。</text>
<title>詠蓮菂</title>,<text>落盡紅衣翠菂肥。剝開靑玉露氷肌。誰知最苦心中意。總是坡仚別後思。</text>
<title>過胎靈山 自註。金庾信藏胎峯。</title>,<text>將軍遺澤在人心。廟祀胎峯直到今。肚裏兵藏深八陣。腰間鉤吼直千金。大唐老將從頤指。兩國孱王易手擒。万古雄風吹不歇。滿山松檜作龍吟。</text>
<title>次天安宣化樓韻</title>,<text>歸來暫憩古寧州。客館東隅有小樓。雲外碧岑如露䯻。樹間涼吹解生秋。偶成籧栩還家夢。不覺龍鍾作客遊。只爲思親心最苦。登臨無地可消憂。</text>
<title>次天安宣化樓韻 其二</title>,<text>五雲迢帶隔神州。遙憶層城十二樓。畏景人間雖逬火。水精宮裏別藏秋。曾於禁署承殊渥。却向郵亭賦遠遊。宣化棠陰深造次。若爲能副九重憂。</text>
<title>稷山蓮塘</title>,<text>小塘寬一畝。開盡芙蓉花。翠蓋裁春霧。紅衣染暮霞。朝雲來作雨。羅襪步凌波。無限江南興。依然到若耶。</text>
<title>陰城惡峴</title>,<text>盤回石逕若升天。倦僕呀咻氣吐煙。却喜登臨矯首望。三山隱約五雲邊。</text>
<title>陰城亭子</title>,<text>南州長夏困行程。暫憩林亭愜素情。風榻支頤成遠夢。啼禽莫送耳邊聲。</text>
<title>忠州客館。聞蟬。</title>,<text>憶昨離亭積雪明。如今官道綠陰成。蘂城日暮無窮思。又聽新蟬第一聲。</text>
<title>田家。用三體集章孝標詩韻。</title>,<text>朱夏行將暮。村村打麥聲。漚麻勤夜績。種豆事朝耕。月暈知風起。鳩鳴卜雨晴。雞肥酒新熟。父老自相迎。</text>
<title>老松</title>,<text>苔封萬年幹。屈曲臥玄虯。得地盤根固。凌虛翠色浮。冥冥多雨露。落落幾春秋。明月夜相照。淸陰慰遠遊。</text>
<title>途中。聞朴議政將入公州自陰城一日馳赴。</title>,<text>一日兼馳數日程。西山落照雨過明。白雲靑嶂開𪚥畫。恨不長吟緩緩行。</text>
<title>公州葦莩。吹笛者。遠邇爭求用。寄永川卿云。</title>,<text>菡萏池邊綠葦深。葦莩高價重南金。公山自古風流地。微物猶堪入八音。</text>
<title>公州葦莩。吹笛者。遠邇爭求用。寄永川卿云。 其二</title>,<text>閑敎童丱折輕柔。削盡靑皮摘素莩。玉笛聲和多賴此。一封題寄意悠悠。</text>
<title>公州葦莩。吹笛者。遠邇爭求用。寄永川卿云。 其三</title>,<text>畫堂秋靜覺更深。好月當窓倚半酣。密席何人橫噴玉。暗將三弄托香心。</text>
<title>次公州東軒詩韻</title>,<text>𪚥昔熊津開府年。謀謨可咲國無賢。若知禍福皆由我。宜把興亡盡委天。煙鎖榛荊多舊壘。風吹擺𪚥幾新田。錦江萬古煙波在。付與漁翁送老焉。</text>
<title>次公州東軒詩韻 其二</title>,<text>簿書叢裏過年年。辜負樽前酒聖賢。鷄岳春深花似海。熊江雨霽水如天。靑回陶令門前柳。綠滿愚公谷口田。景物自佳無與語。閑情都付管城焉。</text>
<title>錦江</title>,<text>錦江春水碧於苔。挾岸靑山罨畵開。莎草滿汀靑一抹。楊花糝逕白千堆。夕陽古渡人爭涉。細雨空埻雁獨來。馹騎忙忙歸去急。白鷗波上也相猜。</text>
<title>寄永川卿定</title>,<text>遊遍湖南月幾圓。東風又是換新年。倦看訴牒眉先皺。悵望停雲眼欲穿。十里風煙迷郭外。一村楊柳到山前。客中無限傷春意。只在關西夕照邊。</text>
<title>寄永川卿定 其二</title>,<text>簿領驅吾日日馳。一春容易負佳期。澆愁慢憶千杯酒。遣興頻題七字詩。京洛古人書斷絶。關山行色路逶遲。想應紫陌笙歌沸。盡是看花曲宴時。</text>
<title>寄永川卿定 其三</title>,<text>別院沈沈樹樹花。花前日日飮無何。數聲長笛靑樓月。一曲嬌歌紫洞霞。世上閑愁渾不到。人間行樂有誰加。親朋滿坐樽如海。想憶湖南老使華。</text>
<title>淸州客舍。憶京都舊遊。用板上韻。</title>,<text>曾入蓬萊侍耿光。天香滿袖尙餘芳。自憐孤館愁相伴。最憶群仚樂未央。禁苑賞花春浩蕩。瑤池陪宴日舒長。豈知南國棠陰下。獨對靑山賦短章。</text>
<title>牙山</title>,<text>牙山亦是古名區。土沃民稠冠一隅。俗尙淳漓深可懼。邑居興替更誰尤。恨無循吏如龔卓。不見文風擬魯鄒。客館空餘楹數十。浮雲往事轉悠悠。</text>
<title>擬杜樊川贈別詩。仍用其韻。</title>,<text>小髻盈盈二八餘。芙蓉浥露欲開初。三行粉黛知多少。暗向樽前恨不如。</text>
<title>擬杜樊川贈別詩。仍用其韻。 其二</title>,<text>琵琶聲急寄愁情。怨入東風曲不成。一夜高唐香夢歇。紫羅裙上淚痕明。</text>
<title>六月北風</title>,<text>禾方吐穗北風吹。深怪冥冥造化兒。聽得老農田畔語。秋來少見穎垂垂。</text>
<title>悶化緣僧</title>,<text>假如來服販如來。火宅嬉遊儘可哀。虛受信施渾不畏。豈知沙劫墮輪回。</text>
<title>立秋日</title>,<text>天高萬里碧迢迢。金井孤梧一葉彫。日射淸溪光灧灧。風敲疏竹響蕭蕭。他鄕歲月令人老。故國關山入夢遙。到處吏求書紙尾。客中秋興正無聊。</text>
<title>洪州繫風樓</title>,<text>雲輕風緊近秋天。遠客登臨倍黯然。澤國正逢鱸膾美。故鄕遙憶雁書傳。千重碧樹分高下。一抹靑山擁後前。命駕欲歸歸未得。故應慙愧季膺賢。</text>
<title>大興</title>,<text>蓬轉東西逐世緣。光陰冉冉暗推遷。故鄕明月人如玉。客路西風淚逬泉。鶴髮秪今思返旆。綵衣何日舞初筵。百年上策歸田爾。底用虛名萬古傳。</text>
<title>獨樂亭</title>,<text>拄笏看山坐小亭。白雲靑嶂可怡情。山中宰相眞堪擬。咲殺區區楚澤醒。</text>
<title>獨樂亭 其二</title>,<text>行盡湖南長短亭。恨無人與可論情。佳林逢着忘年友。靑眼樽前共醉醒。</text>
<title>申左相 叔舟 北征獻捷。同年設賀燕。以病未赴。書呈。</title>,<text>麟閣當時第一功。日傾三接寵恩隆。遙聞沙塞初傳警。暫輟台司寄折衝。燕喜卽今同吉甫。勳名元不數終童。燕然勒石眞餘事。畢竟皐夔相業崇。</text>
<title>次御製樂府</title>,<text>聖作開泰運。聲敎曁朔南。海蠻與山戎。叩塞來獻琛。明堂坐受朝。王會古無今。</text>
<title>次御製樂府 其二</title>,<text>猘虜敢梗化。構亂煽群胡。大造尙含容。不卽加王誅。縱鷔無悛心。擒戮靖邊虞。</text>
<title>次御製樂府 其三</title>,<text>恢恢天網疏。孼雛敢逃刑。叫嘯聚兇徒。狺然噬邊城。凡民罔不憝。奮飛思濯征。</text>
<title>次御製樂府 其四</title>,<text>赫怒命偏師。直擣虜巢穴。指授策万全。睿算神且密。諸將復何爲。奉行天之罰。</text>
<title>次御製樂府 其五</title>,<text>桓桓万羆虎。敵愾振王靈。蹀血爭先赴。迅掃如風霆。捷書奏膚功。永底生民寧。</text>
<title>次御製樂府 其六</title>,<text>凱旋我師完。歡聲動四方。開筵勞帥臣。賡載歌明良。治在唐虞上。大業垂無彊。</text>
<title>失題</title>,<text>蚌胎未老出明珠。式表高門慶有餘。我病阻爲湯餠客。人言的是鳳凰雛。硏硏頭玉奇男子。衮衮公侯大丈夫。寄語王渾防跨竈。阿戎淸賞只須臾。</text>
<title>題韓政丞 明澮 詩軸</title>,<text>三山玉峙高崢嶸。漢江之水玻瓈淸。江山万古儲精英。鍾爲異人應時生。少年豪宕志不羈。英才偉略莫與京。許身常擬稷與契。餘子碌碌不足評。湖南當日德星聚。光芒夜照北原城。載酒從雄問奇字。詞鋒時露四坐驚。世上兒曺眼多肉。豈識猉獜地上行。平生大志久未攄。匣釰時作蛟龍鳴。風雲一朝際會奇。直上靑冥九万程。手挽銀河洗宇宙。掃盡毒霧回淸明。驅策六龍扶日轂。羅列八柱支天傾。一身能佩國安危。歷事三朝致大平。雲臺槐閣俱第一。丹靑屢記山河盟。伊傳相業方邵勳。煌煌竹帛無窮名。</text>
<title>世祖挽章</title>,<text>天扶景運啓重煕。眞主生膺五百期。獨炳機先淸內難。遠漸聲敎及荒夷。功高万古風塵靜。仁洽三韓雨露施。模畫乾坤誰得似。但題哀挽涕交洟。</text>
<title>世祖挽章 其二</title>,<text>勳華盛德禹湯功。動植皆歸壽域中。禮樂遠過周制作。衣冠下視漢英雄。曾遊鳳沼恩如海。未及龍髥淚洒風。一十四年如夢覺。喬山松柏已蔥蔥。</text>
<title>世宗遷陵挽章</title>,<text>少年曾入玉堂中。久沐淸冥雨露濃。自惜馮唐垂白髮。誰知金殿醉黃封。石獜何處開新仗。羽葆今朝去故宮。曉向山阿陪執紼。不禁哀淚洒東風。</text>
<title>昭憲王后遷陵挽章</title>,<text>正位東朝懿範彰。密裨王化叶重光。二南不獨歌獜趾。十亂還應數邑姜。自是椒闈多積慶。能敎瓜瓞遠流芳。園陵改卜佳山水。寶曆千年更發祥。</text>
<title>失題</title>,<text>大地炎炎擁火城。碧油幢下暑風淸。不向陰山閑打獵。定應滄海掣長鯨。</text>
<title>失題 其二</title>,<text>三灘漁叟百無能。便欲歸休老一塍。不獨灌園師老圃。且從漁父學扳罾。</text>
<title>睿宗挽詞</title>,<text>出震乘乾御六龍。欣瞻寶痤舜重瞳。文謀最是光前烈。湯敬還應建大中。長樂三朝彰孝治。諒闇一夢與神通。祝齡共擬龜千歲。陳寶俄驚玉五重。鼎水雲煙空杳杳。喬山松柏已蔥蔥。小臣執紼城西路。雨淚難禁洒曉風。</text>
<title>睿宗挽詞 又 代人作</title>,<text>乾龍乘五位。胸照仰重明。勇智自天錫。謙恭與性成。九疇敍禹範。七政齊虞衡。一德勤霄旰。重光撫泰亨。燃犀照鬼域。按釰誅鯢鯨。令出如綸綍。威行急震霆。扶持周鼎妥。整頓杞天傾。一代風雲會。千秋帶礪盟。乾坤釀瑞氣。朝野賀昇平。臨御雖周歲。仁恩浹四氓。德應享多壽。夢可添九齡。不弔天何意。彌留病遂嬰。金縢卜未兆。玉几命還成。無復輿人頌。唯聞薤曲聲。臣蒙兩朝眷。位側三槐庭。又玷雲臺畵。仍叨戚畹榮。攀髥已無及。揮淚不勝情。漢廟衣冠在。空餘塵網縈。喬山松柏暗。但覺悲風鳴。賴有靑編在。煌煌万古程。</text>
<title>題傾海堂額後 四首</title>,<text>渭上非熊不世才。中興勳業冠雲臺。挽河淨洗乾坤出。引手親扶日轂來。大樹威風吹萬里。星纏瑞采動三台。一身能佩安危重。坐見東方壽域開。</text>
<title>題傾海堂額後 四首 其二</title>,<text>十萬兵藏小范胸。弱齡文武已稱雄。一鳴冀北空凡馬。三顧隆中起臥龍。推轂將壇曾獨步。運籌帷幄幾從容。華夷莫不知名姓。試向天山早掛弓。</text>
<title>題傾海堂額後 四首 其三</title>,<text>使星曾下紫薇垣。玉署儒仙雅望尊。一揖淸芬如舊識。頻開芳宴接春溫。燕山邂逅重相見。綵筆殷勤又贈言。千里神交非所擬。聲名磊落動中原。</text>
<title>題傾海堂額後 四首 其四</title>,<text>君臣契合古無今。舟揖鹽梅眷倚深。每被宣招陪曲宴。常傾晉接罄歡心。嘉名肇錫承天寵。盛事爭傳動士林。日向高堂留客飮。內廚分膳送相尋。</text>
<title>贈一菴專長老 六首</title>,<text>陋巷時相過。蒲團坐問禪。玄關師已透。火宅我方眠。且可百壺飮。何須八餠煎。陶然通大道。脫下塵網纏。</text>
<title>贈一菴專長老 六首 其二</title>,<text>抖擻百年累。深參一味禪。身閑應不老。心靜更無眠。藥料筠籠曬。茶鐺雪水煎。最憐塵世客。役役常在纏。</text>
<title>贈一菴專長老 六首 其三</title>,<text>聊將四句偈。試問祖師禪。大道豈凡聖。工夫惟食眠。淸涼求欲得。熱惱轉相煎。何異蚕成繭。吐絲還自纏。</text>
<title>贈一菴專長老 六首 其四</title>,<text>處世頭將白。相逢少可人。論交已投分。劇飮知幾巡。愛月頻添酒。看花懶整巾。寄語支遁老。莫負會稽春。</text>
<title>贈一菴專長老 六首 其五</title>,<text>幸生大平世。又作無事人。送老詩千首。寬懷酒數巡。乍看塵世法。渾似幼師巾。畢竟無眞妄。薰蕕一樣春。</text>
<title>贈一菴專長老 六首 其六</title>,<text>閑忙雖似異。盡是百年人。事佛臺中餓。求仙海上巡。彼皆如兎角。我咲倒烏巾。一法甚奇特。千杯麴米春。</text>
<title>贈永川君 定</title>,<text>偶乘微醉訪高軒。倒屣相迎對一樽。老子酒狂餘舊態。王孫詩癖至今存。靑歸柳眼春初動。綠漲池心月正暄。準擬昌黎文字飮。不知歸路已黃昏。</text>
<title>贈永川君 定 其二</title>,<text>林亭把酒一開顏。景物依然咲我頑。世事驚心多倚伏。生涯隨分有忙閑。六年不作花前醉。兩鬢宦添鏡裏斑。但喜此身如犢健。又看春色滿人間。</text>
<title>讀中庸</title>,<text>從頭說出漸開張。巨細精粗摠括囊。到得無聲無臭處。天人道合混茫茫。</text>
<title>題子䀚帖</title>,<text>楷法千年獨右軍。張顚草聖又傳芬。後來作者知無數。只有吳興迥出羣。</text>
<title>奉使至海州述懷。幷記卽事。贈敎官。</title>,<text>春風馹騎去如飛。行到山城未落暉。嵐翠濕衣雲羃羃。靑陰滿地柳依依。主人不在誰相迓。院宇如空客獨歸。唯有敎官相識舊。開樽共醉賞芳菲。</text>
<title>奉使至海州述懷。幷記卽事。贈敎官。 其二</title>,<text>去歲文城初識面。如今孤竹又重逢。深杯灧灧波搖綠。短燭輝輝焰吐紅。一夜咲談欣共榻。百年離合歎飄蓬。斯文漸不如前日。勸子應須惜古風。</text>
<title>和節度使韻</title>,<text>時淸戍鼓不曾鳴。地主神明最可驚。父老相逢多好語。閭閻隨處有歡情。州家舊是元戎鎭。刺史新兼節度營。鈴閣日長無一事。坐看飛鳥下空庭。</text>
<title>戲和崔先生灝韻</title>,<text>文憲公孫早歲鳴。風流文雅使人驚。紅桃門外當時恨。黃鶴樓前昔日情。痛飮何曾辭酩酊。郞吟元不費經營。故鄕景物多相惱。夜倚窓欞月滿庭。</text>
<title>食酸芽草</title>,<text>村童和露折柔莖。滿貯筠籠不記名。細嚼酸甜霞液冷。乍看光潤玉釵橫。客中莫訝眠魔散。醉後能令渴肺淸。却咲桐君非博物。當時著錄棄精英。</text>
<title>海州東軒</title>,<text>東營獨坐日西斜。吏散庭空雀可羅。水涸小塘聞吠蛤。雨餘深院見殘花。三灘桑梓歸心迫。孤竹風煙引興多。欲識當年遊子意。佳城鬱鬱故山阿。</text>
<title>開城府。次中朝使金 湜 詩韻。</title>,<text>山河百二抱雄城。佳麗曾誇白玉京。春入舊園花似海。龍歸古井水偏淸。靑松王氣今安在。金尺禎符夢已成。老樹寒煙無限思。啼禽勸我酒杯傾。</text>
<title>旅館</title>,<text>酒醒孤館雨涔涔。一片靑燈照夜深。自是可休休不得。故山松桂已成林。</text>
<title>保山館卽景</title>,<text>水曲山回地轉佳。一村桑柘路高低。引渠相錯分溪水。揷棘斜連護菜畦。細柳橋邊煙羃羃。黃牛隴上草萋萋。朱陳舊俗依然在。莫遣催科吏入來。</text>
<title>途中</title>,<text>翠壁巉巉鐵削成。石潭無底漾虛明。平沙細細偏宜坐。芳草葺葺不記名。斷岸愁人橫小杓。閑花媚客駐歸程。行行盡日聞溪響。使我無端欲濯纓。</text>
<title>釰水站</title>,<text>策馬歸來體已疲。解衣欹枕睡多時。山椒落日金盆側。樓外垂楊翠幕欹。渴肺欲乾思茗飮。宿酲猶在快風吹。一春強半關西路。嬴得蕭蕭兩鬢絲。</text>
<title>鳳山途中</title>,<text>白葦黃茅野逕微。朝來瘴霧欲沾衣。巉巉怪石令人愕。決決鳴湍送客悲。遠岫遙看尖似削。征鞍兀坐去如飛。故山回首浮雲外。魚鳥應嫌久不歸。</text>
<title>黃州</title>,<text>齊安館裏坐悠然。洞府春深叫杜鵑。百尺樓高臨大野。千章木老俠長川。山童挑菜穿雲壑。耕父分渠灌稻田。最喜桑麻多雨露。不分東陌與西阡。</text>
<title>黃州 其二</title>,<text>靑山斷處見平川。傍岸村家樹色連。陌上閑花紅勝錦。燒痕芳草綠如煙。征人立馬愁官渡。稚子扳罾撲小舡。安得王維詩似畫。輞川風景政依然。</text>
<title>駒峴</title>,<text>地從駒峴限東西。侯吏將迎日欲低。自此征途猶未半。遠遊情興轉凄迷。</text>
<title>平壤大同江。次陳翰林 鑑 詩韻。</title>,<text>靑山如畫抱雄城。下有江流一道淸。欲向魚磯尋舊隱。悔從蝸角競虛名。岸花送客毿毿落。錦纜牽舟緩緩行。楊柳滿汀春半老。絮飛如雪逐風輕。</text>
<title>浮碧樓。次牧隱韻。</title>,<text>有客倦行役。乘閑一上樓。雲橋擬凌漢。風檻解生秋。列岫圍平野。孤城控上游。興亡千古恨。付與水東流。</text>
<title>宿安定館</title>,<text>院落沈沈夜寂寥。夢醒孤館意無聊。春風料峭餘寒在。庭燎煒煌落焰飄。星使不來天杳杳。龍灣尙遠路迢迢。山城薄酒渾無賴。一片閑愁未易消。</text>
<title>肅寧館</title>,<text>垂楊俠路小橋斜。一片蕪城夕照多。莎草岸回如抹綠。杏花村遠似蒸霞。靑春冉冉行將老。白髮蕭蕭可奈何。坐倚疏櫺風滿面。朗吟遙憶故山河。</text>
<title>安州途中。遇雨。</title>,<text>風吹南畝漲黃埃。田父忙忙欲雨時。頭上黑雲濃似墨。山前白雨散如絲。平蕪鋪錦連村塢。遠水挼藍入海湄。造物也應知客意。野桃溪柳摠含姿。</text>
<title>百祥樓。次韻。</title>,<text>一道澄江百尺樓。山光如拭雨初收。春風已過仍爲客。身世相違欲白頭。翠壁千年留石佛。蒼波萬古送漁舟。若爲歸去三灘上。若笠蓑衣老一洲。</text>
<title>敵愾亭</title>,<text>誰向江頭構小亭。當年聖祖駐霓旌。山川動色承恩顧。棟宇增輝錫美名。野樹微茫天欲暮。溪雲濃淡雨初晴。欲知遊子登臨恨。嗚咽溪灘万古鳴。</text>
<title>嘉山</title>,<text>峯巒圍古郡。石老樹無枝。地暖花開早。山高鳥度遲。官居雖草草。風俗自煕煕。安得循良吏。齊民不忍欺。</text>
<title>定州 自註州新徒</title>,<text>山如陣馬作重圍。怪石磊磊草木稀。廨宇蕭條不如舊。民居苟且自相依。田溝有水蛙爭聚。壟麥無苗雉自飛。莫向閭閻問風俗。不禁揮涕苦思歸。</text>
<title>東林城</title>,<text>山高勢岌嶪。據險築孤城。毀堞虅蘿束。空壕草樹平。亭亭危塔在。咽咽悲泉鳴。戰壘多冤骨。天陰聞哭聲。</text>
<title>郭山孝女 名四月</title>,<text>慈親遘癘疾。命如朝露危。和緩不並世。二豎難可醫。天高鬼神惡。禱祀將何施。沈痛迫中腸。搥胸涕交頤。傳聞故老語。人肉或能治。親病苟可已。一身安敢私。磨刀向深閨。斷指血淋灕。藥餌手自調。捧進一嘗之。沈痾忽如失。康強享壽祺。降衷民所同。古今一秉彝。如何不自保。頏嚚遂蚩蚩。豈意窮巷女。卓行乃如斯。雖云王化美。貞淑本天資。感激遂成詩。悲風爲我吹。庶幾千載下。聞者有所思。</text>
<title>義州客舍。詠梨花。戲贈李僉正。叔瑊</title>,<text>邊城地僻春較遲。四月梨花開滿枝。脈脈當窓如欲語。盈盈浥露更多情。顚狂戲蝶時相過。取次遊人有所思。莫遣風吹一片落。客中無處可吟詩。</text>
<title>霖雨行。贈李僉正。叔瑊 求和。</title>,<text>鴨綠江頭雲似墨。義州城中雨如麻。征鴻翅濕不敢飛。鳴鳩逐婦愁庭柯。靑泥滑滑深沒脛。陌上行人阻還家。洛陽遊客邊城來。坐待星槎下銀河。直恐明朝風浪惡。淹留不得到天涯。殷勤稽首牋天公。願召龍伯收雷車。乾坤光霽無纖雲。仰見白日驅羲和。</text>
<title>贈金判官 漬 詩</title>,<text>京華旅食坐無氈。一別驪江今幾年。雨過稻畦茅店外。風牽藥蔓槿籬邊。歸田已擬陶彭澤。養性終師葛稚川。最憶朱陳村俗厚。隣家酒熟不論錢。</text>
<title>贈金判官 漬 詩 其二</title>,<text>我今身世兩悠悠。爛熟思量卽可休。軒冕倘來非所冀。曦娥相趁不曾留。夢到松篁三徑暮。興飛魚稻一江秋。急流勇退誰先辦。已向關西具釣舟。</text>
<title>寄鄭監司 蘭宗</title>,<text>鐵關東北漢江湄。萬里春風有所思。二十二州行已遍。如今何處賞花枝。</text>
<title>題九九帖</title>,<text>一而生二二生三。象數滋時巧僞深。直欲從今回萬古。結繩淳朴渺難尋。</text>
<title>一菴松堂詩</title>,<text>一理從來貫萬殊。是非分明兩皆愚。毗耶居士無言說。此箇門中一亦無。</text>
<title>一菴松堂詩 其二</title>,<text>此身於世亦籧篨。底用松堂作寓居。試向禪師今一問。庭前松樹是眞如。</text>
<title>次韻送邊侯</title>,<text>煌煌使星明。照曜天南極。咨詢懷靡及。求民利與瘼。六十又六州。歡然頌美德。幕賓有邊侯。翩翩似鸞鷟。游刃正恢恢。遇事能剸劇。伊我舊同僚。把臂情相得。相送漢之濱。臨分更彳亍。僕夫已整駕。休昌驪駒曲。</text>
<title>挽</title>,<text>申甫當年嶽降神。中興王業樹奇勳。名垂獜閣明圖畫。位冠槐庭領縉紳。一夜壽星韜瑞彩。百年喬木帶斜曛。久陪太傅遊山屐。執紼今朝淚滿巾。</text>
<title>贈日本僧秀藺</title>,<text>仙槎曾艤漢江湄。及見神堯八彩眉。魚素久無傳日域。雁書還把付禪師。溟波萬里身如寄。漢節三年手自持。良苦歸來龍馭遠。鼎湖回首涕交頤。</text>
<title>贈日本僧秀藺 其二</title>,<text>干戈滿地行路難。全璧歸來使事完。松偃舊房秋已老。蛩吟旅榻夜生寒。應緣無著心灰冷。觀色皆空眼界寬。憑仗禪師煩一語。須敎兩國永交歡。</text>
<title>送鄭參議 蘭宗 榮墳</title>,<text>世祖當年有制科。黃金陶盡海中沙。曾從鵬路摶雲翮。再向蟾宮折桂花。吏部雄文光日月。張顚醉墨動龍蛇。漢家要得眞儒用。策貫天人又豈多。</text>
<title>送鄭參議 蘭宗 榮墳 其二</title>,<text>錦衣歸作故鄕榮。太守寧辭負弩迎。赫業貂蟬傳舊業。靑冥雨露洽先塋。雖然三釜多遺恨。定是重泉有喜情。爲報兒孫須記取。孝思元不間幽明。</text>
<title>次韻祁兵部題金參議赴京還出關圖</title>,<text>鈞天尙記夢分明。十二瓊樓白玉京。雙闕岧嶢雲影合。千官肅穆佩聲輕。想應玄圃諸仙子。猶記靑丘一介生。況又得觀周禮樂。盡償磊落少年情。</text>
<title>次韻祁兵部題金參議赴京還出關圖 其二</title>,<text>矗矗雲橫粉堞明。金湯萬古擁神京。地窮沙漠分南北。勢壓中原作重輕。關令定非逃世者。遊人爭似棄繻生。萍蓬偶爾欣相遇。珍重新詩有古情。</text>
<title>次麻川子陪申左相遊西湖詩</title>,<text>新賜西湖萬頃寒。珠簾繡柱俯湖干。勳銘彝鼎誰居右。志在煙霞似等閑。靜夜停杯邀素月。淸晨拄笏看靑山。興來揮洒詩千首。不覺流轉滿世間。</text>
<title>次麻川子陪申左相遊西湖詩 其二</title>,<text>林湖爽氣欲生寒。胸次寧容外物干。天際落帆迷遠近。渡頭行客自忙閑。醉翁憂樂終非己。謝傅風流尙愛山。走卒知名無處避。肯敎歸臥水雲間。</text>
<title>次麻川子陪申左相遊西湖詩 其三</title>,<text>水檻風櫺陟覺寒。人間熱惱不曾干。雲開遠岫渾如畫。鷗沒滄波自在閑。疑是泛舟遊赤壁。不須驂鶴上緱山。從今泉石多佳色。都在台星景彩間。</text>
<title>次麻川子陪申左相遊西湖詩 其四</title>,<text>畫閣凌風迥。春流拍岸深。平蕪開遠矚。幽鳥伴淸吟。柱國功無比。歸田興在心。尋詩坐終日。山靄生層陰。</text>
<title>次麻川子陪申左相遊西湖詩 其五</title>,<text>又地偏塵㝢隔。松護洞門深。月出千林靜。風生萬竅吟。功名倘來事。軒冕豈關心。爲愛西湖美。開樽傍樹陰。</text>
<title>次麻川子陪申左相遊西湖詩 其六</title>,<text>又雪消春意動。川暝野雲深。醉去支頤臥。詩成抱膝吟。榮枯知世態。飜覆見人心。但得忘形友。留連竟夕陰。</text>
<title>次麻川子陪申左相遊西湖詩 其七</title>,<text>騎驢不怕風雪寒。直到城南江水干。豪宕飜嫌宇宙隘。嘔吟不遣煙雲閑。酒顚自擬醉鄕客。詩瘦誰嘲飯顆山。天地生才非偶爾。安能久屈塵埃間。</text>
<title>次麻川子陪申左相遊西湖詩 其八</title>,<text>俯瞰溶溶鏡面寒。不禁淸興滿江干。風和日暖春將半。川泳雲飛物自閑。詩榻也應揮麈尾。酒壚何必對眉山。兒曹只解紅裙飮。那得逍遙水石間。</text>
<title>次麻川子陪申左相遊西湖詩 其九</title>,<text>玉壺更貯淸氷寒。榮辱悲歡摠不干。人世厭看皆役役。琴書剩得長閑閑。一生愛酒陶彭澤。千載能詩庾子山。相國爲君頻解榻。與君交道陳雷間。</text>
<title>次麻川子陪申左相遊西湖詩 其十</title>,<text>羊腸世路險。似海侯門深。誰下陳蕃榻。能容杜子吟。江山三斗酒。金石一生心。適與佳辰會。林塘月有陰。</text>
<title>次麻川子陪申左相遊西湖詩 其十一</title>,<text>又酒德時能頌。詩豪老益深。銀鉤右軍筆。白雪郢中吟。閱盡人間事。猶存太古心。東山逢謝傅。醉臥長松陰。</text>
<title>次麻川子陪申左相遊西湖詩 其十二</title>,<text>又春風宜醉面。不厭酒杯深。境與幽懷悏。詩因美景吟。山屛圍浦口。霞綺襯波心。爲問瀛洲樂。何如漢水陰。</text>
<title>失題。疑是對𪚥仙使作。</title>,<text>伴食皇華夏日長。幾回泥醉臥中堂。初筵尙怯杯心亞。與語恒愁舌本強。野性從來多放誕。王人應已怪荒唐。世間那有千鍾量。一擧猶難累十觴。</text>
<title>失題。疑是對𪚥仙使作。 其二</title>,<text>天遣酒星作使星。靈槎此日到東溟。開懷且復頻中聖。撫掌還應咲獨醒。千載不曾無靖節。二豪那得侍劉伶。酒箴定是癡人說。肯把鴗鴺博井甁。</text>
<title>送蔡年兄申保察訪右道水站。</title>,<text>芹館從遊夢與同。利名驅我各西東。交情只有膠投恭。別恨爭多燕避鴻。金谷雨昏山似墨。碧瀾潮上水如空。煙波此去應連漢。魚素時時寄一封。</text>
<title>題驄馬契簇</title>,<text>擢入烏臺並一時。要將淸直振綱維。乘驄路上看人避。豸笏朝端作羽儀。軒冕浮榮唯恐逼。風霜貞操更相期。同心世罕如吾輩。須把香名竹帛垂。</text>
<title>送人奉使日本</title>,<text>扶桑國在海中央。跂望還須一葦航。聖化卽今無所外。溟波從此不曾揚。蒲帆穩送乘槎客。芝檢遙傳出日鄕。講好從容明大義。人人擧手望餘光。</text>
<title>送人奉使日本 其二</title>,<text>丹鳳含書下九天。爲傳天語向東邊。鯨波更與皇槎便。馬島欣逢地主賢。風色頻頻看五兩。鰲山杳杳隔三千。遠遊剩得驚人句。膾炙他年萬口傳。</text>
<title>送人奉使日本 其三</title>,<text>胸蟠星斗十分寬。欲數如君倒指難。香幄幾多同獻可。醉鄕隨處竟交歡。才求專對無多子。約貴尋溫不可寒。簡在宸心非偶爾。莫言雲海路曼曼。</text>
<title>送人奉使日本 其四</title>,<text>行徑馬島抵歧州。直到扶桑作遠遊。禹貢曾聞來卉服。秦皇可咲覓瀛洲。煙生海嶠硫黃窟。雨過山城枳樹秋。異域風光須記取。他年留與史家收。</text>
<title>送人奉使日本 其五</title>,<text>一壺來送到江干。握手相看吐肺肝。回首九重天杳杳。掛帆千里海漫漫。雲開蜃市朝𣊟上。月出蓬窓夜氣寒。早識吾君仗忠信。朅來消息報平安。</text>
<title>送人奉使日本 其六</title>,<text>淸和時節送君歸。柳幕風輕燕子飛。路出千山雲渺渺。歌殘三疊思依依。遙知解纜薰風便。準擬回旌朔雪霏。多少故人遊玉署。佇看承寵入彤闈。</text>
<title>送平安李觀察使</title>,<text>東方文獻稼亭翁。牧隱大之顯且融。業守箕裘名藉籍。世專文柄聲渢渢。爭誇有子孫如許。況復難兄弟亦雄。先生有道能傳緖。世上何人得似公。已向詞林稱大匠。還從詩壘作元戎。文章餘事不足道。富貴逼身當樹功。寵荷九重軒上鶴。名高一代人中龍。分符鄭重承綸命。攬轡澄淸扇惠風。有脚陽春回浩蕩。隨車好雨更冥濛。剛柔茹吐心先定。原濕咨詢志已通。極北昔曾勤一念。關西今得樂三農。棠陰閑坐人如玉。馬上高吟氣吐虹。風月幾多歸彩筆。樓臺隨處遍紗籠。海東孔子尋遺宅。太上檀君訪舊蹤。綉巘周曹明罨畫。鯨波浩渺蕩塵胸。遠遊得得愁仍破。幽討時時興轉濃。雨雲定應迷楚夢。笙歌且復醉郫筒。少年行樂渾閑事。他日留名滿大東。待見黃麻催入相。日傾三接對從容。</text>
<title>送李侯出宰咸從</title>,<text>西出都門趁曉鍾。送君千里向雷封。關山行色將秋冷。祖席離愁與酒濃。騎竹情深迎五馬。隨車雨足慰三農。閭閻摠說來何晚。喜得賢如漢魯恭。</text>
<title>送李侯出宰咸從 其二</title>,<text>起聽江城夜半鍾。却乘驄馬過箕封。山川動色霜威在。父老爭迎喜氣濃。不獨鳴琴能化俗。還敎佩釰盡爲農。他年要作循良傳。太史須先傳茂恭。</text>
<title>送祖和尙覲親</title>,<text>住錫喬陵歲月深。寢园松柏欲成陰。荊湖抱釰曾揮淚。漢廟遊衣幾愴心。欲報重恩眞罔極。秪憑大覺更輸忱。布金一夕開精舍。佛土莊嚴照古今。</text>
<title>送祖和尙覲親 其二</title>,<text>上人業白冠叢林。遭遇先王寵眷深。世界有三曾脫縳。法門無二早傳心。點頭時見生公石。買地爭施長者金。宇宙茫茫皆苦海。手持眞筏濟漂沈。</text>
<title>送祖和尙覲親 其三</title>,<text>人間隨順已多時。回首天涯有所思。身上衣餘慈母線。山中松偃舊房枝。鶴髮歡迎禪子至。袈娑飜作彩衣嬉。我今風樹悲無歇。忍泪題成送別詩。</text>
<title>送祖和尙覲親 其四</title>,<text>吾衰役役久迷津。蓬轉東西鬢雪新。綺語至今餘舊業。玄關無地透心眞。在纏羞作紅塵客。解結須憑白氈巾。蓮社倘容元亮飮。不妨三咲更傳神。</text>
<title>畫竹</title>,<text>春風百花逞妖艶。此君獨抱氷霜姿。歲寒萬樹俱彫零。此君獨留春光煕。高標已是丈人行。肯隨節序相推移。壓倒群芳價盡低。姚黃魏紫慢紛披。何人爲寫此君眞。留與公子共娛嬉。不勞扣門訪隣舍。坐臥相對心神怡。耳邊彷佛聞風聲。頓覺淸寒入詩脾。勸君更斲蒼苔地。種得萬竿靑猗猗。會見碧玉攙天長。葉間朱實離離垂。鳳凰翩翩下九霄。千年翔集最高枝。</text>
<title>代永川公子。和成重卿詩。</title>,<text>乘閑偶出郭西村。行到君家更扣門。花竹滿園多野趣。一軒相對且開樽。</text>
<title>代永川公子。和成重卿詩。 其二</title>,<text>家在城西半里餘。靑山當面展屛如。門前俗客無多子。床有琴棋架有書。</text>
<title>代永川公子。和成重卿詩。 其三</title>,<text>高閣踈欞面面開。臥看雲葉雪千堆。蘄州竹簟涼如水。伏暑從敎一半摧。</text>
<title>代永川公子。和成重卿詩。 其四</title>,<text>東華塵土染朝衫。世味還將茗椀參。吏隱如居知有幾。幽居地僻勝伽藍。</text>
<title>代永川公子。和成重卿詩。 其五</title>,<text>羊腸詎似世途難。役役曾無一日歡。樽酒相逢須盡醉。都將萬事付邯鄲。</text>
<title>代永川公子。和成重卿詩。 其六</title>,<text>雲林朝市兩優游。却咲癡仙物外遊。且問百年消底物。古今書畫滿床頭。</text>
<title>代永川公子。和成重卿詩。 其七</title>,<text>高韻淸新玉佩如。愧將桃李報瓊琚。胸中八九呑雲夢。待見相如賦子虛。</text>
<title>代永川公子。和成重卿詩。 其八</title>,<text>工部庭除鳥雀馴。杜陵風景一般新。吾家亦有林塘靜。若比君居落後塵。</text>
<title>代永川公子。和成重卿詩。 其九</title>,<text>亭下方塘淥且深。芙容開盡柳陰陰。江湖遠興依然在。何用孤舟傍水潯。</text>
<title>代永川公子。和成重卿詩。 其十</title>,<text>莫誇蠻鼓與琵琶。爭似靑娥一曲歌。弄玉仙簫如可學。還丹不獨駐年華。</text>
<title>再和</title>,<text>葛亭秋興滿荒村。移病經旬獨掩門。見客有時開小酌。南山秀色碧迷樽。</text>
<title>再和 其二</title>,<text>世事悠悠一夢餘。百年悲喜竟何如。閑中有味無人解。咲殺區區十上書。</text>
<title>再和 其三</title>,<text>好向樽前咲口開。蓮塘雲錦已成堆。勸君火迫來相賞。直恐淸霜一夜摧。</text>
<title>再和 其四</title>,<text>纖腰舞罷越羅衫。況有詩朋座上參。晚向蓮池移酒席。寒波淥淨似按藍。</text>
<title>再和 其五</title>,<text>太平佳節遇應難。痛飮還須日日歡。若悟三杯通大道。休將醉夢慱邯鄲。</text>
<title>再和 其六</title>,<text>不向兒曹詑貴游。每將詩酒作淸遊。東華門外紅塵客。盡是忙忙白了頭。</text>
<title>再和 其七</title>,<text>難弟難兄世孰如。無端咳唾落瓊琚。爭誇張籍詩多態。靄靄春雲滿大虛。</text>
<title>再和 其八</title>,<text>韝鷹雖得暫時馴。每遇秋風恨轉新。謝傅東山高興在。雲林咫尺隔紅塵。</text>
<title>再和 其九</title>,<text>松林深處葛亭深。葛葉重重有綠陰。始信桃源非世外。漁人何事傍水潯。</text>
<title>再和 其十</title>,<text>君家酒熟聽琵琶。我屋花開賞艶歌。莫厭往來相樂飮。曦娥如擲促年華。</text>
<title>三和</title>,<text>避喧何必臥窮村。大隱從來在市門。賴有胸襟淸似水。燭憑書閤對琴樽。</text>
<title>三和 其二</title>,<text>蔬圃秋深樂有餘。邵平瓜地問何如。閑敎老婢收芋栗。更喚兒童課讀書。</text>
<title>三和 其三</title>,<text>池塘水淨鏡奩開。草縷茸茸翠作堆。行樂及時須盡醉。夜深高閣燭花摧。</text>
<title>三和 其四</title>,<text>避暑林亭試苧衫。飮開河朔有誰參。邀君共賞三山色。滿壑濃煙翠似藍。</text>
<title>三和 其五</title>,<text>雖然相遇可人難。遇可人時每盡歡。世路茫茫多倚伏。渾如酒薄怒邯鄲。</text>
<title>三和 其六</title>,<text>醉鄕風月可優游。酒肆花廛取次遊。最咲襄陽多病客。持竿何處釣槎頭。</text>
<title>三和 其七</title>,<text>才子胸中磊落如。崑山抵鵲盡瓊琚。人間至寶終難掩。萬丈虹光燭大虛。</text>
<title>三和 其八</title>,<text>德驥從來性自馴。滿身雲作五花新。肯隨駑馬爭蒭秣。獨步天衢迥絶塵。</text>
<title>三和 其九</title>,<text>白石蒼苔一徑深。屋山高處有松陰。與君更辦登高會。望盡西湖遠浦潯。</text>
<title>三和 其十</title>,<text>嬌姫斂衽抱琵琶。爲鼓明妃一曲歌。自古人生難得意。好將詩酒送年華。</text>
<title>四和</title>,<text>負郭幽居勝遠村。西湖細路接松門。秋來政有江東興。紫蟹銀魚興一樽。</text>
<title>四和 其二</title>,<text>維摩示病已旬餘。身世深知夢幼如。三百六旬長役役。不如高臥且看書。</text>
<title>四和 其三</title>,<text>群芳次第逐時開。慢綠妖紅錦作堆。直到歲寒無盡景。松篁不受雪霜摧。</text>
<title>四和 其四</title>,<text>勸酒佳人白苧衫。瑤池宴上亦曾參。若問雲英何處在。仙橋記取舊名藍。</text>
<title>四和 其五</title>,<text>酒邊開口古來難。莫惜千金罄一歡。但得醉鄕封萬戶。寧知宦夢到邯鄲。</text>
<title>四和 其六</title>,<text>蓬間鷗鷃自嬉游。不信鯤鵬萬里遊。且問東華待漏客。何如日費錦纏頭。</text>
<title>四和 其七</title>,<text>高閣無人夜闃如。一軒風竹碎瓊琚。珠簾捲盡明如晝。臥看氷輪輾碧虛。</text>
<title>四和 其八</title>,<text>學道年來意馬馴。頗知詩格轉淸新。看花日日無何飮。不著胸中一點塵。</text>
<title>四和 其九</title>,<text>西湖秋水幾竿深。坐想漁舟繫柳陰。我欲與君携手去。斜風細雨釣江潯。</text>
<title>四和 其十</title>,<text>潯陽江上聽琵琶。爭似銷金帳裏歌。一飮直須千日醉。人間榮辱等空華。</text>
<title>奉和琉球國使自端上人詩韻</title>,<text>征途風雪正蕭條。甁錫飄然再入朝。穩泛仙槎遊萬里。欣瞻瑞日上重霄。興來揮翰詩無敵。睡罷煎茶手自調。隨世應緣多伎倆。隱居休問爛柯樵。</text>
<title>奉和琉球國使自端上人詩韻 其二</title>,<text>漸覺春風動柳條。故園旋旆趁花朝。身隨盧業經三島。夢想仙韶下九霄。欲和郢歌那可得。自慙齊瑟不相調。舊房松已枝西偃。煮茗何時拾墮樵。</text>
<title>題同官契軸</title>,<text>古說同官是爲僚。況復同遊聖明朝。晨昏治事坐促膝。衙罷歸來又連鑣。把臂論懷非一日。每因休暇共逍遙。交情漸篤不自覺。久久還如漆投膠。雖然世道已不古。管鮑死去淳風澆。一貴一賤情隨異。可咲紛紛市道交。吾儕當惟各敬身。忠告善道示不恌。升沉榮辱肩一節。終始愼無忘舊要。言出於口入於耳。神明在上臨昭昭。</text>
<title>鳳池樓</title>,<text>一帶孤城近海陬。春風遠客獨登樓。山連西北千重翠。地柝東南萬古流。納納始知天宇大。茫茫唯覺世間浮。百年役役成何事。準擬他年泛釣舟。</text>
<title>百祥樓 二首</title>,<text>使華餞席敝高樓。肴核前陳散不收。興逸難辭杯到手。酒酣唯欲臥支頭。煙橫遠樹依山店。風送孤帆上水舟。萬景邀人留盡日。不禁詩思滿滄洲。</text>
<title>百祥樓 二首 其二</title>,<text>觸熱歸來路轉悠。煩襟欲滌上江樓。山圍大野周遭在。水抱孤城蕩漾流。一片風帆投遠浦。數聲漁笛起長洲。天敎眼底無邊景。付與皇華作勝遊。</text>
<title>送慶州金府尹</title>,<text>鷄林東望近扶桑。綏服須憑主帥良。蓮幕昔曾遺愛在。鈴軒今復政聲芳。九天雨露沾無外。萬里溟波久不揚。爲報君侯須努力。他年入相見徵黃。</text>
<title>題同庚契軸 尹士昕李克培金礩林守昌高台輔</title>,<text>天天斜五倫人紀明。萬古昭如日星行。友於彝倫最爲重。三損三益由兹生。所以前賢重交遊。必求同氣而同盟。吾曺初度幸同年。心德又同無乖情。自少相從托契深。友愛不啻如弟兄。忠以告之仁以輔。策勵相期德業成。筮仕不敢負初心。立身或至爲公卿。升沈榮辱矢不渝。一諾爲重千金輕。翻覆何曾效兒曺。久敬且可師晏嬰。願言終始堅一節。共保松柏歲寒貞。</text>
<title>送廣原君李侯 克墩 朝燕</title>,<text>積雨初收秋氣高。木葉黃落風蕭蕭。廣原行邁屬佳辰。況又觀光赴聖朝。征途塵淨馹騎飛。快如健鶻乘輕飆。平生卓犖志不羈。遠遊寧辭道里遙。行經遼左抵燕山。四千里路風煙饒。俯瞰滄溟浮地軸。仰看山岳橫岧嶤。表裏關河城郭壯。萬古遺跡未全消。河流禹跡尋碣石。冀方淳俗想唐堯。長城城下弔秦皇。黃金臺上訪燕昭。帝鄕文物最繁華。十二瓊樓架沉寥。蓬萊殿上五雲開。赫赫瑞日臨丹霄。萬國來同賀壽節。劍佩相磨趨百寮。廣原隨入拜明庭。耳聞仙樂奏九韶。風姿洒落年最少。天上群仙揖淸標。非但季子觀周樂。大平更見康衢謠。子長胸次增疏蕩。奚囊行錄盈瓊瑤。羨君鵬搏九萬里。愧我一枝棲鷦鷯。</text>
<title>荔支圃 二首</title>,<text>子如虯卵紅微皺。葉翦蛟綃綠斬新。何處金衣兩公子。年年長占一枝春。</text>
<title>荔支圃 二首 其二</title>,<text>絳羅衣櫬玉膚香。道是風流十八娘。萬里海邊辭瘴雨。華堂今日侍文房。</text>
<title>送</title>,<text>吾王敬天民。霄肝勤孜孜。念此斯民生。苦樂常相持。緣何有苦樂。乃在吏所爲。吏酷卽蹙額。吏循卽申眉。欲令吏畏懼。黜陟由監司。所以重其人。王心念在兹。湖南地最大。列郡如布棋。民稠事亦夥。世號爲難治。皇華愼所寄。淸問廣疇咨。君侯出應命。物論推咸宜。攬轡懷澄淸。欲吐胸中奇。先聲到南服。似聞輿頌馳。今朝來告別。聊贈一篇詩。非關惜別離。又非有所思。但願賦政優。王化得淪肥。上慰九重憂。下副吾民期。甘棠勿翦拜。千秋永有辭。</text>
<title>章順王妃韓氏挽詞</title>,<text>赫世休禎在德門。再生賢媛佐明君。潛龍密贊乾龍御。中壼俄陞國母尊。躬率六宮陰敎肅。顏承三殿孝心敦。鷄鳴每進盈朝戒。魚貫深推逮下恩。太姒徽音曾得嗣。周南風化已還淳。天長共祝遐齡享。月馭翻驚瑞彩淪。配德誰能明內則。資生無復仰坤元。九原鬱鬱佳城閉。千古煌煌管史芬。雲擁蜃儀侵曉發。風傳薤曲向空聞。當時執紼無窮恨。只有群臣哭寢園。</text>
<title>盧子胖 思愼 孝思亭</title>,<text>亭在西湖最上頭。地靈人傑永孚休。連江平楚靑如抹。滿壑晴嵐翠欲流。五柳門前松逕在。百花潭上草堂幽。煙波萬頃無窮思。最憶當時畫鷁浮。</text>
<title>盧子胖 思愼 孝思亭 其二</title>,<text>卜居初卜此江頭。勝地應開百世休。韋氏六經存舊學。謝家諸子總英流。松楸掩映亭如畫。山水周遭境自幽。滿目油然生感孝。也知名實不相浮。</text>
<title>盧子胖 思愼 孝思亭 其三</title>,<text>麟閣丹靑尙黑頭。文名滿世又揚休。壯圖準擬凌淸漢。勇退何須在急流。駟馬門高餘慶遠。三槐葉密回堂幽。歲時置笏床頭滿。長得庭闈喜氣浮。</text>
<title>盧子胖 思愼 孝思亭 其四</title>,<text>我似寒龜已縮頭。却於人世可休休。追陪酒席交情在。共侍經帷愧汗流。事業公今槐府上。歸棲吾欲竹林幽。卜隣倘乞江干地。老去還同釣舸浮。</text>
<title>挽</title>,<text>萱草堂前玉樹聯。須知孟母敎三遷。乘龍已總烏臺憲。戲綵還看鳳沼賢。莫恨南柯驚蟻夢。定應雙劍會龍淵。都門祖送輪蹄鬧。終始哀榮兩得全。</text>
<title>失題</title>,<text>重參民部事堪誇。却怪依然入舊窠。待得陪風來萬里。扶搖直上到天涯。</text>
<title>送僧</title>,<text>奔走東西萬丈塵。遠遊深羨出纏人。禪房且莫愁分袂。覺海還須更問津。跡遍名山參耆舊。詩逢佳境得淸新。浮雲來去元無定。鉼錫相隨只一身。</text>
<title>送僧 其二</title>,<text>山河大地一微塵。我與師皆箇裏人。幻幻相尋眞似夢。滔滔皆是已知津。消殘沙劫三生舊。飮得曺溪一味新。爲報吾師高著眼。此身雖幻卽三身。</text>
<title>上黨韓相公 明澮 狎鷗亭詩 幷序</title>,<text>狎鷗亭在山之幽。下有澄江萬古流。相公暇日來夷猶。登山臨水心悠悠。功名蓋世足封留。富貴倘來如雲浮。身閑疑是泛虛舟。忘機可狎江邊鷗。白鷗飛來戲長洲。刷羽弄影鳴相酬。有時驚起過江頭。隔岸風送滄浪謳。相公憑欄興不收。乾坤萬里入雙眸。川泳雲飛各自由。江上百物無閑愁。風風雨雨順箕疇。南村北村桑麻稠。公能致此太平休。所以晚得逍遙遊。君不見蟠虯一起澤九州。三農鼓無歲有秋。歸來却與魚蝦儔。抱珠熟睡幽幽湫。</text>
<title>送湖南節度使</title>,<text>陌上春風拂玉鞍。將軍白馬駐江干。賓朋滿坐愁相別。花柳爭迎興未闌。極北九重初錫命。湖南千里已騰歡。他年借寇君知否。却怕聲名聳聽觀。</text>
<title>送湖南節度使 其二</title>,<text>將軍仗鉞祝融墟。隱隱長城萬里餘。大樹威風吹遠城。留侯兵略得奇書。曾敎北虜爭來款。今見南民更晏如。蓮幕日長無一事。醉來揮洒落瓊琚。</text>
<title>贈別日本僧</title>,<text>大士寧貧一味禪。却於塵世喜隨緣。四方專對詩三百。上國觀光路八千。日域曾聞多韻釋。春官今得接芳筵。年光欲盡歸心迫。祖席分携意惘然。</text>
<title>朴士華母氏挽詞</title>,<text>靑春擇配始移天。擧案齊眉夙著賢。偕老誓言空委地。未亡悲淚幾多年。一生贏得萱堂養。三品還看彩服聯。積德已深須食報。也知餘慶定綿綿。</text>
<title>送濟州梁牧使 瓚</title>,<text>乇羅遙在海中央。野曠山圍作一鄕。俗似朱陳民易使。地如幽冀馬多良。桑麻雨足家家喜。橘柚霜濃樹樹香。合浦還珠知有日。使君淸白又剛腸。</text>
<title>送僧</title>,<text>東西蓬轉喜隨緣。喧寂何曾落二邊。酒席詩壇能自在。雲林朝市兩瀟然。玄關直透非今日。白首相知自少年。眯目紅塵難抖擻。羨君還訪舊山川。</text>
<title>送宋判官赴沔川</title>,<text>宋侯家本住湖南。俗態民情已飽諳。出宰也應歸物論。分憂須更盡吾心。割鷄今日雖堪戲。留牘他年有美談。五馬春風櫘山路。扶藜騎竹摠歡心。</text>
<title>送宋判官赴沔川 其二</title>,<text>攬轡吾曾過櫘山。棠梨花下偶開顏。桑麻已長民相樂。案牘無多吏自閑。襦袴今誇新政美。朱陳將見舊風還。朝家如作循良傳。定在龔黃伯仲間。</text>
<title>挽</title>,<text>懿範爭誇四德全。萱堂榮養俯稀年。傳家更有韋經在。生子終看玉署仙。但覺于門容駟馬。寧知孟宅已三遷。浮生如寄塵棲草。大運難逃箭脫弦。餘慶綿綿傳萬古。徽音寂寂閉重泉。繫官未得陪牽紼。南望題詞倍悵然。</text>
<title>次天水亭詩</title>,<text>亭下晴川白鳥飛。登臨携酒送將歸。百年強半愁城裏。唯有醉鄕無是非。</text>
<title>次天水亭詩 其二</title>,<text>滿亭紅雨落花飛。送客時時倒載歸。試問城中諸父老。官淸無事是耶非。</text>
<title>次天水亭詩 其三</title>,<text>鬢雪蕭蕭不肯飛。關西老客幾時歸。飽參世味如鷄肋。莫向兒曹問是非。</text>
<title>送日本使僧正球首座</title>,<text>扶桑遠在天一邊。開國茫茫太古前。徐福幾時遊不返。至今遺俗尙依然。</text>
<title>送日本使僧正球首座 其二</title>,<text>聲敎東漸卽一家。馮夷效職海無波。從他弱水三千隔。穩送張侯萬里槎。</text>
<title>送日本使僧正球首座 其三</title>,<text>歸來松偃向西枝。兩見春風客路吹。海嶠煙霞看已遍。盡收佳景入新詩。</text>
<title>送日本使僧正球首座 其四</title>,<text>星槎渺渺渡天津。袖底降龍鉢有神。須識上人多伎倆。能敎兩國永和親。</text>
<title>送日本使僧正球首座 其五</title>,<text>誦詩專對更無倫。奉使歸來荷寵新。已敕太官催賜酒。內廚絲絡更分珍。</text>
<title>送日本使僧正球首座 其六</title>,<text>君王暇日宴瑤池。拜舞欣瞻八彩眉。聽得鈞天渾似夢。靑冥雨露更淪肌。</text>
<title>送日本使僧正球首座 其七</title>,<text>南宮錫宴揖淸芬。揮麈淸談落屑紛。舊習尙餘磨不盡。還將筆陣掃千軍。</text>
<title>送日本使僧正球首座 其八</title>,<text>旅館寒燈吐焰微。夢魂長繞故山扉。卑知桑下無三宿。振錫還從舊路歸。</text>
<title>送日本使僧正球首座 其九</title>,<text>萬里關山積雪明。一身歸去葉如輕。鄕人若問箕封事。文物如今屬大平。</text>
<title>題三角山圖。贈日本僧。</title>,<text>削出芙蓉倚半空。千年王氣鬱蔥蔥。龍飛鳳舞開天府。百二山河表裏雄。</text>
<title>送金使君宗直乞郡</title>,<text>朝暮倚門望眼寒。無端喜氣上眉間。錦衣閑伴靑春去。竹馬爭迎皀蓋還。枳棘鸞棲雖負屈。萱堂菜舞得承顏。我今風樹悲無歇。送子離程涕自潸。</text>
<title>送金使君宗直乞郡 其二</title>,<text>智異山高壓海東。郡城深在翠微中。地連靑鶴神仙洞。俗有朱陳太古風。筍脫錦䙀當檻翠。柿偸虯卵滿園紅。況聞丙穴魚堪鱠。莫惜分甘寄老翁。</text>
<title>失題</title>,<text>靑山應怪我塵容。策杖傴僂龜背隆。偃蹇長松虯翠舞。微茫遠岫黛眉濃。瑤臺月出鳳簫下。閬苑風來鸞駕通。安得鍊丹成九轉。步虛閑過蕊球宮。</text>
<title>失題 其二</title>,<text>開窓獨坐負朝陽。不覺支頤睡一場。飯後黑甜知有味。天涯黃襖喜分光。盡情啼鳥藏深樹。何處閑花送暗香。向晚靈風吹萬竅。乘之直欲拜虛皇。</text>
<title>失題 其三</title>,<text>洞府深深小有天。四山松櫟翠帷連。岩隈屈曲尋苔逕。林底琤琮听石泉。下界煙塵常隔絶。仙壇風月自淸硏。道根終淺世緣重。索紙題詩意惘然。</text>
<title>次明使祁戶部 順 遊漢江詩</title>,<text>靑山面面錦屛開。春水初肥雪浪堆。宿雨無端今日霽。天翁應爲使星來。吟看溪柳黃金線。醉倒宮壺白玉杯。百丈徐牽緣翠壁。天光雲影共徘佪。</text>
<title>次明使祁戶部 順 遊漢江詩 其二</title>,<text>金樽瀲灧漲葡萄。移上樓舡水一蒿。醉去何辭一斗酒。興酣欲釣三山鰲。舟人盪槳回煙渚。稚子扳罾漾翠濤。十里江山開遠矚。春光駘蕩助詩豪。</text>
<title>次張左司 瑾 漢江舟中詩</title>,<text>選勝來遊泛畫舡。春江新漲水如天。狂吟準擬壺中景。爛醉渾疑水底眠。落日下山還淡淡。橫飆激浪更濺濺。坡仙千古風流在。欲去翻爲晚興牽。</text>
<title>題契軸</title>,<text>人生聚散總關天。一局同遊不偶然。秪爲簿書多暇日。與啣杯酒已逾年。每因談咲開懷抱。何止從容接後先。宦海升沈思共濟。世途夷險肯相捐。翟門羅雀還堪愧。陳漆投膠可並肩。爲報吾儕須戒愼。唯將久敬始終全。</text>
<title>奉和御製狎鷗亭詩 幷序</title>,<text>巍巍天地與同流。玉燭調來歲有秋。尙賴舊臣修衮職。孰辭明主臥滄洲。治安更怕民猶水。利涉還須汝作舟。珍重賜詩應有意。共攄霄旰九重愁。</text>
<title>奉和御製狎鷗亭詩 幷序 其二</title>,<text>快覩天章雲漢流。賡歌響接邈千秋。驪珠吐彩傳雙闕。奎璧分光照一洲。眷倚方期調鼎鼐。退休那得老漁舟。使吾君必爲堯舜。卽是阿衡一段愁。</text>
<title>奉和御製狎鷗亭詩 幷序 其三</title>,<text>黃河指誓帶如流。麟閣切高鬢未秋。將相三朝扶景業。浮休百歲寄芳洲。悠悠心似忘機鳥。泛泛身如不繫舟。陶鑄東方歸壽域。鷗亭閑臥百無愁。</text>
<title>奉和御製狎鷗亭詩 幷序 其四</title>,<text>亭下長江不盡流。亭前草木自春秋。天低尺五城南地。風送鷗群漢北洲。公退開樽臨水檻。興闌移席上蘭舟。丈夫憂樂關天下。肯爲煙花惹起愁。</text>
<title>奉和御製狎鷗亭詩 幷序 其五</title>,<text>江山喜氣欲成春。宸翰題詩手自親。光焰燭天長萬丈。化爲甘霔洽東人。</text>
<title>奉和御製狎鷗亭詩 幷序 其六</title>,<text>晚將鷗鳥更尋盟。寵辱應驚世上榮。明月滿江人盡醉。躍金沈壁動詩情。</text>
<title>再和</title>,<text>勳德無前第一流。王朝翼亮廿餘秋。承恩獨上黃金殿。選勝時遊白鷺洲。宸翰特褒鳴世業。天心要作濟川舟。忘機縱與沙鷗狎。終始應分霄旰愁。。</text>
<title>再和 其二</title>,<text>昭回星漢接天流。洗出光芒玉露秋。大雅遺音喧宇宙。一亭喜氣滿汀洲。勳高帶礪爲時棟。興入江湖泛釣舟。謝傅東山堪送老。太平民物自無愁。</text>
<title>再和 其三</title>,<text>楊柳靑靑渡口春。眠鷗沙暖自相親。誰知高臥江亭客。卽是凌煙閣上人。</text>
<title>再和 其四</title>,<text>忘機高臥一亭春。鷗鳥飛來自與親。已向東方開壽域。江湖慢欲作閑人。</text>
<title>再和 其五</title>,<text>沙鷗準擬不寒盟。却咲邯鄲一夢榮。柱石卽今支大夏。人間何得便忘情。</text>
<title>再和 其六</title>,<text>晚與沙鷗講舊盟。簪纓欲謝宦途榮。長風捲雨秋天淨。無限靑山不世情。</text>
<title>次御製重賦狎鷗亭詩</title>,<text>仰瞻星斗洗秋霜。宸藻初傳出殿廊。帝舜賡歌追灝噩。太宗飛白少暉光。御廚絲絡分珍膳。宮醞氤氳酌桂漿。寵冠一時名萬古。鏡中華髮老何傷。</text>
<title>次御製重賦狎鷗亭詩 其二</title>,<text>借著從容玉座傍。宴開魚藻醉淋浪。自天殊渥宸章下。貫斗晴虹瑞彩長。公退尋幽乘釣艇。興來呼酒據胡床。夜深江月明如畵。隔岸閑花送暗香。</text>
<title>次御製重賦狎鷗亭詩 其三</title>,<text>厭見塵寰足駭機。滄浪準擬老漁磯。地偏似與靑雲隔。興逸時看白鳥飛。但得鑑湖新敕賜。何須晝錦故鄕歸。雖然身臥江亭上。不替霞誠補衮衣。</text>
<title>次御製重賦狎鷗亭詩 其四</title>,<text>江亭對酒對山雲。醉後紅顏作纈紋。牽興偶然乘野艇。忘機正爾狎鷗群。縱饒賓友題新句。最喜君王記舊勳。村社他年容我拙。不知風月許平分。</text>
<title>川上人所藏畫屛</title>,<text>危峯如墮水如苔。山下茅茨面水開。天際孤舟回晚棹。酒樓依約竹林隈。</text>
<title>川上人所藏畫屛 其二</title>,<text>失脚紅塵鬢已霜。故園松菊久荒涼。一生辜負歸田計。魚鳥依然笑我狂。</text>
<title>次剛中韻。送金可權奉使對馬島。</title>,<text>島入煙雲馬耳尖。扁舟東去又開帆。春風借便如相送。海若先驅不敢潛。芝檢遠傳宣德意。蕃邦喜得被仁漸。平生所仗唯忠信。万里溟波特地恬。</text>
<title>次剛中韻。送金可權奉使對馬島。 其二</title>,<text>爭誇使節屬才賢。能遣殊方向慕專。万里鯨濤初遠涉。九天鵬路已孤鶱。遙看馬島乾坤外。曲荷鴻私雨露偏。此去慇懃申舊好。永爲蕃翰鎭東邊。</text>
<title>賀申高靈 叔舟 子泂登第</title>,<text>猗蘭赫葉吐奇芬。生遍庭除次第分。世秉文衡仍父子。高攀仙桂幾兒孫。爭誇霧變南山豹。復見雲飛北海鯤。積善公侯生衮衮。高陽門閥海東尊。</text>
<title>賀申高靈 叔舟 子泂登第 其二</title>,<text>曾窺東閤揖淸芬。天上文星入座分。落筆風雷驚鬼膽。撑腸錦繡借天孫。鵬摶九萬寧知鷃。水擊三千早是鯤。不獨才華鳴一世。勳名應似乃翁尊。</text>
<title>賀申高靈 叔舟 孫從濩魁進士</title>,<text>便便邊腹貯群經。早向詞壇獨擅名。莫道年齡爲後輩。看來才調卽吾兄。乾坤鍾秀生人傑。邦國需賢遲子榮。蓮枋擢魁餘事爾。他年三策對天庭。</text>
<title>賀申高靈 叔舟 孫從濩魁進士 其二</title>,<text>家世相傳只六經。黃童海內播香名。應將屈宋命奴僕。肯與曺劉爲弟兄。天上釋麟曾抱送。月中蟾桂已敷榮。行看一日同風起。簉羽鵷行立大庭。</text>
<title>送平壤庶尹</title>,<text>箕封舊域接中原。使節相尋浿水濆。馹騎往來如電掣。侯人迎送急星奔。寬仁良吏無多子。彫瘵餘民不忍聞。聖主遣君應有意。好宣王化洽窮村。</text>
<title>送平壤庶尹 其二</title>,<text>曾隨星使飽經過。浿水風煙引興多。香閣開筵明月夜。畫舡行樂白鷗波。乞詩往往題紈扇。勸酒頻頻狎翠蛾。回首昔年歌舞地。送君今日意如何。</text>
<title>詠申政丞宅 叔舟 畫瓜</title>,<text>東山回首苦難親。遣畫村莊物色眞。已辦綿綿周卜曆。忘機終擬灌園人。</text>
<title>江亭</title>,<text>湖上新亭接大荒。乾坤淸氣入詩腸。百年失脚紅塵路。半日偸閑綠野堂。翠疊山屛明霽景。白鋪江練瀉秋光。登高能賦非吾事。爭奈風煙引興長。</text>
<title>江亭 其二</title>,<text>東華倦客此登臨。世上閑忙不到心。遠樹微茫來暝色。平蕪迢遰接秋陰。輞川山水王維畫。韋曲風煙杜子吟。萬事年來思爛熟。不如歸去老江潯。</text>
<title>次高靈韻。書江華府使申侯外祖尹參贊出按關東詩軸。</title>,<text>先正按關東。遺愛在民心。淸風動一世。具僚爭相欽。今觀贐行什。聲價重南金。宅相有申侯。奉讀感愴深。求和縉紳間。庶幾揚德音。偉哉申侯賢。孝思出天衷。立身以顯親。英翹士林中。有祖斯有孫。流光政無窮。況今專城君。奉職能盡忠。他年循吏傳。特筆書民功。</text>
<title>失題</title>,<text>谷因虛寂能容物。檜本淸涼不染塵。觸目無非呈露處。如何末學好奇新。</text>
<title>失題 其二</title>,<text>寂谷吾今問道人。不須求寂厭喧塵。若於喧寂心如一。漸覺菩提日日新。</text>
<title>送七休孫君 舜孝 赴京</title>,<text>慶節屬三元。梯航萬國奔。乾坤調玉燭。日月麗金門。雉尾開仙仗。龍顏拜至尊。縱觀周禮樂。稽古勝前聞。</text>
<title>領議政申文忠公 叔舟 挽詞</title>,<text>天生眞主濟時屯。必賚元臣贊大勳。身作虹梁支大廈。手傾銀漢妖妭氛。格天功德追伊傅。華國文章擬典墳。四畫凌煙俱第一。煌煌偉烈照無垠。</text>
<title>領議政申文忠公 叔舟 挽詞 其二</title>,<text>眞主相逢大有爲。國安盤石世雍煕。山河漢業歸三傑。禮樂虞朝在一夔。出入宣勞兼將相。安危定策作蓍龜。扶持正學明王敎。盛德高風百世師。</text>
<title>領議政申文忠公 叔舟 挽詞 其三</title>,<text>河岳崇深氣渾雄。牢籠宇宙入寬胸。東觀滄海心逾壯。北學中原道已通。八柱擎天高紫極。六龍扶日上蒼穹。三朝將相經綸業。天地淸寧敍九功。</text>
<title>領議政申文忠公 叔舟 挽詞 其四</title>,<text>黑頭當日入岩廊。憂國年來兩鬢霜。衮衮公侯知積善。堂堂門閥永流光。星官忽報三台拆。宸極還悲一鑑亡。祖帳遙連數十里。傾都車馬擁如墻。</text>
<title>題御屛詩 十三首 神農</title>,<text>上古茫茫世尙淳。巢居飮血頗艱辛。聖人有作能開物。天下爲農始厚民。君向田疇先自力。后於機杼亦嘗親。只緣當日初神化。飽煖深仁萬古新。</text>
<title>題御屛詩 十三首 其二 唐堯</title>,<text>放勳巍蕩固難名。天下煕煕樂太平。白馬彤車昭至儉。土階茅屋協深情。建旌準擬來賢俊。置鼓還敎敢諫爭。二典不隨秦火盡。明明萬古帝王程。</text>
<title>題御屛詩 十三首 其三 虞舜</title>,<text>協帝重華治已煕。在璣濟政授民時。九成韶樂來儀鳳。一曲薰風解慍詩。日麗重霄增瑞彩。雲開五色表昌期。須知萬古傳心學。精一微言不我欺。</text>
<title>題御屛詩 十三首 其四 夏禹</title>,<text>功高治水致平成。天錫龜疇大範明。一饋猶勤十番起。五音能聽四民情。昌言卽拜知兼善。囚罪深憐見好生。始信宣尼無間語。惡衣菲食世豐亨。</text>
<title>題御屛詩 十三首 其五 商湯</title>,<text>桀日西沈虐焰收。寬仁大政布優優。三開網面仁心著。六責桑林霈澤深。天錫已能兼勇智。日新還復戒身修。雖當昧爽思丕顯。盛德隆功莫與儔。</text>
<title>題御屛詩 十三首 其六 殷帝</title>,<text>繼天爲子主神人。天本無親敬卽親。殷帝慢天天亦厭。一朝雷震死河濱。</text>
<title>題御屛詩 十三首 其七 衛宣公</title>,<text>河上高臺跡已塵。籧篨詩在醜聲新。只緣塵聚同禽獸。滅國終然在狄人。</text>
<title>題御屛詩 十三首 其八 晉靈公</title>,<text>未熟熊蹯詎有情。酷刑曾不畏天明。禍胎唯在呼熬日。何待桃園變始生。</text>
<title>題御屛詩 十三首 其九 宋康王</title>,<text>伯業元非力可爭。射天笞地欲求成。一朝奔敗歸無地。誰聽傳呼萬歲聲。</text>
<title>題御屛詩 十三首 其十 陳靈公</title>,<text>君臣衷衵戲朝端。縱有忠言入耳難。只爲株林詩尙在。醜聲千舌不曾刊。</text>
<title>題御屛詩 十三首 其十一 東昏侯</title>,<text>傾城妖艶一蠱心。仙閣粧成費萬金。自古留連多喪國。得昏侯諡戒來今。</text>
<title>題御屛詩 十三首 其十二 陳後主</title>,<text>複道連雲三閣高。君王遊宴在重霄。貪看璧月朝朝滿。肯信金陵王氣消。</text>
<title>題御屛詩 十三首 其十三 唐莊宗</title>,<text>皇皇穆穆始言君。自作徘優古罕聞。要識莊宗明暗處。聖狂元自念頭分。</text>
<title>又題御屛詩 十首 周文王后妃</title>,<text>周家厚德在民心。八百年基自二南。要識文王新景命。須看太姒嗣徽音。儉昭絺絡輝千古。慶篤螽斯則百男。聖母也能生聖子。丕承武烈照來今。</text>
<title>又題御屛詩 十首 其二 周宣王姜后</title>,<text>玉帳珠簾鎖紫闈。夜深香霧濕羅衣。君王晏起暾將出。劍佩聲來會且歸。卽脫華簪陳藥誨。更無甘夢到蟲飛。中興姬業於斯在。庭燎孜孜聽萬機。</text>
<title>又題御屛詩 十首 其三 齊華孟姬</title>,<text>翠蓋巡遊樂未央。後車猶在綺羅香。雙輪奔敗身還墮。駟馬來迎意自傷。女子有行宜淑愼。靈脩何事太輕狂。歸途更待輜輧俱。高節千秋管史芳。</text>
<title>又題御屛詩 十首 其四 楚莊樊姬</title>,<text>莊王虎視伯圖雄。爲有樊姬密贊功。獸肉不曾嘗一臠。禽荒深欲戒三風。笑他丘子防賢路。敢恃君恩擅後宮。迎得叔敖爲令尹。使君名顯耀無窮。</text>
<title>又題御屛詩 十首 其五 漢馮昭儀</title>,<text>昭儀淑德世無如。初入宮中拜婕妤。鳳蓋夷猶臨虎圈。鴉鬟婥約侍鸞輿。孱軀不畏當態立。猛戰無由近帝居。左右定應心愧死。獨姬高節在圖書。</text>
<title>又題御屛詩 十首 其六 漢班婕妤</title>,<text>八葉龍孫御九天。婕妤恩幸在初年。操心氷潔辭同輦。吐說蘭芬勸好賢。誰遣靑蠅玉上穢。自憐紈扇篋中捐。乞歸長信無人識。燕啄皇孫恐禍連。</text>
<title>又題御屛詩 十首 其七 漢明德馬皇后</title>,<text>伏波勳德冠東京。積慶源源聖女生。始入春宮多內助。後陞中壺佐昇平。綠裙似縠從人咲。楚獄垂仁特地輕。每以蚕桑自娛樂。早知風化在躬行。</text>
<title>又題御屛詩 十首 其八 唐文德長孫皇后</title>,<text>文皇列業致隆平。良佐陰功莫與京。每覽圖書師古訓。時陳藥石贊王明。魏徵不被田翁殺。無忌還辭僕射榮。女則十篇垂冏戒。諡爲文德永留名。</text>
<title>又題御屛詩 十首 其九 宋光獻曺皇后</title>,<text>勤儉慈仁古所稀。深知稼穡是民依。春畦最喜靑苗茁。蚕箔時看黑蟻肥。倉卒姦徒來作亂。指揮能事已投機。三朝久享昇平福。天下于今仰德輝。</text>
<title>又題御屛詩 十首 其十 宋宣仁高皇后</title>,<text>初歸濮邸著徽稱。聖子終看五位登。正殿深辭膺寶鼎。母家唯見賜華燈。除新苛法安黎庶。召舊賢臣作股肱。臨政九年天下治。女中堯舜見何曾。</text>
<title>次韻送申監察 季琚 赴京</title>,<text>天地人三策最良。擢攀詵桂一枝香。名題雁塔誰居右。身入烏臺更有光。共詑麟麒能瑞世。須知錦鏽又撑腸。乘驄復向燕山去。得見周家舊典章。</text>
<title>演雅一首。奉送李民曺赴嶺南幕。</title>,<text>鵬摶羊角向天南。斥鷃那知萬里心。鳳彩遙看千仞下。鶴鳴驚听九皐深。分憂出自螭頭陛。賦政行經鰈海潯。想得咨詢勤四牡。免敎鴻雁有哀音。</text>
<title>辛中樞終慕堂詩</title>,<text>人人解道孝當爲。罕見人能盡孝思。最喜辛侯掛冠去。却將萊服弄雛嬉。松篁故宅開三逕。伏臘先塋酹一巵。甘苦飽參塵世味。險夷嘗遍宦途危。慣從田父同携酒。誰識將軍早建麾。好養千金軀自愛。那知久屈有伸時。</text>
<title>賀林同知 守謙 被徵詩 幷序</title>,<text>六經在兩間。如日懸蒼穹。流傳旣已久。缺蝕還矇矓。宣聖重删修。昭然揭大中。斯文不墜地。萬古開盲聾。烝哉我聖后。建極明民衷。表章古聖經。大振吾儒風。先生首應聘。師席擅芹宮。便便五經腹。學海深沖瀜。吐辭卽爲訓。諄諄事擊蒙。成就各因材。爭如造化工。祝君壽而康。爲我儒林宗。祝君作多士。佐我聖治隆。他年柱下史。特筆垂無窮。</text>
<title>昌寧曺忠簡公 錫文 挽詞</title>,<text>德碩才英獨出群。三朝將相贊華勳。斗南名重扶周鼎。塞北功高掃楚氛。帶礪早垂千載慶。芝蘭晚見一庭芬。薤歌聲斷人歸盡。鬱鬱佳城掛落曛。</text>
<title>失題</title>,<text>雨後春畦手自鋤。遠敎叉䯻送佳蔬。靑絲浥露香猶滑。玉筯橫盤脆可茹。但得開樽還有酒。不須彈鋏嘆無魚。先生捫腹支頤臥。笑費万錢一食餘。</text>
<title>奉送永川君遊長源亭。十絶。</title>,<text>王孫性癖愛林泉。遊遍松都傍海堧。何處詩懷增浩蕩。長源亭下水如天。</text>
<title>奉送永川君遊長源亭。十絶。 其二</title>,<text>尋幽到處酒如泉。故友相逢地主賢。亭上淋漓百壺飮。晚來移席坐江邊。</text>
<title>奉送永川君遊長源亭。十絶。 其三</title>,<text>龍孫十一代休明。御馬離宮取次成。想得留連停翠蓋。三千歌舞樂昇平。</text>
<title>奉送永川君遊長源亭。十絶。 其四</title>,<text>東南山豁大江回。夾岸人家面水開。日出煙消明似畵。却疑身世在蓬萊。</text>
<title>奉送永川君遊長源亭。十絶。 其五</title>,<text>餠岳雲開靑一抹。海門潮上雪千堆。江流不斷山如昨。万古興亡入壯懷。</text>
<title>奉送永川君遊長源亭。十絶。 其六</title>,<text>平蕪迢帶綠如煙。水遠山長興杳然。日暮一聲何處笛。釣魚舡在蓼花邊。</text>
<title>奉送永川君遊長源亭。十絶。 其七</title>,<text>碧瀾古渡煙波晚。白馬荒山草樹秋。宇宙高深望不極。落霞孤鶩使人愁。</text>
<title>奉送永川君遊長源亭。十絶。 其八</title>,<text>長風卷海浪雲翻。欲洗江都一段痕。肉食何人謀國誤。彈丸小島寄遊魂。</text>
<title>奉送永川君遊長源亭。十絶。 其九</title>,<text>唐商船泊禮江湄。賭得嬋姸一局棋。掩淚長歌生別恨。至今遺響使人悲。</text>
<title>奉送永川君遊長源亭。十絶。 其十</title>,<text>興入江山超汗漫。詩從風月鬪淸新。歸來剩得奚囊滿。一一還須寄故人。</text>
<title>漢都十詠 藏義尋僧</title>,<text>寺下淸川流碧玉。寺裏居僧指千百。有時鍾鳴作雷吼。危峯欲倒蒼崖裂。乘閑出郭尋僧去。試問前三後三語。洞門深鎖煙霞老。茫然不悟身何處。</text>
<title>漢都十詠 其二 濟川翫月</title>,<text>月入秋江江水靜。百尺寒臥浮圖影。對月須傾斗十千。何用月團三百餠。淸輝冷氣上下徹。森然豎我兩鬢髮。但願長照樽中酒。何知鏡圓與鉤曲。</text>
<title>漢都十詠 其三 盤松送客</title>,<text>郵亭相送万里遊。酒後長歌擊玉甌。人生於世如轉蓬。百年役役無時休。吳姬促瑟奏淸商。四座黯然愁中腸。別多會少知奈何。明朝相憶路茫茫。</text>
<title>漢都十詠 其四 楊花踏雪</title>,<text>積雪皚皚北風響。漢宮凍拆仙人掌。騎驢江上醉吟詩。胸中氣吐虹千丈。笑殺袁安臥白屋。笑殺姬滿歌黃竹。直將詩律鬪深嚴。雪堂高風仰歎息。</text>
<title>漢都十詠 其五 木覓賞花</title>,<text>南山坐對層城高。御溝楊柳拂虹橋。上苑花發蒸紅霞。太液波暖漲葡萄。甲第連雲春滿塢。東風吹送如酥雨。千紅萬紫總含姿。相催不用臨軒鼓。</text>
<title>漢都十詠 其六 箭串尋芳</title>,<text>芳草全勝錦作茵。紛紅駭綠正愁人。士女相將競光陰。羅緯繡幕照靑春。黃雞白日玲瓏曲。流年正似一呼吸。急喚美酒酬佳節。倒載歸來烏帽落。</text>
<title>漢都十詠 其七 麻浦泛舟</title>,<text>游濠何必如惠施。伐檀何必置漣漪。且向西湖載酒遊。醉折和靖梅花枝。靑山無數到江頭。樹色遙連杜若洲。笙歌未歇天欲暮。歸來却羨閑眠鷗。</text>
<title>漢都十詠 其八 興德賞蓮</title>,<text>藕花無數滿樓底。藕絲不用佳人洗。淸香陣陣風細細。一片秋涼欺白紵。醉裏觥籌那可數。把臂論文謝揮麈。紅衣未落眞堪賞。明朝不耐狂風雨。</text>
<title>漢都十詠 其九 鍾街觀燈</title>,<text>無盡燈燃無盡家。紅光相射如流霞。玉繩低垂明月珠。瓊枝幻出玲瓏花。照破昏衢作明晝。觀者喜躍如躁狖。九街歌吹樂昇平。不覺鍾傳五更漏。</text>
<title>漢都十詠 其十 立石釣魚</title>,<text>巨石亭亭俯水立。澄潭百頃玻瓈碧。閑把漁竽坐苔磯。游魚弄餌潛且躍。金虀膾勝玉糝羹。美酒滿滿傾銀甁。爛醉江頭臥明月。準擬劉伶酒爲名。</text>
<title>奉送江原朴監司 楗</title>,<text>蒼龍躔畔使星明。遣此皇華出玉京。南道昔曾留惠政。東民今復有歡聲。江山不獨供詩料。花柳無端動客情。記取甘棠他日詠。兒童走卒亦知名。</text>
<title>奉送江原朴監司 楗 其二</title>,<text>關東山水最淸奇。福地仙區天下知。醉裏風煙多引興。客中樓閣好題詩。雖然形勝堪行樂。奈此民生亦可醫。宣化秪宜除弊事。三農須遣不違時。</text>
<title>次姜晉山邀津寬住持專上人詩</title>,<text>過虎溪來負夙期。圖成三笑世傳奇。上人身是遠公後。老我才微陶令詩。方外論交多古意。飮中聯句少塵姿。相逢直到忘形處。簪紱袈娑兩不知。</text>
<title>次姜晉山邀津寬住持專上人詩 其二</title>,<text>師今再住大伽藍。暫出山中一小菴。身似孤雲歸舊壑。心如古月印寒潭。但除根六緣塵六。莫問前三與後三。講榻雨花應滿座。相尋何日聽高談。</text>
<title>次姜晉山邀津寬住持專上人詩 其三</title>,<text>人間無地可開顏。蝸縮猶堪一殼安。笑殺浮萍漂不定。羨他飛鳥倦知還。衲衣肯慱金章貴。丈室全勝廈屋寬。須信上人高著眼。官途榮辱不曾看。</text>
<title>次姜晉山邀津寬住持專上人詩 其四</title>,<text>雲山昔日飽淸遊。失脚紅塵三十秋。無一可時常自可。有三休處不曾休。堪誇齒老身猶健。更覺心閑境轉幽。漫欲市朝成大隱。故山猿鶴定相羞。</text>
<title>次姜晉山邀津寬住持專上人詩 其五</title>,<text>晉山詩律老尤淸。揮洒時時瀉不平。謝事卽今居綠野。著書還欲擬玄經。靑山當戶浮嵐滴。綠樹排簷好鳥鳴。齋閤日長邀釋子。談鋒雷轉破愁城。</text>
<title>挽</title>,<text>翼亮三朝二十春。功存王室澤加民。北門管鑰餘威在。南道棠陰惠政新。家傳詩禮箕裘業。位極台衡社稷臣。一夜壽星沈瑞彩。兒童走卒共悲辛。</text>
<title>挽 其二</title>,<text>籍甚聲名動士林。更逢英主托知心。再圖煙閣功無比。作柱明堂倚益深。中令一身關社稷。謝家諸子總纓簪。百年事業何曾恨。但恨高堂淚不禁。</text>
<title>送金執義 礪石 赴京</title>,<text>豫章拔地千尋長。樗櫟散材詎敢當。逸驥追風九有窄。黔驢小技眞無良。羨君倜儻才無敵。愧我龍鍾志已荒。瑩若寒氷出万壑。健如秇鶻橫圓蒼。胸中不啻羅星斗。夢裏曾驚吐鳳凰。左相如京謝天寵。中丞入幕提憲綱。自知心地寬滄海。共怕威風過肅霜。西出都門還飮餞。北遊中國更觀光。雖然畏日炎炎熱。便有薰風陣陣涼。八站路賖勤跋涉。三叉水闊闞蒼茫。城橫紫塞連窮髮。地盡靑丘接大洋。轉覺胸襟增浩蕩。却疑詩律異尋常。四千里路觀王化。十二樓臺覲帝鄕。仚樂遙聞欣獸舞。彤庭趨拜簉鵷行。明明禮樂周遺典。濟濟衣冠漢舊章。一代繁華看已悉。百王文質得其詳。歸來才調驚人眼。他日經綸輔我王。但願加飧好旋軫。一壺相迓笑千場。</text>
<title>龍頭會</title>,<text>光岳氣全道方亨。奎璧粲粲昭文明。列聖重光趨大平。玉帛求賢最勵精。大張羅網搜四溟。學海文龍皆彙征。風雲畢會相雄爭。禹門懸水高崢嶸。首登三級驅雷霆。須臾直上九萬程。有時御日行靑冥。有時作霖蘇下氓。文能華國炳丹靑。澤可濟世而迓衡。同心況復如蘭馨。龍頭有會尋前盟。華堂高處敞雲屛。玳瑁筵開列簪纓。望若群仙會蓬瀛。珊瑚樹映氷壺淸。笙歌上遏行雲停。銀燭焇殘報深更。羽觴傳飛琥珀輕。玉山頹裏金樽傾。淋漓醉墨風雨驚。一斗百篇俱詩鳴。人間此會孰與京。盛事足爲邦家榮。君不見世上多少讀書生。窮年兀兀伴雪螢。一朝富貴志易盈。豈念昔日勞神形。我輩共保歲寒貞。努力相期勳業成。與國終始垂鴻名。</text>
<title>送</title>,<text>湖南風景一時新。花柳欣逢有脚春。身上繡衣光動日。胸中藻鑑淨無塵。君王喜得醫民手。郡邑行看解印人。駐節棠陰閑白晝。却將詩酒賞芳辰。</text>
<title>挽</title>,<text>多男多壽尙康強。眼見高堂笏滿床。最是適孫登八座。只緣王母徙三方。人間備享魚軒養。仙府還隨鳳翼長。已矣黃梁驚幻夢。炳然彤史有遺光。五更祖送華輈集。三尺封成宿草涼。我與白眉交有道。題辭不覺涕沾裳。</text>
<title>戶部郞官契飮圖</title>,<text>人生並世固云難。況作王臣共一官。會計當時文簿少。笑談開處酒杯寬。同心更結金蘭契。雅操宜堅鐵石肝。莫學兒曹翻覆雨。須從王貢效彈冠。</text>
<title>次韻。送專上人歸慶尙。</title>,<text>一枝筇杖等閑遊。西去南來路轉悠。不獨碧雲傳好句。行將法雨洗炎州。月影臺荒悲往事。雞林木落想淸秋。諸山尊宿勤參訪。路滑何辭到石頭。</text>
<title>次韻。送專上人歸慶尙。 其二</title>,<text>道根漸長俗緣輕。老去身如健犢行。隨順世間蓮著水。逍遙方外海浮萍。尋幽訪古淹留久。遣興題詩取次成。遊遍南方山水堀。須知舊習在多生。</text>
<title>次韻。送專上人歸慶尙。 其三</title>,<text>役役勞生可自咍。龍鍾猶未乞殘骸。百年鼎鼎身如寄。雙鬢蕭蕭雪作堆。塵世簪纓爭得脫。故山猿鶴定相猜。行休且欲從師卜。何日田園歸去來。</text>
<title>次韻。送專上人歸慶尙。 其四</title>,<text>軟語溫溫一掬春。世上如師便可人。秪緣結社追隨久。不覺過溪相送頻。得句時時破鬼膽。逃禪往往見天眞。茫茫幻海無邊際。憑仗吾師一問津。</text>
<title>次達城與內弟權節度使 擎 相別詩</title>,<text>我滯塵中步如漆。羨君建牙邊城雪。紅旗曉獵海嶠回。靑樓夜飮江月白。人生百年行樂耳。何用多憂心惻惻。況値昇平海不波。但見民安耕與織。威風遠掃毒蜃氛。休烈應傳太史錄。達城與君爲中表。相逢卽別肝如裂。吐出瑰辭喧宇宙。準擬江東與渭北。</text>
<title>次景醇韻。送一菴弟子僧。</title>,<text>一菴業白領禪門。門下人皆第一髡。我不與師曾半面。名稱唯記一菴言。</text>
<title>次景醇韻。送一菴弟子僧。 其二</title>,<text>師今携錫欲何之。楓岳臺山入夢思。若向山中逢老宿。更將狗子打前疑。</text>
<title>次景醇韻。送一菴弟子僧。 其三</title>,<text>覺海茫茫遍大千。道人疑是泛虛舡。回舡直向源頭去。莫逐迷人落二邊。</text>
<title>次景醇韻。送一菴弟子僧。 其四</title>,<text>若向山林道可求。靑山無處不淸幽。東方福地三山最。何必區區作遠遊。</text>
<title>次景醇韻。送一菴弟子僧。 其五</title>,<text>心靜無勞避世喧。熾然酬酢湛然存。若將喧寂生分別。多劫終迷不二門。</text>
<title>永嘉君權公 擎 挽詞</title>,<text>吉昌華胃自新羅。麗代封君有九家。赫業簪纓人不乏。如今門閥世無多。名高大樹誰能及。功紀凌煙永不磨。仗鉞嶠南專閫寄。宣威日域靜溟波。壯圖未究鴫程遠。幻夢其如蟻國何。餘慶綿綿應未艾。謝庭蘭玉正交加。</text>
<title>送</title>,<text>使星光照祝融墟。想見澄淸更晏如。極北分憂辭玉陛。嶠南相慶望輶車。香凝燕寢薰風細。節住棠陰化日舒。已布君恩隨處洽。便敎民瘼應時除。樓臺遣興詩無敵。花柳爭姸樂有餘。入相明年傾晝接。蓬萊殿上曳霞裾。</text>
<title>愼居昌妻氏挽詞</title>,<text>金枝燁燁照靑春。下與靈椿托體親。夫壻人間勳帶礪。兒孫天上石猉獜。要知虎變馳聲大。賴有雞鳴進戒新。懿範班班書管史。殊恩疊疊下楓宸。吹簫擬逐秦臺鳳。捐佩空驚洛浦神。脩短百年同一夢。定應雷釰會平津。</text>
<title>茂松府院君尹公 子雲 挽詞</title>,<text>鳴世奇才岳降神。出爲時棟佐明辰。文章如許無多子。勳德於今第一人。再入嚴廊猶黑鬢。重扶曦馭上蒼旻。星軺遑遽曾指節。虎穴從容更脫身。只爲孤忠能貫日。便敎群醜盡歸仁。漢家帶礪疇庸在。殷鼎鹽梅贊化新。弼亮三朝如柱石。丹靑千古照猉獜。寧知大化浮雲改。忽此台躔瑞彩淪。遺後詩書韋氏業。滿前蘭玉謝家春。哀榮終始應無憾。只恨萱堂淚滿巾。</text>
<title>一菴八詠 滿團盤脚</title>,<text>蒲團坐深穩。瘦脚如蛇盤。誰把百年苦。博他半日閑。談鋒愧吾鈍。心地羨師寬。白傅世緣淺。年來遣小蠻。</text>
<title>一菴八詠 其二 木枕支頭</title>,<text>蟠根不得地。千仞托危顚。斤斧尋何日。風霜不記年。攴頭聊爾耳。夢蝶更悠然。要識此中趣。逍遙太古天。</text>
<title>一菴八詠 其三 煮茶聯句</title>,<text>山童敲茶臼。玉屑碎月團。煎出蟹魚眼。時澆錦繡肝。詩成鬼應泣。心定井無瀾。石鼎龍頭句。從來壓倒難。</text>
<title>一菴八詠 其四 挑燈圍棋</title>,<text>楸枰響霹靂。談笑爭售能。子落疾如電。情炎思飮氷。輸形何縮恧。勝勢太凌騰。袖手相持久。消殘一盞 灯。</text>
<title>一菴八詠 其五 開囱翫月</title>,<text>氷輪輾玉宇。皎皎當紗窓。桂子飄香遠。霓裳舞袖雙。團團小如鏡。處處影分江。相對結三友。洗吾熱惱腔。</text>
<title>一菴八詠 其六 隔壁聽松</title>,<text>簷外松千尺。風來聞激湍。夜深灯晻曖。坐久客闌珊。万竅自喧寂。二氣無定端。且問一庵老。云何忙與閑。</text>
<title>一菴八詠 其七 擁褐高眠</title>,<text>受日自東出。分光照我床。暖勝黃襖子。迷入黑甜鄕。習斷三生結。禪參一味長。誰能覺大夢。人我兩相忘。</text>
<title>一菴八詠 其八 聞鍾深省</title>,<text>禪房絶塵想。興入妙高峯。俗子枕中夢。沙彌夜半鍾。一聲深省發。多劫妄緣濃。願借法雷振。迷心啓蟄封。</text>
<title>哭成左尹 允文</title>,<text>芹館同遊憶幾春。中間又與卜芳隣。携壺每共芳園醉。傾蓋寧論白髮新。但喜詞林嘗獨步。何期雲路人逡巡。詩成鮑謝應居後。筆落鍾王更逼眞。千古淸芬留宇宙。百年交道見雷陳。誰傾北海樽中酒。欲喚南柯夢裏身。祖送都門天欲曉。不禁衰淚滿衣巾。</text>
<title>次韻姜景醇 希孟 紀夢贈一菴。十首</title>,<text>我方墮塵網。東華趨曉鍾。師方樂幽靜。禪房對偃松。願借甘露水。洗我塵緣濃。在家亦成佛。何必棲雲峯。襟期倘相契。三笑繼高蹤。過溪殊不惡。杖屨常追從。</text>
<title>次韻姜景醇 希孟 紀夢贈一菴。十首 其二</title>,<text>晉山鳴世才。擧世仰儒仙。高僧有一菴。夙植道根全。交情淡如水。朗月輝氷天。夢寐尙神交。携手賞雲煙。從容接軟語。淨土生眼前。下視塵中士。擾擾蟻慕羶。</text>
<title>次韻姜景醇 希孟 紀夢贈一菴。十首 其三</title>,<text>大道旣已開。一生二而三。自此是非形。堅白鬪方酣。婦姑尙勃谿。只爲多眞貪。誰將高世見。塵朋謝盍簪。夢中事幽討。琳宮隔翠嵐。道人喜相迎。不遣雲林慙。</text>
<title>次韻姜景醇 希孟 紀夢贈一菴。十首 其四</title>,<text>諸天方著樂。未盡多生習。仙山隔弱水。瑤草未易拾。唯有法雨力。千界均沾濕。一菴心湛然。汪汪不可挹。說法過生公。坐見人天集。伊誰生淨信。聞一而知十。</text>
<title>次韻姜景醇 希孟 紀夢贈一菴。十首 其五</title>,<text>是心如躁猿。出入無定在。悠悠俛仰間。再撫於四海。苟不資禪力。欲定將何乃。我曾叩一菴。喜浮眉間彩。拊掌笑呵呵。微言有可採。針芥緣非淺。相從數十載。</text>
<title>次韻姜景醇 希孟 紀夢贈一菴。十首 其六</title>,<text>一菴在何許。夢裏尋髣髴。安知現在身。卽是過去佛。心鏡本自明。不待勤拂拭。姸蚩隨機應。何嘗物於物。手中白疊巾。不換三公紱。笑我遊方內。於道多所否。</text>
<title>次韻姜景醇 希孟 紀夢贈一菴。十首 其七</title>,<text>求道在直心。不直道不見。瀝膽叩禪師。法流泝深淺。覺海杳無邊。不受業風扇。唯有慧日明。瑞彩空中絢。笑他學禪者。未能離見見。虛負一大事。百年如掣電。</text>
<title>次韻姜景醇 希孟 紀夢贈一菴。十首 其八</title>,<text>晉山與一菴。夙昔情相好。遇興卽相訪。有懷卽相告。所以不相忘。夢魂交相到。尙想一菴師。將迎屣應倒。談鋒正轉雷。寧知曉漏報。覺來窓月明。悠悠迹如掃。</text>
<title>次韻姜景醇 希孟 紀夢贈一菴。十首 其九</title>,<text>人生正如寄。寄在大夢間。夢中復作夢。營營不自閑。誰能悟大夢。高蹈辭塵寰。吾師早出世。看盡海東山。歸來一方丈。宴坐雙脚頑。夢覺理已齊。闖然透玄關。</text>
<title>次韻姜景醇 希孟 紀夢贈一菴。十首 其十</title>,<text>莊生欲齊物。同異乃紛然。夢中化胡蝶。自謂得天全。環辭喧宇宙。至今誇相傳。晉山夢遊山。山中好風煙。境與情相會。高吟動山川。覺來墮杳茫。已爲蹄與筌。</text>
<title>送</title>,<text>曾作關西入幕賓。贐敎陰谷見陽春。英材自古無多子。厚德如君有幾人。棠茇陰濃思尙在。木綿裘暖政惟新。大同江水深千尺。爭似恩添一道民。</text>
<title>次達城韻。奉送李中樞 約東。</title>,<text>四海爲家正此時。勳華垂拱作君師。祥開甲觀連金闕。壽獻南山奉玉巵。節賀千秋朝上國。身隨百辟拜明离。爭誇季子觀周樂。滿袖天香近赤墀。</text>
<title>次達城韻。奉送李中樞 約東。 其二</title>,<text>曾向神州作勝遊。至今淸夢轉悠悠。千官釰佩鳴螭陛。九奏笙簫出鳳樓。臨別贈言非我事。誦詩專對屬君侯。東方舊俗人如問。爲說文風魯與鄒。</text>
<title>次達城韻。奉送李中樞 約東。 其三</title>,<text>臨歧握手問歸期。悵望停雲有所思。此日楊花飛苒苒。來時楓葉政離離。馬頭山水供詩料。筆下龍蛇出硯池。華表金臺路千里。只應風月鎭相隨。</text>
<title>齋宿昭格殿禱雨</title>,<text>遙瞻北極紫薇庭。万古威靈太一星。天祿曾聞留夜語。琳宮今見下雲輧。生憎旱魃張炎暑。趣起眠龍駕迅霆。叱咤風雷鞭烈決。東阡西陌雨冥冥。</text>
<title>齋宿昭格殿禱雨 其二</title>,<text>耕欲陰陰刈欲晴。如何響答細民情。精㮒我恨無馨德。霈澤神應祐聖明。紫電驅雲初霮䨴。靑苗得雨更敷榮。西成準擬如京坻。處處笙歌樂大平。</text>
<title>齋宿昭格殿禱雨 其三</title>,<text>夜深勤拜紫壇前。風御泠然下九天。二十四聲聽玉磬。三千大界遍香煙。靑詞讀罷爛銀燭。玄酒斟來燒紙錢。六甲威風吹旱魃。霈然膏雨潤無邊。</text>
<title>齋宿昭格殿禱雨 其四</title>,<text>九重誰得叫天閫。更叩雷聲普化尊。苒苒香煙通一穗。霏霏甘霔遍千村。神功已遣桑麻長。餘瀝猶堪草木蕃。莫謂冥冥與人隔。寸忱昭格妙難言。</text>
<title>齋宿昭格殿禱雨 其五</title>,<text>雲已屛屛雨欲零。狂飆忽起掃靑冥。九街塵張眯人目。萬竅籟生煩我聽。旱魃喜他聊復耳。虛皇何忍此寧馨。作詩火迫遙相報。也宜收跡遁天刑。</text>
<title>仁政殿侍宴</title>,<text>朝來瑞日上天東。魚藻筵開樂未窮。嵩岳三呼稱壽酒。鈞天一夢訝心融。九霞更飮瑤池上。八彩遙瞻寶座中。要識大平眞氣象。萬家桃李醉春風。</text>
<title>次姜晉山韻。送申參判 浚 赴燕京。</title>,<text>群鶯亂飛花正好。光風浩蕩吹祖道。携壺相送萬里行。陽陂共籍王孫草。君懷錯落羅秋星。文名籍籍莫與京。君王特選專對才。奉使燕山載行旌。丈夫許國寧顧私。笑聽三疊陽關詩。倒盡離觴拂衣起。觚稜回首雲參差。禹貢山川歷夷險。遠遊詩成萬丈焰。勸君加飧愼行邁。君王玉汝逾琬琰。知君卽是君子儒。俯視碌碌輕如銖。觀光上國多新得。下啻擧一反三隅。先公問學富三冬。勳德蓋世爲儒宗。屢入中原拜冕旒。翰苑諸公爲先容。指謂東韓國棟楹。更相延譽滿天庭。若見君侯有鳳毛。定說老蚌明珠生。聲價百倍一顧中。與登三級龍門同。歸來人人更聒目。仰見扶搖万里空。</text>
<title>日本紫石硯。贈成府尹 任。</title>,<text>晶熒紫色敵玟瑰。遠自扶桑渡海來。璧月墮空淸露潤。神龜出水碧波開。好隨京兆擅三絶。肯伴陽城無一才。擬向蘭亭揮繭紙。銀鉤光射日徘徊。</text>
<title>送李參議出按忠淸</title>,<text>聖主於民特軫憂。全提一道付君侯。州餘五十聞風懼。才出尋常賦政優。三異好書賢令考。二天休遣故人愁。也應留得甘棠愛。入相他年拜冕旒。</text>
<title>送李參議出按忠淸 其二</title>,<text>華聞鳴時達聖明。不因僉擧特書名。陽春有脚民相慶。厚德無私物自成。漢北衣冠頻入夢。湖南花柳漫多情。樓臺處處題詩遍。只是江山屬大平。</text>
<title>仕罷。訪興天住持一菴。旣歸。書懷呈似。</title>,<text>禪敎雖分道不分。敎宗還是合禪門。一菴今判禪家事。兩足皆推釋苑尊。悟物豈惟持戒律。逆流應得透眞源。上人伎倆元無盡。振祖師風報佛恩。</text>
<title>仕罷。訪興天住持一菴。旣歸。書懷呈似。 其二</title>,<text>奔走東華兩袖緇。厭看人事亂如絲。暫逃塵縛尋幽境。借得禪房住少時。賓主談鋒醒熱惱。古今詩律鬪淸奇。在家成佛何曾擬。五十年非不可追。</text>
<title>仕罷。訪興天住持一菴。旣歸。書懷呈似。 其三</title>,<text>伽藍誰道在塵寰。一片淸涼非世間。華刹倚天三界外。蒼髥臥地百年閑。禪僧骨瘦眞如鶴。古佛頭茸始出山。可得聞鍾發深省。蓬心依舊鬢毛斑。</text>
<title>仕罷。訪興天住持一菴。旣歸。書懷呈似。 其四</title>,<text>千尋傑閣八觚稜。寶塔中藏又幾層。風度鈿箏仙樂奏。日斜金壁綵霞蒸。百靈呵衛傳無際。四衆奔波見未曾。一瓣香燒勤再拜。祝吾君壽日如升。</text>
<title>仕罷。訪興天住持一菴。旣歸。書懷呈似。 其五</title>,<text>歸來惝怳儘如癡。愧我膏肓不可醫。熱惱塡心頑似礦。塵埃滿面厚於皮。已被儒冠誤如許。欲尋仙訣邈難期。羨師高臥禪窓底。世上浮沈總不知。</text>
<title>挽詞</title>,<text>兩曜如跳丸。四序相推移。浮生能幾何。忽如流星馳。常苦不滿百。況乃七十稀。共賀高堂上。鶴髮尙含餄。積善餘慶多。蘭玉滿庭闈。歲時笏頹床。五常稱白眉。迭起舞綵衣。其樂自融怡。願言享多壽。千秋長若斯。寧知事大謬。二豎忽相欺。槐安夢一覺。人間万事非。茫茫九原下。厚夜朝何時。蕭蕭宰木拱。慘慘悲風吹。人生誰不死。百歲皆同歸。情鍾屬我輩。題挽涕交頤。</text>
<title>送鄭修撰 淮 赴黃海監司幕下</title>,<text>君王旰食軫西陲。彫瘵于今尙未醫。當日徙民思舊土。昔年逋戶有荒基。綸音每每頒寬政。官長時時失事宜。須仗大才能起廢。遣君歸佐幕中治。</text>
<title>送鄭修撰 淮 赴黃海監司幕下 其二</title>,<text>憶與先君醉幾場。過庭猶記白眉良。初驚問學三冬積。轉覺文章万丈光。經幄昔曾傾晝接。棠陰今復布春陽。關西父老爭相慶。天遣文星下玉堂。</text>
<title>送某乞郡</title>,<text>藉藉聲名獨步時。日傾三接侍經帷。乘軒縱得君王寵。陟𡵘還深季子思。官路機心渾撥棄。故園歸計肯遲疑。丈夫事業唯忠孝。待見他年佐聖治。</text>
<title>秋風歌。送李大司成觀察全羅。</title>,<text>秋風嫋嫋江水波。千林蕭瑟葉辭柯。碧落無雲使星明。馹騎如飛鳴玉珂。銀章光陸離。繡衣明朝霞。群仙相送下瑤墀。雲輧羽蓋山之阿。陽關三疊酸離情。一杯更進金叵羅。人間別離何足道。且可努力勤王家。紫薇宮中輟仙班。霓旌南下雲路賖。不是遣君等閑遊。煩君好手醫民痾。湖南五十有餘州。人人拭目瞻皇華。共祝皇華如燭龍。能吐光明照幽遐。又祝皇華如甘霖。盡令枯朽生勾芽。君心如白玉。皎潔無纖瑕。手持一寸膠。直欲淸黃河。汚吏應多解印綬。陰崖復見回陽和。他年試听輿人頌。定有南國甘棠歌。男兒事業豈可卑微休。要當磊磊落落求不磨。君不見大鵬一日同風起。扶搖万里窮天涯。肯顧斥鷃翔蓬窠。</text>
<title>送安察訪</title>,<text>憶昔追隨泮水遊。夜深螢榻幾同裯。百年寓內同漂梗。一笑樽前共白頭。出宰已敎遺愛在。督郵應得美名留。憑君說與湖南事。莫向靑樓更效尤。</text>
<title>畫山水</title>,<text>翠壁蒼崖特地奇。攙雲老樹半無枝。童童一蓋經霜葉。落落千尋溜雨皮。煙波釣艇依山轉。野店柴門面水欹。染袖緇塵無處濯。不堪歸興滿江湄。</text>
<title>奉送尹相出巡慶尙道救荒</title>,<text>使星光動照南陲。一道陽春特地煕。赤子方愁飢火迫。紫宸重遣相公醫。仁風習習來棠茇。喜氣津津到海湄。救得蒼生億萬命。定應陰騭求無期。</text>
<title>奉送尹相出巡慶尙道救荒 其二</title>,<text>領南六十又餘州。撲地閭閻處處稠。久矣大平常自得。偶然飢歲不堪愁。只緣聖主憂民切。特遣皇華賦政優。莫謂觚稜回首遠。明年歸作濟川舟。</text>
<title>次徐剛中韻。送浩上人歸覲。</title>,<text>自笑東華趁曉鍾。道根終淺世緣濃。居官剩得千莖雪。補衮曾微一線縫。懶向詞壇爭白戰。且尋禪榻叩玄宗。一菴門下多遊衲。始識吾師法海龍。</text>
<title>次徐剛中韻。送浩上人歸覲。 其二</title>,<text>携筇一出不曾回。却憶高堂膝下陪。方丈舊松傾夜月。故園新筍拆春雷。萊衣更喜身還著。藥料多應手自煨。昔向門前種楊柳。如今老幹欲生苔。</text>
<title>次徐剛中韻。送浩上人歸覲。 其三</title>,<text>道人隨處是家鄕。南北東西墮杳茫。幻世不停如露電。法流無盡問津梁。四恩欲報丘山重。一味唯參戒定香。喜入高堂稱壽斝。塵喧禪寂兩相忘。</text>
<title>奉敎。題醉宴圖。</title>,<text>陰陰高柳囀黃鸝。正是靑春欲暮時。羅綺筵開賓秩秩。琵琶聲急舞僛僛。十千美酒傾霞液。二八佳人捧玉巵。日飮無何常酩酲。不知童羖武公詩。</text>
<title>送某</title>,<text>露洗長空爽氣新。帝鄕歸賀誕彌辰。行看万國朝雙闕。更逐千官拜一人。紫殿香煙携滿袖。靑冥恩露覺渾身。親朋相送傾都下。獨有衰翁患採薪。</text>
<title>挽高判事</title>,<text>世廟臨軒策粉袍。擢君三策冠群豪。香名已播千人口。睿眷偏承一字褒。議禮太常推學博。蜚英朝序擅才高。人人擬縱靑冥靶。太運俄然不可逃。</text>
<title>奉送許楊川 琮 巡察平安道以禦北寇</title>,<text>塞北風高天雨霜。胡人馬肥弓力強。開州城外白草死。殺氣直迫遼河陽。揮鞭召徒侶。往來如飆狂。詗知吾人朝上國。狙伺豨突恣跳梁。天地爲我怒風雲。慘慘日色黃朝家。豈無飛將軍折笞。笞背搤其吭。又豈無三箭定天山。一索直縛樓蘭王。乾坤大度不與校。欲以廟算懷殊方。推轂遣公鎭北門。長城万里壯金湯。虜中相戒勿生事。先聲已振陰山傍。金鎖甲綠沈槍。繡澁生苔不復用。但覺轅門白日長。靑油幕下列賓僚。白獸樽前飛羽觴。割鮮撾鼓且爲樂。壯士歡聲動圓蒼。談笑折衝千里外。自有万甲胸中藏。坐令呼韓入漢關。解辮束帶趨明堂。我后長無北顧憂。邊氓歲歲安耕桑。</text>
<title>送權應敎 健 如京師</title>,<text>陽村勳德冠吾東。餘事文章万古雄。獨抱遺經探理窟。還將大雅振儒風。止齋又秉斯文柄。領相仍垂不世功。更有君侯能濟美。流光赫葉照無窮。</text>
<title>送權應敎 健 如京師 其二</title>,<text>儒仙棹臂下蓬瀛。西出箕封向玉京。綸命初承天咫尺。窮陰愁暮歲崢嶸。觀光處處多新得。問禮時時協素情。他日歸來應聒目。價增三倍使人驚。</text>
<title>送權應敎 健 如京師 其三</title>,<text>征衫如鐵北風寒。迢遰山河道路難。馹騎蹙氷經鶴野。貂裘衝雪過楡關。杜陵詩律驚人久。司馬胸襟特地寬。無數珠璣生咳唾。隨風散落滿人間。</text>
<title>辛丑正月十二日。渡鴨綠江。</title>,<text>長江衮衮抱城闉。源自白頭流海漘。天限東西形勢壯。人從今古往來頻。將軍打獵遙相送。地主開樽勸幾巡。歌罷陽關揮手別。揚鞭歸去動行塵。</text>
<title>過開州</title>,<text>開州城頭雲羃羃。開州城外雪漫漫。山中老樹凍欲折。林下氷泉脈已乾。馬足凌兢愁易蹶。狐裘蒙茸不禁寒。金源往事未暇問。忙忙歸去夕陽殘。</text>
<title>高嶺</title>,<text>橫嶺高高碧漢間。凌晨踰嶺不禁寒。山中積雪春猶在。裘上凝霜午未殘。喜得陽崖初卸馬。促傾氷酒暫開顏。男兒縱有四方志。此日還愁行路難。</text>
<title>甜水站</title>,<text>我昔曾過甜水川。蒼茫荒野少人煙。新城今見依山麓。村店還驚傍水邊。昇平正賴皇仁洽。休旺非關地氣然。直欲作詩歌盛美。恨無巨筆長如椽。</text>
<title>苦寒</title>,<text>積雪滿山白皚皚。大風捲地從西來。排山欲倒氣勢雄。万竅怒號如奔雷。征驂却立不敢動。行人遮眼不敢開。路阻氷滑僵仆多。前呼後應聲相哀。千兵露宿鐵衣冷。思家不覺中心摧。寒氣贔屓曉來甚。徹得重裘入襟懷。手足凍作龜背拆。口噤不語如銜枚。造物從來多戲劇。作此不仁何爲哉。嗚呼安得傾東海。逡巡變作蒲萄醅。人人歌旣醉。歡聲遍九垓。滌盡頑陰跡如掃。坐見四海陽春回。</text>
<title>十八日。到遼東。</title>,<text>山水周遭作勝區。雄蕃万古鎭東隅。埤堄雲橫包地勢。譙樓霞起接天衢。久熏禮樂風猶美。少習弓刀氣頗麤。桑柘千村誇富庶。始知王化遠霑濡。</text>
<title>寄巡察使陽川君 許琮</title>,<text>司馬聲名復見今。虜人相戒勿生心。逢君塞上歡相得。送我江頭恨轉深。壯士長歌齊拍手。佳姬狎坐更鳴琴。千杯樂飮無餘瀝。此會頻頻夢裏尋。</text>
<title>征夫</title>,<text>二人驅車向東阡。揮鞭策牛聲剨然。短褐襤縷適至骭。毛皮掩耳不及肩。寒風掠面利如刀。低頭縮頸行翩翩。且問向何處。言往甜水川。甜水川城去年築。乃緣胡馬數窺邊。內衛外禦據要害。戍卒騰凌過數千。吾聞盛世守四夷。此擧寧非今所先。須知廟算無遺策。邊鄙不聳民安眠。</text>
<title>宿遼陽館</title>,<text>旅館瀟條半已摧。苔痕上壁又塵埋。破窓容易來風雪。渴肺無端索酒杯。夜氣欺人寒砭骨。家山入夢淚沾顋。瀛洲却憶多仙侶。何日樽前笑口開。</text>
<title>卽事</title>,<text>白面兒從底處來。衣裳楚楚漫徘徊。逢人嬉笑如相識。卽道君須買我財。</text>
<title>夜到鞍山</title>,<text>眊眼蒙朧意轉迷。不知歸路有高低。秪疑村火是郵舍。更策羸驂渡野溪。遙望前山忽在後。仰看南斗又將西。倦投旅榻披衾臥。睫不交來報曉鷄。</text>
<title>夜到鞍山 其二</title>,<text>首山峴山望鞍山。相對眞如咫尺間。盡日行行猶未抵。人生錯料幾多般。</text>
<title>海州衛</title>,<text>信馬行行抵海州。平蕪渺渺路悠悠。聞名却憶吾鄕遠。回首難禁客子愁。禾黍登場知歲有。牛羊被野覺民稠。山川信美非吾土。王粲無勞更上樓。</text>
<title>夜到牛莊</title>,<text>在城驛裏欲斜陽。行到牛莊夜已央。低首入門呼館吏。當階下馬入便房。挑殘灯火鷄三叫。飮罷茶甌眊一場。起聽僕夫催蓐食。前途七十里餘強。</text>
<title>二妃廟 在三叉河上</title>,<text>此去蒼梧里幾千。何爲野廟在河堧。英靈肯戀三叉水。虛閣空熏一炷煙。何物鬼神憑土偶。枉敎行旅捨金錢。誰知水府冥冥事。獨立西風一悵然。</text>
<title>沙嶺</title>,<text>隱約沙墩有嶺形。沙墩盡處是郵亭。長墻如線橫胡地。大野連天到海汀。土堡煙臺分道里。桑田蘆蕩半榛荊。濡毫欲作西征賦。轉覺羈愁墮杳冥。</text>
<title>高平</title>,<text>淸晨發沙嶺。日午憩高平。潤肺催茶椀。題詩覓管城。相逢多謾語。轉覺攪愁情。役役人間世。飄飄水上萍。</text>
<title>盤山</title>,<text>不知何處是盤山。但見孤城大野間。白葦黃茅迷遠近。來牛去馬自忙閑。万里故鄕頻蝶夢。九門何日入鵷班。胸中襞積千般恨。縱有辭鋒未易删。</text>
<title>廣寧</title>,<text>行過莽蒼道途賖。望見城闉喜却多。粉堞雲橫餘百雉。朱甍鱗比幾千家。鷄塒豚柵門相對。酒肆倡樓客自過。此卽遼西佳麗地。一方民物最繁華。</text>
<title>醫無閭山</title>,<text>轇輵縱橫自北來。上攙雲漢更崔嵬。華夷分得朔南界。流峙元從天地開。怪石奇巖攢劍戟。側峯橫嶺似樓臺。登高能賦非吾事。但覺風煙入壯懷。</text>
<title>觀習陣</title>,<text>將軍曉出建霓旌。虎士雲屯鐵騎鳴。砲響掀天雷電急。呼聲動地海山傾。不知麾下三千甲。爭似胸中十万兵。爲報將軍須努力。莫敎胡馬近邊城。</text>
<title>觀習陣 其二</title>,<text>旌旗正正陣堂堂。鋈甲晶瑩耀日光。八陣何人識蛇勢。六韜今日想鷹揚。風雲變化誰能測。熊虎哮號不可當。立馬看來懷壯志。欲揮長劍倚扶桑。</text>
<title>黎陽</title>,<text>午食黎陽館。支頤眊一場。悤悤上馬去。更問程短長。</text>
<title>十三山</title>,<text>玲瓏十三岫。削出玉芙蓉。陰壑氷猶在。陽坡雪半融。煙霞開罨畫。風月入詩筒。若把巫山比。空多一片峯。</text>
<title>途中卽事</title>,<text>簟笰朱輪金犢肥。輕塵不動去如飛。初看麗質年三五。轉覺纖腰玉一圍。始信人間花解語。誰知月下羽爲衣。若非洛浦凌波步。定是巫山行雨歸。燕雁空愁相巧避。松蘿那得更因依。同來二客俱年少。道是平生省見稀。</text>
<title>凌河</title>,<text>大凌河過小凌河。稅駕孤城落日斜。遠水流澌深沒馬。平沙如雪踏成窠。遙聞北雁還靑海。却喜東風漾綠波。萬里遠遊唯白髮。不如歸去古山阿。</text>
<title>杏山午憩</title>,<text>小山來自北。望若長雲浮。遠岫瘦如削。寒泉凍不流。飢飧水澆飯。渴引茶滿甌。叱吏求良驥。騎行鈍似牛。</text>
<title>過武寧衛</title>,<text>魚鹽通海舶。桑柘擁村莊。形勝名千古。繁華冠一方。市闤輪鞅集。樓閣綺羅香。只爲悤悤去。風謠未暇詳。</text>
<title>卽事</title>,<text>道逢車百兩。盡是輸戰袍。言往遼陽去。來從赤縣遙。苦寒哀戍卒。洪澤下雲霄。挾纊人思奮。單于且莫驕。</text>
<title>曺家莊</title>,<text>孤城望如線。道是曺家莊。遠客投郵館。寒鴉下女墻。譙樓高百尺。社樹老千章。只爲吟詩苦。都忘客路長。</text>
<title>前屯衛西小溪</title>,<text>臨溪駐馬挹淸泠。傾下胸中渴肺醒。井水汲多渾且竭。誰能縮地近郵亭。</text>
<title>沙河弔西原</title>,<text>西原昔入白雲鄕。正値炎炎火傘張。但道九天多雨露。何知二豎入膏肓。浮生已誤千金重。大運俄驚一夢長。行到沙河悲往事。不禁回首涕雙滂。</text>
<title>潼關</title>,<text>夜到潼關驛。城門不肯開。徘徊立馬久。擧首望三台。</text>
<title>高嶺</title>,<text>此去山海關。曾無半日程。輜重猶末至。信宿不得行。郵亭乏車傳。館吏少人情。走卒來相詬。兒童見亦驚。三韓地雖遠。八條敎曾明。衣冠襲華制。玉帛朝帝京。畏天虔侯度。事大竭衷城。吾王最英睿。聖皇曾寵榮。有懷卽上奏。所言必傾聽。視同親王重。不謂藩邦輕。聖人貴寬容。愚者多譏評。寄語輕薄兒。四海皆弟兄。</text>
<title>山海關</title>,<text>山峨峨。海洋洋。中間一牛鳴。擧目卽相望。中原幅員廣。九有正茫茫。南窮雁海北龍庭。章亥莫能步四方。雖然到此海山蹙。地勢盤束如括囊。築城掘濠據要害。金湯萬古作關防。山河表裏百二雄。秦關蜀道何能當。況復騰凌開大府。萬家煙火誇富強。折衝樽俎今何人。坐令殊俗爭梯杭。我亦奉琛自東韓。皇家文物得觀光。欲效終童棄繻去。却愧蕭蕭兩鬢霜。誰能作詩頌皇靈。上與周雅垂無彊。</text>
<title>楡關</title>,<text>寒窓無紙榻無氈。豎手支頤不得眠。始訝狂風吹捲地。却驚涷雨注如泉。聲轟客耳愁孤枕。冷入詩脾聳兩肩。居逸行勞苦相憶。不禁回首涕潸然。</text>
<title>爐峯口</title>,<text>靑山中斷道途通。夾道雙峯倚半空。驛在峯前家數百。山連漠北岫千重。人間事與春雲改。客裏愁如曉霧濃。萬里一身輕似葉。隨風飄泊任西東。</text>
<title>永平</title>,<text>城高矗矗據平丘。一道淸河抱郭流。金璧相輝連晝棟。笙歌不斷幾靑樓。旌門盡是登金榜。富屋多應比素侯。莫道傾城無倚市。靑蛾惹起遠遊愁。</text>
<title>七家嶺</title>,<text>日暮投孤館。呼兒索酒嘗。洒然醒渴肺。聊爾滌愁腸。寂寂憑書几。騰騰入睡鄕。夜深夢初覺。燭淚已堆床。</text>
<title>義豐</title>,<text>沙路多成坎。臺門半已摧。秫蒿炊黍飯。村酒酌磁杯。館吏如相喜。遊人頗遣懷。庭槐鳴謖謖。更怯寒風來。</text>
<title>永濟</title>,<text>飢腸作雷吼。坐聽午鷄鳴。白日愁行客。靑春動別情。頻驚移帶孔。無意鑷霜莖。遮莫百年內。悠悠勞此生。</text>
<title>陽樊路上</title>,<text>驅車傍山麓。畏險過村林。眯目風沙暗。拘衣棘刺尖。問程時一笑。訪古更長吟。籬落多桑棗。春禽送好音。</text>
<title>漁陽</title>,<text>山多奇險水深長。風氣千年尙崛強。仙李雲孫無遠計。猪龍猘子肆猖狂。錦繃乍裹胡雛戲。羅襪終拋驛路傍。不悟洗兒錢百萬。居然買得出奔忙。</text>
<title>漁陽 其二</title>,<text>誰敎羯狗鎭漁陽。終欲狺然噬大唐。反相莫疑知石勒。禍胎須信在椒房。銀盤手拍溫泉上。鐵騎雷騰洛水傍。萬古興亡如轉轂。大平今日樂耕桑。</text>
<title>漁陽 其三</title>,<text>當年誰獻蜀當歸。興慶池龍亦見機。胡馬南臨伊水飮。龍旗西拂蜀雲飛。只緣明主心先蕩。不覺中原事已非。立馬城南無限思。靑山漠漠日輝輝。</text>
<title>夜渡潞河</title>,<text>官橋中斷少行人。立馬長洲且問津。隔岸漁舟還疑泛。滿江風浪正鱗鱗。夜深水靜玻瓈瑩。雲散天高璧月新。喚起篙師聽藐藐。遠遊無處不傷神。</text>
<title>夜渡潞河 其二</title>,<text>傍岸人家面水開。氷消水漲碧於苔。曲渚月明沙似雪。長林風過響奔雷。千檣如束漕船泊。百丈徐牽賈客來。自古渾河佳麗地。靑樓珠箔入雲隈。</text>
<title>通州</title>,<text>樓閣連空罨畫開。滿城車馬漲黃埃。繁華只爲居都下。形勝元因俯水隈。甲第丹靑疑霧濕。大倉紅腐想山堆。市中奇貨名難記。多是蠻蜒舶上來。</text>
<title>通州 其二</title>,<text>山川佳麗近皇城。東道諸州莫與京。城上高樓靑掩藹。雲間寶塔白崢嶸。雕輿繡幰朱門貴。玉勒金鞍粉面生。燕趙古稱多慷慨。西風回首憶荊卿。</text>
<title>二月十二日。入京。十四日朝。謁奉天門。</title>,<text>我來自東韓。奉琛朝北京。鴨江初飮餞。朔雪堆崢嶸。燕山來稅駕。春木向欣榮。物華多變態。遊人動閑情。況復投孤館。瀟然對短檠。迢迢憶舊遊。耿耿到深更。鵷行仄諸彥。鼇禁參群英。經幄十年侍。晝日三接傾。應製賞花鳥。錫宴陪鹿苹。此樂頻入夢。有淚還沾纓。尙賴游上國。亦可破愁城。觀光心有得。遇景眼增明。雙闕連雲迥。九陌如砥平。瓊樓鳥側過。玉柱天可擎。罘罳殿閣邃。玻瓈御溝淸。蔚若靑霞擧。宛似白虹縈。鐵鳳翔觚稜。金虯繞軒楹。府署塡冠蓋。槐棘列公卿。街霧飛塵漲。市雨揮汗成。四方皆走集。萬物聚英精。旣嘆目未曾。轉覺魂潛驚。早起朝紫宸。怳若登蓬瀛。門豁天蕩蕩。鍾吼雷轟轟。六龍扶雕輦。千仗擁霓旌。雲開寶座近。風引爐煙橫。貔貅列廣庭。貂璫立前榮。百萬衛甚嚴。三千朝旣盈。蹌蹌百獸舞。洋洋九奏聲。磨戛劍甲響。琤琮環佩鳴。如星拱北環。似川向東傾。煌煌盛漢儀。濟濟皆周楨。退朝下彤闈。還家散雲程。前呵復後擁。東走亦西行。奔騰劇過電。囂湫若沸羹。我歸猶蹜踖。魂迷豈狂酲。幸覩中華盛。却愧遐方生。皇家締構壯。洪業基圖宏。皐夔贊元化。魯衛鞏維城。在璣七政齊。垂衣百度貞。禮樂三王上。嘉祥四靈幷。吾非季子賢。歌詩安敢評。又無子長才。遠遊寧求名。模天竟未得。就日空有誠。但書斐然辭。聊頌世豐亨。</text>
<title>早朝</title>,<text>東華待漏曙光回。萬戶千門次第開。雙鳳遙瞻扶玉輦。九韶還訝下瑤臺。香煙殿上霏如霧。淸䠋雲間響轉雷。聖代卽今家四海。盡敎殊俗奉琛來。</text>
<title>太監金興內第設酌</title>,<text>禁闈靑切絶紛埃。喜我新從故國回。迎入中堂聯膝坐。頻傾內醞笑顏開。珍羞不省人間有。香果多分上苑來。更有堪誇都下處。黃門擢自海東才。</text>
<title>次北京八景詩 太液晴波</title>,<text>玻瓈百頃漲瑤池。翠羽金鱗弄碧漪。玉輦一遊春浩蕩。仙韶九奏鳳來儀。波翻白雪長風度。影入靑銅化日遲。月夕花朝無限景。天機衮衮自推移。</text>
<title>次北京八景詩 其二 瓊島春雲</title>,<text>英英升自禁池淸。膚寸終非觸石生。五色有時明瑞旭。孤飛隨處弄新晴。澤蘇枯旱商家雨。露浥銅仙漢苑莖。玉屑和來添鶴算。千秋萬歲享昇平。</text>
<title>次北京八景詩 其三 西山霽雪</title>,<text>變盡靑峯作玉峯。丹崖翠壁總成空。晴光積素連銀闕。夜氣凝寒入貝宮。風擺瓊林花片片。月臨琪樹影重重。臘前最喜呈三白。社鼓年年樂歲豐。</text>
<title>次北京八景詩 其四 玉泉垂虹</title>,<text>榮林絡石掛長虹。更與甘泉臭味同。源遠也應天漢接。流長却入海門通。躍金沈璧溶溶月。噴雪跳珠嫋嫋風。定有潛虯蟠舊竇。能興雲雨有神功。</text>
<title>次北京八景詩 其五 金臺夕照</title>,<text>樹色遙連北斗城。黃金臺上雨初晴。大千沙界浮漚小。百二山河落照明。倦鳥投林欣有托。遊人回首不勝情。求賢當日成何事。唯見秋原掌樣平。</text>
<title>次北京八景詩 其六 居庸疊翠</title>,<text>衆皺堆前散不收。層峯疊疊翠如流。雲連漠北三千里。氣厭山東二百州。日射浮嵐明霽景。風生陰壑欲淸秋。燕然刻石皇威暢。不見狼煙塞上浮。</text>
<title>次北京八景詩 其七 盧溝曉月</title>,<text>平沙渺渺水悠悠。露洗長空欲變秋。萬里扶桑回曙色。一輪明月浸江流。靑蓮坐久停杯問。赤壁風高與客遊。千古儒仙遺興在。呼兒更典鷫鸘裘。</text>
<title>次北京八景詩 其八 薊門煙樹</title>,<text>燕薊從來是北門。帝鄕佳氣更氤氳。山圍大野靑如抹。霧濕千章翠不分。十里煙霞偏引興。萬家鷄犬遠相聞。落花啼鳥春風晚。接地濃陰漲綠雲。</text>
<title>聞太監汪直征韃靼奏捷</title>,<text>居庸關北靜風塵。都下喧傳喜氣新。爭詫天山三箭定。不勞沙漠六師巡。匈奴遠竄踰靑海。漢將歸來謁紫宸。且問何如霍去病。黃門才略獨超群。</text>
<title>遣懷</title>,<text>燕山三月天氣新。物候偏驚万里人。花塢尙寒紅未坼。柳塘先暖綠初均。遲遲化日臨黃道。冉冉韶光滿紫宸。九陌笙歌迷處所。誰家行樂艶陽辰。</text>
<title>遣懷 其二</title>,<text>細雨如酥著物新。千林喜氣自津津。東風已解西湖凍。南雁還尋北海春。瓊島璚雲靑靄靄。玉河淸浪碧鱗鱗。一年佳景渾無賴。總爲離愁惱殺人。</text>
<title>遣懷 其三</title>,<text>江南二月雜花開。北地寒多未放梅。雲際山光晴後好。燒痕春色雨中回。老來不分靑春事。客裏難堪白髮催。唯有麴生驅使在。愁來相覓輒寬懷。</text>
<title>遣懷 其四</title>,<text>愁來開戶引淸風。爭奈長廊對面崇。莫怪一身如絆驥。猶將雙目送飛鴻。遙聞廣樂來淸禁。却望瓊樓聳半空。陌上忽驚塵十丈。金鞍繡轂自西東。</text>
<title>遣懷 其五</title>,<text>寒窓五夜听鳴珂。更想千官趁早衙。玉佩聲隨仙仗入。龍旂影拂柳風斜。衣冠兩漢何曾擬。禮樂三王孰與多。我不胸中呑八九。明光奏賦欲如何。</text>
<title>擬宮詞</title>,<text>玉輦宸遊白日長。樓臺隨處好風光。閑將羯鼓催桃杏。更遣仙簫學鳳凰。鏽幄臨池開曲宴。佳人拾翠鬪群芳。侍臣爭和徘徊韻。把釣看花樂未央。</text>
<title>擬宮詞 其二</title>,<text>乳燕雙雙掠水飛。御溝楊柳正依依。離離花影搖靑瑣。恰恰鶯聲在翠微。十二樓臺多勝事。三千歌舞贊春輝。只緣四海昇平久。不是君王倦万機。</text>
<title>太監鄭同第宴</title>,<text>平湖百頃靑玻瓈。甲弟崢嶸俯水湄。東風已轉瀛洲草。千株柳拂黃金絲。鸀鳿雙飛落煙渚。鳧雁群戲蕩漣漪。水綠沙明不可唾。似與人寰隔喧卑。黃門本是海東才。早入天朝荷寵私。郭家金穴何足擬。醉來擊碎珊瑚枝。華堂深處紅氍毹。駭鷄犀鎭翡翠帷。沈麝香焇博山爐。水晶簾捲流蘇垂。怳然身在蘂珠宮。左顧右眄多瑰奇。喜我遙自古鄕來。慰我万里勤驅馳。迎我中堂敞綺筵。有酒如澠肉如坻。眼前方丈靑玉案。一食万餞還堪嗤。沙糖融作人鬼形。蜜餠累上高齊眉。黃柑尙帶洞庭春。側生猶含絳雪肌。翦綵爲花更奪眞。瓊枝翠葉何葳蕤。千里蓴羹五侯鯖。海錯山肴備四時。蔗漿寒凝瑪瑙椀。霞夜香流白玉巵。初驚膾鯉落雪肌。更訝烹蛟泣玉脂。屠門大嚼不須誇。已厭肥甘下筯遲。況復靈鼉響逢逢。優人呈技登前墀。弄丸卦跟渾閑事。幻怪百出令人痴。無中生有可怖愕。巨細姸蚩忽變移。人邪鬼邪叵能測。假面長鬣行躨跜。衣冠譎詭像魑魅。風骨成削驚童兒。兩兩起作胡人舞。或揮弓刀或揚旗。飄若驚鴻戲滄海。倏如怒電搜蛟螭。畜眼平生未曾見。數日錯愕猶驚疑。吾聞角抵自漢家。世增奇技爭雄雌。蠻鼓胡笳雜四夷。先王正樂何能知。但餉樽前片時樂。不覺已費千金貲。安得挽回太古風。汚樽杯飮相娛嬉。出作入息歌擊壤。如饗大牢長熙。</text>
<title>太監姜玉第宴</title>,<text>玳瑁筵開敞華堂。靑樽瀲灧鬱金香。千杯轟飮歡相洽。百戲俱呈見未嘗。樂奏仚璈疑舞鶴。珍分𪚥𪚥更刲羊。歸來旅榻渾如夢。鼻息濛濛入醉鄕。</text>
<title>三月初十日。發北京。</title>,<text>旅食京華月再鉤。寒窓獨坐思悠悠。靑春不覺吟邊老。白髮難禁鬢上稠。始出都門回遠矚。旋隨風景散羈愁。正如野鶴開籠放。万里雲霄自在遊。</text>
<title>三月初十日。發北京。 其二</title>,<text>朝陽門外好風煙。掉臂歸來喜欲顚。幾樹好花紅爛熳。一川毛柳綠蔫綿。歸心火迫誰能柅。馹騎星奔更著鞭。只爲靑冥多雨露。觚稜回首尙依然。</text>
<title>潞河</title>,<text>一上門樓瞰潞阿。溶溶春浪漲桃花。來時白雪洲中積。此日靑莎岸上多。橫笛短簫連海舶。綠楊紅杏幾村家。但非摩詰詩如畫。奈爾無邊景物何。</text>
<title>夏店路上夜行</title>,<text>皓月中天正半規。夜深虛灝入詩脾。橋頭柳暗陰鋪路。牆角花明雪滿枝。帽重更嫌淸露濕。酒醒還怯野風吹。行行最喜歸程近。馬上艱辛自不知。</text>
<title>陽焚途中挑菜女</title>,<text>陽坡細草正菲菲。藥蔓蔬芽得雨肥。挑菜小鬟歌踏踏。弄芳遊蝶共飛飛。山花揷䯻穿雲去。行露沾衣帶晚歸。忽見幽禽相對語。不禁回首思依依。</text>
<title>灤河岸上有小石表書孤竹故城</title>,<text>民極將傾引手扶。淸風万古激頑夫。平生欲樹三綱重。餓死都忘七尺軀。二子不慙爲義士。十臣應笑是狂圖。悠悠往事從誰問。短碣空留古道隅。</text>
<title>灤河</title>,<text>山長水遠蔚藍天。暫駐征鞍立岸邊。衮衮桃花三月浪。依依堤柳万株煙。譙樓粉堞凌淸漢。酒店漁家傍翠灣。轉覺胸襟增浩蕩。浴沂狂興正依然。</text>
<title>卽事</title>,<text>綠楊陰裏見幽姿。枝鬪纖腰葉鬪眉。雲鬢乍低愁髮重。春嬌如醉倩人持。宜嚬宜笑誰生厭。傾國傾城自不知。脈脈相看無限意。欲憑靑鳥報佳期。</text>
<title>過昌黎縣</title>,<text>洙泗波翻失舊洲。側身公獨障橫流。詞壇授鉞知無敵。學海尋源更艤舟。道在七篇尊孟氏。文超兩漢配姫周。至今北斗人皆仰。万丈光芒燭九幽。</text>
<title>過昌黎縣 其二</title>,<text>景仰文章日月光。今過舊縣揖遺芳。醫閭秀氣鍾賢閥。吏部英才冠大唐。家世曾聞隣塞北。宦遊何代徙河陽。八千里外潮州廟。不信明靈返故鄕。</text>
<title>出山海關</title>,<text>燕京回望日西邊。東去遼陽路二千。山海關門應據半。漢藩行旅更相連。長城限北堅如鐵。巨浸環南浪接天。莫怪點名方遣出。裂繻相合古猶然。</text>
<title>望海</title>,<text>登高望遠海。鯨浪正茫然。大地東南坼。長空上下連。泓澄浴日月。噴薄散雲煙。定是通銀漢。汪汪納百川。</text>
<title>望海 其二</title>,<text>蓬萊杳何許。滄海闊無津。驅石但流血。赭山空怒神。朱顏留不駐。丹訣竟非眞。豈意驪山下。珠襦已𪚥塵。</text>
<title>沙河卽景</title>,<text>禁城花落滿蒼苔。及到關門爛熳開。高嶺杏花𪚥𪚥坼。沙河柳線綠初回。原頭時見王孫草。巷口𪚥𪚥𪚥子來。數百里間殊物侯。天翁造物亦何哉。</text>
<title>潼關驛老槐</title>,<text>簷外古槐樹。扶疏百尺高。南柯藏蟻國。危頂廷八𪚥。母子恩相報。君臣義以交。物微尙如此。却怪世𪚥𪚥。</text>
<title>路邊墳</title>,<text>荒塚纍纍多道側。當初只把一簣覆。正如磐面列饅頭。誰向山顏封馬鬣。古藏中野衣以薪。後錮重泉石爲槨。奢儉從來貴得宜。須看防墓崇四尺。</text>
<title>曺莊途中詠物 二首</title>,<text>征鴻倦雲路。日暮下平川。群戲唼淸藻。雙眠依煖煙。霜毛浴滄海。鋒翮凌碧天。一擧飛千里。弋人何慕焉。</text>
<title>曺莊途中詠物 二首 其二</title>,<text>憐渠風格最淸奇。棲息江湖志不羈。好伴白鷗飛上下。肯隨烏鳥鬪雌雄。立當雪渚應難見。行過蘋洲卽易知。莫向人間求飮啄。人間矰繳喜相欺。</text>
<title>連山途中。遙望野外。白氣漫空。溶溶如大海。莫辨涯涘。村廬陌樹。浮在水面。斷隴平岡。渺若島嶼。就而視之。無見也。又擧首而望之。則山崖海陬。無不皆然。令人怐愗。疑有疑無。亦一奇觀也。遂書八句。以備後考。</title>,<text>野氣漫漫曉不收。連空接地白浮浮。若非倒海洪波漲。卽是懷山洚水流。樓閣依稀騰蜃氣。林丘隱約到瀛洲。欲題光景終難似。畫手須煩顧虎頭。</text>
<title>杏山途中望海</title>,<text>歸途傍海岸。怳若臨靑銅。日照波涵影。潮回浪蹙空。冥濛浮世界。洶湧舞魚龍。誰謂扶桑遠。猶堪一葦通。</text>
<title>凌河驛夜聞驢鳴</title>,<text>兩耳厖然大。四蹄亦不良。長鳴作雷吼。飛響裂山岡。莫近秦樓繫。應驚楚夢香。宗元著三戒。戒爾技非長。</text>
<title>小凌河生碼碯</title>,<text>河流淸淺不容舠。來自陰山万里遙。曲渚沙暄宜眊鴨。澄潭日射見游鰷。岸多碼碯同燕石。波瑩琉璃入海潮。路上行人愁揭厲。誰能驅石架虹橋。</text>
<title>大凌河</title>,<text>塞上水多濁。凌河獨也淸。飛沙迷遠眺。崩岸礙歸程。浪蹙桃花碎。煙開鏡面平。淥波寒可漱。還欲濯吾纓。</text>
<title>十三山杏花</title>,<text>高嶺紅房未盡開。十三山驛錦成堆。東風也是多情思。慰我悠悠万里懷。</text>
<title>馬藺草</title>,<text>不畏輪蹄躪。生當大道中。沾泥半摧折。得雨更菁蔥。縱未充香佩。猶堪入藥籠。須知無用用。書帶效徽功。</text>
<title>食白魚</title>,<text>白白江魚美。開藍喜不禁。騈頭齊玉箸。簇尾束銀簪。但覺盤飧盡。寧愁酒斝深。万錢供一食。穎考亦何心。</text>
<title>黎陽驛食蟶蛤</title>,<text>昔年游上國。每食歎無魚。今幸嘗蟶蛤。行當却菜茹。紅螺那可擬。紫蟹不相於。嗜好隨時異。流風亦變初。</text>
<title>路邊煙臺</title>,<text>形似儲胥百尺高。途邊白立更迢迢。凌虛望若雲初起。映日還疑雪未消。迎我昔歸京邑近。送吾今向故山遙。知渠本是無情物。却喜相逢在暮朝。</text>
<title>書記里帖背</title>,<text>廿九郵亭行已遍。四千里路餘幾何。眉間黃色君須記。漸近鄕關喜漸多。</text>
<title>小鬟摘葉</title>,<text>風吹嫩葉滿柔枝。紅袖朝來捋翠蕤。時見綠陰明皓腕。却疑淸露滴燕脂。寧知蕩子空相憶。忽听啼禽有所思。爲報靑春莫輕擲。百年如寄鬢成絲。</text>
<title>盤山途中。看捕魚。</title>,<text>壕邊立馬看扳罾。濺沫跳珠浪雪崩。揮手急拋如電掣。引繩徐出恐魚騰。見纔盈寸猶相喜。得若呑舟固未曾。因想觀魚淸漢上。錦鱗紅鬣積如陵。</text>
<title>平洋橋</title>,<text>迢迢橋上赤闌干。望似朝霞蘸綠波。繡轂交馳聲隱地。彩虹低臥影橫灣。濟人溱洧還堪笑。驅石滄溟最可歎。只是杠樑修月令。巨川冬涉又何難。</text>
<title>遼河繩橋</title>,<text>繩橋蕩漾截長河。下馬行過水濺靴。兩岸植菑維巨絙。中間編棧積輕葭。氷堅昔似履平地。凍解今如乘泛槎。若比舟航應不後。濟人功德更無加。</text>
<title>牛莊晨起喫粥</title>,<text>漸知衣帶緩。瘦骨日稜稜。衰鬢集霜雪。愁懷交炭氷一嘗聊自足。大嚼又何曾。寸廩驅吾急。歸田愧不能。</text>
<title>鞍山</title>,<text>馬首雙峯似馬鞍。奇岩無數疊巑岏。遙看秀色長天倚。轉覺深根厚地盤。東接遼陽雲杳杳。南臨傳舍路漫漫。行行日日增吾喜。漸近鄕關鴨水灣。</text>
<title>鞍山驛遇雨</title>,<text>初聞平地一聲雷。旋見雲拖白雨來。雨似跳珠鳴屋瓦。雲如潑墨暗山隈。耕夫正喜千疇閏。遊子還愁万里回。若使人人皆得意。日須千變亦難哉。</text>
<title>三月廿六日。到遼東。平安迎軍亦至。</title>,<text>遼陽逢著故鄕人。又得家書喜轉新。尺素斜封三道印。寸心應寫一團眞。膝前兒已能書字。乳下孫今始識親。何日歸休蝸屋底。與渠嬉笑送餘春。</text>
<title>得友人書</title>,<text>潦到年來作遠遊。宦情羈思兩悠悠。夢尋故友頻頻見。望斷停雲靄靄浮。驛使忽傳消息好。旅懷聊遣別離愁。相逢定在淸和節。共倒千觴醉不休。</text>
<title>遼東千戶金俊辭贈賄</title>,<text>往返神州已七旬。能辭好賄見何人。邊城千戶卑微甚。淸操堪爲世上珍。</text>
<title>待輜重留二日</title>,<text>遼陽館裏阻歸期。日望重車來幾時。今夕忽聞傳好語。明朝當向鴨江湄。</text>
<title>聞遼東人喜韓都督斌復職</title>,<text>邊將應須蓋世雄。久聞都督鎭遼東。偶遭官謗居閑地。更授兵權錄舊功。細柳營中多故吏。紅蓮幕下尙餘風。夷戎相戒毋生事。父老皆欣復見公。世上升沈空擾擾。男兒事業要崇崇。只緣波及靑丘遠。奉使歸來喜不窮。</text>
<title>看村隱詩卷。遼東人有來示者。</title>,<text>逍遙物外臥林丘。肯羨人間万戶侯。柳塢風來吹酒席。蓮塘水滿引溪流。花樓月榭邀賓飮。煙浦雲山選勝遊。世上塵囂渾不到。更於何處覓瀛洲。</text>
<title>松站遇迎軍</title>,<text>遼陽已隔三叉水。松站行過八渡河。万馬來屯知有備。百壺相迓飮無何。燒痕嫩綠王孫草。岸上妖紅躑躅花。回首故鄕無百里。遠遊愁盡喜偏多。</text>
<title>入州城 卽義州</title>,<text>黃昏倒載入城闉。瘦骨崢嶸白髮新。馹騎隨鞭歸舊館。州民擧手望行塵。每於路上思鄕國。今向樽前見故人。羯鼓聲高銀燭短。淋漓醉臥夜將晨。</text>
<title>入州城 卽義州 其二</title>,<text>少年雕篆負虛才。默數關西七往來。初奉綸音頒一札。亟迎星使共千杯。平生自信淸狂甚。到處眞成落魄回。白首重遊誰更記。春風花柳總相猜。</text>
<title>美人圖</title>,<text>雲鬟嚲鬢綴明璫。坐看芙蓉滿小塘。縱使荷花能解語。爭如傾國倚新粧。</text>
<title>美人圖 其二</title>,<text>畫閣南頭細柳陰。美人相對話春心。一雙鸂鶒花前落。惹起閑愁自不禁。</text>
<title>美人圖 其三</title>,<text>閑來相與鬪圍棋。却被春嬌下子遲。手托香顋無限意。桃花枝上囀鶯兒。</text>
<title>美人圖 其四</title>,<text>金爐香盡睡初醒。坐倚雲屛讀道經。不向芙蓉城裏過。定隨簫鳳上靑冥。</text>
<title>美人圖 其五</title>,<text>天才自是女相如。日引群童課讀書。拈筆欲題詩遣興。薰風池面滿紅蕖。</text>
<title>美人圖 其六</title>,<text>琪樹西風著子新。看書脈脈暗傷神。只緣公子多情思。化作朝雲入夢頻。</text>
<title>通上人虛谷</title>,<text>無有從來有有先。當無作用是天全。眞空遍滿三千界。妄念消磨十二緣。心似古潭波不起。智如明鏡體常圓。谷中閑坐無餘事。定水含虛更寂然。</text>
<title>風雨圖</title>,<text>渺渺長江渺渺天。夜來微雨正翛然。山腰雲起藏村塢。海口潮生送釣舡。百尺樓高臨斷岸。千章木老鎖寒煙。畫師筆力知多少。捲却瀟相入眼前。</text>
<title>風雨圖 其二</title>,<text>接地頑雲撥不開。長風吹雨過江來。煙沈極浦三更夜。月黑孤舟万里回。人向林亭誰倚檻。水穿岩壑自成雷。滄洲何處堪垂釣。欲去還爲造物猜。</text>
<title>次韻敬敏首座還臺山</title>,<text>心似氷壺徹底淸。隨緣聊復入王城。喧卑更厭塵寰隘。瀟洒還尋古寺行。楓岳雲開明雪色。扶桑日出快天晴。上人宴坐觀空色。捏眼狂花不復生。</text>
<title>次韻敬敏首座還臺山 其二</title>,<text>自信平生有髮僧。癡心眞似遇寒蠅。久沈濁世酬三業。欲訪禪家覓一乘。千佛廣開漸頓敎。上人傳得祖師燈。卽今飛錫歸何處。寺在臺山最上層。</text>
<title>富林君得大元諸學士万人坑詩。首尾俱脫。猶粧潢成軸。以爲古物而珍藏之。且求詩士林間。以資文房之玩。</title>,<text>元衰未有德馨香。天厭渠家降百殃。河決頻年民半死。旱深諸路歲仍荒。紅巾猖獗無人制。白骨縱橫滿目傷。殺氣漫漫天地黑。鳳城南北徧豺狼。</text>
<title>富林君得大元諸學士万人坑詩。首尾俱脫。猶粧潢成軸。以爲古物而珍藏之。且求詩士林間。以資文房之玩。 其二</title>,<text>衰草寒煙幾戰場。烏鳶飛下啄人腸。髑髏無與褰蓬語。窀穸誰能卜地藏。幸有仁人施大惠。更無冤鬼訴圓蒼。九原況復分男婦。義塚名垂万古香。</text>
<title>富林君得大元諸學士万人坑詩。首尾俱脫。猶粧潢成軸。以爲古物而珍藏之。且求詩士林間。以資文房之玩。 其三</title>,<text>纍纍原上万人坑。一想當年一愴情。宿草瀟瀟寒雨濕。荒山漠漠暮雲平。九泉應感仁人德。万口爭誇惠政聲。更有詞林諸學士。揮毫頌美共蜚英。</text>
<title>富林君得大元諸學士万人坑詩。首尾俱脫。猶粧潢成軸。以爲古物而珍藏之。且求詩士林間。以資文房之玩。 其四</title>,<text>哲人陰德未宜删。詩卷長留宇宙間。白璧明珠猶世寶。雄章傑句最天慳。流傳得入王孫手。珍重寧容俗子看。欲和陽春難可繼。正如窺豹管中斑。</text>
<title>富林君得大元諸學士万人坑詩。首尾俱脫。猶粧潢成軸。以爲古物而珍藏之。且求詩士林間。以資文房之玩。 其五</title>,<text>休將院使擬前身。卓卓宗英絶等倫。出水芙蕖難褻玩。臨風玉樹最淸眞。一生好古應成癖。三絶傳今若有神。爲報王孫須努力。更崇明德又親仁。</text>
<title>同年權僉知送松菌。兼寄絶句。次韻。</title>,<text>獨兼三絶稟金精。始向淸秋特地生。到得金盤華屋薦。世間珍味價還輕。</text>
<title>同年權僉知送松菌。兼寄絶句。次韻。 其二</title>,<text>誰知瀟洒赤松子。化作豐肌白面生。造物從來多戲劇。無端變化似雲輕。</text>
<title>同年權僉知送松菌。兼寄絶句。次韻。 其三</title>,<text>松脂入土久凝精。靈藥千年始化生。不獨淸香通鼻觀。神功最覺老身輕。</text>
<title>同年權僉知送松菌。兼寄絶句。次韻。 其四</title>,<text>食飮元來不厭精。要憑滋味養吾生。山肴孰與松菌比。珍重相投意不輕。</text>
<title>同年權僉知送松菌。兼寄絶句。次韻。 其五</title>,<text>衰病年來已乏精。勤求祕訣學長生。如今始得通仚藥。滌盡塵煩万慮輕。</text>
<title>題畫屛 洞庭秋月</title>,<text>秋天杳杳水溶溶。万里氷輪輾上空。上下淸光同一色。却疑身在水晶宮。</text>
<title>題畫屛 其二 瀟湘夜雨</title>,<text>雲暗瀟湘雨送涼。蓬窓月黑響琅琅。舟中多少遠遊客。盡向灯前說古鄕。</text>
<title>題畫屛 其三 遠浦歸帆</title>,<text>海門潮上遠帆開。万里長風借便回。紅日下山天欲暮。江頭稚子望歸來。</text>
<title>題畫屛 其四 煙寺晚鍾</title>,<text>野水村林帶落暉。山光凝紫淡煙霏。風傳雲外鍾聲遠。知有招提在翠微。</text>
<title>題畫屛 其五 漁村落照</title>,<text>長江湛湛碧於苔。無數漁家面水開。萬頃波紅含落日。何人擧網得魚回。</text>
<title>題畫屛 其六 山市晴嵐</title>,<text>水村山郭淨朝暉。嵐翠霏霏欲染衣。爲問騎驢橋上客。輞川風景是耶非。</text>
<title>題畫屛 其七 黃鶴樓</title>,<text>仙人乘鶴飛上天。黃鶴名樓自此傳。曾聞太白已槌碎。那得崢嶸入眼前。</text>
<title>題畫屛 其八 滕王閣</title>,<text>山巓傑閣俯江堧。更向高秋敞綺筵。座上何人揮彩筆。盡收佳景入詩聯。</text>
<title>題畫屛 其九 廬山瀑布</title>,<text>煙起香爐接五峯。飛流直下掛長虹。驚雷殷殷鳴幽壑。冷雨蕭蕭洒半空。</text>
<title>題畫屛 其十 靑山白雲</title>,<text>白雲滿地欲平沈。時見遙岑露碧尖。山後山前多少寺。路迷何處是叢林。</text>
<title>題畫屛 其十一 朴淵瀑布</title>,<text>山上幽幽萬古淵。蒼崖倒寫掛長川。九龍已去遊何處。水色山光思惘然。</text>
<title>洪同知友菊齋</title>,<text>公友菊耶菊友公。只緣馨德兩相同。歲寒節比松篁翠。時世粧羞桃杏紅。共道淸香宜醉客。誰知靈藥壽衰翁。更將歡伯爲三友。礬弟梅兄總下風。</text>
<title>洪同知友菊齋 其二</title>,<text>大隱從來隱市朝。升沈不管自逍遙。獨求隱逸花中友。肯逐紛華世上交。把筆時時書短句。看花日日醉香醪。五經況有便便腹。問字人多載酒肴。</text>
<title>雪山圖</title>,<text>江天雪霽江雲空。江上靑山白幾重。万壑無風寒贔屓。千峯疊玉巧玲瓏。琤琮響絶流泉濕。頃刻花開有樹同。壓重松梢凍似鐵。冷侵茅店臥如弓。窮陰凝冱層氷裏。陽淑胚胎九地中。對此洒然寒起粟。寧知火日燒天紅。</text>
<title>贈僧</title>,<text>道在冥冥太始前。更於何處有三禪。覺塵變起三千界。見眚能成十二緣。終日有言元不語。本來無病又何痊。借師一滴曺溪水。洗盡塵區業火煎。</text>
<title>失題</title>,<text>先正吾曾拜後塵。瑩然氷映玉壺新。如公於世無多子。錫胤當今第一人。烏府始驚新紀律。鳳毛爭記舊精神。傳家不獨風霜操。準疑槐堂一段春。</text>
<title>仚山圖</title>,<text>吾聞海上三神山。六鼇頭戴何辛艱。千年力竭不耐久。一朝相失難追攀。馮夷海若惜不得。群仙錯愕愁相看。蒼波渺渺雲茫茫。漂泊幾年歸人寰。仚家物色尙依然。瓊林瑤草何班班。靈苗多是不死藥。我欲采之留朱顏。直恐群仚厭喧卑。稽首上訴天應慳。姱娥夜負還海上。不得久在塵埃間。</text>
<title>次韻謝人送當歸</title>,<text>許身嘗愧比南金。況復年來老病深。領得故人珍重意。免敎雙鬢二毛侵。</text>
<title>迎祥詩 大王大妃殿</title>,<text>金門明白日。玉漏報靑春。氣與一元轉。天敎万福新。三朝尊大德。四域仰深仁。永作東韓母。千秋字庶人。</text>
<title>迎祥詩 其二 仁粹王大妃殿</title>,<text>長樂韶光滿。宮闈瑞霧深。三陽開泰道。万姓共歡心。滋至膺休命。柔嘉頌德音。本攴看百世。流慶照來今。</text>
<title>迎祥詩 其三 王大妃殿</title>,<text>洪鈞轉一氣。泰道始亨通。春入彤闈裏。風和禁苑中。當空瑞日白。繞殿祥雲紅。永享康寧福。天休自不窮。</text>
<title>迎祥詩 其四 大殿</title>,<text>除日交元日。新年替舊年。三元開鳳曆。兆姓仰堯天。景福來如式。洪休豈有邊。明庭呼万歲。紫禁擁祥煙。</text>
<title>迎祥詩 其五 中宮</title>,<text>中壼韶光動。端門麗日斜。靑春回繡闈。彤史頌椒花。一國明陰敎。三宮荷寵嘉。千年配紫極。万福自相加。</text>
<title>春帖字 大王大妃殿</title>,<text>黃金殿上日初長。万物欣欣向大陽。每宴瑤池紫霞液。爭誇王母碧桃香。壽星久出明南極。春色先回入未央。歷祐三朝多厚澤。千秋更祝享強康。</text>
<title>春帖字 其二 王大妃殿</title>,<text>春入東朝白日遲。祥煙郁郁擁丹墀。聖君心盡三朝養。文母恩深百祿宜。長樂高風今更覩。關雎淑德世曾知。人人共祝千年壽。純祐天敎俾爾彌。</text>
<title>春帖字 其三 仁粹王大妃殿</title>,<text>韶光艶艶禁中回。殿角祥雲五色開。共迎春光今日始。須知景福自天來。千秋榮養無能擬。万姓歡心來易裁。三壽作朋誰獻頌。金閨待詔有鄒枚。</text>
<title>春帖字 其四 大殿</title>,<text>快覩中天瑞日明。春來万物荷生成。乾坤交泰流元氣。姚姒重華致太平。已遣土牛宜稼穡。誰將石燕卜陰晴。四方無事風塵靜。唯有韶光滿禁城。</text>
<title>春帖字 其五 中宮</title>,<text>儷體尊居自禁闈。承歡三殿嗣音徽。肅雍有德人皆仰。儆戒相成自不違。太液風和春色動。深宮晝永漏聲稀。誰能更進椒花頌。共祝多男万世機。</text>
<title>題畫</title>,<text>千尋翠壁鎖煙霞。策杖閑登望眼賖。大野茫茫連遠水。遙岑隱隱點靑螺。</text>
<title>題畫 其二</title>,<text>訪友朝來出郭門。擧鞭遙指落花村。平郊草色靑如抹。十里風煙欲斷魂。</text>
<title>題畫 其三</title>,<text>斜陽淡淡下山椒。渡口何人繫短橈。瞑色蒼茫來自遠。水痕移舊上寒潮。</text>
<title>題畫 其四</title>,<text>嫋嫋秋風江水波。數行南雁落平沙。雕胡已熟魚堪鱠。故國歸心一半加。</text>
<title>題畫 其五</title>,<text>遠壑雪消水漸肥。燒痕靑草弄芳菲。春風借便帆初飽。賈客船從万里歸。</text>
<title>題畫 其六</title>,<text>雲暗前山撥不開。晚風吹雨過江來。天長水遠煙波闊。何處漁舟傍岸回。</text>
<title>題畫 其七</title>,<text>寺在煙霞最上頭。尋僧又作等閑遊。禪林迥與塵寰隔。疑是崑崙十二樓。</text>
<title>送戒浩上人住貝葉禪舍</title>,<text>九月山高鎭海堧。山中貝葉獨巋然。上人歸作雲門主。一味應參雪竇禪。漢北尙思留錫杖。關西如喜覩金仚。直將慧劍驅陰厲。更扇眞風掃瘴煙。枯朽盡蘇沾法雨。燠寒時若有豊年。也知八部爭奔走。佇見生公設講筵。</text>
<title>送芮忠年登武擧榮墳于瑞山</title>,<text>先君與我最情親。折桂蟾宮共一春。驥足追風知倜倘。氷壺貯月見淸眞。致身自許靑雲上。傾蓋俄驚白髮新。每憶當年換酒處。不禁回首淚沾巾。</text>
<title>送芮忠年登武擧榮墳于瑞山 其二</title>,<text>先君雖已邈遊仚。却喜今看祚胤賢。韋氏一經應受敎。石公三略自能傳。才名只是超諸彥。文武還堪詑兩全。況復靑年登虎榜。顯親華問更譁然。</text>
<title>送芮忠年登武擧榮墳于瑞山 其三</title>,<text>歸拜先塋命自天。鄕閭喜氣動山川。廚人進食多新薦。賀客聯鑣滿舊阡。名似雷馳驚一道。恩如露丁滲重泉。村中父老應相羨。累月笞兒不自憐。</text>
<title>富林君松巖詩</title>,<text>群山疊疊赴雙谷。一道寒溪流碧玉。洞府深深寬且平。野人籬落依山麓。王孫自是神仚人。愛此溪山來卜築。奇岩壁立紫翠間。浮空秀色眞可掬。下有盤石掌樣平。上有長松翠如沐。流水千秋護石屛。浮雲万古藏玉局。王孫一朝奪天慳。造物應猜鬼應哭。坐對蒼髥倚雲根。俯闞淸泠纓可濯。爽氣蕭然欲生秋。不信人間有三伏。皓月流空風露寒。似聞天外來笙鶴。巖罅石髓幾時流。松根茯苓行可斸。不須勤鍊九轉丹。山中自有長生藥。不須遠覓三神山。風光自與塵凡隔。王孫長嘯樂幽獨。眼底溪山皆動色。興酣吐出胸中奇。揮毫試作遊仚曲。歸來拜獻明光宮。寫入新聲大平樂。</text>
<title>次剛中韻。送永川君 定 遊通津。</title>,<text>楓落寒江欲暮秋。王孫載酒等閑遊。尋山尋水無邊興。万里煙波獨去舟。</text>
<title>次剛中韻。送永川君 定 遊通津。 其二</title>,<text>湛湛長江嫋嫋風。滿船明月露華濃。十千美酒遊何處。不問山翁卽野翁。</text>
<title>次剛中韻。送永川君 定 遊通津。 其三</title>,<text>汨沒紅塵夢正酣。江山不許俗人探。羨君遊遍平淮上。月色波聲助醉談。</text>
<title>白雲洞</title>,<text>紫宮之西洞府幽。白雲万古藏仚丘。長松凝翠擁如帷。石澗琤琮碧玉流。白雲老人來卜築。俯視塵寰同一漚。蓬萊殿上久承恩。郭家金穴誰能儔。瑤池日日侍瓊筵。鳳簫吹徹白雲謳。歸來高臥枕寒流。夢入層城十二樓。觀棋定有爛柯人。流花遮莫引漁舟。等閑拾樵煮白石。瓊漿飮罷白玉甌。一聲長嘯石可裂。洞中百物無閑愁。方瞳綠髮地行仚。不管人間歲月遒。攀援桂枝聊淹留。千秋長與白雲遊。</text>
<title>送同年友</title>,<text>童稚情親四十年。少陵詩語尙依然。麻蓬已喜同時長。龍虎還能兩枋聯。白髮如新雖老病。丹心依舊保貞堅。郵亭相送一杯酒。更約鵬騫万里天。</text>
<title>挽金乖崖 守溫</title>,<text>昔遊黌舍袂相連。公是丈夫我少年。秪爲忘形容後進。却將投膝擬先賢。花朝幾共千杯飮。雪夜還同一榻眠。老去每嗟相面少。如何又棄世間緣。</text>
<title>挽金乖崖 守溫 其二</title>,<text>騎牛於世以文鳴。公出渠家是外甥。藝苑揚鑣誰並駕。詩壇授鉞早蜚英。高勳已入雲臺畫。華閥堪誇宅相成。況有綿綿餘慶在。滿庭蘭玉更敷榮。</text>
<title>次壻李學正 孟思 詩</title>,<text>老來貧病百憂煎。但覺霜添兩鬢邊。賴有東床看玉潤。高門大慶待他年。</text>
<title>次壻李學正 孟思 詩 其二</title>,<text>老作詩狂與酒顚。飮中仚趣正無邊。君家酒熟須呼我。日飮千杯送百年。</text>
<title>次壻李學正 孟思 詩 附原韻</title>,<text>早失雙親天罔極。恩深爲贅意無邊。漢江變作葡萄酒。壽爵千年又万年。</text>
<title>題金參判子固 紐 雙溪齋</title>,<text>泉石膏肓未易醫。幽居更卜白雲陲。層巒疊疊橫空去。流水潺潺出壑遲。北牖淸風醒醉面。西山爽氣入詩脾。武陵佳景君須記。澗草岩花自四時。</text>
<title>題金參判子固 紐 雙溪齋 其二</title>,<text>洞府深深草木淸。晴峯當戶轉分明。東溪水入西溪落。上界雲連下界橫。久向市朝成大隱。晚尋丘壑樂餘生。山中宰相眞堪擬。不管人間寵若驚。</text>
<title>題金參判子固 紐 雙溪齋 其三</title>,<text>屋下淸溪屋上山。穿林小逕入雲關。輞川幽興風塵外。謝傅高懷水石間。恰有靑錢酬酒債。還將綵筆破天慳。琴書左右身無事。轉覺壺中日月閑。</text>
<title>題金參判子固 紐 雙溪齋 其四</title>,<text>園林瀟洒似禪房。更閘飛泉作小塘。夢裏應成春草句。坐來閑看露荷香。滿簾紅雨桃花落。羃地靑煙柳綿長。白石蒼苔溪幾曲。不妨呼酒泛流觴。</text>
<title>題金參判子固 紐 雙溪齋 其五</title>,<text>一生詩酒任天眞。老去溪山入夢頻。嚼蠟已曾知世味。枕流還欲濯纓塵。蒼髥獨秀千岩雪。翠篠長流一塢春。歲晚結爲三益友。醉鄕長作大平民。</text>
<title>失題</title>,<text>魯人酒簿邯鄲圍。世事悠悠足駭機。宦海浮沈今亦古。天翁禍福是耶非。詎堪蠅夭能爲穢。唯喜離明更燭微。造物從來多戲劇。卽今形跡與心違。</text>
<title>題畫簇</title>,<text>樹老懸崖石有稜。漁翁撑艇試收罾。何人領得江山興。獨向茅亭水檻憑。</text>
<title>戲和鄭執義 忻 詩</title>,<text>白髮鬅鬙老判書。也宜歸臥故山家。國恩未報身多病。枉被鴻私亦可誇。</text>
<title>戲和鄭執義 忻 詩 其二</title>,<text>已歷諸曺乃老何。微勞曾不在王家。飯囊嬴得傍人笑。莫把虛名世上誇。</text>
<title>戲和鄭執義 忻 詩 其三</title>,<text>百年唯有飮無何。跨馬時時到習家。日暮歸來仍倒載。擧鞭猶向小兒誇。</text>
<title>戲和鄭執義 忻 詩 其四</title>,<text>小年豪氣老如何。尙覓詩壇與酒家。一斗百篇消遣日。不須勳業與人誇。</text>
<title>戲和鄭執義 忻 詩 其五</title>,<text>活計年來問若何。蕭條万事似僧家。細君猶勝劉伶婦。醉臥樽前每自誇。</text>
<title>題壻李學正家藏八畫 瓠巴鼓瑟</title>,<text>江上長松倚翠屛。坐彈瑤瑟響泠泠。天機自是潛相感。無數游鱗闖水聽。</text>
<title>題壻李學正家藏八畫 其二 伯牙彈琴</title>,<text>松陰滿地坐彈琴。流水高山趣自深。物我從來同一理。當時六馬亦知音。</text>
<title>題壻李學正家藏八畫 其三 張翰歸江東</title>,<text>忽然秋興到江東。十幅歸帆飽晚風。世事悠悠思爛熟。非關蓴膾憶吳中。</text>
<title>題壻李學正家藏八畫 其四 孟浩然遊霸橋</title>,<text>霸陵風雪正漫漫。驢背吟肩聳似山。料得乾坤淸意味。還如御氣出塵寰。</text>
<title>題壻李學正家藏八畫 其五 太白邀月</title>,<text>采石江頭艤酒舡。更邀明月上靑天。雖然江月兩奇絶。爭似金鑾殿上仚。</text>
<title>題壻李學正家藏八畫 其六 李原歸盤谷</title>,<text>盤谷深深紫翠圍。不禁回首苦思歸。故人崇酒來相送。道是人間足駭機。</text>
<title>題壻李學正家藏八畫 其七 呂洞賓過洞庭</title>,<text>洞庭湖裏駕長風。影入玻瓈万頃空。北斗光芒纏寶劍。朗吟飛過氣如虹。</text>
<title>題壻李學正家藏八畫 其八 周茂叔愛蓮</title>,<text>出水芙蓉滿意開。一川紅綠錦成堆。儒仚坐倚胡床看。淨植淸香協素懷。</text>
<title>送永川君 定 遊長湍石壁</title>,<text>江山搖落雁南飛。水國秋深紫蟹肥。爲問王孫遊底處。長湍渡上醉扶歸。</text>
<title>送永川君 定 遊長湍石壁 其二</title>,<text>秋江湛湛碧於苔。翠壁丹楓錦繡堆。長笛一聲人半醉。畫船行樂月中回。</text>
<title>送永川君 定 遊長湍石壁 其三</title>,<text>雙崖怪石矗千尋。木落山𦡱碧玉簪。江上定應逢故友。鱸魚正美酒杯深。</text>
<title>送永川君 定 遊長湍石壁 其四</title>,<text>長湍師出濟時功。貫日精忠作玉虹。想得王孫無限思。鼎湖龍去白雲空。</text>
<title>送永川君 定 遊長湍石壁 其五</title>,<text>麗祖當年此一遊。霓旌想像駐江頭。無人解唱長湍曲。万里煙波万古愁。</text>
<title>和答姜景醇 蚊負山</title>,<text>蚊負山亦大難。畢竟壓倒微軀殘。爾軀幺麽粟一粒。有何筋力負巑岏。不如歸來釋重負。恣爾飛鳴廊廡間。撲緣牛馬噆人膚。所希一飽無扳援。蚊負山何能堪。從吾天分最爲安。</text>
<title>和答姜景醇 蟬脫網</title>,<text>蟬脫網便長往。且可浮遊塵埃表。莫作營營蒼蠅想。蜘蛛結網檐宇間。低唯咫尺高尋丈。爾若高飛知所止。何曾掛網遺悲響。蟬脫網須相戒。飮風吸露遊曠蕩。</text>
<title>和答姜景醇 附[原韻]賀三灘 私淑齋姜 希孟 景醇稿</title>,<text>蚊負山誠爲難。爾生至微筋力殘。胡爲乎哉任不任。背負岌業高巑岏。山多猛虎雜封蛇。爾身豈容牙齒間。一朝失脚墮冥濛。世上無處堪攀援。蚊負山釋汝負。終然平地得便安。</text>
<title>和答姜景醇 附[原韻]賀三灘 私淑齋姜 希孟 景醇稿 其二</title>,<text>蟬脫網恣所往。更不回來蛛網裏。呼吸風露生遐想。雲山佳木藹千章。水邊楊柳高万丈。雨霽淸風掃炎熱。拂耳處處成一響。蟬脫網誰汝拘。乾坤万里廣蕩蕩。</text>
<title>送安東牧使</title>,<text>北風吹雪路漫漫。郵亭相送簇金鞍。僕夫催程馬頻嘶。唱徹驪駒離情酸。臨分更進一杯酒。爲報州牧重且難。君主霄肝憂黎元。分符爲遣親民官。卽是漢家二千石。閭閻愁歎須令寬。若敎赤子失乳哺。專城居貴寧自安。看君英妙富才華。氷壺秋水爲心肝。自然有德孚物望。誰將非理敢相干。威聲已破姦吏膽。惠政定得民心歡。佇見穎川治第一。香名流聞滿朝端。太史爲作循吏傳。大書特書垂不刊。</text>
<title>題韓上黨孫景琦所書鳳鳴樓額後</title>,<text>九苞鳳雛生丹穴。千里天駒產龍堆。由來神物非凡流。況於人倫生大才。吾觀稚子異頭角。便是玉樹生庭隈。乃祖上黨扶日轂。濟世元勳冠雲臺。厚德在人陰騭多。佳氣充閭吉夢回。申甫古稱山岳降。孔釋今送麒麟來。連城重璧琢荊璞。明月大珠剖蚌胎。年甫十歲已卓然。書工八分何雄哉。膝下試遣題樓額。座上轉覺生風雷。鳳鳴大字射日月。蛟龍金枋懸崔嵬。晉山動色景尤奇。民物相慶情難裁。楷法右軍手當縮。草聖張旭心應摧。可與古人稱神童。俯視世兒皆奴材。傳家非但敎一經。食報何須種三槐。相門出相傳自古。佇看飛騰上上台。</text>
<title>答金子固 紐 得李益齋手書八景詩求和</title>,<text>天柱將摧引手提。還敎國步不曾迷。一生勳業西平上。万丈文章大伯低。傳似天球煩鬼物。氣衝牛斗作虹蜺。陽春自古無人和。上漢終難分寸躋。</text>
<title>次益齋瀟湘八景詩韻 巫山一陵雲體 遠浦歸帆</title>,<text>遠水兼天淨。長風特地催。蒲帆晚帶落霞開。飛影過江來。更逐寒潮上。還隨返照回。船頭驚雁起沙堆。劈浪響如雷。</text>
<title>次益齋瀟湘八景詩韻 巫山一陵雲體 其二 平沙落雁</title>,<text>逐候飛南北。謀身豈稻梁。相呼万里不離行。隨意下淸湘。江闊涵秋影。天淸拂曉霜。長洲沙暖好秋陽。遵渚任飄揚。</text>
<title>次益齋瀟湘八景詩韻 巫山一陵雲體 其三 洞庭秋月</title>,<text>皛皛波橫練。溶溶月上空。水天一色迷西東。滉瀁玻瓈中。雲際飛明鏡。江心臥綵虹。岳陽樓上倚淸風。疑入蕊珠宮。</text>
<title>次益齋瀟湘八景詩韻 巫山一陵雲體 其四 瀟湘夜雨</title>,<text>雲接蒼梧野。雨昏白鷺洲。湘靈鼓瑟滿江秋。誰與伴牢愁。露泣千竿行。煙沈一葉舟。蓬窓月黑轉悠悠。波上有鳴鷗。</text>
<title>次益齋瀟湘八景詩韻 巫山一陵雲體 其五 山市晴嵐</title>,<text>靄靄千林暗。悠悠一水圍。輕煙引素冪岩扉。共作翠嵐霏。暫逐溪風度。深埋野徑微。何人市上醉扶歸。不管是耶非。</text>
<title>次益齋瀟湘八景詩韻 巫山一陵雲體 其六 江天暮雪</title>,<text>日落雲俱黑。風吹氣轉嚴。初看洒幕雨廉纖。變作撒空鹽。排拶江樓檻。飄蕭酒店帘。淸光却勝廣寒蟾。透入水精簾。</text>
<title>次益齋瀟湘八景詩韻 巫山一陵雲體 其七 煙寺晚鍾</title>,<text>遠水依山盡。輕煙冪樹濃。忽驚雷吼撼秋容。蕭寺晚來鍾。飛響搖寒月。殘聲殷斷峯。誰携綠玉一枝筇。去入雲間松。</text>
<title>次益齋瀟湘八景詩韻 巫山一陵雲體 其八 漁村落照</title>,<text>山迥啣紅日。川明映綵霞。柴門面水幾人家。漁艇自橫斜。影亂群飛雁。光翻尺去鴉。撑舟撒網浪生花。轉覺富魚蝦。</text>
<title>哭晉山姜景醇 希孟</title>,<text>晉山勳德在雲臺。位峻岩廊近上台。累世家傳詩禮學。一生天與棟樑材。文章但覺詞源闊。經濟皆從學海來。少擢狀頭如摘髭。久陪香幄得申懷。揚歷班班皆在史。聲名赫赫不應灰。初聞歸窆夫人柩。忽復驚傳大夢回。宸極最悲良鑑失。士林相弔太山頹。病夫未能供執紼。揮涕題詞不勝哀。</text>
<title>送全州府尹</title>,<text>完山佳麗古名都。龍虎盤踞多鬱紆。畜靈壅祐氣佳哉。有時發洩爲貞符。仙李盤根肇此鄕。赫葉淸陰庇東隅。新豐雞犬何足擬。忠厚不與豳風殊。聖祖千年有祠廟。物無疵癘神所扶。煙火萬里桑麻稠。扣腹擊壤遊康衢。人物繁華冠一方。大平氣象誰能摹。朝家念此王業基。地主必授賢大夫。君侯應選佩金章。倜倘才高文武俱。先聲已破姦吏膽。四民鼓舞爭歡呼。莫道鸞鳳枳棘棲。鵬摶九萬隘九區。陽春有脚布深仁。枯荄病葉咸昭蘇。豈惟室家爭相慶。更見信及豚魚孚。君王無復南顧憂。朋親且與期長途。政成他年催入相。相迎只有雙玉壺。</text>
<title>飮酒</title>,<text>麥秋行已盡。天氣倍凄淸。著裌猶嫌冷。呼兒進酒觥。</text>
<title>金參判夫人挽詞</title>,<text>瑞世有鳳凰。千年覽德輝。巢向碧梧枝。雙棲復雙飛。九苞明朝旭。五彩何蕤葳。靑冥承雨露。明庭作羽儀。自謂長如斯。百歲相因依。寧知事大繆。計活已成非。凰飛不復返。一朝永相違。鳳獨守舊巢。哀鳴何所歸。顧影私自憐。日夕增噓欷。浮生不可恃。空悲薤露晞。仙遊渺何處。雲路想依俙。寂寞千秋後。但有流音徽。</text>
<title>擬古三篇。代箕城妓作也。吾友韓山李公。名塤字和伯 嘗奉使箕城。喜一妓。雖不作三年之留。未能忘一笑之顧。尙眷戀于懷。至作詩以達其情。妓復斷髮緘書。用答殷勤。其書倩人。未盡情思。故作此三篇。以暢其辭。</title>,<text>妾家浿江西。君居漢水北。相去里餘千。影響無由接。三生有舊緣。一夕成會合。悅君丈夫兒。長松聳雲壑。顧妾如女蘿。弱質欣有托。松蘿互纏綿。誰解同心結。淺斟復低唱。日夕恣歡謔。寧知事大繆。歸期星火迫。念之欲無生。恐君長惻惻。更欲隨君去。恐君情易歇。不如且偸生。佳期待後日。</text>
<title>擬古三篇。代箕城妓作也。吾友韓山李公。名塤字和伯 嘗奉使箕城。喜一妓。雖不作三年之留。未能忘一笑之顧。尙眷戀于懷。至作詩以達其情。妓復斷髮緘書。用答殷勤。其書倩人。未盡情思。故作此三篇。以暢其辭。</title>,<text>浿江日東流。遙遙接漢津。昨向浿江頭。買魚得錦鱗。中有尺素書。開緘手跡新。感君長相憶。千里寄音塵。字字摠含情。吐出胸中眞。未讀腸先斷。已讀涕沾巾。領得書中意。不啻千金珍。置之懷袖間。如與君相親。仍思送君時。靑杏欲生仁。如今思君處。落葉滿床茵。相思不相見。百念傷我神。容華日已減。會合恐無因。</text>
<title>擬古三篇。代箕城妓作也。吾友韓山李公。名塤字和伯 嘗奉使箕城。喜一妓。雖不作三年之留。未能忘一笑之顧。尙眷戀于懷。至作詩以達其情。妓復斷髮緘書。用答殷勤。其書倩人。未盡情思。故作此三篇。以暢其辭。</title>,<text>憶妾少小時。綠髮初覆額。里人爭歎詫。謂是傾城質。及年三五時。鬒髮光如漆。臨鏡欲梳頭。窺鏡還自悅。靑絲長委地。彩雲寒凝綠。梳作宮樣粧。一笑千金直。所以重此髮。護之如護目。感君恩意重。每欲塡溝壑。況此數莖髮。何敢向君惜。急取快翦刀。翦下雲一握。題封欲寄君。汪汪淚先滴。和淚封紫泥。是妾心中赤。願君如見妾。密密懷中挾。賤妾枕上淚。與妾香汗澤。班班在此髮。且莫輕抛擲。</text>
<title>石假山</title>,<text>君不見昌寧先生昔少年。健如鵰鶚橫秋天。胸呑九夢不足道。眼空四海誰能肩。飛上太淸謁虛皇。玉堂金殿長周旋。有時絳節分下界。鞭笞鸞鳳恣騰騫。歷遍雄州與名都。靈山福地探幽玄。麻姑仙子喜相迎。霓旌羽蓋爭後先。興來揮洒步虛詞。八角光芒動色川。但恨仙山不復開。雖有石髓求無緣。流光如電朱顏彫。倦却束帶趨朝聯。歸來高臥守玄牝。服餌猶堪地行仙。尙餘泉石膏肓在。昔年遊歷夢依然。雲山一別難再尋。幾回悵望心悁悁。曾聞鍊石補天缺。斷鼇拄地四維堅。天地尙賴人力修。況此山川一塵涓。先生斸開蒼苔地。試作方塘引流泉。中間疊石擬方壺。峯巒巧秀脩眉姸。水匯山峙有神功。造物不得專其權。却疑夸娥氏。夜負太行遷。不措朔東與雍南。置之先生几案前。太行高哉幾千仞。層峯疊巘雲相連。一朝縮在尋丈間。宛轉玲瓏万象全。寒波綠淨不堪唾。秀色凝翠煙非煙。夜深明月浩如海。疑有笙鶴來翩翩。灝氣襲人風泠然。如與汗漫遊八埏。世人紛紛眼多肉。杯視此水山如拳。那知大地瀛海環。無異蛇盤鏡中圓。泰山爲小秋毫大。此意難與兒曺傳。</text>
<title>再賦</title>,<text>斸開蒼蘚作方塘。流入寒泉鏡面光。小島玲瓏如削玉。却疑鼇負海中央。</text>
<title>再賦 其二</title>,<text>晴峯揷水勢崢嶸。瑤草琪花滿意生。世上何人能縮地。一林幽處轉蓬瀛。</text>
<title>再賦 其三</title>,<text>東韓福地是金剛。聞說君曾到上方。勝地分明今在眼。人間眞假兩相忘。</text>
<title>再賦 其四</title>,<text>碧玉溶溶絶點埃。山光雲影共徘徊。夜深虛灝侵衣冷。疑有仙簫月下來。</text>
<title>再賦 其五</title>,<text>蘇老當年記假山。雄文万古在人間。誰能洒翰追光焰。愧我時窺豹一斑。</text>
<title>應製周公負成王朝諸侯圖</title>,<text>周公攝政輔成王。一片丹誠貫彼蒼。身負沖人朝万國。手提神器鎭多方。風雷只是彰公德。瓜瓞終然引蔓長。要識漢皇圖畫意。行將孺子付臣光。</text>
<title>應製周公負成王朝諸侯圖 其二</title>,<text>漢業相傳至武皇。始模姫聖負成王。每憂沖子居銅禁。却把新圖賜霍光。晚覺浮生流冉冉。始思身後事茫茫。但嫌博陸非良弼。不比周家卜歷長。</text>
<title>哭韓城君李和伯 塤</title>,<text>東方文獻在韓山。牧老聲名滿世間。有子有孫承舊業。爲卿爲相列崇班。題名雁塔君雖讓。贊化岩廊鬢未斑。況是丹靑煙閣上。垂輝千古不曾删。</text>
<title>哭韓城君李和伯 塤 其二</title>,<text>君向關西迓使星。我回初到浿江汀。樓船邂逅千杯飮。歌舞留連兩眼靑。往事正如春一夢。衰情不覺涕雙零。象賢更有諸孤在。餘慶應留竹帛馨。</text>
<title>題畫屛</title>,<text>雲外靑樓拂紫霄。桃花開盡逞嬌嬈。美人閑倚欄干立。遙望仚郞度畫橋。</text>
<title>題畫屛 其二</title>,<text>陰陰殿上坐彈琴。一曲薰風太古音。不是薰風能解慍。只緣神化入人深。</text>
<title>題畫屛 其三</title>,<text>臨鏡難禁一片愁。閑隨女伴下珠樓。棠梨樹下欄干外。逢著郞君意轉悠。</text>
<title>題畫屛 其四</title>,<text>松陰滿地翠如流。輕揭珠簾上玉鉤。盡日看花人不到。閑愁容易上眉頭。</text>
<title>題畫屛 其五</title>,<text>篇額低垂桂影寒。不知初日上雲端。佳人睡起嬌無力。獨凭窓欞看牧丹。</text>
<title>題畫屛 其六</title>,<text>樓下玻瓈万頃寒。雙鵝白白浴淸瀾。誰知上有好鵝客。注目滄江倚畫欄。</text>
<title>題畫屛 其七</title>,<text>手撫琴徽綠玉寒。多情更近繡簾彈。恨無靑鳥傳芳信。一曲求凰意未闌。</text>
<title>題畫屛 其八</title>,<text>彈罷琵琶抱膝吟。山川搖落氣蕭森。黃花赤葉秋光老。一段淸愁不自禁。</text>
<title>題畫屛 其九</title>,<text>翠竹蒼松一草堂。百年心事寄滄浪。閑來濯足苔磯下。回首風塵隔渺茫。</text>
<title>題畫屛 其十</title>,<text>白馬何人訪草廬。關門却掃坐看書。休將管樂𪚥𪚥比。擧手擎天力有餘。</text>
<title>李觀察使 吉甫 挽詞</title>,<text>我於氷岳幸同庚。甚識君侯一世英。游刃久參司馬政。乘軒高翥鳳池淸。天生大器全才德。寵冠當時遇聖明。出按神州承重任。行宣王化洽群情。山陵適會心先苦。榮衛乖和病已成。但向樽前思北海。無由世上見西平。薤歌悽斷天將曉。唯有空樑落月明。</text>
