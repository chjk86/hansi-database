<title>題崔君石假山</title>,<text>幽棲三到不曾詩。秖坐生平下筆遅。又恐山靈嗔我懶。始憑花石一題之。</text>
<title>㺚川</title>,<text>撫跡嗚呼歲在辰。虫沙寃祲翳江春。已知氣數生東難。那恃鞱鈐靜北塵。魚腹雄魂死爲厲。馬頭從事筆猶神。兵家地利隨時勢。背水淮陰竟誤人。</text>
<title>兔遷</title>,<text>地軸爭盤欝。詩鞍費睠懷。咽喉鳥嶺隘。門戶兔遷排。逕作蛇穿藪。巖如虎蹴厓。人才思楚産。草野惜沉埋。</text>
<title>贈宋侄海源歸報恩</title>,<text>憑君歸說俗離靈。有客於山大有情。預拂鶴巢臺上石。春天花發我當行。</text>
<title>槐山店舍阻雨。憶瑞膺。從弟鳳九</title>,<text>席門無寐聽風聲。村外歸雲氣不平。遙想惠連今夜宿。旅燈寒雨亦吾情。</text>
<title>至薪院口占。屬意瑞膺。</title>,<text>書來小至發湖垠。猶自差池鴈失羣。茆店坐聽簷隙雨。錦囊行閱嶠南雲。白眉漢北應愁我。紅頰江邊孰似君。已占相逢一莽蒼。會將心事說慇懃。</text>
<title>寄上伯氏</title>,<text>節序村村晩。乾坤物物榮。垂楊出古渡。細竹上孤城。久作東陽瘦。遙憐杜曲淸。故園兄弟在。書札每含情。</text>
<title>麻田客中。次伯氏寄示韻。</title>,<text>愁來點檢舊題詩。南北馬蹄隨所之。社鷰相逢悲久客。江花已落阻歸期。紛紛如此四五載。忽忽無端三十時。摒擋琴書何所業。浮生飽粟笑支離。</text>
<title>寄金子眞 聖沆</title>,<text>書來成說在晴湖。遊子懸知興不孤。幾日思君候簷鵲。春風饒我理檣烏。澄波渡淨水搖月。崇義殿深花映壺。聳肩拍手我先路。此景此時君不無。</text>
<title>福泉菴</title>,<text>捨馬溪聲外。看山佛座前。浮圖問灰刦。福地味淸泉。蹕路松風在。箱衣火浣傳。蒲團愛靘好。午枕乍投眠。</text>
<title>與瑞膺赴竹院。次深川少坐彈琴。</title>,<text>絶壁重陰積。孤村落景低。琴聲赴流水。秋色逗幽蹊。寥落鴻將擧。淸泠鳥又啼。仍生髣髴意。行李柳村西。</text>
<title>步出前野觀稼暮歸</title>,<text>晴雨隨時節。家家穡事忙。農謳參日午。野色際天長。澤國新歸鴈。村墟已下羊。編籤渾不理。狼藉在書床。</text>
<title>伯氏與姜士咸 啓溥，洪惠伯 啓廸，瑞膺遊中興洞。余病未偕。次軸中韻。</title>,<text>約束烟霞翰墨間。登高意氣出塵寰。春天病滯劉楨浦。暮雨魂牽謝眺山。應有溪花孤客笑。盡輸巖桂故人攀。白雲流水詩籤上。猶對平生未對顔。</text>
<title>金三淵 昌翕 內室輓</title>,<text>曾拜高人面。遙知擧室淸。貧安芋栗計。老入薜蘿情。冥隱誰無意。交摧亦不輕。唯應孟光德。能助會稽名。</text>
<title>金三淵 昌翕 內室輓 其二</title>,<text>井臼尋常事。烟霞契闊言。雲迷釜淵宅。木老薜溪村。世故那牽夢。人生已畢婚。終悲鹿門駕。奄叩㓒園盆。</text>
<title>夜泊杏湖</title>,<text>沙靜山低舟不行。起看星宿滿江明。魚龍寂寞空波凈。風露徘徊獨夜淸。遙浦點燈何郡舫。短碑橫草昔人城。一壺巖際猶餘興。歸待亭頭曉月生。</text>
<title>禁廬。與申正甫 靖夏。共次明律除夕韻。</title>,<text>留取殘燈照不眠。故林歸思夜蹁躚。詩書跌蕩虧初計。意氣飛揚减舊年。蹈舞敢辭陪仗內。笑談遙憶拜親前。功名難捨尤難取。一撫光陰一惘然。</text>
<title>禁廬。與申正甫 靖夏。共次明律除夕韻。 其二</title>,<text>驚儺爆竹幾家事。銀燭新詩淸禁遊。瑞氣浮瞻鳷鵲觀。和風暖覺鷫鸘裘。榮名碌碌添蛇畫。徂歲堂堂下瀨舟。恩詔待看春共發。百年歡祝在龍樓。</text>
<title>禁廬。與申正甫 靖夏。共次明律除夕韻。 其三</title>,<text>衮衮悲歡歲已除。相逢詩酒卽周廬。曾憐報國無長筭。苦說歸田有定居。蘧瑗豈嘗忘舊過。虞卿猶未著新書。傷心更讀王春字。不獨年光易感余。</text>
<title>憑虛亭夕坐</title>,<text>欲罷溪頭市。將成檻上詩。僧扉烟起後。汀樹雪晴時。漫出無能礙。孤懷有所思。京城當北斗。筆札到來遅。</text>
<title>夜坐思家</title>,<text>山河歲暮戀庭闈。雲雪迷人驛使稀。小少在家寧識別。短長裁札揔言歸。有時窻靜看書穩。無事庭空閱馬肥。遙想故園談笑地。望雲亭上悵相違。</text>
<title>從容祠</title>,<text>論公節士未知公。公是斯文大有功。理矚程朱詮釋後。心明洛蜀是非中。羣咻世濁誰知鳳。素學根深自取熊。身死至今如不死。百年冠服被吾東。</text>
<title>從容祠 其二</title>,<text>霽峰戰壘相望近。雙廟巍然意似睢。急難從容俱父子。輕生感激盡褊裨。一方義烈何多萃。千古名聲不廢垂。忠憤九原空悵望。事經南漢益多思。</text>
<title>從容祠 其三</title>,<text>峨峨一塚道傍尊。戰骨同歸七百魂。義結人心容易死。勢扶天柱屹然存。蔽遮當日伊誰賴。成敗前賢有不論。百代山河猶壯氣。哀招彷彿霧旗翻。</text>
<title>與金內兄治仲 濬慶 氏夜會重華寺</title>,<text>雙榻他鄕笑。孤燈古寺心。相逢是萍轉。久別各星沈。好事空懷曩。覊遊遂至今。詩情殊未已。簷鐸易更深。</text>
<title>洞口別金兄。歸次喚仙樓。</title>,<text>杳杳晨鍾後。依依別馬頭。山多新覿喜。路想昨來愁。棧石危縈壑。村籬凈蘸流。天寒出陽峽。詩在喚仙樓。</text>
<title>太古亭</title>,<text>古人不可見。古道今茫然。周漢尙云遠。况論三代前。俯仰斯亭下。懷思獨纏綿。溪風萬古寒。亭月千年圓。感此山河色。曾度鴻濛年。景物尙依舊。人心何喜遷。蒼茫帝皇後。世道多變嬗。峽風雖稱朴。氓俗亦已諞。人物受形初。一理同得天。最靈良無賴。凋喪今獨偏。細思復長歎。撫世自生憐。然聞變之極。海水爲桑田。雲烟豈長在。天地亦難全。借問物盡時。能有此山川。惟性無古今。此語承前賢。堯舜與後人。一心亘相傳。百代非在前。回淳自有權。留此警世俗。亭名今古懸。</text>
<title>仙巖</title>,<text>高處逢迎半日風。憶曾炬火此巖東。誰敎峙在寒流上。自愛登臨曠野中。莫歎旅懷沉寂寞。未令奇賞墮虛空。平生不飮今成酌。酒面仍驚路左童。</text>
<title>島巖</title>,<text>酌彼泉流爽。臨茲島勢高。乾坤饒化手。水石餉仙曺。獨往寧非癖。狂歌是亦豪。幽尋何處盡。途道已忘勞。</text>
<title>三川書院</title>,<text>小洞標顔巷。三川並宋賢。精靈在如水。道脉出於天。已道中華穢。無傷左海褊。龍巖誦梁甫。大義亦麟編。</text>
<title>崇巖寺題僧軸</title>,<text>入寺心無累。逢僧語不羣。朝來山欲雨。坐處樹生雲。世路林中斷。溪聲戶外聞。淸幽愜素賞。詩事更慇懃。</text>
<title>疊酬沈汝揆 宅賢 期字韻</title>,<text>雨壓孤燈夢。春迷小寺期。山川非舊地。花柳已新枝。鄕遠雲橫眺。時危浪逆吹。高歌一悵望。心事有君知。</text>
<title>壺山道中</title>,<text>峽雨山灘困北征。病當鞍馬劇愁生。迷蹊已悔中間事。掩卷空虧太半程。世態雲衣看爛熟。宦情蟬翼覺全輕。田園歸及春耕好。布糓村邊始一聲。</text>
<title>恩津途上</title>,<text>柳色鄕園翠隔年。歸魂不礙白雲邊。行人正看月初出。舊路相逢春可憐。半日曾愁玉溪雨。明朝又是錦江船。尋常藥褁隨行李。覊旅從他病事纏。</text>
<title>李君 秉謙 輓</title>,<text>上古曾聞無哭子。重泉不見有來人。誰憐玉立亭亭骨。去作竆山一聚塵。</text>
<title>李君 秉謙 輓 其二</title>,<text>小兒三歲憶牽裾。君逝無多又哭渠。地下懸知相藉在。人間獨有倚門閭。</text>
<title>銅津道上</title>,<text>却出江頭望。今年此路頻。山川信馬去。節序已鴻賓。覊旅常多病。徘徊獨念人。郵樓有相待。松月定孤輪。</text>
<title>明月堂</title>,<text>世事元前定。吾行不自由。欄干知幾到。水石記曾遊。漸促蟬聲夕。微生樹意秋。相逢揔相識。客路慰淹留。</text>
<title>身安寺</title>,<text>夢發淸泠際。身抽陋隘間。穿來盡黃葉。宴坐是靑山。磬語方僧靜。禽啼與客閒。南遊幽事始。蕭灑一開顔。</text>
<title>三日菴</title>,<text>小屋蕭然古。深山到者稀。仙能三日化。僧與一燈依。日落蒼藤杖。秋高碧荔衣。幽尋吾不媿。巖壁意無違。</text>
<title>與李瑞九 夏龜 赴德裕。途中共賦。</title>,<text>已着山情好。全輕峽路難。高崖楓樹老。深谷豆苗寒。勝處宜詩在。吾行欲畫看。南遊今不晩。舊約待秋闌。</text>
<title>早出圓通洞口</title>,<text>繩床睡起共啼禽。日出烟霞萬木深。小酒看山先命笛。狂歌窺瀑或遺簪。白雲流水杳然去。紅樹洞門何處尋。不到上峯吾不已。霜飈自有迅鷹心。</text>
<title>香積峯</title>,<text>招提日午聽疎鍾。意在烟霞最上峯。快用人間高眼目。全輸筆底壯形容。深崖白雪尋常積。下界靑山一萬重。靈樹森留太古色。爛柯疑覓羽仙蹤。</text>
<title>次亞使韻</title>,<text>上客翩翩札。天寒問驛亭。相期有明月。此會又文星。轉峽新詩壯。登樓宿酒醒。憑君說佳趣。郢曲倘能聽。</text>
<title>寒風樓。次亞使韻。</title>,<text>仙區管領好樓兼。桂斧功成儘巧纖。錦瑟不驚孤宿鷺。金波欲放五更蟾。風聲巫峽寒生檻。霞色蓬山翠積簷。官竈煉丹今幾轉。睡鄕無事酒頻霑。</text>
<title>喚睡亭</title>,<text>山雲勸酒方支枕。灘水隨風更撼床。夢裡浮遊是何處。覺來身世亦仙鄕。捲簾峯月明猶在。入帳爐烟細有香。此味人間無共說。使君聊與號新堂。</text>
<title>與亞使宿飛仙閣</title>,<text>一宿前期在。高樓月有痕。壺觴當倦客。木葉掩孤村。感慨憑文藻。精微到理源。明朝征馬動。相送幾寒原。</text>
<title>月夜上憑虛亭小飮</title>,<text>小閣邀詩興。纖絃帶酒觴。離愁忽中曲。相顧盡他鄕。醉舞何曾短。狂歌只自傷。應憐去後夢。松月此寒塘。</text>
<title>歎逝亭</title>,<text>今古亭邊石。東流閱逝波。天機元不已。物理竟如何。咄咄前脩遠。悠悠往者過。千秋有先獲。客意久吟哦。</text>
<title>與李季通 潗，李汝五 秉常，金仲禮 在魯 及瑞膺諸人入曹溪。得溪字。</title>,<text>乍發淸泠夢。相期是處溪。詩鞭共先後。霧樹忽高低。水檻名曾識。花堤路不迷。山禽啼竟夕。欵客小樓西。</text>
<title>午睡</title>,<text>午睡連朝睡。新詩續舊詩。多閑聊復爾。有興欲何之。月浪書來說。霞堂酒處期。山川看不盡。南路覺支離。</text>
<title>病滯翠屛軒</title>,<text>池影凉搖燭。楓光醉破簾。琴樽呼月出。枕席慰秋淹。帶眼隨愁减。鄕心與病添。庭闈恐貽念。書札報平恬。</text>
<title>與朴公瑞 鳳齡 遊金堂寺觀兩窟。得高字共賦。</title>,<text>仙窟眞緣在。黃堂吏事逃。塵心已脫馬。石路與爭猱。秋色登臨逈。松聲坐卧高。山川自跌蕩。天意餉吾曺。</text>
<title>羅漢窟</title>,<text>巨石中央闢。匡床裏面平。燈龕諸佛靜。枕席渾身淸。奧邃眠供穩。穹虛坐納明。盃罇堅至夕。那復世間情。</text>
<title>月夜荷堂少飮。次公瑞韻。</title>,<text>古峽頻傾盖。高秋不放盃。西風動庭樹。將月夜深來。</text>
<title>申正甫以曬史來赤裳。與同登按廉臺口號。</title>,<text>高置盃樽石色邊。上臺孤逈隔塵緣。寒鴻落木蕭森候。夕照羣山掩映天。文采喜君玉皇吏。風流呼我赤城仙。書生亦有關防念。擬著論秦賈誼篇。</text>
<title>洞口石上少飮。與正甫聯句。</title>,<text>出谷肩輿駛。臨崖卧瀑淸。名山有餘興。歸路更閑情。斜日臨雙盖。寒雲勸一觥。佳期殊未易。堅𪚥石溫生。</text>
<title>霞標軒。別正甫。發向月浪。</title>,<text>南征冉冉在途間。自笑官閑身未閑。立馬重瞻按廉石。隔河遙識鎭安山。故人暮飯知相待。遊子寒衣欲賦還。意足不妨留就宿。屛軒今夜月如彎。</text>
<title>書月浪老妓詩軸</title>,<text>粼粼溝水自流東。節物寒蟬又暮鴻。惆悵舊遊何處在。露桃花下月明中。</text>
<title>書月浪老妓詩軸 其二</title>,<text>隣家女伴錦纏頭。爭倚靑春不解愁。莫笑老婆門獨掩。少時聲價盖紅樓。</text>
<title>朴公瑞出月浪也。轂下士友皆有詩。而余獨不與。公瑞因是索詩。遂以八絶投贈。</title>,<text>鴈鶩空庭吏退衙。焚香簾外樹陰斜。秖應行樂居人道。月浪山川又永嘉。</text>
<title>朴公瑞出月浪也。轂下士友皆有詩。而余獨不與。公瑞因是索詩。遂以八絶投贈。 其二</title>,<text>函關逸吏每經過。葉縣郞官道氣多。興至無賓又無主。明月滿庭君奈何。</text>
<title>朴公瑞出月浪也。轂下士友皆有詩。而余獨不與。公瑞因是索詩。遂以八絶投贈。 其三</title>,<text>莫將京裏雌黃說。輕犯樽前擧白盃。更有佳賓招不待。捲簾南北衆山來。</text>
<title>朴公瑞出月浪也。轂下士友皆有詩。而余獨不與。公瑞因是索詩。遂以八絶投贈。 其四</title>,<text>相逢眉宇卽犂然。一日離愁抵一年。懶慢黃堂隨意宿。九秋彊半在君邊。</text>
<title>朴公瑞出月浪也。轂下士友皆有詩。而余獨不與。公瑞因是索詩。遂以八絶投贈。 其五</title>,<text>詩樽舞席可禁當。三面雲山與主張。池閣已宜秋後月。菊階新有夜來霜。</text>
<title>朴公瑞出月浪也。轂下士友皆有詩。而余獨不與。公瑞因是索詩。遂以八絶投贈。 其六</title>,<text>湖心見月三更寺。林際呼鷹十里郊。誰喚澤南無限睡。於焉今夕又明朝。</text>
<title>朴公瑞出月浪也。轂下士友皆有詩。而余獨不與。公瑞因是索詩。遂以八絶投贈。 其七</title>,<text>馬耳朝朝簷外色。君言歸計此山知。雙峯側畔朱溪近。新有歐陽穎上詩。</text>
<title>朴公瑞出月浪也。轂下士友皆有詩。而余獨不與。公瑞因是索詩。遂以八絶投贈。 其八</title>,<text>身多疾病感蘇州。秋至田園正可求。好說北風歌惠好。歲寒心事子知不。</text>
<title>韓參判 聖佑 輓</title>,<text>瘐獄心知枉。徽穪口道非。其言激烈在。此老古今稀。衰豈剛膓改。淸爲衆論歸。飜傷卿月位。已掩壽星輝。</text>
<title>韓參判 聖佑 輓 其二</title>,<text>門舘淸如水。精忱上有天。傍人誰挾彈。吾道獨爲弦。奕世垂名德。傾朝仰大年。時危悲殄瘁。涕淚匪私懸。</text>
<title>送柳道輝 泰明 宰潭陽</title>,<text>朱紱新承寵。靑宮舊執經。鳴雞正凄雨。別馬共疎星。樽滿應添斝。簾空不響鈴。多閑元易怠。毋忽願爲銘。</text>
<title>送朴公瑞赴北幕</title>,<text>徂北踰千里。思甫忽二年。當時自意氣。我輩亦神仙。夜酌圍屛細。秋花綴席姸。依依猶夢想。漠漠况離筵。</text>
<title>送朴公瑞赴北幕 其二</title>,<text>桑宿能無戀。萍逢道是浮。聊因紫塞別。又憶翠屛遊。蘸墨塘荷餞。揮觴寺月酬。今行少此樂。何處望幷州。</text>
<title>送朴公瑞赴北幕 其三</title>,<text>君到邊城看。邊城毳幕隣。聲悲出塞曲。淚下望鄕人。每獵胡成隊。能騎妓捷身。殊方事事異。風俗覺非親。</text>
<title>送朴公瑞赴北幕 其四</title>,<text>陶穴綿瓜地。穹廬闢棘壃。龜趺列胡讋。象設百神蹡。世已韜兵狃。門何擊柝忘。傳聞大漠界。近住左賢王。</text>
<title>送朴公瑞赴北幕 其五</title>,<text>春早蓬萊裏。寒輕躑躅前。香城滿袖雪。龍窟濯纓泉。蠟屐曾仙想。戎鞍始勝緣。留君題壁字。待我入山鞭。</text>
<title>金正字子敬 聖重 輓</title>,<text>並射芹圍策。聯趍桂殿臚。飛騰幾儔侶。涕淚半泉塗。生死難前定。悲懽競迭驅。悠悠此心事。獨向季亨輸。</text>
<title>金正字子敬 聖重 輓 其二</title>,<text>同科復同道。乙酉似庚寅。兩世還奇事。孤懷自可人。珍毛殊擅譽。初軔却逢迍。身後家誰托。兒孤弟又貧。</text>
<title>閱李修撰伯瞻 喬岳 氏謫中日錄。仍次卷中寄鄭副學丈詩。書編末。</title>,<text>中天雺霧日星孤。回想迢遙血脚途。誰道鵩來惟禍伏。已徵𩦺去若神扶。功名從古驚槐枕。肝臂于今信鞴爐。日午書窓無一事。笑飜碁局看嬴輸。</text>
<title>閱李修撰伯瞻 喬岳 氏謫中日錄。仍次卷中寄鄭副學丈詩。書編末。 其二</title>,<text>莽蕩乾坤發嘯孤。風波滿目盡危途。憐君蘭蕙曾爲佩。幸我麻蓬不待扶。睡味偏生攤墨案。閑愁倂集撥灰爐。百篇聊發湘潭草。字字丹誠向國輸。</text>
<title>與姜士咸及從弟瑞膺。乘舟挹淸樓。作黃江行。仍入丹丘。伯氏與季章 堂弟鳳五，權明仲 熀，沈而天 聖希 諸人同舟話別。與士咸，瑞膺占輕字。謝諸君贐行。</title>,<text>落日杯樽水氣淸。翻翻飛鷺導前程。小樓楊柳依遅別。孤棹江湖浩蕩征。幾郡烟霞遙發夢。滿洲雲月已融情。傷離不作風塵意。却是浮家泛宅輕。</text>
<title>暮雨掛㠶。忽有尺鯉跳入舟中。士咸喜而有作。共次。</title>,<text>跳波何事却跳航。噴沫饞津政滿膓。非爾送來難爾飪。有誰推入爲誰祥。曾聞古史稱周瑞。可是奇珍比渭璜。厚味分明兼厚意。好將詩句謝龍王。</text>
<title>宿蒼檜亭</title>,<text>淸送㠶頭雨。寒窺樹頂星。烟光盡歸浦。檜色獨標亭。水宿長飛鷺。窓留舊讀螢。依然十年意。呼酌坐深欞。</text>
<title>朝次狎鷗亭。邀李子厚 德載 同舟少許。伯氏與季章，子厚分舟而別。各賦船字。</title>,<text>悔未竆源與問仙。薄言同泝只沙邊。汀蘋滿手淸相贈。漢樹凝情翠欲牽。今夜歸應懷昨夜。一船分已隔隣船。卽看離抱猶如遠。龜島相思益杳綿。</text>
<title>過三洲舊墟。仍次農巖集中韻。志感。</title>,<text>聲名太史傳儒林。湖水空明以盪襟。老去鴻飛天莽闊。閑來蠧字歲侵尋。洛中堅卧知時事。江左多歸見士心。古木蒼蒼虛井落。問津孤棹慕空深。</text>
<title>早發德淵過斗湖</title>,<text>隣舫相呼去。高亭未飯過。楊州驚霧失。栢瀨畏風多。險處須努力。平時且放歌。中流意自在。淸睇盡山河。</text>
<title>過寧陵</title>,<text>寂寞荊南幄。蕭條越絶氷。人間近五月。雲際泣遺陵。義理無誰語。人天自互勝。危疑壬癸士。不死聖靈憑。</text>
<title>鷰子灣</title>,<text>夜宿淸沙白鷺間。黃𪚥初日進㠶閑。風雷動峽頻生瀨。槐柳垂村復有灣。魚鳥自成新世界。江湖焉不別心顔。靑峯昨送今猶見。未信龍門是一山。</text>
<title>淸心樓</title>,<text>江闊風烟合。天長棟宇高。浮簾遠勢嶽。隱几暮聲濤。神馬何年去。潛龍每夜號。茫然發長嘯。羽客下臨臯。</text>
<title>神勒寺</title>,<text>神勒寺前江水來。寺門江上向江開。牧老翠軒已黃土。無學懶翁俱刦灰。七分漠漠金生塔。千古悠悠石截臺。檀越有碑那敢讀。當時點檢在塵埃。</text>
<title>舟中看啓蒙</title>,<text>千古雲臺緖論餘。遠窺羲禹運心初。開門次第橫還竪。穿穴玲瓏密又疎。豈是宣文必龜馬。須知寓理盡虫魚。玄機自到無虛恠。歐九眞成不讀書。</text>
<title>箭灘</title>,<text>秖一牛鳴昨宿家。荷潭日色易西斜。炎天水落平灘險。逆浪船遅邇路賖。何處泛來無事鴈。此時飛盡欲棲鴉。玉江今夜期行泊。十里琴臺樹影遮。</text>
<title>宿樓巖鄭聖聞 舜河 家</title>,<text>易識樓巖路。君家問士咸。深盃聽微雨。近溆逗輕㠶。島夢淸歸枕。洲光翠滴衫。江湖孤逈地。寄此散人啣。</text>
<title>宿樓巖鄭聖聞 舜河 家 其二</title>,<text>剡盖心懷舊。袁盃意出凡。寧今無借馬。從此捨遅㠶。翰札憐虛塞。山川望丈巖。脩門一回阻。何處降巫咸。</text>
<title>樓巖借馬入黃江</title>,<text>滯棹曾思馬。紆驂又憶江。懸知兩僮僕。宛在一篷窓。捷路心同駛。奇峯意自降。高風誦責沈。冥隱去尋龎。</text>
<title>入丹丘先一日。士咸向堤川。期會羃浦村。士咸失路艱關。夕後始得邂逅。共向島潭。</title>,<text>近遠君行色。徒憑道左言。衣冠表寒素。僮馬帶鄕村。蒼耳應迷路。紅流或問源。冥冥坐相待。愁思欲黃昏。</text>
<title>島潭乘舟過石門。至隱舟巖。</title>,<text>我舟入島潭。容與弄淸溶。奇哉水中央。今古靑三峯。齊褰自矯矯。相對何丰丰。朝見烟靄淡。暮見陰霏濃。朝暮非一態。四時改狀容。時有沙鳥來。每與白雲逢。瑰玡豈人工。墜設諒天鍾。却立石門大。呀然一開胸。撑水飮遠虹。入天起高龍。側想棊聲疎。如尋樵客蹤。漠漠生孤嘯。寥寥寄遐悰。人世逝焉適。所思在赤松。日暮隱舟石。空翠但千重。</text>
<title>舍人巖</title>,<text>鍾巖此氣使鍾人。人必魁梧正直臣。大地高天森體勢。闌風伏雨獨精神。淸輝潭闊傳心鏡。苦節松留覆頂鱗。安得置之朝著上。百年衰懦警簪紳。</text>
<title>夕飯鵲山村。張炬上守一菴。</title>,<text>飯後牛羊夕。行侵虎豹宵。稍隨星出嶺。多仗炬通橋。暗壑泉惟響。空林笛易飄。雙巖黑不見。筇屐有明朝。</text>
<title>三仙巖</title>,<text>萬古丹丘水。源來此巖泉。繚以錦繡壁。洄爲蚴蟉淵。上巖自淸曠。中巖更幽綿。下巖亦稱佳。十里五里連。爽絶圓石承。娟好回厓緣。迢遙寓眞賞。浩蕩懷羣仙。桃源卽在茲。鵲山村可憐。溪邊誰氏子。結搆新灑然。鳥歸必深林。魚入必深川。物理同人情。茲焉難捨捐。安身豈無地。國憂獨悁悁。愁雲望關塞。胡虜方在邊。</text>
<title>鳳棲亭</title>,<text>客子新詩一倚樓。闌干六曲逈消憂。桃花氣暖仙源洞。蘭葉香迷下渡舟。山水世稱幷四郡。潭巖勝在盡丹丘。始知茲地足稽士。嘶馬欲行還復留。</text>
<title>下津乘舟。歷降仙臺。至龜潭。</title>,<text>衆山南北來。江水中瀉淸。泠瀯會崷崒。融結而潭成。穿水忽蒼壁。負空奇氣撑。水勢避砥柱。霞光拔赤城。淵淪色相涵。壯絶魂久驚。孤棹緩迤去。一峯面屢更。洲渚斂暮色。玉筍復分明。琅玕何處結。龍籜靑自橫。古臺却回望。仙駕杳難迎。桂樹春已盡。蘋花空復情。</text>
<title>川上村</title>,<text>契業宜蕭散。江村是峽村。通商倉北里。招隱瀑東門。火耨生猶可。筒鱗價不論。深傷杜工部。離亂憶桃源。</text>
<title>雨中上寒碧樓</title>,<text>綠蘋疎雨響空灘。靑濕屛山媚眼看。忽有高樓萬里勢。不禁橫笛一江寒。名州自古神仙府。詞客于今玉雪肝。水溜泠泠風籟澈。四邊爲畫入雕欄。</text>
<title>歸途漫吟</title>,<text>笑試船頭鶴氅衣。一㠶高並白𩿨飛。竆穿島際晴霞去。滿載樓前好月歸。異穴疑留列禦冦。澄江長憶謝玄暉。峽天雲物淸多少。一一詩中已發揮。</text>
<title>送通信從事李美伯 邦彦</title>,<text>每讀黃碑感。曾聞蕫策優。無人掃鯨穴。有淚入珠丘。薪座天猶戴。槎行海幾浮。含生共此義。當別已包羞。</text>
<title>送通信從事李美伯 邦彦 其二</title>,<text>雕卉籠紗拜。魚龍誓海逃。貞心自古仗。悖舌矧今騷。素節霜飛夏。先威纊息濤。論君不敢下。前史莫專褒。</text>
<title>送通信從事李美伯 邦彦 其三</title>,<text>峽舸違人意。江盃後客攀。翻然幾嶺阻。送者已厓還。赤出船頭日。靑浮海外山。囊金尙陋越。紳字可行蠻。</text>
<title>送李德哉 宜顯 觀察嶺南</title>,<text>歷歷風謠問舊羅。褰帷秋色對山河。威應吏氣摧田甲。仁可蠻心鎭尉佗。外內孰輕還孰重。郡州無少亦無多。酬恩到底唯心力。拭目看君報政科。</text>
<title>洪判書 受瀗 輓</title>,<text>國以誠臣重。公惟宿德餘。定評何待後。隆望自伊初。確立山難轉。和開煦欲舒。平時猶退嘿。大議不躕躇。榮路曾平步。崇班遂振譽。謨猷副緩急。言色鎭于徐。墻壘詞盟仗。銓衡士論疏。爭趍誰李逕。却掃是茅廬。世或含沙待。身能潔玉居。廳容僅旋馬。壁有舊懸魚。甌卜空推望。舟繻尙戒袽。榮枯可何奈。傾奪劇相於。塵刹元酬佛。園林不負余。鬚眉想天護。斗血爲君儲。太古琴中意。竆年案上書。風塵容閉戶。歲月逼懸車。忽忽東山夢。冥冥北斗墟。耆堂已寂寞。泉路莽空虛。舊客嗟愚昧。深恩不間疎。登龍長已矣。乘馬正班如。遺老今凋喪。危途日險㠊。西風悲獨立。萬事涕盈裾。</text>
<title>尹判書 世紀 輓</title>,<text>能於爲子復爲臣。家孝邦忠只一身。旗皷雄臨大司馬。笏魚懽拜太夫人。衰年疾病應緣主。險路風波易損神。莫說古來延釖異。墓前臯復始奇因。</text>
<title>韓司諫 永祚 輓</title>,<text>不獨門扉病後關。元知雅操懶追攀。誰云策驥千程望。只在乘騘二省間。爲吏不妨經折臂。進言常被賜和顔。孝心泉下應無死。忍見陳衣舊舞斑。</text>
<title>登山鎭。乘戰船入瓮津。</title>,<text>魚龍避勢蜃消氛。旗皷飜開羃島雲。繡斧當霄元御史。樓船橫海又將軍。懷哉曷月言旋我。久矣微軀已獻君。刺促靑丘羞氣槩。滄流無限酒方醺。</text>
<title>洪監司 禹寧 輓</title>,<text>諫紙驚人舊省臣。褰帷借與嶠南春。空留病枕憂民語。遽失明時報主身。死有孤魂歸玉砌。生憐榮路限朱輪。舊遊華屋生秋意。淚盡泉臺可惜人。</text>
<title>黃判書 欽 夫人輓</title>,<text>一年懽慶遞興悲。筵掇重牢遽復衣。自是通家聞有素。毋云中饋但無非。兒榮夫貴心何侈。慈幼承尊德不違。終古詩人歌福履。千秋留見管彤徽。</text>
<title>趙持平 尙健 大夫人輓</title>,<text>慈能敎子直言干。不獨言難乃敎難。半世承巾聞已素。暮年離膝謫猶安。閨門作範渾餘事。女史論賢豈一端。舊誼通家多淚點。千秋張石願追刊。</text>
<title>尹承旨 弘离 輓</title>,<text>宦途榮落劇興嗟。公已三年屛在家。袖草曾明大義理。程文爭誦小中華。君恩特入銀臺貴。時論輕投鶴浦賖。百代親情多淚點。拜床童歲記褒嘉。</text>
<title>赴成都</title>,<text>病起㥘霜雪。天涯念行李。昨夜龍灣帖。聞有燕州使。銅章被驅遣。星駕方未已。簡書苦相逼。簪組每爲累。杳杳成都府。泠泠沸流水。專城佳麗地。板輿同母子。且置鞍轡勞。秖爲甘毳喜。神仙擁樓閣。吏隱又在此。前途且努力。遊事自此始。</text>
<title>成都夜飮。與伯氏，仲輝兄 再從鳳德 同賦。伯氏還京。</title>,<text>十眉紅燭擁高軒。當別新詩已攪魂。髫髮豈忘同被事。彩衣偏識奉輿恩。山川歲暮寒催雪。歌酒更深煖入樽。一抹香楓靑背馬。春遊那負與成言。</text>
<title>伏次伯氏江東路上寄贈韻</title>,<text>秦雲關月共迢迢。念遠傷離兩未聊。懶嫚無心絲竹會。流逋有媿麥桑謠。夢回簷雪疎疎滴。詩就爐香冉冉消。小閣泠然時一望。山河歲晏道途遙。</text>
<title>戱贈仲輝兄爲解嘲</title>,<text>巫峽元多雨。流傳易混眞。看花纔應俗。迷路浪疑人。在色寧今戒。知非已我身。覊愁要藉遣。此意願無嗔。</text>
<title>戱贈仲輝兄爲解嘲 其二</title>,<text>自信稊楊利。誰云性斧戕。生無司馬病。老媿廣平膓。夜雨鱞何慰。秋花蝶可傷。憑將解嘲意。夢欲問襄王。</text>
<title>雨後泛沸江</title>,<text>春宵不省雨來時。篷底看山喜始知。鴨綠新添半江水。猩紅欲上幾花枝。閑供語笑杯行緩。淸入樗壺纜去遅。錦峽雲霞無限債。湖邊一出一新詩。</text>
<title>東明祠。和仲輝兄詩。</title>,<text>詩裡看君吊古情。祠門肅肅拜東明。菜浮不改前朝水。神設猶傳五夜城。霸氣山川空宿物。歲時羊酒尙遺氓。虛帷切切精靈在。麟馬疑聞空外聲。</text>
<title>赴順安支勑還歸</title>,<text>丈夫年四十。猶未請終纓。局束羯羠下。屈首事將迎。飣餖禮披猖。金幣賂縱橫。腥氛已掩鼻。醜貌何猙獰。感慨此山河。曾閱皇華行。肅肅禮容儼。洋洋文物盈。昔人已不見。哀涕欲盡傾。歸來天柱下。羞見沸流淸。我衣試欲濯。我歌愁不平。</text>
<title>赴順安支勑還歸 其二</title>,<text>昔讀晦翁書。含寃不得已。身生丙丁後。服膺惟此旨。胡然縻郡紱。奔走供虜使。人情易狃安。世事漸忘恥。憤無徐盛淚。媿多曺蜍死。嵽嵲望石室。淸泠挹葩水。亭亭獨二老。瑣瑣盡餘子。抱書欲枯死。朱訓繼孔史。</text>
<title>過丫波村</title>,<text>山村寂歷午鷄鳴。小渡無人春水生。道是西州絃誦地。樹陰風送讀書聲。</text>
<title>興聖山路中</title>,<text>輕紅嫰綠媚春容。花外行車且問農。崦戶微烟纔辨逕。澗途奇石盡成峯。荒臺有樹棲寒鵲。古寺無僧墮廢鍾。寥廓洞天橫玉笛。一樽吾欲候喬松。</text>
<title>衡侄還洛。口占贈別。</title>,<text>中堂別酒不堪揮。關外春歸爾又歸。客路蕭條聞鷰早。湖臺惆悵賞花稀。名山舊約詩猶在。沸水重來計豈非。只恐吏緣容易謝。秋林攀桂與心違。</text>
<title>月夜泛沸江</title>,<text>峽天星斗大江開。好是微風淡月來。忽爾遠聞雙笛導。蒼然不識幾峯回。鷺絲淸甚頻驚夢。花氣薰多暗綴盃。滿眼新詩裁不得。興來高枕亦悠哉。</text>
<title>翌日又乘舟</title>,<text>日日來遊日日新。小船看似畫圖人。江山儘有神仙氣。詩酒仍成漫浪身。壁樹有情啣落日。汀花不盡駐餘春。官閑未敢留淸債。桂棹峯前莫恠頻。</text>
<title>以移粟事赴祥原。歸路聞移拜玉署。到訪仙門口占。</title>,<text>浮生浪笑宦途奔。幾見巫江江月痕。邑里流亡猶媿俸。官廚甘毳亦知恩。仙遊似夢歸應說。世事如麻聽欲惛。滿目山川渾別意。雨中孤坐訪仙門。</text>
<title>客舘被灾。余到官後。新刱留仙觀十二欄。未成降仙樓而遞歸。留詩以別。</title>,<text>化翁元自向人慳。不待樓成客賦還。無奈興何沙外棹。那能別去夢中山。夜遊呼月金波凈。春事看花桂渚閑。借問名區靈運後。酒欄詩磴幾人攀。</text>
<title>邑中宗人八十餘人。以余將遞歸。携酒來餞。</title>,<text>日暖風花赴酒觥。衣冠滿座揔鈴平。桐鄕更是同人地。韋樹猶尋百代情。我道不妨疎脫在。吾宗本以厚仁名。沸江江水流無盡。看取諸君惜此行。</text>
<title>月夜泛舟。共賦詩留別。明將發還。</title>,<text>錦席蕭條罷進觴。此湖難別又難忘。江流幾折如膓曲。峯雨今宵化淚行。後日放翁應憶蜀。前身白傅久遊杭。浮生桑宿猶回首。終戀他鄕比故鄕。</text>
<title>月夜泛舟。共賦詩留別。明將發還。 其二</title>,<text>頓覺歌喉變舊聲。離愁無限曲中生。樓臺未足仙家夢。山水猶牽吏隱情。經歲遨頭殊不惡。少年分手莫須輕。前灘亦有依依戀。流下箕城送我行。</text>
<title>發成都。出訪仙門。諸邑老留餞。一境民人擁路來別。</title>,<text>四野天垂欲雨雲。駒暮擁訪仙門。樽前戴白圍諸老。馬首長紅罄幾村。遺愛自無堪頌袴。去程猶欲與攀轅。石人道畔休纓絶。從古桐鄕有不諼。</text>
<title>與仲輝兄共賦。效放翁憶成都詩。</title>,<text>續曲春愁念遠途。放翁詩裡說成都。春深花氣薰紅閣。月午峯陰浸碧湖。小座華燈圍縱局。雙行翠袖引投壺。郭家題品今猶誦。那獨巴江勝似圖。</text>
<title>與仲輝兄共賦。效放翁憶成都詩。 其二</title>,<text>關河漠漠憶征途。千里烟花遶故都。列燭笙歌春擁閤。滿船雲月夜遊湖。何妨縱戱賓投轄。已有輕裝妓挈壺。舊事迢迢日在眼。道州猶愛岳陽圖。</text>
<title>與仲輝兄共賦。效放翁憶成都詩。 其三</title>,<text>花香柳色擁官途。千古繁華一大都。心似鷰鸎思舊陌。夢爲𩿨鷺墮晴湖。鞦韆拂曉新粧䯻。樗博爭宵遞煖壺。好是凌波衙散後。捲簾山水凈如圖。</text>
<title>奉別伯氏赴西河</title>,<text>潘輿喜色出西關。眼慣樓臺紫翠間。捧檄連年共兄弟。題詩一路舊江山。宦情傷別頻驚遠。民事憐荒劇損閑。聞說成都仙界近。汀洲誰待使君還。</text>
<title>奉別伯氏赴西河 其二</title>,<text>榮辱前頭瞰鬼關。才高不欲老塵間。厭隨洛下聞鍾馬。憶對巫江隱几山。事與時乖無奈倦。官宜地僻是爲閑。西河魚錯何須戀。興至翩然興盡還。</text>
<title>奉別伯氏赴西河 其三</title>,<text>啼鳥春深晝掩關。憶人花柳浿江間。聞歌渡口揚舲水。把酒樓頭滿箔山。舊事追尋如有約。新詩點綴未應閑。簿書堆裡無相苦。雲月多情與往還。</text>
<title>與伯氏出海上觀打魚</title>,<text>極目靑齊海色堆。天風送我步高臺。白鷗已入前宵夢。靑嶼遙含落日杯。鹵戶烟生幾釜上。漁人風急早船廻。雲邊倚劒看毛島。西土誅求不盡哀。</text>
<title>永柔途中</title>,<text>西來日月盡悲愁。黑白今年欲半頭。嗒爾不堪無事睡。飄然擬作少時遊。詩籤酒榼行隨馬。城樹江雲去倚樓。已覺津津淸肺熱。揭帷先納麥風秋。</text>
<title>梨花亭</title>,<text>月上庭梨幾樹陰。梨花落後始登臨。猶傳駐蹕先朝事。誰識挑燈此夜心。關塞山川空遠大。金繒歲月已侵尋。武侯祠屋相隣近。時復南陽梁甫吟。</text>
<title>永柔卧龍廟</title>,<text>不起茅廬夢。誰生舊廟情。乾坤一氣槩。繪素尙精英。弱國嗟何事。貞臣死亦名。雙瞻俎豆在。武穆跡相幷。</text>
<title>安州紫電樓</title>,<text>樹裡孤城冉冉開。客心輕與馬蹄催。樓悲朱董登臨後。地憶隋唐戰伐來。井里繁華皆市肆。江山錯落自亭臺。垂簷好月遅初上。且喜乘凉進酒盃。</text>
<title>望京樓</title>,<text>鄕愁黯黯欲眠時。晴日南樓始一奇。五月含風高棟宇。千年據水壯城池。潮聲野渡回漁棹。兵氣轅門卓羽旗。極望遙山靑未了。五雲何處是京師。</text>
<title>淸川江泛舟。晩泊磯下。</title>,<text>樓影江雲合。簾光島樹濃。微凉生掛席。小酒到聞鍾。浴水思爲鷺。題詩欲撼龍。開篷先一笑。已識鐵城峯。</text>
<title>百祥樓</title>,<text>柳色蘋香滿一江。樓前日暖白鷗雙。酒逢袁紹初深斝。詩到崔生久折幢。芳草地浮淸島嶼。落霞天映凈軒窓。開簾一寄平生快。擬挾飛仙跨玉矼。</text>
<title>天柱寺寺樓。次板上韻。</title>,<text>忽有林巒城郭中。淸泠不欲讓豪䧺。詩樓月出峯陰進。燕席香消樹影空。可是金湯殽谷恃。誰令玉帛薊門通。時危慘憺持盃酒。憑吊將軍恨血紅。</text>
<title>藥山東臺</title>,<text>倚石穹崇好。開樽歷落豪。山河幾州錯。星斗但天高。地絶娛茲境。城長念昔勞。昇平莫耽賞。燕北近聞騷。</text>
<title>棲雲寺</title>,<text>古寺迢迢紫翠氛。草香山色共氤氳。鳴鍾座妓迎新客。供案山茶破宿醺。壁老欲招巢樹鶴。松高自出度樓雲。樽前拍手澄江動。徙倚危欄日欲曛。</text>
<title>將臺</title>,<text>射虎將軍死可憐。古臺蕭瑟倚弓天。林巒盡入儲胥護。盃酒能輸壁壘全。石有大砲驚鬼魅。鐵爲高棟出風烟。茫茫四顧生長嘯。胡馬中原且百年。</text>
<title>回到天柱寺。次前韻。</title>,<text>高處寒生咳唾中。東臺過後轉詩雄。松聲澗響移筇盡。海氣雲陰把盞空。靜坐軒楹禪室穩。時來歌舞府居通。石橋流水催相送。行惜城樓夕照紅。</text>
<title>題僧軸</title>,<text>凈界千年流水。幽期一片閑雲。花落此時送客。月明何處思君。</text>
<title>成都邑人。盛携酒肴來欵。卽席走賦。</title>,<text>桑麻幾里雨烟橫。經歲成都政未平。別久山川遊子夢。携來樽榼土人情。民風敢道文翁化。詩癖應傳謝眺名。十二靑葱峯後路。重尋擬踏去年行。</text>
<title>觀妙菴</title>,<text>雨後新詩不可孤。東臺餘興問何如。溪邊數騎客先後。樹裡高菴僧有無。照日獨憐葵葉大。出雲閑聽唄聲疎。西峯步屧輸羣少。病脚今年倦用扶。</text>
<title>咸從滌暑樓</title>,<text>雲海冥茫漲別愁。客懷當酒且高樓。乘騘倦赴薇垣召。並馬先攀棣萼遊。山色捲簾風欲至。池光動檻月微浮。中宵倚杖勞回首。兩結君親碍去留。</text>
<title>浿江舟中。別儀漢 再從弟鳳商，衡侄。走草各賦。</title>,<text>江上離愁水欲生。樓臺無限桂舟橫。山河作客供詩酒。雲日欺人雜雨晴。隔浦烟林十里步。背檣垂柳萬家城。路歧南北傷多別。衰瘦年年不耐淸。</text>
<title>太虛樓夜坐。憶浿江去留。錄寄儀漢，衡侄。兼上伯氏。</title>,<text>皷角嚴城坐夜闌。黃岡月色獨愁看。樹迷何處維舟岸。波拍前宵對酒欄。別恨塤箎連海澨。征途衫袂限江干。歸應閉戶遙相憶。梨雨山亭宿處寒。</text>
<title>林應敎 象德 輓</title>,<text>公車皷篋早知君。出海珊瑚逈拔羣。餘子奔趍盡流汗。大人傳誦獨凌雲。牛盟恨負詞垣望。貂賜榮留御帕薰。蛛網經帷悲寂寞。晩工誰識悟因文。</text>
<title>林應敎 象德 輓 其二</title>,<text>南遊蕭瑟各風烟。朱峽題詩已十年。古驛宵殘停騎處。高樓木落把盃前。文章衮衮長河在。理氣昭昭太極圓。塵世更無開眼地。君亡直欲廢陳編。</text>
<title>黃江傳諭歸路。宿南漢山寺。次屛上淸陰先生韻。志感。</title>,<text>西臺高出斗牛宮。漢水終南在鏡中。謾道關防千古險。未聞胡運百年竆。</text>
<title>黃江傳諭歸路。宿南漢山寺。次屛上淸陰先生韻。志感。 其二</title>,<text>黃葉僧廊夜五更。夢中歌曲度遼行。白雲何處寧陵樹。東海茫茫淚盡傾。</text>
<title>黃江傳諭歸路。宿南漢山寺。次屛上淸陰先生韻。志感。 其三</title>,<text>劒珮衣冠莫浪遊。山河北望揔邊愁。丙丁朝士知無數。遺恥松波不盡流。</text>
<title>黃江傳諭歸路。宿南漢山寺。次屛上淸陰先生韻。志感。 其四</title>,<text>北面紛紛羯狗塵。圍城玉貌獨非秦。千秋掩面麻湖石。孫某當時亦宋人。</text>
<title>黃江傳諭歸路。宿南漢山寺。次屛上淸陰先生韻。志感。 其五</title>,<text>掩抑人天箇箇非。山林蕭瑟欲關扉。床頭只有衝星劒。夜作長虹塞外飛。</text>
<title>黃江傳諭歸路。宿南漢山寺。次屛上淸陰先生韻。志感。 其六</title>,<text>灑血華陽九地深。撑空義理有誰侵。荊南幄對無人識。抱札歸山自苦心。</text>
<title>哭洪惠伯 啓廸</title>,<text>霜霰凄迷晝晦蒙。沉沉圓戶起悲風。寃應土碧三年血。怒欲天橫十月虹。生死只看吾義正。是非終有後人公。東方鬼魅難爲托。歸對欄花訴苦衷。</text>
<title>哭洪惠伯 啓廸 其二</title>,<text>嶽坼波奔赴刦灰。三靈失色衆芳摧。向人未敢寃君死。入地唯應會我哀。默默蒼天胡殺士。陰陰黑土竟淪才。椹刀後報猶非快。那得泉臺更喚來。</text>
<title>閑居口占</title>,<text>西窓攤飯午風微。土室焚香悟道機。簷鷰數來如藉在。甁花已暮憶將歸。愁來日月淹支枕。病後山林慣掩扉。小築臨溪非失計。松楸在眼且相依。</text>
<title>花田道中望明陵</title>,<text>黃昏立馬小溪潺。叢薄蕭條倦鳥還。去矣何心今世界。忽然哀淚是喬山。刦灰眞閱須臾夢。晶日如臨咫尺顔。借問當時誰將相。四邊緹騎路方艱。</text>
<title>國祥赴外班</title>,<text>禁樹傷心裡。端門灑涕前。悲風又今夜。淸漏似當年。旒綴誰爲地。雷轟想在天。三韓共哀臆。曉雨正悽然。</text>
<title>臯蘭寺</title>,<text>沉馬徵奇壁。嘶鴻吊廢城。孤蓬疎雨入。小寺一燈明。羅濟分爭地。蘇劉戰伐名。江山如宿昔。悽惻後來情。</text>
<title>與瑞九觀打魚</title>,<text>漁釣冥心好。塵埃識面稀。溪風團客座。山日上人衣。林鳥何愁暮。霜鴻不已飛。千秋湖海趣。前史與誰歸。</text>
<title>無量寺</title>,<text>馬首泠泠峽水淸。招提樹裡早鍾鳴。東峯傑氣土能瘞。古洞浮圖金欲生。未有知岑難與語。不堪招屈若爲情。衣冠罟擭元相引。哀壑秋風淚已傾。</text>
<title>臨津途中</title>,<text>老木寒鴻滿眼愁。西臨河水去悠悠。親朋歷落孤花在。覊旅飄颻暮葉投。掩卷有時悲白馬。著書無處問靑牛。傷蘭吊蕙同今古。一棹亭前涕已流。</text>
<title>龍池丙舍。次伯氏留題韻。</title>,<text>日落牛羊野。天寒鳥雀林。溪風一振策。秋色浩盈襟。不盡漁樵話。茫然道路心。西厓半成屋。辛苦到如今。</text>
<title>李兄 雨彬 輓</title>,<text>郭南行樂夢依然。樽酒相看盡少年。鬂髮驚心俱老大。山林回首各風烟。生爲韋布貧何病。死有詩書子可傳。駐馬湖居孤一宿。飜成永訣柳川前。</text>
<title>庚申夜。得風字同賦。</title>,<text>排日壺觴取次同。仍成不寐守申虫。梅春冉冉交冰雪。鷄夜凄凄正雨風。北報人情憂鐵馬。南歸客夢托雲鴻。眼前且取團欒意。餘力靡能念彼穹。</text>
<title>庚申夜。得風字同賦。 其二</title>,<text>驚心世事尙無聦。肉藿何殊燕念衷。小雨閉門燈影裡。殘碁留客酒杯中。已憐去國衣冠盡。唯有歸田笠耜同。倦枕鷄號寒不寐。悲歌蕭瑟起臨風。</text>
<title>庚申夜。得風字同賦。 其三</title>,<text>祇有相過巷北東。而無車馬雀羅中。江湖憂國身將老。天地論才意轉空。魯酒何妨連夜醉。坡詩不欲向人工。抽身事到飜傷晩。千載長懷樹屋風。</text>
<title>僑宿漢津成氏水雲亭</title>,<text>已度簾前雨。微知水際秋。蟬聲出郭路。月色到江樓。沙靜依依鷺。燈明點點舟。未言吾道阨。信宿亦滄洲。</text>
<title>與衡宰訪小岳樓</title>,<text>出郭驢輕已有神。新詩應待訂梅人。江湖舊發泠泠夢。塵世今收漠漠身。亂後鹿門寧入府。閑來剡曲尙邀賓。歲寒心事憑文酒。容我衡扉繫馬頻。</text>
<title>小岳樓共賦</title>,<text>一逕君家問柳尋。梅花寂歷擁爐深。身驚桑海千年夢。樓有江湖萬里心。松朮釅開秋後釀。薜蘿淸入夜闌琴。紛紛世事無妨醉。誰學狂歌過華陰。</text>
<title>小岳樓共賦 其二</title>,<text>隨身江月夜相尋。一部離騷酒盞深。老去向人多白眼。醉來儲淚尙丹心。劒歌斫地頻停。山䯻浮簾乍振琴。慷慨過悲君勿恠。孤懷蕭瑟際竆陰。</text>
<title>卽席次心衡韻</title>,<text>喚起梅魂敵曉寒。參橫月落興將闌。淸香與子生爲伴。玉貌於人死不干。萬事閉門琴獨在。小詩憑几酒相看。判無塵故來纏繞。他日岐亭識古冠。</text>
<title>又拈杜詩韻同賦</title>,<text>風流巷陌自將迎。涕淚傷時話到明。湘浦幾人悲謫籍。廟堂今計急邊城。琴樽且伴高人醉。衣馬從甘小吏輕。水石湖居遙在眼。天涯歲暮我當行。</text>
<title>次桂陽兄席上韻</title>,<text>忤世眞風漢。求田合病夫。賤應呼作馬。飢不啄隨烏。意氣誰朱俠。襟期是浚都。梅花月猶在。歸後憶人無。</text>
<title>歸賦一律却寄</title>,<text>摒擋高筵約東遊。江湖滿眼不知愁。盃當嶽雪終宵引。詩爲廂梅並客留。鞲馬鷄聲誰事業。鳴琴鶴氅自風流。歸來月色垂簷好。枕席猶疑小岳樓。</text>
<title>次李伯瞻和申汝仁 處洙 庚申夜詩寄示韻</title>,<text>紙閤蘆簾不礙風。鴉鳴殘睡起冥濛。羲農日月愁邊盡。王謝悲懽醉後空。枵腹關心元退士。憂眉向國亦癡翁。憐渠度世看何事。淚落千秋楚賦中。</text>
<title>次李伯瞻和申汝仁 處洙 庚申夜詩寄示韻 其二</title>,<text>病起開門問朔風。天陰釀雪意迷濛。寫來歷落詩猶在。澆下輪囷酒欲空。大隱誰尋梅市客。孤忠不死杜陵翁。承明舊伴同心事。歲暮悲歌萬木中。</text>
<title>次李進士 渘 寄示韻</title>,<text>乞與天公一段奇。床間硏墨映含巵。詩情老作衰魔退。世事茫如噩夢追。坐久絲桐淸不寐。別來梅雪冷堪思。白鷗春水應無恙。遅日觀魚又後期。</text>
<title>次李進士 渘 寄示韻 其二</title>,<text>險路低頭怕鬼關。長歌顧影酒盃間。夢中尙蹙田橫海。身後思歸孟博山。去被推擠悲已晩。臥爲豪擧羨眞閑。膾絲更有春江興。月艇烟簑認舊灣。</text>
<title>次李進士 渘 寄示韻 其三</title>,<text>簷河夜色動含毫。一笑風霜有弊袍。鄕思已冥南去鴈。酒情猶戀左持螯。琴書閤暖常看靜。湖海床高不墜豪。意盡千秋生感慨。古人那使見吾曺。</text>
<title>又疊遊字</title>,<text>驢背天寒故倦遊。翩翩不作路窮愁。有山有水行當去。看月看梅與久留。拄劒䧺風生北陸。停盃短髮顧東流。蒲團七尺能容臥。世界何如小一樓。</text>
<title>疊關毫兩韻。謝李上舍 渘 送酒。</title>,<text>靑州從事夜敲關。喜色濃春顧眄間。好是三盃欺小戶。悠然一醉對寒山。詩情撩我猶聞健。交誼逢君未等閑。睡味醺醺生枕畔。夢隨鷗鷺繞烟灣。</text>
<title>疊關毫兩韻。謝李上舍 渘 送酒。 其二</title>,<text>醉裏悲歡等一毫。陶然已欲卸重袍。郫香透榼初浮蟻。海味盈盤不讓螯。語極肎嫌今世諱。詩成絶憶古人豪。五更欹枕聞車馬。塵醋紛紛笑爾曺。</text>
<title>夜坐疊瞻令韻志感</title>,<text>傳書虜騎亟旋風。聞道幽燕霧雨濛。澆斗莫回鶉首醉。占星應兆尾墟空。平時將相輕忠武。亂後朝廷憶栗翁。今古茫茫無限恨。寒宵並泥綠樽中。</text>
<title>題成都畫障</title>,<text>半幅空濛宋師畫。一篇蒼翠石洲詩。蕭然棐几焚香處。宛是蘭舟泛月時。</text>
<title>湖行路中</title>,<text>薄日亭亭下。孤雲冉冉征。本來三畒計。猶有五噫情。世味眠蚕嬾。生涯退鷁輕。歸歟吾黨士。流水石門淸。</text>
<title>屛溪雜詠</title>,<text>信馬屛溪到石門。鳴鷄寂歷崦西村。蘿衣拂盡征塵色。楓壁招回世路魂。一笑潭泉猶舊響。相期巖架有成言。靑山白髮渾無負。環堵能容置小樽。</text>
<title>屛溪雜詠 其二</title>,<text>來照淸溪舊角巾。天公猶喜剩吾身。奔林豈擇窮猿木。營壘期同乳鷰春。僧約買材圖相築。客來刜地托成隣。居人每說盤供好。三月魚塩接貢津。</text>
<title>屛溪雜詠 其三</title>,<text>槐柳中間擬小廬。更䂓瓜圃待躬鋤。村賓逬到籬喧馬。山僕忻迎飯有魚。茅片只求容盖頂。樹陰多借恰看書。西林香火隣僧社。滿把應分福地蔬。</text>
<title>屛溪雜詠 其四</title>,<text>襆被孤燈小雨聞。國憂身計兩繽紛。夜心語口皆營屋。秋髮盈顚爲念君。勢絶手難天補石。影寒身已壑歸雲。窮閻也有昇平祝。老欲閑窓勘古文。</text>
<title>屛溪雜詠 其五</title>,<text>山林有計莫相違。春日鸎花盡室歸。開卷古人誰可與。閉門吾道未云非。寺橋樹暗啼禽早。潭徑苔深到馬稀。回首圃巖終結戀。松楸欲別已霑衣。</text>
<title>屛溪雜詠 其六</title>,<text>瞑色樵歌出谷遅。坐憐淸逈獨支頤。意同流水靑山住。詩與批風抹月宜。雪盡放開飛瀑響。雨餘扶出媚巖姿。一盃且屬溪翁釂。不向時危作酒悲。</text>
<title>屛溪雜詠 其七</title>,<text>雲山是處共爲家。白版淸渠路不賖。欲去又擠嗟世事。縱歸無食笑生涯。琴絃月滿陶門柳。篔唱春深韋樹花。巧鵲拙鳩皆有托。貧居不羨富翁誇。</text>
<title>上元夜獨坐</title>,<text>故故當軒盡意明。他鄕月亦解人情。客中無酒澆元夜。天際何山礙漢城。病榻音書搔首遠。寒村節序旅魂驚。踏橋行樂心全减。惟憶靑燈共弟兄。</text>
<title>歷別朴叔 曾錫 汝貫氏。路中口占。</title>,<text>襏襫還吾本分衣。數村烟火欲相依。眼靑却對南人士。頭白多緣北是非。種麥栽桑憑土俗。歸鴉去鷰見天機。親知飄落今誰在。生者朱厓死北扉。</text>
<title>宿烏山趙錫五 榮福 家。贈錫五。</title>,<text>牢落江湖盡曉星。鳴鷄風雨淚雙熒。客行蕭瑟將歸鴈。時事蒼茫未繫舲。勢去林泉猶白簡。悲來衣袖有靑萍。春田桑柳寬無限。誰許容君半畒亭。</text>
<title>和李伯瞻韻</title>,<text>意氣平生蹈海狂。窮愁晩歲瘦詩郞。春生埭北湖千頃。門掩屛南雪一岡。舊頂朝冠羞箬笠。新篘山釀美茶湯。田家杼軸關身事。猶爲勞人賦少康。</text>
<title>和李伯瞻韻 其二</title>,<text>衰殘非復舊顚狂。朝士年來盡夜郞。夢裡茅齋在林壑。眼中華屋等山岡。苦心百折難回水。塵累三薰已試湯。簏簌漁簑江畔臥。也勝車馬走通康。</text>
<title>次瑞膺寄贈韻</title>,<text>悔失初心未抱關。要尋腐骨汗靑間。胡然霜雪胡然雨。是處林泉是處山。供世頭顱半生誤。遅人丘壑十年閑。詩樽釣具隨身在。料理栽花近水灣。</text>
<title>次瑞膺寄贈韻 其二</title>,<text>結樹三間終濩落。歸田七尺尙生成。笑人寂寂甘雌伏。趨世騰騰悼猛營。溪路夢魂先鷰去。露枝身世本蟬淸。歸裝取次看諸謝。勘墨詩書且共程。</text>
<title>和李進士 渘 寄別詩</title>,<text>文章蕭瑟老江關。琴閤梅廂罨畫間。放棹春生孔巖水。倚樓詩入漢都山。樽前且闘筋骸健。靜裡全輸氣吐閑。憔悴自憐南下客。去無三架寄溪灣。</text>
<title>和李進士 渘 寄別詩 其二</title>,<text>倦客春愁欲罷毫。依然野色上征袍。一身來去元鳧鴈。兩手淸狂用酒螯。已覺俗喧無此快。不知傍笑有何豪。直須世亂看吾輩。千古泉風託檜曺。</text>
<title>和李進士 渘 寄別詩 其三</title>,<text>去國蒼茫誦遠遊。梅花欲落又離愁。未歸我已南烹厭。重到君應上釀留。文賦古傳秦逐客。江湖今有晉名流。春期共與黃鸝證。蟹舍南頭柳拂樓。</text>
<title>和李進士 渘 寄別詩 其四</title>,<text>衰年仍是轉蓬遊。驅馬江南生遠愁。澧有芳蘭成悵望。山多桂樹欲淹留。湖村籬落靑春靜。漢水亭臺白日流。際海羣巒當客路。天涯何處仲宣樓。</text>
<title>和李進士 渘 寄別詩 其五</title>,<text>閉戶新詩秖自奇。江樓遙憶故人巵。晴聲繞屋鳩相樂。退羽驚風鷁莫追。桂棹留連佳約在。蘋花怊悵遠途思。恩牛怨李誰分別。斷付靑編百世期。</text>
<title>復次瑞膺成字韻</title>,<text>行計二僮一馬在。生涯十事幾分成。已愁去後稻畦少。况乃目前茅屋營。念欲到頭如路遠。貧知徹底譬溪淸。一符安分常粘額。擊壤詩中萬古程。</text>
<title>挈家歸湖舍。次前韻志感。</title>,<text>征驂踡跼望天關。淚盡明陵雲水間。華省近臣餘白首。舊途相識只靑山。五噫敢有明時怨。萬事無如屛處閑。泣誦事君身匪有。恩綸憶造禁川灣。</text>
<title>挈家歸湖舍。次前韻志感。 其二</title>,<text>少日聲名翰墨遊。秪今湖海寄鄕愁。歸溪恨失白驢子。種柳欲藏黃栗留。爛醉不須悲世事。狂歌終欲托詩流。年來萬念寒灰盡。惟有懸心在玉樓。</text>
<title>瀟灑亭</title>,<text>天奬紆瀟灑。人過敢等閑。烟霞生色沼。雨露寵光山。特達亭能幸。遭逢士或艱。江湖涕淚在。盛世已難攀。</text>
<title>走次桂陽兄贈別韻</title>,<text>落拓傷時賦。徘徊進酒吟。靑山有新契。白首悼初心。丘木風烟闊。郊廬草樹深。人情乃懷故。詩句亦南音。</text>
<title>走次桂陽兄贈別韻 其二</title>,<text>世方競蝸角。身已穩牛衣。病客今公幹。詩人舊去非。窮通應有數。生死本同機。一笑看雲坐。林深與爾歸。</text>
<title>同瑞膺季章，衡宰訪靈臺菴共賦</title>,<text>壁色花香坐澗深。亂峯高下路穿林。僧來一笑煮蔬飯。客到長歌攀桂吟。天破瀑慳元有意。地供巖築已謀心。夜闌禪誦淸塵夢。一宿蕭然祗樹陰。</text>
<title>書贈誠賢師。次瑞膺韻。</title>,<text>高僧定後地無累。老子年來山有情。古寺却尋流水到。白雲禪話夜床淸。</text>
<title>宿靈臺翌朝。復次前韻。</title>,<text>懸厓置屋洞門深。十里上方花木林。遶佛爐香參宴坐。起人簷鳥引閑吟。留連老宿名山話。磨折愁人末路心。戶外靑峯當把酒。微風散策古壇陰。</text>
<title>吾輩今日流寓。髣髴先人兄弟己巳時丹丘事。而地又相近。感舊述悲。上伯氏。兼示衡姪。</title>,<text>明發依然有所思。楸梧江北路威遅。天涯淚滿喪餘日。夢裡身如膝下時。已判人生隨木偶。謾敎心力盡茅茨。永懷已歲丹丘事。今雨還深舊雨悲。</text>
<title>堂伯兄僉樞公謫茂朱。出別天安店舍。仍向新昌候伯氏。時伯氏自京始捲歸。</title>,<text>湯泉烟樹眼常靑。數宿如環轉一程。淚灑暮年吟舍鵩。望寒終日候原鴒。搏沙尙有全家喜。佩蕙方知黨籍榮。野老獨堪憂嗣歲。陂塘五月水無渟。</text>
<title>杜曲鄭庄。與伯氏，膺章，金子三 壽錫。次放翁韻。</title>,<text>發興田家麥釀濃。新晴林壑更修容。寒鴉日落開軒野。白露凉生滿戶峯。客計蕭條微鶴料。詩愁歷落笑龍鍾。傷麟世遠懷前聖。滄海乘桴歎莫從。</text>
<title>杜曲鄭庄。與伯氏，膺章，金子三 壽錫。次放翁韻。 其二</title>,<text>宦情衰颯野情濃。特地高軒泛愛容。老去萍蹤多白髮。窮歸茆屋只靑峯。殺鷄且侑秋來酌。驅馬誰趨漏盡鍾。生事不妨烏犍在。山林富貴各吾從。</text>
<title>入城寓伯氏草堂</title>,<text>舊宅來尋是舊吾。見人林木喜敷腴。披衾月照茅堂下。繫馬桑陰菜圃隅。並舍多情來送餉。小丫無恙去治廚。床頭蠧簡閑遮眼。病肺逢秋稍欲蘇。</text>
<title>和趙上舍 明翼 韻</title>,<text>水複山廻路幾千。惠州天上已經年。中洲蕙佩愁誰語。游子萊衣夢久牽。去國秋生悲塞外。思人荷發到池邊。羸驂又失荒邨約。病客孤齋自月圓。</text>
<title>鄭營將 文彬 輓</title>,<text>白首中堅將。丹㫌討捕書。功名今止此。意氣昔何如。舊業餘茅屋。覊魂愴柳車。西風同閈淚。蕭挽一霑裾。</text>
<title>竹院。與伯氏，仲輝兄，儀漢。同次放翁詩。</title>,<text>飛蓬退羽覺身輕。容易流年感太平。歸馬故林分日色。度鴻寒渚起秋聲。已將客抱陶詩酒。不向人前道姓名。硏槧舊遊頭盡白。脫冠仍是老書生。</text>
<title>陪叔母。與一家諸婦子。翫石門潭。次宰兒韻。</title>,<text>巖洞幽尋興自悠。歸田恩逸共恩休。堂成恰有親賓至。潭近相將婦女遊。淸坐瀑中團絮語。小詩盃底瀉閑愁。滿林楓葉知霜晩。十月山家尙作秋。</text>
<title>同伯氏，瑞膺，季章會玄巖。同次杜律韻。</title>,<text>萬事惟堪策酒功。高歌歲暮小齋中。論交白下多名士。愛客朱家有古風。物色看心檀護碧。天香入律桂留紅。騎驢處處新遊遍。我亦年來慕放翁。</text>
<title>往嘉林宿道泉寺</title>,<text>路與歸鴉轉。樓隨怖鴿登。殘蔬淹病客。落木閉寒僧。舊業詩書懶。長征歲月騰。咿唔者誰子。羨爾守晨燈。</text>
<title>歸路宿玄巖。次朴弟 道源 韻。</title>,<text>高齋十里望烟歸。蕭瑟亭臯木葉稀。世已狂歌輕李白。書無孤憤效韓非。賓鴻歲晩霜垂野。羸馬山深風滿衣。舊宿主人知好客。座間詩律破愁圍。</text>
<title>魯恩書院</title>,<text>木老風霜集。碑高日月明。家庭兩父子。宇宙六先生。舊版悲徵異。遺墟憶降精。時危丈夫涕。夢死媿身名。</text>
<title>和寄金生 稹</title>,<text>臥看蚊蚋鼓千狂。湖海窮歸鬂有霜。漢代亦輕詞賦客。禰衡無夢發明王。</text>
<title>次趙錫五舊贈韻。寄錫五謫中。</title>,<text>悲歌不寐夜看星。爐火將心徹底熒。磵屋牛眠依小塢。湖田鶴下立空舲。天時荏苒長流梗。俗論惛呶未辨萍。八表停雲遙悵望。金烏滿眼獨亭亭。</text>
<title>簡寄申聖與 晳 謫中</title>,<text>謫裡牽連共一城。蘭臯菊畹想將迎。驪湖遠夢寒濤隔。洛水悲吟暮雪晴。頭白灰心當世事。汗靑腐骨幾人名。直須晩節看吾輩。天素晶晶日素明。</text>
<title>寄朴載仲 聖輅</title>,<text>江湖日月莽相催。落木登高鴻鴈哀。旅病漳濱淹伏枕。佳期杜曲阻含盃。山中歲晏歌攀桂。天際參橫起訪梅。知子庭闈趍省在。素書聊與訂重來。</text>
<title>次贈尹生 鳴履 溪堂韻</title>,<text>看君不用問君居。已識君居淡有餘。柳影依遅分料鶴。荷香繚繞聽琴魚。嘯歌隱几今吾是。書劒爭機昔夢如。秣馬膏車深有願。欲從盤谷葆華譽。</text>
<title>次李瑞九寄示韻</title>,<text>老去徘徊吾計晩。愁來悵望爾音佳。思人雪色山遮眼。臥病梅花月入懷。種秫莫嘆無橘土。䟽蘭今已架松厓。一燈風雨團欒在。猶喜殊方骨肉皆。</text>
<title>和伯氏詠盆梅</title>,<text>共我寒無睡。終宵秪有梅。魂從湘瑟喚。詩入灞驢廻。暗蘂春先覺。佳期月獨來。相看一笑意。又値小樽開。</text>
<title>詩謝李上舍 㝡 和寄屛溪襍詠七韻</title>,<text>坐覺駸駸臘際春。窮居無興作佳辰。讀騷酒滿床頭字。看易梅依硯北身。棋刦莫悲過去世。甑塵猶守本來人。詩情喜有平生伴。點綴山家物態新。</text>
<title>除夕上伯氏</title>,<text>老來除夕已悲凉。除夕今年陪自傷。遠夢松楸在何處。全家風雨又他鄕。寒詩獨守松燈影。苦抱難憑栢酒觴。物理人情歸默筭。殘枝拂雪問春陽。</text>
<title>除夕上伯氏 其二</title>,<text>秉燭塤箎喜共將。幾人相憶阻同堂。斷鴻南經秋謫。撩虎東華趁歲章。道路紛紛驚劇報。天時冉冉迫愁膓。春光一片猶依藉。留伴梅花綴樹香。</text>
<title>同伯氏衡姪看獵。夜宿一柱菴。得燈字。與李生 思謙 共賦。</title>,<text>媿殺頭銜舊日氷。歸田恰作漫郞稱。寒山一宿孤依鴿。暮野初心再喜鷹。拂袖梅花春早客。閉門林木夜深僧。酒澆尙有崢嶸抱。起繞明窓吐穗燈。</text>
<title>同伯氏衡姪看獵。夜宿一柱菴。得燈字。與李生 思謙 共賦。 其二</title>,<text>意氣山樓一笑憑。馬頭殘醉尙騰騰。春回明日爲人日。夜坐詩燈是佛燈。梅雪掩門弦月在。栴香掃席篆烟承。雲林管領非踈計。酒後淸狂老不勝。</text>
<title>次季章和范石湖元朝感懷詩十韻</title>,<text>新夜交聲舊夜鷄。天機回薄自無倪。覊人白有渾頭雪。老屋靑餘讀字藜。作節肎關梅早晩。徂年唯仗酒東西。春風却喜多情在。吹滿靑門舊種畦。</text>
<title>次季章和范石湖元朝感懷詩十韻 其二</title>,<text>陶罇木榻稱牛衣。便腹充然當肉炊。去鳥英䧺今不在。縻繩日月苦難遅。踈膓處世羞三窟。八口逢春望五雌。絶憶昇平丹禁會。篋中零落翰林詩。</text>
<title>次季章和范石湖元朝感懷詩十韻 其三</title>,<text>博塞追懽亦一時。暮年那得早年嬉。淺深自酌酒新釀。踈冷相憐梅舊枝。漠漠斯文誰後死。茫茫世事未前知。鬚眉歷落風塵下。老子平生坐白癡。</text>
<title>次季章和范石湖元朝感懷詩十韻 其四</title>,<text>觚稜瑞色曉依然。憶在玉皇香案前。每歲延祥蹈舞地。幾人封事盛明年。餘生涕淚難攀劒。垂老身名不直錢。塵刦蒼茫心已盡。欲將因果證安禪。</text>
<title>次季章和范石湖元朝感懷詩十韻 其五</title>,<text>珠璞眞成擲燼煨。淸詩路阻栢梁臺。蕭條頃豆驚年改。寂寞盤椒與酒開。久客已愁王粲鄴。故人多在鄭虔台。春花榮落關何事。莫問玄都去後栽。</text>
<title>次季章和范石湖元朝感懷詩十韻 其六</title>,<text>黃梅悵望海連天。丙舍依山樹互緣。香火歲時違一斝。客燈風雨寄孤氊。年華脉脉空催淚。明發悽悽不作眠。埋骨墓門終有願。夢歸淸浦上漁船。</text>
<title>次季章和范石湖元朝感懷詩十韻 其七</title>,<text>泥衢車馬競塗霑。老去山林興未厭。俗子會心無一二。閭居削跡畏幷兼。長歌浩浩憑淸聖。萬事騰騰到黑甜。舊癖新年猶未謝。呼僮且理滿床籤。</text>
<title>次季章和范石湖元朝感懷詩十韻 其八</title>,<text>詩債逋逃苦未曾。一盃相守一枯藤。蕭然白屋琴鳴杵。笑殺朱門橘壓橙。春意漸乘爐鴨火。晨光欲滴硯蟾氷。牋天訴乞猶多事。抱膝孤懷耿小燈。</text>
<title>次季章和范石湖元朝感懷詩十韻 其九</title>,<text>詩書到口氣生馡。歲暮遺編戀短暉。問學尙如重膜在。聖賢誰與九原歸。關心義理褒誅筆。着眼工夫善惡機。三秀煌煌興歎息。行年伯玉欲知非。</text>
<title>次季章和范石湖元朝感懷詩十韻 其十</title>,<text>聲明妄擬鳳凰棲。文采元非玉樹枝。作者幾人韓柳後。茫然千古漢唐詩。馬鳴躑躅愁長路。鷁退差池損昔時。白髮下帷空歲換。微吟終夜筭殘棋。</text>
<title>上元夜。金子三壽鏶 與季章同訪陪伯氏。步上屛溪。仍到石門。夜分而歸。呼韻共賦。</title>,<text>猜雲愛月本來天。頃刻昏陰不廢圓。山色撩人淸倚壁。笛聲期我遠尋泉。樽間口氣殊參道。屧下橋名亦記仙。踏踏康莊京洛夜。笑他夸子酒家眠。</text>
<title>翌日夜。共次宰兒韻。</title>,<text>卜夜蟾蜍滿。知春鵓鴿晴。山林新節序。詩酒老書生。信宿樽仍在。前期屋欲成。悲歌回白首。北斗直王城。</text>
<title>入城。次尹直長 得莘 寄示韻。</title>,<text>風風雨雨度春城。語鷰流鸎自互迎。病骨不禁寬帶瘦。故溪終戀濯纓淸。徘徊欲渡臨河色。慰藉相看覔句情。滿目山川驚節序。覊愁錯莫罷深觥。</text>
<title>入城。次尹直長 得莘 寄示韻。 其二</title>,<text>華髭引鏡輾然時。桑海微茫此物奇。書卷等身那盡讀。世紛如髮莽難知。窮依吳下三間屋。老負山陰萬首詩。五雨十風深有祝。閭居惟念暑寒咨。</text>
<title>逝斯亭</title>,<text>壁轉溪回認舊祠。重遊已作十年遅。古來識大唯賢者。是處流芳獨逝斯。照易花開禽欲哢。鳴琴泉瀉月如䂓。徘徊進酒蒼巖畔。出處前人我所思。</text>
<title>朴淵</title>,<text>此設全疑鬼。初看絶倒人。回風吹墮翼。急雨用蟠鱗。爽挹銀河夜。寒搖玉洞春。三盃凜相對。未敢濯征塵。</text>
<title>二十四日還寓。是日伯氏與瑞膺兄弟，金子三及玄巖諸人。已會屛溪。地主亦來會各賦詩。故追次二韻。</title>,<text>屛處無多事。春還幾度期。尋溪花映帶。到寺樹逶迤。鶯柳憐歸趁。駒苗願去遅。山靈吾不負。非復媿文移。</text>
<title>又賦</title>,<text>倚杖鳴泉幾曲灣。幽尋每與暮禽還。酒闌名士離騷賦。春滿高人桂樹山。花柳天晴烘卵色。薜蘿峰晩靜孱顔。年來懶廢成長策。罕有人知木石間。</text>
<title>耶溪新屋。陪仲母。一家諸婦子同遊。</title>,<text>磵屋泠泠寄燕譽。齊來語笑鷰飛初。花軒儼侍同冠髢。碁席閑情有酒蔬。勝事每傷孤露後。喜心翻倒別離餘。淵明情話猶堪慰。蔣詡年來已定居。</text>
<title>移住耶溪新屋。卽事書示瑞膺。</title>,<text>澆書晨有課。數墨晝多閑。義理皆關洛。文章亦馬班。繞簷琴筑雨。當座畫圖山。古道相期遠。高歌一破顔。</text>
<title>夜坐</title>,<text>月色山光最喜晴。夜深茅屋共分明。朝來想有新蟬感。要聽溪南第一聲。</text>
<title>集番中廟碑字。戱成。</title>,<text>忘世歌芝士。冥心頌酒人。圖書資遣日。山水好遊春。倉稻祈年飽。溪梅得月新。夷然寄高跡。享有我淸眞。</text>
<title>雨後夜坐口占</title>,<text>星河耿耿雨歸山。小屋蕭然林木間。却課兒童燈火底。老夫無事也偸閑。</text>
<title>大橋歸路。歷見鳳鳴洞。書贈主人李君 思謙。</title>,<text>閉門山客日如年。隱几烟霞地自偏。流水白雲停倦騎。晩風深樹有新蟬。每來欵欵林中飯。欲去依依石底泉。吾道未須愁浪跡。且從繩榻寄孤眠。</text>
<title>簷架初成</title>,<text>簷棚繚繞護山家。日到成陰雨到遮。惟有滿窓靑不掃。入簾朝暮數峯斜。</text>
<title>次鳳洞李生 思謙 寄韻</title>,<text>君家臨水一蹊幽。槐竹濃陰覆屋頭。臥久蒲團寬似海。近來塵世狹於舟。題詩壁色淸含夕。對酒簾風探借秋。賴有林泉爲客主。他州已是二年留。</text>
<title>首秋。韓季明 啓震 來宿留話。同伯氏膺章。次季明舊贈季章韻。</title>,<text>微風送月在林端。淸甚軒窓睡思難。小築畏人同鳥竄。一凉鏖暑已蟬闌。自憐黃紙年前誤。且卜華髭醉後懽。萬事不除湖海氣。滿枰飛雹據梧看。</text>
<title>首秋。韓季明 啓震 來宿留話。同伯氏膺章。次季明舊贈季章韻。 其二</title>,<text>盡取雲巒繞屋端。生涯不作俗情難。開門稻豆秋光早。對酒松篁夜意闌。已判山林終歲臥。况逢湖海十年懽。靈臺月色應相待。快事期君去共看。</text>
<title>乘月上伽倻寺。又次季明詩。</title>,<text>碁樽歷落着詩朋。餘興山樓曲折登。寶地已鋪延月席。老龕初上誦經燈。濃陰不改橋南畔。古色長寒塔幾層。浪迹雲林無近遠。此身豪似不覊鷹。</text>
<title>乘月上伽倻寺。又次季明詩。 其二</title>,<text>突兀相看是故人。秋河濯出錦囊新。乾坤睡美堯夬枕。湖海名高有道巾。老去莫輕郊馬瘦。古來羞薦廟龜神。明時志士無虛棄。漢代行推董賈倫。</text>
<title>乘月上伽倻寺。又次季明詩。 其三</title>,<text>橋邊騎馬度溪沙。樹裡看山醉帽斜。塔古踈星低寶界。樓高明月際銀河。詩名宇宙論才盡。幽事雲泉寄賞多。夜久欲尋歸去路。隔林風露問如何。</text>
<title>夜宿伽倻。示季明。</title>,<text>何限諸天月。登樓一灑然。焚香千佛靜。隱几數峯姸。襆被元乘興。孤筇欲了緣。詩愁猶兀兀。又失曉來眠。</text>
<title>又次季明韻</title>,<text>小集知宜夜。高歌又値秋。詩能信手出。寺作不期遊。意氣猩猩惜。離懷鷰鷰愁。歸應念老子。怊悵仲宣樓。</text>
<title>口占別季明</title>,<text>憶醉禪樓月滿廂。夜深風露入身凉。殘樽悵望歸何處。客去山空流水長。</text>
<title>黃僉正 鍍 輓</title>,<text>先契河東負管斑。高標每羨鶴容顔。早能授席鱣下。老肯投身嚇鼠間。靑史孰尋循吏傳。白雲空葬隱居山。秪應流恨梅村路。荊樹花殘不忍攀。</text>
<title>景宗大王輓</title>,<text>奕業綦隆漢。仁聲攝倦堯。人如醪酎釅。天爲雨暘調。屛色三風遠。菲衣一德昭。躬行倫化始。慈孝在東朝。</text>
<title>景宗大王輓 其二</title>,<text>且置長衾愛。須看大寶傳。神人千載托。事業百王前。盛德誰知者。仁心本藹然。無勞問編簡。已有日星懸。</text>
<title>景宗大王輓 其三</title>,<text>寒雪龍池夜。愁雲碧落晨。褰裳胡不駐。殉穴更無人。寶座猶如昨。和顔永閟春。惟應恭儉化。並海泣遺民。</text>
<title>景宗大王輓 其四</title>,<text>往事還今日。崩天歲四徂。江湖餘白首。涕淚再蒼梧。切切生存恨。茫茫殞結圖。他年應不瞑。一慟隔菆塗。</text>
<title>申判書 銋 輓</title>,<text>霧雨中間爛一星。天高知有肅宗靈。投荒萬事傷頭白。抗䟽千秋托汗靑。甌卜佇看加衆額。筮招纔報渡重溟。莫悲前席虛相待。歸去欄花亦禁庭。</text>
<title>申判書 銋 輓 其二</title>,<text>小圃秋香淡可人。望歸元祐老成臣。後生志節誰描畫。前輩風流若醉醇。上與星晶歸灝氣。高如栢古敵氷晨。太常文字何須請。已有詞垣節惠新。</text>
<title>楊山夜。與伯氏桂陽兄，麒麟成督郵 大烈。共次簡齋韻。</title>,<text>硯北書香夢未闌。一身端悔誤朝冠。至今裘馬浮游倦。從古江湖進退難。舊客十年成老大。故人今夜托追懽。留連燭跋何辭盡。酒浪搖搖不受寒。</text>
<title>安陵倅夜過。復次前韻。</title>,<text>夜色村鷄唱欲闌。一燈京國舊衣冠。已知世事休官好。苦道民謠作吏難。游彀何心供衆罵。開樽有地寄淸歡。梅花故里頻驚夢。客子登樓歲序寒。</text>
<title>燃燈寺</title>,<text>客意爭將流水閑。宦途羞殺向來顔。雨花漠漠歸檜院。墻筆悠悠負道山。聞瀑酒醒淸散處。上樓鍾動翠微間。南庵却在松杉外。昏黑藤蘿費更攀。</text>
<title>將赴京夜。集三戒軒共賦。</title>,<text>燭跋離懷慘不驕。楊山又是沸江宵。未堪遠別隨秦水。猶欲初程宿灞橋。淚眼歸來泣風樹。頭𪚥忝竊媿氷條。北山有約同歸隱。歲暮文移莫待招。</text>
<title>路中上伯氏楊山政軒。兼示諸從。</title>,<text>淸宵樗博十眉俱。行樂依然似沸湖。勝事傷心孤露後。十年流涕在成都。</text>
<title>路中上伯氏楊山政軒。兼示諸從。 其二</title>,<text>西來佳會是連枝。頭白楊山本不期。老較當年今幾分。邑人猶說繡衣時。</text>
<title>路中上伯氏楊山政軒。兼示諸從。 其三</title>,<text>銅章歲暮苦思歸。病感蘇州卷裡詩。氓俗吏風諳歷盡。古人絃佩莫依違。</text>
<title>路中上伯氏楊山政軒。兼示諸從。 其四</title>,<text>微霰踈踈夜色闌。繞庭孤鶴警天寒。侍兒沉睡爐烟散。一部陳詩獨臥看。</text>
<title>路中上伯氏楊山政軒。兼示諸從。 其五</title>,<text>欄干百尺出人烟。荷月槐風把酒前。陳事蒼茫詩獨在。後孫慚愧續貂篇。</text>
<title>路中上伯氏楊山政軒。兼示諸從。 其六</title>,<text>洞裏烟霞護上方。百年香火禮空王。溪聲樹色渾如夢。山影樓頭不可忘。</text>
<title>早起</title>,<text>叩齒淸晨三十六。小齋無事臥悠如。知應睡裏忘收拾。枕畔離披夜讀書。</text>
<title>趙判府事 泰采 遷葬輓</title>,<text>帝所淸嚴擁百靈。抉雲扶出煥前星。傷心玉几瞻如在。執手金鋪義已形。一死事同汾水白。長留氣與漢山靑。巫招髣髴遺祠畔。澧芷汀蘭萬古馨。</text>
<title>趙判府事 泰采 遷葬輓 其二</title>,<text>生死前頭了不嚬。梅州談笑是何人。蛇山未化千年血。鰲柱猶撑七尺身。從古北門多鬼蜮。卽今東土始君臣。朱厓黃閣應同視。義理吾伸不待伸。</text>
<title>趙判府事 泰采 遷葬輓 其三</title>,<text>靈車漢水萬人哀。那作東山赤舃廻。厚夜輪囷追報志。先朝特達上卿才。他年汗簡悲公案。萬事昆池撫刦灰。世道欲明還欲晦。泉臺哭望意悠哉。</text>
<title>趙利川 斗彬 輓</title>,<text>縮袖芙蓉鍔。摧藏未發硎。鬚眉鳧縣白。燈火兔園靑。桂有生墳恨。蘭懷入座馨。乾坤悲濩落。朋舊半凋零。</text>
<title>趙利川 斗彬 輓 其二</title>,<text>再執都門手。相悲刦火餘。人生盖棺已。世事覆棋如。子死惟原始。吾衰欲遂初。文殊違問疾。哀挽倍霑裾。</text>
<title>臨津</title>,<text>江雲漠漠樹冥冥。古渡傷心栗老亭。世界頹波分幾泒。衣冠掃地盡三經。小儒敢作窮途哭。晩歲無誰大義聽。淚落東湖編上字。訓謨空自炳丹靑。</text>
<title>東坡驛路上。望黃梅先墓。</title>,<text>馬首無窮涕。蒼然梓樹山。明時罪已大。絶塞路方艱。永負生平訓。應無死後顔。膓摧問前舘。回首莽蒼間。</text>
<title>大同江</title>,<text>汀沙十里夕陽遅。羸馬回思五馬時。曾是板輿遊賞地。練光亭北淚如絲。</text>
<title>過七佛寺</title>,<text>新秋鳧鴈下芳洲。古寺門前江水流。客路天長箕子國。羈愁日落仲宣樓。却來小檻看靑嶼。猶憶淸樽蕩彩舟。世事悲懽遆迎送。十年行色慣西州。</text>
<title>賤臣猥隨諸公。掌史事有年。遽有此行。念國事旣大變。舊史筆削。其亦保其全乎。中夜感泣。情見于辭。</title>,<text>膓斷先朝石室書。案頭殘墨尙遺餘。盈箱玉牒今安否。白盡髭鬚浪爲渠。</text>
<title>界畔嶺</title>,<text>我行日俱西。嶺路脩而峻。度壑心力疲。攀厓步武窘。高登目始開。跼顧涕猶隕。白日浮雲隔。游子悲風迅。鴨江日夜去。華夷地勢盡。胡山紛在前。拔地爭穿筍。靑丘一以蹙。白面聊自哂。朝廷方引盃。列鎭空枕盾。大屋已無幈。高墉誰射隼。歎息膓內熱。悲歌氣紆軫。向夕微雨來。林風相與引。</text>
<title>到朔州</title>,<text>地是防秋塞。身如結夏僧。不眠爲夜讀。多病㥘晨興。自笑丹心在。猶聞白簡騰。生涯問粟豆。稍喜峽田登。</text>
<title>上西城樓</title>,<text>日午淡無趣。步上西城門。林間矢道白。沙際江氣昏。徙倚聊自適。眄睞已忘言。秋懷易搖落。世事方呶惛。村翁知愛客。鷄酒來相存。問我何來此。乘除若波翻。野老不關爾。此事且無論。直須飮一盃。高歌擊匏樽。</text>
<title>寓舍無菊。九日對酒無聊。東隣崔生送數枝。喜甚而賦。</title>,<text>九日無花可遶籬。客來淸坐祇吟詩。天公會作佳辰飮。借送東家一兩枝。</text>
<title>金上舍 楚直 自龍灣來訪。卽席次其詩。</title>,<text>牢騷一味坐忘言。城樹啼鴉自早昏。九日看花非素滻。十年蒔萊憶靑門。歸鴻去鷰空依節。臨水登山每攪魂。獨有西州豪俊士。時來一笑置淸樽。</text>
<title>次姜士咸寄示韻</title>,<text>今雨無端舊雨同。天涯歲色閉門中。唐陵一慟誰馮哭。楚賦千秋是國風。古戍悲霜凄牧馬。孤城落木警飛鴻。書生浪自憂萑澤。嚇路無人問大虫。</text>
<title>次姜士咸寄示韻 其二</title>,<text>蓬藋蕭然斷客蹤。數鴉林畔費移筇。傷心舊院陽秋筆。歸夢前宵日角容。盛德再生思結草。貞心九死願爲松。故人詩札傳無恙。喜子田園去放慵。</text>
<title>金持平 壽錫 輓</title>,<text>麻蓬身世舊夤緣。門巷城南在眼前。心事白頭如一日。功名金馬只三年。凄凉史院郞官筆。蕪絶詩家上客鉛。歲暮湘潭悲獨立。離騷半雜薤歌篇。</text>
<title>金持平 壽錫 輓 其二</title>,<text>傷時聊復一霑襟。終羨君歸不見今。白玉樓臺應有召。黃塵世界遂非心。鳳毛已托傳家鉢。鸞紼相隨在御琴。只是重泉難瞑恨。暮聲膓斷哺烏林。</text>
<title>金持平 壽錫 輓 其三</title>,<text>寒燈不寐聽晨鷄。淚濕塵箱撿舊題。宛彼茅齋依綠野。憶曾花酒醉屛溪。生年忽忽秋風急。死者悠悠夜雨悽。借問英靈懷我否。暮城殘角朔雲西。</text>
<title>與諸生上城樓</title>,<text>老子心猶健。諸君酒與期。塞天寒倚劒。山郭晩題詩。野戍風烟靜。邊霜楡柳衰。關心雲際鴈。一一向京師。</text>
<title>夜讀志感</title>,<text>客心傷歲暮。踈籬微雪映。攬衣起徘徊。夜色生斗柄。仰看關月高。林樹鳥烏定。邊歌斗酒釅。朔氣城柝冷。飮博者誰子。歡遊夜夜競。裘馬事豪擧。射獵輕身命。嗟爾好漢子。身閑愛宵永。直恐世多故。徵發煩號令。北報已多嘖。南路且愁梗。大臣須汲黯。一士無劇孟。悠悠獨倚筇。悄悄空引領。掩抑江蘺賦。愁絶山榛詠。歸來讀我書。小屋燈火耿。</text>
<title>次韓持平季明寄示韻</title>,<text>笑覆西亝一局棋。高歌酒後欲成悲。衷情皦日啣窓白。世事旋風捲屋吹。可耐楚騷衰世後。已非周夢盛年時。玉溪流水淸何似。苦憶山中襆被期。</text>
<title>次韓持平季明寄示韻 其二</title>,<text>世事如雲不可期。閉門書卷在天涯。素絲末路誰無染。靑簡他年永有辭。懸矢夙心今墮地。對燈孤語尙憂時。愁膓易醉邊城酒。關月三更櫪馬悲。</text>
<title>次韓持平季明寄示韻 其三</title>,<text>繫馬蘭臯有所思。川原霜氣使人悲。百年浪笑愚公役。萬事終傷造物欺。死去神明那怨懟。向來魚肉偶餘奇。忽驚故里梅花信。羌笛城頭夜色遅。</text>
<title>生朝錄示兒子</title>,<text>時危百慮坐寒宵。簷角星河影寂寥。一死有天甘死地。餘生不孝感生朝。要金虜已看吾弱。下石神應視彼驕。坐悟易編憂患意。分明長處是爲消。</text>
<title>荒鷄</title>,<text>夜坐殊未闌。村鷄忽一聲。一鷄始腷膊。衆鷄相續鳴。長鳴接短鳴。北城至南城。開窓視天色。問夜纔二更。荒哉此何意。物理難細評。靜聽父老言。頗知閭里情。羣議競占災。徵應各殊程。或言黎庶困。來歲疫癘生。或言朝士厄。翻覆如棋枰。中有一歎息。此兆爲戈兵。兵氣疲宇內。冦盜紛縱橫。此語諒有理。默坐心暗怦。昔讀五行志。前史頗分明。又聞司州舞。幸亂希功名。禽鳥先得氣。天心自昭呈。况當歲垂窮。陰陽劃相爭。人情已繹騷。禍亂將誰萌。鳥孽無與占。洞林委榛荊。爾鳴豈無地。胡不鳴近京。京師盡睡美。鼻息方雷轟。驕人不識憂。欹枕若無驚。爾啼謂不祥。爾身將就烹。鳴聲苦不大。無由達紫淸。九重深而邃。天階漏丁丁。奈何書生心。聞爾耳獨傾。孤囚坐無謀。胷氣徒憤盈。燈灺悄不寐。衰涕已沾纓。蕭條舊史筆。棄篋無光晶。抽來尙如椽。亦足寫不平。吐作長虹氣。獨成荒鷄行。</text>
<title>送兒子還京。兼上伯氏。</title>,<text>歷落危塗九逝魂。白頭當別已昏昏。天高落木將軍塞。月滿寒山病客村。歲色陰陰生馬首。詩愁脉脉向鴒原。懸知骨肉靑燈會。半是天涯老子言。</text>
<title>兒子臨行。口占一律。</title>,<text>汝來纔一月。今去又千山。歲暮誰親側。天寒每道間。當歌傷白髮。借酒强朱顔。預約春簷鵲。晨聲報客還。</text>
<title>月夜與諸生携酒上西樓</title>,<text>無限登樓酒。何來隱几山。歌聲寒出塞。月色逈臨關。旅榻尋歸夢。征衣念別顔。秦城當北斗。迢遆若爲攀。</text>
<title>月夜與諸生携酒上西樓 其二</title>,<text>去國牢騷際。懷人夢寐間。城樓方雪月。酒席是關山。磧氣生長嘯。詩情得久閑。垂頭繽百慮。王事屬多艱。</text>
<title>張 文翼 舜瑞寄示韻</title>,<text>雲氣凄迷鴨水陽。徂秋鬂髮已驚霜。寬移帶眼身從瘦。苦憶刀頭夢暗傷。漠漠天機盲揣籥。紛紛世事矮看塲。高衢騁力今無念。五十頭顱已自量。</text>
<title>夜坐</title>,<text>城頭擊柝塞雲空。生事蕭然兩版蓬。講易坐深簾已下。讀騷燈灺酒微中。年來鬂雪心同白。夜久爐灰火尙紅。人世悠悠看出處。古今惟有灌園翁。</text>
<title>卽席口占。和洪君擧 鉉輔 諸人次衡姪韻。</title>,<text>綠鬂朱顔去不留。燈前淚入十年遊。酒闌歌曲聞哀訴。又是潯陽夜泊舟。</text>
<title>除夕</title>,<text>暖氣先回白屋春。鳴鷄一一報侵晨。夢寒丘木悲游子。飛急原禽念遠人。北極懸心雙涕在。南冠顧影一燈親。孤臣老眼猶如鏡。待拭淸朝萬事新。</text>
<title>聞移配濟州㫌義縣</title>,<text>地鄙猶然德不慚。冲庵前在後尤庵。吾生已識死時死。此去不愁南海南。水黑龍威驅雨至。山靑鰲背與天參。中流擬抱師襄磬。世故衰年百未堪。</text>
<title>夜飮書別諸生</title>,<text>關雪山雲共別愁。幾人文字舊從游。靑燈他夜憐今夜。白首梅州又惠州。遠夢浮天迷海嶼。新詩遅月記城樓。三餘攻業無須怠。拭目看君出谷幽。</text>
<title>臨行又錄示諸君</title>,<text>耽詩惡業白髭鬚。枉譬文章老馬途。邈矣著書周太史。徒然載酒蜀諸儒。飄颻水梗風波闊。歷落關楡歲月徂。極目瀛山當去路。悲歌醉後擁驪駒。</text>
<title>發朔州</title>,<text>酒盡高樓征馬嘶。孤城送客野雲低。白頭連歲西南謫。靑眼無人去住迷。舊路山川當塞滿。新年草樹入關萋。歸鞍摒擋詩書篋。緣業平生爾獨携。</text>
<title>宿大朔州</title>,<text>一宿年前客。孤村大朔州。朝端無請劒。世事有乘桴。去國雲遮夢。隨人月伴愁。悲歌遅暮意。不寐坐悠悠。</text>
<title>龜城書別吳生 命謙，命漸 兄弟</title>,<text>桑宿關心屢顧時。不堪覊羽又移枝。春泥黯黯憐分袂。暮雪依依記下帷。萬事莫如溫舊學。他鄕曾道托新知。千峯建德猶回首。遷謫蕭然始有悲。</text>
<title>書贈李生 夏茂</title>,<text>立馬寒山暮。啼鴉古木踈。人情聊復爾。別意定何如。降性天無嗇。求師聖有書。知心管城子。勉爾守三餘。</text>
<title>崔生 鎭垕 追至箕城告別</title>,<text>睡起寥寥一笑時。街東步屧是隣比。摘來籬蘂重陽酌。落盡缸花午夜棊。</text>
<title>崔生 鎭垕 追至箕城告別 其二</title>,<text>相看誰復朔州顔。送者明朝欲盡還。界畔嶺高人不見。浿江回首但靑山。</text>
<title>東坡驛路。望鳴鶴山。</title>,<text>十里鳴臯眼已明。數峯如畫驛前靑。雲邊鳥度長陵樹。花裏鶯啼愼氏亭。天近怳如依北極。地窮猶欲問南溟。今宵擬托茅堂宿。定有山僮掃廢庭。</text>
<title>伯氏，季章到果川先別去。兒子到大興。又辭還。瑞膺送至靑陽又別。獨與衡姪行過金井驛。</title>,<text>親愛沿途共別顔。漢城回首白雲間。路非淹雨猶三宿。人與歸雲已盡還。綠樹烟生金井驛。紫芝春晩石門山。生涯且寄矛頭淅。溪屋年年任爾閑。</text>
<title>到海南翌朝。始聞十五日夜。賊襲西原。殺節度使李鳳祥。將犯京。前二日急書又上。上親鞫囚。列城戒嚴。道路震蕩。夜坐不能寐。憂憤述懷。</title>,<text>傳遽飛湖左。流驚盡海隅。將軍一夜死。倖子十年偸。日下氛猶逆。天高聖亦誣。孤臣空有憤。夜涕映吳鉤。</text>
<title>到海南翌朝。始聞十五日夜。賊襲西原。殺節度使李鳳祥。將犯京。前二日急書又上。上親鞫囚。列城戒嚴。道路震蕩。夜坐不能寐。憂憤述懷。 其二</title>,<text>國事蒼茫料。塗言錯互聞。龍旂誰上將。黼座獨明君。獄急分緹騎。宮嚴發虎賁。時危唯一死。無力請從軍。</text>
<title>到海南翌朝。始聞十五日夜。賊襲西原。殺節度使李鳳祥。將犯京。前二日急書又上。上親鞫囚。列城戒嚴。道路震蕩。夜坐不能寐。憂憤述懷。 其三</title>,<text>垂老生何補。刊章死與隣。江山亂離地。父子去留人。當路愁狨虎。將心質鬼神。悲來工部語。盜賊本王臣。</text>
<title>聞王師連捷。西原諸賊。次第就擒。</title>,<text>衣冠仍是聖明朝。逆氣東南已捲潮。露布夜騰仁政殿。懽聲春入廣通橋。黃旗拂地風雲護。靑史垂天日月昭。且誦大君開國義。果誰廊廟作夔臯。</text>
<title>宿松湖亭候風</title>,<text>酌君中堂酒。澆我窮途膓。亂離身欲老。悲歌意未央。高亭抗山海。一川中悠揚。倚杖遌石靑。垂竿納湖凉。幽幽竹松蔭。淡淡菱芰香。遠道思不見。高丘悵相望。悠悠何所適。身世具一航。濤聲撼乇羅。海色連餘杭。掛席楸島近。對酒挐山長。挐山海中出。點破天蒼蒼。笙鶴神仙會。璣貝蛟螭藏。翩然寄一快。意欲輕蠻荒。且呼風伯至。千里適庭堂。一笑將別君。別懷君莫傷。君家亭子好。歸復盡君觴。</text>
<title>浦口乘船</title>,<text>曉氣蒼茫海拍天。靑山無數一㠶懸。汀洲五里猶回首。送者悠悠立岸邊。</text>
<title>浦口乘船 其二</title>,<text>船頭珍重謝歸人。莫爲今行枉損神。容易安流多敗檝。百年心折漢江濱。</text>
<title>浦口乘船 其三</title>,<text>隔岸鷄鳴樹掩門。船舷日出舘頭村。中流弱纜爭風力。要到天邊看化鯤。</text>
<title>浦口乘船 其四</title>,<text>點點遙山識濟州。征人到此莽生愁。龍神正直無時態。應遣鯨鼉避客舟。</text>
<title>浦口乘船 其五</title>,<text>身世篙師老險途。每年輸貨赴京都。儂今一涉猶辛苦。聞爾生涯欲白鬚。</text>
<title>浦口乘船 其六</title>,<text>離騷緩唱酒微斟。滄海唯憑鐵石心。未死歸來重識面。於蘭鎭下樹陰陰。</text>
<title>寶吉島</title>,<text>蜑雨蛟腥乍與淸。瓊流錦石忽中生。村臨港口籬收纜。亭入溪心水抱楹。枉殺天慳歸有力。胡然神設似非情。巖泉今古無私主。應爲羈人慰遠征。</text>
<title>寶吉島 其二</title>,<text>溟路門庭勢萬全。腐儒胷裏有形便。山回宛轉宜藏礮。潮退紆遅不閣船。澗谷千章皆大木。風烟三島自良田。平時恨失關防議。亂後徘徊又慨然。</text>
<title>三日候風留島中</title>,<text>汀花已落客愁生。臥聽寒潮到枕聲。暮上西峯看海色。篙師口裏信前程。</text>
<title>自寶吉島發船向耽羅</title>,<text>兵革今何似。鯨波去杳然。烟塵悲白首。舟楫信蒼天。海色搴篷盡。風威挂席偏。平生忠信字。衰薄媿前賢。</text>
<title>舟行一晝夜。曉泊瀛島。</title>,<text>不眠舟子夜猶喧。候曉繫船依石根。遠火分明禾北舘。早霞粧點埭南村。誰家溪女負筒出。數處牧駒隨草屯。土俗眼前殊自異。嘵嘵未慣聽蠻言。</text>
<title>宿濟州城中。夢拜尤庵先生。先生己巳曾配是島。豈或有相感者否。</title>,<text>山河相接古今悲。精氣千秋尙引磁。海外殘宵何所夢。華陽老子是吾師。先生已有麟郊淚。後死重尋鵩舍辭。欲守南豊香一瓣。春陰皇樹對遺祠。</text>
<title>與里中諸人會話記事</title>,<text>策杖出西籬。悠然見桑柘。偶與村翁値。歡言草共藉。衣冠次第至。隣保並邀迓。勞勞喜京客。意氣無猜訝。歷歷里中事。劇談互輸瀉。烟火數百戶。隔水東西壩。牛馬放連陌。橘柚垂比舍。耕畜長子孫。門戶盛姻婭。監牧世傳家。知樞昔稱覇。爲邑重文譜。梁夫亦高亞。趫捷金將獵。老健玄翁射。中有督郵家。環島富獨詑。谷量千蹄駿。陂連百頃稼。應門綱紀豪。跕屣侍婢姹。村居占曠好。民物無衰謝。老猶勤操作。貧不事貸假。有酒餉客至。無逋絶官嚇。客游差足樂。氓俗尙少詐。粟豆足年歲。萵菔無冬夏。竄逐媿此身。舟車走不暇。免被籬落寄。幸見房屋借。糶米旣在甔。載書欲滿架。警急遠金革。憂愁避罟擭。且喜托生涯。庶寬待恩赦。只恨井無泉。坐待天雨下。殊俗非我故。風氣終可怕。瘴來霧薰晝。颶作潮驅夜。身軀已委命。嘯歌非怛化。省事門已關。養疾衣常卸。却從諸君飮。魚鰒不論價。優哉以卒歲。中堂有酒炙。</text>
<title>登後崗</title>,<text>登高杳靄盡西東。坐御暹羅萬里風。吾道乾坤身已老。異鄕眠食信纔通。秋生洲渚鴻聲外。日落樓臺蜃氣中。歸路紛紛逢獵騎。豳歌且賦獻豣功。</text>
<title>次瑞膺寄示韻</title>,<text>謫路今年接去年。驚心鬼後又狨前。干戈歲色愁公幹。詞賦樓頭感仲宣。何處桃源堪避地。古來杞國尙憂天。晴窻一部看占象。儁味時時得靜便。</text>
<title>次瑞膺寄示韻 其二</title>,<text>海氣冥冥稀鳥到。鄕音漠漠待船還。衣衾覺節床無煖。涕淚憂時枕有斑。蜑霧豚風俱作怕。蠻歌牧嘯不成歡。醉來卧對挐山色。今古浮天翠一般。</text>
<title>次瑞膺寄示韻 其三</title>,<text>年衰地瘴兩交加。髮已氷霜眼已花。拱手聖賢編裏在。論心兄弟夢來多。溪廬對酒禽聲靜。海國復書鴈字斜。舊隱巖泉無恙否。潭龍知與鬼誰何。</text>
<title>次瑞膺寄示韻 其四</title>,<text>幾道鳴泉幾曲屛。慣人魚鳥不曾驚。十年茹菜懷盤谷。萬死飛蓬寄大瀛。浦溆天寒龍欲蟄。園林秋盡橘初成。無人解說遵王義。拭目何時見蕩平。</text>
<title>島中雜詠</title>,<text>十里荒茅陂。有村多寂歷。乘屋盡編木。繚垣輒纍石。連延接庖廐。卧起無房屋。環圍共地爐。男婦觝頂宿。松明爇作燈。馬革鋪爲席。人狗更無別。一盂同飮啄。整疊掛鞍轡。結束藏矢箙。夜深縣帖下。凌晨去射鹿。</text>
<title>島中雜詠 其2</title>,<text>文榧爲爾柱。櫨木爲爾門。黃柑生爾庭。金橘垂爾園。爾田胡麻稠。爾圃蘘荷繁。防風擷爲菜。磨麥炊作飧。霜前冬栢實。雪裏蘿葍根。種種各土性。節候殊寒溫。久住心亦慣。荒俗欲無論。</text>
<title>島中雜詠 其3</title>,<text>島俗不用錢。古來重綿布。衣着視文縠。貴取爲貨賂。村女力難贍。衣裳未自具。短短劣掩羞。裁成五尺袴。當暑繫在腰。餘體不嫌露。相呼採藿去。白日遵廣路。逢人那解恥。嘻笑相指顧。爾身須自持。行露且多汚。小兒筐裏啼。歸來莫遅暮。</text>
<title>島中雜詠 其4</title>,<text>古來蠻僮諺。一妓二官奴。吏鄕居其次。最下是爲儒。冉冉衙官屬。誾誾公府趨。况復黃紬畔。婷婷花月姝。華堂列綺饌。錦燭引名謳。依遅橘苑輿。浩蕩龍頭壺。笑他布韋子。胡然舍車徒。學字只學賦。竆老悲皓鬚。十年一試才。功名苦失圖。藜杖趁饁田。短衣看牧駒。一生受俗賤。百事向人輸。哀哉彼儒士。宜爾死槁枯。冠儒視若唾。擧世淪一途。莫願生京國。猶喜在遐隅。遐隅只卑賤。京國易喪軀。</text>
<title>島中雜詠 其5</title>,<text>八門砲聲動。婦家迎新婿。婿來却當家。子壯皆出贅。親戚不相貸。纖嗇到毫細。我衣又我食。而無市合制。丁男各有貢。田畒元少稅。嘵音盡蠻俗。皮服通夷製。鄙遠尙天氓。風氣能不蔽。往往逢遺老。爲言肅宗世。恩深哺粟年。力盡因山歲。滲漉已浹骨。顧慕常垂涕。感激君臣義。彌亘天壤際。嗟爾亂逆人。視此遐荒裔。</text>
<title>島中雜詠 其6</title>,<text>隣女夜相杵。林木聲聲哀。江南海送雨。濟州船莫開。雨雪與日出。爺孃豈再來。歌悲如有思。終曲又徘徊。莫是賈客船。海闊去不廻。閨人念死別。悲吟膓欲摧。流傳里巷謳。擧杵聲相催。海賈奚所樂。貪生每招灾。鯨魚大呑舟。噴雪高崔嵬。不如比髮女。閉戶坐織籉。終然十指勞。博盡大商財。勞逸苦不齊。愴悢意難裁。世道皆風波。人生足禍胎。</text>
<title>島中雜詠 其7</title>,<text>將軍大閱馬。閱馬仍打獵。號令三邑捲。結束諸鎭合。四圍林木振。萬蹄風雨急。奔騰盡驅來。木柵劣容入。呼簿辨毛色。積地剪尾鬣。餘威回白日。山獸魂已懾。豕牙焉用壯。鹿走難容捷。騎發去星疾。箭到飛蝗集。先殪已載歸。後逸亦追躡。武功效身手。奇觀溢眉睫。憶我觀演武。盛事懷京邑。操刀莫忘割。豺虎方途立。</text>
<title>島中雜詠 其8</title>,<text>漢拏上近霄。阜隆雲竇塞。湛湛白鹿潭。蘭草生其側。涵虛百丈影。渟黛萬古色。氣通仇穴深。源到龍宮黑。目界盡東溟。天文瞰南極。氷雪留浩浩。松風吹謖謖。飮鹿問誰子。異事莽難識。珠樹起遠想。仙鄕是樂國。度世欲何見。我心悲正則。</text>
<title>島中雜詠 其9</title>,<text>草沒三姓穴。瀑垂天池淵。城山聳異觀。牛島傳佳篇。碁子明月浦。潮聲都近川。九鎭見星布。百里望風煙。歷歷上洛兵。茫茫星主年。歷世殊因革。民俗多變遷。山河亦勃陻。海水或桑田。浩歌傷浩刦。悵憶開荒前。</text>
<title>島中雜詠 其10</title>,<text>林卧不防虎。戶開不警盜。牧兒驅牛去。嘯聲夜四到。寒風振哀壑。村徑葉不掃。凌雨柿染衣。冒雪皮爲帽。牛肥載薪多。歸及爇夜竈。今夜善飼牛。秋稼滿畦倒。田家歲功成。喜色動相告。獨有離家客。眼穿望鄕耗。滿目非我故。歸心裊旌纛。</text>
<title>島中雜詠 其11</title>,<text>海路險以遠。行遣古昔罕。中間路一開。來者影相趲。驅送颶母風。牢作鬼魅伴。多來少歸去。歲月鄕音斷。應俗木麥餠。關身餺飥椀。肝胃逼瘴腥。氣味雜蜃蜑。衣塵拂有痕。匜水盥逾䵟。我生獨非命。敦仁言不窽。每恨生東偏。周覽目力短。乘桴一笑傲。謫去非失筭。日車看磑轂。乾端露丸卵。海山相映帶。呑吐眼中滿。高吟俯鯨鯤。浩浩覊愁緩。雋味書可讀。勝事詩能管。嘿念天地大。浮休身亦散。孤直慕朱絃。淸瑟希玉瓚。自信坎流亨。平視險途坦。散髮胡牀穩。曲肱布被煖。詩書得朱硏。名理窺玄纂。地褊心亦遠。人世意已懶。却語夸利子。嚇人莫相赶。黑窣尙未晨。賢明悲卒癉。願把純灰斛。爾心百回浣。</text>
<title>島中恭聞東宮 孝章世子 喪訃。赴哭本縣志哀。</title>,<text>又作寒號出土鍾。忽聞哀報下銅龍。神人莫保存亡托。岳瀆渾如慘憺容。何事天心叢禍難。是年邦禮傡軍凶。傷心宮壁全無倚。獨使君王泣九重。</text>
<title>島中恭聞東宮 孝章世子 喪訃。赴哭本縣志哀。 其二</title>,<text>時艱側足滿原焦。淚眼孤瞻北極遙。燭地蚩尤猶逆氣。沉星少海又悲飈。有能國緖承文武。非直人哀比順昭。竆海茫茫心欲死。敏堂難復簉群僚。</text>
<title>李煕卿 縡 大夫人輓</title>,<text>詩禮慈而敎。閨門女亦儒。管彤賢有母。頭白孝承姑。菽水娛閒養。葷膻厭衆趨。中身離抱痛。哀子淚應枯。</text>
<title>李煕卿 縡 大夫人輓 其二</title>,<text>剪䯻爲陶客。親麻識歜家。身依如膝下。淚落在天涯。撫世悲跳駟。含恩媿報蛇。餘生孤露後。那忍德音遐。</text>
<title>除夕</title>,<text>五十光陰激箭弦。異鄕流落最生憐。樗蒲故俗空回夢。燈火竆溟獨餞年。聽雪心懷無藉賴。摶沙骨肉失團圓。猶餘伯玉知非感。斂向宣尼舊絶編。</text>
<title>伏次伯氏晩湖亭與諸人酬唱韻</title>,<text>不寐編中血涕仍。紫荊行樂昔堪矜。後生頭角驚三世。舊業耕漁記二陵。別久定知添肺渴。書來且莫問髭勝。獨憐夜夜亭前月。跨海連江一色騰。</text>
<title>伏次伯氏晩湖亭與諸人酬唱韻 其二</title>,<text>玄草依然几席仍。一溪雲物好誰矜。別來輸號今芝隱。卧後思人是茂陵。半壁圖書應網厚。小隄楊柳已巢勝。憑君欲訴銅樓痛。淚逐三更海雨騰。</text>
<title>伏次伯氏晩湖亭與諸人酬唱韻 其三</title>,<text>天涯欲別淚交仍。尙憶征途滿棘矜。亂後未歸憐鵩舍。時來相感有鴻陵。家聲阿大生無忝。已道昌黎死好勝。坐想江樓樽俎色。意隨歸翼已軒騰。</text>
<title>伏次伯氏晩湖亭與諸人酬唱韻 其四</title>,<text>蕭條惠飯歲年仍。獨子思親最所矜。詩學爾無忘闕里。易編吾已愧涪陵。眼前摘埴眞堪戒。身後持門定復勝。茅屋石田料理在。欲將雌伏視龍騰。</text>
<title>伏次伯氏晩湖亭與諸人酬唱韻 其五</title>,<text>久枉淸詩幾束仍。含毫意氣老猶矜。生涯丙舍依瀧隴。文采丁年數博陵。白璧再勍身已倦。朱絃三歎怨難勝。晉陽世什君應續。光恠珠淵夜夜騰。</text>
<title>伏次伯氏晩湖亭與諸人酬唱韻 其六</title>,<text>眼前桑海莽相仍。得意輕肥他自矜。斷案政須尋魯史。著書終欲老蘭陵。花陰命酒春如約。江路披簑雨不勝。道廢未妨時乞食。莫隨夸子學飛騰。</text>
<title>伏次伯氏晩湖亭與諸人酬唱韻 其七</title>,<text>並舍交情出處仍。聲名俊及莫漫矜。歸魂歲晏蒼龍闕。淸血雲悲玉馬陵。郢雪賞音千首在。鴟夷容酒百壺勝。乾坤傲兀無開眼。應作奔雷睡裏騰。</text>
<title>伏次伯氏晩湖亭與諸人酬唱韻 其八</title>,<text>照字朝暾夜熱仍。高懷不欲受人矜。弄丸誰是看千刦。還貝終須在九陵。健倚齊眉藜杖在。瘦能便體芰衣勝。蠻荒埋骨猶無恨。白首頹然任運騰。</text>
<title>伏次伯氏晩湖亭與諸人酬唱韻 其九</title>,<text>閉戶經年一謫仍。散人幽事頗相矜。城南俎豆依林木。禾北㠶檣輳海陵。搓橘秋情香欲老。燒檀夜氣瘴猶勝。世間興歇元如許。笑指虹西蜃市騰。</text>
<title>伏次伯氏晩湖亭與諸人酬唱韻 其十</title>,<text>捲簾山色暮朝仍。竆海奇觀卧自矜。元代馬群來冀野。日南鮭貨逬金陵。樵歌木落詩全王。獵騎天晴病欲勝。中夜老臣勤拜祝。壽星要向紫宸騰。</text>
<title>又次伯氏酬唱韻</title>,<text>禪機莫悟去聞鴉。蜮弩終傷坐射沙。遠逝誰招魂去國。久留渾似旅還家。黃河自比寥寥笑。靑炷孤明的的花。悵憶西湖姜被冷。新詩𪚥淚到天涯。</text>
<title>又次伯氏酬唱韻 其二</title>,<text>孤咮羞爲混衆鴉。靑牛古亦去流沙。木天空泣先朝史。瓜地終思老圃家。客意閉門山有鬼。鄕書滯舶浪多花。衰懷歷歷猶明在。夢識龍顔漢水涯。</text>
<title>又次伯氏酬唱韻 其三</title>,<text>林返牛羊樹返鴉。雨餘微出瘴痕沙。衣裳白露傷秋士。爐鼎丹砂感道家。夢有芬香依橘柚。詩從蒼老謝風花。歸心一線隨潮上。不道玄湖隔海涯。</text>
<title>伯氏下示近作。謹步其韻。</title>,<text>山海竆深地。圖書寂歷宵。干戈猶夢怖。旌旆每心搖。漢斧時忘割。燕金士不邀。千秋傷裂冕。漸欲去人遙。</text>
<title>伯氏下示近作。謹步其韻。 其二</title>,<text>潮響凉搖枕。山光暝赴盃。玄湖有兄弟。白首未歸來。對酒樓應敞。懷人菊自開。圓峰孤似我。淸逈屛氛埃。</text>
<title>伯氏下示近作。謹步其韻。 其三</title>,<text>滙壑涵龍大。連塲放馬寬。山川星主遠。魚藿浦氓殘。比歲橙包减。無年黍餉難。竆途心力倦。終羨白家灘。</text>
<title>伯氏下示近作。謹步其韻。 其四</title>,<text>江閣生遙夢。詩筵盡舊遊。冥心有秫釀。散髮又蘋洲。赤壁思君詠。遼東避世浮。行藏誰得失。此意且深籌。</text>
<title>陽川再從兄寄示別詩三首。追次其韻。兼上伯氏。</title>,<text>賤或爲蓬貴或芝。羔羊非復五紽詩。關門紫氣懷人遠。博士驪歌悔事遅。病馬戀軒秋夢冷。覊雌驚雨夜棲移。爐烟不散橫經地。猶記淸嚴上玉𪚥。</text>
<title>陽川再從兄寄示別詩三首。追次其韻。兼上伯氏。 其二</title>,<text>橙香竹露灑人衣。稍喜新凉送瘴歸。墻筆幾年雙鬢改。海萍千里一身微。周情孔思無今古。李怨牛恩莫是非。久別詎忘規祝在。相思愈覺素書稀。</text>
<title>陽川再從兄寄示別詩三首。追次其韻。兼上伯氏。 其三</title>,<text>十里玄湖水北涯。時應一棹去寬悲。貧猶欵客盃心㶑。瘦爲傷離帶眼移。大壑波驚龍夜動。疎籬露下菊晨滋。北山燈火它年約。乞與天公護白髭。</text>
<title>伏次伯氏寄示和孟上舍 重遠 韻</title>,<text>龍蠖存身十翼明。深知此理死猶生。一心屋漏天臨在。萬事陂渠水到成。失業老嗟詞境狹。劬書靜愛俗根輕。循簷晝日禽宣語。海國思人轉有情。</text>
<title>伏次伯氏寄示和孟上舍 重遠 韻 其二</title>,<text>孤衾誦易紙窻明。村外潮歸日未生。兒課依然眞學究。婢詩羞殺古康成。名華端禮碑中忝。才薄東吳帳下輕。五十頭顱餘可揣。醉眉憂世尙何情。</text>
<title>伯氏和李上舍 渘 韻。並寄示之。此乃朔州時桂陽再從所寄韻也。</title>,<text>登高我馬又玄黃。去翼歸雲溯不忘。秋賦怨懷無宋玉。夜編頎貌見文王。蠻音盡變兒童語。浩氣猶輕霧雨鄕。却笑詩人三物詛。看他倚伏在穹蒼。</text>
<title>伯氏和李上舍 渘 韻。並寄示之。此乃朔州時桂陽再從所寄韻也。 其二</title>,<text>策策虛庭樹隕黃。翛然心與境相忘。蠻烟朔雪皆吾土。舜日堯天自聖王。生擬此身師柳下。死猶何事戀桐鄕。早衰分是迂儒相。無恠中年鬢已蒼。</text>
<title>夜坐。使金壽天歌。申鼎漢拈韻。</title>,<text>地瘴渾疑雨。山高每易風。商歌對酒後。楚鬼閉門中。短景孤愁逼。滄波四顧同。蘇詩喜脫略。流落語猶䧺。</text>
<title>夜坐。使金壽天歌。申鼎漢拈韻。 其二</title>,<text>亥酌寥寥引。秋陰悄悄歸。陶詞細自和。楚奏耿相依。世界皇王遠。風霜性命微。蛩聲亦有意。感慨共天機。</text>
<title>伏次伯氏和成子長 震齡 韻</title>,<text>扶輿山色到衡門。睡起簾櫳有霧痕。冉冉焚香閑氣少。悠悠披史古情存。暮林寒嘯歸牛野。秋碓哀歌相杵村。領識鴒原寄來意。新篇如復對床論。</text>
<title>申僮鼎漢爲合藥入石窟</title>,<text>鳴吠塵中遠。衣衾嵌竇寒。棲遅蓬鬢白。託寄草還丹。迷眼思篦刮。收功待鼎完。忘生吾亦恥。程易在床看。</text>
<title>夜宿旌義縣。三更。金吾吏越海入來。聞有量移靈光之命。時至月望日也。</title>,<text>湖陸新移籍。金吾夜到書。巫招萬死後。軒律一陽初。物論猶恩怨。天心本曠疎。汪洋前席語。斷案又昭如。</text>
<title>夜宿旌義縣。三更。金吾吏越海入來。聞有量移靈光之命。時至月望日也。 其二</title>,<text>有罪還無罪。凾人卽矢人。千秋自定論。萬事只前塵。死免爲南鬼。歸猶近北辰。時憂日艱大。吾道轉生榛。</text>
<title>將發衣貴村。向濟州城中。留賦。</title>,<text>昔我來玆島。首夏草樹濃。今我去玆島。雲雪際竆冬。淹遅二載居。偃仰寄衰慵。臨去首屢回。異地情猶鍾。行園萬箇竹。出門四株松。與爾相伴住。悵然意重重。高標最難忘。仰面圓嶠峰。纍臣若繫匏。絶巘那倚筇。未吹巖下笛。喚起潭底龍。紫芝空歲暮。仙喬杳難逢。世緣未撥擲。塵芥尙在胸。他年欲發夢。雲海日撞舂。</text>
<title>將發衣貴村。向濟州城中。留賦。 其二</title>,<text>我來幾日月。月圓二十二。棲息苦未遑。一謫三遷次。生涯劒首炊。身命毫末寄。土俗幸相憐。竆途多古義。父老久識面。別懷或墮淚。依依出門語。後會良不易。西林松竹畔。井臼想位置。茅齋大於斗。燈火擁布被。照眼硏几色。發籤彖象字。何有陋竆鄕。亦足備故事。也應流寓記。衣貴續縣誌。窻間邵子銘。留與手墨漬。後來相指似。知我讀易地。</text>
<title>發衣貴。暮入濟州城中。</title>,<text>村馬頻傳遆。覊人又打包。艱難素其位。行止玩諸爻。氣矯鵬褰海。身輕鶴返巢。相看燈燭底。夜饌出官庖。</text>
<title>發衣貴。暮入濟州城中。 其二</title>,<text>時序日南至。天隅人北歸。愁風木道病。守夜篝燈微。靑歲回頭失。金丹與志違。悲歌卧後涕。猶欲返初衣。</text>
<title>夜卧不能寐。憶伯氏江舍。追次伯氏秋初下示江字韻。</title>,<text>安穩吾兄在。高樓枕下江。傳書魚在浦。牽夢月橫窻。邈矣篔箎唱。歸歟父母邦。燈花留卜喜。夜穗色盈缸。</text>
<title>毛興穴。次淸陰先生韻。</title>,<text>出地遙遙氣化年。開荒海島始人煙。玉凾風送前生耦。瑤籍天淪上界仙。穴古黃虞靈若在。源深姚姒姓相傳。耽津客宿猶多事。獨憶煕煕太始前。</text>
<title>謁橘林書院。感五先生舊事。</title>,<text>於赫靖陵世。靄靄三菴並。直疏鸞鳳鳴。奇禍狐魅逞。蕭蕭道畔松。湛湛宅墟井。秪令朱太史。擊節牛島詠。</text>
<title>謁橘林書院。感五先生舊事。 其二</title>,<text>歎息武定鑑。搤掔良才書。花果豈眞惜。蘭蕙自先鋤。千秋點名筆。濯河罪有餘。感激巢鷰白。人心胡不如。</text>
<title>謁橘林書院。感五先生舊事。 其三</title>,<text>峨峨石室山。掩泣千古士。魯連海欲蹈。蘇卿天不死。山林宗士流。宇宙垂人紀。昔人悲不見。今人廢魯史。</text>
<title>謁橘林書院。感五先生舊事。 其四</title>,<text>烈烈桐溪翁。再罹時運棘。絶海愁血脚。孤城驚剚腹。姱節死本朝。潔身處穹谷。物理或推遷。桂陰歎惡木。</text>
<title>謁橘林書院。感五先生舊事。 其五</title>,<text>已歲賢人慟。淚向先生盡。義重寧陵托。道爲紫陽殉。從容直字訣。視履無悔吝。孤誠發宵寐。小子悲何忍。</text>
<title>又賦</title>,<text>簷日曈曈整我纓。禮容如在五先生。百年何限難平事。一死同留不泯名。滿院橘香紛蚤暮。遶城潮雨互陰晴。炎方瘴濕靈無斁。大地洪波又可驚。</text>
<title>夜酌</title>,<text>皷角樓臺壯。杯樽星月高。殊方成偶飮。小句得微陶。白髮傷梳短。靑霞菀氣豪。歸裝看海色。北浦理輕篙。</text>
<title>除夕。次朔州除夜韻。</title>,<text>缸花脉脉放開春。簷雪微微滴向晨。險路半生長作客。蠻荒九死幸爲人。流光不住那堪玩。殊俗相看每匪親。稍喜君恩移內地。無竆感淚與年新。</text>
<title>守歲無寐。又志感。</title>,<text>懽娛士女幾家同。勝事城中似洛中。却憶去年村屋下。篝燈寂寞坐書空。</text>
<title>守歲無寐。又志感。 其二</title>,<text>繞墳何處寄衷號。目斷松楸海色高。負罪百年唯有死。此身生不報劬勞。</text>
<title>守歲無寐。又志感。 其三</title>,<text>蕭瑟西湖煙火微。小樓梅蘂病相依。沙禽峽鴈頻傷別。淚落年年守歲衣。</text>
<title>守歲無寐。又志感。 其四</title>,<text>舊屋終南曙色遅。歲時兒女共相思。分明閨閤通宵語。坐筭孤㠶出海期。</text>
<title>守歲無寐。又志感。 其五</title>,<text>願逐祥風轉玉除。美人遙隔五雲居。愁眉乙夜應無寐。親草農桑歲首書。</text>
<title>守歲無寐。又志感。 其六</title>,<text>餞歲孤懷憶惠連。玉溪桑柳長風煙。床頭童子知心事。爾亦思家溪水邊。</text>
<title>守歲無寐。又志感。 其七</title>,<text>新功易未三編絶。舊藁詩無百首添。只覺駸駸衰相進。十分今白九分髥。</text>
<title>守歲無寐。又志感。 其八</title>,<text>驚心儺皷逐愁難。應俗樗蒲亦鮮歡。同是遠人同甲子。銀臺老吏獨相看。</text>
<title>正月十二夜。舟人報風生。移行李出禾北浦。纔出城。小雨忽下。盖東南風有雨則輒止。發船之計又違。托宿鎭將舍。仍留待風。</title>,<text>鰌潮夜色上人衣。炬火微茫與送歸。喜報掛㠶風欲利。初程出郭雨全非。人烟栢島愁余跂。衾枕烽臺且爾依。尙恃聖恩春共布。飛廉焉得久專威。</text>
<title>禾北浦</title>,<text>索居意殊隘。賞闊臨浦口。大洋動我前。蛟龍晝嘯吼。混混碾日車。冥冥浸南斗。亭臺隱小堞。里落依斷阜。人烟萬艘集。米貨三邑藪。高視百丈色。似爭十年壽。未借禦冦馭。難藉穎脫手。夜夜候風色。雲氣浮圓峀。歸心失自由。百慮入搔首。風伯不我謀。山鬼鎭相守。端能順幽獨。只堪托衰醜。十里負泉歸。泥雨怨村婦。淹遅莫見誚。利涉方無咎。忽念摧輈惡。險陸難行走。雖願脫鯨濤。又恐墜阱臼。此意誰與語。永懷乘桴叟。</text>
<title>少病後獨坐</title>,<text>旅宿悠悠日似年。望洋亭北海浮天。瘴陰夜送魚龍雨。春氣朝生橘柚烟。妓去樗蒲留寂寞。病來衾席卧纏綿。詩成擬喚滄溟月。要賞金波着色圓。</text>
<title>望洋亭觀海</title>,<text>舒嘯亭前乍振衣。仲尼桴遠會心稀。欲暾天氣濃如醉。無雨潮頭濺作霏。世界籠將九煙住。胷懷收與萬川歸。鯨洪鰕細森羅見。坐悟乾坤一氣機。</text>
<title>望洋亭觀海 其二</title>,<text>笑指扶桑鶻沒東。康津不滿柁旗風。魚龍盡是生成處。雷雨常於皷舞中。勢欲吐呑楸子去。氣應噓吸漢挐通。鸞驂橫絶空癡望。側想軒轅木道功。</text>
<title>望洋亭觀海 其三</title>,<text>混混淵源是太虛。登臨胷次浩何如。星躔心尾交分地。汞鼎陰陽欲判初。未信麻姑看淺水。誰從碣石問歸墟。終應萬物同元會。此理吾聞邵氏書。</text>
<title>望洋亭觀海 其四</title>,<text>蛟鰐茫茫採藥途。褰裳欲涉笑秦愚。暮朝蜃搆看興滅。今古鵬圖似有無。測勺何人非局見。觀瀾有術是吾儒。蒼然目下詩難會。皓首無言枕玉壺。</text>
<title>上元夜出城樓</title>,<text>亭納三更月。沙銜萬里船。元宵始杖屨。小郭自風煙。秪欲竆途慰。非關令節憐。橫槎滄海闊。何處問群仙。</text>
<title>日午發船禾北浦。過火脫至蛇淵。雨驟作。風勢轉爲逆吹。回泊楸子島。夜二更矣。</title>,<text>白浪高於火脫上。靑冥界以漢挐陰。蛇淵急雨夾風至。楸島殘燈垂夜深。造次却看生死勢。轉移疑有鬼神心。卧驚隣婦喃喃哭。哀爾柴船港外沉。</text>
<title>早發楸子。過寶吉島。暮宿加里浦。僉使韓德基來欵。是湖南地也。始有登陸生意。</title>,<text>面上三年瘴霧痕。歸來何處望脩門。山川識路鄕音近。湖海逢人淚眼昏。酒後聞歌頻顧影。燈前剪紙爲招魂。龜船吊舊留三歎。更欲論兵起九原。</text>
<title>翌日舟向康津。舟中喜賦。</title>,<text>出險身輕鳥脫籠。覊愁憶在乇羅中。鯨鼉撼海聲如雨。鬼魅驚林嘯有風。痛定始能知舊痛。竆來猶恥作詩竆。人煙已似還家喜。聞見孤舟昨不同。</text>
<title>過晩德寺</title>,<text>舟行瀝酒向林端。蘭若蕭然歲月闌。瘴雨久傷埋道學。德星如見聚衣冠。甚人講事思興國。是處留哀比淨安。歧路無誰同我泣。百年麟筆聖經殘。</text>
<title>宿南塘村</title>,<text>舟楫南塘轉。山川北浦殊。殘生似磨蟻。萬事逐檣烏。凋謝悲朋好。艱難戒道途。詩書有舊篋。夜宿托菰蘆。</text>
<title>夕次兵營城底</title>,<text>任逐馬蹄轉。免成魚腹埋。饌新嘗陸味。衣故抖腥䨪。說劒衝星氣。支筇古木骸。知津吾豈敢。形影長通街。</text>
<title>靈巖。遇京居朴姓善謳者。忘其名。 曾於故朴尙書 權 家一見者也。命歌終夜而別。</title>,<text>燭跋猶鄕夢。歌喉始洛聲。劇憐兒女病。似慰道途情。逝水傷前事。浮雲賦遠征。悲來莫終曲。且坐盡鷄鳴。</text>
<title>羅州途中志感</title>,<text>冠冕鄭松相。山林金湛齋。乾坤無此士。涕淚有吾儕。朱宿聲名大。洪流世界懷。重傷炳靈盡。南土比多豺。</text>
<title>冐雨宿羅州南倉。朝渡前浦。</title>,<text>柴門流水淡煙中。翡翠家家脩竹叢。半日溪邊行李濕。南倉小雨往年同。</text>
<title>冐雨宿羅州南倉。朝渡前浦。 其二</title>,<text>江路平朝淨不埃。潮頭五里小舟回。中流笑傲輕風浪。身是滄溟閱歷來。</text>
<title>靈光途中</title>,<text>睡隱祠前風滿袍。離騷暮色起蘭皐。去時換騎童能說。記取虛南立石高。</text>
<title>夕到靈光配所。寓曹君後載家。曹君卽金兄德裕 有慶 氏謫居主人也。聞余到謫。預掃房屋以待。</title>,<text>僑屋蕭閑不願奢。隱囊詩卷竹生涯。已延入座初弦月。相近垂簷小樹花。老子自憐秦逐客。主人今識魯朱家。盈街魚稻知豊歲。篋裏餘錢酒易賖。</text>
<title>夕到靈光配所。寓曹君後載家。曹君卽金兄德裕 有慶 氏謫居主人也。聞余到謫。預掃房屋以待。 其二</title>,<text>蠻海風波領略身。新詩瀧吏感懷頻。招魂久恐歸無地。開口今成笑向人。妹在隔湖疑可見。兒行出洛定遄臻。却看櫻笋饒南味。從此先生不識貧。</text>
<title>夕到靈光配所。寓曹君後載家。曹君卽金兄德裕 有慶 氏謫居主人也。聞余到謫。預掃房屋以待。 其三</title>,<text>合向低簷寄短檠。幽居不用敞軒楹。下簾棋局靑春靜。支枕書窻小雨晴。城近竹陰宜繫馬。園深柳色欲留鶯。分明涴壁看心畫。先我棲遑有我兄。</text>
<title>病起雜詠</title>,<text>病起茅簷景欲舒。春光亦在逐臣居。竹風澹澹鳩聲外。花事微微鷰子初。亥酌暫醺村釀酒。朝盤已食市坪魚。腐儒衰晩慚新貴。天上諸公信久疎。</text>
<title>病起雜詠 其二</title>,<text>榮落紛紛理互乘。天機滿目自良能。竆號判不祈垂綆。宴坐渾如在結繩。長日愛閑權謝客。少年輸興健尋僧。蒲團剩借燒香地。殘癖唯餘鑽古藤。</text>
<title>病起雜詠 其三</title>,<text>天氣暄姸百不私。睡餘閑味在支頤。詩書夜靜靑衿篋。鷗鷺春深白水陂。晩學心期猶炳燭。舊遊蹤跡盡殘棋。生涯欲問天隨子。杞菊終然勝肉糜。</text>
<title>病起雜詠 其四</title>,<text>亂後山川氣欲磨。向來人物數光羅。看羊尙誦姜懷檄。革今無沈荷戈。院廟自生衰世淚。衣冠欲洗大江波。南方無與論心事。日暮幽篁且九歌。</text>
<title>病後次放翁病起韻</title>,<text>世人不知生。營營只畏死。苟能盡吾事。生喜死亦喜。小疾不妨書。味在咀嚼美。夜燈近被絮。朝日啣窻紙。時逢解剝處。曠然心目洗。借問誰家門。日日車如水。</text>
<title>又次病酒戱作韻</title>,<text>病軀坐面壁。常持釋子戒。散髮忘盥濯。人客頗見恠。悠悠觀物化。古今有成壞。獨嗜聖賢編。如逢膾炙嘬。謫居差無憂。生計足稻蟹。且復欹枕眠。夢入華胥界。</text>
<title>夜卧書感</title>,<text>中夜茅茨靜。數星明屋角。春懷惕如秋。燕几方寥落。平生枉自許。垂老已大覺。始被聲氣用。漸向事功縛。危機閱蠻觸。險途犯鯨鰐。流年倐幾何。已滿靈蓍握。素志燕背越。世道今非昨。却如痛定思。霍然心發藥。斂華木歸根。降霜水始涸。攬之卽在玆。詩書是舊學。湔洗熱惱膓。掃去縱橫略。小心藏毫忽。奇功入澹泊。深沉下筆語。亦非少時作。一笑方自娛。吾道此焉托。悠悠砥平路。未害身無着。幽蘭與高松。歲暮在丘壑。</text>
<title>佛岬寺。次兒子韻。</title>,<text>度馬泠泠野外川。靑山忽是寺橋前。小樓魚響開蒲供。微雨鳩鳴曳樹烟。白眼不分生熟客。丹鉛莫問有無仙。一盃要瀉崢嶸腹。終覺時憂等彼巓。</text>
<title>宿小庵。又次兒子韻。</title>,<text>磴暗輕陰合。林深晩蘂留。夜招滄海月。春倚上方樓。梵旨盤和出。泉聲枕欲流。蒲團容一卧。寵辱豈曾愁。</text>
<title>姜士咸輓</title>,<text>旅夜愁膓卧碾輪。何來一紙訃安仁。乾坤萬死餘傖老。風雨孤舟泣故人。別酒沙川如理夢。遺詩海國欲生塵。傷心山水哀絃斷。交誼無君孰不磷。</text>
<title>姜士咸輓 其二</title>,<text>麤繒大布老生涯。猶倚詩人筆有花。硯北十年同我業。城南一曲是君家。靑雲媿殺前糠讓。墨綬徒然左宦嗟。莽莽千秋悲意盡。龍光欲鏟斗墟賖。</text>
<title>姜士咸輓 其三</title>,<text>何事山丘意氣埋。欲從天地廢論才。極知膓肺朱絲直。終坐聲名白眼猜。一誄忍忘君逝後。九原應待我詩來。中宵月墮星猶在。蕭瑟竆途罷酒杯。</text>
<title>姜士咸輓 其四</title>,<text>傲兀危塗自在狂。朱門炙手笑他忙。衣冠俊及標千古。名論徂徠望一方。老去紉蘭愁嶺徼。竆歸茹菜近瀧岡。定評休道詩文好。詩不如人死益傷。</text>
<title>姜士咸輓 其五</title>,<text>喬梓陰中醴有源。小堂猶記菊花樽。百年彈指今來去。三世呑聲祖子孫。矗石家編誰續藁。頭流寺樹未還魂。天涯淚逬寒潮往。芳草萋萋繞海門。</text>
<title>看書漫賦</title>,<text>閉戶常如目畏尖。羲文深契獨垂簾。好人埋却多黃土。喜事猶然在黑甜。燕子微風淸滿院。海棠暄日醉薰簷。默看太極中虛象。已識天心本自謙。</text>
<title>看書漫賦 其二</title>,<text>少日羞爲鳥獸群。今成夕死未朝聞。差池方朔三千牘。流落滁州六一文。自笑素心眞負負。尙聞時事欲云云。春深小屋屛溪畔。篝火談經正憶君。</text>
<title>幻上人送沙彌索詩。書寄一律。</title>,<text>宿客支公屋。新詩謝眺山。龕燈猶夢裏。雲札又塵間。供世看頭白。懷人拄杖斑。終年經數卷。羨爾守淸閑。</text>
<title>戱贈沙彌印丹</title>,<text>童年祝髮禮阿陀。問爾禪家好幾何。不是禪家別有好。世無些好各從他。</text>
<title>兒子還京。送至城北獨歸。</title>,<text>今日天氣暄。山阿一縱眄。潮來七山島。草入長沙縣。日午徒旅發。逶迤望京甸。父子山海別。三載今會面。殊方相藉在。久客尙飄轉。念爾來幾日。欲去復跼踡。浮雲杳山川。親愛誰相見。生逢已云幸。暫別莫須戀。仰視高飛翼。奮迅空爾羡。寂歷黃梅阡。憑爾淸淚濺。</text>
<title>鼎漢歸覲其父母於德山。臨行口占。仍寄瑞膺兄弟。</title>,<text>天涯僮作弟兄依。淚落冲庵海島詩。爾大可知吾益老。同來何事獨先歸。古槐疎柳迷陶逕。芳草鳴禽遶謝池。靜夜塤箎定相待。暮年簻軸矢無違。</text>
<title>寄題敬止堂。堂卽金河西舊居。其後孫更搆索詩。次壁上韻。</title>,<text>碣石於東砥柱西。百年光氣抱幽棲。風悲慟哭何山木。月照傳心是處溪。古緖在今猶醴泒。新營倣舊倐榱題。斯歌斯聚應無忝。床上圖書取次携。</text>
<title>獨坐閑賦</title>,<text>靜意嫌來客。憂端避老翁。醒神竹梢雨。散髮葦簾風。鳥下春簷寂。鶯啼晝院空。陰晴渾不問。睡覺㗳然同。</text>
<title>獨坐閑賦 其二</title>,<text>行役嗟余子。歸應稅洛津。齊來親戚語。動問老夫身。衰健心何管。風霜志愈眞。工夫昏曉際。一氣驗吾神。</text>
<title>獨坐閑賦 其三</title>,<text>秧馬村村務。桑鳩雨雨時。吾廬獨無事。世慮倂休詩。生死人誰問。竆通爾自知。分明爻畫上。每欲謁庖犧。</text>
<title>獨坐閑賦 其四</title>,<text>生理甘稱拙。竆居妄養高。隣園來竹笋。野老贈含桃。衰世誰歌鳳。中年擬釣鰲。淸篇聊自適。不道有離騷。</text>
<title>獨坐閑賦 其五</title>,<text>棲息纔三畒。經過有幾蹄。淸憐花塢小。暑覺草堂低。林雨聞牛笛。簾風納燕泥。平生經世策。投老欲全迷。</text>
<title>獨坐閑賦 其六</title>,<text>世罟渾堪怕。瀛舟未始愁。關心多畏道。知命卽安流。達去猶如許。生來浪自謀。吾年今五十。久已卜行休。</text>
<title>獨坐閑賦 其七</title>,<text>滿篋叮嚀札。歸懷念伯康。壎箎多涕淚。花樹干風霜。瀛海三年夢。玄江九曲膓。藏心慈母訓。明發願相將。</text>
<title>獨坐閑賦 其八</title>,<text>歎息雙湖子。憂虞九卦圖。無人明用晦。斯世哲還愚。迅足猶甘後。悲啼宜向隅。陳編千古意。一理未占孚。</text>
<title>獨坐閑賦 其九</title>,<text>金屑猶迷眼。純灰願刷胷。須知箕九範。不作漢中庸。久矣吾衰甚。偏於世念慵。常咍誅佛筆。終乞頌東封。</text>
<title>獨坐閑賦 其十</title>,<text>至訣開蒙士。眞誠感老婆。朱書幾隔案。何室未操戈。斷續工夫少。飛騰歲月多。殘編懷袖在。百感武夷歌。</text>
<title>疊病起雜詠 四詩</title>,<text>睡穩書齋病脚舒。竹床茶椀共幽居。世情澹若遺身外。心賞超然赴物初。昨夜夢呼玄渚月。十年思食玉溪魚。叩門時有靑衿子。停麈看山意不疎。</text>
<title>疊病起雜詠 四詩 其二</title>,<text>蚊負誰人且鶴乘。淸時謫去味無能。晨興點易參丹鼎。夜坐占天數玉繩。繹樹鳴蟬懷古事。靑山騎馬問深僧。衰年百感思驅遣。落手龍蛇滿剡藤。</text>
<title>疊病起雜詠 四詩 其三</title>,<text>竆途玉汝荷天私。皓首談經且解頤。肎向心頭作恩怨。終看目下起平陂。是非擾擾千蚊蚋。今古茫茫大奕碁。悵望重華何處訴。遠遊吾欲糗瓊糜。</text>
<title>疊病起雜詠 四詩 其四</title>,<text>苦癖耽書老不磨。一燈河洛共森羅。秋林欲霽沉絓皷。夜瀨微凉動蟹戈。斷劒尙看埋有氣。古湫元信靜無波。書生感慨知多事。環堵無人自嘯歌。</text>
<title>次李太白紫極宮感秋詩韻</title>,<text>秋窓聽小雨。陶瀉比絲竹。黃花向堪掇。白髮已盈掬。意氣千古長。風期一世獨。窹言碩人歌。慰此孤齋宿。詩家有托興。竗境古誰卜。前塵謫仙唱。絶響坡翁復。昔人已悲咜。今世益翻覆。獨念田家樂。柴車路已熟。</text>
<title>次畏省齋主人金君韻</title>,<text>香火墻依靜。琹書地屛喧。恭惟畏省義。粤自孔曾聞。飣餖無陳味。丹靑示炳言。晴窻點檢意。試更問天君。</text>
<title>新凉</title>,<text>南方易炎蒸。地勢多溽陋。老屋汗頻揮。短椽額纔覆。庭心一團天。簷角數點宿。今宵忽憑戶。枕簟生凉候。菊蘂欲橫籬。桐露已盈袖。天淸淡河流。野逈輕陰逗。煩襟一蕭散。舒嘯心不疚。燈火耿近床。圖史羅左右。西銘一理原。大易群言首。意快飜瀾誦。味長尋根究。神情愜淸泠。病體忘消瘦。孤琴獨寄賞。古鍾誰應扣。金丹冀九轉。紫芝感三秀。歲序看流轉。志業恐荒謬。願如炎暑鏖。却驅心魔走。夜氣存復存。新工在朝晝。</text>
<title>李甥址健自嘉林來過。留五日而歸。別後獨坐志感。</title>,<text>微雨孤村問客程。嘉林渡口鴈同征。平生酷似吾無忌。垂死相逢古筽城。曉枕喃喃將母事。寒齋悄悄送人情。蕭條兄妹三年別。湖海秋深夢屢驚。</text>
<title>李甥址健自嘉林來過。留五日而歸。別後獨坐志感。 其二</title>,<text>有妹湖西不可諼。遠來憑爾道寒溫。殘燈夢噩悲顔色。連紙書長識淚痕。感慨四歌同谷恨。嬋媛千古女嬃言。逢人莫問今何似。鯨海蕭然半死魂。</text>
<title>衡侄來到。夜坐拈期字同賦。</title>,<text>莽莽孤城北斗垂。黃花憑仗證宵期。鬚眉未死重逢地。心事相看七字詩。舊夢等驚龍漢刦。逝年留補鴈門踦。樽前且闘身强健。不用深秋但洒悲。</text>
<title>送衡侄還京。諸生夜集。賦心字。</title>,<text>赤葉黃花送客心。鷄豚近局盡靑衿。孤懷不寐更長短。萬事無端雨舊今。詩氣射成燈暈碧。酒膓憑洗瘴痕沉。凉宵又聽汀鴻起。霜露年年滿故林。</text>
<title>與衡侄同出城北五里作別。日暮歸寓。</title>,<text>落木下亭臯。寒鴈遵洲渚。徘徊念當別。惻惻相隨去。衣裳凄白露。客心悲節序。鴒原滿紙書。盡道相思語。征馬不可駐。烟水一以阻。</text>
<title>與衡侄同出城北五里作別。日暮歸寓。 其二</title>,<text>桂水無舟楫。囚山有叢棘。采采芳華晩。迢迢望行客。前月送阿兒。此路吾已熟。暮川聲幽咽。長林影回薄。還歸悵掩戶。獨投虛堂宿。</text>
<title>與衡侄同出城北五里作別。日暮歸寓。 其三</title>,<text>別語懶不題。別觴愁不揮。獨有一片心。炯炯持贈歸。南方多亂離。北方多是非。擧目盡怕人。側身誰與依。勉哉紫陽門。生死永無違。</text>
<title>與衡侄同出城北五里作別。日暮歸寓。 其四</title>,<text>鳴臯非曠居。晩湖猶捷徑。苦厭方隅亂。又捨玉溪勝。山林不到手。舊約何時證。相彼山鷓鴣。擧族棲息定。別懷增延竚。因風遠托興。</text>
<title>十月初一日。赴縣門外。行大行王大妃望哭禮。</title>,<text>初寒淅瀝欲凄人。曉哭蒼茫有老臣。百歲蟠桃嗟未熟。九疑何遽躡南廵。</text>
<title>十月初一日。赴縣門外。行大行王大妃望哭禮。 其二</title>,<text>泣想銅樓六禮成。禁庭將事若前生。分明興化門前路。侍衛初傳第一聲。</text>
<title>十月初一日。赴縣門外。行大行王大妃望哭禮。 其三</title>,<text>龍池漠漠刦飛灰。未死頻年泣國哀。塵篋錦囊香欲沫。殿前那復問安廻。</text>
<title>題李生 景舜 三樂窩</title>,<text>酒滿南陔雙壽地。星臨北斗二尊人。問君三樂斯爲樂。孤露空傷羨爾身。</text>
<title>題李生 景舜 三樂窩 其二</title>,<text>弟不嚬呻兄不疾。晝同耕釣夜同書。問君三樂斯爲樂。荊樹和風滿一閭。</text>
<title>題李生 景舜 三樂窩 其三</title>,<text>一室生涯茅盖頂。百年吾道菜咬根。問君三樂斯爲樂。須學顔瓢立孔門。</text>
<title>夕聞京報。上命放送賤臣。臺啓爭論三啓。更命量移近地。</title>,<text>日暮京使至。天涯聞聖詔。孤臣天所憐。雨露垂絶徼。賜環諒亦幸。挾彈曾豈料。浮雲奄作翳。白日復收照。誰能操使泥。忽已錯咷笑。阱深猶下石。灰死且復溺。古今同一病。膏肓未易療。人生自安命。禍福從所召。吾道豈全非。世情臂已掉。仰天無怨色。悠然發孤嘯。</text>
<title>聞配所定以烏山。距玉溪舊居。只四十里。</title>,<text>風雨漂搖度北林。移巢每作鳥嘵音。流離肎恨頭全白。賢聖猶聞突不黔。預想烏山憑几地。何如鯨海皷篷心。五年故里相思淚。行近耶溪定不禁。</text>
<title>又賦</title>,<text>歷歷烏山事。經行歲月深。僑居二弟久。遷謫老夫今。舊識多連堵。同人易盍簪。緣溪小楊柳。後出是叢林。</text>
<title>又賦 其二</title>,<text>耶溪四十里。老屋數間茅。世故中傷別。山靈久絶交。田荒禾稼病。壇壞竹松拋。萬事今竆返。新詩欲解嘲。</text>
<title>發武靈</title>,<text>少無四方志。兀然關戶坐。乾死簡編內。任作魚蠧瑣。老被驅策去。天欲警我惰。西竆戍壘烽。南皷滄溟柁。慷慨平生淚。不爲竆途墮。耳目發浩蕩。意氣無坎軻。遠遊心已快。反約時亦可。蕭條武靈卧。漸欲就韁鎖。默想烏山側。只可親燈火。逸氣斂環堵。玄心歸正果。虛室獨整襟。靜坐方是我。</text>
<title>歷愚坪</title>,<text>古樹紆回。孤村掩映地。荊扉早掃除。主人喜客至。以君臨池松。繫我征途轡。幽齋俯寒蕪。雲水高下視。淸話且促席。別意正揚觶。山川客遊久。歲月人老易。覿面多新交。守心獨古義。物華斂欲暮。行邁方靡靡。微吟北征詩。感慨心中事。</text>
<title>宿茂松姜生家。次壁上姜士咸韻。</title>,<text>種木風烟長幾圍。浦雲山月共沈飛。歲闌鳥識林棲聖。春到魚迎穀雨肥。家業只餘吳下屋。世情方息漢陰機。吾誰抹摋伊誰嫵。丘貉茫茫竟一歸。</text>
<title>悼士咸又步前韻</title>,<text>天涯死別减腰圍。衰世悲君鎩翰飛。海國桑麻政搖落。漢城裘馬盡輕肥。風塵矯首空詩社。天地無情任化機。人物東京盈俊士。不愁泉下少同歸。</text>
<title>悼士咸又步前韻 其二</title>,<text>新阡蕪沒海山圍。秋盡詩魂鶴與飛。古獄埋龍知者少。時人相馬失之肥。凄凉後世悲羅隱。流落淸篇泣陸機。老子尙隨山鬼伴。阮車竆後欲何歸。</text>
<title>長城府伯出餞高敞縣店</title>,<text>城抱松衫縣勢高。市門初日上征袍。十年客子山川闊。一笑故人車馬勞。暫爾杯觴當判袂。歡言僮僕與投醪。傷時斗血渾無賴。醉後覊愁已似毛。</text>
<title>店門溪上。別諸生。</title>,<text>馬首浮雲行路難。諸君送我小溪寒。老傷去日多來日。薰愛南蘭亦北蘭。舊學商量黃卷在。故情敦薄白頭看。莫嗟當別無相贈。心事周圖與邵丸。</text>
<title>謁井邑書院</title>,<text>回谿風發發。我馬躑躅鳴。蘅蘭欲無色。古祠哀恨盈。斯文昔蒼皇。世道愁蔑貞。天陰鳥獸泣。嶽坼鬼神驚。此地不忍過。暗淚猶霑纓。登堂七分儼。肅穆若平生。契遇憶孝廟。大義獨崇禎。禮貌賓師地。心法先民程。士宗晦翁緖。兒誦涑水名。岱泰氣象高。星斗義理撑。消長亦天運。潛躍以時行。逄矢或反射。鬼車已交橫。淵源一士禍。楚山似綾城。是非千古炳。生死一身輕。誰言善有助。每苦否難傾。至今忠義人。裂眥氣不平。賢邪已莫論。逆順紛誰爭。滔天出涓滴。根末非殊情。道路迷七聖。箕杵摸衆盲。大老益可思。孤懷費屛營。袖中獲麟史。一讀我心明。</text>
<title>宿井邑縣</title>,<text>旅宿身如鴈。殘樽氣作虹。燈前幾南士。淚下盡尤翁。槃水餘悲在。龜趺衆論同。寒天今古感。櫪馬溯歸風。</text>
<title>叄禮驛</title>,<text>古堠當人管送迎。驛前流水廿年情。飛飛亭畔移衾夜。猶記漁燈近渚明。</text>
<title>叄禮驛 其二</title>,<text>滿斛長腰不直錢。市門言笑樂豊年。誰能賤取如珠玉。試到明秋看爾田。</text>
<title>謁黃山書院</title>,<text>滄洲遺制在東偏。葩老居停幾歲年。氣色巖厓含太古。陰陽戶牖發先天。汀雲不改碑庭下。沙鳥如依丈席邊。客路未妨霑濕好。過江微雨一蒼然。</text>
<title>靑陽縣</title>,<text>墮指嚴風昔酒醒。來牛去馬碧涵亭。臨溪店薄難淹客。卧草碑荒不辨銘。山近故鄕如舊識。路隨流水幾曾經。驛前古渡愁侵夜。行及玄巖炬火靑。</text>
<title>宿玄巖朴明叟 啓源 家</title>,<text>寒燈小屋若前期。又是亭臯落木悲。一笑歸來靑眼在。舊交心事素書知。衣冠共閱兵塵涕。頭角新驚試院詩。來往十年存感慨。舊看僮僕恠吾衰。</text>
<title>朝自玄巖入烏山</title>,<text>玄雲皓雪繞寒汀。無限城邊閣釣舲。獨樹似人標酒嶺。群峰擁馬識金靑。故人井落開新住。徵士山林守舊經。此謫不應愁寂寞。我曾孤島二年停。</text>
<title>朝自玄巖入烏山 其二</title>,<text>欵欵槐陰許卜隣。亭臯五里已延賓。應來鞍馬屛溪弟。相慰風霜海國人。酒釅正宜談入夜。雨凄那肎廢鳴晨。金丹歲暮心期在。不用徘徊怨我辰。</text>
<title>夜寒有懷</title>,<text>夜寒獨匡坐。雲雪埋穹巖。篝燈照疎梅。眠鵲依凍杉。君門蔀礙沫。世事風𥳽㠶。漸覺素心非。苦傷羸骨巉。尙欲希激昂。每羞死庸凡。孔聖昔遑遑。晦翁亦遭讒。唯恐德不修。我志天實監。且復潛心讀。古經發塵凾。硏精慕玉琢。指口守金緘。回身哂屈子。何欲從彭咸。</text>
<title>夜寒有懷 其二</title>,<text>玄湖憶吟詩。玉溪憶硏書。衣馬昔相將。小少慕同居。世故紛散聚。骨肉日以疎。乍覿如夢寐。久別只書疏。奮飛苦未能。我足誰令舒。或有夢相會。每在城西閭。平生竹馬地。園木尙森如。相呼摘朱實。宛在兒戱初。良時易成奔。白髮已盈梳。耿耿寒夜徂。徘徊步前除。忽聞孤鶴唳。知音獨有余。</text>
<title>詠梅花。次瑞膺韻。</title>,<text>氣味春回住。精神月上來。千秋得意伴。寂歷硯頭盃。</text>
<title>詠梅花。次瑞膺韻。 其二</title>,<text>前榮欲悴去。後續漸開來。蓓蕾唯堪愛。輕香已經盃。</text>
<title>詠梅花。次瑞膺韻。 其三</title>,<text>舊夢分明在。前身隱約來。花應解人意。一笑與含盃。</text>
<title>詠梅花。次瑞膺韻。 其四</title>,<text>冲漠先天意。床間邵易隣。無中已含有。一理自千春。</text>
<title>詠梅花。次瑞膺韻。 其五</title>,<text>疎開勝繁萼。孤澹欲無隣。占座三分一。猶生滿戶春。</text>
<title>詠梅花。次瑞膺韻。 其六</title>,<text>灞水去淸士。西湖無舊隣。新交圃巖叟。雪裏許論春。</text>
<title>訪玄洗馬彦明 尙璧。仍拜集成祠。</title>,<text>緩轡歷西崦。微徑得幽踐。林端暗烟歇。谷口殘溪濺。孤村遂淡泊。數峰猶偃蹇。轉見桑柘靜。空傷芝蕙晩。高人讀書處。地孤意逾緬。茅茨僅延白。客位有藁薦。見君蔬水趣。挹君烟霞面。經床守枯寂。禮書竆常變。始知孔朱奧。終道巢由淺。淸話欲曛夕。幽期屢仰俛。因風聽齋磬。古祠路不遠。</text>
<title>集成祠</title>,<text>古屋寒僧定。欹垣老木扶。山林寄香瓣。星日仰形模。閩緖元東魯。葩源是後朱。殘年負素學。寥落有衰儒。</text>
<title>集成祠 其二</title>,<text>燕坐傷時涕。竆山歲暮人。無誰攀戶牖。久欲毁衣巾。道義頭頭錯。經綸喙喙新。千秋稷下歎。深戒畏人嗔。</text>
<title>集成祠 其三</title>,<text>瀛海悲竆轍。雲臺抱往編。盟心依宇下。感淚到祠前。士有多歧惑。書無隻眼傳。孤林愁倚杖。不食愴寒泉。</text>
<title>集成祠 其四</title>,<text>煉火藥無性。飛霜蘭失薰。寒灰傷往刦。殘線寄斯文。何力能言距。空懷不亂群。蕭條留正札。三復涕紛紛。</text>
<title>集成祠 其五</title>,<text>托意離騷註。微辭孝廟銘。千秋空蠧簡。一脉墜麟經。義理今非古。衣冠醉不醒。紛紛襄野路。終欲質明靈。</text>
<title>夜讀。次陽川兄寄來韻。</title>,<text>卷裏燈明向勘讐。閒身不作百年憂。晨天窣窣鷄將動。寒歲駸駸蠖久收。古易熅燖朱本義。遺詩枕藉杜夔州。更憐開閤梅魂在。一笑前岡皓月流。</text>
<title>與李汝受 秉鼎 會話金淳夫田舍。夜歸。</title>,<text>向夕具鷄黍。田家留客飮。故人漢南來。見我喜色甚。流離作寒郊。衰如瘦沈。高談動肺膓。戶牖寒生凜。京華不可憶。雲雪凝淰淰。山鬼每見侵。覊思獨伈伈。夜黑且徑歸。未敢同君枕。</text>
<title>除夕</title>,<text>又是徂年感。仍成久謫身。山參爆竹座。梅替酌蘇人。愁眼無親愛。懽聲自近隣。鳴鷄莫催曙。孤冷不知春。</text>
<title>喜李台汝五來訪</title>,<text>愁膓觸撥未成灰。乍被春寒下一杯。孤笑坐占聞鵲喜。素書知報借乘來。淸時宰相猶無事。今日朝廷自有才。感嘅見君湖海氣。龍鍾短髮不須哀。</text>
<title>汝五歸後。又疊前韻。</title>,<text>醉眼茫茫撫刦灰。春愁脉脉上離杯。世間知我無朋舊。心上唯君數往來。萬事玄都傷物態。十年元祐老人才。秪應吾道滄洲在。歧路蒼然莫作哀。</text>
<title>汝五歸後。又疊前韻。 其二</title>,<text>山齋愁寂畫寒灰。送後餘薰在酒杯。正是乾坤龍對蟄。不堪時序鷰頻來。文章玉局空衰歲。鼎器金丹是上才。且看梅州含笑死。古人那爲一身哀。</text>
<title>步上後岡。得小巖。</title>,<text>手持古易經。步上巖厓讀。巖厓草新滋。春風扇微綠。且復斂書坐。浩浩望川陸。白雲天際來。相將慰幽獨。</text>
<title>步上後岡。得小巖。 其二</title>,<text>我有一筇竹。細節含五聲。我有一炷香。微縷通百靈。棄置勿復道。尋常俗所輕。能天不能人。古今有難平。</text>
<title>步上後岡。得小巖。 其三</title>,<text>土脉融欲釋。農家正飼牛。及時耒耟出。齊來事西疇。我獨無所爲。飽飯坐悠悠。廢書胡不讀。放心胡不求。</text>
<title>步上後岡。得小巖。 其四</title>,<text>日西見行人。逶迤繞林末。恐是漢京來。袖有伯氏札。伯氏約來過。久已留成說。但念伯氏病。遅來我膓熱。</text>
<title>申方伯 昉 來訪</title>,<text>日長籬落鳥宣鳴。村老敲門互送迎。樹裏官家吹午角。湖西方伯省春耕。京華風雨年來怕。史院顔毛別後驚。恠殺淵明詩帶性。悠悠今古事難平。</text>
<title>伯氏來臨。數宿而歸。臨行次下示韻。</title>,<text>五年風雨夢迷離。天借逍遙信宿期。落勢不禁衰後齒。瘴痕偏上去時髭。殘宵悵望松楸淚。絮語留連嶺嶠詩。舊別已長今別遽。意隨征馬遶前歧。</text>
<title>送伯氏至杜曲。還歸。</title>,<text>院烟靑欲細。羸驂送將去。杜曲不可越。烏山界盡處。自我爲兄弟。頭白無違阻。風波一飄散。南北靡處所。背面幾海嶽。彈指屢寒暑。春來駕言約。日夕費延佇。及見始惝怳。悲喜久無語。髮無餘可白。齒問存幾許。衰容兩相悽。淚顔低不擧。連衾苦無煖。判袂又何遽。殘宵短長話。未暇盡情緖。相隨立道周。屢顧戒徒馭。愁雲礙北陂。微雨下西渚。仍思玉溪年。環堵同樂胥。聚散非一塗。榮辱紛百慮。天或有回環。我已久覊旅。願言歌湛樂。壎箎叶律呂。</text>
<title>孟上舍 重遠 來過。共和伯氏韻。</title>,<text>江南別恨草離離。小雨花知客子期。燈影照開前識面。酒情撚斷舊吟髭。消魂可獨文通賦。浪迹多傳孟浩詩。擬把生蒭言秣馬。倦蹄曾已熟山歧。</text>
<title>夜坐。又次伯氏韻。</title>,<text>南來歲月已支離。鷰鴈年年似有期。自笑客嗔常白眼。未妨人恠早衰髭。丸中欲托傳心訣。籬下難忘帶性詩。草藥莫嗟經煉變。上醫今已𪚥軒歧。</text>
<title>與玄彥明共赴葛村小飮</title>,<text>山家三月鵓鳩啼。路逐寒溪出縣西。槐柳陰陰陂水綠。石隅村下見春犂。</text>
<title>與玄彥明共赴葛村小飮 其二</title>,<text>騎驢舊路白頭歸。垂老江湖事事非。獨有靑山靑不改。石門峯色滿征衣。</text>
<title>書贈具鼎老</title>,<text>慷慨從軍策。蕭條屛野心。時危空老去。萬事擊壺吟。</text>
<title>書贈具鼎老 其二</title>,<text>志業拋弧矢。機心動奕碁。交河舊壯士。歌曲有誰悲。</text>
<title>書贈具鼎老 其三</title>,<text>人以含才貴。君何失路愁。試看泉下骨。皁隷等公侯。</text>
<title>香泉寺</title>,<text>五里栴檀地。一溪楊柳烟。憑鞍始寄賞。擎拂欲脩緣。寂歷烏啼院。淸泠僧汲泉。山門猶可托。世路轉堪憐。</text>
<title>拜金自庵書院</title>,<text>我豈無從涕。公應不昧靈。焄悽猶氣感。機罟互躬丁。舊恨縈書帶。孤愁入鬢星。烏山今古色。日暮滿祠庭。</text>
<title>五月。上憫旱疏釋。特命放送賤臣。</title>,<text>久矣餘生判。猶然聖主憐。恩移已寬法。罪籍不終捐。禱雨恢疎網。行天用化鋋。全生及魚鳥。得意始林泉。</text>
<title>五月。上憫旱疏釋。特命放送賤臣。 其二</title>,<text>曩事延英對。宸衷閔覆言。迷塗深有戒。死地始知恩。一物終應保。孤忠敢自冤。天心仁可見。雷怒又臺垣。</text>
<title>五月。上憫旱疏釋。特命放送賤臣。 其三</title>,<text>山海千重險。風霜七尺軀。傾朝無死友。滿地只窮途。不有君王聖。誰爲父母吾。明神應預告。夢筮感中孚。</text>
<title>五月。上憫旱疏釋。特命放送賤臣。 其四</title>,<text>任爾臺章峻。爭他瘧鬼驕。衆人皆欲殺。孤羽不禁飄。義有書紳誦。貧猶曳履謠。潙山流注想。要與篆香消。</text>
<title>五月。上憫旱疏釋。特命放送賤臣。 其五</title>,<text>久困羣咻地。空懷直道民。猿窮那擇木。虫苦秪鳴辰。稽首高穹帝。陳情下土臣。須臾願無死。耕鑿頌陽春。</text>
<title>雨後。同李器甫 度遠。上香泉寺。</title>,<text>匡床睡起値新晴。閒伴溪翁放意行。落日看山小騾緩。微風到寺一蟬淸。幽居水石誰爭所。垂老文章枉用名。剛喜滿盤苽菓美。老僧留客作人情。</text>
<title>與主人使君及李器甫諸人少飮槐亭</title>,<text>焉得才如賦快哉。亭臯散髮好風來。平生不盡澤南睡。是處又逢江上杯。林意乍凉蟬欲老。野陰垂暮鳥初廻。座間笑唾皆詩話。酒後論時莫浪哀。</text>
<title>與主人使君及李器甫諸人少飮槐亭 其二</title>,<text>槐亭漠漠望悠哉。日午衣冠爲爾來。夜雨凉生田父野。晩陰淸上使君杯。石門舊業靑山近。炎海餘生白首廻。酒處懽娛易蕭瑟。君詩又道冠峯哀。</text>
<title>李器甫赴哭長陵遷葬。疊前韻贈別。</title>,<text>田家卒歲且優哉。書卷新凉與雨來。燕枕憂時多夜淚。茅堂送客覆秋杯。虛疑豹尾隨班去。應逐鴻賓辟色廻。石馬昭陵無限慟。憑君一哭訴深哀。</text>
<title>聞李汝五尙書有謫命</title>,<text>斷劒埋泉下。直絃死道傍。賢愚共汶汶。今古一茫茫。吾愛李君子。官臥海鄕。襟懷玉雪淸。氣味蘭蕙芳。一謫大無端。此事終難詳。矢無胡亂就。應爲時俗妨。寧辭劉血脚。定有蘇鐵膓。念君年已老。况有親在堂。天豈不見憐。我欲無永傷。孝思方錫類。上有聖明王。</text>
<title>玄洗馬 尙璧 輓</title>,<text>程門持守更誰高。視履循循尺幅操。經几硏朱紛簡帙。禮家頭白到絲毫。耕雲薄業無三畒。警露淸風自九臯。死去一官悲寂寞。裹身空有舊麻袍。</text>
<title>玄洗馬 尙璧 輓 其二</title>,<text>應占巾裳好古形。秋冬不廢橘林馨。溪山地肅先生廟。湖海雲迷處士星。亂後相逢憐鵩舍。悲來無處問玄亭。床頭淚落題籤字。燈火空林獨抱經。</text>
<title>自京歸玉溪。宿烏山舊寓。感悼鼎漢。</title>,<text>湖天欲雪暮寒催。舊路依然我獨來。觸目烏山棲息處。書窓涴壁又興哀。</text>
<title>自京歸玉溪。宿烏山舊寓。感悼鼎漢。 其二</title>,<text>愁人歧路歲將闌。草葬荒原念爾寒。從此山居誰檢理。藥囊書笥委叢殘。</text>
<title>自京歸玉溪。宿烏山舊寓。感悼鼎漢。 其三</title>,<text>舟車南北共天涯。往事悲凉不忍思。最是重溟風雨夜。鄕書燈下淚痕垂。</text>
<title>自京歸玉溪。宿烏山舊寓。感悼鼎漢。 其四</title>,<text>耶溪到後若爲情。彈指人間見死生。想有孤魂隨我去。枕頭前夜夢分明。</text>
<title>自京歸玉溪。宿烏山舊寓。感悼鼎漢。 其五</title>,<text>殘篇斷句手抄勤。童子能知愛好文。泉下此心吾不負。數行那惜納孤墳。</text>
<title>余在耽羅時。姜參奉聖瑞 鳳來 寄季章二詩。有念余語。聖瑞錄示索和。</title>,<text>久別雲沉海。重過柳暗門。全生魑魅畔。垂老瘴腥痕。故里鷄豚局。新春水竹園。淸篇一破涕。夫子又詩羣。</text>
<title>余在耽羅時。姜參奉聖瑞 鳳來 寄季章二詩。有念余語。聖瑞錄示索和。 其二</title>,<text>山居淹養疾。啼鳥與關門。柳已輕烟色。花知小雨痕。陶來歡喜酒。老去辟疆園。田事菖蒲綠。豳詩可以羣。</text>
<title>金伯元自成都來過。臨行索詩。</title>,<text>多病今光祿。深情舊任安。隨人莫掉臂。用意保霜寒。</text>
<title>金伯元自成都來過。臨行索詩。 其二</title>,<text>未去我垂老。相過君莫疎。靑燈罏火外。白髮瘴烟餘。</text>
<title>金伯元自成都來過。臨行索詩。 其三</title>,<text>舞袖揚舲水。歌聲倚棹山。萊衣誰爲着。淚盡十年間。</text>
<title>金伯元自成都來過。臨行索詩。 其四</title>,<text>我夢悠揚去。春深十二欄。登樓定相憶。詩在壁中看。</text>
<title>與緯侄宿能仁庵。次兒子題僧軸韻。</title>,<text>得月幽尋際。看山宴坐初。道心泉響靜。花事澗陰疎。小座分僧半。殘經出佛餘。晨鍾隨粥飯。一宿又蕭如。</text>
<title>與緯侄宿能仁庵。次兒子題僧軸韻。 其二</title>,<text>少趺共寒拾。佳句發黃初。卓錫靑山在。迷津白髮疎。靈臺灰刦盡。慧月火薪餘。一笑看興歇。浮生正幻如。</text>
<title>次贈金生 時鼎</title>,<text>久寄生涯劒首炊。先生有道不憂飢。夜來山雨開花遍。春在屛溪九曲詩。</text>
<title>次贈金生 時鼎 其二</title>,<text>老屋烟沈夕未炊。故人誰問子桑飢。金靑山色靑相近。盡入幽齋第一詩。</text>
<title>開心寺</title>,<text>抗策西嶺路。晩出谽谺上。人烟窮一隅。雲海涵萬象。鱗鱗屋瓦齊。隱隱佛地曠。流泉遶香積。午烟沈方丈。兒時記經行。華髮悲懷曩。孤遊寄棲遅。遠懷生悵望。風霜看幾刦。世事足魔障。枝枯舊槐樹。面癯老和尙。相對兩悠悠。身世欲共忘。</text>
<title>將還西湖。次姜聖瑞寄示韻。</title>,<text>天地此生晩。風波何所如。蕭泉感周季。桃水羨秦餘。病顙寧懷秣。𪚥雌未定居。江湖淸滿眼。吾道本耕漁。</text>
<title>西湖歸路。宿平澤。夜坐憶玉溪。</title>,<text>礙日石門峯。流雲玉溪水。茅堂在此間。相守我與爾。我轍久無停。南北悵流徙。歸來始一笑。瀯崒互盈視。捨去應有戀。相逢如色喜。前程不自期。七尺苦多累。勞勞事蓬轉。策策誰驅使。擧族隔京師。江居借密邇。出門顧爾僕。山資托料理。石田鋤莫穢。松塢補無毁。暫復相別去。終當老於此。思山已動吟。有詩欲盈紙。悄悄夜無寐。風泉疑滿耳。</text>
<title>次任進士 述 寄示韻</title>,<text>樓臺簾幕鏡中懸。汀樹流鸎四月天。白髮已非塤唱地。新詩淚盡故人前。</text>
<title>次任進士 述 寄示韻 其二</title>,<text>亭下鳴榔夜五更。悲歌水調唱難成。已慚對客傳名字。麤喜無人問死生。</text>
<title>又次任進士韻</title>,<text>一笑滄桑萬事空。全生魚鳥出𪚥籠。夢醒身世方知我。樓逈湖山不負公。投枕手編從和睡。閉門時事欲成聾。詩篇每識西隣興。柳外晴朝有小篷。</text>
<title>月夜共諸人泛舟</title>,<text>艇子隨江月。天公掃火雲。詩應相老我。酒欲泥諸君。衣露微微入。樓燈冉冉分。依沙何處笛。餘興卧堪聞。</text>
<title>次任進士詠藥苗韻</title>,<text>穿土橫籬次第生。風朝露夜綠盈盈。道人自有丹頭劑。已悟胷中鼎器成。</text>
<title>次詠來禽樹韻</title>,<text>徙倚來禽庭下樹。離離亭午綠陰繁。開花結子休相戀。最愛天心在晦根。</text>
<title>趙持平 正純 輓</title>,<text>腐骨悠悠汗竹名。滿城靑紫盡公卿。光華不廢刊章字。意氣猶傳抗疏聲。死去靑蠅應作弔。悲來白璧苦遭勍。泉臺閉眼還無恨。世故紛紛益可驚。</text>
<title>次趙國甫 觀彬 韻。贈兪同知 珉。</title>,<text>靑雲舊識水西徂。白首衡門閉影孤。老去豪心屛裘馬。春來散髮醉江湖。櫻堦嫩實交紅杏。瓜圃幽花映紫蘇。問爾灌園閑事業。能無劒氣射伊吾。</text>
<title>徐判决事 宗一 輓</title>,<text>意氣傾人射策年。印章頭白幾山川。久嗟才老風塵下。那藉身依日月邊。血熱向君今已矣。時危撫事更茫然。未堪滿目留遺恨。定有孤忠死不鐫。</text>
<title>徐判决事 宗一 輓 其二</title>,<text>世味年來共飽甞。南州舊事結中膓。江山謫裡殊搖落。湖海書來每激昂。白簡不妨腐鼠棄。緋衣猶待漸鴻長。却看逝水東流盡。涕淚徘徊險路傍。</text>
<title>舟泝龍湖。夕入栗島。憇杏陰。</title>,<text>天晴洲渚滿新詩。寂歷虛灘下鷺絲。小閣搴簾獨莞爾。滄波皷枻欲何之。招人島杏離離色。出世巖軒澹澹姿。朝暮東西無近遠。古人先獲有天隨。</text>
<title>翌日。共諸君泛舟。下仙遊峯。</title>,<text>昨日林間艇子出。今朝艇子更難孤。江山地積扶輿氣。樓閣天開潑墨圖。籠老有巖應不朽。翠軒持酒欲相呼。中流來去渾無與。人世吾生似爾鳧。</text>
<title>泊砥柱下</title>,<text>爲爾鐫厓字。傷吾歷刦情。天傾已建醜。石戴獨皇明。永罷皇華作。猶遅碩果生。東方無蹈海。一柱自標石。</text>
<title>泊砥柱下 其二</title>,<text>絶頂含杯上。曾遊弭棹懷。悲歡已白髮。今古只靑厓。朝海波何駛。生金字欲埋。中興舊對策。衰颯笑殘骸。</text>
<title>濯斯亭月夜</title>,<text>林木寒蟬去。樓臺素月懸。島平生遠賞。欄逈委孤眠。幽意羣山靜。晴光二水姸。微聞沙際語。覺有上潮船。</text>
<title>移居晩湖亭</title>,<text>惻惻東樓上。圖書若平素。籤軸委狼藉。簾牗入風露。想見淸坐夕。微吟對汀樹。江水淨一曲。雲月娛晩暮。魚躍天機動。花開心賞赴。氣淸不離仙。玄江亦玄圃。湖山宛宛在。四隣皆如故。黃君佳釀熟。任子漁艇具。舊遊疑可續。秋水好沿溯。况我久別離。歸來且新住。平生連堵計。垂老歸田賦。卽事謂可樂。始願胡遽誤。舊亭悄空廓。悲風悽四顧。亭亭老杏陰。歷歷寒沙渡。或有夢相逢。靈應識此路。</text>
<title>移居晩湖亭 其2</title>,<text>憶昔過此亭。我時有恩譴。江樓誇適性。伯氏新居奠。嚴程借信宿。雲水難游衍。姜衾冷不眠。曉枕相留戀。當時枉自悲。今日那由羨。生別已相隔。死別長不見。徙倚西窓下。僾然膓內煎。汀雲自今古。江月垂文練。今歸苦淹遅。樂事同露電。孤吟無與聽。明發獨輾轉。我衰亦幾何。相彼先集霰。</text>
<title>移居晩湖亭 其3</title>,<text>玄江有炳靈。昔多賢者廬。石洲並玄洲。岳老留其墟。皎皎南溪翁。閉門硏古書。婉婉睡村相。生長外家閭。錯落共先後。雲物尙遺餘。近來我伯氏。晩計此地於。孤鳴儷前唱。好古志不疎。有詩映千古。有書竆五車。時來數三朋。勝集日無虛。眄睞成故事。風波獨愁余。聲光並逝水。舊樂留禽魚。古人皆不見。孤棹逝安如。隔岸依老樹。且弔籠巖居。</text>
<title>月夜感懷</title>,<text>夜色蒹葭遠。秋懷蟋蟀淸。宮商絃久澁。江漢月孤明。涕淚死生際。山川今古情。晩湖詩欲廢。詩裡每思兄。</text>
<title>杪秋口占</title>,<text>衰菊留香點綴堦。夜凉秋水淨高齋。塵編敵睡頻遮眼。時序登高易惹懷。萬葉霜凄墻外杏。數帆潮上海西柴。已知吾道妨趨俗。非是殘齡學打乖。</text>
<title>冬夜雜咏</title>,<text>節序憂愁際。琴書俛仰間。殘燈麻浦市。微雪果川山。龜老神明葆。鴻孤啄食艱。鳴榔坐漸歇。應已夜漁還。</text>
<title>冬夜雜咏 其二</title>,<text>歲事龍歸蟄。覊懷鸛並棲。寒齋氣澹泊。凍舸意悽迷。孟闢辭誰廓。莊言物競齊。時憂久忘語。倚杖緯星低。</text>
<title>冬夜雜咏 其三</title>,<text>盆樹團香蘂。氷灘碾素輪。披帷我爲伴。入室爾如人。造次天機發。良能夜氣神。流光曾不待。慚負百年身。</text>
<title>冬夜雜咏 其四</title>,<text>筦簟平生地。塤箎後死心。圖依玉溪障。銘負石潭琴。枕几連江冷。樓臺擁雪深。循除無限涕。獨宿有沙禽。</text>
<title>冬夜雜咏 其五</title>,<text>汀雪疑無夜。經燈與作冬。硏工托綠竹。感序在黃鍾。有味寒泉錄。無聲太極宗。要知階四子。故紙且從容。</text>
<title>冬夜雜咏 其六</title>,<text>沙冷棲氷雪。亭高駐月星。虛明流沆瀣。淸塏入軒庭。氣味憑詩爽。風光適性靈。林禽亦昏睡。一榻自孤醒。</text>
<title>冬夜雜咏 其七</title>,<text>繚白縈靑勢。三山二水區。詩人古無數。勝地每相須。洲嶽名懸日。湖軒唾有珠。千秋一悵望。日月老江湖。</text>
<title>次韻李奉事 渘 自陽川過訪</title>,<text>不被冰江礙出遊。雪車超忽使如舟。醉來坐穩胡床去。興到行先過翼流。快事天長砥柱石。新詩日出晩湖樓。襟懷識子琴書內。開卷淸談且少留。</text>
<title>陽川歸路。疊前韻。</title>,<text>投老江湖故倦遊。百年心事信虛舟。已成懶慢身稀出。時或徘徊淚暗流。擁帙爐香守古易。閉門燈火愛高樓。孔巖一宿旋歸去。酒興詩情不作留。</text>
<title>瑞膺寄三絶。有傷老勉學之意。且有小序。故步其韻之。</title>,<text>忽爾流年蓍一握。茫然歧路悔前非。政須克去褊難克。且莫知猶半不知。</text>
<title>瑞膺寄三絶。有傷老勉學之意。且有小序。故步其韻之。 其二</title>,<text>違心白髮歲將遒。養氣丹頭功莫謬。一片靈臺懸鑑明。千秋旨訣聖師授。</text>
<title>瑞膺寄三絶。有傷老勉學之意。且有小序。故步其韻之。 其三</title>,<text>宮商欲奏莫酬余。棐几思人宴息初。末路斯文絲髮托。山林碩果喜遺餘。</text>
<title>夜讀感懷</title>,<text>政是沈沈萬戶眠。悄然孤炷小窓前。天心嘿識梅垂蘂。夜氣淸含篆裊烟。從古衛詩留抑誦。與吾張子降庚年。深悲去日踦難補。老怕羸牛不受鞭。</text>
<title>夜讀感懷 其二</title>,<text>梅香逼酒歲將闌。夜意方收耳目官。北陸寒威低斗帳。西銘竗諦玩棋盤。事天須是生無忝。爲子元知歿亦安。白屋顚連誰更念。卽看人世足疲殘。</text>
<title>夜讀感懷 其三</title>,<text>習氣飛騰已掃除。竆來塗轍返吾初。圖從太極方知性。史到東京每掩書。始覺參三身眇爾。劇憐吹萬事紛如。蒲團一室纔容卧。䃫石生涯不願餘。</text>
<title>夜讀感懷 其四</title>,<text>吠犬寥寥微月輝。江樓夜色掩寒扉。書中有味老來覺。樂處會心今世稀。島雪灘冰相映發。靑燈宿火共因依。晦翁門下平生願。太息何人可與歸。</text>
<title>夜讀感懷 其五</title>,<text>歷落身從海外還。憶登鰲背見靑山。新詩墨灑桄榔下。小酒香參橘柚間。萬事回頭皆則劇。百年無地不寬閑。向來悲樂消磨盡。簷雪爐烟對證頑。</text>
<title>除夕志感</title>,<text>今日已云暮。歲事方徂𪚥。志士悲白髮。瞿瞿懷此夜。金丹鼎欲毁。大音絃久罷。芳辰悵不及。素志終難化。老猶誦孔翼。貧亦恥樊稼。所悲心力怠。豈無歲月暇。前途莽自遠。鷄唱淚盈把。</text>
<title>除夕志感 其2</title>,<text>默觀大化內。彭殤同一塗。迷方至白首。惜死徒區區。僂然里中老。頭豁齒亦枯。未能辨兒孫。那更識朝晡。黃䤋爾何樂。蠢蝡無以殊。混混夸奪俗。見爾可反隅。無壽又無夭。醉夢同須臾。明燈獨太息。耿耿忘夜徂。朝聞可夕死。案有濂翁圖。</text>
<title>除夕志感 其3</title>,<text>夙昔少年日。傲睨他人老。不知歲月欺。自信吾年早。及今何所成。我髮亦全皓。前狂指欲咋。後圖力難保。老馬強自奮。氣已盡櫪皁。所思在古人。茫然臨遠道。浩歌却椒杯。徘徊傷我抱。</text>
<title>除夕志感 其4</title>,<text>屈指歲見除。由來五十三。歡娛藍井西。憂患瀛島南。一身閱千變。憂樂皆飽諳。思樂已難追。思憂尙餘惔。竆途影獨立。曩事淚長含。世路思息機。山林久嚴驂。覊縻近京國。旅泊猶包慚。奮身逝將邁。此意若前參。因之望同音。夜寒憶久庵。</text>
<title>元日</title>,<text>漏短難縻夜。鴉喧已納春。晨朝湯餠俗。歲月簡編身。病欲相關我。癡猶不賣人。衡門無送刺。賀酌但比隣。</text>
<title>將移寓伏波亭。留賦。</title>,<text>屢顧難忘桑下眠。晩湖於爾少因緣。循堦欵欵禽如怨。辭壘依依鷰可憐。伯氏江湖曾卜宅。老夫衾枕又經年。沙洲一棹猶無遠。烟火相望杏樹顚。</text>
<title>舟載家累。下伏波亭。船上口占。</title>,<text>孤篷寄載我生涯。鷁首東西路不遮。甔粟甖醯同一棹。老妻癡女倂全家。書籤左右杯樽整。棋局前頭枕几斜。更喜蘸流盆樹綠。舟人指點臘前花。</text>
<title>伏波亭</title>,<text>適性在江湖。移家亦滄洲。行舟繫庭際。綠槐出墻頭。名亭盛結搆。屋角星河流。英豪坐銷歇。興廢感悠悠。頹垣與破壁。至今鷗鳥愁。徘徊釣磯側。歷歷玩魚遊。惻愴菱溪石。如弔舊將劉。</text>
<title>桂陽兄自孔巖挐舟來宿夜。同次唐人韻。</title>,<text>隨分江湖久斂光。關身蠧字費星霜。周詩長價終歸正。孔易竆年獨貴陽。世事茫如絲不理。道心渾與景俱長。孤篷且喜同人至。留照滄波鬢髮蒼。</text>
<title>桂陽兄自孔巖挐舟來宿夜。同次唐人韻。 其二</title>,<text>亭臺水樹盡韶光。恠爾竆髥尙有霜。貧欲棄瓢歸上。怒猶撾皷出漁陽。夜闌燈火依依在。春暖江流脉脉長。亥字泥塗須莫歎。人今無力念穹蒼。</text>
<title>又拈別韻同賦</title>,<text>江城積雨破重陰。穿漏參差月滿林。夜語靜聞烟際舫。春聲乍起水邊禽。乾坤皓首時將晏。簾閣朱硏坐更深。三日却留貧士話。麥畦生計早歸尋。</text>
<title>桂陽兄去後獨坐。又次前詩。</title>,<text>去鳥微茫渚日陰。孤舟相送度烟林。吾宗兄弟皆原憲。我道行藏似展禽。客久風霜何自苦。窮來丘壑不嫌深。靑燈竹院悲前刦。事逐泥鴻已莫尋。</text>
<title>杏亭。觀村人耦射。</title>,<text>列席俯晴沙。老樹陰曖曖。櫜鞬集武勇。决拾分曹隊。手柔稱弓燥。捨矢無一廢。揖讓見古意。威儀亦三代。束心棲鵠裏。迅勢飛鳥背。機捷手自應。意闌色無退。含嗟旗屢偃。帶笑皷連攂。巧拙非力爭。勝敗惟人在。默念聖智譬。分明悟善誨。况聞未發旨。中在紅心內。徘徊觀爾射。感歎在我輩。</text>
<title>冒雨夕還</title>,<text>向晩西風緩棹還。籠巖柳色護烟灣。沙頭一陣蠶峯雨。送入孤舟罨畫間。</text>
<title>冒雨夕還 其二</title>,<text>桃花春浪弄歸橈。三月魚肥上晩潮。雨笠烟簑來去路。盈盈一水不崇朝。</text>
<title>閒居。次武靈時獨坐閒賦韻。</title>,<text>巷轍無朝貴。磯絲共釣翁。海氛常作雨。潮勢劇爭風。杜髓詩三昧。商歌壁四空。今年又省事。蕭散去年同。</text>
<title>閒居。次武靈時獨坐閒賦韻。 其二</title>,<text>晴晝猶關戶。端居獨翫時。悲人夢幻世。感物性情詩。驍捷爭投勢。龜靈自貶知。終傷結繩後。多事始軒羲。</text>
<title>閒居。次武靈時獨坐閒賦韻。 其三</title>,<text>隱矣文焉用。卑之語毋高。靑黃是灾木。寵辱盡餘桃。朔戍寒聞馬。瀛山醉倚鰲。經行十年夢。感慨見詩騷。</text>
<title>閒居。次武靈時獨坐閒賦韻。 其四</title>,<text>大舶歌鍾沸。沙頭簇萬蹄。殘書欹枕靜。幽事下簾低。渚葉生琴籟。庭笞遍雨泥。通津自有路。已是出門迷。</text>
<title>閒居。次武靈時獨坐閒賦韻。 其五</title>,<text>欄角廢書立。暮天生遠愁。靑山故自在。逝水爲何流。仰屋非私歎。求田只道謀。碧雲懷未已。詩欲擬湯休。</text>
<title>閒居。次武靈時獨坐閒賦韻。 其六</title>,<text>好古狂於點。違時懶似康。閒來帆逐水。興至筆橫霜。淸削難砭骨。辛葷已滌膓。籠沙無限月。每夜獨迎將。</text>
<title>閒居。次武靈時獨坐閒賦韻。 其七</title>,<text>世遠雲臺筆。河無馬背圖。斯文天欲喪。獨學我全愚。夢未呑三畫。言誰擧一隅。停舟望斷港。吾道歎窮孚。</text>
<title>閒居。次武靈時獨坐閒賦韻。 其八</title>,<text>江山相發竗。河洛欲疏胷。只恐羣吪賾。深知定理庸。玄機含動靜。至語破昏慵。東土吾猶幸。緬懷箕聖封。</text>
<title>閒居。次武靈時獨坐閒賦韻。 其九</title>,<text>身計隨漁子。家居混市婆。投珠方按劒。駐日未揮戈。歧路衰遅甚。田園夢寐多。唯應江鳥聽。慣唱憶山歌。</text>
<title>李僉知 景華 輓</title>,<text>丘壑風流峴首村。暮年行樂卧衡門。銅章已了塵間事。緋帶猶推膝下恩。入座醇醪薰氣味。傳家書史長兒孫。向來吏迹悲回首。猶記春深浿上樽。</text>
<title>蠶頭峯</title>,<text>搖曳白石灘。我舟鳧鷖小。地勢欝蟠結。蠶峯俯飛鳥。龍挐積氣中。鶴搴羣物表。高挹砥柱色。萬古雙縹緲。見爾整襟坐。侑爾盈觴醥。天地爾獨留。閱人無時了。朴李前賦詩。朱梁後頒詔。英豪不相待。事去雲杳杳。豈無後來者。我思獨悄悄。</text>
<title>四忠祠舊址</title>,<text>廢祠臨江岸。荒庭斷瓦悲。俎豆奉何人。塌毁又何時。風輪刦易轉。金鐵形亦移。人迷百代眞。世入九折𡾟。蕭蘭亦同臭。衆足難停馳。如行霧露中。渾身濕不知。豈亦氣騰倒。非關人黠癡。墓中百年人。起來已無期。置之勿復道。何用涕空垂。悲吟憶事初。昔我作誄詞。今人無可聽。一唱三悽其。</text>
<title>過映波亭</title>,<text>垂柳陰陰月上東。映波亭畔鯉魚風。去年詩酒今年憶。重到悲人百步洪。</text>
<title>早起</title>,<text>靑臺書祲莫漫疎。丹扆愁眉未暫舒。尙憶求言前歲詔。早朝封事滿公車。</text>
<title>早起 其二</title>,<text>高樓注目大江斜。叢薄深深起早鴉。從古詩人忠厚意。雨無正裏眷王家。</text>
<title>尹水原 涉 輓</title>,<text>屈指明廷數上才。梧陰門第盛栽培。胷無磽砢麟爲瑞。器有靑熒兕欲摧。處世風流如挹酒。憂時膓血可成灰。廿年埋盡巖廊望。華屋山丘兩世哀。</text>
<title>尹水原 涉 輓 其二</title>,<text>飣餖今人捨雉膏。隋州三載竟呼臯。不堪劒首愁炊米。何遽蘭心忍化蒿。漠漠身名拋夢界。悠悠國策出兒曺。哀詞暗作呑聲泣。老子年來世欲逃。</text>
<title>楊花渡口。乘舟夕還。次放翁韻。</title>,<text>垂柳人家白版扉。晩晴雲物集漁磯。孤篷信水悠悠坐。小酒看山澹澹歸。雅具蕭閒詩卷在。舊遊零落曙星微。蠶崖一曲風波靜。遅暮修緣莫爾違。</text>
<title>月夜。共諸兒女。出坐門前釣石。</title>,<text>月白空江靜。短舸載兒女。夕潮初退沙。夤緣不離渚。白石近若案。門臨釣魚處。圓平恰受人。列坐命肴醑。曠洗脂粉愁。淸泠娛笑語。風露不知襲。夜凉忘歸去。水鳥集復翔。蒼茫何處所。</text>
<title>李進士 命采 輓</title>,<text>延城雙玉照丰茸。詞賦雲間爾士龍。先後上庠先後死。斷壎泉下又埋鍾。</text>
<title>李進士 命采 輓 其二</title>,<text>磅礴精光死不澌。結爲奇璞出爲芝。丈夫三十成何事。靑紫人間盡少兒。</text>
<title>李進士 命采 輓 其三</title>,<text>骯髒終非季世情。布衣高欲唾公卿。銘㫌數字淸無累。誰似何蕃太學生。</text>
<title>李進士 命采 輓 其四</title>,<text>生別回頭俄死別。黃岡五馬尙征途。歸來書室猶疑在。始覺猿膓斷欲無。</text>
<title>李進士 命采 輓 其五</title>,<text>西河忍見白頭孤。曩事垂髫記坐隅。衰運乾坤多哭子。楚詞悲涕最敦夫。</text>
<title>悼閔監察 相一</title>,<text>顔貌晩見子。襟懷深識子。棄官子淸流。論時子快士。寧甘老陳人。不入衆趍市。弊廬只河汾。殘田非好畤。孤嘯四壁立。飢卧看書史。剛膓欲含鐵。憤髥或抵几。自非今世有。無恠今人棄。已羞春華媚。終傷秋栢死。悠悠獨厄運。瑣瑣多膴仕。平生遯之尾。我識名窩旨。固志旣用革。大歸亦脫屣。迢然出缺陷。定作肥嘉視。人情浪相悲。遠逝自無累。追君托記心。替文詩以誄。此義死猶識。君應一莞爾。</text>
<title>入城適赴南隣鄭尙書 亨益 邀飮。金兄 有慶 氏在座。明將南歸。與金兄共話。乘夕出江居。</title>,<text>野老偶衝京洛塵。高軒是日會蹄輪。商歌漢北將歸客。秋髮樽前見在身。浮白莫論朝著事。草玄方作隱淪人。醉來却望西湖路。鷗鷺烟波托四隣。</text>
<title>李副學 秉泰 輓</title>,<text>難寄孤淸衆濁中。厭生宜爾逝怱怱。趺跏瞑目寧忘孝。藍縷周身以返終。萬事糾紛吾義在。一辭恬介定評同。黃茅遍地蘭無恃。泣到君亡路始竆。</text>
<title>趙參判 彥臣 輓</title>,<text>白首功名小度支。寧堪息駟已崦嵫。哀哀靈座陳縗地。草草中身戢木悲。朝右卽今人物盡。嶠南終古吏民思。哭君空有詩篇在。蕭瑟江湖涕淚垂。</text>
<title>九日</title>,<text>着色霜前多少枝。古來秋士愛東籬。十年白髮常爲客。九日黃花始入詩。老子猶能興不淺。此情還恐俗相知。滔滔卧送一江水。洲渚天長鴻鴈悲。</text>
<title>致政閔相公 鎭遠 約與賞淸潭。路中口占。</title>,<text>駕言瀉我憂。中林赴幽約。問路過小寺。尋烟出古驛。名山去漸近。九月嚴霜落。詩興一邂逅。神情已飛躍。葉爛厓楓鮮。枝疎溪柳弱。眷懷少年遊。經行事如昨。</text>
<title>致政閔相公 鎭遠 約與賞淸潭。路中口占。 其二</title>,<text>循溪路更深。且復下馬坐。溪凈而石白。淸輝已娛我。仰視雲臺石。側側危欲墮。近去天一握。高捧蓮數朶。輕身未一登。自笑衰益惰。</text>
<title>淸潭</title>,<text>乍罷玄江釣。相期綠野驂。深秋眺華嶽。少酒坐淸潭。俯石寒泉響。談山恠鳥參。詩情又聞雨。歌嘯不生慚。</text>
<title>夜卧憶庚寅舊遊</title>,<text>石字歆仙躅。潭光悅性靈。寒泉雨共滴。秋閣夜多聽。髮已傷時白。山能出刦靑。傳杯悲往事。生死涕頻零。</text>
<title>冒雨出洞</title>,<text>睡起仙潭樹影重。楓厓不老十年容。詩淸已濕山中雨。興遠猶憐馬首峯。出郭神情飄電馭。逢秋意氣肅霜鍾。歸應䍡𦌉江邊卧。夢寐渾疑聽澗松。</text>
<title>過凈土寺</title>,<text>秋氣泠泠幽澗泉。寺樓微雨度沙川。閉門知有僧縫衲。過午林間不起烟。</text>
<title>送金翰林 漢喆 曬史太白山</title>,<text>名嶽熊熊朱鳥墟。白雲淸滿近臣裾。玉箱抽盡藏山副。彤筆收成採俗書。幾郡龍蛇離亂後。無人詩禮晦陶餘。聖朝卽事猶南顧。公暇周咨莫遽疎。</text>
<title>送金翰林 漢喆 曬史太白山 其二</title>,<text>王事看山是宿因。高攀玉牒出星辰。靑燈史閣如僧院。綠髮仙官亦羽人。寂寂芸編閒點檢。招招桂樹好比隣。安翁舊說傳疑在。異客林中試問眞。</text>
<title>竹院途中</title>,<text>漠漠此山川。役役幾往來。終同棧馬戀。每作磨驢回。靑山如少年。笑我已衰頹。衰頹且莫笑。百代俱刦灰。此路亘古今。舊人安在哉。賢聖獨留名。浮世盡堪哀。悠然顧道周。流淚忽盈腮。君子所共履。坦蕩千里開。邪蹊易側足。荊棘雜蒿萊。前輈已不戒。後轍同陷摧。勉哉行路人。視此莫徘徊。</text>
<title>竹院。與桂陽兄及諸洞人共話。次杜詩韻。</title>,<text>近局鷄豚卜夜同。十年塵事笑苓通。地孤燈火琴書內。秋盡山林霜露中。垂老獨傷荊樹涕。乍寒初試秫醅功。欲歸故里愁無食。杼軸頻年賦大東。</text>
<title>竹院。與桂陽兄及諸洞人共話。次杜詩韻。 其二</title>,<text>存身龍蠖卷舒同。遅暮關心易一通。騎竹親朋頭白後。焚香日月草玄中。詩淸客路無塵事。酒熟田家有歲功。畢竟還鄕吾道在。古人蝦菜憶江東。</text>
<title>竹院。與桂陽兄及諸洞人共話。次杜詩韻。 其三</title>,<text>高齋篝火幾人同。簾捲遙峯夜色通。燕語投機軒冕外。新詩得氣海山中。是非衮衮終塵土。書劒悠悠各事功。懷思不眠非爲酒。步簷星斗滿天東。</text>
<title>竹院。與桂陽兄及諸洞人共話。次杜詩韻。 其四</title>,<text>臨水登山野望同。恨人詞賦感文通。飛騰白日良甞外。蕭瑟空樓運世中。物理梅開猶怕盛。天時稗熟競論功。殘年飽飯惟生契。每欲誅茅問瀼東。</text>
<title>自竹院向龍洞路中。次東坡遊徑山韻。</title>,<text>鳴臯二年別。有約吾須去。小市上初旭。高林散餘霧。鴈下孤山陂。鴉鳴二陵渡。吟詩葉正落。抱書歲將暮。歸來幽磵下。我欲濯巾屨。竆無借壁照。拙不學人步。山情且鵠擧。世戀誰狼顧。弊縕有不恥。今人無季路。</text>
<title>自竹院向龍洞路中。次東坡遊徑山韻。 其二</title>,<text>擾擾市井間。萬足皆驅去。愚人浪役智。蜥蜴空含霧。忽念淸凈地。如入慈航渡。束書箱欲盈。歸山天未暮。工夫有囊爝。應接無戶屨。只愁閒界學。難扶醉漢步。古訓願記取。險處頻回顧。從來緱氏坐。不識董園路。</text>
<title>過孝章世子墓</title>,<text>川路縈林細。山雲曳雨昏。人間老臣涕。馬首孝章園。墜地三宗緖。呼天萬古冤。竆途遅一死。世事已聲呑。</text>
<title>卽事襍賦</title>,<text>朝眠日三竿。午餐盤一肉。鳥語集深林。天心晦衆木。初寒擁土壚。幽事愛茅屋。殘書獨在案。一讀一瞑目。妙在不言處。餘味尙留腹。偶有林僧過。今夜期來宿。</text>
<title>卽事襍賦 其2</title>,<text>細逕入幽溪。今日値天晴。東過昭靖墓。舊傳寺谷名。奇峯互朝抱。觱泉流瑩晶。殘僧近掛包。片茅纔覆楹。蕭條強名庵。辛苦思重營。田畦出瓦礫。古址記分明。圖功資法力。廣施見佛情。龍亦戀舊宅。神助應默成。他年介甫文。知爾慧禮誠。</text>
<title>卽事襍賦 其3</title>,<text>南厓夕禽竄。北厓宵虎跑。微烟收崦戶。淡月生林梢。孤懷嗟歲暮。蕭瑟初冬交。同心久庵子。理氣書發包。燈明一就讀。竗詮在應敲。尋思一理精。剖開羣言殽。折衷歸朱訓。曠然心豁茅。却顧前歲月。衮衮已全拋。相期在千古。我思曰嘐嘐。</text>
<title>卽事襍賦 其4</title>,<text>一丘藏雲月。林泉久興會。心閒觀物初。地褊遊事外。相將雅計存。每道此樂最。三年泣鴒原。萬事輸狼狽。風霜損堦卉。溜雨壞壁繪。繼志看後人。新屋近苫蓋。山資豈待足。事魔苦無奈。長往計雖稽。暫到神亦沛。蕭然寄曲肱。丈室抵海大。園栗紫剝苞。浦魚白入膾。硏精宜簡策。習懶忘冠帶。遐擧不必好。餘年願長丐。</text>
<title>卽事襍賦 其5</title>,<text>松楸日在眼。鶴峯靑回彎。香火百年內。桑柘十畒間。况我是州人。族姓本坡山。狐首戀故丘。魚泳樂舊灣。死徙無出鄕。周風猶可攀。小陂稻宜刺。殘村柴可關。常恠東坡子。未聞眉州還。古人亦遺恨。化翁豈或慳。我志觀我號。願追紫陽顔。</text>
<title>卽事襍賦 其6</title>,<text>繫馬塲巖下。溪寒出林藪。淸淺石露渚。衰颯霜凄柳。問爾半厓松。記我此溪叟。鏖暑夏濯纓。摘花春命酒。溪山依昔踐。舊遊猶回首。獨無茅一把。蔭彼田數畒。買地豈無意。亭成應不久。十年空有約。每來自語口。歲月莫蹉跎。溪神我無負。</text>
<title>卽事襍賦 其7</title>,<text>往昔稱炳靈。吾州德星聚。俎豆孟氏鄒。絃誦夫子魯。二賢後二聖。鄒魯在玆土。木老溪堂閭。江淸花石塢。鄕憲不墜今。告朔吾愛古。先民若無程。後來斯焉取。泒流雖百裂。心香獨一炷。浩歌望遺祠。悲風天欲雨。</text>
<title>朝赴竹院。出洞口占。</title>,<text>山家信宿欲言歸。近雪羣厓日色微。老子騎騾寒出谷。居人畏虎晏開扉。竆居木石身將隱。衰世唐虞計却非。衆竗滿前方一笑。鶴鳴鷄伏盡天機。</text>
<title>竹院洞會。次李寢郞遠甫 衡鎭 次前詩韻。</title>,<text>小少論心白首同。南蘭氣與北蘭通。宦情笑爾鮎竿上。時事憐吾羿彀中。老去陶潛詩帶性。愁來王績酒論功。相逢意氣看悲壯。淸夜歌聲撼屋東。</text>
<title>次李遠甫又疊前韻</title>,<text>歧路相看感慨同。悲鳴逸驥意難通。詩篇逬淚風塵下。人物傳聲俊及中。勝絶良宵應不朽。寒深薄酒欲無功。澤風堂畔存遺軌。初服無忘白谷東。</text>
<title>望明陵</title>,<text>歲暮喬山霜露零。屬車音遠閟雷霆。三朝遺老悲班白。萬死當年負汗靑。誰識崇儒光漢冊。空懷指佞出堯庭。時危敢作昭陵哭。只恐沿途暗淚熒。</text>
<title>女孫結褵在近。挈家入城。</title>,<text>江湖不悶人。有樂能忘饑。久住若吾鄕。少別猶依依。乍入塵土中。已覺心事違。束帶多應酬。達官時欵扉。魚愁如在笱。猿逸難勝衣。親知或勸我。城裡未必非。花辰思弄舟。雨後思卧磯。所思在江居。春至我當歸。</text>
<title>女孫結褵在近。挈家入城。 其二</title>,<text>我志厭世俗。世亦此身厭。相看輒相驚。避去如避痁。年來卧江干。稍喜寄鉛槧。近京猶有妨。閉戶常自斂。胡然驅入城。俗累欲緇染。已若坐氊針。直愁炊矛劒。回思物付物。憂患亦浮念。淸心是樂地。外境初何玷。衰年閱萬事。一死只所欠。知命復無憂。安土此可驗。焉知危厲心。不爲悔吝砭。憑几忽神醒。小樹花浮豔。凈界卽在玆。梅兄爾先占。相對一哦詩。意足吾無歉。</text>
<title>梅花</title>,<text>一樹精神萬樹前。鉛華洗出玉嬋姸。道人未有詩千首。猶爲淸香夜失眠。</text>
<title>梅花 其二</title>,<text>參橫月落耿爲隣。小閤春光已斬新。絶憶桄榔烟雨下。早香相對老詩人。</text>
<title>申校理正甫內輓</title>,<text>酒飯當年飽德賓。綠槐庭檻愴前塵。芳香儷曲房蘭操。血淚持家晝燭身。手澤琴書無委地。眼前兒女盡成人。河東永負衡州誄。舊恨新悲倍損神。</text>
<title>除夕次衡侄韻</title>,<text>紙戶微微進曙光。梅花脉脉逗含觴。世情自笑關兒嫁。江舍終嫌近帝鄕。弧矢四方身已倦。簡編千古意猶長。新年乞與新居卜。擬種田家百本桑。</text>
<title>除夕次衡侄韻 其二</title>,<text>愁邊栢酒詎堪持。心力全非少壯時。棣萼無依吾獨在。祥琴有淚爾孤兒。山居牢落雙棲約。塵軸叢殘十和詩。病眼胡然渾不寐。寒燈弔舊坐成癡。</text>
<title>李判府事 觀命 輓</title>,<text>赤苦心膓肅廟臣。冰霜涕淚晩來身。蒼茫世界陵還谷。掩抑天時夜未晨。今雨胡然如舊雨。死人應不羨生人。窮溟尙結埋虹氣。那忍攀輀歲又寅。</text>
<title>出城還江居</title>,<text>痿人未忘起。坐卧思如結。快事騎馬去。浩然輕鳧决。却誦放翁詩。出門天地別。西湖綠初渙。二月江冰裂。已有中流鷗。春聲自怡悅。舊屋更掃除。囊篋稍羅列。隣翁扶杖來。欵曲別後說。歸來滿懷春。去時吹面雪。循庭閱埋盆。堆案整縹帙。夜深更淸灑。江月光入室。</text>
<title>出城還江居 其二</title>,<text>自我爲江客。江居知有味。船來米可糶。雪消柴無貴。地謝車馬喧。身遠機穽畏。暫別已難聊。言歸稍自慰。却對蝦菜盤。欲洗塵醋胃。披床多聖書。下簾有道氣。初絮乍颺柳。暗芽方抽卉。舊鵲亦抱雛。毛翮待高蜚。靜坐觀理竗。芸芸用處費。稚子喜跳擲。此樂爾知未。悠然忘飢渴。永欲名姓諱。</text>
<title>晩節軒夜宿</title>,<text>騰騰日月自依辰。故里生還七尺身。同閈少年雙鬢改。隔籬羣從數家貧。兒時剝栗心猶在。勝集羹蓴事欲陳。伯氏庭前手種木。爾能留閱死生人。</text>
<title>晩節軒夜宿 其二</title>,<text>哀樂人情轉眼移。微吟倚柱立多時。農翁遂老前塵遠。壁字窩名斷墨悲。雨簟回燈幾夜奕。秋籬題菊卅年詩。衰膓事事旋成觸。盡爲鴒原百感滋。</text>
<title>晩節軒夜宿 其三</title>,<text>風輪人代尙堪論。阡陌遊從百不存。吳里喪亡通少長。閔墟荒落散兒孫。農功地薄畬無斫。水味泥臊井亦渾。老婢眼昏猶記我。前年哭子淚雙痕。</text>
<title>雨中獨坐</title>,<text>春雨意未央。點綴空堦滴。虛堂散餘霏。客心耿幽寂。林深引鳩喚。苔滑沒人跡。孤懷無與晤。舊事不可憶。兀然手中編。已到鷄棲夕。</text>
<title>入龍池洞口</title>,<text>靑蒨鶴峯色。日西赴征鞍。孤亭乍掩藹。更好隔溪看。中丘屛氛蓊。卒歲可盤桓。稀來又徑去。我事我亦歎。長懷邴曼容。丘壑不懷官。山僕遠相候。久已具夕餐。苦辭春尙早。蔬蕨未盈盤。微雨夜新收。池樹表孤寒。逶迤隨暮鸛。寂歷投林端。</text>
<title>鳴臯亭口占</title>,<text>樹裡芳池擁小窩。雨晴閑與早鶯過。山居如此未歸去。世事卽今將奈何。移席檜陰三畒剩。繞堦花信七分多。新春準擬裁新服。幽磵風烟長薜蘿。</text>
<title>鳴臯亭口占 其二</title>,<text>閒雲百頃是山資。餉我天公太劇私。子美花溪宜小築。已公茅屋又新詩。黃牛飽卧春生隴。白𪆽低飛雨滿陂。聞道種桑官令布。不愁來歲箔蠶飢。</text>
<title>龍珠菴</title>,<text>洗雨山林氣。淸泠引客騾。僧廬烟際見。崦戶樹邊過。闕略齋時磬。孤悽飯後鍋。爾居眞朴陋。無地禮維摩。</text>
<title>菴僧發願。欲重營菴舍。喜賦。</title>,<text>舍茇何嫌陋。猶堪及屋成。卽今須爾力。爰始自吾兄。龕擬金軀返。窯先鐵釜營。中宵更卜喜。室宿在簷明。</text>
<title>雨中睡起</title>,<text>少雨廉纖墮枕前。山齋無酒意泠然。半窓斜掩客稀到。只有僧來相對眠。</text>
<title>雨中睡起 其二</title>,<text>林風和雨細如絲。吹送泉聲下小池。忽有翠禽雙對浴。爾來應欲入吾詩。</text>
<title>雨中睡起 其三</title>,<text>穿蘿澗道水新生。枝上斑鳩已喚晴。卧想山田泥滑滑。隔林時有叱牛聲。</text>
<title>雨中睡起 其四</title>,<text>𧀬梢滴瀝似菰蘆。聲入窓間淡墨圖。却訝睡中身境幻。滿江烟雨卧西湖。</text>
<title>雨後南磵</title>,<text>晩途有深惻。山中抱孤淸。開軒林雨歇。倚杖池水明。興會無近遠。南磵恣閑行。寂寂花含蓓。欣欣鳥送鳴。天機它自得。物累吾亦輕。淡無酒可偶。閒以詩爲情。擧頭見白雲。瀟灑在林亭。</text>
<title>夕懷</title>,<text>懷山結廬遅。抱書悟道晩。稍聞池蒲雨。已忻城郭遠。養松舊一圍。裁桑今百本。蘿月入夕扉。石蕨隨朝飯。及我蹉跎年。漸欲慰偃蹇。端居忽惆悵。所思吾小阮。詩書本同調。丘壑思俱返。病憂在塵土。朱顔莫自損。</text>
<title>焚修院。憇馬懷舊。</title>,<text>空林翳翳自含情。丈五平陵草樹平。古地秪今說疑似。誰家於此塚崢嶸。槖泉未識秦時葬。銅柱難尋漢代名。曾道我宗偏此感。後來遺恨亦全城。</text>
<title>惠陰途中</title>,<text>不識路淹速。沉沉馬首眠。已在惠陰東。猶意雙佛前。欲墮還不墮。獨知手中編。始覺神明用。難爲睡魔纏。塵膜外雖翳。寶珠中自圓。一瞥在我開。萬象元森然。百年都莫寤。紛紛爾可憐。</text>
<title>晏起</title>,<text>晏睡渾疑病。衰骸未諱孱。淸歸鷗鳥內。細托蠧魚間。歲月驚丸阪。文章笑飯山。時忻斂膝處。名理一窺斑。</text>
<title>訪滄浪亭</title>,<text>深樹鳩鳴雨氣濃。小驢閒遶井邊松。滄浪亭下春江綠。去看江南靑數峯。</text>
<title>入城暮還</title>,<text>塵街車馬響成雷。獨伴林禽日暮廻。花裡禁城春雨露。柳邊江水畫樓臺。閒思故里斜川什。老謝豪游上巳杯。只爲兒曺時入郭。路人猶識白騾來。</text>
<title>伏聞聖上親祀皇壇翌日。以江漢朝宗于海爲題。命近臣遍賦七言十韻排律。仍行賞賚。意甚盛也。臣屛伏江外。不勝悲喜。謹賦一首以志感。</title>,<text>元精天一太虛鐘。積到冥冥大壑舂。萬古淵源誰得似。百川輸納爾能容。須知東滙兼南瀆。盡是春朝又夏宗。相彼歸趍如有意。令吾忼慨欲霑胸。皇家再造承恩厚。侯服千年執壤恭。往事昆池幾灰刦。無人凾谷一泥封。黃驪永泣先陵恨。白日空臨下土悰。壇倣楚祠悲義起。禮親周禴感身逢。心香裊繞生悽愴。神馬歸來儼肅雍。今古仰瞻門榜字。下泉哀思永憧憧。</text>
<title>新治瓜圃</title>,<text>靑門瓜在築新塲。老作陳人自不妨。花落蒼苔江令宅。鷰泥玄草子雲床。園林少試經綸手。世路猶存鐵石膓。要待短籬縈綠蔓。更乘微雨去鋤荒。</text>
<title>書贈金德鳴南歸</title>,<text>天涯迢遆望鄕臺。花鳥殊方意自哀。南客破衫靑似草。西湖流水碧於苔。乍看猶慰三年別。今去無忘萬卷開。佛岬炳靈君不負。元知楚産亦多才。</text>
<title>賦惜春詩。用東坡寒食雨韻。是日風甚。</title>,<text>坐見芳菲暮。封姨勢未已。直從樹枝上。吹在泥土裡。孤樽難遶花。小棹未緣葦。獨有詩惜春。蕭然書滿紙。造物自長勤。春光若千里。且待明年至。白髮扶杖起。</text>
<title>病臥。次東坡首夏卽事韻。</title>,<text>乳燕鳴鳩晝正遅。小園幽草散淸菲。誰人不作泛舟戱。萬事莫如垂手歸。鼎藥有潮江亦應。山花無分酒相違。詩成病枕忘編次。終日柳陰空掩扉。</text>
<title>戱書村中卽事</title>,<text>雙鞬年少恥爲文。日晩山前射隊分。白馬雕弓多意氣。逢人盡道羽林軍。</text>
<title>戱書村中卽事 其二</title>,<text>村前皷冶夜聞囂。罏焰騰騰大鉄銷。近日八州多鑄錯。欲回斯世入烘窰。</text>
<title>登老姑山南麓</title>,<text>吟詩只寒窘。對書易愁眠。不如高丘上。縱酒見山川。群巒聳我後。大江橫我前。有來者誰子。結束多少年。林間小旗動。峰下高鵠懸。我志不觀射。托此以留連。開襟引淸風。負手仰靑天。古祠留義蹟。南望露津邊。高山想壯氣。北指鞍峴巓。英䧺草木知。節義金石穿。賴君綱常在。微爾邦國顚。古來同仰止。今日尤慨然。悠悠歷灰刦。擾擾多虫蝡。徘徊俯寒蕪。我懷自憂悁。竆途且畏人。一盃收涕漣。</text>
<title>凈土寺小飮。次李主簿 廷彥 韻。</title>,<text>空山伐木喜相尋。祗樹高歌擁翠陰。晩蘂依僧開不俗。新樓蔭佛坐方深。廢興寺亦經灰刦。淸瑩泉猶見道心。世事觸人生感慨。日西扶杖繞穹林。</text>
<title>凈土寺小飮。次李主簿 廷彥 韻。 其二</title>,<text>牢落西皐放嘯長。百年深契贊公房。水淸澆飯寧須肉。葵晩傾陽特勝香。供世我經三折臂。吐詞君有七襄章。天邊白雨微微墮。蹇衛歸程借一凉。</text>
<title>歸後又次東坡宿凈土寺韻</title>,<text>野渡風濯暑。山門烟報午。下馬候客期。沿堤問農務。高歌引遠賞。佛居新棟宇。殘花殿餘春。古灰沉香縷。澆泉爽敵氷。劈果甘賽乳。洲渚逈無礙。㠶舶坐可數。桑柘十里陂。鷄犬數家塢。時來城市人。只恨坐勢露。猶堪寄攤飯。已愁無綺語。寒竽澁欲廢。苦吟在歸路。文章萬首陸。意氣三絶顧。古人獨可友。風期屢仰俯。</text>
<title>行後圃</title>,<text>晩韮風葉嫰。新瓜露蔓滋。晨興課採摘。筐筥同稚兒。東陵昔日種。本爲避世資。老夫自無事。卽此爲玩嬉。非關嗜巢菜。不是居蹲鴟。棋殘苦思睡。書懶方告疲。園間一散步。消遣在此時。直愁節序去。漸使時物衰。秋至豈無娛。栽菊又繞籬。</text>
<title>兪參判 崇 輓</title>,<text>榮枯珠返十年科。世路淮薪積已多。北海揚聲棠有茇。西原灑泣義爲戈。違心朝籍覊縻在。彈指人生夢幻過。回首終南去歲會。酒筵蕭瑟邈山河。</text>
<title>送黃子直 梓 赴燕</title>,<text>澆斗誰令帝醉鶉。窹歌哀我浸泉薪。氈裘迭作黃圖主。冠劒虛生弱國臣。歷刦漸非虞夏會。讀書多是許吳人。深知世事傷無奈。猶欲從君誦獲麟。</text>
<title>送黃子直 梓 赴燕 其二</title>,<text>難得牽回用萬牛。起來容易赴燕輈。黑頭忘世曾非願。赤血緣君可自由。子舍離違帬廁事。湖田悵望耦耕秋。侁侁薊路遄歸祝。歸日高堂旨酒柔。</text>
<title>夜雨</title>,<text>臥聽簷連雨。懸知江漲沙。忘漂高鳳麥。喜浥邵平瓜。宿火開螢爝。奔雷送礟車。明朝負墻色。月桂十分花。</text>
<title>到沙川金士重 致垕 家</title>,<text>馬影寒流凈。蟬聲古柳疎。斯文落厚夜。我道抱殘書。杏老猶疑講。山高自擁居。承家人似玉。托宿且茅廬。</text>
<title>金德淵臨歸索詩。草贈。</title>,<text>羞看世態手翻雲。心事彎弧勝績文。憶在江南爲逐客。武靈城裡獨知君。</text>
<title>金德淵臨歸索詩。草贈。 其二</title>,<text>萬事憑輸一笑中。我竆那得濟君竆。還家柚有靑萍色。莫放深宵射斗虹。</text>
<title>金德淵臨歸索詩。草贈。 其三</title>,<text>棲棲誰歎路歧塵。秋菊春蘭各有辰。男子不須門戶貴。錦南當日亦鄕人。</text>
<title>七月旣望泛舟</title>,<text>病感梧桐物候新。今年一出始江濱。掃空千古風埃夢。收與三更水月身。酒筭肎饒遅醉客。笛聲遙認赴期人。西湖一面無他好。管領𩿨魚亦不貧。</text>
<title>成生 秉天 來宿。言其大人將作關北遊。索別語。口占以贈。</title>,<text>江湖寥落九歌秋。疋馬聞君出塞遊。試向白山看地界。侍中碑石入邊愁。</text>
<title>李生 漮 輓</title>,<text>近酒梅花逗小春。李家兄弟夜留賓。衆中不語看風味。先數元方長者人。</text>
<title>李生 漮 輓 其二</title>,<text>襄陽人物似君稀。好是林棲鳥聖知。未害死稱鄕祭酒。歸成膝下四男兒。</text>
<title>題僧凈覺軸</title>,<text>何處靑山古寺。相逢落木江城。憑師一句禪偈。洗我半生世情。</text>
<title>秋旱</title>,<text>離星秋雨靳滂沱。刮地凄風動損禾。耿耿中宸爲减肉。紛紛下策在刑鵝。天人影響精能貫。詔札憂傷事已多。太息香山詩寓諫。聖朝無使媿元和。</text>
<title>次趙國甫韻。謝兪同知送盆菊。</title>,<text>閑齋秋興只心知。睡起香淸黃菊枝。西崦老人吾愛爾。每年分送若前期。</text>
<title>次趙國甫韻。謝兪同知送盆菊。 其二</title>,<text>節槩尋常爾自知。朱門不作媚春枝。未妨棄置秋江畔。閑與詩翁韻士期。</text>
<title>次趙國甫韻。謝兪同知送盆菊。 其三</title>,<text>木落霜凄了不知。籬東無數歲寒枝。蕭然淡月淸樽下。怊悵陶潛後汝期。</text>
<title>陽川兄錄示所次伏波亭酬唱韻。口占錄奉。</title>,<text>按劒胡然困夜光。寒花抵死敵氷霜。已容秣馬歸盤谷。那學飧魚問穎陽。歡趣恐敎兒輩損。道書猶喜歲年長。誰人老去能遭幸。漢史名傳乳婦蒼。</text>
<title>陽川兄錄示所次伏波亭酬唱韻。口占錄奉。 其二</title>,<text>悲歌兀兀負墻陰。久已無心著諫林。漠漠寒江十月雨。嘵嘵疎樹五更禽。書生閉戶貧非病。野港停舟濟有深。忽喜同人詩照眼。匣琴流水許重尋。</text>
<title>自西湖捲歸龍洞</title>,<text>矯矯隨陽鴈。歸飛擇所安。豈惟㥧時氣。終能避繳丸。歲暮倦游客。長歌行路難。浮雲睠跼顧。北風衣裳單。故山媚幽姿。小屋圖苟完。黍秫秋有功。薪槱冬不寒。平生伐檀詩。君子無素餐。</text>
<title>自西湖捲歸龍洞 其二</title>,<text>逝水出京國。歸雲戀故村。故村何所似。靑松遶爲門。卽此寄嘯傲。已欲忘晤言。晨漱池水淸。夜吟書室溫。鷄犬亦忻適。飮啄同早昏。晩歸差亦喜。此意永無諼。</text>
<title>桂陽兄來宿有詩。次之。</title>,<text>潦霽看行止。甜辛適吐含。雲歸自知壑。水落欲成潭。燕集鷄豚社。逢迎父老談。須君亦茅把。阡陌共東南。</text>
<title>桂陽兄來宿有詩。次之。 其二</title>,<text>偃蹇山如我。相看古意含。悲歌擁萬木。出月到雙潭。龜息猶能飽。龍烹莫謾談。喜君收秫地。無𧏮寶川南。</text>
<title>金使君 道洽 委枉告別。不能造謝。走草贐別。</title>,<text>秪爲文翁化理淸。山林歸作一蒼生。却愁髫白攀轅地。去燕來鴻已送迎。</text>
<title>金使君 道洽 委枉告別。不能造謝。走草贐別。 其二</title>,<text>睡起衡扉午始開。隔溪車馬使君來。林愁澗恨俱傷別。那得山公日日陪。</text>
<title>金使君 道洽 委枉告別。不能造謝。走草贐別。 其三</title>,<text>病客琴齋阻別筵。林居矯首悄依然。願將龍谷詩三絶。留作山陰一大錢。</text>
<title>漫賦</title>,<text>幽居愜襟靈。跬步當喬木。群峰見蒼翠。略彴通茅屋。低松欲承簷。小澗如度曲。神淸霮䨴池。影深謙虛谷。鄕里喜無違。且留稱馬牧。</text>
<title>漫賦 其二</title>,<text>靑燈榾柮爐。我作竆冬夜。微吟信手披。狼籍書在架。朱門重珍腴。勢利共猜嚇。不識衆小體。都歸一元化。秪可味無味。無味勝酒炙。</text>
<title>因事入城。路中口占。</title>,<text>悠悠赴物役。莽莽笑吾生。不是牽他好。猶難廢此行。君臣元有義。兒女亦關情。駐馬看雙佛。塵機歎爾輕。</text>
<title>惠陰路中遇風</title>,<text>呑吐雲欺日。冥濛雪引風。寒威騾㥘路。暮色鵲依叢。氣凍髭如戟。肩高句作虹。平生孟夫子。酷愛灞橋中。</text>
<title>坼移晩節軒。搆屋龍洞。志感。</title>,<text>我初家竹院。志不營龍池。今歸愛龍池。竹院屋又移。有緣便可住。緣盡當去之。但問緣有無。此意非我私。去住皆看人。我去屋當隨。新居卜靚好。何用戀舊基。靑山聳屋角。流水抱逶迤。後圃松栢蔭。前厓槐柳垂。種稻卽當門。栽花欲成籬。軒庭合位置。種種無不宜。經營失壯年。此計獨恨遅。靑春莽然去。白髮苦相欺。中間孤露後。又廢常棣詩。竆歸無藉在。遇樂亦成悲。團欒在兒曺。老抱說與誰。朝怡連夕愉。我樂在當時。較量今昔事。竹院猶可思。</text>
<title>沈楊根 世浚 送詩索和</title>,<text>不把蘭春廢菊秋。老從行墨學低頭。飛沉有理看龍蠖。巧拙無心辨鵲鳩。一唱朱絲三發歎。相看白髮兩堪休。茶顚酒放猶多事。丙舍詩書喜自由。</text>
<title>玉溪歸路。次新昌。</title>,<text>到老傷行役。征鞍路不磨。山川一蹇衛。時序再淸和。舊業蕪松菊。餘歡托蔦蘿。荒村念兒病。旅宿近如何。</text>
<title>次黃子直韻</title>,<text>汶上遅回識子心。山齋篆歇喜披衾。相留賴有鳴臯穩。不去非緣浿水深。行止誰人隨挾彈。宦游平昔恥懷金。閑宵客睡淸難着。要聽琳琅擺雨林。</text>
<title>又次子直韻</title>,<text>慷慨燕都拭玉年。衣冠江夏獨知賢。聲名廟擢誰歸右。恩罪天心欲試邊。素履丘園猶不改。靑氊家世舊相傳。未須羝觸愁難遂。喜就風簷且榻連。</text>
<title>又次子直韻 其二</title>,<text>已是駸駸誓墓年。險途頻歎昔人賢。竆猶樹屋穹林畔。老欲談經聚石邊。美睡不妨蛙部閙。淸吟好與栗留傳。千秋只羨疏家樂。結駟無心詑十連。</text>
<title>初秋次李美仲 彦世 韻</title>,<text>蟬聲萬樹早凉生。露下山齋月半扃。細葛覺輕身乍健。小梧含隕令先行。關心詩卷添頭白。過眼年華褪野靑。太息園蜂亦知節。吾廬欲及爾窠成。</text>
<title>送徐汝思 宗伋 赴燕</title>,<text>山家無計繫君駒。玉帛秋風已上途。負氣書生無勒石。蟠胸義理似穿珠。蓬桑莫信尋常業。眉睫能忘咫尺虞。野老自知非肉食。論時浪笑白髭鬚。</text>
<title>次李美仲寄示韻</title>,<text>山林典籍托眞緣。甁子琉璃笑爾禪。義理素知心有定。文章不逐世爲姸。稍聞夜雨添池脉。已覺秋陰度樹顚。十里烟沙聞健興。襄江知繫釣鯿船。</text>
<title>次李美仲寄示韻 其二</title>,<text>靑燈趺坐靜修緣。斷想潙山擬入禪。古訓穿珠猶在誦。麁心磨玉欲生姸。雲林葆我靈龜用。泥路傷他瞎馬顚。料理東坡三一釀。速君隨意棹觥船。</text>
<title>次李美仲寄示韻 其三</title>,<text>小篆匡床亦凈緣。淵明有趣不要禪。池頭活水來如信。林際孤峰賞更姸。老去妄心渾脫距。梳餘短髮劣垂顚。憑君莫話風波事。我已身經灧澦船。</text>
<title>李美仲又示古詩三首索和</title>,<text>萬木森欲霜。山家秋易凄。榮悴互代𧬄。物理苦難齊。人生盡寓公。去住靡東西。早知志士心。不爲兒女啼。巖居防虎食。林臥托鷦棲。采菊有佳懷。長歌不成悽。</text>
<title>李美仲又示古詩三首索和 其二</title>,<text>高飈引鴈程。寥廓視淸旻。節物生感激。世事雜顰呻。念我西隣子。有詩鳴蕭辰。貧女只梳頭。不羨錦綺陳。振履獨出謳。擧扇已障塵。始知處巷士。方是讀書人。</text>
<title>李美仲又示古詩三首索和 其三</title>,<text>我書我愛讀。汲綆垂千尋。明燭路易開。味胾嚌欲深。四壁新凉至。秋宵抵萬金。天機鳴徹晨。蟋蟀獨會心。寒竽澁不發。古聲恐違今。願言掇籬英。遅君酒一斟。</text>
<title>懷古體。再疊李美仲韻。</title>,<text>我思悲在昔。非關秋氣凄。吾州二先生。出處名德齊。傍人自戈戟。我道無東西。山深虎已逝。路黑狨又啼。悲凉魯郊泣。寂寞阿閣棲。古今共一歎。胡然獨生悽。</text>
<title>懷古體。再疊李美仲韻。 其二</title>,<text>秋水返舊壑。秋雲斂高旻。晨起望古庵。病懷已忘呻。千秋蒲室偈。去來不留辰。空門自識機。聖諦紛誰陳。靑史亦外物。萬古視毫塵。哀哉濁俗界。尙少淸凈人。</text>
<title>懷古體。再疊李美仲韻。 其三</title>,<text>徙倚西岡樹。怊悵何所尋。忠臣死有氣。古祠雲霞深。剛膓水滴凍。苦節鍾吼金。朝多善恕己。士無先格心。後死獨懷曩。昔人不見今。楚歌爲公奏。蘭醑爲公斟。</text>
<title>美仲詩促赤壁之遊。走次。</title>,<text>懶慢山中什。因君幾藁添。翩翩思月艇。咄咄負楓巖。昔酒貧猶給。狂歌老不嫌。來詩興過我。每道促輕㠶。</text>
<title>仲輝兄寄惠茵席及根芋。戱賦。</title>,<text>高陽貧士未須哀。有寄書來物亦來。美睡茅堂合龍具。饞膓晩食有芋魁。英䧺織席空傷老。園圃持鋤枉用才。惠我故應知我癖。此翁非是爲調詼。</text>
<title>與美仲諸人遊赤壁。到江村雨作。入夜而晴。始乘月下舟。</title>,<text>捲盡空江雨響騷。西風得意弄輕舠。老懷却作秋濤起。奇氣猶爭夜月高。好事那能無好客。追歡終欲似追逃。十年已制殘詩癖。楓菊厓前又癢搔。</text>
<title>翌日。美仲次前韻寄示求和。</title>,<text>莞爾沙頭月。淸光霽後添。虛明成一界。軒豁得群巖。楓濕紅逾勝。盃深冷不嫌。塵埃渾熟寐。無我四更㠶。</text>
<title>訪普光寺路中口占</title>,<text>淸晨有所適。小驢隨鴉起。豆田冬未穫。峽農所見異。古寺隔幾峯。小僮相指似。前年赴觀佛。此路知遠邇。我亦曾遊者。歲久難細記。獨識李家墓。村前松盖美。重到若新覿。澗厓屢顧視。興會無人語。詩成秪自喜。</text>
<title>至寺</title>,<text>馬首鸎峯線路懸。出林禪閣罷朝烟。杏陰遙識鞦韆樹。楓葉全迷濯沐泉。舊事欲尋猶似夢。重遊無伴獨生憐。老僧恠我髭鬚白。負笈歸來是少年。</text>
<title>新屋塗墍告功。卜日移居。喜賦。</title>,<text>山居初輟斧斤聲。窈窕幽齋寢夢寧。坐遣荊榛化堂宇。盡呼雲月對簷楹。看鴉落日機全熟。捫虱寒宵話可聽。雙栢後谿封植好。讌歌留賦蔦蘿縈。</text>
<title>新屋塗墍告功。卜日移居。喜賦。 其二</title>,<text>逄逄不踏禁城鍾。樹屋眞成山曲農。看圃戶宜通北塢。飮暾軒已面東峯。句留鸎語溪圍柳。待作龍鱗澗養松。卧後庭除餘幾畒。塒鷄櫪馬劣相容。</text>
<title>新屋塗墍告功。卜日移居。喜賦。 其三</title>,<text>竟是新居卜舊居。團團自笑似磨驢。穩眠容我匀匀息。恠事羞人咄咄書。曉磵宮商經雨後。秋林砂漆剝霜餘。出門數步淸渠轉。風暖磯絲去釣魚。</text>
<title>新屋塗墍告功。卜日移居。喜賦。 其四</title>,<text>生成魚鳥雜桑麻。卧對群峰鶴勢挐。種木陰成垂五畒。循園路出作三丫。磴香步步承花氣。林雨年年長蕨芽。南有玉溪西有此。老夫無處不宜家。</text>
<title>普光寺。與衡侄，李美仲得來字。同賦。</title>,<text>石路磨難盡。吾行今又來。山川白騾瘦。歲月暮鴻催。舊地龕燈在。終宵水碓哀。重遊廿年感。步屧破庭苔。</text>
<title>又用臨字</title>,<text>福地雲霞法力深。上方千指盛如今。山禽慣托禪枝宿。磵木猶含御氣臨。襆被留連中夜話。經燈回薄昔年心。夕風吹度南庵磬。依舊樓前帶月尋。</text>
<title>出洞門。與美仲分路。美仲馬上口占。歸後錄示。</title>,<text>哀壑杈枒錦樹重。溪橋立馬溯歸風。浮生暫別寧懷戀。一笑淸遊不墮空。宿處難忘鸎峀下。詩成應在廣灘東。蘇舟謝屐今年事。勝趣天敎我輩同。</text>
<title>李 廷彦 來過。卽席口占。</title>,<text>久別江湖侶。重逢氷雪顔。孤歌出漢水。一笑見雲山。磵木葱籠下。庭花掩藹間。春風解留客。之子且無還。</text>
<title>獨坐。又疊前韻。</title>,<text>混跡歸樵牧。齋心事孔顔。天時驗花木。理妙發溪山。道在趨營外。身猶悔吝間。林前或信步。又與夕禽還。</text>
<title>次李美仲去年寄示韻</title>,<text>萬品分光寵。東皇不寂寥。新花榮已返。老樹醜全消。卷幔和風進。開軒小雨邀。山家粧點好。出色到漁樵。</text>
<title>次李美仲去年寄示韻 其二</title>,<text>無復盧王競後前。衰懷已作老蚕眠。聲華曩昔憑詞壘。蕪穢從今到硯田。燈字愛看猶守夜。篋詩忘和且經年。空林獨發幽蘭唱。蟬噪蠅鳴一寂然。</text>
<title>久雨</title>,<text>雨師本來饕。天公輕肎可。三宵已彀滿。匝月猶不惰。况有嵐霧並。來作林壑鎖。廚烟僅續炊。爐炭引螢火。溪聲撼我床。小齋如皷柁。眠愁屋壁漏。夢驚簷瓦墮。萬籟相觸撞。三更費起坐。默傷水邊畦。歎息非爲我。</text>
<title>久雨 其二</title>,<text>老子晴不出。不雨亦無用。籬瓜墊何妨。庭麥漂無恐。故欲留夜滴。入耳爲絃誦。只愁小澗漲。魚兒逝遠縱。魚逝亦沛然。天放樂與共。陰陰擁廬木。百年爲誰種。朝來拓戶看。樹樹琳琅重。</text>
<title>次李美仲洗鋤吟</title>,<text>野飮雖無旨。農家庶式遊。群功謝薅饁。千廩祝京丘。秦缶歡終夕。豳詩禮報秋。降霜應亦晩。天爲念民憂。</text>
<title>仲輝兄嘗有其伯氏伯高兄哀詞之請而不果作。偶閱詩簏。見玄湖時所酬唱。感咜悲傷。仍次其韻爲六首。以替哀詞。</title>,<text>竆泉斷劒夜猶光。哀壑崇蘭已隕霜。考德何人謚貞曜。問寃無處降巫陽。傳家後累關心薄。易簀微言托誦長。七尺虛生天曷意。仰頭終古但蒼蒼。</text>
<title>仲輝兄嘗有其伯氏伯高兄哀詞之請而不果作。偶閱詩簏。見玄湖時所酬唱。感咜悲傷。仍次其韻爲六首。以替哀詞。 其二</title>,<text>路暍寧休惡木陰。秋冬不廢橘楓林。家貧薄食難支鶴。道直良工未獲禽。歲月身依孔巖老。風波夢阻漢流深。少微掩彩江雲黑。茅屋靑燈事莫尋。</text>
<title>仲輝兄嘗有其伯氏伯高兄哀詞之請而不果作。偶閱詩簏。見玄湖時所酬唱。感咜悲傷。仍次其韻爲六首。以替哀詞。 其三</title>,<text>秋水寒鴉渺渺光。蒹葭悵望逗烟霜。商歌振履猶東魯。香瓣摳衣有紫陽。天靳一官三世窒。眼竆千古寸心長。參差鴈序多零落。少弟竆山又老蒼。</text>
<title>仲輝兄嘗有其伯氏伯高兄哀詞之請而不果作。偶閱詩簏。見玄湖時所酬唱。感咜悲傷。仍次其韻爲六首。以替哀詞。 其四</title>,<text>蒲團斂膝了晴陰。老屋炊烟寄小林。衰菊自香那引蝶。渫泉無食不留禽。平生獨識人倫重。臨死方看定力深。點檢存誠亦保語。陳編當日歎精尋。</text>
<title>仲輝兄嘗有其伯氏伯高兄哀詞之請而不果作。偶閱詩簏。見玄湖時所酬唱。感咜悲傷。仍次其韻爲六首。以替哀詞。 其五</title>,<text>判不隨人借壁光。被生廉角鬂生霜。饑膓慣引葱湯椀。浩氣留含竹牗陽。到死無名知我貴。勞生何事競年長。深知君子稱終意。畢竟全歸報彼蒼。</text>
<title>仲輝兄嘗有其伯氏伯高兄哀詞之請而不果作。偶閱詩簏。見玄湖時所酬唱。感咜悲傷。仍次其韻爲六首。以替哀詞。 其六</title>,<text>流雲逝水送光陰。涕淚悲歌霜露林。我已殘書爲老蠧。君於衰世是仁禽。落花楊宅經過少。生桂劉墳寃恨深。髣髴眞風如在座。篋間遺什忍重尋。</text>
<title>顯廟辛丑歲。誕肅廟。太學士文谷金公賦志喜詩。詞掖諸臣多和之者。今上乙卯。王世子誕降。左揆金公次文谷韻。仍遍請搢紳同賦。又以屬不佞。不佞罪戾屛伏。不敢托名於諸大夫之列。而亦不能無一言者。實出於野老抃蹈之心云。</title>,<text>甲觀祥雲覆禁庭。銅樓春逐少陽生。嘉徵太歲看司震。喜氣伶人報頌星。廟社精靈臨不昧。山林跛躄舞同情。先朝盛事攀遺什。又卜文齡與武齡。</text>
<title>夜雪</title>,<text>夜雪輕盈細入庭。梅花一室與雙淸。通明欲幻先天色。巧竗眞栽六瓣形。凍藪無依熊豹怨。寒枝失睡鳥烏驚。高山未肎隨埋沒。數點橫空鶴峀靑。</text>
<title>黃生 相說 輓</title>,<text>士論家聲共一身。靑衿魯國獨離倫。翼成香火瞻依地。玄石詩書列侍人。夜璧幾多逢按劒。春江無限有垂綸。朱門不作彈冠色。麻斂蕭然素位貧。</text>
<title>朴判書 師益 輓</title>,<text>尺五城南閉影身。十年韁絡不關人。枯楠病栢終天性。浪蘂浮花自一春。</text>
<title>朴判書 師益 輓 其二</title>,<text>人代滄桑滿眼愁。昇平舊事淚長流。玉堂坐說西州勝。猶憶還朝兩黑頭。</text>
<title>朴判書 師益 輓 其三</title>,<text>風霜力盡初心在。卿月班高緩步歸。終日虛舟無按劒。晩途完節似公稀。</text>
<title>朴判書 師益 輓 其四</title>,<text>世事其如感慨何。夜看星月動悲歌。已憐朝士皆田野。况復今年地下多。</text>
<title>鄭生 泳 輓</title>,<text>杏下漳濱路熟諳。白頭憑憶篠爲驂。風流歷落才空老。談謔霏微氣乍酣。釀秫歡情知伏臈。伐檀詩意在耕蚕。男兒未必皆靑紫。子舍傳經死不慙。</text>
<title>鄭生 泳 輓 其二</title>,<text>漁簑牧笛老沉浮。故里相過耐可留。自有茅齋臨鄭谷。那將斗酒博凉州。社交零落歸前刦。詩草叢殘撫昔遊。甲子悲君同伯氏。七年流淚又難收。</text>
<title>午坐</title>,<text>午睡初醒日欲斜。樹陰微覆水西家。山村節序今年晩。三月中旬始見花。</text>
<title>午坐 其二</title>,<text>鷰語鳩鳴小院空。杏花籬落澹無風。道人懶卧忘農事。春課今年只啓蒙。</text>
<title>午坐 其三</title>,<text>池風澗雨養花新。花事繽紛漸管身。却喜天心經濟大。一家春是萬家春。</text>
<title>賞花至塲巖</title>,<text>花際亭亭壁。五里每招人。前賞興已愜。復來意逾新。好鳥鳴我側。駘蕩川氣春。小雨展樹陰。微風澹花神。一笑俯流水。衆綠漾澄淪。且娛晩途顔。深媿向來身。日西與自適。從容有游鱗。</text>
<title>李進士 春茂 輓</title>,<text>病以衰年甚。名爲上舍纔。號咷兩世事。昭穆一旬催。故宅愁依樾。孱孫泣續縗。蕭詩並父子。同日擧㫌哀。</text>
<title>李進士 春茂 輓 其二</title>,<text>曖曖君家樹。年年我縶駒。高風喜賓客。餘醉被僮奴。勢去彈冠地。情看哭轍途。孤墳三步謔。淚到紫村枯。</text>
<title>沈判書 宅賢 輓</title>,<text>雲逵儀羽看飛鴻。士論靑陽有舊風。直道不忘銓筆下。孤標獨在履聲中。鳶肩騖世傷遺老。鷄肋隨緣歎寄公。已歲才賢埋欲盡。時危泣涕野朝同。</text>
<title>沈判書 宅賢 輓 其二</title>,<text>殘年死別益堪悲。月浪南遊夢亦疑。舊興山川詩草在。晩途心事鬂毛知。光陰冉冉車輪轉。風雨凄凄劒首炊。世運驅人殊不憗。寢門流慟又非私。</text>
<title>槎川翁李一源赴官三陟。索余一言。余旣病懶。又自屛居後。不與人作詩文。翁屢書相督。亦不敢作。荏冉有歲月矣。甲寅春。自竹院道二陵下。花木掩映。川水悠揚。因記三十年前。翁官順陵。每邀余。臨水網魚。藉草題詩以自樂也。舊踐如昨。感慨隨之。路上漫成一詩。念翁方出入溟嶽。吐納雲日。競壯而騁奇。視當日林野之孤淡。有不足存錄。而獨其壯年愉適爲可念也。翁老而癖詩不衰。以余獨無別詩。每申申爲言。其意終不可孤。而後時腐爛之語。亦自可厭。遂書向日路間感舊作。以當別語。嘗聞翁去時。洛下諸韻士皆有詩送之矣。海山樓閣之什。想必爛然盈牘。陳列於前。譬如鉅峽穹林大溪峭壁之間。忽有短阜孤村點綴蕭散。亦不害爲詩家一境。雖非題下語。翁必領其意也。</title>,<text>肅肅二陵淸。溪回皆古木。聽鸎記深處。騎牛有前躅。能詩舊寢卽。好期晴川曲。微吟氣生華。一笑眉舒綠。膾刀割溪腥。餻盤薦巖馥。草坐安筆硯。意行無澗谷。綺語噤未得。能事不待促。我詩如喑鐘。得君來擊觸。懶疎以爲適。顚冥恣所欲。別懷積星霜。相望幾川陸。舊路尙不磨。人生憂患足。憶君竹西月。苦心詩百幅。淸高破嶽霧。奇眩爭海旭。我衰今益嬾。獨餘空洞腹。山林日欲長。歸與老牛伏。</text>
<title>鄭判書 亨益 輓</title>,<text>當街萬足競同塵。前輩迢迢去隔晨。世界閻浮無凈地。姓名元祐有完人。蠻荒遣盡幾微色。刦火依然見在身。歷落鬚眉如不死。千秋諫紙挹精神。</text>
<title>鄭判書 亨益 輓 其二</title>,<text>白首功名未作遅。明堂淸直薦朱絲。靑衿舊誦皇朝義。赤血終歸聖主知。八座班行聞曳履。兩藩謠俗入褰帷。論公敢在韓休下。華衮應留汗竹辭。</text>
<title>鄭判書 亨益 輓 其三</title>,<text>琴酒園林樂暮閑。十年歸夢繞東山。却看耆老風流盡。誰使昇平氣象還。漢水亭臺空晩景。繐帷花石尙餘顔。秪緣生死牽恩在。淚濕哀綸廿字間。</text>
<title>鄭判書 亨益 輓 其四</title>,<text>燈火歸來記小堂。兔園殘墨昔相將。龍川未第猶聲價。杜甫論交有老蒼。中歲芳隣追笑語。晩年癡女拜尊章。存亡兩世渾多淚。又爲敦夫攪舊膓。</text>
<title>宿昌陵店</title>,<text>日暮雨催客。夜投昌陵畔。主人能識我。明燈爲一粲。知爾舊退隷。退士宜欵看。更深話前事。一一如珠貫。少年赴天曹。意氣無儔伴。風波一失勢。竆老爲村漢。世事豈關爾。榮落亦同案。爾且看爾屋。爾事不須歎。來牛接去馬。行旅幾互換。愁行或榮歸。前樂多後患。物理儘如此。大化無停絆。紛紛刦火間。神鬼亦焦爛。難得爾生涯。粥飯爲早晏。貧愁莫苦顔。富貴本氷泮。與爾且投枕。鼻雷至日旰。</text>
<title>申進士 命觀 輓</title>,<text>小酒初傾盖。淸談已倒囷。宮商隱坡下。編簡渼湖濱。玉雪超今累。蒿萊守故貧。哀詞寄一慟。草野亦無人。</text>
<title>銀川趙鉉邦。甲申。其祖行回巹宴。今年其父母又行是禮。乞諸公詩志喜。遂次軸中韻以贈。</title>,<text>家世重牢爟火傳。先天餘福後天全。樽間鶴髮當花燭。喜事今年似昔年。</text>
<title>張文甫 震熽 輓</title>,<text>萬事竆途歲月奔。盖棺身世欲無論。琴書且免他人與。稚子猶能哭勝猿。</text>
<title>張文甫 震熽 輓 其二</title>,<text>存亡涕淚廿年中。吾妹之竆子亦竆。泉下尙爲貧士婦。白頭今以布衣終。</text>
<title>善竹橋</title>,<text>萬古誰無死。荒橋獨誦名。宗祊頭共碎。忠憤血猶明。川嶽何年盡。乾坤此路橫。經行每下馬。我涕爲先生。</text>
<title>與衡侄諸人遊天摩。入靈通寺洞口。坐土橋巖石。作流觴飮。拈杯字同賦。</title>,<text>靈通忽已到。橋瀑更尋來。列席隨林影。浮觴得水隈。籌行方錯互。湍駛敢遅回。覆去吾無愛。潭龍且一盃。</text>
<title>靈通寺</title>,<text>古寺氣寥落。殘烟生薜房。微吟仲說詩。眄睞國師塲。陳事滿山壑。紺碧今無光。虹消橋影斷。龜剝碑字荒。西樓又如掃。禪刦轉興傷。五峯獨葱蒨。今古靑不僵。高褰矯鶴群。儼列趁鴈行。扶輿淑氣專。映帶淸流長。泠瀯値犖确。中作聲鏗鏘。東過問白潭。隔嶺和宮商。</text>
<title>大興南門樓</title>,<text>倚盖團團四望遙。南樓始欲御飛飈。山林佛氣交兵氣。雲物前朝入本朝。繚白縈靑開大陸。懸厓側石抗危標。書生蠟屐閑乘興。睥睨憑高酒易消。</text>
<title>大興寺</title>,<text>石氣盤陀赴寺門。碧潭隨步屢移樽。客來流水同忘返。僧到名山與劇論。仙竈晩緣懷玉斧。梵家奇玩出珠旛。隔溪鷄犬連鐘磬。恐是桃花畫裡村。</text>
<title>朴淵</title>,<text>群流委積水晶寒。送下飛潨勢駭看。玉旆垂天撞萬皷。金鱗閃日踴千竿。來如地裂神威逈。滙作潭承黛色團。興逸石頭頻徙倚。不知跳沫入衣冠。</text>
<title>又賦</title>,<text>天摩遇聖居。拱揖爲巑岏。潭潭兩淵渟。上下龍對蟠。險絶看神意。經營出奇觀。憑風抗削壁。噀雨驅飛湍。聲高忽吰鏜。勢急難旋盤。徑來泛槎上。眩轉愁目官。驚叫屢叩策。懔慄更整冠。光搖早霞空。威奪炎令寒。便擬朝暮對。欲盡橫竪看。一盃命笛夫。飄灑在林端。</text>
<title>太宗㙜</title>,<text>蘭若入翠微。石窟幽而淸。雲間聽鐘飯。樹裡尋溪行。危硪石戴松。太宗㙜面平。前朝事易迷。撫舊哀湍鳴。靑峯負勢立。錦石交肘橫。幽尋每窈窕。異觀互將迎。前登欲回首。幾處又滯情。疑有河洛瑞。錯信龜馬名。潭泉亦何意。聖人今不生。欲去復延竚。殘樽爲一傾。</text>
<title>開聖庵</title>,<text>陟險雲俱到。攀棲鶻欲愁。玉繩梯可接。金液飮堪抔。石對孤僧定。㙜思七聖遊。天摩掌內看。元氣衆峯浮。</text>
<title>又賦</title>,<text>亭午天風兩腋浮。入山身健叶心謀。路爭猱捷緣厓頂。庵似鷄棲置樹頭。千刦曠茫諸累盡。萬峯高下百泉流。欲呼仙鶴雲間宿。兒輩無令覺此遊。</text>
<title>逝斯亭</title>,<text>墻屋持持流水長。逝斯亭畔歎行藏。溪山滿眼皆羲畫。花草留庭似禹糧。跂石鳶魚同活潑。酌泉樽斝亦淸凉。弄丸誰發風霆趣。千古淵源一謚康。</text>
<title>出山</title>,<text>鐘聲猶在翠微間。去鳥流雲悵欲還。自笑彈丸東國土。向來虛負幾名山。</text>
<title>出山 其二</title>,<text>觀瀑如論舜樂觀。壯遊終到朴淵還。西城一路猶餘恨。萬景㙜高統衆山。</text>
<title>出山 其三</title>,<text>仙梯悵望水雲間。天聖看如夢裡顔。茅屋小燈歸卧處。白頭誰托畫廬山。</text>
<title>出山 其四</title>,<text>芒鞋粟飯不知還。僻寺穹林盡意攀。一部秋江松嶽記。古人方始解遊山。</text>
<title>出山 其五</title>,<text>繞水詩膓幾曲灣。衆峯愁作別離顔。淸秋大有登臨意。老宿相期楓嶽山。</text>
<title>滿月㙜</title>,<text>廢砌縱橫細路斜。舊墟猶識帝王家。烟深每歲毬庭草。春盡當年紫洞花。漢墓有靈宜下馬。吳㙜無樹不棲鴉。臨觴太息知何意。禾黍詩人昔怨嗟。</text>
<title>滿月㙜 其二</title>,<text>愁思荒㙜攬白雲。不堪陳迹滿耕耘。絃歌冷落昇平夢。帶礪微茫戰伐勳。願寺金銀哀佞佛。古墟麋鹿見亡君。溪邊愴憶吾文肅。馬首橋名記勞軍。</text>
<title>滿月㙜 其三</title>,<text>陵谷參差池舘平。行穿御水已傷情。馬肝且置王辛世。熊掌終成圃牧名。野火尋常登輦道。樵歌斷續出宮城。悠悠興廢千年事。卧聽沙川日夜聲。</text>
<title>歸路出南門</title>,<text>滿月㙜前故倦游。古都東出水悠悠。歸鞍不上南樓堞。恐觸鐘聲又喚愁。</text>
<title>冐夜渡臨津</title>,<text>驛樹晩烟收。江口夜潮入。對栗老亭。暝色如拱揖。津翁多舊識。炬火船頭立。知我名山來。山翠衣猶濕。囊中出光恠。應有朴淵什。我老癖於遊。林卧每愁澁。山行已理屐。水嬉思弄檝。鱠絲侑酒飯。前遊苦未洽。葦魚時已違。細魚猶可及。恨無今夜月。隨意縱一葉。開篷神獨旺。逐水興轉急。絲繩白玉壺。布襪靑蒻笠。明日雖告疲。沙頭期少集。</text>
<title>窹齋有大盆梅一樹。賦長篇寄示索和。</title>,<text>道人有梅如道人。梅能與人閑氣無。家世淸高出大庾。前身綽約來西湖。陽春盎盎寄尺盆。元氣垂垂斂枯株。松陰竹下久徘徊。凈界已限瓜芋區。風流苦憶會心人。浩然爲友君復夫。一生憐花乞爲命。窹翁苦癖與之俱。閉戶詩情淹歲月。欹枕世事忘嬴輸。只恐無花肺腑俗。不愁無肉容顔癯。長時骨淸少睡眠。曉月垂窻作僧趺。少座聞香細更吹。踈枝照影淸相扶。默看天機若引線。閑尋往事如穿珠。文章憶在少年日。聲價時人數璉瑚。意氣由來輕餘子。功名待沽方善沽。漸覺腰肢厭金帶。屢從桑海傷白鬚。對花題詩幾人在。文苑綵筆雲俱徂。老懷誰與禁獨夜。花神秪可論餘娛。翁今眼閱八十春。浪蘂浮花盡傾都。寒天自發鄒谷律。一閤窈窕光獨殊。欲將全身氷玉闘。依然七竅烟霜紆。南枝試手故斬新。造物眞意令人吁。盈盈洛浦不解珮。脉脉酒家辭當壚。北麓蕭森天雨雪。茶烟寂歷沉寒廚。虛齋色香幻若無。眼花疑逐空花趨。不遣兒童應叩門。判無塵客窺據梧。莫着新詩便催開。故知早開應先枯。千秋邵窩意更長。只愛微醺花半敷。多事龍涎助異芬。枉敎獺髓醫氷膚。先天竗義自含有。南郭玄機欲喪吾。三十六宮開一籥。歸貞復元猶須臾。此意問翁翁亦笑。馨德誰知逈自孤。我作長牋爲寄信。千金善保淸眞軀。夢寐應牽水雲鄕。精神獨秀塵埃衢。入室須存淡水交。調羹肎戀飣餖腴。淸朝老聃定非人。終日顔淵亦不愚。理妙終在品題外。俗論久嫌多暖姝。紛紛鼻觀競目觀。坐令心地淪氷壺。留連光景易招病。桃檜猶然坐劉蘇。終悲愛物爲物累。物非誣人世自誣。不如看梅泯聲臭。萬點點綴歸書圖。畫工丹靑神不傳。詩家煤墨心難摸。花裡忘花是三昧。萬事如花更反隅。翁聞我語又太息。呼兒沽酒典襜褕。</text>
<title>久旱</title>,<text>靜聽田翁語夜歸。今年旱熱比年稀。誰將晴雨論人事。猶道刑鵝下策非。</text>
<title>又賦</title>,<text>西北密雲如不情。終宵散合雨難成。周詩苦念群公助。羑里猶書小畜亨。嶽瀆乞垂三日霈。田畦慰滿萬人耕。老夫一飽何關事。收拾豊年還聖明。</text>
<title>伏聞聖上親禱太廟。動駕之晨。大霈已降。誠喜事也。上自製志喜詩。命近臣遍和。臣屛伏草野。輒敢步其韻。以寓頌祝之誠。</title>,<text>天人精貫不留辰。感應終如臂屈伸。欲誦元和詩賀雨。君明臣直是安民。</text>
<title>夜坐。次壁上唐人詩。</title>,<text>幽泉滿淸聽。秋氣凄空谷。霜垂籬畔菊。月出溪南木。高歌反招隱。古意誰與續。巖厓一流嘆。世路迷卽鹿。</text>
<title>臨池玩菊。漫疊前韻。</title>,<text>林居感霜露。歲暮王官谷。小池玩紋漪。照影涵群木。源泉道爲體。瑩淨來相續。役役哀衆生。心頭撞小鹿。</text>
<title>臨池玩菊。漫疊前韻。 其二</title>,<text>秋菊冒綠池。晩風披我襟。淡淡自娛人。獨出秀穹林。尋香數其蘂。啜露坐其陰。陶詩一朗讀。幽鳥相和吟。</text>
<title>對盆菊。次退陶先生集中菊問答韻。 問菊</title>,<text>盆根斲土爲人移。甁水分泉與爾滋。終日卧看方有趣。霜顱又向枕頭支。</text>
<title>對盆菊。次退陶先生集中菊問答韻。 問菊 其二</title>,<text>幽禽欵欵詩成處。小酒醺醺客去時。𪚥笑向花花若語。晩香多與好風期。</text>
<title>對盆菊。次退陶先生集中菊問答韻。 問菊 其三</title>,<text>桃紅李白去難尋。霜下相看意更深。一點天心留在爾。莫將輕豔闘竆陰。</text>
<title>對盆菊。次退陶先生集中菊問答韻。 代菊答</title>,<text>含霜含雨我無移。寒不知凋暖不滋。心事獨憑明月解。道人床下影相支。</text>
<title>對盆菊。次退陶先生集中菊問答韻。 代菊答 其二</title>,<text>苦心比潔餐英夕。孤抱懷貞寫露時。地闢天開渾不管。馨香抵死欲深期。</text>
<title>對盆菊。次退陶先生集中菊問答韻。 代菊答 其三</title>,<text>寒叢寂歷蝶無尋。生愛山家坐處深。自葆黃中幽德在。不愁林外互晴陰。</text>
<title>泛舟黃翼成祠下。至洛河渡。</title>,<text>汀洲延遠望。嫋嫋秋風起。故人有鷄黍。樽俎對江水。隔浦問佳期。潮歸出沙嘴。片舸載秋色。微風下十里。蕭蕭鴈命侶。潑潑鳧將子。高齋酒定熟。黃菊更何似。漸去海門近。沿洄情未已。衰病快觀濤。意欲竆浩瀰。鯤騰效奇勢。鯨戱赴卧視。襟期擊磬師。意氣嗚呼士。悲歌與憑吊。英爽疑不死。中州只許大。鄒魯無冠履。世界迷所歸。浩歎欲裂眦。</text>
<title>不換亭</title>,<text>落木登高洲渚開。秋光點綴在含杯。黃花不作黃楊怨。九日今年喜再來。</text>
<title>宿洛河黃上舍 聖河 家。乘潮而歸。</title>,<text>野色潮聲共一床。滿前魚稻入江鄕。朝來㠶送群鴻影。宿處衣生萬菊香。已欲棲遅歸海上。誰敎骯髒倚門傍。漁翁村叟來爭席。應笑先生老益狂。</text>
<title>宿洛河黃上舍 聖河 家。乘潮而歸。 其二</title>,<text>浦氣蕭森萬木零。小篷霜宿寄烟汀。天機衮衮潮如信。塵夢悠悠酒欲醒。夜火微分牛渚恠。晩花淸護草堂靈。留連到處同胡賈。敢向江湖應客星。</text>
<title>寄李汝五鍾城謫中</title>,<text>邊日荒荒水湧波。愁州北去早寒多。歲云暮矣吾方隱。天實爲之子奈何。蠣殼偶經前刦在。羊膓誰信緩車過。山林關塞渾堪怕。一種秋懷起九歌。</text>
<title>寄李汝五鍾城謫中 其二</title>,<text>地闢天開只此身。閉門飛雪豆江濱。狼烟滿眼應愁客。蘆酒澆膓不醉人。頭白已甘邊土鬼。汗靑無愧本朝臣。陳編大有涪州力。看取淸宵一氣神。</text>
<title>寄李汝五鍾城謫中 其三</title>,<text>寒鴻落木繞孤村。今雨無人更到門。瀼水生涯傷杜甫。欝林消息念虞翻。登山節物三秋盡。過嶺文章幾首存。野戰淵潛無異象。莫從身外玩乾坤。</text>
<title>送內兄金參判 龍慶 赴燕</title>,<text>我寄磨一角。欲擧縻兩踝。生死此方域。夢未窺九野。流離在險途。久作僧包打。竆來始返本。萬緣都遺捨。獨念與君遊。肩隨自竹馬。悲懽頭共白。老懷絲猶惹。今年君過我。自言爲使者。䧺風生大陸。出門意飄灑。驅車碣石東。飮馬長城下。豪情劒倚薄。壯矚詩陶寫。快哉桑蓬志。肎戀枌楡社。却笑匏繫人。趺坐守燈灺。一丘滯神情。耳目寄苟且。歸來應詑我。百篇出奇奼。因君與論遊。遠跡如君寡。猶欲比觀風。復恐顔有赭。山川貴堯封。禮樂尊周雅。從君更借問。今日誰中夏。人情必改觀。珠玉反爲瓦。遊興想成悲。盛際天不假。無寧閉我戶。默觀神明舍。八窻輸天地。風霆竆化冶。靑丘睡亦懵。夜路無豁閜。側身思息影。漸欲歸聾啞。秪願君行簏。買書須滿把。披讀爛我眼。六籍河漢瀉。中有聖人言。咀嚼勝龍鮓。詠歎乘桴遊。我志從丘也。</text>
<title>李黃州 浤 輓</title>,<text>先朝鐵券舊家聲。當世論才座已傾。何事白頭隨鷰雀。今人赤手取公卿。長途掩抑黃岡盡。故里蕭條錦石淸。父老桐鄕相對泣。淚多非獨寢門情。</text>
<title>書贈金生 和</title>,<text>鼉路鯨濤駕一舟。蘇家詩裡識元脩。悲君逐臭終成病。車馬朱門日夜流。</text>
<title>書贈金生 和 其二</title>,<text>燈火寒齋語夜長。山林雪落擁爐香。竆途莫作京華夢。心靜他鄕是故鄕。</text>
<title>除夕和李美仲 十絶</title>,<text>椒酒悄無聊。杵琴淸欲亂。寒宵感歲除。起視明星爛。</text>
<title>除夕和李美仲 十絶 其二</title>,<text>繞砌釣魚瀨。捲簾鳴鶴山。年年相守住。此夕且開顔。</text>
<title>除夕和李美仲 十絶 其三</title>,<text>新年不無事。舊業未全殘。麥壠春苗覆。桑園夏葉團。</text>
<title>除夕和李美仲 十絶 其四</title>,<text>嗣歲定何如。今冬無積雪。山翁百不知。事事憑人說。</text>
<title>除夕和李美仲 十絶 其五</title>,<text>百歲無非日。寸陰宜不捨。人情獨自癡。秪解憐今夜。</text>
<title>除夕和李美仲 十絶 其六</title>,<text>棟宇千書積。吾居德不孤。春風吹滿室。對案有唐虞。</text>
<title>除夕和李美仲 十絶 其七</title>,<text>未忘藿食憂。尙有桃符祝。世路直如繩。君心光比燭。</text>
<title>除夕和李美仲 十絶 其八</title>,<text>平生信古書。老去念時事。綠奏願通誠。靑㙜收告異。</text>
<title>除夕和李美仲 十絶 其九</title>,<text>險路長遊彀。恩波始返鄕。歌詩酬歲月。進退奉君王。</text>
<title>除夕和李美仲 十絶 其十</title>,<text>風輪刦後世。五十九年人。閉戶兀然坐。方知吾有身。</text>
<title>玉溪途中</title>,<text>僕馬人能借。江湖路自通。山川寒食後。烟雨小詩中。浦進初潮白。籬扶數杏紅。村村聞布穀。行李領春風。</text>
<title>玉溪途中 其二</title>,<text>山客每稀出。出山先憶家。斟量枕畔雨。開否屋東花。早候鸎猶澁。前巢燕不遮。吾歸恐相後。春入故侯瓜。</text>
<title>玉溪途中 其三</title>,<text>事事南方早。農功二月催。浥泉秧下種。承雨麥懷胎。苦道前秋惡。誰寬寡婦哀。朝廷方薦士。郡邑急掄才。</text>
<title>玉溪途中 其四</title>,<text>舊築心乎愛。屛溪地也淸。悲懽小刦後。離合十年情。老僕應治飯。同人久候行。烏山院北路。先遣石門迎。</text>
<title>發玉溪</title>,<text>新晴槐柳漾韶光。流水柴門別意長。客似賓鴻來有信。山如棧馬去難忘。祥琹切切三年盡。蘿栢幽幽百歲忙。更是商量無限事。陳編擬待共朱黃。</text>
<title>發玉溪 其二</title>,<text>已覺人知老漸稀。溪居終欲弟兄依。矛炊劒淅苦無奈。鶴怨猿愁胡不歸。草樹園荒多歲月。風霜屋老少光輝。提壺似送壎箎唱。淚盡淸風山下扉。</text>
<title>途中回見伽倻。戱賦。</title>,<text>騾背靑山手欲呼。秪愁無力五丁驅。鳴皐卉木屛溪石。那得移來共一區。</text>
<title>釜城。留宿李瑞九縣齋。</title>,<text>阿妹書盈束。招要幾紙言。將歸决鳧舃。屢顧悵鴒原。符紱初心誤。山林晩計存。東尋期秣馬。流水問孤村。</text>
<title>自京歸家。洞口望見庭畔杜鵑三樹盛開。</title>,<text>已有溪南暎帶光。定知庭蘂十分香。應門不用留僮僕。全付花神守易床。</text>
<title>暮還鳴臯</title>,<text>山谿隨瞑色。稍稍籬犬吠。我行未兼旬。時物紛已改。槐舒欲成陰。薇嫩堪入採。去時蓓蕾花。落去全稀在。緋桃獨殿榮。斂萼如相待。淸輝左右至。別懷忻與對。憑軒一舒嘯。散髮復狂態。脫粟又在眼。吾道無怨悔。禽魚與圖書。浩蕩百年內。</text>
<title>夜聞蛙鳴戱賦</title>,<text>過雨前陂祗旣平。天心寄與爾生成。山中宰相猶豪氣。水底笙歌幾部鳴。</text>
<title>夜聞蛙鳴戱賦 其二</title>,<text>不是聲聲訴不平。秪應無負性圓成。誰將靜閙殊憎愛。物物天機各自鳴。</text>
<title>首夏書事</title>,<text>首夏園池淨。和風吹我面。林間百種聲。漸覺禽舌變。白雲來爭席。晩花飛赴硯。淸泠澗谷飮。欵曲家人讌。窹歌以終夕。巖阿矢不倦。</text>
<title>首夏書事 其二</title>,<text>庭樹高於屋。窓明不辨色。陰陰隔陂路。馬嘶方知客。前溪乍隱見。葉底通微白。默坐收視聽。孤吟對方冊。忽有騷騷響。應是雨催麥。</text>
<title>首夏書事 其三</title>,<text>今年暑氣早。跣足卧胡床。小酒易乘面。殘食未盈膓。悠然仍就睡。睡起日又長。出籠鷄雛嫰。投簾燕子忙。滿眼皆自得。天機共洋洋。</text>
<title>次白上舍 尙五 韻示憲姪</title>,<text>槐陰匝地柳漫天。雨後淸輝賽雨前。雲白山靑成莞爾。鳥啼花落與悠然。一丘身合巖間畫。千日心冥睡裏仙。舊癖耽詩磨已盡。新篇又恐世流傳。</text>
<title>次白上舍 尙五 韻示憲姪 其二</title>,<text>羣峰寂寂樹浮天。耳目蕭條太始前。斯世未知誰可與。古人先得我同然。晨林啄木常疑客。晩飯胡麻已近仙。吳市隱居嫌太淺。姓名猶借汗靑傳。</text>
<title>次白上舍 尙五 韻示憲姪 其三</title>,<text>曼綠霏紅媚遠天。微吟負手草堂前。川流俯歎滔滔者。鴻意高看的的然。竆巷蠧編猶尙友。病床蟬蛻擬登仙。靈㙜瑩處千魔伏。至訣澄心要爾傳。</text>
<title>李忠甫 顯良 輓</title>,<text>城東詩史盛游娛。甥舘雍容兩黑鬚。病眼獨霑生死淚。退牛今作老垂胡。</text>
<title>李忠甫 顯良 輓 其二</title>,<text>學士高樓徙倚同。山川包絡數州雄。花林洞壑君嘗愛。緣業終悲此地竆。</text>
<title>李忠甫 顯良 輓 其三</title>,<text>秋菊春蘭各一辰。摶鵬退鷁已相因。名塲晩歲逡廵地。玉貌平生處子人。</text>
<title>李忠甫 顯良 輓 其四</title>,<text>淸時未補舜裳文。侍從頻霑漢竹分。比邑三年聞政熟。吾家從弟每稱君。</text>
<title>李忠甫 顯良 輓 其五</title>,<text>拙宦生前且莫傷。一歸丘貉等茫茫。要看福履神明勞。珠玉君家已滿堂。</text>
<title>李忠甫 顯良 輓 其六</title>,<text>未成歸老成歸殯。亭子蕭然澗水哀。秪隔屛溪三十里。君胡不待我尋來。</text>
<title>李忠甫 顯良 輓 其七</title>,<text>竆途寄贈見相憐。物到何堪訃已傳。逝水飛花渾寂寂。七哀蕭瑟望黃泉。</text>
<title>次朱子夏日齋居。用湖州卒章韻。</title>,<text>樹杪雨新霽。山林有殊色。閑齋澹無累。簟几生幽寂。孤峰見悄蒨。小澗弄淪碧。農家耒耟忙。及時修爾職。端居自適性。遠擧胡戢翼。縹緗發眇論。漸已平愁臆。</text>
<title>暮坐見鶴峰雲起。又次前韻。</title>,<text>冉冉暮山影。英英白雲色。齊來集軒牕。泯然境俱寂。天公閱萬化。今古只空碧。物累誰驅往。人生各授職。事皆有陰陽。理無兼角翼。此意靜相看。雲山會我臆。</text>
<title>朱子有垂澗藤，臨流石，懸厓水，穿林徑四作。閑居次其韻。志丘中之勝。</title>,<text>南澗藏窈窕。上有交葉藤。赤日外不鑠。蒙密疊成層。乘凉一幘。且學趺跏僧。</text>
<title>朱子有垂澗藤，臨流石，懸厓水，穿林徑四作。閑居次其韻。志丘中之勝。 其二</title>,<text>小石掌面平。亭午蔭幽木。跬步得淸渠。回風颺微綠。野鹿與爭眠。獨成來往躅。</text>
<title>朱子有垂澗藤，臨流石，懸厓水，穿林徑四作。閑居次其韻。志丘中之勝。 其三</title>,<text>滴瀝厓下泉。發響在淸曉。辭源出脉脉。赴壑歸悄悄。愛爾萬折心。不言滄海杳。</text>
<title>朱子有垂澗藤，臨流石，懸厓水，穿林徑四作。閑居次其韻。志丘中之勝。 其四</title>,<text>細蹊入林去。林深連復斷。前年采藥處。已有雲葉亂。倚樹欲息疲。蕭森又堪玩。</text>
<title>雨中齋舍淋濕難耐。書示兩姪。</title>,<text>萬葉含宵雨。孤軒浸夕霏。聞香恃爐朮。生潤㥘桁衣。梁鷰凄無夢。林鴉濕不飛。簾帷容兀兀。魚蠧爾同歸。</text>
<title>雨中齋舍淋濕難耐。書示兩姪。 其二</title>,<text>林雨應妨疾。山家尙愛褊。生涯樂志論。節物感懷篇。杖錫僧何至。燒香我欲眠。今年農失勢。萬事信蒼天。</text>
<title>次南鵬上人軸中韻。寄題松雲大師惟政褒忠祠。鵬卽松雲五世法孫也。</title>,<text>五葉禪家討杳茫。義聲營壘又舟航。髭鬚現畫身千億。意氣摧鋒舌廣長。梵唄不妨頒豆地。羽旗如降雨花堂。含靈萬古無儒釋。眞寶何曾靳表章。</text>
<title>送金仲禮相公以謝恩奏請使赴燕</title>,<text>使价推今選。君王用大僚。名因謝典重。事是史誣昭。寶氣懷宸藻。寒泉愾我蕭。悲吟光國錄。關吏異前朝。</text>
<title>出谷暮歸</title>,<text>馬首楓紅處。吾家山翠中。禽魚盡勝友。身世本癡翁。對卷常忘飯。論詩或課童。三旬始出谷。禾稼水西東。</text>
<title>次衡姪韻</title>,<text>閉戶金丹歲月遅。秋懷搖落覆深巵。山林有樂臨衰覺。稻豆逢荒未穫知。滿眼黃花般若性。關心菉竹武公詩。孤舟又赴觀魚去。不被饞膓動膾絲。</text>
<title>早起。與李美仲同赴臨津舟遊。路中口占。</title>,<text>晨興枕畔散殘棋。蹇衛蕭然有所之。初日烟生官渡樹。蚤寒霜落浦田萁。趁看潮後丫魚勢。來證楓辰對酒期。錦石淸沙無定住。移家因欲號天隨。</text>
<title>夜臥不寐。次衡姪韻。</title>,<text>擁褐幽齋事事奇。秋宵又爲愛書遅。林間靜意山留影。菊下眞風月滿枝。一笑身如逢世泰。久閑心欲撥年衰。貧居不作三冬計。小阮終同大阮癡。</text>
<title>病中又次衡姪。疊前韻。二首</title>,<text>脫手篇章不肎遅。花香赴硯酒浮巵。微痾在體方高臥。奇味留胷自獨知。流水白雲從所好。緩歌淸嘯盡爲詩。天敎偃蹇留空谷。晼晩靈芝鬂欲絲。</text>
<title>病中又次衡姪。疊前韻。二首 其二</title>,<text>先天一物偶遺奇。投老歸田已恨遅。新築力孱無客室。舊栽陰密有孫枝。詩生枕底泉含滴。病起樽前菊向衰。日日提筐課拾橡。恐敎鼯鼠笑人癡。</text>
<title>哭內兄金參判 龍慶</title>,<text>髫髮丹丘下。詩書幾弟昆。鑪錘自內舅。旗鼓遂中原。出處看心事。存亡積淚痕。山川竹馬地。烟雨又招魂。</text>
<title>哭內兄金參判 龍慶 其二</title>,<text>古井淸無滓。寒花晩始香。世人眯眼目。吾道信衷膓。遇險終常步。藏銛似鈍鋩。深知至白首。歲暮有宮商。</text>
<title>哭內兄金參判 龍慶 其三</title>,<text>義理思尊主。山林重讀書。相期提挈在。孤雊亂離餘。試手難衰末。論心是夙初。時無將伯助。歎息臭吾車。</text>
<title>哭內兄金參判 龍慶 其四</title>,<text>勢位妨腰屈。銓衡洗眼看。近來多世變。吾黨亦人難。衆聖全迷野。完名竟闔棺。文章猶少技。珠玉惜埋殘。</text>
<title>哭內兄金參判 龍慶 其五</title>,<text>銀蠟橫經夕。靑藜勘史晨。眞成一小刦。相顧兩陳人。我罪河難洗。公心石不磷。從今鹿豕畔。風味但書紳。</text>
<title>哭內兄金參判 龍慶 其六</title>,<text>四大胡輕解。燕軺未半程。東還無樂土。北顧盡夷氓。世界留靡托。襟懷死視生。終身忠孝字。歸去奉神明。</text>
<title>哭內兄金參判 龍慶 其七</title>,<text>異俗悲猶涕。遼天慘少暉。人烟去時路。顔面復餘衣。貤秩哀榮在。尋鄕約誓非。靑山湖外宅。歸櫬當生歸。</text>
<title>哭內兄金參判 龍慶 其八</title>,<text>薊舘三臯地。松京七分祠。吉凶巧同日。神理若前期。舊俗留遺愛。仙遊釀後悲。天摩邀騎客。曾誦鄭當時。</text>
<title>哭內兄金參判 龍慶 其九</title>,<text>內從人皆有。中心義不諼。年庚同伯氏。科甲忝恩門。扣應終相感。行藏要共論。幽明犀欲澈。此意死生敦。</text>
<title>哭內兄金參判 龍慶 其十</title>,<text>我涕經辛亥。同悲念大橋。山丘盡親愛。荊棣兩蕭條。尙有來生願。難明入夢宵。蛛絲引詩感。悽斷不成謠。</text>
<title>初雪</title>,<text>曉衾生廉隅。寒氣侵幽夢。投窓乍有響。初雪覆巖洞。松髯節彌勁。菊蘂身全凍。捲書已不看。呼酒思欲中。商歌吐飢吻。聲振金石弄。黃鍾迫掩身。歲月紛迎送。隨時且息影。對症須砭痛。未暇一身憂。永念羣生衆。</text>
<title>初雪 其二</title>,<text>玉女初試手。雲窓早起夢。栽下萬片花。瓊樹幾仙洞。大地千里白。銀河一夜凍。山翁耿不眠。薄絮初寒中。醺然太和湯。邵丸思一弄。前簷已聞滴。新旭誰來送。所冀成三白。來歲息愁痛。一寒差可過。天應相黎衆。</text>
<title>次衡姪寄李美仲韻</title>,<text>萬木蕭森斂岸容。經床寂寂早寒逢。西林夜杵明孤火。東寺晨鍾隔幾峰。野老無營志匏繫。諫官多病罷囊封。悠悠杜曲身悲拙。流水桃花去莫從。</text>
<title>次衡姪寄李美仲韻 其二</title>,<text>文章鼓吹盡舂容。理妙溪山左右逢。噩夢猶驚瀛海浪。舊遊終憶石門峯。多生綺語忘身老。萬死精忠在髓封。范史燈前和淚讀。首陽埋骨更誰從。</text>
<title>次衡姪寄李美仲韻 其三</title>,<text>風流每誦邴曼容。丘壑非關宦不逢。聖代應須有穎水。高人本自愛東峯。林墟薄暮風煙定。洞口初寒霰雪封。業障抽身唯勇者。此心何用問龜從。</text>
<title>次衡姪韻。咏柿。</title>,<text>顆賽櫻桃小。光浮橘柚黃。濃肥成爛醉。滋液及淸商。盌茗凉辭座。盤珠瑩綴行。先朝記供御。淚落野人嘗。</text>
<title>次衡姪韻。咏柿。 其二</title>,<text>品題標七絶。根植火維來。抱爽赬虬卵。排醺綠蟻杯。物情哀變枳。塵味厭嘗梅。最爾甘香德。移栽欲澗隈。</text>
<title>漫吟</title>,<text>正月今年驗有年。雪消陰壑出新泉。春風澹澹淸前路。明日君王幸籍田。</text>
<title>移寓高陽邑底。留別鳴臯。</title>,<text>淸泉出石土膏滋。未信玆居病祟隨。室有百年張老頌。園封幾樹角弓詩。殘生只坐蓬科轉。故里猶如劒首炊。嘶馬出門成跼顧。滿林禽舌助余悲。</text>
<title>移寓高陽邑底。留別鳴臯。 其二</title>,<text>弱羽衝風苦未停。抱書猶喜托玄亭。開簾暇日花參座。揮麈長年石聽經。久擬歸來安井臼。又嗟流落及甖缾。浮家泛宅還吾事。直恐前身是客星。</text>
<title>移寓高陽邑底。留別鳴臯。 其三</title>,<text>跬步松楸首屢回。孤雲落照與徘徊。邑西舊識今先去。菴裏諸生更不來。蘡薁實交楂子熟。薔薇花續杜鵑開。秋凉春暖須重到。斤斧無貽卉木哀。</text>
<title>移寓高陽邑底。留別鳴臯。 其四</title>,<text>從古詩人歎去鄕。吾鄕臨去又難忘。春聲小院鸎歸柳。霜氣前溪蠏下梁。淺谷有蔬深有蕨。冬居宜燠夏宜凉。林深却羨安巢鳥。造物驅人苦未央。</text>
<title>移寓高陽邑底。留別鳴臯。 其五</title>,<text>竹瘦柟枯骨相孱。支離南北厭覊顔。傷時敢作窮途哭。懷寶非如聖轍環。舊業終留病駒戀。他年擬與社禽還。靈區水土神惟護。馬首題詩屬鶴山。</text>
<title>僑居漫賦</title>,<text>我老懶於事。每以拙自隨。山林久問舍。心口兩差池。睠言一澗曲。墟落藏逶迤。伯氏舊留言。玆區卜築宜。窮老始願果。所恨無山資。顧笑囊一空。何力起茆茨。人生各有歸。或荷皇天慈。窮猿必奔林。倦翼亦借枝。豈無蓬藋間。安此麋鹿姿。風纜願止泊。莫使又流離。</text>
<title>僑居漫賦 其二</title>,<text>癡人自妄想。所居思蓬穎。蓬穎不可呼。老死秪奔逬。不如林壑畔。全家占一境。小溪當遠泉。短麓勝絶嶺。種木已蔭睡。疏流可照影。意與村叟欵。身隨市翁屛。燕集盡同人。風味在觴詠。野趣雖無奇。一丘吾自領。卽此有會心。不必求異景。歡言粥飯具。自道貧非病。</text>
<title>又賦</title>,<text>隨風麥浪漲柴扉。楊柳陰陰鷰子飛。知是移居近邑市。負筒商女暮猶歸。</text>
<title>仲輝兄來過。寒餓老病。神貌可傷。拈東坡韻。俾賦之。因走次其詩。志其傷歎。</title>,<text>灰心事業負紅旗。意足茅簷午睡時。身世捲歸供一屐。形容指笑噪羣兒。飢膓慣與雷俱吼。華髮渾無雪可滋。到死無名差自喜。至人終古貴稀知。</text>
<title>仲輝兄來過。寒餓老病。神貌可傷。拈東坡韻。俾賦之。因走次其詩。志其傷歎。 其二</title>,<text>意氣文塲久偃旗。不須鳴叫强知時。衣冠老去爲田叟。床簀年來困化兒。倚壁彌明詩可畏。閉門元亮菊猶滋。濁醪麤飯自勝肉。此味世人知不知。</text>
<title>次李美仲賦大風韻</title>,<text>獰飈拔宅勢全豪。露地何人臥睡高。不用龍川亭舘羨。少風波處有漁舠。</text>
<title>又次李美仲閑居韻</title>,<text>日月煙雲東海東。遠遊爭欲躡靈風。盈襟浩浩泓崢勢。只在先生閉戶中。</text>
<title>尹僉正 昌來 輓</title>,<text>荊圍翰墨是陳人。終老風埃郡紱身。百代心情講花樹。十年離別逐勞薪。循良吏蹟春行脚。耆舊和風酒飮醇。硯北從遊渾似夢。晩途蕭瑟泣前塵。</text>
<title>將赴楓嶽。與李瑞九約同行。</title>,<text>好山如好色。宿昔發宵寐。蓬萊尙未問。白首坐何事。今晨忽騎馬。長路出門始。因循每道難。奮决卽容易。山雲盈我矚。海月邀我至。雲月與相羊。勝伴他自備。况有同心子。佳期共紆轡。願逐天風擧。翩如黃鵠翅。寥廓略溟澥。崢嶸攬空翠。九州大浩浩。歷刦歸俯視。長歌遠遊篇。古人吾不媿。</text>
<title>金城途中</title>,<text>頭白書窓六十年。我生眞笑一匏懸。思山夢久方酬願。出郭身輕已得仙。窟宅煙霞來漸逼。風流巖壑老猶顚。騎騾嘯傲吾無忌。竗歲玆遊覺汝賢。</text>
<title>朝飯斷髮嶺底。主人出示詩軸。軸有趙國甫，金太伯 鎭商 諸人詩。</title>,<text>山行路漸艱。解鞍欲息疲。主人開板屋。朝飯具粟炊。家臨名嶽路。篋多遊客詩。故人興先我。華髮來獨遅。竹輿問前嶺。吾遊方自玆。</text>
<title>斷髮嶺小憩</title>,<text>終日吾行李。迢迢入畫中。灘聲已峽內。嶽色是關東。邂逅多新覿。經營識化工。千峰嶺頭出。飛躍玉叢叢。</text>
<title>玉鏡㙜</title>,<text>鳴淵路與百川回。送入藍輿雲水隈。萬古潭泉金是液。九天屛障石爲㙜。故城寥落何人築。亂代流傳王子來。疑有餘威留武庫。劒鋩峰下闘風雷。</text>
<title>靈源菴</title>,<text>攀林度壑欲尋源。細逕幽花問秪園。木末雲遮百塔邃。石頭天聳十王尊。啖松面壁僧歸定。掃地焚香客屛喧。已道筇鞋疲犖确。聽隨流水下山門。</text>
<title>松羅菴</title>,<text>始信東洲記。危攀仄逕難。山林洗佛恨。棟宇改人看。對酒峰陰靜。投餐井竇寒。西㙜寄浩唱。雲鶴待來盤。</text>
<title>宿表訓。朝入圓通菴。</title>,<text>玲瓏水晶域。我來及淸朝。蓬萊筆䧺矯。勢敵香爐標。天垂鶴巢頂。石抱龍曲腰。冥搜興無捨。深處勝轉饒。圓明適人性。蕭散見僧寮。澗苗香初泛。林花紅未飃。人天此焉接。珠樹望仙喬。永言靑霞想。所悲玄鬂凋。</text>
<title>須彌菴</title>,<text>拍手翩翩雲滿天。長風吹上古㙜顚。橫空秀色須彌塔。好閱滄桑浩刦年。</text>
<title>須彌菴 其二</title>,<text>千尋寶塔出風煙。僧說如來座下蓮。會待金剛花雨後。六丁輸上大羅天。</text>
<title>正陽寺</title>,<text>捲盡岡巒到正陽。小樓東畔爛生光。雲開寶氣通三界。日射眞形露衆香。列宿宵森天北極。萬圭晨擁殿中央。驚人造物無全秘。罷筆茫然似望洋。</text>
<title>萬瀑洞</title>,<text>萬瀑發一源。八潭中自分。淸光互暎徹。一壑氣氤氳。灑落自天設。磨洗用風斤。白石鋪爲底。寒流織成紋。碾開羊脂滑。跳下鷺翿紛。波斯百貨溢。帝軒九奏殷。奮迅似角力。淵渟譬守文。又如皎㓗人。表裡無埃氛。玉樹揚風流。氷壺洞天君。卽此洗耳目。庶以窮朝曛。初看氣已肅。漸進情屢欣。濯髮晞西日。褰裳望白雲。宛在玉山界。欲追羽衣羣。招提澹將夕。桂樹生微曛。歸臥夢亦淸。曉枕留餘聞。</text>
<title>普德窟</title>,<text>孤柱龍撑勢。虛簷蜃送吹。搖搖目靡定。颯颯步生疑。用力人天並。存心眇忽危。工夫竿百尺。吾道欲爲規。</text>
<title>摩訶衍</title>,<text>繚繞香城萬玉林。名山臟腑地孤深。居僧但禮曇無朅。不識千身只一心。</text>
<title>摩訶衍 其二</title>,<text>蒲團寂寂對靑岑。庭桂蕭蕭不作林。終日慣人無畏色。竹床飛下飯時禽。</text>
<title>摩訶衍 其三</title>,<text>窟中迦葉懶行尋。猶愛禪房宿處深。朝日開門生一快。衆峰如雪照西林。</text>
<title>白雲㙜</title>,<text>短帽輕衫磴路危。登高竹杖恃扶衰。茅菴隔水寥寥見。鐵索含風冉冉垂。佛國仙山本同域。踈松古石盡宜詩。夕陽峰色添濃媚。近態何如遠態奇。</text>
<title>毗盧峰</title>,<text>未說登臨爽。先知氣象高。玄穹光戴斗。滄海勢橫鰲。曠欲童觀眩。包無物相逃。扶輿衆流峙。環地盡兒曹。</text>
<title>毗盧峰 其二</title>,<text>郡國浮煙點。杯樽納海濤。目從何處盡。身到此間高。浩蕩看鯨戱。淸泠與鶴翺。難輕半日快。方許一生豪。</text>
<title>內水岾</title>,<text>踏石攀林十里間。衆香回戀玉孱顔。迢迢水岾天爲界。從此吾行送內山。</text>
<title>隱仙㙜。望十二瀑。是日適大風灑雨。有一道虹起海上。直飮洞中澗水。所見甚懔壯。</title>,<text>奇巖力大抗高風。千尺方臨地勢䧺。白雨噀天來遠瀑。黑雲翻海送長虹。神遊上界夢非夢。目極滄波東復東。已覺靑丘呑澤芥。旋憑小醉發顔紅。</text>
<title>鉢淵寺。觀寺僧馳瀑。</title>,<text>少坐聽瀑樓。徑來看瀑淸。瀑水滑拖紳。僧家戱事呈。飛湍送赤身。走勢不轉睛。丸脫自成跳。霤去難住傾。捷疾凌䛠譳。前鈍讓後輕。投歸似驍壺。下有潭作泓。默視始一笑。反顧心猶驚。恐將猛趨勢。轉爲利途爭。急流勢方橫。誰懷勇退情。</text>
<title>海山亭</title>,<text>搖搖郡郭似浮萍。海戴山扶有此亭。峀勢遠含珠玉氣。島光晴泛斗牛星。座間東旭通波赤。圖裡南湖翳壁靑。詩句老添登眺㥘。倚軒華髮意冥冥。</text>
<title>三日浦</title>,<text>三十六峰靑自在。述郞千載事悠悠。白雲浩蕩晴湖色。丹字微茫錦壁愁。暖日渚花薰近寺。夕陽亭檻媚中流。朱絃欲寄懷仙操。罷酒歸來風滿舟。</text>
<title>鑑湖舊爲楊蓬萊所居。今有飛來亭舊墟。</title>,<text>蛟鰐方千頃。山林獨一隅。人亡楊子宅。地似賀鑑湖。稻秫居堪樂。松篁老欲蕪。窮途思卜瀼。本意不饞鱸。</text>
<title>海金剛</title>,<text>上帝賦流峙。金剛表箕封。高低共融結。有萬二千峰。造化尙餘情。元氣不盡鍾。仍思山附地。此設亦凡庸。虛無弄巧奇。活絡出機鋒。蒼茫大瀛中。涌立千芙蓉。晶光賓日月。氣勢鎭魚龍。名爲一金剛。對成雙丰茸。奇觀幸並傳。一派類分宗。看山在觀海。理檝替扶筇。波間欹側入。巖壁開重重。安排似費工。怪事訊無從。誰謂天地心。却露雕鑿蹤。生成本自然。巧力何所容。沉思悟大觀。整襟疏我胷。</text>
<title>初宿新溪時雨作。未果入九龍淵。歸路復自高城入新溪。擬以明日觀龍淵。</title>,<text>薝蔔林間馬又嘶。尙思微雨下前溪。蓬山已欲窮尋盡。桃水誰言再到迷。一枕更安禪榻上。九潭遙望亂峰西。老龍應識明朝意。高瀑厓前放萬鼙。</text>
<title>九龍瀑</title>,<text>厓流負勢下蒼茫。未信三韓有許長。近入靈風起毛髮。仰看淸雪滴心膓。飛騰又作千峰雨。散碎渾傾百寶箱。勝賞天摩曾絶倒。東來已失夜郞王。</text>
<title>又賦</title>,<text>飛來絶頂詑神强。俯視羣山避鴈行。欲喚眠龍潭底起。半天翔舞闘䧺長。</text>
<title>又賦 其二</title>,<text>千尺不分何處落。擧頭天色但蒼蒼。縱然遠近看殊態。猶自森嚴立勢長。</text>
<title>又賦 其三</title>,<text>匍匐厓前狎視妨。逼人霆霹閃生芒。蟠巖詰屈華陽筆。奇氣相看萬古長。</text>
<title>瓮遷觀日出</title>,<text>百怪來爲噵。羣昏退似崩。晨波乍汞轉。陽暈忽金弸。破霧輪無碍。掀溟勢必騰。乾坤流沆瀣。萬谷仰飛昇。</text>
<title>叢石亭</title>,<text>劈立蒼茫東海涯。亭亭六面鴈行排。風霆試手機全竗。霧雨渾身色不䨪。大壑魚龍聞遠嘯。瓊梯笙鶴寄高懷。停杯欲話三山事。鰲骨經霜半已埋。</text>
<title>冒雨入新安舘</title>,<text>新安舘裡樹依微。客子蓬山冒雨歸。醉夢不知簷溜響。尙疑流水臥禪扉。</text>
<title>披襟亭</title>,<text>爽納羣峰積。凉含萬木吹。淸泠聊復爾。披豁一當之。天爲征途餉。亭非縣邑私。云誰汗滴土。欲以遍東菑。</text>
<title>金化縣</title>,<text>小市人煙官柳下。數村鷄犬驛樓東。眼明又是花江縣。水遠山長野色通。</text>
<title>金化縣 其二</title>,<text>秋後雉驕春後魚。峽人生事未全疎。白頭謾說求田策。陽羨溪西未買居。</text>
<title>金化縣 其三</title>,<text>劒氣崢嶸欲揷天。滿川蟲鶴吊丁年。關西按察遺祠在。蕭瑟悲歌過栢田。</text>
<title>三釜淵</title>,<text>溪流飮犢凉。度溪山路惡。巨石對成門。東踰小岝㟧。懸泉在我前。上下三釜落。窮厓色幽黮。雷雨中自作。深深俯龍宅。却立心卒愕。薜荔蒙故墟。幽人昔寄樂。讀易和泠瀯。吟詩動犖确。此居終道淺。冥棲又雪嶽。高風邈難接。古貌思如昨。蕭仙或留戀。定有歸來鶴。</text>
<title>禾積淵</title>,<text>海嶽東看未屬饜。沿途賴爾賞心添。洞陰地凈殊多勝。禾積名高爲少淹。峰影抱歸龍一壑。水光磨出石雙尖。詩成更欲兼香火。默祝明朝雨戒嚴。</text>
<title>松隅店。遇洪學士 昌漢 黜補鏡城之行。聞玉堂諸人因嚴旨多外補。</title>,<text>騾背仙山路漸賖。春明門外望塵沙。投荒學士多南北。消息京華又一嗟。</text>
<title>追次瑞膺江上謚筵與同門人共賦韻</title>,<text>衿佩于于霽景遅。天曹赴謚屬淸時。君恩並與黃江闊。道脉高如北斗垂。舊講芸編疑更理。新知蕉葉有誰滋。斯文漠漠傷衰運。歧路茫然十駕追。</text>
<title>尹察訪 侙 輓</title>,<text>生涯淡泊掩衡門。宦跡蕭條寄驛村。身後茫茫文獻事。更無人哭勝於猿。</text>
<title>尹察訪 侙 輓 其二</title>,<text>情深花樹平生地。淚滿蕭詩兩世哀。西郭舊隣渾易主。幾人歸作刦前灰。</text>
<title>次李一源寄示韻</title>,<text>書牕盤礴髮滄浪。老作詩家瘦沈郞。未害後生描畫去。賸香殘墨莫深藏。</text>
<title>次李一源寄示韻 其二</title>,<text>姜被孤寒老抱同。壎箎不御十年中。登高尙憶題詩處。秋夜哀鳴度漢鴻。</text>
<title>次僧軸韻</title>,<text>開戶前山月隱岡。僧來不語對繩床。十年已廢楞嚴字。身世持歸一漉囊。</text>
<title>次僧軸韻 其二</title>,<text>今年結夏負蓬山。目送東南倦鳥還。心定不愁身脫定。也應詩遍兩京間。</text>
<title>李應敎 度遠 輓</title>,<text>雍容玉立在淸都。香瓣江門是宿儒。經術向來劉子政。講筵今日范淳夫。風波奉使輕蠻舶。文簿嗔人困縣符。雅操疎襟殊可惜。功名矯厲世寧無。</text>
<title>李應敎 度遠 輓 其二</title>,<text>蕭條退士伴累臣。簾外烏山互主賓。古卷爐香自有地。同風盌脫不隨人。胷中蟠欝應緘草。刦後棲遅每積薪。地府修文它自樂。長年何事逐靈均。</text>
<title>尹校理 得敬 輓</title>,<text>巧態爭逃兎。能言不離禽。誰如綿𪚥鐵。爾獨礦超金。斂嘿無餘事。暄凉只一心。時危傷殄瘁。九野久昏陰。</text>
<title>尹校理 得敬 輓 其二</title>,<text>左海淳風死。臨湍善士埋。君家三世淚。人物百身哀。舊步迷宸陛。高名翳斗魁。靑雲多後輩。衰眼與誰開。</text>
<title>申君 光彦 取其先人詩中語。號其齋曰警懶。因請次其韻。</title>,<text>力盡撑篙莫放疎。君應險處色無沮。穿珠一一先人語。詩在懷中勝讀書。</text>
<title>金子文 聖渙 回甲日。其諸子略設酒食。仍有詩。子文要次韻。</title>,<text>曉月迷茫獨配庚。淳夫舊誼有原明。白頭何事爲窮老。燥髮之年尙太平。晬席稱觴諸子孝。田家鼓缶萬緣輕。他時亥字從君解。策數陰陽已四營。</text>
<title>韓生 道增 輓</title>,<text>茅屋柴扉帶石田。途窮不欲受人憐。家聲翰墨應無忝。古篋殘書有子傳。</text>
<title>韓生 道增 輓 其二</title>,<text>漠漠高穹竟不言。血霑懷袖每含寃。分明地下無恩怨。歸去怡愉祖子孫。</text>
<title>宿普光寺。次李章五 命德 韻。</title>,<text>疑逐仙人化鶴丁。重來鸎峀蔚葱靑。春禽哢樹供淸坐。社雨醒花屬喜聽。初地留連詩滿紙。緩歌牽率酒添甁。溪流不皺人空老。祓禊前遊記小汀。</text>
<title>與畿伯李君範 箕鎭 宿北漢太古寺。拈杜詩韻。</title>,<text>未信閻浮世界寬。山林容我始追歡。白雲洞府新詩遍。流水禪房一宿寒。令節肎輕遊滻酒。衰年定有掛門冠。丹楓細菊如相待。獨殿重陽倚醉看。</text>
<title>將㙜用前韻</title>,<text>淸秋木落太虛寬。拚得高㙜半日歡。四顧山川互襟帶。重陽詩酒共衣冠。金湯滿眼儲胥壯。水石關身寢夢寒。試問迢迢上方月。明年此夕許同看。</text>
<title>黃判决事 瑞河 輓</title>,<text>河東孝友自家傳。並頌崑丘世壽編。尙齒儼然金帶地。滌牏曾是白頭年。烹鮮幾邑存遺愛。騎鶴三山返舊緣。瘦骨淸襟描不得。衆生膏火轉堪憐。</text>
<title>黃判决事 瑞河 輓 其二</title>,<text>生來婉弱不勝衣。通介終然薄俗違。下客何曾挾子貴。關門未害㓗身歸。衰慵丘壑今垂死。耆老聲光又失依。南路永乖攀紼哭。詎堪人事逐年非。</text>
<title>與李君範約會淸潭。病未赴約。口占寄贈。</title>,<text>錦石淸流路不遮。春光已屬水邊家。漳河病客生怊悵。孤負巖阿第一花。</text>
<title>與李君範約會淸潭。病未赴約。口占寄贈。 其二</title>,<text>看花命酒少淸緣。春事全消伏枕眠。石刻尤翁詩在否。靑山隱隱水泠然。</text>
<title>與李君範約會淸潭。病未赴約。口占寄贈。 其三</title>,<text>寒林聽雨十年詩。舊宿山家夢亦疑。身似病牛鞭不動。花前悵望故人期。</text>
<title>畿伯李君範行其曾祖澤堂公及以下畏齋睡谷三相公延謚宴。用席上諸公韻索和。</title>,<text>袍笏葳蕤喜氣延。照凾珍誥自天傳。一門並萃資餘福。三謚同文掩昔賢。不盡聲名靑簡上。有開詩禮白鴉先。相將此意應無倦。歌酒年年蔦栢纏。</text>
<title>畿伯李君範行其曾祖澤堂公及以下畏齋睡谷三相公延謚宴。用席上諸公韻索和。 其二</title>,<text>如水之源如日暾。百年迎謚又遺村。承家名德申三命。聽位衿紳屛衆喧。禮數宣麻疑御席。燕歌行葦卽鄕園。川西老屋知光寵。長送驪波覲國門。</text>
<title>次李汝五尙書少歇亭韻。時汝五以年至。依禮致仕。</title>,<text>退去無橋墅。歸來有諫林。朝衣罷舊夢。亭架識初心。終道休官好。何須避地深。當年簪紱裡。歇處已曾尋。</text>
<title>伏波亭小集。歸路口占。</title>,<text>亭下鳴榔熟路緣。亭中讀易十年前。撥開京口花時釀。來醉江干雨色天。畫意山臨揮麈席。膾絲風送釣魚舡。翩然氣槩忘衰白。自哂剛膓不受憐。</text>
<title>送尹景孺 汲 赴燕</title>,<text>義氣當年呂氏文。風聲近日夏家軍。未應此事終寥落。消息君歸許細聞。</text>
<title>送尹景孺 汲 赴燕 其二</title>,<text>行人只愛浿西樓。料理笙歌幾處遊。試看棠陰搔首坐。峽田今歲又無秋。</text>
<title>送尹景孺 汲 赴燕 其三</title>,<text>衰年百感自縈情。不獨傷離淚易傾。險路悠悠人物盡。夜燈相對泣煕卿。</text>
<title>李一源夢與余同遊。寄示求和。</title>,<text>草樹緣堤春物萋。知君發夢在盤溪。山林句引磁應感。翰墨留連月欲低。逢處相隨列子馭。覺時方唱漢城鷄。重尋也道他宵在。郡閣西偏路不迷。</text>
<title>練光亭。同按使李君範泝上浮碧樓。次板上金三淵韻。</title>,<text>愧殺衰遅客。居然少壯遊。山河問井地。星月醉江樓。隱几波聲轉。鳴琴嶽色流。綾羅芳樹綠。爲爾一停舟。</text>
<title>望月樓感舊。書示衡姪。</title>,<text>聽雨淹三宿。登樓記昔年。山川人老矣。關海路依然。淚爲庭荊戀。身餘拄鶴緣。新詩非舊語。樂處每生憐。</text>
<title>老人宴。卽席口占。</title>,<text>白髮扶筇問幾人。分庭禮數抗尊賓。斟樽故欲斟王澤。養老元推養我親。井落歡聲騰皷吹。桑楡光景返陽春。也宜樂事同黎衆。玆歲東朝慶壽新。</text>
<title>永柔梨花亭。次己亥前韻。</title>,<text>梨花亭子樹陰陰。花氣如含御氣臨。駐蹕山川無限淚。枕戈今古不刊心。扶筇父老恩猶記。頒豆祠庭意可尋。聞道秋來南使發。二陵回首且悲吟。</text>
<title>藥山東㙜</title>,<text>倚劒東㙜石。傳杯西塞雲。舊遊多歲月。初地出埃氛。睥睨風霆護。川原綺繡分。前携吾小阮。今夕悵離羣。</text>
<title>月林嶺。望香爐諸峰。</title>,<text>香爐翠入衣。嶺頭且騁望。炳靈鍾神秀。扶輿拔淸壯。多生膏火熬。百年塵土想。晩興忘衰疾。今行始奇賞。停輿眼已明。振策神先𨓏。幾與夢寐發。而有神鬼相。浥酒氣整肅。哦詩語蕭爽。山門定候僧。江亦艤舫。十里自須臾。行如入畫障。</text>
<title>上院瀑</title>,<text>意氣逢山不奈何。敢於佳處等閑過。孤厓跑虎巖巒肅。三瀑藏龍雷雨多。冉冉憑虛隨鐵索。騰騰負勢俯銀河。法峰更喜靑相蘸。幽事蕭然攀薜蘿。</text>
<title>下錦霞峰戱賦</title>,<text>四月山深未落花。白雲流水盡禪家。須看世路難如此。辛苦懸輿下錦霞。</text>
<title>檀君㙜</title>,<text>東壤無慚夏。檀君已並堯。聖神有生異。巖窟厥靈昭。撫舊伽藍在。開荒土俗遙。人文自傳授。箕子又姬朝。</text>
<title>萬瀑洞</title>,<text>淸泉錦石自天開。意至來看意盡廻。名下品題多事在。勝觀無遽闘蓬萊。</text>
<title>自佛影㙜。歷賓鉢諸菴。至內院。</title>,<text>丹靑十笏幾禪宮。照篋奇觀認佛功。梵皷流傳驚海若。詩箋感激譬泉風。山緣晼晩蘇全老。路哭蒼茫阮欲竆。唯有愛閑殘癖在。拈香何處問支公。</text>
<title>望香爐峰。未果上。</title>,<text>林谿終日轉如環。仰面香爐老未攀。縱使登高那縱目。百年氛祲薊州山。</text>
<title>出山</title>,<text>我道本晩覺。百事皆後人。其於山水遊。亦失少壯辰。楓嶽在六旬。香嶽在七旬。衰骸易淩兢。高處輒逡廵。回羨少年人。歷險能捷身。唯當賞玩際。意趣看愈眞。不比輕健日。皮看或遺神。有如讀我書。務精不務新。竟日領略盡。天機妙處臻。禪房枕席淸。歸臥忘苦辛。一笑出洞門。雲鳥無恚顰。</text>
<title>別瑞膺歸湖中</title>,<text>關外爭看紫氣牛。延州踏盡下成州。春杯倚棹方爲快。雨屐尋山未省愁。餘子誰參舞雩意。百年難朽祝融遊。石門松桂遄歸願。不借先生與少留。</text>
<title>兒子以兼任入成都。送後悄坐感舊。書示兒子。又示衡姪父子。</title>,<text>繁華那忍憶成都。陳事迷茫指沸湖。未去傷吾淹一枕。重遊付爾綰兼符。登樓歌管今何似。對酒山川定不殊。宛是凌波楣上語。微風淡月更難孤。</text>
<title>兒子以兼任入成都。送後悄坐感舊。書示兒子。又示衡姪父子。 其二</title>,<text>歷刦餘生鬂已絲。沸江遊興欲成悲。好緣久作忘情老。勝趣今歸了事兒。錦席靑娥稀舊識。曲欄明月似前期。重逢父老留連話。多在西湖白傅時。</text>
<title>夜坐日哦亭。次君範韻。</title>,<text>晴池㶑㶑下新泉。月色松陰到枕邊。風露滿天棲鶴定。主人留客澹忘眠。</text>
<title>九臯亭少飮。次君範韻。</title>,<text>楊柳緣堤色。荷花隱几香。歌筵淹上客。畫閣逗微凉。顔鬂皆京國。風流是浿鄕。衰懷更相顧。不肎放離觴。</text>
<title>七月旣望。宿練光亭。將舟遊。而是日風雨大作。閉戶愁悶。錄示君範。</title>,<text>江雨冥冥喚客愁。鬼謀無乃戱人謀。樓㙜未放新秋月。歌酒應孤旣望舟。皷舞魚龍吹駭浪。飜飛鷗鷺失中洲。一晴亦豈無他夜。亟欲箋天乞與收。</text>
<title>夕後雲捲月出。乘舟向淸流壁。</title>,<text>過雨江山面面新。舡頭扶出一氷輪。相期水伯應先路。會事天公不負人。玉露金波同色相。畫樓雲壁更精神。酒闌唱斷蘇家賦。頭白誰憐望美臣。</text>
<title>二嶽島。次滌暑樓前韻。</title>,<text>詩懷脫略失覊愁。倚遍西關多少樓。世晩空傷襄磬遠。海觀方悟聖門遊。胷呑八九夢湖去。眼闊三千沙界浮。水底魚龍應愛聽。夕陽歌管且淹留。</text>
<title>登龜寺</title>,<text>伏枕殘年萬事艱。禪樓咫尺懶重攀。淸秋試振岡頭策。海國蒼然幾郡山。</text>
<title>登龜寺 其二</title>,<text>亭榭逈分槐柳陌。管絃淸入薜蘿房。殘蟬欲去巖厓靜。寂歷川臯見夕陽。</text>
<title>登龜寺 其三</title>,<text>緣溪細路獨來時。秪樹濃陰翠不移。向日惠連兼小阮。登高悵望共天涯。</text>
<title>黃龍寺</title>,<text>白馬罔臣後。黃龍爲國餘。林巒收伯氣。梵唄幻宮居。尙有關防堞。相望井地墟。千秋仁聖頌。八敎並詩書。</text>
<title>望華㙜</title>,<text>登高倚盖杳盈看。海色中華共一團。亂後西方懷籥舞。悲來東土寄彈丸。田王島古流生氣。魯士波深動遠嘆。香火古祠遺像儼。百年垂涕冔爲冠。</text>
<title>望華㙜 其二</title>,<text>中華文物問誰家。非復登高舊望華。裂石歌悲風欲怒。澆星天醉日將斜。北氛未挽滄流洗。東面終慚海若誇。碣石層雲迷大陸。乾端倚劒劒生花。</text>
<title>自津倉舟上石湖亭</title>,<text>發夢前宵有白鷗。佳期浩蕩石湖舟。天長浦闊橫孤纜。水帶山襟共一樓。望遠神情宜落日。憑危筋力喜淸秋。西來皓首忘拘束。且爲風光進酒酬。</text>
<title>宿保山鎭</title>,<text>浦口隨潮下。江城垂落景。人煙依百雉。舟楫納萬頃。亂離免魚肉。前壬又後丙。地利焉所憑。人事良亦幸。慷慨洪君子。被縛投擭穽。犬豕曾不如。西河獨猂獷。長歌氣欲盈。大義人誰秉。臨墉已感淚。繞燈自顧影。孤鎭百事病。懦卒疲將領。一隅推一方。但願國無警。</text>
<title>舟次觀瀾亭。次板上申玄翁韻。</title>,<text>家傳本李氏。詞采舊文貞。地古傷人代。亭荒吊壞成。繫舟殘柳色。欹枕早潮聲。兵火懷流寓。當時尙大明。</text>
<title>夜坐添鶴亭漫賦</title>,<text>池月迎凉地。蕭森秋易深。孤齋節序感。落木道途心。久滯眞胡賈。衰懷每楚音。庭松猶戀別。寒籟度如琴。</text>
<title>又疊日哦亭板上君範韻</title>,<text>隱隱松聲决决泉。秋懷寂寞坐欄邊。留詩爲問循除鶴。客去亭空誰對眠。</text>
<title>宿箕城。憶舊遊。</title>,<text>罨畫樓㙜錦繡筵。故人歸後悵風烟。曲房小妓情猶在。來誦秋宵八杜篇。</text>
<title>次瑞膺追賦箕城贈別詩</title>,<text>平沙渺渺夕暉殘。馬度林間眼欲寒。已是初程徒御病。不堪衰歲道途難。樓㙜北固供愁倚。歌舞西泠借强歡。怊悵吾歸躡君後。更無人送到江干。</text>
<title>藍浦途上見梨花</title>,<text>去歲梨花浿水涯。今年海國又梨花。衰翁鬢共梨花白。何事年年不在家。</text>
<title>戱贈成都李醫 景華</title>,<text>肘後神方欲問誰。成都隱者隱於醫。可能試手除吾疾。吾疾平生在白癡。</text>
<title>歸路。次廣濟院述悲。示白進士 尙五。</title>,<text>又是人間泣涕年。西河緣似鶴山緣。殘軀定伴窮途鬼。離抱如參夜坐禪。去路相隨當浿水。歸心那忍復雲川。荷香月色悲中戀。唯在日哦兼羽仙。</text>
<title>趙應敎 明健 輓</title>,<text>憶醉潘花縣裡觴。鴈行詞采揔琳琅。少年意氣昇朝旭。中歲衣冠惹御香。世路悲歡看刦運。文園消渴掩書箱。江干老淚紛紛落。猶爲才賢歎逝忙。</text>
<title>次衡姪韻</title>,<text>小屋烟生松竹陰。盈盈南浦和孤吟。老如病馬寧懷秣。窮似奔鼯未定林。世故推遷多失意。家人謀畫各爲心。圖書一室誰依藉。繞枕梅香到夜深。</text>
<title>二月。上親視政。命入侍諸臣。賦進春回禁苑十韻。賤臣屛伏中。敢賦一首。以志盛事。</title>,<text>百卉抽萌衆蟄伸。韶華先向上林新。東皇木德看生理。右个靑陽撫聖辰。苑樹祥雲頻送色。御橋流水欲生鱗。金鋪景展蒼虬動。靈囿天晴白鳥馴。朔氣逡廵辭禁地。香烟點綴繞鉤陳。冲融乾化方無限。沕穆宸心亦有春。一本推來是爲孝。四端噓發貫於仁。林叢喜氣隨陽氣。雨露天民卽我民。理妙靜觀歸拱嘿。化工回轉有精神。彤墀剩借陳䂓地。擧筆歐陽定幾人。</text>
<title>次尹學士謚宴時竹泉三淵二公韻。示海伯副所請。</title>,<text>弘肝血灑伍潮濤。判不偸生染狗澡。萬折江河三世義。百年星斗大君褒。烏頭並與檐楹煥。牲石長瞻廟貌高。誰道春秋無地讀。魯郊重濕泣麟袍。</text>
