<title>偶吟</title>,<text>陰陽朝暮是。天地一陽陰。自我觀今古。分明古亦今。</text>
<title>要默友堂金公來玩含水石 金公永後能詩。酷愛山水人。</title>,<text>昨得瀛洲第一峯。奇巖異石臥遊中。詩仙欲識神山趣。來見霜楓映水紅。</text>
<title>次柳士佑詠陰陽韻</title>,<text>轉環天地古今同。陰屈陽伸無始終。是知死者生之始。化化生生自不窮。</text>
<title>次詠庭前草死韻</title>,<text>元來生死固非緣。豈是無心草獨然。正宜卽物觀天理。物外何須更說天。</text>
<title>次詠道韻</title>,<text>一陰陽處本無形。妙用方看有象中。若識顯微無間義。此心開豁與天通。</text>
<title>次詠理韻</title>,<text>靜觀窓外寒梅樹。春意傳是造化同。冷蕊交明看自色。生香不斷驗融通。須臾結實生千子。萬古流芳豈有窮。欲知太極元無極。須看彙分各具中。</text>
<title>寄示柳士佑</title>,<text>天尊地卑乾坤定。聚類群分吉凶生。從知萬事皆前定。人事無非倚數行。</text>
<title>謝族姪士述贈畫</title>,<text>風輕苦竹琴書汵。雪壓叢篁案牘涼。梅八月中疑是桂。花明古枿怳聞香。蒲萄濯濯含新緣。雙筍離離帶晩蒼。爲謝吾君相贈意。草堂從此倍增光。</text>
<title>詠菊 二首</title>,<text>殺盡群龍勢已危。牀頭碩果最難支。數叢園裡排霜秀。更續陽輝任自持。</text>
<title>詠菊 二首 其二</title>,<text>墜葉淸霜外。黃花開滿園。無人來共賞。陶後信無聞。</text>
<title>挽李道中</title>,<text>鶴叫松間月。梅迎竹裡春。吾君今寂寞。流淚暗傷神。</text>
<title>尋桃源</title>,<text>雨歇靑山淨。風殘綠樹平。行吟過溪路。谷鳥近人鳴。</text>
<title>客裡聞小子夭慘</title>,<text>別來三月忽聞訃。下淚無言魂欲飛。他日空庭花砌外。挽鬚誰復問歸題。</text>
<title>題皇明僧閔觀善詩軸</title>,<text>欲掃腥塵力未能。喟然中夜伴殘燈。將身未得追蹈海。羞對遼陽去國僧。</text>
<title>挽李經世</title>,<text>昔我臥床君慰我。及君嬰病我憂君。奄然數月成千古。灑掃堂空掩白雲。</text>
<title>挽柳士佑</title>,<text>兄歸不獨兄門禍。鄕邑無人振弊綱。柏悅每希松益茂。芝焚何意蕙潛傷。深山虎逝狐狸舞。大澤龍亡變怪張。時事漸乖難可復。送君今日淚盈眶。</text>
<title>詠盆梅</title>,<text>臘盡春將至。盆梅尙未開。應嫌天德首。不作衆花魁。</text>
<title>看花吟</title>,<text>世人徒識愛看花。不識看花所以花。須於花上看生理。然後方爲看得花。</text>
<title>挽金子綏</title>,<text>大賢之後竟陵遲。懷寶還同野老遺。言出遜謙人不厭。行嫌崖異已無疵。入山自謂長遊衍。棄世誰知奄殯斯。未及重光先祖績。只將遺緖付諸兒。</text>
<title>挽金上舍</title>,<text>招却英魂不得招。帝鄕何處任逍遙。酒泉無主文星晦。南國風流更寂寥。</text>
<title>送族叔黔巖通判瀛洲</title>,<text>絶域無仁政。煩苛久未除。應嫌子來暮。行色莫虛徐。</text>
<title>次族姪士述韻</title>,<text>吾心一太極。萬事皆從心。今君識此理。墜緖豈難尋。</text>
<title>次族姪士述韻 元韻</title>,<text>看書要看理。求道必求心。行遠知由邇。須追聖域尋。</text>
<title>次潛岳從兄延老亭八景韻</title>,<text>山色依然巫峽岑。中分大壑晝常陰。片雲待雨時來往。猶是朝朝暮暮心。</text>
<title>次潛岳從兄延老亭八景韻 其二</title>,<text>矗立奇巖出半空。衆峯前却勢頗雄。坐看白日傾西極。翠壁玲瓏帶夕紅。</text>
<title>次潛岳從兄延老亭八景韻 其三</title>,<text>水曲山回路轉賒。眞泉知有幾人家。炊煙朝暮生幽谷。疑是桃源起紫霞。</text>
<title>次潛岳從兄延老亭八景韻 其四</title>,<text>微雨霏霏日欲沈。濕雲迷瞑蔽高岑。山僧催錫忙歸寺。谷鳥低飛倦向林。</text>
<title>次潛岳從兄延老亭八景韻 其五</title>,<text>山以仁名君莫疑。仁山從古兩相期。凝然莊重難容褺。蒼翠依微遠益奇。</text>
<title>次潛岳從兄延老亭八景韻 其六</title>,<text>四更殘月已西傾。靜聽驚湍暝裏聲。能者射魚爭上下。倒江漁火作重明。</text>
<title>次潛岳從兄延老亭八景韻 其七</title>,<text>庭前落落五長松。屈幹交回作老龍。歲暮猶能含晩翠。偃然頗似避秦封。</text>
<title>次潛岳從兄延老亭八景韻 其八</title>,<text>閑姿瀟灑羽毛姸。穩睡滄洲紅蓼邊。這裏無心安適意。欲摹其奈怯龍眠。</text>
<title>挽族侄士述</title>,<text>方死方生固物常。挽人曾不浪悲傷。哭君今日悲無極。爲是吾家失棟樑。</text>
<title>次族孫重繪詠菊韻</title>,<text>陽德重亨菊數枝。傲霜能起百花衰。這般陶後無人愛。爭道春紅爛熳時。</text>
<title>詠松廣倒香樹</title>,<text>釋氏貴無爲。含光不露奇。如何留異跡。要使俗人迷。</text>
<title>次李馨之梅竹同盆韻</title>,<text>瘦節芳叢共作隣。一般風韻轉淸新。霜枝解占環中夏。氷蕚能專律外春。擬象群分雖物性。從方聚類亦天眞。願移梅竹同盆意。推及吾身好好人。</text>
<title>寄贈申眞卿</title>,<text>洛中爻象近如何。聞道睽成失大和。和與不和無與我。浪吟花月送年華。</text>
<title>挽高啇叟</title>,<text>愛君誠孝循天性。保族宜家孰間然。常謂善人延福慶。誰知賢者反迍邅。沈沈二豎終爲祟。孑孑孤孫信可憐。臨挽寫哀辭不盡。只期他日會重泉。</text>
<title>贈吳九卿</title>,<text>偶逢王子月明宵。爲截琅玕製鳳簫。吹罷數聲分袖去。玉川雲外路迢迢。</text>
<title>題吳九卿扇</title>,<text>天用其圓地用方。也知天地各圓方。人兼二用方全德。何必無崖溷大方。</text>
<title>次吳九卿韻</title>,<text>欲窮性理開胸次。氣不淸明昧至微。與世浮沈非我事。擬隨鷗鷺共忘機。</text>
<title>次黔巖桃花洞精舍韻</title>,<text>仙源風景古今同。林下蕭然別有宮。壺裏乾坤觀靜裡。環中日月送閑中。誰言導引人延壽。不用丹砂道見通。莫惜桃花流水泄。漁翁去後無漁翁。</text>
<title>誡風水人</title>,<text>大要明心體。心明理自明。舍本徒事末。何須暝道行。</text>
<title>送尤菴先生謫濟州</title>,<text>嚴程迫促未曾休。水色連天天一陬。浮海乘桴夫子志。此行今日不須愁。</text>
<title>送黔巖謫渭源</title>,<text>倚伏曾聞塞上翁。分明推認互藏中。如今遠謫皆嗟悼。誰識前頭道自通。</text>
<title>哭尤菴先生</title>,<text>夫子存心於息耶。承三聖意豈虛誇。終成奇禍非人力。天喪斯文可奈何。</text>
<title>挽奇子亮</title>,<text>纔哭尤翁淚未晞。何言今日送君歸。龍門餘韻誰同理。白首人間歎落暉。</text>
