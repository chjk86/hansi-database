<title>東湖書堂。送愼齋周景遊 世鵬 入關東蓮幕。</title>,<text>吾聞關東地。自古名山水。形勝甲天下。遊車日連軌。大海在其東。環混無涯涘。呑納兼細鉅。朝宗極遐邇。汪洋澄不淸。浩漫眇難視。宂長多幽怪。絢爛列蜃市。日輪浴溟波。光彩凝萬里。鏡湖眞奇絶。綠淨湛瀰瀰。鍊藥人何去。石臼有遺址。留傳駐蹕處。邇來問幾祀。楓嶽入雲霄。稜角屹高峙。亭亭削玉成。群山皆仰止。森嚴攢介胄。犖确露骨髓。癯瘦碎脈縷。卓立無依倚。窈窕千萬峯。一一皆絶美。叢石揷海中。千尺不可企。欲求四仙蹤。歷歷皆可指。白沙海上汀。歸路平如砥。響隨馬啼鳴。淸絶激商徵。今君得所願。遠遊從此始。登臨豁壯襟。視世如螻蟻。安得從君去。一洗胸中鄙。文瀾應更闊。可摩李杜壘。境與桑梓連。朝夕具甘旨。此行有二樂。此樂無窮已。我送君含嗟。君得此樂喜。我性本愚拙。擧世無知己。晩歲入槐院。乃得見夫子。人皆稱夫子。磊落天下士。從玆許相親。白首誓生死。書堂誰幷榻。道原吾與爾。三人同襟期。論文討義理。講劘朝復夕。焚膏或繼晷。共傾光祿酒。醉飽對中使。感激各勉勵。素食誠可恥。志在聖恩報。不在取膴仕。豈隨世道曲。要當直如矢。此言更贈君。俯取須傾耳。何時會書堂。北窓同携被。繫船飯柳下。釣魚臨江氾。思之意渺茫。酒行君欲起。毋惜繒與帛。時時致雙鯉。</text>
<title>泗川奉謝景遊</title>,<text>獨臥江海上。喜得故人書。如見故人面。鬱陶情少舒。寄以靑黃苧。遙念弊衣裾。憐我如弟兄。愛君莫若余。誰言膠漆地。落落會面疏。泣血頭盡皓。三霜守孤廬。至誠感金石。異行驚里閭。向者輒命駕。泥塗鞭羸驢。一笑披雲霧。盤飧摘園蔬。傑卓如夙昔。骯髒復如初。老夫元土木。經年病不除。顏衰不肯紅。髮短不勝梳。南荒多瘴癘。炎蒸固難如。執熱氣沈沈。火雲升空虛。霖雨霾漲海。懷襄山獨餘。捭闔乾坤閉。平地匯爲瀦。旅榻無乾處。坐臥渾泥淤。大兒得暴下。小兒患瘡疽。生涯臨臲卼。仰天空欷歔。萬事聽鴻爐。安分且潛居。伏枕淹爲客。幽懷憑誰攄。何時更對君。孤愁一半鋤。</text>
<title>送金都事季珍 彥琚 赴錦山郡</title>,<text>去歲按湖南。幕中得吾侯。吾侯脫塵凡。昂昂極風流。所學旣識路。言必稱孔周。相對繼晨暝。談笑忘群憂。朝遊快心亭。暮飮濟南樓。題詩道岬石。惜別鵲橋頭。別後勞夢憶。楓葉又淸秋。春花開復落。初夏回吾輈。握手重會合。鬱懷向君抽。今宰山水郡。一麾去不留。聚散無定態。怳若煙雲浮。我亦向燕京。迢迢道路修。後會復何日。雲樹令人愁。離心何以贈。擧酒商聲謳。</text>
<title>次慕齋金公， 安國 二樂亭申公， 用漑 十淸軒金公。世弼 同飮酬唱韻。示元之。</title>,<text>造物多戲劇。爲此奇巖谷。雨後山正佳。天紳垂新瀑。主人喜我來。樽酒談至夕。是時夏之季。未開三逕菊。醉言勿怕狂。滿堂皆親識。堂高俗自遠。無塵更誰拭。不嫌多酌我。暢此懷襞積。今者曷不飮。身後名寂寂。把筆爲題詩。更續前賢䠱。</text>
<title>送金雲巖 緣 歸覲</title>,<text>吾子胸量闊。汪汪不可測。平生周孔學。律己用繩墨。往來月窟中。談天窮太極。所樂在何處。浩然氣充塞。沈潛群聖書。燭照無疑惑。斯文不墜地。一朝心有得。驅車指長途。勇往無不卽。諸史盡過眼。多聞而博識。爲儒陋子夏。事業追皐稷。亨衢長禮羅。恢恢獵忠直。旣得非熊羆。威儀何抑抑。爭賀揀擇精。期以榮家國。天顏有喜色。命爾予輔翼。柱下操史筆。朝夕侍君側。書法一何嚴。與賢誅奸賊。近者上諫坡。獬豸正顏色。口吻含風霜。讒邪畏彈劾。夙夜憂國事。就列敢陳力。前席進嘉言。一一皆可則。衣染御爐香。日斜方退食。國勢自堂堂。事君盡悃愊。秋風一夜至。故鄕勞夢憶。擧頭庭樹豁。南山強登陟。白雲杳何處。望望懷愴惻。倚閭思應切。垂淚沾胸臆。決然拜闕下。不肯留頃刻。歸騎疾如飛。行行至日昃。下馬入里門。日暮鷄棲杙。升堂面雙親。不覺越門閾。怡怡奉膝下。養志竟不忒。彩衣作兒戲。弄雛爲匍匐。暇日遊山水。川魚有九罭。聖上勤宵旰。思道方恭默。元凱相推讓。黎民登壽域。眷注固已隆。思與共天職。忠孝元無二。戀主應望北。歸來戒遲緩。終始補君德。</text>
<title>以中心藏之分韻。送子由之郡。</title>,<text>吾與子由遊。磊磈古人風。頹波屹砥柱。橫空氣如虹。詩書要策勳。落落眞英雄。相對淡如水。相期歲寒中。吾觀五湖水。汪汪千丈深。我公量如許。遠大吾所欽。純孝自生知。愛日情難禁。毛公奉檄喜。五馬慰親心。我性本疏蕩。閉門懶衣裳。踽踽誰顧問。君來共壺觴。提撕更切磨。古道日相將。心地要著鞭。用舍任行藏。我哀民無食。君歸應不飢。我哀民無衣。君歸應煖肥。豈弟爲父母。吏民安敢欺。臨分情不極。一言以贈之。</text>
<title>次酬景遊 二首</title>,<text>白雪落紛紛。故人何處宿。新詩忽起余。應費珠𪚥櫝。</text>
<title>次酬景遊 二首 其二</title>,<text>風梢棲鳥驚。夜寒人未宿。憶君腹似匏。空洞五經櫝。</text>
<title>次長興東軒韻 二首</title>,<text>浮雲迷晩渚。疏雨濕孤城。永嘯愁無寐。羈懷送此生。</text>
<title>次長興東軒韻 二首 其二</title>,<text>高歌悲歲月。細酌望江山。佳節長爲客。悠悠幾日還。</text>
<title>次慕齋韻。示元之。二首</title>,<text>靑山與碧澗。但作洞天賓。相對呼樽酒。醉來筆有神。</text>
<title>次慕齋韻。示元之。二首 其二</title>,<text>花逕潺潺水。通池石作溝。逢場須盡樂。一別會難收。</text>
<title>珍島碧波亭。次冲菴金公 淨 韻。</title>,<text>孤忠輕性命。短棹任沈浮。日落芳洲遠。招魂意轉悠。</text>
<title>次景遊聞鷄有感韻</title>,<text>隣鷄喚曙盡情啼。病臥東湖經半月。問寢庭闈曠幾晨。中宵起坐到明發。</text>
<title>次景遊夜吟韻 三首</title>,<text>悲風窣窣夜何更。情與無情幷有聲。莫遣梧桐階上落。座中倦客最多情。</text>
<title>次景遊夜吟韻 三首 其二</title>,<text>心印歲寒豈變更。聯珠疊璧有詩聲。欲知吾子用心處。讀破古書又古情。</text>
<title>次景遊夜吟韻 三首 其三</title>,<text>世事浮雲難再更。千年飮者有名聲。不登斷隴求功利。聖處時中復性情。</text>
<title>蕭何</title>,<text>當日縱無汗馬功。守關誠意一何公。養民欲使致賢者。能令漢家樹厚風。</text>
<title>次珍原東軒韻</title>,<text>蕭條古邑見山多。步月淸宵正憶家。佳節湖南還作客。黃鸝飛上古園花。</text>
<title>次長城東軒韻</title>,<text>山下寒蔬匙箸香。仙家白日靜中長。世間甲子須臾事。幾度憑欄到夕陽。</text>
<title>贈李一齋 恒</title>,<text>湖海之南有一人。不求榮宦不憂貧。閒中日月工夫在。大學書中味更眞。</text>
<title>用陽關體。戲贈季珍。</title>,<text>樓上佳人泣送君。笙歌哀怨酒初醺。夢斷楚山雲雨夜。燈前低首黯銷魂。</text>
<title>季珍入京後。書寄三絶。</title>,<text>廣寒樓上送君歸。烏鵲橋邊照夕暉。獨倚欄干無限意。生憎燕子故飛飛。</text>
<title>季珍入京後。書寄三絶。 其二</title>,<text>涵碧堂中作勝遊。傳誇應與水長流。因君寄問東溪子。一別愁懷白盡頭。</text>
<title>季珍入京後。書寄三絶。 其三</title>,<text>爲問廣平安穩未。山川相阻雁來遲。樓臺處處尋餘響。細和吾公板上詩。</text>
<title>題務安東軒 三首</title>,<text>驅馳已白九分頭。節換還看小麥秋。說與虎頭須畫我。江天獨坐此生浮。</text>
<title>題務安東軒 三首 其二</title>,<text>來去何曾有重輕。諮詢只恐負君明。無端感慨中宵在。十丈虛庭竹影淸。</text>
<title>題務安東軒 三首 其三</title>,<text>十年塵事五更頭。落月小窓欲暮秋。破睡起看平野闊。靑煙如雨傍林浮。</text>
<title>次慕齋韻。示元之。</title>,<text>年年依舊壯心違。何柰塵埃未拂衣。謝笏焚魚今欲決。碧山其肯不余揮。</text>
<title>次贈道暹 二首</title>,<text>長夏江村樹影遲。僧來相對說山時。軸中盡是騷壇將。蘇鄭申金林李詩。</text>
<title>次贈道暹 二首 其二</title>,<text>江上形容已老催。空將白首向山回。憑渠爲問峨嵯丈。苦思緣詩鬢幾衰。</text>
<title>自泗川蒙宥還京。赴蓮堂宴席。</title>,<text>千里生還把玉杯。南中幾夢此中廻。東君最是無情思。不見梨花滿樹開。</text>
<title>濟川亭。送李參判 賢輔 還鄕。</title>,<text>秋風惜別醉傾壺。却憶吾廬久𪚥蕪。林下一人今始見。十年空負輞川圖。</text>
<title>思齊堂題詠 幷小序○思齊。卽己卯名賢安公處順號也。</title>,<text>宅餘文藻傍溪山。只見沙鷗往復還。悵望斯人爲灑淚。一江風月幾年間。</text>
<title>奉呈晦齋李復古 彥迪 嶺伯行軒。求和。</title>,<text>蕭寺相逢處。春風欲暮時。燈前靑眼舊。客裏白頭悲。盡意添杯酌。驚心忽別離。二南同見月。千里片心知。</text>
<title>東湖書堂。寄景遊。五首</title>,<text>古史如明燭。前經若貫珠。春秋嚴與奪。善惡辨錙銖。可以退高爵。亦能進匹夫。手中鈇鉞在。端擬誅奸謏。</text>
<title>東湖書堂。寄景遊。五首 其二</title>,<text>不寶和氏璧。不貴照車珠。苟非吾之有。誓不取一銖。外物不能淫。方稱大丈夫。端能效汲直。豈學平津謏。</text>
<title>東湖書堂。寄景遊。五首 其三</title>,<text>江海千萬丈。驪龍有明珠。君獨遭其睡。取之盡錙銖。用之如泥沙。從知富矣夫。至今操史筆。華衮誅奸謏。</text>
<title>東湖書堂。寄景遊。五首 其四</title>,<text>木落霜華冷。山空暝色沈。橫雲歸大野。倦鳥滿前林。却話千年事。空懷萬里心。兩人相對處。俗客不曾尋。</text>
<title>東湖書堂。寄景遊。五首 其五</title>,<text>心幽邨亦靜。景遊句兼工。燕子樓前舞。靑山雨後濃。片雲橫大野。一席掛長風。味薄還多味。誰能此味同。</text>
<title>景遊喪兄。坐臥哀慟。恐其傷也。次其韻慰之。</title>,<text>矩長同一軌。生死路非賖。達士無纖累。愚人惜歲華。看雲心鬱抑。對月淚橫斜。天必爲君笑。何須博望槎。</text>
<title>用東坡次韋蘇州韻</title>,<text>自入蓬萊島。一見瑤臺客。汲泉煮甘露。題詩掃巖石。天地爲蓋軫。百歲爲朝夕。下視億萬人。回首已陳跡。</text>
<title>次景遊韻 三首</title>,<text>學省山圍舍。書堂水滿湖。何時成共榻。今日得三珠。琴韻誰同和。松醪想獨㪺。多才猶讓子。放浪不如吾。</text>
<title>次景遊韻 三首 其二</title>,<text>驚鹿要須野。鳴鷗本願湖。琴書當美妾。薏苡敵明珠。車馬無相問。壺樽可獨㪺。爲山虧一簣。猶作昔年吾。</text>
<title>次景遊韻 三首 其三</title>,<text>佞言知貌敬。警語識心親。莫遣朝朝伐。應須日日新。平生要學道。功業在修身。今世何嫌晩。薰爐對古人。</text>
<title>次古阜東軒韻</title>,<text>縱目初登眺。塵埃野馬空。浮雲連海口。平陸入黔中。邊岫當軒小。西疇滿眼豐。千秋懷范老。憂樂汝吾同。</text>
<title>次同福東軒韻</title>,<text>一按觀風節。諮詢已半年。化南無善政。分陝愧前賢。佩劍空衝斗。匣琴久絶絃。雨餘奇石立。伴我作神仙。</text>
<title>贈河西金厚之 麟厚</title>,<text>靑眼逢君地。朱樓欲暮時。開懷惟賴酒。排悶只憑詩。簿領添衰老。萍逢又別離。莫催三疊曲。留慰遠人思。</text>
<title>次龍潭東軒韻</title>,<text>邨舍孤雲裏。公廬亂嶂間。渡溪松榷小。登嶺鳥途艱。土瘠民無食。官貧客不歡。只敎齊以禮。休怪俗嚚頑。</text>
<title>敬次錦山東軒稼亭韻</title>,<text>地界分湖嶺。故園入眼來。水通荊水散。山接楮山開。風撼碑前樹。霜深砌上苔。寄書鄕父老。須護繞墳材。</text>
<title>敬次寶城東軒樗軒韻</title>,<text>兩階舞羽日。南海獻琛時。地利何須郭。人和不必池。愛山開戶早。憐月下樓遲。往事無消息。草中覓短碑。</text>
<title>次金堤東軒韻</title>,<text>執經迎學士。麾麈豈淸談。濂洛眞師表。詩書是指南。去來心貫一。天地我參三。墜緖誰能續。倥侗面發慙。</text>
<title>題光州柳谷亭</title>,<text>柳谷多奇勝。眼明孤草亭。溪流沙舊白。雨霽岫新淸。夜酌邀銀闕。春遊臥玉甁。年年同社會。淳朴筆難形。</text>
<title>龍城丑川亭。同吳敬夫。次板上韻。送別季珍。</title>,<text>連日離親友。客中送客多。笙歌徒沸咽。景物但森羅。明月烏橋畔。淸蘋漢水涯。相思應更苦。別恨滿山河。</text>
<title>贈雲衲</title>,<text>聞說幽居好。暘烏自往還。雲藏龍在澤。霧隱豹成斑。逸想煙蘿外。高情水石間。荒詞將底用。辛苦下空山。</text>
<title>送李景明 瀣 赴燕 二首</title>,<text>載馳王事急。惜別故人情。梅雨今宵話。燕雲萬里征。戴星經鶴野。觸熱過遼城。珍重吾夫子。加飧愼遠行。</text>
<title>送李景明 瀣 赴燕 二首 其二</title>,<text>去年朝帝闕。東望哭軒轅。兩眼長垂淚。孤臣幾斷魂。送行還感舊。贐遠可無言。新政今端本。請君要塞源。</text>
<title>白場寺次李復古韻 三首</title>,<text>嶺上春風物色新。樽前笑罷道吾眞。夢驚西省違鸞殿。心折南關隔美人。談話偶留孤寺榻。胸懷爲說十年塵。江湖未散憂天下。前席何須說鬼神。</text>
<title>白場寺次李復古韻 三首 其二</title>,<text>思歸苦說舊林泉。把手相看却悵然。大道欲聞嗟我晩。斯文未喪要公傳。靜觀只有鳶魚樂。達識何論木雁全。棋局已知人世理。休將萬事問蒼天。</text>
<title>白場寺次李復古韻 三首 其三</title>,<text>一春梅柳共君尋。古寺蕭條客意深。誰遣秦樓飄鳳吹。翻敎石室弄胡琴。溪邊細草移廚晩。天際輕雲接水陰。幽興未衰分手去。迢迢歸路向遙岑。</text>
<title>寄洪道原 敍疇 ○三首</title>,<text>十生九死保殘形。隻影還傷別鶺鴒。心似冷灰魂夢斷。身如病鶴羽毛零。相驚兩鬢新霜白。共看雙眸昔日靑。堪歎世情翻覆手。對君長醉不願醒。</text>
<title>寄洪道原 敍疇 ○三首 其二</title>,<text>邇來天禍萃吾形。急難原頭共鶺鴒。颯颯悲風搖樹亂。哀哀酸淚應心零。三年斷壟新松碧。一坏孤墳宿草靑。哭望荒山千里隔。氣如昏醉幾時醒。</text>
<title>寄洪道原 敍疇 ○三首 其三</title>,<text>別離分作去留形。墓下哀鳴對鶺鴒。堂上孤親腸寸斷。座中諸客涕雙零。只期畢命依松柏。不願垂名染汗靑。消遣一生惟有酒。當年莫學屈原醒。</text>
<title>次光州喜慶樓韻 三首</title>,<text>湖南形勝說光城。高棟層軒眼忽明。涼灑衣裳圍粉黛。風飄律呂沸簫笙。罩汕西澗供鮮鯽。採掇東籬泛落英。大醉賦詩多喜慶。夸張聖世荷君榮。</text>
<title>次光州喜慶樓韻 三首 其二</title>,<text>半天華構壓高城。客子憑欄白髮明。樓上杯樽多興味。人間毀譽謾簧笙。舊聯班馬遊鼇島。曾接夔龍入邇英。按節承流無寸補。傍人莫道繡衣榮。</text>
<title>次光州喜慶樓韻 三首 其三</title>,<text>盡邀州老宴朱樓。瑞石風煙接素秋。酒力借紅生滿面。花枝映日揷盈頭。使君酳酌歡情洽。方伯乞言喜氣浮。閭里自知鳩杖避。聖王遺訓豈無由。</text>
<title>次昌平東軒韻</title>,<text>人間危道儘難行。畫地爲蛇足謾成。四海一身懷不盡。百年雙鬢恨誰平。五更月照山河皓。萬古風鳴枕簟淸。歸策最良三十六。腐儒何必夢功名。</text>
<title>次珍山東軒韻</title>,<text>山圍水抱地幽偏。經始官居問幾年。瘠土租庸宜薄矣。孤邨生業可歎焉。銷愁最愛南溪漲。拄笏還憐北岳煙。無事定應開眼懶。忙緣夜短晝分眠。</text>
<title>次谷城東軒韻</title>,<text>眼底逗遛竦處尊。鶉流浩蕩雨成痕。案堆簿領身催老。目送京華日向昏。東省却連西掖月。金鑾正對玉堂門。憶沾靑瑣詞臣淚。宮賜承恩醉上樽。</text>
<title>次古阜東軒韻</title>,<text>偶得邯鄲夢少留。浮沈身世自難由。一歡場賴三杯酒。千首詩輕萬戶侯。雙鬢二毛長作客。百年多病獨憑樓。南來天畔堪乘興。奇絶山川壯此遊。</text>
<title>次南原東軒韻</title>,<text>原隰驅馳道路難。時留雙眼尙孱顏。蓼川忽似瞻荊水。栗嶺還如見楮山。身跡偶棲羈旅地。夢魂長入故林間。何年爲報君恩了。剩得生前太劇閒。</text>
<title>次金溝水閣韻</title>,<text>徒倚欄干到夜深。西池明月印波心。驅馳斗覺腰頑散。簿領頻催鬢雪侵。柳幕鶯穿聲更轉。竹林風撼氣還森。令人却憶濂溪子。三嗅蓮香爲正襟。</text>
<title>贈綾城宰金玉汝</title>,<text>鏡面波平散芡盤。江城雨後動微寒。鳳棲樓閣𢬵孤上。佔畢齋題得細看。異世蕭條還一感。千秋悵望不能寬。夜來更詠驚人句。隱映林間桂魄團。</text>
<title>喜雨。仍次泰仁東軒韻。呈主倅年伯朴君渾仲。應川</title>,<text>芙蕖淸絶激頑夫。恨殺秋霜一半無。涼入酒杯悲作客。景催詩句喜成珠。西邨李老難孤約。古縣鄭生亦可呼。況有琴師傳妙指。陽春一曲起余娛。</text>
<title>次順天宣化樓韻 二首</title>,<text>見說江南擅勝區。從敎宣化有斯樓。方塘蘸竹淸如畫。高髻藏雲翠若流。幾代英雄飛鳥過。百年身世幻漚浮。壁間二子俱陳迹。怊悵吾生鬢亦秋。</text>
<title>次順天宣化樓韻 二首 其二</title>,<text>江南形勝擅東區。遠客登臨王粲樓。滾滾簿書人易老。悠悠世事水空流。倦疲政似駑駘瘦。飄泊還如鷗鷺浮。朗詠淵明歸去賦。班行白首幾春秋。</text>
<title>題順天喚仙亭</title>,<text>紅粧翠黛載樓船。新政還知太守賢。瀛女奏簫歌扇底。馮夷擊鼓舞衣前。江魚吹浪牙檣動。沙鳥驚群錦纜牽。莫道三山迷處所。喚仙亭上會神仙。</text>
<title>題南平新軒</title>,<text>化被湖南愧二南。只逢形勝便窮探。千年籬落千章木。百丈峯頭百尺嵐。露泠蓮房香苒苒。雨新梧葉碧毿毿。華山萬里風煙接。佳氣朝朝想蔚藍。</text>
<title>次靈巖東軒韻</title>,<text>牢落馬卿病轉多。支離飄泊到天涯。徘徊樓閣雲棲檻。煙雨邨墟竹繞家。客裏開懷明月岫。樽前照眼石榴花。洛城一別今千里。兩鬢蕭蕭已半華。</text>
<title>次和順壁上訥齋朴公 祥 韻。贈主倅宋𤥻之博粲。</title>,<text>編茅爲蓋竹爲籬。俗朴邨貧啖茯脂。松翠千年頹澗壑。花紅百日映階墀。簿書滾滾頭鬚白。歲月悠悠道路遲。風雨夜來愁滴瀝。碧梧空老鳳凰枝。</text>
<title>次求禮鳳城八詠</title>,<text>翠微浮空半南極。競秀千巖爭流壑。寒盡山中不知曆。仙家犬吠雲羃羃。左呼靑鶴騎上天。右喚赤松相比肩。列仙乞我飛霞佩。下視人間億萬年。</text>
<title>次求禮鳳城八詠 其二</title>,<text>鳳城之南有潺水。一匹素練橫南紀。捩柁開頭弄淸波。淡粧濃抹似西子。支離漂泊西復東。招招三老竟何功。江梅落盡吹玉笛。一聲驚徹龍王宮。</text>
<title>次求禮鳳城八詠 其三</title>,<text>危樓一上百尺梯。紅粧明鏡望欲迷。通直端知君子性。玉立終不染淤泥。三嗅淸香把淸風。不比浮華浪蕊紅。臨軒細讀愛蓮說。令人却憶濂溪翁。</text>
<title>次求禮鳳城八詠 其四</title>,<text>喜臨三釵水淙淙。漁舟一葉泝洄從。擧竿引線忽得雋。玉花細碎隨噞喁。滋味豈羨方丈食。鑾刀縷切翻玉尺。韓子欲飽鯨魚膾。爲公大笑仍大酌。</text>
<title>次求禮鳳城八詠 其五</title>,<text>聞說孤雲入此山。丹竈石鼎紫雲間。一去空山今幾春。桃花流水響潺潺。困睡一榻神欲泠。起看朝暾亂萬瓦。菴僧淨業俗緣盡。從今願結香火社。</text>
<title>次求禮鳳城八詠 其六</title>,<text>高浪連天深復幽。森沈涵蓄抱山頭。神物所蟠誰敢侮。葉墮鳥救號靈湫。適有孤鶴過何處。昂昂逸氣無所與。我欲呼之不肯顧。遙向靑天白雲去。</text>
<title>次求禮鳳城八詠 其七</title>,<text>劍閣崢嶸鳥道絶。下有長江之汩潏。一夫操戈當此關。千兵萬甲何能敵。當年守者是何人。關中澒洞多風塵。邇來不見刁斗驚。民物煕煕太平春。</text>
<title>次求禮鳳城八詠 其八</title>,<text>康衢洞豁東南北。長亭短亭雙復隻。來者去者汗成雨。轂擊肩摩行相續。聖化何勞赤白丸。關門不閉無鼓桴。從今旅客莫舂糧。煙火萬里民居稠。</text>
<title>次康津聽潮樓韻 二首</title>,<text>驅除習氣已無餘。神馬尻輪凌碧虛。暗海風雲迷上下。盈天波浪動龍魚。一鴻何處歸難定。百丈誰家縱所如。人世不須悲局促。好懷長向此中攄。</text>
<title>次康津聽潮樓韻 二首 其二</title>,<text>醉上高樓壯氣增。欲裁新句愧無能。檻軒常貯風兼月。炎鬱還生雪與氷。孤枕雷聲知海浪。滿潮星點認漁燈。南州臺榭多佳麗。爭似元龍百尺登。</text>
<title>次咸平東軒韻</title>,<text>南來形勝富奇觀。祇恨驅馳不暫閒。客裏遣懷搜短句。醉中生興望遙山。香爐畫省星辰上。粉堞譙樓瘴海間。五鼓漏聲思北闕。悤悤歲月換朱顏。</text>
<title>次寶城東軒韻</title>,<text>抽身簿領暫占閒。草繞江湖客未還。王粲樓高雲雨裏。皇華使倚渺茫間。北辰戀主身多病。南極憂民鬢幾斑。明月中宵淸更好。哦詩獨立捲簾𪚥。</text>
<title>次茂朱東軒韻</title>,<text>支離漂泊瘴江邊。白髮形容異昔年。草木變衰思北闕。山河迢遞滯南天。看雲拄笏橫長嘯。步月伸眉賦短篇。赤水川頭心斷絶。何時歸侍玉皇前。</text>
<title>次井邑東軒韻。奉呈李典翰。</title>,<text>雲近危欄星可摩。人隨鳥翼便相過。滿樓風月元來好。三伏炎蒸定不多。身落楚山黃茆瘴。魂歸荊水白鷗波。悠悠天畔登臨眼。斜日愁看故國賖。</text>
<title>題季珍風詠亭</title>,<text>半日偸閒萬事休。天涯春色迥添愁。山圍遠近桃花洞。水散東西杜若洲。侍從久虛難痕迹。林泉雖美莫淹留。白頭如我歸田晩。張翰孤舟不待秋。</text>
<title>贈別季珍</title>,<text>諮詢多賴幕賓賢。忽謾今朝是別筵。公退聚頭看宋乘。興來開酒賞池蓮。君歸北極升霄鶴。我落南荒墮濕鳶。京洛故人應有問。爲言衰鬢白於綿。</text>
<title>題知止堂宋公 欽 耆英亭</title>,<text>湖海維靈有我侯。一生氷蘖苦淸修。主恩稠疊連褒賞。孝意純深數乞州。架揷二三千卷帙。年高八十六春秋。耆英亭上成佳會。移入丹靑萬世留。</text>
<title>終南寓舍。鄭林塘 惟吉 來訪。詩以謝之。</title>,<text>玉人乘月訪幽居。柴戶推來樹影疏。邨釀暫開千日酒。盤肴偶得八梢魚。狂詩不用傳驚俗。淸話方知勝讀書。明日送君山下路。小齋寥落似逃虛。</text>
<title>送夢菴柳公 希齡 之燕 二首</title>,<text>翰墨收功四十年。世人爭喚腹便便。手成詩話三十卷。口調經書幾百篇。共對僧窓貪汲古。日携贊釋喜談玄。如今憶著煎茶處。泣血皐魚淚似泉。</text>
<title>送夢菴柳公 希齡 之燕 二首 其二</title>,<text>燕山佳氣鬱岹嶢。之子今乘使者軺。五色雲深堯日月。九重風暖舜韶簫。盧龍萬里羈情遠。遼鶴三更故國遙。迢遞關河行役苦。羔裘弊盡鬢毛凋。</text>
<title>濟州有感</title>,<text>學得詩書三十年。竹符今領濟山川。一生憂患頭鬚白。萬里飄零歲月遷。毒霧瘴煙迷澤國。鯨波駭浪蹙蠻天。殊方日落離懷苦。渭北江東眼欲穿。</text>
<title>示從子應期</title>,<text>憶遠愁腸日幾廻。湖山千里獨登臺。桃花落後佗鄕去。菊蕊開時故國來。望極眞傳烏鵲喜。歡多還起鶺鴒哀。先兄入夢情先感。見汝無端老淚催。</text>
<title>題同庚契帖</title>,<text>一託金蘭伯仲期。同庚且喜又同時。協恭王事齊陳力。修契江皐共把巵。樽酒豈耽遊讌樂。過逢端爲琢磨規。都將圖畫傳諸後。萬歲終敎不涅緇。</text>
<title>失題</title>,<text>縹緲神京氣鬱蔥。蓬萊宮闕五雲中。山尖三角擎天岌。江納群川近海洪。一別十年身入夢。重來今日歎成翁。疏蹤得拜金門外。引頸宸居意不窮。</text>
<title>諸賢唱酬詩篇周世鵬 等 贈圭菴 愼齋周世鵬</title>,<text>三韓五百王者作。文敎遠邇仁波洽。宋君才調亦應生。眼底乾坤猶是狹。筆力不獨扛九鼎。詞源早能傾三峽。百年許身豈偶然。一心憂國長恰恰。發憤積學惄如飢。光陰幾回惜羊胛。一朝聲譽徹九重。弱冠桂枝頭上揷。自此文章日以肆。騁怪馳奇皆有法。翩如鸞鳳上朝陽。瑣瑣餘子同鵝鴨。凜如干將射斗牛。霜刃映日新開匣。溫如美玉一片潤。勇如鐵騎三萬甲。又如溟鵬搏九萬。扶搖勿借風一箑。又如長鯨在碧海。萬里波濤一口歃。又如蛟龍如奮澤。又如虎豹初出柙。三年遺墨香案前。朝爲百疏暮千箚。東坡山谷不足驚。子厚退之猶可壓。從來華國斯文柄。畢竟天與其人擪。黃金屋裏賜讀書。白晝開卷門長牐。胸中文字富千萬。往往緖餘振余乏。嗟君所得有如此。顧我區區何所挾。自愧無能食國惠。應被傍人笑呀呻。天涯負郭二頃田。早晩茠刺躬畚鍤。</text>
<title>諸賢唱酬詩篇周世鵬 等 送眉叟學士歸覲 東洲成悌元</title>,<text>風日淸和物色饒。錦林深處馹蹄驕。從前草木知名性。更見禽魚入奏謠。壽席初開春盎盎。斑衣屢舞樂陶陶。歸來占斷詩囊富。斛驪萬珠自滿腰。</text>
<title>諸賢唱酬詩篇周世鵬 等 春坊學士仲雅，景文，眉叟，守初，景遇，明仲唱和韻。二首○東洲成悌元</title>,<text>天時人事苦相侵。節換星移見客心。御柳眼舒看雨細。官梅花發覺春心。十年不負靑山約。此夜空成白首吟。衮職愧無毫髮補。江湖生月擬抽簪。</text>
<title>諸賢唱酬詩篇周世鵬 等 春坊學士仲雅，景文，眉叟，守初，景遇，明仲唱和韻。二首○東洲成悌元 其2</title>,<text>群山天畔望南州。好在茅齋可散憂。萬里風煙頻入夢。小園花柳莫禁愁。摧殘正似樊中鳥。浩蕩其如水上鷗。江海渺然從此去。相將一棹興難收。</text>
<title>諸賢唱酬詩篇周世鵬 等 戲嘲眉叟殺風景 東洲成悌元</title>,<text>烏府風流固似膠。見杯麾擲見花抛。東湖煙月閒應久。無限沙鷗已獻嘲。</text>
<title>諸賢唱酬詩篇周世鵬 等 宋眉叟朝京。餞于仲氏山軒。次其韻贈之。東洲成悌元</title>,<text>沈淪非傲俗。懶學媚人文。擧世誰靑眼。深山伴白雲。快吟神活潑。依醉興氤氳。幸忝今宵會。疏狂喜有群。</text>
<title>諸賢唱酬詩篇周世鵬 等 一夜無官。始專一夜閒味。挑燈詠詩。頗有悠然之樂。室婦取熱酒以醻。輒成一聯呈眉叟。君其謂何。東洲成悌元</title>,<text>此夜山中客。悠然不世情。槐安驚舊夢。歡伯要新盟。已釋千匀重。何論一羽輕。歎呼僮僕語。無復聽鷄鳴。</text>
<title>諸賢唱酬詩篇周世鵬 等 送眉叟牧濟州 忍齋洪暹</title>,<text>朝廷今日稱多士。道脈惟君得泗洙。度量於人忘喜慍。聰明觸物辨錙銖。靑雲飛步年顏少。紫殿追趨眷遇殊。醞藉已知心老大。雍容但覺色敷腴。論思玉署蓮成燭。蹇諤靑蒲柏有烏。欲見鹽梅和廟鼎。長敎騏驥騁當途。耽羅縹緲浮炎海。城郭周遭在日隅。異產從來充國廏。編氓自昔是蠻奴。須知撫馭煩名勝。要有詩書化悍愚。共惜儒仙侵瘴霧。還知聖慮活焦枯。心齊夷險君偏勇。地揀親疏意獨無。北極祥雲辭五色。南溟彩鷁颺雙鳧。浮天積水涵星日。泛海長鯨露鬣鬚。噴雪坐觀迷宇宙。搏鵬初識隘寰區。平生每傍螭頭立。今日翻隨雁影徂。海若藏波空後擁。飛廉低首更先驅。由來忠節通幽顯。應見神明爲騭扶。已使西河迎騎竹。當令合浦喜還珠。居夷莫陋看尼父。枕海何傷擬鑑湖。朱橘得霜香霧噀。黃柑巢葉鶴頭麤。聊携鴂舌談詩禮。竟致菁莪詠路衢。常衮方思興越俗。昌黎不厭化潮儒。堆盤仙果蠲詩渴。滿橐蘇香辟瘴瘏。僻巷猶知歌有父。窮閻誰復歎無襦。淸都象闕陪從曠。落日停雲夢想紆。海國生祠圖像儼。水鄕遺愛頌謠俱。駑材曩日追良算。崑玉當年混珷玞。經幄齊班瞻日月。春坊聯席講唐虞。曾聞高論心誠服。更許親交志相孚。不用臨分空浩歎。星霜三載亦須臾。</text>
<title>諸賢唱酬詩篇周世鵬 等 次圭菴宋兄終南寓舍韻 林塘鄭惟吉</title>,<text>衙罷歸來喜索居。一庭林月正扶疏。朝陽已覺鳴祥鳳。大壑還須縱巨魚。松蓋當門能迓客。竹窓留雪好看書。孤舟不盡山陰興。絶磴雲梯擬跨虛。</text>
<title>諸賢唱酬詩篇周世鵬 等 次圭菴宋兄終南寓舍韻 湖隱鄭士龍</title>,<text>都憲來僑故相居。風聲一世未應疏。登門却憶攢華轂。置酒今逢換佩魚。韻勝西淸聯傑作。籍通東觀借奇書。猥蒙不鄙論文史。畫餠充飢實亦虛。</text>
<title>諸賢唱酬詩篇周世鵬 等 次圭菴宋兄終南寓舍韻 企齋申光漢</title>,<text>城南地僻類吾居。亦識朱門生事疏。愛酒秖宜頻問月。耽山何用更焚魚。歸朝幾度問新政。入室惟應檢舊書。彼此欲論同氣味。小堂淸夜座須虛。</text>
<title>諸賢唱酬詩篇周世鵬 等 次圭菴宋兄終南寓舍韻 退溪李滉</title>,<text>欲置山中數畝居。年年心計轉迂疏。每懷雲樹同羈鳥。長掩塵編愧蠹魚。事到好時人或訝。興來濃處句頻書。知公最愛幽閒趣。淨几明窓一室虛。</text>
<title>諸賢唱酬詩篇周世鵬 等 次圭菴宋兄終南寓舍韻 靈川申潛</title>,<text>地僻還如小隱居。坐來心事自蕭疏。庭前松老應棲鶴。檻外池淸合養魚。退食幾回文會友。焚香更喜夜觀書。看君靜裏工夫得。方寸無塵水月虛。</text>
<title>諸賢唱酬詩篇周世鵬 等 次圭菴宋兄終南寓舍韻 河西金麟厚</title>,<text>朝回一室儼閒居。餘事無妨時放疏。筆下倒傾三峽水。墨池飛出北溟魚。人歸暮逕月窺榻。門掩落花風捲書。誰向此間初卜築。祇今偏覺境淸虛。</text>
<title>諸賢唱酬詩篇周世鵬 等 次圭菴宋兄終南寓舍韻 錦湖林亨秀</title>,<text>身綰金章且索居。故人多病益生疏。鷄群此日還留鶴。澤畔當年未葬魚。喚睡谷禽窺戶牖。入簾山翠潤琴書。朝回日日燒香坐。松月臨囱夜幌虛。</text>
<title>諸賢唱酬詩篇周世鵬 等 次圭菴宋兄終南寓舍韻 石川林億齡</title>,<text>寒齋寂寂比僧居。地僻門前馬跡疏。志不公侯吾與點。夢遊江海我知魚。欲爲天下無雙士。肯讀人間非聖書。思把一樽論世事。遠來風月正乘虛。</text>
<title>諸賢唱酬詩篇周世鵬 等 次圭菴宋兄終南寓舍韻 駱村朴忠元</title>,<text>欲專邱壑爲移居。長對終南捲碧疏。忙裏朝參齊紱冕。閒中事業察鳶魚。將身博健囊無藥。挽世歸淳腸有書。屬和篇章描景仰。始知名下士無虛。</text>
<title>諸賢唱酬詩篇周世鵬 等 次圭菴宋兄終南寓舍韻 忍齋</title>,<text>高懷初不負幽居。簪紱雖榮意轉疏。松竹政要同意氣。池臺却欲伴禽魚。雲藏石瀨添山雨。風動牙籤倚架書。藏枕一場蝴蝶夢。向來榮辱墮空虛。</text>
<title>諸賢唱酬詩篇周世鵬 等 奉送圭菴觀察湖南 企齋</title>,<text>欲托神交久未堪。白頭猶幸賦圭菴。虛懷幾度成相笑。莫逆由來在不談。知己別筵春草草。落花行路雨毿毿。操刃直割從玆試。定把湖南作二南。</text>
<title>諸賢唱酬詩篇周世鵬 等 贈宋圭菴 一齋李恒</title>,<text>觀察湖南敎化淳。躬行道義效鄕人。庶民刮目瞻新政。克念存誠更反身。</text>
<title>諸賢唱酬詩篇周世鵬 等 送宋眉叟出按湖南 夢菴柳希齡</title>,<text>故鄕遺庶屬昇平。荐見陽春有脚行。桃李爭芳迎首露。雲煙高拂護張旌。福星遠照炎氛息。水鏡明臨狡穴淸。寄語諸城賢太守。遵承棠化濟群生。</text>
<title>諸賢唱酬詩篇周世鵬 等 圭菴按湖南時歌謠 河西</title>,<text>乾坤多小氣。秀發擅精英。玉樹臨風迥。氷壺貯月淸。神明通孝悌。金石貫精誠。浩浩滄溟闊。溫溫瑞日晶。松篁高聳幹。鸞鶴遠聞聲。弱歲曾優學。餘力早策名。德存齊險易。情定絶將迎。頃値陰邪橫。猶憑直道亨。風波萬里外。家國一身輕。大壑魚還縱。朝陽鳳轉鳴。膠庠興濟濟。宵雅樂菁菁。贊禮儀章秩。推賢水鑑明。儒林爭望斗。公器合調羹。按撫膺南國。承宣自北京。諸州歸攬轡。一路仰干旌。威克先饕餮。仁施始獨煢。方知春有脚。不見訟無情。樂水歌芹藻。芳洲攬茝蘅。頹風看再振。絶學屬新盟。孤陋嗟狂簡。空操點瑟鏗。</text>
<title>諸賢唱酬詩篇周世鵬 等 白場寺呈宋眉叟 三首○晦齋李彥迪</title>,<text>碧澗黃巖步步新。騰身幽討意殊眞。似投簪紱歸山日。如入桃源失路人。靑眼幸同傾綠醑。白頭還怯踏紅塵。平生此會知難再。別後應傷兩地神。</text>
<title>諸賢唱酬詩篇周世鵬 等 白場寺呈宋眉叟 三首○晦齋李彥迪 其2</title>,<text>靑燈一夜共雲泉。晩景相逢轉惘然。韻斷韶鈞風不變。波殘濂洛語空傳。安危入念頭催白。得喪忘機道自全。聚散人間無定態。且須臨水細論天。</text>
<title>諸賢唱酬詩篇周世鵬 等 白場寺呈宋眉叟 三首○晦齋李彥迪 其3</title>,<text>一區煙水偶同尋。十載眞襟半夜深。靑眼燈前驚曉磬。白雲巖底聽幽琴。客懷渺渺山將晩。溪柳依依日易陰。歸路吟鞍無盡意。舊遊回首隔重岑。</text>
<title>諸賢唱酬詩篇周世鵬 等 次眉叟韻 晦齋李彥迪</title>,<text>白首對尊酒。靑春餘幾時。雨晴𪚥柳喜。風急惜花悲。大化驚消長。塵寰有合離。峨洋心上妙。絃絶少人知。</text>
<title>諸賢唱酬詩篇周世鵬 等 圭菴宋眉叟。以冬至副使赴京。奉和其索。退溪</title>,<text>廣平先生鐵作腸。湖南今歲留甘棠。歸來受命賀天朝。星槎迢迢上銀潢。海東精英大雅姿。不怨賢勞馳四方。湖陰筆力扛九鼎。中華感動傳文章。參卿使事豈天意。夜占奎璧騰光芒。入海手探驪龍珠。登天耳閱鈞音張。但𪚥壯遊增義氣。𪚥哉酬唱如宮商。風雲隨處落咳唾。誰復按劍投夜光。我似醯鷄守塵甕。大方之家嗟望洋。蓬山日月轉秋序。坐覺別恨添鬢霜。高風逸軌不可攀。西望萬里關河長。謬蒙索贈一篇詩。幾日重躋君子堂。</text>
<title>諸賢唱酬詩篇周世鵬 等 送鄭雲卿宋眉叟赴京 夢菴</title>,<text>憭慄秋光送遠程。聯翩軒蓋出王京。榮陽篇什流中夏。小宋才華動海瀛。赴洛談天論己的。朝周觀樂學彌精。大都文物歸吟筆。刮目佗時要細詳。</text>
<title>諸賢唱酬詩篇周世鵬 等 圭菴赴都之行 河西</title>,<text>南溟北極兩悠悠。遼鶴燕雲天盡頭。去及陽生冬至日。行從暑退月明秋。心平勿用憂無妄。欲寡寧須戒不求。更與詞宗同跋涉。論詩一路好觀周。</text>
<title>諸賢唱酬詩篇周世鵬 等 送眉叟赴京師 忍齋</title>,<text>曾陪詞伯直承明。半夜詩談玉屑淸。交契已從雲聚散。流年空數月虧盈。海氛不改敷腴面。燕市爭知正直名。澗菊岸楓添別恨。一壺相送若爲情。</text>
