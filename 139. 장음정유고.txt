<title>畫鷺</title>,<text>鷺兒鷺兒物外姿。何人霜素移天工。白雪羽毛靑玉觜。群戲衰荷秋水中。臨風刷羽遠山碧。傍岸窺魚潭影空。形形態態各自適。令人貪玩心神融。君不見棲棲楚野迷津翁。十年奔走頭已皓。歸來故山應有時。須信海上忘機友。</text>
<title>贈友人弼之固歸來約</title>,<text>翳翳西沈日。悠悠東逝波。人生猶寄耳。世道復如何。牛嶺秋光晩。猪灘鏡面多。輕舟橫短棹。極浦倚丹霞。李杜吟邊友。唐虞醉裏過。茲焉心已分。從我盍由他。由仲由也</text>
<title>送申杆城 守正 赴任 三首</title>,<text>歲晏天涯別。那堪遲暮情。親朋日凋喪。世故更縱橫。雪路分山頂。風旌傍海城。明年桃李月。誰與話杯傾。養病求山郡。牛刀試割鷄。先聲人讓訟。陰化虎移棲。自是醇儒施。元非俗吏提。他年褒詔下。黃閣是階梯。海上仙山秀。千峯雲外橫。煙霞連十島。風月接三淸。鶴唳丹崖晩。猿啼黛岫晴。官餘携一衲。相候紫鸞笙。</text>
<title>謝閔可和送油</title>,<text>知君不妄與。於受亦何嫌。端坐燈明裏。應添夜夜心。</text>
<title>高陽農舍。見黃奉事送酒肉寄謝。</title>,<text>江村寥落旅窓寒。萬事悠悠獨掩關。杜舍幾懷墻上酒。阮家空羨杖頭環。那知麥國靑從事。更帶桃林黑牡丹。多謝故人情意厚。遠勞書札慰淸閑。</text>
<title>東湖。同李佐郞彥國。弟淑及諸友泛舟吟。</title>,<text>浩杳江天一葉舡。晩山秋色夕陽邊。胡笳一曲詩魔舞。椒酒千鍾醉興顚。萬古英雄孤鳥外。百年生死落花前。何如倒載東湖路。逃得人間膏火煎。</text>
<title>寄鏡城李子長 元孫</title>,<text>興仁門外祭壇邊。三疊陽關落照天。笑把離杯情脈脈。遙看征旆去翩翩。終南幾度春花發。朔比頻敎秋月圓。萬里徒勞中夜夢。燈前時復掩靑編。</text>
<title>閑中偶吟</title>,<text>日暮滄江上。天寒水自波。孤舟宜早泊。風浪夜應多。</text>
<title>偶吟</title>,<text>怪鳥啼時落日低。溪流曲處四仙齊。此間豈乏匡時士。回首紅塵路轉迷。</text>
<title>題雲溪寺</title>,<text>曲曲溪回復。登登路屈盤。黃昏方到寺。淸磬落雲端。</text>
<title>春日贈李彥華 長榮</title>,<text>梨花淡淡映晴空。時送淸香入我櫳。十載乾愁賭一醉。百年知己得三翁。前山久已聞靑鶴。晩樹偏憐禿玉龍。隣曲可追帘影在。靑絲不必問兒童。靑鶴木覓山勝谷名</text>
<title>鄭虞侯山亭觀德。戲贈鄭修撰謹夫。</title>,<text>初看丁字迥。已覺月輪圓。霹靂隨絃下。雷霆應鵠傳。窮猿啼可聽。楊葉不須穿。倘有邊塵警。專軍誰敢先。</text>
<title>題尹而溫畫蘭 二首</title>,<text>巖下猗蘭露葉滋。春來花發紫離離。洞門千尺莓苔滑。結佩無由手自披。畫上書洞門二字。故第三句及之。幽香生在玉溪傍。歲晏空山氣味涼。龍去肯隨陂上竹。枯來猶帶一般香。</text>
<title>題杜城公子畫鵰 二首</title>,<text>草中躍寒兔。飢鵰時下擊。但見血糢糊。誰知爪貫目。山禽驚且起。剌剌空中哭。寄語杜城翁。知君奪天力。皁鷹震枯槎。下有驚兔躍。兔躍竟何之。睨視空側足。搏擊只此時。看看心膽小。揮灑者誰子。滿堂嗟神妙。</text>
<title>詠畫猿 二首</title>,<text>山猿擁馬乳。脚踏長長枝。收拾落來顆。誰知雄與雌。老猿失其群。落日枯槎上。兀坐首不回。想聽千峯響。</text>
<title>江天暮雪</title>,<text>朔雪漫空凍日低。江橋人過冷凄凄。樓臺何處深深見。應把金杯醉似泥。</text>
<title>洞庭秋月</title>,<text>秋晩三湘水蘸天。銀蟾時見破雲邊。凌波橫笛爲何者。知道君山第一仙。</text>
<title>送李君子長尹箕城 二首</title>,<text>關西國門戶。宵旰久彌新。仗節皆崇秩。分符盡近臣。逾河聞北虎。歌麥認西民。外內無輕重。唯宜體至仁。好去箕封尹。百年能幾時。關西今遠別。嶺北昔曾離。世事看看變。交情日日非。遲回百僚底。送爾淚雙垂。</text>
<title>南原村舍。見燈竹有感。</title>,<text>風花飛盡綠陰齊。小院幽幽鴉亂啼。吟罷忽看燈上火。遠人心事轉凄凄。</text>
<title>是日贈崔生員</title>,<text>千里相逢是夕暉。一堂淸話轉霏霏。莫言杯酒無情興。心逐白雲高處飛。</text>
<title>次獒樹驛樓韻</title>,<text>容子登臨古驛樓。綠蕪靑嶂雨初收。徵名記得埋獒處。滿樹淸風起遠愁。</text>
<title>十二月晦曉偶吟</title>,<text>儺鼓鼕鼕動四閭。東奔西逐勢紛如。年年聞爾徒添白。海內何曾一鬼除。</text>
<title>秋日。送別李彝仲 承常 赴北京。</title>,<text>黃花華岳晩。白酒近重陽。別後相思夢。迢迢遼海長。</text>
<title>秋日。訪鄭參奉琮之。</title>,<text>提壺尋野老。秋日始凄淸。楓岸猩紅淨。沙隄鴨綠平。兒飜收釣手。魚擲上鉤聲。醉裏歸程晩。山禽向月鳴。</text>
<title>再訪琮之</title>,<text>谷口重相訪。山回水復回。棋枰依綠渚。詩料仗新醅。謾有何君遇。慙無杜老才。歸來山月白。中夜且徘徊。</text>
<title>有人致仕。棄田舍還仕。作詩譏之。</title>,<text>花落花田野草靑。阿誰新舍傍先塋。綠楊門巷蒼苔厚。只有山僧聽晩鶯。</text>
<title>與友飮話</title>,<text>嘉賓半夜來。浩月當窓白。賴有神仙爐。終宵聊可樂。新樣煖酒器。來自中朝。</text>
<title>詠畫梅</title>,<text>一隻何方蝶。能尋雪裏春。兩心相照處。天地亦氳氤。</text>
<title>甲辰四月初二日。與彥久遊中興。次趙參奉 昱 韻。書上人詩軸。</title>,<text>有客來遊古洞中。深幽無處不相同。誰知老衲非仙客。定有眞源此裏通。要識嬰兒馴白虎。請看姹女擾靑龍。功成度世曾聞訣。願約三千此許逢。</text>
<title>次尹彥久 春年 韻</title>,<text>逝水悠悠去莫還。花枝艶艶幾回殘。鶯穿綠柳催詩興。雲入斜陽畫暮山。塵土幾年趨宦海。林泉此日賭淸閑。明朝却踏城西路。且向樽前到夜闌。</text>
<title>琮之月潭亭書事</title>,<text>溪翁垂髮白毿毿。憐我山人老益耽。亭上石筵供野興。盤中銀鱠打微酣。晩來鷗鷺雙回渚。坐夕煙霞自滿簪。歸去秖知勞夢夜。萬金難買此淸潭。亭上以磧石鋪塡。故云石筵。</text>
<title>月潭亭卽事</title>,<text>黃犢時過潭水深。魚兒爭聚綠楊陰。翛然吟罷支頭睡。世上無人問此心。</text>
<title>月潭亭贈人</title>,<text>一壺春酒訪溪翁。柳絮臨風漲晩空。白衣瘦馬江村路。偶得詩人一笑同。</text>
<title>月潭亭書事</title>,<text>風潭日夕縠文生。時有游鱗撥剌鳴。人醉孤亭賭逸興。酒馳長路玉蛆淸。紛紛宇宙無窮事。瑣瑣功名豈足成。半夜月明花露重。更宜高詠倒深觥。</text>
<title>謝人送春簡邀</title>,<text>諸君携酒餞東君。奈此靑春白髮人。花裏徘徊狂鬪蝶。尊前笑傲氣凌雲。似聞 缺 客招人早。深怪迎賓許馬貧。墻外靑驄驚午睡。小童來報日西曛。</text>
<title>吳司議 福貞 江亭書事</title>,<text>司議堂前鶴一雙。臨風戲舞影蒼江。主人愛客無多事。玉膾銀蓴酒一缸。</text>
<title>陪沈先生 義。遊吳司議江亭。</title>,<text>急雨過林丘。龍腥滿江閣。此時酒一杯。陪話文章伯。</text>
<title>詠鶴</title>,<text>司議堂前鶴。羈棲問幾年。風塵今可擧。萬里有秋天。</text>
<title>謝人贈金桃接枝</title>,<text>手折金桃一兩枝。寄來方朔是爲誰。他年共醉淸陰下。閑看三千子結時。</text>
<title>黃柑寄人</title>,<text>兩箇黃柑鶴卵團。南溟遠自漢挐山。今朝謝贈東城老。付與驕兒一日歡。</text>
<title>平安道中</title>,<text>南來行色可形言。勤苦携持獨有君。莫向家山煩說與。八旬慈母倚閭門。</text>
<title>至月十五日平安道中</title>,<text>昨日攀髥哭。今朝已一朞。孤臣炎海上。淚盡血交頤。</text>
<title>病中。受人魚鹽。</title>,<text>遠客身方病。吟呻眼未開。飯無妻子問。藥欠弟兄催。旣拜眞魚惠。仍承華鹽來。終朝頻攢祝。多是戀殘骸。</text>
<title>病中憶母</title>,<text>憶母無時泣。憶兒應更多。雲飛天汗漫。雛過血滂沱。豐頰今消盡。枯顏餘幾何。孤忠天所鑑。每日祝恩波。</text>
<title>次韻</title>,<text>殊方獨倚仲宣樓。景物撩人欲白頭。積雨初收三伏暑。涼風已報一年秋。梧桐影裏看銀漢。鴻雁聲中臥石州。萬里慈親乞巧夕。那堪垂淚憶兒遊。石州江界古號</text>
<title>寄祥卿請作仁風圖 祥卿善畫故云</title>,<text>危樓突兀襯星河。北壓山戎西拱華。繞砌江聲掀地壯。攢空山色入簾多。將軍日日看調馬。游子時時詠落霞。勝地他年應更想。煩君圖畫且微歌。</text>
<title>次韻</title>,<text>詞源浩浩寫銀河。滿紙瓊琚照眼華。盥水披來羈思薄。燒沈吟處爽魂多。江樓雨歇廻淸飆。玉斝香濃蘸晩霞。醉裏憑欄矯首詠。淸歡奚啻聽纖歌。</text>
<title>南溪書事</title>,<text>籍草溪邊坐。披蓑帶雨斟。流雲拖素練。鳴瀨送淸琴。醉裏詩逾放。吟餘恨益深。歸來山月白。何地着吾心。</text>
<title>仁風樓看虹</title>,<text>雙虹明遠野。急雨洗龍腥。有客臨江閣。哦許神鬼驚。</text>
<title>次韻戲呈祥卿</title>,<text>橋過樓日吟醉月江斷橋無人過。高樓斜日紅。長吟仍大醉。片月倒江中。</text>
<title>折葵枯盡。孤英猶存。仍雨發花。有感。</title>,<text>葵折委沙土。唯餘寸根生。孤英仍雨潤。殘瓣向陽傾。物性有如此。人情那可輕。扶衰將小鍤。爲爾更經營。</text>
<title>謝府使金景錫惠熊掌</title>,<text>熊掌由來美。名登孟氏書。王公多未見。貧賤敢聞渠。刺史仁恩重。羈人幾度茹。今朝盤案上。笑殺廣文虛。祥卿見譏於牧伯故云云</text>
<title>寄贈關西兵使李魯卿 思曾 ○二首</title>,<text>平時邂逅意猶多。客裏相逢喜若何。一夜燈前開笑語。三秋月下謾吟哦。何時玉節重巡到。此日金河鬢已皤。天末白雲魂久斷。儻能靡化定相過。人生百歲類蜉蝣。況此窮荒久作囚。萬里慈顏恒入夢。千行血淚漫沾裘。孤城落日金盆瀉。古塞遙山畫眉浮。魂斷此時招不得。數聲南雁更憑樓。</text>
<title>題畫梅</title>,<text>座上盈盈一樹梅。夜深 缺 與月徘徊。時時把酒臨風看。似有淸香入面來。</text>
<title>偶興</title>,<text>燒栗間諸策。夜深披偶得。乃知去別人。療我飢來食。</text>
<title>戲贈田禹治</title>,<text>吾君信是不聰明。半夜佳賓不識迎。嘯傲歸來秋月白。美人相憶華山靑。田公來容李同知希輔家。先生乘月訪之。已寢熟矣。還途所詠也。希夷先生常入寢。而一日忽起謂侍人曰。好客來。灑掃焚香以待之。种放果來。田公見此詩甚愧曰。人之精神。通塞有時。豈能盡如希夷云云。</text>
<title>久旱逢雨。書示田典祀。承漑</title>,<text>七日黃梅雨。桑林罪己時。愚氓知自喜。那解聖恩滋。</text>
<title>送姜希尹遊松都</title>,<text>寂寞松山路。荒涼過月臺。驚麏時躍草。落日滿山隈。</text>
<title>又寄</title>,<text>故國山河在。秋風客意迷。長吟何處苦。落日下天西。</text>
<title>題姜希夷尹松都錄後。二首。</title>,<text>拱北群山衆。南臨鵠嶺巍。關河三面阻。城郭兩重圍。月白街鍾迥。秋晴渚雁飛。悠悠千古地。雙涕幾沾衣。百歲湖山約。嗟君獨快哉。松巒吟落日。朴瀑詠晴雷。筇響幾山石。仙蹤萬壑苔。淸遊那可續。塵土正堪哀。</text>
<title>口號 坐時作</title>,<text>聞道箕山裏。遺川水尙淸。何須塵土上。白首愧英靈。</text>
<title>姜松磵 希夷 第。與田生飮話。</title>,<text>窓外飄飄雪勢輕。窓間落落笑談淸。玉臺仙子長吟老。爲赴東城松磵迎。</text>
<title>登樓院</title>,<text>大野東連麻浦遠。靑山西接白雲飛。登臨慣作逃塵計。世故牽人未拂衣。</text>
<title>登白雲臺 三角中峯</title>,<text>蟻緣千丈上危峯。袖拂雲霞四望通。數字詩題神鬼泣。雄名從此達元空。</text>
<title>鳶飛詞</title>,<text>鳶之飛。其飛流流。其飛流流。其心休休。鳶之飛。其心休休。其心休休。其飛流流。</text>
<title>謾吟</title>,<text>告汝村夫子。吟詩何太嘶。傍人解識字。自照笑山鷄。</text>
<title>弟明源柩前書哭</title>,<text>長呼汝不覺。長慟汝能聞。欲識無窮意。看兄朴素文。家兄以俚語作文祭之。辭甚切至。故云。</text>
<title>哭李隣丈 薱</title>,<text>浮世光陰似隙蛇。半生榮辱問如何。微痾準擬終無患。大夢誰知竟有涯。郭外丹旌飜曉露。洛中明月滿舊家。那堪他日經過處。門掩東風送落花。</text>
<title>挽友人許浩夫 澣</title>,<text>問疾憶相話。誰疑便隔生。音容盈耳目。談笑判幽明。不復花前飮。誰同月下醒。尋常當日事。悽斷百年情。</text>
<title>又挽</title>,<text>柴門相對日相尋。只隔門前柳一陰。君昔南中離我恨。我今泉下哭君心。纔分彼此腸堪斷。矧隔幽明痛可禁。遙想佳城知幾里。百年無復月中斟。</text>
<title>傀儡賦</title>,<text>逖玄覽乎宇內。逞吾神於物外。卽其僞而想眞。因乎細而悟大。有傀儡之爲戲。誠古今之異術。始假生於平城。爲漢高而却敵。逮譏貪於唐朝。被王郞之眼白。轉移徙而避仇。托諸郭而變姓。遂常隱於優家。縱佯狂而保命。然日事乎滑稽。弄人世之幻妄。嗟世人之夢迷。孰反觀而自悟。謾被彼之侮予。反貪看而指笑。當春風之麗景。結綵棚於通衢。紛士女之如雲。競爭先而歡娛。積錢財兮如陵。置樽酒兮如湖。奄一人之投棚。劃奇聲之一呼。俄機關之自闢。儵郭郞之飜然。頭童髡而面赬。袖猿長而蹁躚。纔半露而還沒。竟挺身而復現。繽往來之欻翕。怳東西之相眩。俄群徒之競從。各呈才而效能。或低旗而彎弓。閧叫突而超騰。或掉臂而相吃。爭巿價之少多。夫或見驕於妻。極百端而挑和。婦或見棄於夫。擲嬌兒而相酬。貧屈訟於理順。仰貪吏而相咻。吏懷金於富人。欣搖頭而重諾。或喜怒於榮枯。或憂樂於得失。或歌笑於相逢。或泣涕於送別。紛千奇與萬變。羌盡日而靡休。忽一場之已闌。竟歸空以悠悠。嗟天地之逆旅。幾世人之遞代。軒轅肇戰於涿鹿。通車書於海內。帝舜都兪於百年。賡一歌於南薰。禹寸陰之是惜。有胼胝之勞勤。湯十有其一征。繼大統於夏氏。武擧義於牧野。救萬姓於如燬。春秋過於醢鷄。戰國滅於蚊雷。秦雄呑乎六合。竟二世而成灰。漢被創於謀國。反見奪於姦凶。光武麥飯於滹沱。唐宗流矢於遼東。宋祖佯醉於東橋。勞俗泣涕於范公。都紛紛於一場。浪耗生於計慮。厲萬古以滔滔。孰久視以靜處。雷收聲於天末。鳥雲飛而無蹤。渾聖愚而同歸。空纍纍之一塚。想繁華於當時。孰此戲而小異。非人世之獨然。亦天地之可比。天開子而地丑。儼上下而高厚。扶五行以左右。嗷鬼神以前後。列山川以爲章。懸日月以爲文。驅風雷於四時。鼓萬物於氤氳。紛盈盈兮兩間。幾形色之繁華。然盈虛之有數。歷一元以消磨。唯混沌之在側。執彼此以相看。無眞僞之可別。豈小大之能端。付一哂於沖融。與無極以開顏。噫噫。總籠萬物。理孰不可。同生於異。眞本於假。天地一指。萬物一馬。繽紛者道。不齊者眞。大小一體。得失同輪。傀儡人世。人世傀儡。顧瞻天下。皆是繪綵。</text>
<title>次別知賦韻。送姜殷卿歸溫陽。</title>,<text>夫何若人之狷介兮。志與俗而不周。自髫齔而慕學兮。非古訓其焉求。追芳躅於往烈兮。挹高風於前修。嗟時命之不我畀兮。羌處約而罹愁。刃發硎而莫試兮。翼垂天而長收。寧假龜而視兆兮。卜余居兮山之陬。安時處順而自適兮。見肘決踵兮非余羞。任逍遙於物外兮。嗒喪耦而忘憂。床有琴兮浪撫。架有書兮亂抽。飛余錫兮步東皐。濯余纓兮臨淸流。優遊偃息以卒歲兮。又何必騁紫陌之華輈。江東暮雲兮不斷。渭北春樹兮相樛。寄遙情於天末兮。魂杳杳兮上浮。山高水深兮路漫漫。欲往從之兮難自由。送夫君兮贈一言。山之陬兮不可以久留。</text>
<title>遊積城石壁</title>,<text>穀雨晴來湖面寬。琉璃影動碧孱顏。波間漁子移舟急。葉裏啼鶯送響寒。遠岫迎船如款客。夕陽窺嶺似催歡。傍人莫道歸程晩。更待黃昏打月還。</text>
<title>次積城東軒韻</title>,<text>石路緣山腹。孤城隱水湄。蒲鞭何所試。民俗自無違。</text>
<title>謫江界時行店作</title>,<text>北風吹雪搏行人。閑看田頭鷄啄粟。黃鷄啄粟自有群。而我何辜行逼側。</text>
<title>感興</title>,<text>誰把鸞刀斫鯉膺。金盤玉帖雪層層。三春三亥三杯酒。獨抱幽愁洗未能。</text>
<title>聞明源在積城患癘。馳至新庵寺作。缺詩</title>,<text>鳥吐千年血。燈銷半夜心。</text>
<title>蠟梅 缺詩</title>,<text>月明虛閣偏宜影。風細軒窓秖欠香。</text>
