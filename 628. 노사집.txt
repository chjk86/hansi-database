<title>謹次立齋從叔淸音亭韻</title>,<text>霧壑山分滑。風欄石戴凉。幽斟竹葉觶。淸曬芙蓉裳。泉眼天光白。松髯正色蒼。無端簷影裏。花鳥一番狂。</text>
<title>淸音亭</title>,<text>蒼山似芙蓉。岡斷石如斗。爰有一道泉。飛來鳴其右。愛玆苔蘚稜。爲構雲木黝。凉榭欲打頭。煖屋纔隱肘。幽賞欣有托。鳩拙夫何咎。慨昔老頑骨。等閒谽谺口。桐枯不成琴。梅禿還似帚。灌莽極蔽覆。形勝誰得剖。吾家叔父賢。抗志風騷後。堂從有俊彥。素尙亦不苟。家山跬步閒。滌瑕復刮垢。鈷鉧西小丘。不羨中州柳。崢嶸亂石中。飮落忽有酒。雲煙劃改觀。南山入戶牖。微風動竹樹。寒雨添石臼。耳畔覺淸音。左思句不負。抑吾泊玆土。粤自遭陽九。子孫十世餘。雲壑有所受。數椽誰云微。宿緣良非偶。萬紀如晨夕。知者感歎久。陶瓦代茅茨。庶免十稔朽。拂檻近遺編。掃榻延良友。偃仰一世上。沮溺如可耦。</text>
<title>李大淑 昺一 遠訪。夜坐次韻。二首</title>,<text>今宵良不偶。遠客歲寒時。數句意彌重。斂袵起余思。固竆貴知命。自治不論時。頭流如可陟。從君問所思。</text>
<title>東里翁 金照 壽席韻。稺晦 在林 求和。</title>,<text>溪翁忘歲月。胡乃六旬名。吟鬢未全短。壽眉頗覺生。江山碨磊氣。尊酒淺深情。老將奇功在。桑楡竚遠聲。</text>
<title>光山鄭生仙源齋韻</title>,<text>洞天應自太康開。依舊潛行一路隈。祇信巖花明勝錦。那羞溪榭小如杯。客多貪徑他山去。舟或尋春半道廻。翹首幾時緣尙薄。愧吾霞想久蓬哉。</text>
<title>奉答具士郁 文鎬</title>,<text>朋友之道。居可知也。太上觀善。其次切劘。僕雖淟涊。慨近日之道衰。足下於僕。非有宿昔之雅。而向也勤辱賁趾于旅館。竊覬所存。大抵溫醇雅飭。非禮不履。雖內顧空疎虛。慙足下所以見過之意。自幸其因仍蓬麻。有以自托於朋友之間也。今又辱以小詩短引。旨意溢眼。何其受貺稠疊。至於是也。感珮之極。罔知攸謝。但所辱高文。詳於稱道。而畧於箴砭。其間一段所敍。又翩翩有子長遊氣味。無或太虛意思。尙不禁往來於少游胷襟耶。僕病廢懶散人也。元凱之癖。相如之俳。已屬過劫前塵。南省來試。自笑又自憐也。寄諷珍重。可無步謝。索米長安裏。會心喜見君。平生尙友志。今日麻衣羣。推奬辭何溢。往來禮則云。山中歸去早。盥露展高文。</text>
<title>辭寢郞日。有諷以不仕無義者。口號一絶。</title>,<text>嘗觀期門士。執殳衛王宮。人無事君階。爲此可展忠。</text>
<title>得尹稺沃 堉 書。頗以曩時不赴恩除爲責。沈吟擬寄二首。</title>,<text>淸時不負我。而我負淸時。病繞書長閣。才疎意轉馳。半生那可悔。一命莫云卑。已似魯門鳥。內懷鍾鼓悲。解語讀忠孝。丈夫貴致身。翻思螻蟻質。仰愧皇穹仁。京洛多賢士。江湖足病民。他時大椀麵。耒耟仗諸隣。</text>
<title>趙候 鍾淳 枉駕。臨發出一首詩。依韻以和。</title>,<text>深巷不容馬。竹樹相簇攢。近日疎慵甚。半歲不下山。坐使蕭艾長。埋沒曲木欄。強似蝸守殼。渾忘天地寬。粲粲賢府主。風流擅詞壇。南州絆乘黃。羸瘵行見安。朱墨雖日接。遐懷在雲端。誤聽姓名拙。命駕入重巒。村童不慣客。皁蓋何曾看。驚傳騶騎呼。狼藉走且讙。愧爲東方士。虛負十年冠。逢迎且疎野。承接倍厚顔。况又詠場藿。不得縶行鞍。願以瓊琚詞。永作壁上觀。</text>
<title>哭龍岡金參奉 章煥</title>,<text>冠冕風流盡。湖山爽氣收。道歸泉路隔。詩入竹梧留。松塢懸新月。書樓掩舊秋。平生恩義地。殘淚暮江頭。</text>
<title>次權信元 宇仁</title>,<text>離索居然鴈序臨。那堪秋氣夜來深。蕭條我已鏡中髮。歷落君應醉後心。身上弦韋難補過。人間竽瑟少知音。雲山多謝不相嚇。舊約丁寧會共尋。</text>
<title>題禪雲寺</title>,<text>海港伽藍裏。禪雲巨誰敵。善男八百人。日三炊飯喫。霜風客來晩。氣像慘目擊。兩三殘僧在。對客說𨓏跡。寮榭尙未欹。一一腰纏棘。問之何因爾。禍胎溪牋白。不敢怨官吏。但怨靡所適。我聞西敎張。古云避征役。暫謝湯火苦。歸依慈悲域。但無雀敺叢。安用羚壞石。世變更一轉。秖園非樂國。山鹿命如懸。雞豚族應赤。渴澤魚可取。所懼明年瘠。風謠誰其採。請看禪雲壁。</text>
<title>海佛庵。用板上韻。</title>,<text>竹杖千峯裏。憑君到上頭。鮫煙迷曉望。鶴霄近秋遊。落日關人事。平生飽此樓。盧敖消息斷。我欲問歸舟。</text>
<title>蓮實峯</title>,<text>紫鸞飛舞下人間。異氣鬱然星斗干。落照半藏紅楓裏。羣峯盡走碧海灣。廬阜常結九江色。天台獨稱萬丈山。庵中釋子無塵想。送客登巓也未閒。</text>
<title>佛甲山</title>,<text>所思不可見。乃在大海左。僧言昔年日。粥晏未下鎖。有客來何方。入室盤礴裸。庵僧初不敬。顧眄意自妥。夜半蹶然起。陟巓時曰可。出門步履輕。直向峯上坐。俯瞰耽羅海。南極明如火。河漢影低仰。霱雲搖婀娜。撫掌稱快意。測度人誰果。是時虎豹羣。風下犬羊瑣。至今蓮實頂。紫煙凝一朶。沈淪無乃是。尋眞嗟晩我。徧告山中子。異聞吾不裹。</text>
<title>中華里羅生家見橘</title>,<text>自驚行色入天涯。未嗅淸香眼已揩。煩君莫摘袖中去。此物從來厭渡淮。</text>
<title>三鄕 三首</title>,<text>南維民物漸蕭索。篁竹籬邊細路斜。曉拾魚鰕供夜食。生涯半雜漢人家。蘆荻平分過客岸。木綿誰博商婆花。浦儂猶說尙書愛。農戶今傳察訪家。巫峽陽臺山百疊。毛人大食水曾波。平生慣聽三鄕好。萬恨千愁可柰何。</text>
<title>市</title>,<text>綿襖去年弊。酒壚今市稀。米從霖後貴。荷盡霜前飛。太守或恩怨。書員有是非。野人知慮短。不用浪霑衣。</text>
<title>東里翁新居 五首</title>,<text>移宅東臯下。溪翁卽山翁。不知雲霧隔。淸夢入溪楓。林破得天光。客來聞世語。不聞亦不悶。但恐良朋阻。種荷石中央。荷短不掩石。山雨添溪流。溪魚上石壁。勿鋤惡木根。猶足伐爲槱。莫愛園中花。花殘更懮受。種豆不逢年。荷鋤空日夕。家僮無所爲。課負澗邊石。</text>
<title>奉簡朴斯文 宗淵○五首</title>,<text>拜牀有計鯉書稀。禮尙往來覺已非。醮子頗聞能幹父。癯容近日漸應肥。顔巷當年地位尊。聖師却向簞瓢論。方知貧樂是難事。每仰丈人道氣溫。蘭菊無情歲色催。飄風飛霰入空臺。村醪孤酌不成醉。中夜玉壺謾自哀。秋來何事可相誇。袖領江南萬疊峨。杜陵當日扶桑恨。一帶盈盈隔漢挐。萬事徒歸氣習誤。百年難得病憂寬。閒來點檢平生業。愁看羲娥若跳丸。</text>
<title>挽鄭僉知</title>,<text>四方觀禮舊。三命沐恩頻。綜理原家政。壽臧驗內仁。海氓攀鐙淚。巖叟聚星隣。惻愴年間事。承持付鑑孫。</text>
<title>東里古松流水樓韻</title>,<text>東林春色問樵靑。昨昨鶯歌深樹聽。夢外相逢莊惠友。忽然坐我綺園屛。懶從黃鶴題新句。已許白鳧似老形。憂樂兩情都不著。夕陽疎雨半簾暝。</text>
<title>次崔丈警巖韻</title>,<text>尋芳散策老難能。却向峭巖趁日登。未信甘餐成毒藥。那知平地卽春冰。潭閒不欲題名果。溪上須看習步曾。咫尺安危肇錫號。萬年寒骨碧盈層。</text>
<title>次宗丈述元氏見寄韻</title>,<text>巋然宗黨內。風味夙心親。志士怱怱老。文章故故貧。漢濱家德在。海岸歲華新。藐我顧何有。翻慚屬意人。</text>
<title>李甥致雪山老人意。求和其草堂十二韻。</title>,<text>此老吾不面。堂吾不入。韻又不偕。詩來難爲和矣。隨韻隨題。用破愁寂。不必寄雪山。仙巖遊人獨抱煙霞疾。冥樓不記年。逢君未堪贈。愧負東風前。天台唳鶴千年秋露澄。徽琴谷滿谷。羽角不同音。烏啼停夜曲。靈泉滴露靈根流水是。點點石潭秋。芝朮已堪煑。餘波落遠洲。羣玉夕陽負日平生愚。寧知大廈煖。晩葵向玉山。物性如君罕。方丈白雲東望矗仙府。遙知方丈山。秦童迷去路。鸞鶴白雲間。瑞石晴嵐入山日以深。石丈何方在。百里翠微連。令人超苦海。鸚鵡微雨素絲織成簾。巧引峯頭月。向晩影霏微。林花訝亂發。鳳凰疎煙靑山晩欲紫。濃淡襲庭梧。園竹垂寒實。鳳凰來也無。梧峯霽月龜馬雖終無。易疇豈不作。君看霽月團。卽此是河洛。竹川明沙驛路平如掌。澄江紺復寒。沙光搖遠碧。更覺畫圖難。平朝霧海樹色出孤島。鳥飛入斷雲。茅廬迥獨在。平陸揔難分。薄暮漁火疎星入罶明。水落漁梁出。把火彼何人。潛鱗無一失。</text>
<title>次上東里</title>,<text>盛和五絶句。令人煩襟滌矣。七言詩又出於元科之外。那無備禮之謝。孤抱難醫空復吟。差池佳約赴山陰。凍梅可是廵簷笑。林外飛來綠綺音。</text>
<title>近時洛中。花盆種菊甚盛。有黃者曰黃鶴翎。白者曰白鶴翎。尤擅名勝。昨年冬。堂叔南歸。移根各數寸許。同盆澆灌。今秋見花。次兒輩韻。三首</title>,<text>色性不將鄕土移。鶴翎雙壓九秋枝。天涯笑立緣何事。紫陌華堂摠爾知。立馬挑根隨馬移。秋光添得兩三枝。山中有約攜同侶。林下逢人卽舊知。城郭多年人事移。令威幾日返魂枝。蘭催柳歇江南夜。黃友心期白友知。</text>
<title>李孝一 僖錫，瑩甫 重瓘 聯袂遠訪。感其意。奉贈拙韻。</title>,<text>客從天冠來。說我天冠好。天冠有秀色。巖壑鍊瑪瑙。我生滯江湖。登陟恨不早。忽逢山下人。如探海中寶。地靈在人物。雲嶺不須討。孝一富才力。已能動文藻。瑩甫又雅馴。天機中自保。幷是天脫羈。何難取長道。而我懷遠志。白首困潦倒。閉門三月病。書塵冷不掃。對君長歎息。茂林映枯槁。前修有偉跡。歧路多蔓草。人生不圖始。旣過方自懊。歸哉各努力。勿使年光老。</text>
<title>送宗人道成歸茂山</title>,<text>辭根能幾世。問姓卽同親。邂逅三冬足。蒼茫萬里人。磨雲誰可過。靺鞨難爲鄰。一別各南北。悽然傷我神。</text>
<title>題南靈裹上立齋</title>,<text>種得南靈二百根。一根五葉共一千。今日旱乾太半槁。存者萎黃絶可憐。此物亦是雨露恩。只堪咨嗟敢怨天。聞說河南種藷田。蔓長丈餘尙未傳。</text>
<title>憶臞翁 二首</title>,<text>搖搖強策遊。錯向臞翁宅。五步忽反顧。雙淚交橫臆。我心知翁亡。我足應未識。夢覺竟誰是。輾轉不可測。喉中有哀辭。不吐恐驚人。寒月當牕白。慮非平生親。已覺非昔時。那復問千春。巋然瑞石在。長恨獨登身。</text>
<title>次金明汝 文澤 勉齋韻</title>,<text>虛生虛老百年中。頗悔謀身昔未工。惟聖方能行不勉。自餘皆是積來崇。移山北海還先達。運甓南州眞擊蒙。舍己耘人君莫誚。有秋何處不年功。</text>
<title>金慈仁 漢益 大人。以慈仁故。受推恩實職。追次其壽席韻以呈。</title>,<text>玆事同歸反哺仁。君親恩慶舊維新。爭言萬石今無恙。肯遲三槐後作春。頂玉知爲侍從父。稱觥不負斂敷辰。聞公初解嶠南紱。全勝當年奉檄人。</text>
<title>次尹氏四梅堂韻 九齋筆遂翁原韻</title>,<text>快心師友賞心梅。樹上靑氈舊物開。自是淡香難入畫。莫敎衆史浪添埃。</text>
<title>記夢</title>,<text>有山連雲起。磅礴太古容。通身皆頑骨。蒼凝無裂縫。想當元氣初。眞宰費陶鎔。山外有何國。疆域天所封。鳥道曾未到。五丁安能衝。我來自何方。左右迷去蹤。側身臨絶陘。有如附壁蛬。仰看森羅星。俯視洪濤舂。充飢無糇粻。攀援乏枯松。六合但蒼翠。涕淚橫復縱。忽見叱牛人。剡鐵劈頑峯。巨片鱗次起。噌吰萬黃鍾。鬼斧聞雖曾。耕石今始逢。石田無所收。明知不爲農。移山果其志。何不鞭應龍。可望不可問。驚疑徒塡胷。山下生力牛。躑躅復來從。復有具鞍馬。若爲遠客供。山峻不能上。悲鳴響若鏞。顧瞻未及竟。蝴蝶隔千重。呼燈傳其語。此夢諒非凶。世路本幽險。康莊多銛鋒。投足一迷方。羸角生害恟。劈山雖近愚。伐檀吾所宗。戒則雙無虧。庶不虛生儂。安危若轉環。昧者聽宜恭。</text>
<title>己亥冬。以洋胡邪說肆行。命致祭儒賢諸院。金平澤在晉執事華陽。斐然有述。遙步原韻二首。</title>,<text>西妖就斧瞻聆淸。爰揭斯文奠環瀛。大老元爲尊閣地。前王頻降醴齊明。伊川嗟有百年運。洚水反開萬世平。每向櫂歌說九曲。今吾親見華陽行。未回巴水作一淸。黃道昭回秖東瀛。邪辭每自蔥嶺入。別壑堪讀魯史明。斯文有主表章舊。小相得人祀典平。遙憶襟紳冰雪夜。新詩却似畫中行。</text>
<title>答金生 箕灃</title>,<text>賦不逐貧楊子居。牀書以外一茅廬。春歸花鳥摠愁寂。佳句驚人午睡餘。</text>
<title>謹次鰲野筒中韻 五首</title>,<text>望氣向余道。形神差得完。莫是隱憂在。片霧濕黃冠。我無汲汲意。胡乃戚戚顔。少小懷遠邁。白首滯河關。顧瞻小友生。輾側太無端。何來一段綺。惠我龍門彈。一洗啾喧耳。怳聽雲中鸞。煖律如可回。不怨歲將寒。休休莫莫是何民。貧是生涯病是身。友若同心論百世。師多賢己見三人。小遊不盡江湖大。瘁質難爲雨露春。康濟自家猶欠拙。驥車敢說取道新。碩儒晩作環堵民。北勁南柔以外身。事到難平方說命。道爲良貴不關人。三杯興發時扶老。一格詩長每祝春。儻述襄陽耆舊志。姓名應看德公新。簡編生蠧悵前修。良友音書隔鴈洲。昨夜不眠知夜永。未須籬菊報深秋。去年今月木蕭蕭。悵望歸筇雲際遙。淸夜還如親氣像。疎星淡月世情銷。</text>
<title>朋友至鳳頭山上相別</title>,<text>路斷眺望合。境殊應接勞。諸賢相送意。何似鳳頭高。</text>
<title>歸家後寄朴舜聞 濟邦</title>,<text>鳳頭昨日賦詩人。儻爾雲屛入夢眞。夢遊未有成蹊理。幾尺瑤花鎖洞門。</text>
<title>寄木洞梁 錫霖，柳 渭 二友</title>,<text>短景不饒雲樹意。步步山光翳面新。主人虛掃幽篁路。那識江干回首頻。</text>
<title>富有縣趙氏永慕齋韻</title>,<text>連山中坼瀉江源。趙氏三旌舊樣存。路黑但隨野老指。燈深細聽主人言。每逢菊月開樽酒。新構松簷近院門。應念繼家非易事。故將忠孝課兒孫。</text>
<title>丹丘臺。次崔丈寬賢氏韻。</title>,<text>仙丘傍絶壑。一老高天台。自愧眞緣薄。十年今始來。</text>
<title>五山權僉知慶筵詩軸。追次原韻二首。</title>,<text>尙齒通三代。肆筵慶一新。君王眞錫福。士友早歸仁。猶記瞻華髮。况余忝外親。軸中多善頌。洋溢映餘春。嗣公今八耋。炯炯鬚眉光。安得無竆祿。鎭玆難老祥。應餘舊醉斝。勿捲曾吹簧。正使東方士。壽鄕名此疆。</text>
<title>次呈東里文丈案下 五首</title>,<text>夸娥淡糚倚。效嚬是江梅。望舒眼獨冷。夜夜上嶺來。病中罕人事。遙夜坐江樓。乾坤羈旅久。花鳥每年愁。大招久不作。志士盡靑山。菊發吾當拜。泉明是日還。花生眼中山。愁添枕下水。聞道畫有聲。新春溪上里。詩令如火急。才薄可柰何。試摘梅花露。風月今宵多。</text>
<title>靖簡公延謚日。以病未赴。聞禮郞有韻。</title>,<text>私門驚見紫泥延。先道鼓鑼隱遠天。節惠縱然因典禮。恩榮偏若篤曾玄。人稱克世高峯美。事不偶同俛仰年。郞位三垣文采別。漳濱慚負接英賢。</text>
<title>東溪枕屛八疊 尤翁筆夙興夜寐無忝所生八字</title>,<text>斯文五千年。幾人述而作。知德諒未易。夫子似有若。吳楚容易興。紫䵷亂正統。瑤鏡遂掩光。煙霧日澒洞。一治屬素文。何敢贊游夏。五傳裂其幅。世級如水下。魯齋亦慥慥。小學敬如父。却欠二三策。濡裳鐵木雨。浩劫滄桑淚。鰈域一片靑。大老心獨苦。所願學考亭。植盡人間物。所難植天理。若無九死悔。許君見宋子。大患尋枉尺。妙旨一反三。所以此老子。千回讀巖巖。宵雅一言蔽。遺墨鎭爲屛。願推畫中心。衰季解天刑。</text>
<title>鄭正言公麗 鎏 大人回甲韻</title>,<text>斑衣幾舞豸冠辰。姹女今爲石鼎賓。滿眼榮華爭及壽。周天甲子喜逢新。簷花應笑廣文酌。世耳皆聞谷口眞。鮐背童顔非善禱。先生胷有四時春。</text>
<title>蘇氏鄕約學堂韻</title>,<text>藍田約裏減增興。訓子課孫居首稱。墻面何堪他日悔。簣山宜及早年登。至愚尙可漸磨進。前達元無不學能。僻地從今家有塾。右文風化愧先承。</text>
<title>次文生軸中韻</title>,<text>百慮逢君亦自寬。面前蜀道不言難。身應枕上遊千里。兒始書中見一簞。生得東方文字姓。老猶北海愚公攀。元來種玉侈於穀。留與後人結裹觀。</text>
<title>溪堂重成。主人翁以杜老堂成詩爲韻。輒敢畫葫。</title>,<text>多少高人淪草茅。君家正是樂云郊。名山十里雲歸洞。海鶴千年月上梢。苔積舊斑時滑馬。桐添孫綠或勝巢。庾羅猶得問喬木。學士箕裘又敢嘲。</text>
<title>孝一旣勸之登山。其得詩而來也。不可以病昏闕賡和之事。</title>,<text>一年秋色恰縱橫。病裏偏知遠客情。鴈盡長天終有國。雲過絶海更何城。世事宜共黃花笑。昔哲不羞白髮生。少一茱萸君莫戀。驥心早晩刷瑤京。</text>
<title>次林軒 李新容 韻</title>,<text>自非麋鹿戀長林。繞屋居然竹樹深。花下逢迎皆益友。風前律呂是希音。且甘偃息竆年歲。未議功名耀繼今。生幸晦菴夫子後。齋居篇裏早關心。</text>
<title>上東里翁行幰</title>,<text>東里翁自未老時。畜一驢常騎。故詩中多言驢。其將入名山也。驢輒慣識其路。翁坐背吟哦。小奚奴負筒而隨其後。所向無不如人意者。今年翁將赴試禮部。驢復識路否。吾懼其橫走關東也。若是則雖謂驢不負翁可也。而以翁之年。兼翁之詞。又兼翁之聰明筋力。可以關東。可以禮部者。世有多人乎。驢也橫走。使四方多士。不見稀世之人瑞。則未爲圓美也。驢乎驢乎。勉爾遁思。繼以韻語曰。驢似山下麋。知山不知水。翁如山頭月。宜玄亦宜史。詩翁跨驢出。關東隨處是。莫愁歸筒重。好騰西京紙。</text>
<title>直廬記夢</title>,<text>夢逐殘鐘何所去。覺來遠近渾忘之。巖頭一曲樵歌發。應是蘆山飛過時。</text>
<title>司中酬洪參知</title>,<text>羈情強似出山麕。今古人中誰與羣。說到無言難下說。新詩悄對日將曛。</text>
<title>壬寅南歸後。得沈季立 宜恒 詩。追次奉寄。</title>,<text>漫留蹤跡涴江湖。五十年光無恙無。早服上都眞冀野。忽驚末路有康衢。淋漓夜酌容更僕。怊悵晨鐘傍秣駒。魂夢不知雲樹遠。自疑非復踽凉吾。</text>
<title>追次具直講 鍾祿 尊府慶壽韻</title>,<text>春塘臺下姓名賢。玉樹賓王十載前。聞說丈人初受秩。從知君子所能天。壽臧一代盈樽酒。感祝三時繞篆煙。久仰善門衮衮祿。追隨樂事每新篇。</text>
<title>和東里翁韻 二首</title>,<text>啼鳥不禁春晝眠。夕陽猶滯小溪邊。偶然立得煙霞頂。未信身非玉井蓮。回首多年病渴狂。靑梅小劑是金剛。金剛不在疎林外。萬疊白雲一草堂。</text>
<title>溪夜又用前韻</title>,<text>冰㵎知人夜不眠。眠時滴滴向誰邊。先生無事還多事。趁歲搬移一朶蓮。游花浪蝶任他狂。弱柳翻風焉得剛。頗怪新秋山月白。獨樹蒼髯立堂堂。</text>
<title>東里翁新居。有樓曰樂堯。詩成蓋久。承聽恨不早。感屬意之厚。率爾奉賡。時正鎭抱痾在觀佛山房。</title>,<text>嶺路微茫月影低。丈人家住碧峯西。鋤犂近入襄陽野。水竹遠過杜陵溪。黃鳥一聲春草晩。烏牛十里石門迷。自憐病久隨僧粥。那得濫吹涴高樓。</text>
<title>草納凉私議。題二絶。</title>,<text>各一其性已超然。何曾別有更上巓。只緣理分不相入。費力尋求天外天。各本然是一本然。莫將氣質掩偏全。若言此理元無分。萬化生成摠別天。</text>
<title>癸卯歲。以久病入山服藥。夏就文殊納凉。旣而火流。將還向山南。晨夕荼薺。倐爾陳迹。有薄述以紀。與山下知我共之。凡八首。</title>,<text>浮世長如客。流年半是秋。醫身計太拙。來去鴈爲謀。南山有高閣。愛此北山深。朱夏聞霜雪。蒼蒼太古林。石泉侵曉汲。萊菔不羡魚。多謝西庵老。無勞問起居。上山白雲出。下山幽澗鳴。抱痾日無事。頗得古人情。負墻列紅白。次第前秋花。伊我獨何事。蒼顔不復酡。月沒海光動。鴉投峯色昏。老僧淸不寐。念念彌陀尊。慵意近禪虛。支離一病叟。山南讀易人。象數來新剖。送客寺門外。草深山路迷。宿雲尙含雨。爲我愼前溪。</text>
<title>和東里翁莘郊僑居懷古韻</title>,<text>夢裏形容覺處稀。玄霜墮盡黃花哀。孤燈伴影三更夜。嘶馬欺人最上臺。休怪千絲雙鬢亂。未聞一字九原來。蕭條自祭元無酌。春去玉山不肯頹。</text>
<title>又次東里翁梅字韻</title>,<text>皓月閒身誰是梅。自驚未逐衆芳催。苔痕滿地經年病。霜氣侵人薄暮臺。獨鶴每過城郭語。孤舟不入武陵來。常時慵鑷鏡中髮。近目頻傾江上杯。</text>
<title>呈樂堯</title>,<text>久羈厭轉蓬。看山輒問舍。武陵寧非願。近市亦無怕。雲煙何地無。林澗不我罵。每於半夜枕。時興空中架。村塢是蓬萊。陵谷卽泰華。柴荊辨內外。牀突御冬夏。曲流通芹池。幽竹雜桑柘。書籍逐友求。耒耟從隣借。松菊豈不貴。數叢亦堪詫。談笑共兒童。來往或姻婭。名山足臥遊。不須議婚嫁。荏苒計未就。日月不見赦。豈無一妄發。顚伂歸噬麝。常依不黔突。心灰買山價。丈人風流古。淸詩參造化。每憶黔婁貧。志存杜陵廈。汲引就新居。將欲竆晨夜。新居有何好。鋪張向我乍。江深足游泳。野寬宜耕稼。邀月臺雖墟。玉女峯猶姹。况是氓風淳。酒席少爭嚇。誰作擇里志。鳳德河匯亞。於焉送衰白。酬唱兩無訝。聽言未及竟。此樂甘如蔗。意欲隨君去。孫負妻可帕。鳩拙天所痼。駑馬憚一駕。迍邅不能進。厚眷豈忘謝。浮生無定蔕。四大亦虛假。行止儻由我。鑪鞴何處下。菟裘營私實。究言足悲吒。所以蛟龍窟。不滯一瀨瀉。行當聽流坎。任他歸鞍卸。丈人苟信及。沽酒一笑罷。</text>
<title>癸卯冬至。次樂堯韻。</title>,<text>邵子五言後。一陽幾度來。夜雷密釀雨。卽景好觀梅。從覺南維煖。已疑土脈開。明秊幸再稔。今日更多杯。</text>
<title>志喜呈羽用 奇文鉉。兼簡尹稺沃。</title>,<text>王家富產士。環海以爲穴。前輩出其中。好種今豈絶。菁莪化猶隆。嶽瀆靈未竭。令式三年比。奇才或不屑。深懼夢卜下。有漏匪熊揲。別有宏詞科。邦家慶後設。路陌差寬坦。機杼任出沒。遂令超乘蹄。屈首受羈紲。近日玉體康。喜氣寰宇溢。病我滯竆山。灰心難再熱。尙戀四隣耒。坐數圍中傑。所恨耳目狹。許身誰夔契。羽用吾家秀。藝苑恣剔抉。俊遊行儻躡。門戶翹待切。朋友稺沃賢。學優仕尙拙。靑燈十年話。範驅無窘轍。耿耿意中人。是日麻衣列。大篇排雲錦。綺語弄晴雪。皇鑑定無遺。禮羅故不缺。報道酣戰餘。姓名萬人舌。鄧林櫲樟高。海市明珠別。乃兄與乃友。喜極難具說。尙有一轉語。向君忘薄劣。射策古賓興。實階致身節。志業在平生。一榜非究結。簪花少年意。幾何近哺啜。勉增吾黨氣。秉心師往哲。</text>
<title>寄鄭文一 在璨 草堂</title>,<text>男已雙孫女有歸。樽前白髮不羞揮。草堂况在名山裏。病未侵身便拂衣。</text>
<title>挽鄭上舍 煥祖</title>,<text>小酌幾時罷。東城空復春。忍將蒿下土。掩却琴中人。</text>
<title>和雲皋子 徐有奭 與洪原泉 祐健 唱和韻 二首</title>,<text>支離病骨今奚若。澤宮逢時癯似鶴。失侶寡和年又年。悵望雲海超無藥。詩社何妨有豪擧。五陵墨花亂如雨。顰笑天機誰效得。枉敎四隣驚醜女。情融意到色而康。少集新年花爲庄。餘音不許六丁收。投與空山掃天荒。山間無災口業災。不遇賞心不輕開。瓌瓊滿袖宵發怪。光氣晩逐山影來。久倒色筆今可起。紫宮吾忘衰甚矣。古來賢達足解攜。莫恨離顔冷如水。原泉又多澹宕語。古意不隨風騷去。憑君濫致沈商字。幷世靑樽竟何處。山人買詩不用錢。靜處看山詩在邊。不要高吟驚人天。不要急瀉似噴泉。色相泯時絶堪憐。可兒望舒初光娟。長安新製誰相傳。紫街晨鐘一抹煙。珠花早結百花先。晩花殿春亦復然。旣而衆芳齊芊綿。楊柳纚纚荇田田。明珠落盤捷回旋。佳木生山少曲拳。一讀寧知非宿緣。怳入吹臺同酣眠。昔時風光不閒捐。聚斂時欲學桑硏。如今邯鄲步未宣。白首徒白玄未玄。長恨溟海一色鮮。羈羽沈鱗性各偏。淸洛遨遊那隨肩。姓名只慣紫泥仙。試賡一篇兼一篇。拙攻翻愁瑕者堅。人閒易擲是靑年。請君更拭如雲牋。</text>
<title>溪翁用李大淑韻寄一律。輒復拚和。</title>,<text>盈盈一水限音塵。歲暮輕陰愁殺人。白首皆從靑鬢得。逢場渾與別歧隣。琴書影外漫山雪。鼓角聲邊獨樹春。樂府鰲城多盛述。臨風數闋倍傾神。</text>
<title>次韻寄題月圃壁上</title>,<text>嗟卑歎老世情外。逸士生涯水竹閒。湖面平看雨後膩。花魂遙對月中還。讀書之董兼能稼。負米仲由也有閒。逢別幾何春又去。佳期未借騎牛關。</text>
<title>諸君前歸一夕有韻。臨別始出之。三首。</title>,<text>苔石煙籬坐處堂。夜談三漏十分長。今宵定有峯頭月。可柰寒花獨樹香。行盡溪山有室堂。漁舟只怕水源長。繪花要非眞面目。直到春樹是生香。主人無館客隣堂。會日幾何別日長。好將曠世深深約。分付明牕一炷香。</text>
<title>病中作</title>,<text>誰言病臥苦。病臥味更長。精神守其都。筋骸保其鄕。戰戰復兢兢。無敢妄回翔。秋日不可夕。秋夜苦未央。如是竟一生。百年二百霜。靜看龍虎爭。咫尺起暄凉。二豎誠豎子。囁嚅走膏肓。我生與世違。朋友不在傍。靡汝日相尋。志業久已荒。日月昔尙少。妄意生隄防。氣液鍊丹府。藥方抽靑囊。尺箠戰千戈。縱橫不可當。安身知有術。茹吐渾柔剛。腸胞恣百怪。肌膚任千瘡。口中生荊刺。達觀含飴糖。耳畔鳴天鼓。暗喜發韶章。含垢與藏疾。晩覺乃允臧。人生天地閒。大化齊彭殤。賢達皆黃埃。我何長在牀。致遠須車輪。渡深憑舟航。他年蓋棺業。賴汝夙嚴裝。策汝第一功。永置無相忘。</text>
<title>病臥有感 二首</title>,<text>病臥無與隣。夜伴蟋蟀宿。蟋蟀入夜啼。東家理杼柚。凄凄復切切。似惜年光蹙。使余百感生。轉輾揩兩目。淸晨啼暫歇。跳梁下書簏。誤落溲杯中。鹹鹵滿其腹。余覺已無救。歸魂招果孰。造物亦多猜。奪我房中畜。從今漫漫夜。伊誰慰幽獨。緬思時物茂。𧍒蝡無一伏。爾時在田野。托身近重穋。微霜淪平莽。萬芳收英郁。忽驚寒節至。將歸向人屋。去翼無所用。扁身任匍匐。自謂得身計。庶無阽淵谷。動身一靡方。有如經溝瀆。修短苦有命。屢化竟何糓。不如守初度。抱莖枯原陸。古來脅肩兒。軒輊隨梁楘。鑿心規大圓。屈項受衡楅。巧行還居灾。折足驚覆餗。最靈尙如此。况乃微禽族。所以潯陽叟。手弄霜中菊。我哀蟋蟀亡。撫枕思斷續。鶯兒生幽谷。遷喬猶可錄。况爾近君子。野性歸三浴。常恨不善化。善化還遭毒。蚊睫集蟭螟。蛾翼出蠶蠋。受氣苦已薄。焦釜難爲沃。橫罹最可悲。念之體欲粟。鴟夷入大江。子胥受吳钃。秦良臨厚夜。黃鳥詠難贖。今無上官讒。胡蹈彭咸躅。無乃爾生初。及睹戰蠻觸。憑生一何愚。捐軀警流俗。吾當置汝死。黃河走海曲。要令千百歲。此意明如燭。</text>
<title>螽斯</title>,<text>賦蟋蟀之明日。枕邊有趯趯焉。視之乃螽也。昨也吾悲蟋蟀之化。重哀其捐生。今汝尙全在野之形焉。胡爲而入我室也。余以久疾。不堪筆硯之事。旣成二詩。神氣閔然。斯又不容已焉。眇然一物。惱人多矣。玄枵奄已中。不省有斯螽。蟋蟀今已矣。恐汝難長終。昨日寒雲動微雪。冷侵衣衾久不滅。螽斯股軟如麻。不能蟄伏效龍蛇。螽斯羽薄如蟬。卷地北風眞可憐。冬春不變我噓呵。嗚呼柰汝螽斯何。</text>
<title>謹次大明磁器詩一絶</title>,<text>錫以土型示不奢。𥳑靑留照歲年遐。鼎沈盤折今已矣。此物胡爲野人家。</text>
<title>羊山路</title>,<text>病入羊山路。忽驚隔㵎呼。惜余蒲柳質。說我汞砂鑪。此會遂千古。浮生堪一吁。秋風更過此。誰爲我踟躕。</text>
<title>次權信元瓜豆吟 二首</title>,<text>瓜豆不同實。卽此見理通。好取生生看。生生便不同。種豆南山下。結實與瓜同。猶有生生意。此理信無竆。</text>
<title>夜坐呼韻</title>,<text>節物驚心夜正長。孟冬寒氣砭衣裳。星周紫極常依舊。雲捲碧天不復鄕。強喜萬緣隨水逝。那堪百歲若風狂。題詩幸有同心子。且許綿裘哂負陽。</text>
<title>寄鄭士膺 二首</title>,<text>傾蓋若前鄒子語。新知莫樂屈原歌。最恨頭流千萬疊。世閒更有錦江波。山雲蒼黝水雲白。秋意蕭森雪意豪。欲喚文通寫別恨。苔生風起渾成毛。</text>
<title>寄閔稺敎 二首</title>,<text>野路明如線。連山始有天。雞豚桑樹外。籬落白雲邊。客酌常謀屋。書燈或借鄰。聞君此中住。耕稼樂親年。梅綻苦何晩。客歸又不遲。襟期百年內。僮馬夕陽時。養拙非關賦。遂初豈待詞。從知雲嶺下。也有歲寒姿。</text>
<title>金和叟遠訪。用訥齋集中韻。</title>,<text>靑草今年又滿地。深深雲錦向誰披。待君會得憂中樂。共借江南月下思。</text>
<title>奉和李大淑見寄韻 二首</title>,<text>鬢上陰晴多似塵。公然四十九年人。嚶禽得酒皆良友。痼病隨身亦善鄰。正値書來明月夜。幾回君去落花春。文章豈藉江山助。意到應驚句有神。聞君不滌甑中塵。好是人閒快活人。松樹成陰分鶴友。滄江有約狎鷗鄰。適來絶海竆昏曉。此去荒城傍臘春。莫問逃空老措大。遙隨白雪對傳神。</text>
<title>次蘇君明 弼基 萱堂六十壽席詩</title>,<text>與子交遊積暄凉。知子誠殫事兩堂。貧家奉親淡而康。歲歲禾菽田一方。菜把花蜜及時藏。惟有淵冰是年荒。秋花晩色對人煬。迎客慶年開壽觴。南陔餘音閒酒漿。自嗟曠省緣久茫。下堂君無子春傷。弧矢男事理或常。吾謂君貧慶無疆。四十幾人雙親剛。况是一家男與娘。生得好善最吉祥。願子酒罷一告方。靡爾吾誰共徜徉。</text>
<title>湖上詞 十二首</title>,<text>海門初鎖江流安。一路逶遲走碧山。不見鶴巖眞骨氣。誰知千谷迎霜丹。黔城利尺水西東。陰雨三韓犯培風。一統如今規畫別。關防專仗笠巖功。鰲山古縣隱莽蒼。南引丘珍面勢長。沙樽白酒千家郭。驛路官槐晩色凉。馬貢浮羅果下多。橘苞惟正此經過。全勝內邦魚鹿簿。芹忱莫輸野人家。負巖村非萬壑門。那得山印傾城痕。冰溪未滌翰林詬。回首征人荒塚言。幽花㵎陸不分名。怪鳥粉紅時復鳴。凌宙並驅靈鷲好。一樓獨欠雙溪淸。乳水梧桐滿腹寒。銀鈴巧作噴時團。占年閭里傳謠俗。兒女喚爺井面看。羊馬郊原秋草埋。侍中遺躅說冰蛙。荒祠正爾天荒破。不用來人紅白牌。人世何堪七月回。分明枯死椀中梅。楚聲也有中和發。大雅時存一線來。玆州信美誰能諼。秔稻岸邊竹樹園。金波夜湧銀沙界。鏡面春澄玉峯根。握粟易鹹饁春田。愁聞過嶺擔肩穿。橋坼江市勿輕涉。昨夜波侵鳳凰巓。結伴漁子垂楊湄。菰蒲一入詎相知。不怨鷗飛或近遠。只怕心事與鷗違。</text>
<title>寄題南堂朴山人幽居</title>,<text>吾身吾運復何憂。野水山花興轉悠。魚魯學疎童作伴。耕犂計拙世多儔。經綸早付病前藥。滋味還深倦處休。河上伐檀今不見。惟君此意可同流。</text>
<title>寄稺敬 金祿休。允敬同照。</title>,<text>懷君主客好。一齋聚兩敬。字耦亦何喜。喜子志願倂。從知表德意。出己非強命。敬旨貴無匹。一豎百邪屛。惕然不自放。此路走賢聖。堯欽劈頭來。聖賢次第評。朱箴一以揭。昭晣懸金鏡。間斷是爲敗。遲疑卽云病。理非心外求。從此好涵泳。稺敬一何奇。弱冠趨向正。芬華衆所慕。不勞見淸淨。頗聞黃卷得。施爲一家政。前聖畏後生。富年爲汝慶。允敬困晩學。大暑揷秧硬。老農或愍汝。食實論究竟。允也不少沮。足見心力勁。此事在喫緊。不以早晏競。顧惟道浩浩。亟徐害馬幷。節度一有失。毫釐落困橫。昨聽允也語。課得每怲怲。此念吾曰私。幾何功利穽。後獲與勿助。丁寧垂語孟。又聞軆用妙。常常費覰偵。像想非實際。憂子一病更。格言吾曾聞。存心是養性。三頭復兩緖。北轅越愈夐。鹵莽吾何有。粗效友道諍。二君應對討。云何定欛柄。乍別動幽鬱。問語句以倩。正値梅花宵。好付瓊琚詠。</text>
<title>答羅友 英會</title>,<text>虛蹠衡茅不悔勤。歸時衣袂濕簷雲。橘香飽久棋翁老。竹逕穿深酒友分。幾疊海山殘夢逐。三春花鳥兩鄕聞。書來莫問十年事。存沒交情罕有君。</text>
<title>寄金德純</title>,<text>芹水逢迎歲晏時。嗣音華予敢忘爲。別來好辦頭千雪。折去虛殘春一枝。淸洛襟懷勤秉燭。沈痾消息懶題詩。誰敎靑眼未灰戀。枉入江湖魂夢知。</text>
<title>權斯文養汝氏。四十年前里閈舊也。餘生重逢。一喜一悲。吾翰墨久廢。而此席不可無寫情。</title>,<text>童遊漸徂謝。顧影似靈光。寄歸理非昧。每熱中夜腸。公來自何所。顔面隔滄桑。別時不生髭。會處頭滿霜。人生如弱草。此筵豈尋常。忘却朱顔催。宛對竹馬場。傾倒未及央。感淚忽滿眶。當年歡娛日。兩家各高堂。餘生有此夕。風樹久悲凉。翳翳景將暮。語短意何長。明朝柰別離。樽酒轉蒼茫。</text>
<title>次姜友蓮溪韻</title>,<text>君家遙憶舊遊邊。驛路東馳上有泉。十里峯陰話處轉。兩年花雨別時懸。入山的是免生客。潑墨何由寫洞天。抱屋潺湲諒不偶。主人心事愛芳蓮。</text>
<title>次韻贈金子彥 濟宅○二首</title>,<text>老去身如躄。先疎屋後山。羨君雙不借。領畧春風還。野路迷茫水作村。靡君誰叩病生門。慇懃臨別更留約。袖裏煙霞得再論。</text>
<title>奉贈金官宗氏</title>,<text>吾宗陵替久。風義獨家聲。門對三叉水。路期萬里城。山花凍未綻。河柳嫰初情。一室幾年後。那堪各弟兄。</text>
<title>贈高性涵</title>,<text>並世不相見。半由江湖滯。胡我居鄰鄕。頭白阻一詣。今年會遇奇。秋雨龍江汭。年紀我差大。兄事遜一歲。才學子爲長。弟畜敢生計。逢迎無邊幅。言笑有次第。雪花墜成泥。山黑未全霽。理屐非所圖。剝啄已驚睇。禮數况異前。足恭斂衣袂。初訝非其人。拭眵然後諦。自言弟子禮。從今期勿替。一事尤絶倒。華虫新發殪。踵至有僮使。云是相見幣。以子爲莊士。戲劇何不細。一席夢中夢。酬答辭受際。創見沒區處。窘急迷鑿枘。峻斥固正理。祇墮弛張勢。摽出非難事。反近三嗅例。俄然一路坦。吾有以子制。原來禮貴稱。雙戲始相儷。當坐笑不讓。若告童蒙筮。出入今古閒。或以針砭繼。燔雉堪一嚼。留此君可逝。困我渠無柰。戈甲一陣曳。傍觀嗤無害。古義或不戾。吾戲亦已太。重逢從宿契。</text>
<title>崔誠進 惟允，鄭德一 誼民。三嘉秀士也。遠來相訪。不啻十舍重趼矣。臨別用短律貢情。</title>,<text>𡺐崛吾曾過。金鰲子又行。面疎黃叔度。逕闢蔣元卿。數夜平生債。千山去後情。惟應朝暮遇。皓首師心明。</text>
<title>梧潭主人 鄭煥弼 山亭六偉。誤以命僕。僕豈其人乎。次近律韻謝之。</title>,<text>愛君素履厭趨營。况復煙霞習已成。幸出孔曾朱後世。不虛生長老昇平。扶藜一進山尤好。把酒三醺月又情。多病故人文墨閣。拋樑何日負新亭。</text>
<title>次朴乃裕 寬休 雲溪原韻</title>,<text>溪惟虛故能受萬象。凡繁花豐草秀石長藤。以及星月之昭昭。峯巒之嶷嶷。皆足以滌堙鬱滋易直。然蔕有所傅。形質實者。起滅濡滯。虛應之色或翳焉。雲於其閒無定形。亦無定處。適然遇之。雖纖毫必察。旣而澄然。與化俱𨓏。有似事物萬變。消息達人之心。雲溪主人。吾雖不獲一面。迹其援境托號。意者不攖物不吝情。以遊得喪之外者乎。高操濫和。此亦淙琤上一膚寸也。夜臥白雲曉汲泉。身邊長物屋三椽。靑氈舊業詩書禮。烏几新工日月年。浮世其誰恢占地。餘生莫若樂爲天。名區勝卜知多少。聞說襟期獨灑然。</text>
<title>書蘇君明牘背</title>,<text>不見蘇生久。如今氣味何。三場甘潑墨。一洛饒風沙。臘酒依山郭。春盤近水家。承歡有本分。日事猶堪誇。</text>
<title>丁未冬。俯仰五十。忽已無聞。見新年曆書有感。次晦翁灘字。</title>,<text>年華靡拾汞跳盤。伯玉知非敢自寬。意氣初嘗憑赤手。形容晩不負黃冠。禹河南決書難信。媧石西傾理或安。人事天時茫浩浩。傷心偏是一涒灘。</text>
<title>鄭兄之梧。頃年旣貫喉中語矣。今又強學撚鬚。恐傷煩。與本題不相稱。</title>,<text>聞君潭有一株梧。標格年來不改孤。好月懷中誰復邵。朝陽枝上至今虞。知渠滿腹藏宮羽。久我無心競瑟竽。庭畔新栽長數尺。融神肯信子非吾。</text>
<title>有約</title>,<text>有約人何晩。頻看行露晞。譜庵傳信見。政閣啓程歸。加減或兒病。暄凉正袷衣。幽憂待一瀉。空翠望中微。</text>
<title>蘇氏山中松臺韻</title>,<text>層臺蟠地起。盡日松濤聽。薦麥新時節。扶藜舊戶庭。雲孫頭半白。良友眼曾靑。應悔子平計。遠尋五嶽靈。</text>
<title>黜桃 二首</title>,<text>庭畔小桃。舊主人所栽。褊性不喜紅艶。老而彌甚。其當面而立。爲可厭斁。而拔去有所不忍。欲移之別處。則時晩難活。用是新寓之年。未及下手。翌年己酉。始黜之北籬下。爲作怨詞而又反之。亦撥悶一事也。投桃畀有北。桃去抱怨尤。一氣播羣物。色性苦不周。評品特地生。貴賤不自由。失意無古今。紅顔夜夜愁。主人向渠道。吾亦不由吾。鹿食偏宜薦。鳳性苦尋梧。類聚與羣分。受來有生初。桃乎莫余尤。相忘於江湖。</text>
<title>奉別金乃淵</title>,<text>一醉猶交際。况吾四十年。悲歡履霜露。離合隔山川。快耳百家倒。驚心兩鬢鮮。黃鸝啼不盡。把袖倍茫然。</text>
<title>次朴君自樂亭韻</title>,<text>昨日之然今未然。昭昭一點摠吾天。苦辛契闊還滋味。淘汰精神見活源。緣木求魚眞錯料。無基築室竟虛言。萬事都輕當行外。好付平生冰與淵。</text>
<title>挽族叔 師仁</title>,<text>人家隆替居然知。長老凋零門戶衰。十世梓楸連感激。兩鄕花樹隔風儀。廬田排置一山石。歲月蒼茫三秀芝。念念承先未了事。泉臺瞑目不盡悲。</text>
<title>悼姜舜如 二首</title>,<text>歎息申徒跡已寒。玄冥一路不曾攔。他年枉入箜篌引。斯子難同畏壓看。多少人能牖下歿。險巇世獨水中寬。東城文酒渾成夢。孤月征鴻夜夜酸。墨妙未乾篋笥深。一封書裹短長吟。平生知爾曾冰戒。暮道胡然魯蹈心。揭厲無情鄰貝闕。瓊瑰留響恨楓林。斷魂莫作投書弔。何處人閒陸未沈。</text>
<title>喜懼二字。梁斯文學源氏堂號也。有原韻蓋久。晩始追次。</title>,<text>三公不換一趨庭。逝日幾多來幾齡。幸有春輝垂枕席。何堪暮色近簾屛。微軀尙是懷中稺。遐筭居然天上星。學子魯論誰不讀。感君一語得心銘。</text>
<title>次悅話亭韻 二首</title>,<text>煕來穰𨓏半殘年。丘壑容君風味賢。簾箔偏隨醒後月。村籬無禁吸餘泉。咿嚶簷外鳥兼友。剝啄雲間客欲仙。聞說春還樂事足。談山未了又花篇。野色蒼然水欲湖。南天冬煖不須鑪。主人坐在山中老。壁上元無歸去圖。</text>
<title>楚山鄕飮酒席韻。信元命和。</title>,<text>易易鄕風一變新。此筵賢主又嘉賓。東方禮出陶山宅。南國貧無楚士倫。庭外象懸三日魄。戶間氣盎十分春。瓊詞那得飛過嶺。句裏欣聽笙瑟眞。</text>
<title>次族叔 師轍 晩靜韻</title>,<text>無憂無喜日爲年。若鳥還山魚沒淵。衣或脚忙顚以倒。木如神定嚼忘堅。固知厭事非中道。始覺偸閒勝俗牽。一自回車復路後。疎松瘦竹倍蒼然。</text>
<title>送別趙直敎 性家</title>,<text>三年讀馬經。出門得蝦蟆。聞者皆絶倒。九方墜厥家。吾言獨否否。是子讀不差。皮毛見或疎。筋節筭無訛。凝情千里勢。玄機入塵沙。想當掩卷日。眼空凡五花。吾黨學經士。讓汝不旣多。口誦不錯字。裏面隔靴爬。爬靴尙近癢。買櫝眞堪嗟。趙生天機好。三十富文華。壯志硏鑽業。更向六經加。經訓在細推。大患草草過。一藥醫一病。曲折復橫斜。輪輻與蓋軫。闕一非全車。虛抱一日長。遠朋情所嘉。那無驪駒唱。客行水之涯。竚待孫明復。蜚英泰山阿。</text>
<title>次竹湖翁原韻</title>,<text>竹能新籜人能生。取次雲仍門戶成。指點亭垣悲往翠。摩挲書史樂餘淸。天機丹棘刻時淺。世味黃粱寤處輕。承先庇後惟湖在。此老非求身上名。</text>
<title>韓友信之 弘佶。今年春奄歿。其孫圭鳳以余有先契。遠地來見。年才弱冠。其意可不且愛。臨行丐一言。以此爲贐。</title>,<text>君歸直向君家去。歧路多在別山河。乃祖曾有藏先訓。遺寶元非敬信何。</text>
<title>贈光陽朴生</title>,<text>文墨堪憐情已灰。瑚鉤每負遠方來。夫君正有揚先日。留待子雲家內廻。</text>
<title>行客求詩</title>,<text>漆園仙也宿舂曾。曾氏狂焉春服稱。不是人情絲腹計。元無天理葛裘仍。牙琴正與鍾心斷。荊舞方因漸筑能。欠了三生詩一債。江山浪跡收逋應。</text>
<title>次直敎韻</title>,<text>平生無一事。粗慕前修風。環視內多闕。敢言實下工。朋來還可愧。意到或相通。門路在方冊。先難庶見功。</text>
<title>題裴士賢 正學 遠遊錄</title>,<text>遠遊三閭有賦。文公有詩。世之遠遊者不乏人。然如裴氏士賢之西而北東而南。域中名山大川古蹟形勝。一擧而盡之者。聞之刱矣。衰老逢此一快。謹搆二十字。願以姓名附入記行錄中。五嶽題名意。鬢蓬颯已秋。記行倘餘白。塵跡幸相收。</text>
<title>次宋希聖 一賢 韻</title>,<text>門前手植忽成林。環顧平生餘素襟。醒醉兩忘安用酒。峨洋內足不須琴。儒門詭遇元留戒。志士竆居早見心。自歎桑楡筋力薄。澄湖一曲阻相尋。</text>
<title>盛山草屋。故人任碩杓所構也。聞其子至今傳守。</title>,<text>我憶盛山誅茅人。五十年前兔野篇。微塵不濕鬚眉偉。郡曹亦有曼容賢。遐情那得有鄰家。只許平蕪接洞天。菟裘付與能家子。一朝身向白雲邊。能家之子勤灑拭。屋後尖峯看靑氈。人閒何處少泉石。兩世膏肓眞堪憐。江上老子拙如鳩。五嶽名境祇結懸。聞渠世業心便凉。一詩寄與草堂前。</text>
<title>奉讀喚醒庵 陳克純 遺稿</title>,<text>南州儒法舊猶醇。數袠遺文感慨新。雲仍幸得靑氈守。喚起人間薄鄙人。</text>
<title>丁巳除夕</title>,<text>光陰六十去如風。此歲將除感不竆。百事長遊悔吝地。一毫無報劬勞功。面皮體髮都來變。日月天星胡乃同。咫尺應通歸侍路。餘生且付淵冰中。</text>
<title>次閔謙吾 在南 晦亭韻 三首</title>,<text>聞君虛白室。晩向山中開。松氣透簾滴。江聲抱砌廻。焉知塵有網。自笑櫟云材。拾去初平石。寢訛今穩哉。叵耐四愁詩。漢陽去路遲。曾從一夜話。何啻三人師。鐵笛心猶在。芒鞋步未追。寄將桃竹顆。雲壑隨君之。任他頭白滿。那得眼靑開。去月曾孫出。今年甲子廻。鉛刀無半割。敗鼓屬閒材。自問幹何事。優游逆旅哉。</text>
<title>和河潤汝 達弘 韻</title>,<text>嶺雪忽如雙鬢皤。驪駒不許客婆娑。逢場周禮漢文並。去路山光水色多。翔鳳各言點也志。飯牛羞學戚之歌。東風故是羲皇物。滿灑應非獨面和。</text>
<title>呈河潤汝</title>,<text>自違千里面。贏得十年愁。逸士正難老。時聞海上遊。</text>
<title>次龍湖主人 金文珣 原韻</title>,<text>畫手龍眠惜未工。靑淮一帶錦城中。漁人捲釣三更月。牧豎橫笳十里風。歸鴈不知吳楚遠。落花端與武陵通。農鄰白酒忘形地。誰信長醒是主翁。</text>
<title>次姜斯文 祉會 韻</title>,<text>臘後知春已後春。哲人留眼閉藏辰。千回鑰舌雷前夜。百裹蕉心雪裏根。始覺貞元靡暫息。敢論榮悴迭爲賓。精神更著萌芽發。從玆光景頭頭新。</text>
<title>挽警巖崔丈</title>,<text>人皆穰穰我休休。信美如公不可求。齊魯步趨驢笈日。喬松顔髮海星秋。一區雲壑菟裘是。數朶塘花臭味不。似述家謨綽有地。淵冰遺跡警巖頭。</text>
<title>次文質中 載實 韻</title>,<text>生來百事不猶人。噓吸支離萬斛塵。鏡裏君能生白髮。樽前吾豈更靑春。雪封千郭路誰告。雞到三號曙已眞。快意數年無此夕。書歸拋却病爲鄰。</text>
<title>呈權信元。兼簡黃聖儀。四首</title>,<text>初謂一面。庶竭底蘊。旣別還復茫然。若未相見也。情見於詞。漠漠行塵山欲暝。悄然終日對前楹。人閒多少難平事。到此云何聖哲情。吾道不開脫略門。善交平仲聖人言。信他堊鼻爲臣質。不揣手無匠石斤。人世難逢一賞音。流年虛負匣中琴。若敎厭斁他山石。恐我終慙良玉心。去路茫茫歲月忙。千秋遺恨幾人長。剖破藩籬一大事。前修何法獨全芳。</text>
<title>挽李友 儒榮</title>,<text>書劒蹉跎世豈知。天姿何篤命何奇。相看衰髮驚殘契。獨對秋燈惜永離。瓠大浮湖終有用。驥良取道竟無時。冠山瀯水如弦路。墳是牙周弔是誰。</text>
<title>次晦亭韻 二首</title>,<text>大海東頭山復山。貪雲性癖未全閒。吾家數尺新梅好。肯信花源在此閒。來書有問桃源之意故及之。猶子君家好。恂恂氣味眞。筒中每有酒。湖外復隨春。可畏前程富。寧辭後會頻。詩成亦合詠。誇張再三廵。</text>
<title>陰城朴氏旌閭韻</title>,<text>孝烈雙完孰與鄰。口碑不磨鄕閭人。曹娥死闕回天事。杞婦生爲晝哭身。爰有賢矦嘉厥行。亦云名伯篤於倫。幽明一理不謀合。恩命果然自北辰。</text>
<title>寄題李孝一新居</title>,<text>新歡冶叟芳鄰漁。活計初尋江上廬。閱去方知生是客。扶來自信我爲余。湖風淡掃滄浪面。峯月寒通糟粕書。芒屩衰堪十里步。今春烹蕨聳珍墟。</text>
<title>次九源山九老會韻</title>,<text>九源恐是香山源。盛世重回開寶元。箇箇酒錢桃竹杖。于于人影茱萸村。百年贏得鬚眉好。萬事無過含哺敦。中有一翁滋味別。南來家口解方言。</text>
<title>次鷗沙老人原韻</title>,<text>滚浪益奇照夜明。人閒缺陷此盈盈。是非雲或浮過峀。輕薄蘆何飛近城。坐久芳原還俗態。收來倦釣亦常情。麤袍大士一南後。碧骨湖光倍覺淸。</text>
<title>崔鳴梧 鳳 委訪。謹次其齒矢韻。三首</title>,<text>相逢屈指十年餘。無怪衰齡舊髮齒。獨有心期些子兒。不隨歲月激如矢。悠悠泛泛誤一生。自愧身添杖鄕齒。君能勇往眞吾師。周道何嘗不直矢。好仁好爵是楊州。予奪分明分角齒。可笑夫君計太饕。名場尙挾穿楊矢。</text>
<title>壺巖草堂重修韻</title>,<text>桂樹之稠山色幽。依然招隱琴中遊。危梯優入三層壁。滴霤平連九曲洲。凉笠餘光雲水白。雪門舊訣淵冰留。塗茨是日斯文感。吾祖當年約共修。</text>
<title>挽梧潭子 四首</title>,<text>出門歧路有西東。生甲易齊志可同。頭白於人何罪案。交期去盡信無通。憶昨逢君二十初。天機畢露立談餘。光陰自後多如髮。會且忘形別且書。山幽更轉經綸起。啼鳥鳴泉送六偉。秋到舊亭樑月懸。主人顔色五分是。子逝非忙我自遲。浮生石火故如斯。休休種子今焉絶。歎息人間衰草時。</text>
<title>次泥丘新居韻</title>,<text>金處士濟宅氏。早歲方丈。晩歸德裕。可謂癖於名山矣。前後再入吾室。千里命駕。昔人所難。我是何人。獲此於公。雖感風義之迥出。實愧首末之空疎。臨別次其新居韻爲贐。澹泊生涯蔬蕨丘。轉上一層筭更優。吟罷隨心題落葉。步歸漱口俯淸流。早知身外無榮辱。晩信書中兼樂憂。朋友於人干底事。出林遠遠學嚶求。</text>
<title>五常詠寄晦亭</title>,<text>同異圓融是曰天。散殊方信一源然。五常莫曰末來有。太極非由挑出玄。舜跖同時吾最貴。犬牛異處彼亦全。只緣理字失眞面。枉就性中費究硏。亦一本作還</text>
<title>次文奎哲原韻</title>,<text>雲山主人醉裏疎宕。頗有奇節。而醒後却似留情榮辱。故尾聯含諷。能領略否。酒肆倒眠撲面塵。歸來忽若春風人。高車大馬無情去。怪鳥幽花隨意親。折節讀書違壯歲。勤身作業愧農鄰。自嘲一事還自譽。榮辱都忘不遠仁。</text>
<title>鄭氏溪堂八詠。曩時諸名勝多和者。忘醜步次非敢曰道得溪堂公意中事。聊以塞希淸之求。</title>,<text>歸雲睡穩忘開迎客扉。年來三逕轉依微。世間絶少無心物。靡爾山雲誰與歸。落照平原誰道落三台。每向山翁好面開。頗怪東坡晩色紫。應知夕照穿林來。霽月午夜明生九曲溪。茅廬忽若鏡中棲。憐渠瑩凈元如許。枉被前宵風雨迷。鎖煙水氣山光不暇眠。浮生惟我獨勞賢。朝朝暮暮莽蒼外。誰復橫鋪一帶煙。牧笛短笛晩風水草交。初齊楊柳不勝巢。牧兒爵祿元無戀。此曲非傳叩角郊。農歌歲月驅人成老農。花謠土鼓慣民風。盛時飮水猶甘樂。一雨身將含哺翁。盤石鎭日徘徊頫逝川。履綦斑作石頭圓。靑山自與囂塵隔。太古蒼縫氣味專。瀑布冰溜一條分外佳。溪心從此向天涯。鷗鷺尋常深處浴。源頭豈識出懸崖。</text>
<title>次晦亭韻</title>,<text>衰甚詩同彭澤絃。每孤逸韻過長川。鶯花春屬先天事。冰雪人誰陸地仙。幸有神遊別亦好。等爲不見書差賢。羣秀姓名香齒頰。喜君麗澤十分全。</text>
<title>次晦亭居士回甲韻</title>,<text>此年此日卽良辰。六十一翁上有親。百草誰如遠志好。萬山都讓方壺神。無論歲月成陳迹。不妨鬚眉作別人。臥起晴牕事業是。加餐努力祝餘春。</text>
<title>謝晦亭袗衣之寄</title>,<text>怯寒兼喘暑。瘦骨去難支。竹杖依林曳。蒲團得月移。薜蘿分合著。葛越情奚爲。病暍知多少。凝瞻雲海湄。</text>
<title>次晦亭九日韻</title>,<text>莫怪黃花顰不笑。風流先落龍山高。書來云有獨登客。此日猶堪九日號。</text>
<title>次趙哲浩永思齋韻 二首</title>,<text>幾年栽植托餘陰。風樹無竆不洎忱。堂上音容尙在眼。人間霜露每驚心。徊徨罕出山樊外。依近難忘咫尺臨。江閣巖棲隨處好。最君結構耐沈吟。昔遊悔不竆秋汀。未躡名齋倚翠屛。大雅爭言穎叔孝。蕪辭那記甄君亭。晨昏如昨草頻宿。怙恃靡從髮又星。自歎瀧岡省掃曠。臨風一倍惻心靈。</text>
<title>閔生君賢 致完 出二絶甚佳。不可無和。</title>,<text>長行只怕出門迷。跬步誰知燕越歸。譬若羣芳未綻日。枝頭微嫰好天機。人間何事最堪憐。密蟄初蘇久病痊。造化亦無頃刻力。遲遲拕到百花天。</text>
<title>口呼贈君賢</title>,<text>師門餘道學。只在日新工。勿爲區區問。詳於黃卷中。</text>
<title>次韻謝魯齋弟 禧鎭</title>,<text>小奚何事走空山。餠裹詩筒各一味。也知騰六關人情。勞者倍勞慰者慰。</text>
<title>李亨吉 禧秀 將行。意多語反縮。爲賦歸鴈二絶以贐。昨夕適聞鴈故也。</title>,<text>客鴈先春起。聲傳暝色峯。遙遙去不顧。雲水幾千重。楚老鬢邊雪。半因送鴈歸。前期如可信。莫與蘆花違。</text>
<title>次王老人 師亨</title>,<text>休怪山牕信息大。十年慣聽德容眞。忘形快笑今何夕。久敬不宜衰白身。</text>
<title>題松齋集後</title>,<text>嘉靖辛亥龍蛇是。五十大尹豐沛哭。當宁甲子節惠降。三百年來哀榮足。我讀遺文色蒼然。些兒不染脂韋俗。大對薑桂特地辣。擬將寸管排指鹿。身出敢辭糜粉酬。道直常懷鷹鸇逐。一德成就胡邦衡。萬事人間多翻覆。黃霧時象那忍說。辭勳一著表心曲。盛世人物多不朽。誰爲菽粟誰金玉。南士每誦松齋老。俎豆如新錦城麓。後生居近嶽降鄕。剞劂新篇托名福。摹星畫斗嗟何能。樗散已甚筆全禿。木山淵泉刺骨評。殿後益慚貂尾續。強占韻語謝雲孫。推牕貿貿雪滿谷。</text>
<title>謹次鰲峯 金齊閔，苔川 金地粹 延諡韻。贈金士性 榮琡。</title>,<text>近日絲綸降自天。兩賢節惠一時全。吾未一赴瀛洲會。君乃再過鳳德淵。士氣還生甲子後。盛筵已設菊花前。語歸令弟翻愴恨。誠意平生在奉先。</text>
<title>贈金士性</title>,<text>逍遙玉削峯。物外獨標格。猶嫌瀛洲鬧。知君耽幽寂。秀色眞可餐。不愁家四壁。課孫月欲低。臥聽寒潮激。周歲一相見。毛骨倍灑淅。正得靈境照。許人暗中覓。話到風樹悲。三紀軒轅曆。人情孰無此。泫然感淚滴。袖中先狀草。寔出肝血瀝。所貴眞迹肖。杠筆焉能敵。况我樗櫟摧。潤色豈中的。歸哉待後人。百世良非逖。</text>
<title>次韻金士亮 瀏 橘隱齋漫興</title>,<text>蓮載一太乙。芥納四部洲。未若番禺橘。糚點最風流。元氣縫無罅。皓髮騎如舟。乾坤此間闢。枝頭卽仙區。誰擲一顆黃。浮在扶桑秋。金生家其腹。天與藏身謀。此生本浮梗。漂泊非所憂。牀書代碁盤。若抱墻面羞。老我慙空疎。雖少師長優。此地况過淮。不產柑橘幽。繪畫不聞香。黃綺肯回頭。愔愔意中人。天末懸一樓。潮平鮫煙羃。雲流鵬海颼。昨得詩一篇。思婉色油油。恐是紫芝曲。耽翫拭昏眸。莫嗟斧斤入。初非來服尤。子有心上橘。於外更何求。更將一轉語。語君君信不。師襄千載後。磬聲水上留。吾欲遠訪之。手脚不自由。未死一聞此。何必羨輕裘。花牕燈結穗。知我夢中遊。</text>
<title>次川上齋韻</title>,<text>山齋隱若海中洲。繞砌潺湲春復秋。遠地音書惟恃鴈。暮年眉髮忽鄰鷗。主人素抱煙霞疾。村父皆知纓足謀。千軸架籤無恙在。餘波浸世未應休。</text>
<title>安遇翁求詩 二首</title>,<text>丈人誇安遇。安遇未易談。境坦孰不夷。步窘嗟何堪。中庸四素位。逆境居其三。從知眼前事。如願不半參。背無負芒妥。口何食茶甘。所以蜉蝣界。沸若失葉蠶。丈人獨何術。一安中自含。請論安遇術。達生差可安。寄身大化鑪。蟲鼠任臂肝。未聞七尺藐。能爭兩儀團。萌心較得喪。無補祇自殘。蓼蟲忘蓼辛。火鼠謂火寒。吾何獨不然。一朝堂上觀。刀山莫余毒。苦海亦我歡。順逆等是遇。鳧鶴長短看。試問安遇翁。此心儻已完。若論最上乘。更向泝雩寬。</text>
<title>質中卽幽有日。平生故人。不可無一訣。</title>,<text>身爲半沈日。悼亡似譏裎。君胡垂絶筆。攪我土木情。促膝村雞細。分手山雨傾。耿耿心自知。悠悠語難明。萬古皆若斯。吾又何嗟驚。宅逕餘羊仲。山車失巨卿。也應蘆山土。不掩質中名。</text>
<title>寄盧恭益 光璇</title>,<text>魚書倂到。怳是古詩中意象。以短絶奉謝一辴。眼中銀口魚。牽動江湖想。料得加餐書。輸來千古象。</text>
<title>次李孝一，金允性 大源 見示韻</title>,<text>物色淸秋虛負過。登臨何必少樓臺。病餘石逕無人掃。靜處柴門爲客開。永夜方知三友益。劇論不覺五更來。傷心最是驪駒曲。相見一回老一回。</text>
<title>次默庵韻</title>,<text>書有何腴癖汝心。茫然無以對慈音。自知隙過靑春好。敢曰斑窺黃卷深。負米晩親游夏學。弄雛兼惜士行陰。世間那裏得如子。一默中藏六藝林。</text>
<title>寄題東湖柳公 榮錫 忍齋韻</title>,<text>雪江亭下雪江孫。九世張公餘義存。留得齋扁我師是。要將百忍詔遺昆。</text>
<title>李甥根昇。以其大人回甲韻求和。</title>,<text>老懷蕭索等秋田。強爲家人倚壽筵。知爾前冬逢六袠。而吾是日過三年。地遐每負山樽細。意到思投海果圓。白首來頭幾兩屐。沈吟柰此桃花天。</text>
<title>贈別朴君益貞 契晩</title>,<text>遠友相逢日。多在鴈來時。平生丈夫意。柰此鬢千絲。折贈有何物。階菊未花枝。歸分閔克中。歲寒莫相疑。</text>
<title>省墳路。入黃溪村。李寬瑞 章銑 以四首近體要和。力所不及。次其首題一韻。</title>,<text>物色溪山護善門。挾書童子總溫溫。疎籬圍作長林勢。精舍回臨幽澗源。早識淵冰工已懋。何來珠玉筆兼奔。自憐朽木生機薄。虛負多年雨露恩。</text>
<title>次朴友而見 龍休 長安洞韻</title>,<text>太古山門待爾開。白雲深處數家隈。林端有月纔三影。峽裏逢春又一杯。漢上丈人謀轉拙。淮南隱士招難廻。牀書幾卷生涯足。身外浮名冷似灰。</text>
<title>追挽水落金君 誠模</title>,<text>相逢不記年。危病始退後。魂魄迷路歸。混沌身上有。問訊豈無人。望外山中友。此友非熟面。片言貺已厚。昏眸初一拭。玄竅漸以剖。聲華一別餘。謂子返眞久。那知棘人來。衰麻始含疚。薄遊蘧廬中。那計樗櫟壽。江湖兩非忘。滄浪我有取。高人平生事。非蘄名不朽。也應泉臺裏。浩然無愧負。此詩陳靈幄。儻知地上某。</text>
<title>悼魏生儀範 鳳祚○二首</title>,<text>昨過魏生廬。眼不見魏生。應門毛骨兒。淚含失父情。老我滯人世。胡君遽遠行。盤紆瑞石路。那復昔年登。君家兄弟好。不謂損季方。平生樹立意。埋沒蒿里場。來世不可知。去日空自忙。吾非太上情。輾轉中夜膓。</text>
<title>送高出身仲範赴義</title>,<text>神京豈曰奉天時。近甸那聞出塞詩。杖劒君行激老膽。霽峯方信有孫枝。</text>
<title>送李上舍最善赴義</title>,<text>金城秋色入離歌。持贈長鞭柰老何。宗姓宜爲編戶倡。橫經孰與揮戈多。但看日月麗黃道。焉有男兒臥綠簑。客裏若逢賓鴈翮。爲傳漢水靜無波。</text>
<title>丙寅秋。洋賊犯江華。賊退後題閔仲浩 璣容 先蹟。用疎齋李相公韻。</title>,<text>甲串又聞丙子鋒。孱孫感淚灑林叢。埋原有骨石堪語。禦港無兵海不功。一眷輕生女亦士。百身靡贖孝兼忠。寺山未死崢嶸色。正氣扶持賴化公。</text>
<title>次宋仲瞻回甲韻</title>,<text>後甲先庚驚一寅。陳人忽若從今新。悲歡各計多如髮。逢別全疎獨有身。得酒何能終歲醉。有錢難買少年親。蕭條感愴此情界。曰我經來已十春。</text>
<title>次吳農隱 駿常 韻</title>,<text>大隱寧以隱自名。怪君稱號洞中生。麋身難作出山夢。鳥語偏工喚雨聲。甁粟滿儲朱頓戶。鄰醪深酌羲皇氓。隔林寄謝漁樵伴。吾輩非全負盛明。</text>
<title>次趙養彥 昌驥</title>,<text>上舍舊廬卽我居。兩家聲息不相疎。逢君况是百花節。莫怪津津傾蓋初。</text>
<title>次韻贈崔二秀士 一九，鵬九○三首</title>,<text>自家方寸先天書。縱有秦焚未得除。要讀先從這裏讀。漸開經傳合符如。公私理欲毫釐爲。此路古今印一碑。等候昌熾恐時晩。好著精神些子兒。嫰芽最怕嚴風吹。先有肧胎半夜時。萬事人間豫則立。事前戒懼莫回遲。</text>
<title>次睡軒韻 朴聖冽</title>,<text>先生何事睡爲軒。醉號歐陽非至言。世路塵情拋契闊。幽花疎竹惹神魂。元來夢覺爭些子。久矣閒忙異經門。裁得蒲團方尺許。誰知公有一乾坤。</text>
<title>省墳歸路。次舜聞。</title>,<text>峯盡仍過澗。林開乍有天。逕迷行復合。蔓老憩還緣。秋熟煙猶淡。寒輕鴈已傳。今年省掃路。人事倍悽然。</text>
<title>義學齋韻</title>,<text>有我起樓無我齋。同根講得書中來。後生衮衮丱兮弁。舊業駸駸鈍者開。大老曾過名勝里。承宣已去繼聲才。孟鄰不外范公宅。喜子一扁能兩該。</text>
<title>呈梅翁</title>,<text>寒梅消息晩。牕外雪花多。爲問羊山骨。崚嶒近若何。</text>
<title>書大明處士吳公遺集</title>,<text>往事悽凉豈忍聞。春秋每道讀無地。先生去後山中薇。猶帶皇明雨露翠。</text>
<title>挽臨履齋 吳泰圭</title>,<text>聞名非一日。接話屬殘年。生老舊家世。淵冰新宅扁。浮生眞石火。交道盡重泉。拭淚還成賀。知君嗣述賢。</text>
<title>送崔致和遊金剛</title>,<text>聞道名山石亦老。此行無愧髮毛華。袖中勤拾風烟滿。歸向湖村坐客誇。</text>
<title>寄題可隱堂</title>,<text>天地間。書最公器。儲書家誤認爲私藏。複壁猶嫌不密。寧負稽古士。而不欲負蠧魚。可悲也。近時吾省。有可隱李翁。爲上中下架於客軒。以受經史子集數百千卷。其意若曰誰其讀者。吾不吝也。堂之爲可。此其大者而不目。海中三山口三花樓臺。曩日文字。買櫝遺珠。遺胤志容話及興愴。謹占一絶句。追贖其疎謬云。可隱堂中何所儲。記文漏却千篇書。金針不吝䲶鴦繡。此老平生負蠧魚。</text>
<title>次龍岡書屋韻</title>,<text>述作尊門喜兩成。起樓幾日以文鳴。雲泉倐爾世傳物。堂構依然繼志誠。抽藏何求白石舍。下帷便是廣川生。恐君脚向終南逕。未保靑山麋鹿盟。</text>
<title>枕漱亭。和金稺晦。二首</title>,<text>雪裏何山不玉樓。老吾多事犯雲頭。引泉通竹符前好。倚石看冰始此遊。爛熳暗成來歲約。虛明飽餉昔僧留。隔林鳧渚寒煙織。便是身登簑笠舟。癖奇敢曰米章如。石丈偶然不負余。人世恒情唯諾外。天元一氣肧胎初。老攜衾席供開眼。長獲摩挲勝讀書。幽竇水簾兼可酌。苔紋右座爲君虛。</text>
<title>和呈稺晦 二首</title>,<text>風爲簾幕雪爲門。曠野無鄰自作村。菊後薄情元亮酒。春前冷淡仲舒園。旅鴉尋竹忙兼逸。羣鴨藏江靜若喧。佳婦佳兒云不健。衰翁謾動眉端雲。疎籬煙火接東西。分占江聲與鳥啼。老去逢迎稀舊面。病中行步負前蹊。兒生不見慚爲祖。書借難看獨掩棲。也有新詩來照眼。風情不減日相攜。</text>
<title>次稺晦韻 五首</title>,<text>欲贈隴上客。早植江南梅。黃雨坐晼晩。靑天鴈幾來。君家深洞裏。雲氣結成樓。可望不可陟。竚立使人愁。溪流人情薄。容易辭舊山。亂鴉獨何意。日暮各自還。扶杖出柴門。照影淸溪水。白髮應見嗤。水中羣仙里。河水非滄浪。此鄕乃無何。夢罷已忘我。未覺春夢多。</text>
<title>次河氏四而堂韻</title>,<text>百求爭似一無求。造化鑪中忘情留。好月來耶影作伴。春江漲矣舟還浮。淡邊誰識眞滋味。平地吾云最上頭。含哺一歌堂號在。點雲仰視不曾休。</text>
<title>次尹友齋居韻</title>,<text>憐君耕鑿近靑山。更把牙籤趁日閒。老去經綸惟有拙。儒門活計不言艱。兒孫成隊看看大。鄰里多情故故還。怊悵童遊能復幾。歲寒心事隔雲閒。</text>
<title>奉和晩谷原韻</title>,<text>賀語何侈聽者慙。新居一詠敵雙南。松楸十世雲爲洞。籬落三家月似潭。平物只應先絶我。獨醒何必羨長酣。兒童珍重挾書至。如海經言共爾涵。</text>
<title>次雙溪樓圃翁韻</title>,<text>分燈借榻定誰僧。往事庵樓入夢能。黃鳥鳴邊雙岸合。丹楓叢裏一樓增。正疑雪壁雲頭矗。更得冰溪月下澄。人世漸如遼柱鶴。扶藜非復昔年登。</text>
<title>次李丈 休遠 菊軒韻</title>,<text>蓬蒿翳蔚漭無邊。多少芳根不抵年。誰敎霜中數朶滿。方知籬下獨香全。取餐何用當秋落。會意無嗟旣晩鮮。軒上風煙都不管。與君葆得歲寒堅。</text>
<title>次李羽瑞 鳳燮○二首</title>,<text>衰來莫言別。春盡倍思遊。幽逕雲千嶺。孤村月一洲。蹉跎悲舊業。邂逅訝新流。書到還添戀。病關數朔樓。無端筇屐入恒沙。所得雲煙整復斜。夢外逢君心已醉。不知牕下雪花多。</text>
<title>謝朴應之 源應 惠果魚 二首</title>,<text>淸士家能珠帳好。寄來恐是畫圖中。兒孫刱見名猶解。披譜無勞禿髮翁。羊踏蔬畦未覺奇。乾魚倒向海門來。吾家蘆菔初生嫰。待供高凉一席開。</text>
<title>次金子彥</title>,<text>好月泥峯無色流。藥欄移占白雲區。名山處處君家是。衰髮忙忙吾道悠。浮世三年還少別。逢塲十日失堅留。逃虛氣味傾聽久。未暇同人閒語酬。</text>
<title>奉別安義二全君 啓鎭，錫魯</title>,<text>花林洞裏採薇家。少日遊山癢未爬。夢外相逢羞白髮。送君無計答煙霞。</text>
<title>挽愼在夏</title>,<text>賢門聯俊袂。世德繼文聲。樹立齡曾妙。規繩老愈精。復圭言恥出。如矢志恒貞。事業親方冊。經綸謝利名。天機靜處露。畏道涉來明。湖海留心契。滄浪見俗情。十年勞仰止。一面遽平生。蒿里山何在。白馬禮未行。遙托短篇寫。不禁老淚傾。</text>
<title>寄李圭生</title>,<text>潦倒人間歲月深。眼花頭雪久浸淫。如靡珍重故人字。誰滌衰翁煩鬱襟。</text>
<title>題安君允奭王大人同苦錄</title>,<text>當時文墨列。環視幾人無。自愧支離夢。開顔謝樹徒。</text>
<title>贈朴君益貞</title>,<text>以卽事記絶句。以爲天涯相思之資。一人徙宅一人逝。雲海東頭獨有君。此別蕭條那可畫。半山黃葉病僧門。</text>
<title>次翁字韻。贈李信叔 輗。</title>,<text>緊慢些兒均失中。迷津窘步幾家翁。聖師元下平平語。學子那無勉勉工。間斷每從覺處續。膠擾常向靜時通。知君心法傳來好。記誦諸儒肯與同。</text>
<title>車君庸汝 啓轅。吾於春杪。贈之一杖。暑未退。庸汝以詩來謝。步韻以答。</title>,<text>寸寸行艱入此居。恨吾杖未壺公如。文章柯則五山在。名節根基諫議餘。結癖山雲饒採藥。寓情溪墅合觀魚。出門所向村童識。斯老不曾學曳裾。</text>
<title>挽李圭生</title>,<text>旨哉濂翁賦。所願天下拙。愛君本地好。訥殼坐終日。老我竟何有。區區情則一。昨年寄書至。意向轉沈密。誰能遣鬼伯。奪我郢中質。新年池亭面。紫薇幾朶出。伴君思一登。此事今長畢。薤露爲君題。欲巧眞恐失。嗚呼勿復道。浮生故卒卒。</text>
<title>惜別南坡孝一</title>,<text>石壁數間屋。衰榴獨樹梅。與君共一禿。何日復三杯。塞鴈秋猶早。楚雲瘴未開。洞賓人不識。應怪岳陽廻。</text>
<title>簡石庄諸友</title>,<text>欲向仙林寄一聲。三千弱水非無程。翻疑塵語溷淸境。頗似姜君曳白情。</text>
<title>寄又孫</title>,<text>鄒書一大章。朝看暮誦之。他人聽尋常。吾家此事奇。從此可遠邁。莫云發軔遲。衰年過七十。喜情罕到眉。又孫眞孝孫。能解老祖頤。</text>
<title>文戚三佐 秉煥 告別。悵然有贈。</title>,<text>吾衰且莫說。看君亦皤然。譬若山月晩。柰彼前路懸。雖然君子心。先難後獲焉。朝起勿放過。夕臥可安眠。歸哉崇明德。無徒惜流年。</text>
<title>次農隱韻</title>,<text>雨露桑麻年復年。寬閒野闢自家天。四民讓與一頭地。九口齊心百畝邊。姓字沈淪協素計。耕耘鹵莽負春田。題君詩軸辭無愧。遺韻伐檀堪共傳。</text>
<title>憶姜春坡 寅會</title>,<text>十日一逢限亦寬。誰知容易舊盟寒。頻頻太甫共談笑。悔不送君家遠山。</text>
<title>代春坡答</title>,<text>無端鬢髮不余寬。牢戶自然怯歲寒。但得心期難老在。少焉花鳥入前山。</text>
<title>寄春坡</title>,<text>折草有靈否。連環夢必休。觸寒無恙好。餘事復何求。</text>
<title>寄南坡</title>,<text>月邊人影二。追憶魂猶凉。咫尺煙霞色。溪程十里強。</text>
<title>挽安鍾秀</title>,<text>心期一幅書。顔面子應肖。萬里別何忙。空飛渡海弔。</text>
<title>挽吳上舍 英煥</title>,<text>松沙士友每相傳。白首壯心海上仙。晩博一科身便逝。功名宿債薄如蟬。</text>
<title>次河潤汝</title>,<text>調高和寡。柰來章何。隨韻輒寫。一似醜婦學艶糚。可笑。舊識孰三益。新陽又一年。支離樗櫟立。落莫匏瓜懸。休怪莊齊物。何勞屈問天。隨人迎素月。卜日濯幽泉。餘債一符到。歸裝兩袂翩。邠卿銘欲寫。元亮祭堪憐。千里曾驚駕。五音誰爲絃。興隨嚶鳥弄。色奪春雲姸。繡溢被枯槁。綆長汲滴涓。寄身鳳至後。結戀鹿鳴先。盡室逃名利。專門恥曲偏。從何賭綺麗。俾我豁嬰纏。觀變待參伍。存誠貴百千。多年繳鵠奕。斜日失魚筌。天地虛吾老。江山獨爾全。拙謀畢嫁士。窶客煎丹仙。積翠壺觴裏。浮凉几案邊。異聞辨豕亥。玄旨評蛇蚿。石語康成里。水知應物篇。靈源脚未到。種玉但聞田。</text>
<title>送崔君德華 基乕 歸江陵</title>,<text>平生遠遊篇。未題金剛石。賺得鬢成雪。送君重歎息。爲報永述郞。少別歲將百。楓葉飛不遠。何以寄相憶。</text>
<title>次曺士弘 毅坤 四十除夕韻</title>,<text>老廢吟哦。來詩不容無答。步韻以寄。七十三年逐水流。餘生一似步竿頭。無聞聖訓君休怕。勤把新春贖舊秋。</text>
<title>挽鄭可軒 冕奎</title>,<text>人世相逢絶可憐。何如輕葉泛風前。白頭或坐琴書夜。靑眼曾從翰墨年。幾度許君伯玉化。一朝先我令威仙。下山桃竹無來處。雲海西瞻思渺然。</text>
<title>次尹伯文 三首</title>,<text>天涯棲遁幾聞風。空谷跫音夙願充。淸詩却愧向人讀。枉把坏塿擬華嵩。吾生何幸後朱程。不患不知患不行。君家况有根基好。桑梓便同座右銘。衰年難得故人逢。棄我如遺松下從。好是淸秋白髮會。夜談莫惜犯疎鐘。</text>
<title>送李慶運 啓徵 歸耽羅</title>,<text>天上漢挐山。君行何日到。不堪兒女情。臨別更嗟勞。</text>
<title>亡友李羽瑞家狀將還。不勝悵缺。尾附一絶。</title>,<text>通心曾謂莫吾如。猶憶靑燈對話初。操筆吾衰其可柰。九原泉路儻知無。</text>
<title>寄朴弼瑞 鼎鉉</title>,<text>春歸病益醜。羞對故人書。答字胤君去。消詳百勝余。</text>
<title>次吳重涵 繼洙 三難韻</title>,<text>余嘗謂譙樓三難。可以掃子建衆作。不意老來。又見三難韻。蓋知其難則不難矣。可愛。羊膓畏道世云難。持守莫如方寸難。妙訣須求幾字上。於斯得力亦無難。</text>
<title>次李參判 潤壽 吾巢韻</title>,<text>借棲何地非吾鄕。况乃名山合置堂。雲到族時捷釀雨。水逢窪處欲成塘。此來不負南遊史。近世誰爲北學良。惹得移文豈素志。解嘲正賴歸來觴。</text>
<title>寄南坡</title>,<text>文字五千卷。生來不負腹。腹也怨報德。瘡痍來相毒。河魚攻其內。害甚螫手蝮。負人元是腹。莫云將軍獨。隔山半死友。消夏眞碌碌。未沃喉中渴。遑恤田頭穀。聞病不相問。內視心自恧。山雨昨夜過。洗盡塵萬斛。原陸生意動。倘饒一翁禿。賀語勿示人。恐招嗔如屋。</text>
<title>聞一亭講會留贈</title>,<text>長田老子早逃榮。所念後生蛾述情。師席都無落講士。村燈知有讀書聲。府矦新令詩同會。病客傍參眼忽明。特秀穹林異日事。從今聞一是名亭。</text>
<title>止巢翁 吳相鳳 成壽器後有韻。以年以病。吾不宜落後。而亦輸君先著。鳩拙可愧。</title>,<text>多君身計不疎漏。安宅先成缺界中。萬事何事重黃葉。十人幾人能白翁。承顔祖考亦關孝。拂袖塵埃尙可風。寄語薤歌年力士。及時勿懈淵冰工。</text>
<title>止巢翁以詩送九節杖一莖。其實則爲節者九。而又九步韻以謝。</title>,<text>靈山孕出非常枝。九節鏗然入手時。老廢庭階焉用杖。笑君空費七言詩。共誰名勝踏枝枝。恨不相逢未老時。屋下摩挲還一格。遙靑近碧摠堪詩。促節菖蒲聚魄枝。江心桃竹含羞時。天涯持贈何珍重。良友杖兼良友詩。四大不收幾榦枝。病中屋漏瞿然時。杖頭應有切偲在。恐是一篇抑戒詩。長者爲誰可折枝。折枝雖易非其時。韓公無友不能得。世上空傳玉井詩。三花苑裏無斯枝。方丈何峯攀折時。鬼護神慳這處覓。招魂正賴詩翁詩。</text>
<title>又得三疊。以充九節之數。</title>,<text>昔年贈子蓬萊枝。瓊報誰知在此時。看君尙有登臨興。何不相留伴詠詩。積痾渾如枝上枝。老不期病病來時。手把仙筇身未羽。延年之語愧公詩。一莖休怪語多枝。春日如年送病時。未及止巢老處士。詩如其杖杖如詩。</text>
<title>挽許上舍 塽</title>,<text>驛梅未綻壽星昏。浮世開顔有數存。敎溢階庭式邑里。享餘福祿付兒孫。朱陳準備來時講。管鮑怱忙晩景論。地上同庚何所似。堂封是日坐銷魂。</text>
<title>挽朴參議 東龜</title>,<text>一年後我遠行先。勇退奚徒仕宦然。坐喫冥工嗔似屋。許公了債上層仙。</text>
<title>挽李德一 昌八○二首</title>,<text>泡花伎倆化兒是。無數其中空去來。一事君今成殉孝。皋呼客店莫云災。欲尋年甲盡新塚。陽界今無同輩人。君幸後生還棄我。凉凉花鳥柰明春。</text>
<title>贈李生聖憲 宗浩</title>,<text>憲也潭州去。夜書兼晝耕。董生學則是。徐孺此中名。方信里仁好。勿傷天理萌。袖中疑難字。對面起余情。</text>
<title>次野隱堂韻</title>,<text>古有云禮失而求諸野。咸陽朴君道兼廷奎家錦城之北。堂以野隱爲名。吾謂向後禮或有失。求之必不于他。願君熟講以待之。四韻效顰而已。詩云乎哉。近聽流水遠看山。一片菟裘平野間。濁酒喚鄰顔面好。葵湯延客生涯閒。謀身自覺老愈拙。閱世何庸倦始還。元是蹄輪不到地。柴扉莫愧晝常關。</text>
<title>慶運將渡海。可無一言。</title>,<text>醇飮久而醉。其人見未嘗。浮羅萬里海。孰與別懷長。</text>
<title>寄朴文瑞 正佑</title>,<text>海屋僅如蝸。書燈昏定後。有誰氣味知。好月時窺牖。</text>
<title>金君德興 敬潤。遠地再到。其意良勤。而顧吾奄奄。無一線可助。柰何。</title>,<text>自歎年光逝。今吾非昔吾。前車諒不遠。歸去惜朝晡。</text>
<title>寄鄭生彥國 鳳鉉</title>,<text>苦憶憶向誰。彥國伊鄭有。早致聲藉藉。詞筆可獨手。衰朽何所似。謬以先進厚。不屑場屋事。願躡前修後。足目貴雙到。柰此一擔負。悶痾躳摩擦。軫荒助井臼。多日同惡具。勉強能然否。宣父之後生。子是卬畏友。向來淺之爲。喜溢還自咎。邇日怪違諾。俾我凝望久。不有疾沴犯。或有滄浪取。夢中苟識路。猶勝絶行走。</text>
<title>題魏生聖憲 成祚 槐陰幽居</title>,<text>魏公家樹魏生廬。手植相傳三世餘。本意何曾入宦達。遺音猶足容琴書。懸知剝啄皆良友。未必逃空是隱居。待得孫枝日漸大。應歸先見蘆沙余。</text>
<title>畏省堂。恭次大老韻。</title>,<text>足驗平時授受眞。此行何得訪閒人。子孫留作靑氈看。句是淵源畫入神。</text>
<title>寄答南原浩 濟</title>,<text>不喜詞人句。雕文欠內誠。公從那裏得。聲若石中生。多慚七袠朽。虛辱兩年行。所幸吾知我。如煙世上名。</text>
<title>次南原浩</title>,<text>老閣筆硯。朋友投瓊。傡缺賡和。而盛作實有金石聲。諷詠多時。故情見于詞。幽人氣味問疎林。官道何曾車馬尋。堂下跌蹄敢曰老。墻東行避不須深。杖鳩纔繞霜中菊。書鴈還妨雪後岑。几案懸知無別事。文初堯典字初欽。</text>
<title>從叔父立齋公墓下。草亭新起。</title>,<text>蘆原墳木已勝棟。萬古興亡一草亭。白首堂咸身未到。瑤琴孤抱意冥冥。</text>
<title>寄愼槐坡 漢喆</title>,<text>朔風問已久。灌耳槐坡聲。遙憶杖鄕歲。味從無味生。</text>
<title>贈黃玹 三首</title>,<text>至寶來無脛。一驚翻一憂。易得或輕失。請看荷上珠。一念勤栽培。放之四海準。天機甲欲坼。保養胞初蝡。防身在一豫。隱若大敵圍。傷虎方知虎。恐君蹉失機。</text>
<title>送金君宗澤</title>,<text>韋齋文字紫陽筆。七十方成何太遲。此是顯親深厚意。逢人每道少人知。</text>
<title>謹次柳德昌 文錫 家藏崇禎通寶韻</title>,<text>不與尋常楡莢同。皇家日月古圓中。鼎沈盤折嗟何及。一脈遺民感舊風。</text>
<title>次柳君寔 是漢 魯窩韻 二首</title>,<text>珍重紫陽庵。屛山一晦字。要言不在多。莫負止翁志。魯得雖難言。終踰輕俊字。吾師屋後山。若抱臨深志。</text>
<title>次安氏玉林亭韻</title>,<text>錦里先生芧栗成。此君如約隔牕鳴。三千愁髮嗟吾老。六十書燈見爾誠。咫尺闉闍車馬阻。尋常澗壑經綸生。歲寒心事若相問。身世兩忘卽主盟。</text>
<title>次朴大甫 鍾浩 北山新居韻</title>,<text>豎來數柱已無田。江上羣峯忽滿前。盡室三人同勝賞。空山一點起炊煙。拙謀秋橡代通栗。活計宵竿分獠泉。從此野翁轉踽踽。送君日是晝關年。</text>
<title>次八狂韻</title>,<text>大狂若醉小狂狂。浮世幾人能不狂。飢飽何名膓胃狂。吉凶誰證夢魂狂。飛仙眼下駟車狂。石佛耳邊鐘鼓狂。狂如自覺豈云狂。我笑君狂未實狂。</text>
<title>君賢大人六十壽席</title>,<text>閔都事君賢獻其大人六十壽。先期自洛下馳千里書。索紙面塗墨。君賢元來慶門。富文翰交遊。遙知是日善禱滿堂。綺作溢軸。有何闕事而勞左求耶。君賢之意吾知之。倥侗百無能之身。偶於大司命魚鱗簿中。偸一壽籤來。使之㪺村醪於瓦樽。反或侈於紅顔少年花盞綠醽。是之取耳。足見孝思靡不用極。敢不奉副。請向君賢問。何修祿芊綿。君賢辭且道。今年吾慶年。寸草沐造化。春暉口敢傳。吾問非實際。豔仰情所牽。令聞晦亭家。難弟季方賢。自求非一日。衆美不期然。家崇杖鄕觶。客歌方至川。願言勿辭醉。膺此錫福全。</text>
<title>寄題雙壺亭</title>,<text>夢前焉有覺。吸後方云呼。醉醒也如此。雙壺元一壺。</text>
<title>挽蓮溪姜佑之</title>,<text>雲雨世情裏。心交似子稀。登山傾蓋日。觀海回鞭時。浩蕩林泉石。婆娑文酒碁。成行留寶樹。善報詎非玆。</text>
<title>次趙氏湛樂齋韻</title>,<text>孝友家風續有人。芳聲傾耳病昏身。此生難負對牀約。垂老誰全共被倫。最是痒苛思切己。况伊喘息氣通親。巖泉結構無餘事。常棣篇中鎭日春。</text>
<title>苦憶</title>,<text>苦憶憶向誰。丁君字道有。昔年何曾憶。名場君唾手。今秋不用憶。未憶君頻厚。分明去時諾。初冬月朏後。潛雷暗已動。云胡前言負。幕宿宜朝煙。家發好夕臼。一日兩時到。剝啄是也否。重重海山閒。非無平生友。此憶別有由。過信翻成咎。相逢無別語。眞腴貴內守。君非蔦蘿軟。我豈松柏久。澹然相對罷。耕讀任君取。久矣吾無詩。蹩也行走。</text>
<title>奉閔景洛 泳卨</title>,<text>俺與景洛甫一見。如舊相識者。以其與仲浩一閔也。是以全篇以仲浩爲言。覽者恕之。仲浩十年舊。已識古家風。南遊君何因。若非生面逢。坐次少別語。說到仲浩竆。蒹葭歲已晏。藜藿柰未充。去月有書到。歸路故山通。君歸必相對。寒暄語未終。爲言江上廬。尙有垂白翁。</text>
<title>景洛匪所三年。屢蒙不鄙見訪。今當環歸。不可無賀。以絶句二十字了之。薄乎云爾。</title>,<text>頻拚賞雪會。翻賀殿春歸。分手一千里。那堪驛使稀。</text>
<title>次止巢老兄別章。意長辭短。詩云乎哉。</title>,<text>文通別賦意何深。未寫臨歧衰白心。爲報書燈結穗夜。千山儻許夢中尋。</text>
<title>題鄭李庵 三首</title>,<text>澾局磴蘚步。悽悵風袂寒。若無山隔斷。擡眼大珠看。雲擁鐘聲濕。石凉碁響沈。山人說經罷。又手慰登臨。客枕山泉鳴。仙扉海月圓。相逢無一話。共伴白雲眠。</text>
<title>筍</title>,<text>莫怪龍鍾舍畔竹。好兒孫逐新年生。靑煙罷羃鬐全露。錦籜開包肱始橫。且保勁心寒後試。先攜脩影月邊呈。衰翁獨步摩挲久。袖裏翻驚五月淸。</text>
<title>寄答柳鏦春</title>,<text>白首朱顔枉了人。商歌歌罷旅情新。市中誰識韓康伯。谷口空傳鄭子眞。有約煙霞何日到。無媒徑路素來親。嶠南故是英賢地。頗幸年閒信息頻。</text>
<title>微雪偶題</title>,<text>誰遣銀花糚遠山。分明點翠滴松閒。憐渠氣骨本碨磊。粉黛終非嫵媚顔。</text>
<title>挽李君聖老 二首</title>,<text>別後朱顔成白頭。心期猶憶海山遊。去年消息鐘街邸。南國宗英義旅修。搖曳丹旌故國秋。香名留與水西流。向非妖舶中宵遁。恐是人間定遠矦。</text>
<title>重次文生軸中韻</title>,<text>京湖磊落幾名門。記姓能收世德尊。貧士生涯無宿醉。異鄕顔面少親昆。隨身但言吾纓足。容膝何妨獨寤言。借卷誨兒心最苦。也應碩果此間存。姓一本作性</text>
<title>贈郭五悔老人 孝根</title>,<text>高人襟韻自林泉。不以蘄名後百年。玄晏文章今逝矣。甄逢僕馬恐徒然。千山堪語延陵石。五子儻聞彭澤絃。籬竹蕭蕭正月白。前期一別隔遙天。</text>
<title>贈李信叔</title>,<text>朝逢山中人。自云滄湖叟。上山采蕨薇。十襲裹在手。裹之欲遺誰。卬有山外友。我無瓊琚報。此貺顔欲厚。吾聞滄湖號。紫陽有所受。宣聖浮海感。吾道不行後。我無可行道。安用滄洲取。不如敬齋箴。毫釐得細剖。於今便受用。充之萬善有。紵縞此閒存。信叔信之否。行當煑蕨薇。主客嚼一口。</text>
<title>僑居地蝸廬成。的對瑞石。此是曾往結戀而不可得者。今以邂逅得之。不覺奇幸。一絶志喜。</title>,<text>偉然體德一方宗。友敢云乎師則隆。山若可名還可字。開門喚作丈人公。</text>
<title>梧潭辭。寄鄭季國。</title>,<text>覽玄化之坱圠兮。何挺物之多異。惟玆梧之特生兮。實閒靚而寡侶。超氛郵而淑立兮。伍灌薄而淹歲華。隔莽蒼以岧嶤兮。憐結根之得所。疊雲屛之峛崺兮。引綠潭以自漑。不知種梧者誰氏兮。迺有會於余意。劚靈山而仁宅兮。夙結志於衆芳。懷良辰而孤𨓏兮。路逶遲而彌長。何所獨無嘉樹兮。竊願愛此幽貞。聞此物之成材兮。蚤充貢於舜廊。其或蕪絶於空山兮。何害腹中之韶章。有槎椏以來五色兮。奚數鶡鴠與鸝黃。步徙倚而不忍去兮。竟日夕而相羊。疎月爲余流光兮。汲潭心而虛凉。情通靈而入微兮。沕柯葉而兩忘。我不見夫潭之梧兮。見梧潭之主人。璜聲繼以雜珮兮。襲藻荇以爲茵。時冉冉而不可再兮。惜日車之西淪。橫江海以留約兮。道漫漫而靡親。隱思梧而陫惻兮。托遐情於永言。</text>
<title>送喜懼子辭</title>,<text>有客踵門。以厥壁命余記之。至于再至于三。客之勤余非不知。雖古人雲鳳之手段。將爲子傾倒而不辭。况吾不千金吾帚。何遜謝之至玆。聞老氏之一唯阿。每竊歎其起余。玄旨吾不窺。請以燕說解郢書。友之道相觀而善。發諸言則切切而偲偲。吾有錦褧之素履。奚暇呫囁與夸毗。慨世道之交喪。一轉而唯唯。唯與阿其能幾許。內羶消息於外腴。言者靦而不慙。聽者受而自居。假使不求而得此。奚至乎合瞿瞿。胡乃重趼而干索。卬及友而淪胥。矧喜懼之本題。非所宜於蔚莪之餘。履霜露於春秋。毒中腸之含茹。思昔日之不可再。亶合淚枯於皋魚。爰欲飾詞而置壁。在人情竟何如。美夫君之北學。老不懈於尋師。腹羣經而爲笥。下筆不停其淋漓。珮琮璜而周旋。又重之以令儀。固知仰望於終身慕。初非爲欺人而自欺。顧一著之意左。不幾於失髓而競毛皮。卬文房之拋久。墨腐毫而口生胝。尙俯仰於世情。糚點它人風花其時時。畢竟納子於過擧。顔厚有忸怩。請自今而爲始。噤默而不復詭隨。子惠我而良厚。我曷報之事終卑。請子一見而揚其灰。以存海南之相思。</text>
<title>誠齋辭</title>,<text>誠不可勉而致。所可勉者思誠。思又思誠愈遠。不如且尊閣。從事屛百邪之干城。邪退誠自存。若雲翳撤而白日元自光晶。先德所以說一箇持敬。勤向主翁問惺惺。我思古人。有宋楊廷秀風度好。儲身斗大閒架。有萬花千草都不用。用一字誠便了。近聞維楊江上有新扁。無乃南渡高士復我東表。毛生知我老絶交去。寫得如何分曉。</text>
<title>續驪駒。送鄭周伯。</title>,<text>正味兮無味。實求兮不求。蓋嘗有意而鬢髮已秋。歌驪駒兮送君歸。意不竆兮君不少留。願持贈兮隴上雲。雲去無跡非吾羞。</text>
