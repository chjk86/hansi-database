<title>酬趙主簿 英沂 韻</title>,<text>百年何匆匆。萬事紛總緫。人生於世能幾許。東海桑田朝暮變。其中苦樂孰更多。悒悒常憂先集霰。由來志士白髮早。春草秋風令我老。流芳唯慕聖與賢。得喪何論貴與賤。吾聞尼父作春秋。可筆則筆刪宜刪。汲汲魯中更底事。志存禮樂期無他。君民堯舜計無施。奈彼世主唯庸何。嗟吾不得聖門墻。埴偏傷生苦後。古人糟粕謾咀嚼。迷途儒冠誰比數。况復浮名豈足貴。不如善養吾之氣。江山一區是友于。於我有素沙邊𩿨。月夕烟朝終自由。</text>
<title>謹步尹封丘 舜擧 鳶魚臺竹亭韻。仰呈詩案。</title>,<text>嗚呼貞曜孟東野。自是鳴其不平者。與世抹摋長顑頷。令人感歎千載下。嗟余晩生亦何爲。百年孤負心中期。鵜鴂先鳴芳草歇。搖落空敎宋玉悲。况今未斬天驕子。國步迍邅奈如此。忍飢欲采西山薇。洒恥誰傾東海水。懷柔世遠已焉哉。邈矣唐虞難再回。緬思桃源何處是。靑鞋布襪歸去來。</text>
<title>玄風路馬上。和趙澗松 任道 韻。</title>,<text>累日同爲客。臨歧更惜分。佳期知不遠。霜葉錦成文。丙寅秋七月。澗松與先生及朴處士道元。有溯江進謁旅軒先生之約。故先生欣然直到奈內。奈內。卽澗松別墅。十二日壬午夜。與澗松。出宿于舡上。十三日。發船。斂襟端坐。通讀心經。行到蔚津。遇朴處士。鼎坐舟中。各有一絶唱酬。十六日。齊謁道東書院。未幾。先生患水痢。氣甚萎薾。卄二日。一行下陸。夕寢吳山書院。翌早。又齊謁祠下。步出砥柱中流碑下。渡江。先抵不知岩。則張先生不在。馳到仁善。拜張先生。留五日。是時。先生所患未快復。張先生憂之。以生雉與之曰。鄙語云。烹一鷄而卒食之。則厥疾得瘳。試用之云。卄六日暮。三家馬僕至。翌日拜辭張先生。卄九日。到玄風分路。澗松向昌寧。先生與朴處士。取道蔚津。轉向宜寧之際。澗松占一絶曰。北去舟同挽。南來路各分。何時風雨夜。尊酒更論文。先生和之云云。曾有還家後。佩酒登防禦山之約。故於詩及之。○蔚津韵。見下。</text>
<title>贈權君</title>,<text>雪罷風威動。山寒帶夕陰。村燈歲時樂。欹枕寂寥心。其二欲訪招提客。難拋老病深。烟霞空悵望。行坐白頭吟。</text>
<title>自如郵亭。卽事。</title>,<text>梅外踈篁戴雪寒。折腰如學老郵官。雖然勁節終無改。莫作風塵潦倒看。</text>
<title>寄蔣明輔 文益</title>,<text>故人今在洛江邊。早占烟波剩得天。惆悵一官何意味。折腰猶不賦歸田。其二玄冬滕六滿江城。一夜乾坤灝氣明。淸景不曾今古異。興來空負剡溪行。</text>
<title>訪蔣明輔留一日。雨中還歸。明輔以詩回謝。追次奉酬。</title>,<text>春江欲暮雨踈踈。此際風光滿草廬。只爲一官牽世務。却嘆容易別衣裾。</text>
<title>懷古</title>,<text>來登殘郭立多時。回首繁華一夢悲。寂寞宮墻喬木老。暮鴉啼了寄寒枝。</text>
<title>次趙主簿韻</title>,<text>相思日日好懷開。步屧翩翩自往來。惆悵一犂春雨後。隔江遙望倚山隈。其二終日無心坐釣磯。江雲變態傍人飛。何事一絲扶漢處。更敎塵坋上荷衣。其三浩然肩聳君應得。寗武高歌我豈能。惆悵一江連夜雨。懷人不見對殘燈。其四徙倚江天欲暮時。靑山如畫又如眉。故人今夕團圓處。共賞年華倒玉巵。</text>
<title>贈趙士達 逢源</title>,<text>思君不見幾星霜。魂夢悠悠道路長。靑眼今來開一笑。向前離恨兩相忘。其二春盡江南柳絮飛。多情此日送君歸。前期不在秋風後。臨別何須淚濕衣。其三聚散從來本不期。重逢此日又離思。臨分最是傷心處。千里雲霄鴈影遅。</text>
<title>別士達</title>,<text>驪歌一曲去留分。臨水登山遠送君。悵望行塵愁獨立。江頭惟見別時雲。</text>
<title>陽村卜居</title>,<text>卜築幽棲水石間。烟霞深處地寬閒。餘生晩計成何事。紫蠏銀唇可媚盤。</text>
<title>次郭秀才 泰元 傷流落琵琶人韻</title>,<text>學得琵琶何處人。也應曾樂太平春。如今便作龜年恨。一曲聞來淚濕巾。</text>
<title>偶吟</title>,<text>萬物林林捴是眞。桃紅柳綠自然春。靜觀天地無窮意。始覺顔淵三月仁。</text>
<title>潘上舍 榮 挽</title>,<text>翩然仙鶴下人間。咳唾明珠滿世間。五十年來厭塵事。却辭華表上雲間。</text>
<title>妹壻趙富寧 英混 挽</title>,<text>公纔二八入吾門。四十年來有子孫。半世榮名成一夢。忍看孤寡守田園。</text>
<title>呈沈 鎭</title>,<text>曾對厖眉卄載前。中間消息兩茫然。如今枉過尋幽逕。舊誼殷勤歲暮天。</text>
<title>河長水 惺 挽</title>,<text>世間榮辱古猶今。却到吾君不動心。自是平生功力在。九原應復有知音。</text>
<title>雙溪酬唱韻 寺在河東。○時成浮査汝信。朴凌虗敏。李蘆坡屹。河滄洲憕。吳思湖長。趙鳳岡㻩。權東溪濤。河謙齋弘度。文梅村弘運。趙澗松任道。林林谷眞怤。鄭秋潭頠。許滄洲燉。同會各有詩。</title>,<text>尋眞藜杖九秋時。會者東南咸不期。此樂此山難再得。諸賢莫憚暫題詩。</text>
<title>蔚津舟中。和趙澗松韻。將謁旅軒時也。註見前。</title>,<text>忘機無異泛虗舟。孰有褊心怨我儔。洛水淵源期一泝。推移今日在中流。</text>
<title>謹步龍湖遺韻</title>,<text>一室圖書靜。晴窓對岸沙。竹淸聞玉韻。江暝浴金波。宿霧離朝峀。歸禽集淺莎。生涯元不淡。雲物眼中多。</text>
<title>趙司評 鎰 主簿 英沂 兩益。許枉觀獵。欣企夜坐。吟成一律。謹呈求和。</title>,<text>執友傳書札。明朝許枉臨。誰言空慕獵。喜得更論心。宛爾親顔色。跫然想足音。吟詩坐長夜。落月下西林。</text>
<title>適巖卜居</title>,<text>晩卜幽棲地。誅茅寂寞濱。君民計已誤。魚鳥日相親。畎畒眞堪樂。江山不負人。閒中自風月。天際有驚塵。</text>
<title>題大寺 在咸安</title>,<text>玆遊非一再。雲物夙相親。水碓溪聲亂。山樓月色新。林深多鳥雀。地僻小風塵。夜接諸僧話。蒲團坐到晨。</text>
<title>次趙司評韻</title>,<text>每被兄索詩甚勤。而自揣才不能逮。含默到今。累得瓊琚。竟無一言。亦非禮也。強步前韻。以冀斤正。後三篇。自用他韻。或述悲懷。或咏雪景。以求和敎。詩云乎哉。西子之門難爲容。幸留恕焉。自恨平生事。空成泣路歧。幽懷爲孰說。晩計信君知。雲聚還疑散。萍逢且怯離。如何骨肉痛。復結兩家悲。其二咄咄誰憐我。嗟兄爾獨知。魂消喪女日。膓斷哭孫時。謾酌忘憂物。頻題說恨詞。人生元不百。持此亦難支。其三白屋寒都重。孤村雪壓籬。乾坤異氣候。草木變容姿。灞水吟詩日。山陰訪友時。如何吾與子。到此失追隨。其四寂寞江天暗。霏微六出飛。絲絲初點地。衮衮竟霑衣。已得豊年瑞。何憂一歲饑。陰山寒政緊。北望倍歔欷。時昭顯世子孝廟。以大君赴瀋。先生不勝其傷時述懷。末聯及之。</text>
<title>次趙主簿韻</title>,<text>晩節都忘世。何傷作𥌒聾。湖山眞我有。烟月可長終。鼎水明朝日。防山送夕風。優遊聊以爾。莫負兩衰翁。</text>
<title>重次新雨韻</title>,<text>逐日相從地。君詩我自哦。江湖多白水。蒲柳長新芽。世事遺高枕。閒情入浩歌。悠悠度歲月。更覺好懷多。</text>
<title>題隱仙菴壁上</title>,<text>每憶曾遊寺。重憐再渡橋。逢僧多舊面。看竹長新條。累石爲臺屹。穿雲引水遙。憑欄迎爽氣。候月坐淸宵。</text>
<title>蔣明輔江亭</title>,<text>滿壁圖書在。晴窓晝景明。俗緣心已斷。塵事夢猶驚。物色供朝暮。湖山養性情。世人何意思。身外謾營營。</text>
<title>大寺。次巴山諸益韻。</title>,<text>蘭若藏深處。雲霞嶂幾層。親朋同日會。淸景一宵燈。竹影風前冷。溪聲雨後增。沙彌不厭客。乞米更加蒸。</text>
<title>次三從兄西平府院君 浚謙 韻</title>,<text>此地江山勝。平生見未曾。淸風來綺席。明月替華燈。北極高難望。南樓逈獨憑。懸知今日會。應有後時稱。</text>
<title>河上舍 悏 挽</title>,<text>大賢世不數。吾黨如公誰。宇宙此生晩。襟懷空自奇。無人白雪和。肎與靑雲隨。俛仰成陳迹。九原難可追。</text>
<title>李重任 邦鉉 挽</title>,<text>天禍斯人酷。蒼蒼漠未諶。一時雙冢痛。孤子百年心。落鴈啼寒野。慈烏守故林。隣翁念平昔。嗚咽淚盈襟。</text>
<title>篁巖朴先生 齊仁 挽</title>,<text>凾丈嗟休問。諄諄已寂然。高風將掃地。正氣直軒天。碩德人難考。斯文世孰傳。詩書留緖業。賴有一孫賢。</text>
<title>姜汝眞 東望 挽</title>,<text>祖子孫三世。由來分義深。交親寧挾長。氣味托知音。弧矢終無試。泉㙜杳莫尋。萱堂鶴髮在。應有倚閭心。</text>
<title>河台溪 溍 挽</title>,<text>忽忽心驚愕。初聞執友亡。英豪天旣挺。金玉地何藏。豈但時人惜。難禁吾輩傷。門闌珠樹在。行見庇槐堂。</text>
<title>謹呈淸州舊使君李 晩榮 足下三十韻</title>,<text>公也來南國。咸州接海邊。覊遊今幾日。留滯已經年。暫蹶亨衢足。虗橫野渡船。聲名曾藉甚。文墨早周旋。高點龍門額。初登玉署筵。鵷行倍光彩。鴻漸恣騰騫。共理才無敵。分憂惠獨專。世情元忌克。賢路更迍邅。默識升沉理。寧爲俗累牽。寬心傾斗酒。遣興賦千篇。事業頻看鏡。行莊任受天。卽今吟楚澤。何處是秦川。放達忘拘束。安排合自然。呼鷹秋澗谷。逐兔暮雲烟。濟勝常鞭着。搜幽幾屐穿。自能行患難。非是爲遊畋。令弟聯雙璧。高才有惠連。題名登玉牒。通籍步花磚。九萬扶搖上。乾坤雨露徧。榮華世不有。燀爀孰爭先。蹇劣曾承欵。逢迎夙有緣。舊聞莊武德。重見少監賢。莫樂朋來遠。深慙粃在前。蓬麻欣有托。膠㓒必須堅。末路誰相念。浮生獨自憐。席門人遠轍。蓬屋客無氊。雲雨多生態。洋峩久絶絃。幾勞瓊樹望。長對玉繩懸。梅笑堪宜索。江淸亦可沿。何時一尊酒。携手共蹁躚。</text>
<title>朴平山 震英 挽 代人作</title>,<text>南紀生人傑。堂堂氣槩雄。早懷投筆志。長擬濟迍功。談略曾無敵。論兵最有風。艱危輸異績。幕府冠諸公。錫爵恩猶重。酬勳禮未隆。傷時空咄咄。憂國但忡忡。竟祟沉綿疾。難醫盡瘁躬。凄凉韜白羽。埋沒棄雕弓。幾處從遊慣。相將興味同。年來成老病。此去阻西東。戀德情何極。承凶恨不窮。呑聲搔白首。感舊想丹衷。世道千層險。餘生萬事空。病違臨壙訣。簌蔌淚沾瞳。</text>
<title>河滄洲 憕 挽</title>,<text>河氏鳴吾晉。由來積德門。詩書傳緖業。繼述有慈孫。儒術曾窺閫。詞林已着根。庶幾前輩體。彷彿古人言。接物溫恭色。居家孝友敦。靑陽題鴈塔。晩節屈鵬鶱。窮達心猶確。榮枯命也存。邇來多感慨。底事慰朝昏。秋月江湖濶。春風常棣翻。優遊添逸興。和樂唱箎塤。薄劣曾叨忝。提撕錯與煩。殷勤垂奬進。蘊藉得餘論。準擬依通德。誰知失所尊。世情元喜忌。天意亦難原。地下歸鸞鳳。人間哭弟昆。凄凉開素幔。寂寞送朱幡。哀痛嗟無及。平生永不諼。玄成今日在。墓道白楊蕃。</text>
<title>次陽村主人辛君韻</title>,<text>枕流漱石濯淸泉。負杖行吟寂寞邊。遺逸本非追尙子。簞瓢只欲學顔淵。秋深最愛溪楓晩。霜薄偏憐野菊鮮。自笑形骸元土木。傍人且莫問愚贒。</text>
<title>蔣明輔江亭</title>,<text>斲破天慳架數椽。養眞端合此江邊。臺臨野逈迎風易。窓與簷虗得月先。迹謝塵寰心絶外。望通山海眼無前。汀洲日暖春波靜。人伴沙𩿨共一眠。</text>
<title>和趙主簿韻</title>,<text>恒雨淋淋幾日連。江湖水漲浩無邊。魚龍出沒千尋窟。燕雀騫飛上下天。三島怳疑移咫尺。十洲如得見神仙。扶搖自可乘槎去。直到銀河織女前。其二日上晴窓始罷眠。南山當戶意悠然。風前野草渾如織。雨後江波剩得烟。地僻不嫌無俗客。林深惟喜聽啼鵑。靜中朝暮還何事。長把靑編對聖賢。</text>
<title>寄贈郭秀才 泰元</title>,<text>昨夜山扉映客星。誰知華盖到郵亭。久思瓊樹頭將白。忽對芝眉眼已靑。江月入門襟欲爽。雪風吹面酒初醒。團圓此日忘愁寂。逸士高歌亦可聽。</text>
<title>次李濟甫兄韻</title>,<text>世事年來不欲聞。一春深卧晝 缺 門。雨中花樹幾人屋。山外炊烟何處村。衰病且兼塵冗逼。艱危長費夢魂煩。萬端愁緖君應識。擬共淸尊仔細論。</text>
<title>次趙司評韻</title>,<text>卜築初臨鼎湖灘。烟波淸景暮朝看。簞瓢至樂吾何敢。畎畒躬耕獨自安。萬事已成黃髮短。一盟唯付白鷗閒。區區斗粟人爭慕。却笑前賢亦學干。</text>
<title>呈司評</title>,<text>珍重故人許馬迎。爲緣先忌負深情。由來良會皆關數。從古淸遊乃有名。竹葉政浮杯面綠。梅花應入枕邊明。殷勤寄語司評伯。幾日相携話弟兄。</text>
<title>謝司評風雪見訪</title>,<text>索居郊外久離羣。蓬蓽誰知得我君。深夜不妨仍秉燭。一尊端合細論文。窓前雪月爭淸炯。竹裏霜風喚醉醺。惆悵忽成江渭別。可憐春樹帶愁雲。附次韻 趙萍蓬子鎰高標落落出凡羣。千載三韓獨有君。秋水精神氷作骨。藍田光彩玉爲文。蘭生空谷香全老。月照淸尊酒半醺。江閣睡回無一事。朝朝笑看下山雲。</text>
<title>別司評</title>,<text>問君何事早還鄕。只爲從玆返洛陽。自昔覊遊多感慨。秪今吾道困棲遑。靑春作伴歸程遠。白首臨歧別恨長。萍水幾時重會合。一尊相對共傾觴。</text>
<title>矗石樓。次板上韻。</title>,<text>天地初開別一區。何年好事起斯樓。層軒遠接靑山影。彩檻低搖碧水流。斗覺登臨如羽化。却疑身世等萍浮。求封萬戶還非分。願夢三刀卧此州。</text>
<title>和崔固城 應天 韻</title>,<text>葉縣鳧飛路不遐。遨頭乘興雨隨車。晩交肎許膠投㓒。深契要將蓬托麻。傾盖暫時情若故。離筵落日恨如何。他年倘問吾生事。欲學東陵舊種瓜。其二神交暗許兩無遐。蓬蓽欣迎長者車。莫道鳳鸞栖枳棘。早聞霖雨潤桑麻。知音白雪應全 缺。恨別驪駒奈若何。惆悵從遊難再得。賦歸將及往時瓜。</text>
<title>呈席中諸賢。以致離合眷戀之意。</title>,<text>搜幽不覺路崎危。尋澗橋憐再渡時。夜靜琳宮僧語定。月明禪榻客眠遅。今宵好會誠難得。異日重遊豈易期。惆悵出山星散後。白頭愁寂有誰知。</text>
<title>河台溪挽</title>,<text>屈指南州幾箇人。吾君德器較殊倫。立揚早遂榮親志。啓沃將期報主身。羸病豈曾要好爵。聖恩猶自眷賢臣。沉綿十載天終奪。哀聞應知更哭辰。其二平生肝膽兩相知。早歲追隨願莫違。衰白我今爲世棄。沉痾君未濟時危。俗情不是人人薄。行路如何處處疑。欲說幽懷誰更聽。痛纏冥寞涕交頤。</text>
<title>郭木川 衛國 挽</title>,<text>一見知君是好人。最憐風度邁凡倫。地分江渭遙相望。心許金蘭老更親。遊宦幾年擔世務。賦歸三逕養吾眞。卽今冥寞嗟何及。感淚無從自滿巾。</text>
<title>題大寺壁上</title>,<text>三入洞門尋舊遊。諸僧迎笑出西樓。風吹落葉埋山逕。月上高峯散客愁。水石元無誇絶勝。烟霞猶自助淸幽。淹留數日思歸去。熟處難忘且更休。</text>
<title>趙甥 徵天 挽</title>,<text>晩卜陽村孰更親。唯君隨我接芳隣。相從咫尺歡情洽。共占溪山逸興新。將謂爾終扶此老。豈知天遽奪斯人。姊兄地下如吾問。多長兒孫未逐貧。</text>
<title>酬宜春使君尹封丘求和</title>,<text>移家卜近鼎湖濆。寂寞濱宜遠世紛。象外江山皆我有。靜中風物共誰分。百年麁糲身無事。數畒荒田手自耘。遅暮未忘漁釣樂。苔磯日日坐窮曛。其二爲己敢希力有餘。半生功業問何如。泥塗久伏塩車馬。行路誰憐涸轍魚。君子不須孤憤語。男兒宜讀萬籤書。坐看塵世皆形役。却羡前修得返初。其三由來醫國是眞醫。談世方知椽不癡。修己自能遵聖訓。振民寧有見人嗤。墨池每染鍾王筆。琴閣長吟鮑謝詩。胷次洞然今古事。想看酬酢緫無疑。其四長洲烟斂好風來。倚杖孤吟綠水隈。剩得湖山都領略。早隨鷗鷺共徘徊。炎蒸洗盡三秋雨。節序吹移六管灰。瞻望使君瓊樹遠。若爲同席一尊開。附原韻 一首○尹封丘舜擧陶公未賦歸去來。屈子行吟楚澤隈。聖世梁鴻還潦倒。明時亭伯尙遅佪。傾壺莫黑馮唐髮。吹律無然長孺灰。王翰卜居猶隔手。靑眸阮籍幾時開。</text>
<title>宜春東閣。次封丘韻。</title>,<text>可愛軒東小竹亭。體盈方丈竦公庭。簷虗政好迎明月。簾捲端宜映德星。靜聽階前鳴澗瑟。耽看郭外擁山屛。不妨豊樂歐翁醉。莫作湘潭屈子醒。附原韻 尹封丘縛篠編蕉架小亭。蕭然一榻占空庭。朝開案牘明雲日。夜坐琴尊帶月星。斷續泉音琤似珮。周遭山色錦爲屛。箇中淸興無人識。欲向江潭問獨醒。</text>
<title>次封丘韻。呈龍華主人。主人。卽趙澗松。</title>,<text>冥棲早着洛江隈。世外風烟絶𡏖埃。自保幽貞專勝地。肎將聲利累靈㙜。高山仰止千層聳。活水澄虗一鑑開。靜裏優遊眞趣在。閑隨花柳詠歸來。</text>
<title>姜處士 晉善 挽</title>,<text>吾家子婦君家女。姻婭情親數十年。逢處秪期開笑語。別時每恨欠團圓。謙恭素性人誰及。原愨天姿衆所賢。一病嗟哉終不起。感深存沒淚如泉。</text>
<title>曺星州 挺立 挽</title>,<text>聲名藹蔚擅詞塲。早闡魁科步玉堂。際會當年期黼黻。謨猷一世可巖廊。名州瑞麥存遺澤。幽谷芳蘭保晩香。景仰風儀今永隔。一哀那忍善人亡。</text>
<title>趙鳳崗 㻩 挽</title>,<text>黌舍同遊自少時。忘年托契盡交期。頎頎骨相人皆仰。灑灑胷襟我獨知。大耋全歸應不憾。高風終閟政堪悲。更看丹旐恩光煥。生死哀榮永有辭。</text>
<title>姜瑾仲 純 挽</title>,<text>忽忽吾生五十強。親朋零落幾回傷。人稱輔德曾孫在。天禍姜門孝子亡。春樹忍聞鸎失侶。雲霄復見鴈行。由來積善遺餘慶。留待芝蘭漸次香。</text>
<title>靑谷寺。酬諸益韻。</title>,<text>人生離合本無期。尊酒逢迎此一時。靑眼兩開今夕樂。白頭相對暮年悲。夜闌禪榻僧眠穩。月照山窓客夢遅。明發共含分袖恨。不知何處更追隨。</text>
<title>成浮査 汝信 挽</title>,<text>牙山烟鎖暮江天。回首浮査思愴然。此老平生期亦大。中間拓落事堪憐。仲長園裏踈篁秀。謝氏庭前寶樹聯。南極一星今已晦。滄洲何處訪儒仙。</text>
<title>題隱仙菴</title>,<text>蘭若重新異昔時。沙彌護佛此中依。風輕小閣宜高枕。雨歇前溪可振衣。雲態自舒還自捲。世情誰是又誰非。孤吟盡日茶烟罷。暝色生寒宿鳥歸。</text>
<title>李牧使 以存 挽</title>,<text>北闕初分侍從臣。天心端爲牧疲民。暫時治化爭歌頌。藉甚風猷動搢紳。諸葛更遺巴蜀愛。祖生何棄豫州人。鄕邦墮淚猶難制。况我深情已切親。其二妙年才藝動京師。早折天葩第一枝。際會聖朝期黼黻。歷敭華貫煥恩私。方知北海鵬程遠。孰謂南柯蟻夢悲。唯幸九原無恨處。徐卿更有石麟兒。</text>
<title>朴平山挽</title>,<text>英雄去盡將壇空。公也堂堂獨步雄。萬甲藏胷無勁敵。數城游刃見遺風。卽今最惜馮唐老。從古難封李廣功。已矣龍驤嗟莫及。應知遺恨失平戎。</text>
<title>權光州 濬 挽</title>,<text>始識吾君卅載前。齒因差少未隨肩。同題鴈塔愚爲弟。獨上龍門望若仙。百里淸風吹惠澤。暮年閑趣付林泉。如今不淑嗟何及。慟切邦家失一賢。</text>
<title>李僉正 重榮 挽</title>,<text>知君迂拙得天眞。溫飽無心七十春。契托金蘭曾分厚。誼連姻婭更情親。忘機自作閒中老。厭世今爲泉下人。想望靑山烟鎖處。新阡物色揔悲辛。</text>
<title>哭子</title>,<text>哭子呑聲老淚淫。可憐眉宇眼中森。人生忽忽嗟無及。天道茫茫杳莫諶。山鳥哀呼如助恨。泉流嗚咽亦傷心。雖言貴賤懸輕重。慈愛情何有淺深。</text>
<title>仁原君 李休復 挽</title>,<text>求忠必以孝門爲。今日於公始信之。投筆早期男子事。揮戈終濟國家危。紫泥榮寵光先祖。鐵券勳名耀後時。可惜西戎平未半。將星零落士含悲。</text>
<title>許 瀕 挽</title>,<text>由來家世業懦門。復見玄成美價存。滄海遺珠誰採寶。鄷城埋釰獨含寃。優遊後學依歸地。扶植前賢廟貌尊。惆悵卽今天奪速。九原何處更招魂。</text>
<title>輓詞[朴亨龍]</title>,<text>家傳詩禮世伊誰。任重斯文衆所推。璧水早游聲籍籍。湖山晩節學孜孜。茅茹昭代官猶薄。蘭茁華門德乃宜。追憶從前分義厚。哀詞題罷淚雙垂。</text>
<title>輓詞[趙澄]</title>,<text>却恨吾生生苦晩。當年未及仰高軒。優游翰墨明經傳。閑卧林泉訓子孫。一朶靑蓮傳世事。七旬仁壽使人尊。斯文已喪嗟何及。回首南天拭淚痕。</text>
<title>輓詞[趙徵遠]</title>,<text>出入門庭自少時。幾多承誨設臯比。八旬俯仰神猶健。二竪沉綿竟未醫。疾病乖違親執紼。生平辜負被情私。當年哭子無窮淚。重灑今朝不勝悲。</text>
<title>輓詞[佐郞趙任道]</title>,<text>聞公入地我心傷。絃斷峨洋隻影凉。獻可辨姦先見早。淵明投紱賦歸忙。慈祥豈弟天資好。耿介溫剛氣禀良。末路斯人那更得。哀詞題送哭蒼蒼。</text>
<title>輓詞 三首 [司議韓時重]</title>,<text>端雅風裁拔世塵。玉壺氷㓗是精神。早登蓮榜聲名藉。晩領儒林德望新。枳棘元非鸞鳳止。江山虗老釣耕身。何知二竪還爲祟。奄失吾宗第一人。千里相離十載經。去春重拜舊儀形。題銘妙筆猶能健。樂道神機尙得寧。辭別由來曾幾日。報哀飜作隔重冥。遙難執紼情何極。擡首南天涕自零。先子堂兄弟。情同一氣親。不才非謝寶。猶子視蘇獜。憶昔悲風樹。嗟今失席珍。寫哀寬抑處。三棘繼芳塵。</text>
<title>輓詞[朴以爀]</title>,<text>氷壺秋月禀天眞。家世風聲繼有人。利義交前熊取勇。行莊在我鳥擧神。十年湖海身仍老。一代儒林跡忽陳。惆悵南中文物儀。幾將初擘憶元賓。</text>
<title>輓詞[察訪李重光]</title>,<text>上黨名家趾美賢。儒聲藉甚弱冠前。器宜夏璉殷瑚貴。心在江雲海月邊。兩世葭莩親旣厚。暮年松栢契逾偏。今公已矣吾誰與。從此西城不着鞭。</text>
<title>輓詞 二首 [縣監河弘度]</title>,<text>愚頑於世絶知音。逐鵠觀龍托契深。洒洒神飈來水面。姸姸皓魄當天心。掃軍筆陣傳神玉。倒峽詞鋒擲地金。蒿里漳濱便長隔。九原何處更相尋。簪纓寶系貫懸藜。埋玉於今一夢如。成後不贏天可必。問詩問禮滿庭除。</text>
<title>輓詞[河達永]</title>,<text>防禦山精孕秀氣。篤生賢俊肥凡庸。文章東壁星猶動。遊學南冥道是從。惟樂簞瓢安素履。肎將微䆠抗塵容。天心不惜斯文喪。重爲儒林涕滿胷。</text>
<title>輓詞 二首 [進士李玄栽]</title>,<text>鵠峙鸞停氣貌奇。東南有此碩儒儀。如逢仲擧當懸榻。倘遇林宗必讓師。縻爾好官非所屑。守吾閒趣不曾移。湖山蕭瑟巫山下。祭社其誰政在斯。望之如玉卽如春。談士咸榮一見親。早歲暫遊庠序裏。晩來牢卧水雲濱。頤神味道貧非病。遯世忘機樂有眞。忽報少微星晦彩。後生矜式更何人。</text>
<title>輓詞[趙㻶]</title>,<text>玉壺秋水泂如神。壁立高標自寡倫。家政當時能盡孝。才華一代眼空人。儒林景慕爲師表。鄕士爭從願卜隣。一痛那知嬰二竪。臨風慟哭淚沾巾。</text>
<title>輓詞[進士成治永]</title>,<text>矜莊玉色看精神。南國聲名第一人。曾賦凌雲登鴈塔。晩從祥旭謁楓宸。舊鄕共仰存耆老。紫府旋驚作上賓。此日東臨大江哭。蒼茫烟樹倍悲辛。</text>
<title>輓詞[鄭元履]</title>,<text>年來先覺日陵替。何幸斯文有是人。一䆠郵亭如弊屣。半世林下養精神。白鷄遽罷東山夢。丹鳳還藏北岳珍。小子於何承警誨。老天無語問無因。</text>
<title>輓詞[參奉尹承慶]</title>,<text>早捷光先業。風流散石珠。浮榮忝衆望。雅量冠諸儒。薄俗宜從責。讒構適自誣。斯文最是痛。不獨爲長吁。</text>
<title>輓詞[進士河達漢]</title>,<text>我愛吾鄕丈。淸修懿德肥。斯文欣有托。小子久知依。鴈塔名飛早。龍門迹反崎。樑摧今日痛。非獨爲長違。</text>
<title>輓詞[生員河洺]</title>,<text>碩德生南紀。高名徹紫禁。𠍶門曾立脚。丘壑竟收心。吟詠山天下。優遊檜水潯。斯文今失托。小子慟難任。</text>
<title>輓詞[鄭光元]</title>,<text>君子存斯世。高風幾起人。鄙吝承顔滅。昏蒙賴警新。靜裏無塵雜。閒中自養神。慟哭儀形隔。題詞淚滿巾。</text>
<title>輓詞[生員安時進]</title>,<text>昔年哭鼎台。州運半衰謝。木稼又今年。康鄕奈長夜。</text>
<title>輓詞[門生韓錫奇]</title>,<text>兒時拜公床。瞻仰秋江眉。儒林地望重。孝友家聲肥。文章建安骨。德業醇儒姿。高才竟無命。有道歎非時。早擢蓮花榜。未折仙桂枝。平生經濟心。歲月閱江湄。道與世郛郭。身在菰蒲衰。虗老屈壯圖。長人非素期。酸寒溧陽尉。五十鬢如絲。位不滿其德。天何嗇報施。歸來濯塵纓。𩿨鷺共忘機。又作首丘計。新庄近舊基。烟霞疾已甚。處士星忽微。先生不再得。小子更何依。於今痛益切。宿昔恩不貲。荊鷄啄抱力。鵠卵毛羽飛。優容義實全。大道眞吾師。重恩山未答。數仞墻已墮。六一已冥漠。蘇子徒傷悲。猶幸慰此懷。詩禮傳庭闈。方知慶後多。天道寧無知。執紼長痛哭。痛哭偏吾私。無從一掬淚。謾向山雲滋。</text>
<title>輓詞[盧洤]</title>,<text>承家詩禮業。鴈塔早聯翩。筆陣鍾王亞。文聲等輩先。空將千里足。暫着一郵鞭。偶爾非生世。胡然遽上仙。百年情分地。今日痛懷纏。行邁違臨穴。題些涕泗漣。</text>
