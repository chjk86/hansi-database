<title>愛吾廬賦</title>,<text>晩羲子拙於身謀。久無羅含之宅。晩成應叟之居。念昔陋室有銘於中山。輪煥起頌於張老。迺作而賦之曰。太虛爲室。四海共處。人於其間。區別門戶。至尊則位乎蟺蠖。豪貴則家於高明。下及匹庶。咸自經營。面勢稱於周官。奧阼著於戴記。四大不可以無容。風雨不可以不芘。然而侈之則非分所安。儉焉則猶易爲力。一畒之宮。厥有圭篳。况復刱於登巢。繼以采椽。是爲蒼古之朴俗。盍亦其本之反乎。善哉淵明之言曰。衆鳥欣有托。吾亦愛吾廬。苟求棲息。物我何殊。相彼緜蠻。于止邱隅。蒿下萬族。林木一枝。唼蘋藻於鳧鴻。游澶陸於鶢鶋。鷹戀鍾岱。鸚慕壠坻。小則搶乎楡枋。大則圖於溟海。在原則脊令急難。集栩則鴇羽失所。至於撤桑之備。含泥之智。莫不因性所好。居各有地。今玆結構也。欒楹不飾。黝堊不施。以其高則僬僥無打頭之慮。以其廣則禮祝有回身之方。如蠭之房。猶蟹有匡。圍無淸防。藉無行唐。然而屋隅象威儀之整。瓮牖納日月之光。且其藏書則耒耜陶冶。丈尺權衡。濂洛關閩。石室蘭臺。同工異曲之文。始中盛晩之詩。齊諧之流。稗官之類。以至於籒篆程隷。晉柳顔蜀之書。靡不有焉。咸以貯儲。以其庭實。則鳳巢抽幹。龍孫脫棚。牧丹天香。冬靑翠屛。春蘭秋鞠。素李紅杏。玉梅敷英。烟柳垂絲。以其種圃則列菘芥而相錯。以薑蘘而分疇。辛則有薤。甘則有薺。芋登巴人之頌。瓜傳東陵之植。荳蔻益母之花。枸杞輕身之藥。蔘有兩種。朮移蒼白。藍靑茜紅。于以染色。表其櫻胡。帀以柿栗。於是乎主人汛塵設席。或寢或訛。動無繩約。靜無泥止。偃便屈伸。惟意自如。時或意到。圖書硏究。洞徹三極。周流六虛。心游乎未始有形之前。以至乎顯微無間之境。然而意會而不能語人。言發而有蘊未罄者。盖若中庸所謂上天之載無聲無臭至矣。旣而博參經史。披閱書畫。遂曳杖於庭圃。以日涉而成趣。喜榮茂於春夏。感收斂於秋冬。若其風雨霜露之變。林巒泉石之狀。莫不領取乎几案。坌集乎軒窓。於乎廣廈千間。不過容膝。何必使斧斤競其巧。土木盡其力。而毋令後人之笑拙也。余自樂此。不羡乎翬飛鳥革。雖以傳世。亦可以露地免宿。旣鋪瀏亮之辭。更願無忘乎成立。亂曰。有鳥自南。集山北兮。斂翮閒止。又將雛兮。鴟鶚遠跡兮鸞攸棲兮。伊始自今保廣居兮。</text>
<title>復初賦 晉孫綽有遂初賦。</title>,<text>粤播匀而賦人。靡不同於性則。情各誘於所好。迺技術之偏癖。或不擇乎巫匠。或不厭乎丸奕。局絲桐於牙曠。膠弧矢於逄羿。固豢芻之胥悅。何昌棗之獨嗜。俶台免乎澡齔。早獲奬於伶慧。揆初度而授職。嚴父詔而鐫心。絶浮慕於膜外。人或譏以書淫。時泚顙於啓悱。有忘味於沉潛。掩緇帷而拘囚。汚綠疇而鞠茂。擁百城而自愉。匝三餘而竆到。意猶歉於闕疑。性必求於甚解。雖博約之可服。終貪務之難去。源羲文而溯流。領姚姒而振裔。㑋京翼而契經。迭勝襄而求本。紬分葩於六義。繙演筆於三傳。覽曲臺之記存。繹河間之採撰。三禮殊於顯晦。六樂欠於徵獻。緬學孔於孟篇。疑闕齊於魯論。爾雅博而罕覯。孝經要而不講。爲事物之衡尺。作宇宙之梁棟。納尾閭於椰子。固莫勝其浩穰。始頫壑而豁閜。更入雲而冥翳。悸麤翻而懵瞀。欣熟復而頓悟。及啐嚌而得味。自罔覺其蹈舞。覈道家之玄牝。登辯囿之雕龍。括陰陽與名法。曁醫卜與兵農。存讖緯而不漏。綴稗官而竝容。非正軌之所循。亦達變而記異。偉石室與蘭臺。浩文章之淵海。網天地於腐毫。極馳騁而上下。密爾娛夫斯文。矕龍鳳而騰彩。尊六藝於傳經。備七略於登奏。懿政駿之相繼。寔儒宗於西京。氣化蟺於隆替。尙虎觀之嶢崢。策賈，董之登俊。賦揚，馬之蜚英。收綺麗於六朝。亦備一於機杼。王，楊傑而竝鑣。李，杜雄而齊步。摩蒼冥而高騫。最勍敵於韓，柳。紛猋起而雲興。不無聞於作者。逮宋文之三變。卒歸正於紫陽。堦四子而定趣。修六籍而立經。接大統於千聖。寔毫末於文章。闡造化而建圖。明分殊而作銘。易傳滿乎天下。經世貫乎萬物。後死與於斯文。克道明而理達。若延陵之觀箾。到請止而意徹。緜日月而積力。乃吐辭而書筠。等採花而釀蜜。若淹繅而引綸。詞不犯於已陳。志每貴於出新。速則嫌於苟簡。滯亦至於劌鉥。則斧柯於發題。厲硎刃於方割。句先形於未言。妙或在於不傳。若緣情與體物。亦孔夙於窺斑。精騈儷之四六。恢禮樂之三千。頌抽歌之雅韻。跋足序之餘意。輒志戒而爲箴。奄悼亡而成誄。記或長而引短。論欲嚴而辭媚。檄之不可不激。牘而不得不簡。銘有時而曼句。文或以而貼韻。說欲曉而必詳。辨破惑而無隱。若製述之形妙。雖更僕而難盡。遠可邇而小大。重使輕而長短。裁豐約而就量。任衡縮而彌縫。鄒炙轂而滑稽。倩射覆而巧中。怨鬼神於闡幽。寵草木於敷榮。驅山岳而列峙。鼓波濤而注江。競巄嵸而崷崒。紛滔汩而澎洋。韙奏雅而黜鄭。匪背軌於就徑。運千變而無竆。來萬象而畢供。追邯步於淵雲。效西嚬於屈宋。非曰能而願學。矻傾液而漱潤。奈高翔於衆俊。顝余貽於竆窘。遒露下於秀芝。恐日及於委槿。淚三刖之懷寶。違七言之及宴。欝余衷之罔籲。旋策駑而踏趼。蓬廬閴而偃睡。神假余以一夢。邅吾道夫崎嶇。溘埃風而莽坱。驀曾城而容與。頫蠛蠓而惝怳。揖罔象而暫晤。眷具茨而將往。問華胥之逌廬。軾伊耆之遺址。扶搖莫其淹薄。歷不周而濛汜。瞻扶光而晻靄。泛漲海而茫淼。漂霜鰲而岳徏。跨汪龍而路阻。哀江南之卑濕。陋石北之羯羠。忽反顧而流目。乃癯仙之常閭。繞平林而蔭蔚。指夫原而濔迤。義塗坦而繩直。仁宅比而櫛如。望禮園與書圃。疑弱喪而還棲。噫天生於四民。豈吾道之云非。須請學而尙鄙。賜也殖亦不宜。非擇術之不愼。非好書之成病。服鄒戒於獨善。韙陶辭於樂命。愳舍靈而取悋。誦遺寶而爲正。誓余心於遂初。益勉進於復性。略雕篆而務實。首四科於德行。不知老之將至。愼厥修而思永。</text>
<title>解嘲賦</title>,<text>梓園居士。客居江關。衣破絮之衣。食麁糲之食。恬若無所營。漫咏詩騷。有客嘲之曰。子之今年四十有餘。厭厭度世。如志如蜍。世雖不諧。身可忽諸。惟彼偉人。成立卓如。因勢合變。翼奮尾攄。上可以致吾君則爲明時之伊呂。下可以馳繡藻則軼英聲於燕許。躬不失其光寵。彌後來而延譽。環視宇宙。孰非大丈夫分內事耶。不能然則高蹈風塵。泉石寄意。臥箕潁之雲月。芥千鍾而脫屣。忘機之鳥。不與俗而相狎。縱壑之魚。顧沛然而自在。高之者尙其節。磨涅而不能凂。旣乏用行之資。又失韜漠之風。身不離乎編氓。名不著於商工。不能庇八口之生。不能宅一畒之宮。不能齒下士而口談周孔之聖。不能充藜藿而妄涎龍肉之膳。樗櫟擁腫。寧合般倕之繩剪。瓦釜雷鳴。豈諧黃鍾與姑洗。尙欲握寸管而釣爵。用尺錐而指天。卄載京師。後疐前顚。屢戰鄕藝。破鼔絶弦。亦不能梔蠟言貌。善候於形勢之門。巧結簪紳之懽。借口以譽。從而彈冠。竆朝晡於瓮牖。抱蠧帙而咿咿。夢羲皇而爲徒。指河淸而竢時。田不耕收。安得不飢。屋不補破。豈禦風雨。旣迂且拙。孰爲汝之調度。長貧賤而好仁義。與博學而無成名。固前脩之所嗟。亦童孺之攸輕。如子者。若不束之高閣。何不宅於廣漠之野。無何有之鄕。不與世而相知。混希夷而徜徉。居士聽之未旣。辴然而對曰。子雖辯矣。見何陋而識卑。被道義以文繡。以六經而耒耜。種學而積文。緜日月而不止。固前聖之詔我。非有意乎慕膻。使仁者必得壽。不必殀乎顔淵。使聖賢必行道。豈三黜於柳季。况自古之文章。固不膴仕而多瘁。傅之翼而兩足。與之角而無齒。宜藏器而待發。詎頤邱而無恥。彼造物之知我。竆與達其有時。與麇鹿而偃息。管萬壑之松筠。擬跡乎園綺。埒美於子眞。縱幽嘿之可悅。尙不可離世而絶俗。挈所有而乘所遇。寧隨衆而齪齪。况君相之聖與賢。靡有有才而不糓。趍權幸而附勢。吾不忍爲樓與谷。鸞與鶩而爭食。孰可辨乎痴黠。薰與蕕而並藏。誰有聞其芬苾。曳履商歌。百代師模。傾身障簏。名行俱玷。居士將腹笥千古。氣吐虹蜺。天之用我。玉堂兮金閨。天之不用。多文以爲富。嘯傲乎風塵。軒昂乎宇宙。言者口呿。乃逸而走。</text>
<title>白髮賦 左太冲有白髮賦。余亦年老。志氣衰退。有感而云。</title>,<text>作噩之歲九月乙未。主人病起梳頭。見兩髩皆白。有感而作賦曰。嗟嗟白髮。吾何負汝。有生俱生。六十年所。自汝未澡。戴之頭角。爲之櫛縰。備其膏沐。色相可愛。匪晳伊黔。鬒兮如雲。澤而光鑑。對明鏡而撫摩。若虎彪之頻顧。當寢席之曲局。若鸞尾之愛護。迨余齡之二十。加汝冠之岌岌。惟楚人之切雲。與周士之臺笠。簪之以文犀。斂之以象揥。凡在秋毫。皆我之惠。合使余而髦斯。于以永其終譽。曾日月之未幾。何變色而幻蹤。曩猶見其蒼蒼。今直爲此星星。締交兮羲娥。句引兮雪霜。去年兮今年。一莖兮兩莖。旣班如又純素。變日夜之滄浪。馮唐已老。潘岳傷心。顔子發二毛之歎。李白起靑絲之吟。倚夕陽而乍晞。光愈潔而增欷。立西風而蕭散。尤可憎乎作態。渥顔隨之而槁木。明眸因之以昏花。皺其膚革。脫其齒牙。况二竪之侵凌。皆由汝之纏緜。奄衆生之歸盡。誰可任乎厥諐。噫丈夫之生斯世。俱厥初之有志。稟二五之眞精。挾靑霞之奇氣。雲臺兮麟閣。金馬兮玉堂。運鵬圖於遼廓。展驥足而騰驤。壯士扣壺而悲歌。將軍聞笛而下淚。符到髩邊。痛恨何已。况復東都妙姬。北方佳人。絳唇皓齒。玉貌花顔。羅幃兮翠被。綺食兮珍饌。繫白日於長繩。願與君而同懽。覺蘭膏之失色。非昔日之盛鬋。悵文君之晨興。奏愁思於白頭。是知白者金氣。於時屬秋。草木凋零。山川蕭條。厲之以風霜。擊之以鷹隼。以肅煞而爲心。非君子之所忍。其在人也則白起善戰。白公好爭。固本性之殘暴。亦不保於其生。如曰白也之有知。盍將反修乎初服。宜爾質之受采。互靑黃與丹碧。旣能變緇而爲素。胡不革白而爲黑。玄而又玄。衆妙之門。苟余言之不信。覽皮毛之攸存。嗚呼。泰伯其翦。長孺亦禿。寧髡首而孑立。誓不使汝之余瀆也。</text>
<title>白髮對</title>,<text>余旣作賦之夕。方就睡而魂交。有老人自稱白毫子。辴然而告余曰。主人暮齡。文章大進。搖落之懷。深於宋玉。哀傷之辭。過於庾信。比左思而愈工。亦殘膏之不潤。然而歎老嗟卑。心力懊惱。昔余年之烏鬚。與淮南而脩道。悵金丹之無成。不得已而枯槁。自玄黃之剖判。孰能久視而延生。神先人而定命。非余樂乎殘形。旣云黃河之有淸。安知烏頭之不白。自其變而觀之。物固然於因革。吾與子而俱生。實有儀於髧毛。夙感恩於洗拂。靡有怨於絲毫。謂子有經綸之才。嘉子有黼黻之華。登靑雲而及早歲。吾亦與之光榮。加余以文冕。垂之以長纓。汩奔走於世路。自弱冠之初年。朝不暇於巾櫛。夕又冒以風塵。冉冉至于艾耆。積歲月於頭邊。判精華之盛衰。對明鏡而生悲。宜俛首而知愧。乃吹毛而求疵。且夫五色之本。不曰白乎。雪與之方潔。玉與之比德。皜皜則倣象於聖人。皎皎則表儀於嘉客。淸白爲廉。貞白爲忠。白賁无咎。乃羲易之所尙。是以東臯之賀。東坡之喜。不亦爲解事者哉。古亦有服地黃以求其速化者。子何必慕黔首之賤。而爲墨子之徒也。黑衣不鮮。黑水多濁。彼黑心者。貨利是瀆。可愧江令之頭黑。何如子卿之鬚白。邑中澤門。愛惡必擇。人於垂白之年。是爲老成之德。經變旣多。慮事周詳。善與日遷。知與年長。皤皤國老。乃父乃兄。雖本色之未忘。豈以此而易彼。當守吾之堅白。誓之以之死。子雖疏余以色衰。余終與子而固結。噫。伏波老而益壯。太公晩而始達。計今子之春秋。孰與彼而上下。吾將潔齊而具沐。建白于帝所。降百祿而緜緜。歲旣晏而華汝。於是主人欣然再拜稽首。遂覺而書其對。</text>
<title>賣薪賦</title>,<text>余嘗赴京。逾南泰嶺。時迫仲冬。天氣甚寒。有賣薪者行且謠曰。北風烈烈。南山峨峨。凌晨渡江。我勞如何。駄薪驅牛。牛蹄欲脫。燧人火食。竆我白髮。意若甚戚者。余進而慰之。且曰。子之所居。距此幾里。子之所業。胡止於此。子年盛壯。可農可士。不然則吾嘗觀京城大賈。坐而販賣。綾羅布帛。玳瑁珠璣。兩都之藏。八路之湊。馬運車輸。擺列左右。波斯竝侈。陽翟埒富。爾乃鋪白毯之溫。襲重裘之麗。擁金爐之熾炭。執牙籌而會計。廉貪惟其所欲。輸贏判於一言。藏繦鉅萬。以大其原。行而不徒。居而高門。耳目徧及於闤闠。僕役覘利於四方。括萬貨而相續。聲𨍪𨍪而轟轟。交守相而發身。列姬侍而娛情。豈嘗如登險巇涉灧瀲。計錐刀營營者哉。破敝之衣。枵然之腹。百里販樵。出於下策。若是不已。吾懼汝之塡壑。賣薪者迺逌爾而笑。弛擔而坐曰。子之貌似儒者。而何志之卑言之陋也。耕也餒在中矣。學也可幾於道乎。固賦命之不齊。余惟安此枯槁。以簪紳之世家。崇秩祿於高曾。失怙恃而靡托。因以家乎廣陵。世路不可以着跟。富貴無可以堦梯。悶妻孥之仰我。混名跡於芻蕘。惟彼楊。抱川之峽。黔果之交。長林脩樾。䕺欑委翳。斧之剔之。其菑其栵。用而不竭。取而無主。我任我載。滿意而止。于入都門。朝暮其市。彼城中之士女。與朱門之紀綱。稱少多而給錢。不貳價而相爭。充我米塩。計口而爨。盖其利也至微。羌不足以飽煗。日往還之至再。身亦爲之勤苦。况自名以販夫。知不遠於商賈。然而豈可與列市居貨者。同日而語哉。市井之人。惟利是求。起雞鳴而孜孜。摠不遺其錙銖。以長價爲能事。以欺人爲良圖。金帛之藏雖若固有。而龍斷之所獲也。鈲槻之䞉雖若可羡。而牙儈之所出也。多積而不能散。見竆而不能卹。以仁義而弁髦。以契券而詩文。弘羊之算已甚。田甲之風無聞。至於本領弘大。心計轉麁。令智而昏。多財則愚。若其取之無多。不傷於廉。足以自食。不至顑頷。勞於食力而不爲素餐。庶幾其生近於伐檀。無求於外。身苦心閒者。其惟我賣薪乎。况復霪雨浹旬。朔雪袤丈。萬戶都城。廚烟不颺。于時擧火。伊誰之賜。飢者以炊。寒者以喜。有似乎鄒子之吹律而回暖於空谷也。亦豈非仁人之澤。經濟之一事乎。然而遭時展布。固往哲之所欽。貴而在上。迺士夫之本心。雖自安於義命。亦不能不以自歉。所以我歌且謠。于以泄其感慨。而今子之爲我計者。乾沒不已。使之求富而厭貧。鏟厚利於銅山。濡手足於貨泉。壑其慾而無饜。竟擬迹於饕餮。小黠大痴。其舌莫捫。且子之所以赴擧入京者。似若與賣薪者有間矣。然十載讀書。千里追程。終身矻矻。皓首無成。雖幸有隕之自天。踵黃甲之策名。求升斗之微祿。不家食而旅京。旣望塵而掃門。又伺候於公卿。敝黑貂於竆年。乏黃金於資行。緜日月而彌久。思蹇產而屛營。乃陞秩於臺閣。或佩符於專城。閱簿書而靡暇。聽鍾漏於深更。縱靑雲之可悅。吾不見其光榮。身未免於熱中。矧有志於生靈。計平生之得失。與採薪而孰贏。朝與市之相近。名與利之攸均。商財賄之有無。踵當道而躁進。垂涎乎富貴。心不同兮奚所言。遂驅牛而去。又歌曰。寢邱兮無望。延瀨兮可伴。優哉游哉。聊以終乎吾身。余乃惘然自失。意其隱者而盖莫追焉。</text>
<title>葛巾漉酒賦</title>,<text>居士嘗用覆瓿布。漉酒如葛巾。因笑而言曰。靖節可謂通變矣。物各賦形。材各適宜。器有定體。方矩員規。小大不合。尋尺異施。以棟梁而爲榱桷。固作室之無功。以升龠而爲鬴斛。亦未足爲嘉量。撐舡不可以鼓。實飰不可以觴。瓦尊土簋。不可以爲商彝周鼎。夷矛技戟。不可以爲垂矢和弓。罝罘不過於揜兎。梁麗只所以衝城。以甑而爨。以鐵而耕。視斧而伐柯。鑄陶而範型。必以屨而納足。必以弁而戴首。鐸以韻風。壺而刻漏。粤無鎛而燕無函。魯惟削而宋惟斤。固刱物之不齊。因智巧之各分。以至乎八音之迭宣。有廉肉與繁瘠。五色之彰施。異黼黻與靑黃。不淵者陸。不角者翔。金橘嗇味。海棠無香。粱肉供養。藥石治病。薑桂取辢。蔘草怡性者。夫豈獨物之不齊也。人亦有是焉。是以和者或流。剛者欠柔。寬猛相反。直溫不侔。通敏者才過而德遜。老成者德優而才鈍。異其行事。別其議論。機變者詐而無恥。阿諛者必下而窊。用於家而不通於國。周于身而不行諸家。管仲之器。不能王而以伯。公綽之智。優於趙而劣於滕。赤也相禮。由也治兵。求也而畫。點也而狂。思其次者。難得乎中行。若其他子房之從容。孔明之正大。陵之戇平之智。周勃之重厚。若草木之區別。互長短與先後。黃霸名遜於作相。士元才劣於百里。或射不穿札而身爲大將。或長於博物而不能謀身。或一邱而一壑。或端委而臨民。楊師道無用於緩急。魏鄭公目歉於忠臣。宋璟持正。張說尙文。君謩之喜談文章。永叔之喜談政理。各自救於其偏。亦不掩其瑕纇。所以聖人之用人。亦未必乎求備。苟或反是則耕織失問。冠屨倒置。房琯誤用劉秩。關播誤薦元平。杜衍錯認於簡夫。安石專任於惠卿。俱失機而僨事。竟同歸於不明。惟其智之周物。迺器用之咸適。不器者大道。不官者大德。雖非突梯絜楹滑稽者之爲。而固可以做拄天之業浴日之功。噫先生之當晉末。宅潯陽而潛靖。雖不用於亂世。固亦材通而識達。思九鼎之將顚。志欲繼於祖烈。夢到羲皇。有慕於荊卿。解印歸家。改字曰元亮。固可以爲將則將。爲相則相。噫此願之不遂。竊有感於葛巾。旣可冠之而弢髻。亦可篘之而飮醇。嗟世人之拙於用。局於一而莫徧。莫我知其亦已。吾知汝則不淺。若文武之全才。兼可需於治亂。于以漉之。于以戴之。相與終老於北窓。庶可寓其志願。噫方以類聚。人盍通乎變哉。</text>
<title>春山溪隱辭 學圃先祖集有此辭。因拜次其韻。</title>,<text>蓄雲霞兮山深。漱瓊瑤兮水聲。感陽龢之怡眼。春木芚兮發榮。眷林阿兮棲息。孰簪紱兮嬰情。援孤琴兮拂絃。思緬邈兮音愈淸。不聞熊羆之咆嘷兮。喜鳴禽之嚶嚶。等苦樂兮一致。山之中兮雅趣成。待良友兮不來。豈吾心之可與明。</text>
<title>次韻歸去來辭</title>,<text>咨寓形於促界。靡有生而不歸。達士齊夫寵辱。安義命而洎悲。台年忽其及耆。多往悔而焉追。嘉啓期之自樂。睠蘧公之知非。廕樛桂而作室。返荷製之初衣。攤書帙而滿案。竆性命而造微。筮坦坦而履貞。稅塵鞅而不奔。水衡泌兮遶檻。山滴翠兮當門。摘笋蕨而炊麥。悅視息之苟存。聆時鳥之變音。對榮木而懽顔。事方殷於東作。非食力而靡安。遵東陂而容與。乍扶杖於柴門。攘野饁而嘗旨。眷綠疇而流觀。課僮僕而蚤出。伴農翁而夕還。悵落照於西崦。羌中道而盤桓。拂枕簟而頹然。夢怳惚於前遊。夸追日而莫及。衛塡海而何求。橐千金而乏資。繭百舍而懷憂。樂堯舜之君民。諒遇時其惠疇。若側足於燋原。遌驚魂於危舟。忽反顧而緬思。等古今於貉邱。曰吾已爲衰癃。名不離夫下流。不自今而求艾。奄百齡之就休。稱小學之童子。愛晷景之淹留。視三古而朝暮。踈世累而遠之。望停雲之靄靄。招同志而赴期。歸去來兮。丹田將蕪。胡不及時而耨耔。悅心得而著書。信口占而爲詩。悲冥之失路。要揭訓而釋疑。</text>
<title>郡姓名離合詩 姓名字離之復合。孔融體。</title>,<text>河决其防。無可疏排。霽月中天。不雨亦佳。訓承父兄。勿言非法。妥帖心神。一女莫狎。粱已黃熟。米則紅腐。棟宇將建。東山是斧。錐欲穎脫。鍊金精妙。逍遙鵬路。斥鷃不肖。主翁喚惺。戒爾土腸。冰壺潔淸。點累去妨。朝歌老叟。十月鷹揚。京都安在。二分東西。轅門奏捷。匪車偈兮。迪德爲吉。無由自迷。</text>
<title>命子 七首</title>,<text>遙遙我胄。爰自東瀛。世在陶唐。漢麓毓禎。襤褸啓居。分長三城。入羅著姓。曁麗揚名。星主列爵。翰署蜚英。蟬聯累代。以公以卿。植本彙柯。氏族欣榮。皇明統華。傾海洗膻。時我聖祖。光宅于鮮。禮樂文物。擧世陶甄。向風隨流。四百有年。僕正承銜。喉司繼傳。運値明融。家亦緜延。中葉昌門。寔多于前。惟學圃公。直道淸節。用閼己卯。晩保明哲。崇褒有爵。食廟以血。萊松趾美。桂簪成列。三世翰玉。七旌愈烈。躋品南臺。摠戎左臬。洪源作派。五宗相綴。父子忠孝。廕仕餘芘。月峯建標。高蹈衡泌。庠登舍闡。亦非一二。先考文行。奄及齎志。蓄雲不雨。幽獨自媚。怨騷遺響。圓嶠大字。敬奉貽址。罔或失墜。我生多艱。魔蠍直命。瑣兮羇旅。困于聲病。刖趾獻玉。悲髮對鏡。竆何斯濫。所讀賢聖。行方守拙。物與無競。形影爲伴。嗣續是慶。年三十一。維熊入詠。抱汝愴感。告實無辭。載卜辰良。咳而命之。名曰相秉。字而稱斯。經德惟哲。成吾所思。厲人多懼。式似則媸。進學必誠。行己無疵。永言一生。服膺是期。欽哉紫陽。念子饑寒。我迺倥侗。何以遺安。輪斲莫傳。木奴多酸。陟彼南陔。言采其蘭。欲詒令名。勉玆所難。緬焉令緖。千載東韓。爲父可愧。蒙養不端。</text>
<title>感時 三首</title>,<text>雲之油油。雱沛時均。蓲敷條榮。物與同春。爲士馳名。迷不見塵。口誦先王。澤靡及人。達人放懷。志士歎逝。知未及之。年則易替。平林入望。珍駕是滯。白首倀倀。將安所稅。春陽載敷。有事田原。俶戒良耜。駕彼烏犍。妻子耘前。我師鹿門。望秋其穫。勤勞敢言。</text>
<title>思故人 三首</title>,<text>園樹翳如。時鳥嚶鳴。我懷伊人。云在何方。有琴不御。有酒停觴。山川悠遠。莫往與從。緬思昔人。一見相厚。傾盖交言。下堂執手。子襟結貽。歲月悠久。如何離索。使我心疚。羣芳已歇。寒風益凄。時不我與。亦幾相偕。魚游同隊。鳥乃竝棲。願言思子。子無我懷。</text>
<title>讀書 三首</title>,<text>邈焉黃虞。懷哉三英。身靡及見。愴余之情。舊籍斯在。世以興行。如古無聖。民豈安生。思之無益。何莫學而。時馳年促。有悔難追。眷焉服膺。嗤玆解頤。義理契悟。樂蹈舞之。任運饑穰。隨時寵辱。修之在己。耕讀是勖。名爲物靈。貴此知覺。尙矣弘道。其次致曲。興也。</text>
<title>讀詩 集句示學者。</title>,<text>父母生我。式糓似之。維德之行。不愆于儀。秉心無競。何用不臧。日月其邁。我心憂傷。其何能淑。先民是程。其虛其徐。不潰于成。我言維服。緝煕于光明。</text>
<title>題經學志後</title>,<text>讀易絶韋。歌商曳履。大人之學。舍書何以。春秋有癖。論語佐治。悉通孝經。尙愧武士。如其禮樂。以俟君子。才不中庸。孟晉難冀。難冀一作可期。</text>
<title>詩學 讀詩有感。略綴勸懲之端。書而識之。○十首</title>,<text>君子進業。以時爲程。玩愒襲繆。奄過一生。不察不著。愚而難明。我日斯邁。爾月斯征。右進業。小雅小宛。體無不具。用無不周。充養其德。蘊美其才。由中著外。左右咸宜。維其有之。是以似之。右全德。小雅裳裳者華。淺而不深。虛而不實。功無所成。人亦損劣。治身爲國。靡事不然。秉心塞淵。騋牝三千。右立志。衛風定之方中。萬事萬物。莫不有理。散而非遠。反求在己。明善誠身。日就警悟。魚潛在淵。或在于渚。右明理。小雅鶴鳴。見善則從。聞義則服。人之無良。不信忠告。諱疾忌醫。死亡是促。老夫灌灌。小子蹻蹻。右好善。大雅板。卑高以陳。貴賤位矣。天分素定。我則安此。以禮主損。處己也恭。夙夜在公。寔命不同。右安分。召南小星。事至顚倒。悔何可追。見兎顧犬。亡羊補牢。求賢自輔。行險如夷。載輸爾載。將伯助予。右慮事。小雅正月。人欲無竆。戒之在貪。豀壑難塡。惟利是甘。知足不辱。汔可已矣。如食宜饇。如酌孔取。右窒慾。小雅角弓。修之在我。責報於天。求福不回。惟聖則然。身其康彊。慶延于世。樂只君子。保艾爾後。右錫類。小雅南山有臺。靑年求道。白首無聞。讀詩三百。櫝買珠還。今焉夕可。胡不慥慥。借曰未知。亦聿旣耄。右補過。大雅抑。</text>
<title>讀易 讀易之餘。有契於心。姑取學者切己。書座而自儆焉。○十三首</title>,<text>易之爲道。三極備有。人於兩間。庶望无咎。履剛與柔。用六與九。由學而進。可大可久。乾乾夕惕。人道之首。右進學。乾九三。天稟匀豐。牿以人爲。動乎誘物。暗於牽私。自非上聖。覺而後知。改過從善。勇乎克治。不遠而復。是爲我師。右復善。復初九。日月逝矣。歲不我延。毋或慆慢。斯主靜專。誠敬二字。奉持周旋。俗學玩愒。安於自便。冥豫有渝。守戒莫愆。右勵志。豫上六。修辭立誠。造次其愼。吉則是寡。仁者必訒。一話一言。無實不信。未能感人。終致悔悋。咸其頰舌。鑑此體認。右愼言。咸上六。一動一靜。君子有常。路殊夷險。時異行藏。折旋蟻封。步履安詳。霽可潦否。進退其當。壯于前趾。是以不臧。右行己。大壯初九。人於外慕。萬念是差。厭貧求富。由儉入奢。貪躁驕溢。終始紛挐。萬鍾千駟。於我何加。素履之往。君子攸嘉。右守操。履初九。以禮主減。處己益下。堯克恭讓。禹不滿假。貴能寵賤。多亦問寡。物與無忤。衆所共也。无不撝謙。操之勿捨。右接人。謙六四。人有一心。酬酢萬變。理莫周知。事多偏見。牽情則昏。膠擾則眩。權度不差。隨意遷轉。訟之元吉。中正是先。右處事。訟九五。生於憂患。必有難處。安不忘危。微而知著。無以應卒。貴乎備豫。交結必愼。契券當署。旣濟繻袽。防變其庶。右慮患。旣濟六四。學旣充矣。道足行之。不量其可。鮮能有爲。用舍在我。通塞由時。樂行憂違。任厥所宜。觀我進退。從事於斯。右相時。觀六三。養付于天。道責於己。不節所嗜。入於無恥。身求輕煖。口欲肥美。禍患之萌。最忌豢豕。飮酒濡首。寧不失是。右節嗜。未濟上九。柔佞之人。道義之朋。損益相懸。不知幾層。從惡如崩。從善如登。去彼取此。愼所依憑。比之匪人。胡莫之懲。右擇交。比六三。減簡絶編。聖猶致意。仁者謂仁。智者謂智。末學鹵莽。窺其一二。行易之道。大哉時義。自天佑之。吉无不利。右知行。大有丄九。</text>
<title>擬古</title>,<text>江邊樹。岸上沙。沙明一路直。樹碧兩眼遮。眼迷路在心不忘。難忘易知是君家。</text>
<title>望江南 四首</title>,<text>君不來。虛言望幾誠。海榴花盡殘炎薄。庭梧葉飄早凉生。孤枕夢難成。積雨霽。佳期月已更。白浪翻天能不沒。知君茆屋駐沙汀。相憶倍深情。日又晩。烟濃遠眼遮。倚杖坡頭高處望。漠漠平原芳草斜。隱約兩三家。無人問。此時黯恨加。莫把愁眉臨照鏡。且將華藻賦同車。安得不我遐。</text>
<title>與黃汝和吟</title>,<text>六曹門前三月。五更燈下兩人。吾已厭聽鍾漏。子亦何事風塵。桃花滿地春暮。芳草緣城雨過。欲問江南遠近。僕夫已秣靑騾。舊館幾多迎客。新人每見當壚。無情水流花謝。畢竟誰是榮枯。</text>
<title>四時詞</title>,<text>野水生綠漪。緗簾半始開。美人情何似。起來傍庭梅。右春門柳藏黃鳥。繁陰入樓多。夜短眠不足。當如曉粧何。右夏肌膚寒生粟。庭前月如霜。持刀絮單袍。雙手爲君忙。右秋歲晏靑陽歇。開鐛覽容華。誰家金帳裏。方煎雪水茶。右冬</text>
<title>綾陽古跡七詠</title>,<text>圃老歸田日。萊公養志誠。壇前文杏樹。種久綠陰平。右銀杏亭靑松爲我友。白石砥吾行。高士遺名亭。至今文彩暎。右松石亭一壑堪爲勝。山樵水復漁。梅花雖不在。猶是隱峯居。右梅花亭百步州治境。林巒綠蘸汀。笙歌撓白日。時得使君停。右聯珠亭淸興徵輿覽。名亭古有之。北門回首處。垂露草葳蕤。右淸興亭鶴飛亭更毁。峭石古蹊間。乘月吹簫句。爭攘亦未閒。右玄鶴亭亭上幽棲地。山靑每歲春。尙聞遺老語。未見子陵人。右富春亭</text>
<title>幽居八疊</title>,<text>綠蘿紛蔥蒨。中有一小廬。白首閒居子。竆年玩圖書。右林下讀書小山春雨足。長鑱去采之。煌煌手中草。金丹正有期。右山中採藥枯桐聞古操。餘響也不催。永夜無人會。松間獨徘徊。右石床彈琴石枕殘夢歇。斜陽在樹梢。童子撚茶罐。香烟篆衡茅。右瓦甌啜茗園中聽鵠鵴。巖畔庤耒鉏。農歌在平蕪。春事正何如。右東臯春望枕邊林靄動。冷然萬念淸。靜聽幽磵曲。穿石鏐𤨿鳴。右南澗曉思深松覆草屋。白日見簷雲。何來山外客。要與淸陰分。右松陰對客碧潭緣小逕。危石出雲端。自笑忘機者。猶復理釣竿。右菭磯垂釣</text>
<title>懷古 五首</title>,<text>梁園倦遊客。一朝乘駟牡。長卿何代無。楊意不常有。右司馬長卿五噫出國門。伯鸞有志士。富貴非可求。貧賤不得已。右梁伯鸞華歆眞漢賊。千載死餘羞。君看浮海客。龍尾是龍頭。右管幼安送人扶漢鼎。水鏡淨如揩。雲林乾淨地。終老亦復佳。右司馬德操出山未爲累。還山更可奇。方圓動靜間。只了一局碁。右李長源</text>
<title>草湖雜咏 七首</title>,<text>屈曲南湖水。盈科度前村。行人尋野渡。芳草帶潮痕。右九曲潮不施梢工力。而無往來勞。時看潮落後。蚌蟹附石柱。右露橋臺上人何去。臺前花自開。花枝皆向南。猶望夫君來。右百房臺三洲潮汐浪。分流竟同歸。鴈來西風急。漫天荻花飛。右三江縣古居民少。環山竹林遍。吏來年年斫。能幾入官箭。右棠山旣霽靑山白。將雨靑山黑。近海三農候。長占此山色。右珍島山杜冲霜後葉。冬柏雪中香。南州地氣暖。植物永年芳。右杜冲屛</text>
<title>天日臺 兒時作○在綾州竹樹書院右。</title>,<text>天日寧偏照。此臺獨得名。想象後千載。猶復見先生。</text>
<title>觀豐閣 在春塘臺內</title>,<text>每决春塘水。灌此八路田。君王艱稼穡。天豈惜豐年。</text>
<title>洗劒亭</title>,<text>紅塵何處是。移步岸苔靑。爲愛林泉勝。題名洗劒亭。</text>
<title>大芚寺</title>,<text>樹影圍丹壑。溪聲接翠微。閒來石上坐。幽鳥掠人衣。</text>
<title>仁智菴 有意構之。眞可謂詩成屋未就也。</title>,<text>古來仁智心。寄玆山泉賞。櫂歌那復聞。九曲杳餘響。</text>
<title>春月吟</title>,<text>春光誰欲去。月色每恐虧。絆月兼春駐。花陰倒玉巵。</text>
<title>夏日</title>,<text>困睡無人喚。回頭日欲沈。淸風何處至。窓外有篁林。</text>
<title>道林村前</title>,<text>水深魚滬密。霜晩鴈聲踈。收畒元多稔。歡顔帀里閭。</text>
<title>山行</title>,<text>可惜春將暮。登山酒剩沽。童心猶未改。終日數花鬚。</text>
<title>野望還家</title>,<text>倚杖看秋色。班荊記野吟。歸來耿不寐。茆屋五更砧。</text>
<title>長興路中</title>,<text>客路何多雨。支離數日行。竹林烟靄裏。機杼有新聲。</text>
<title>歸自羅州 値九月○二首</title>,<text>錦館三宵夢。綾陽九日盃。浮生當晩節。偏愛菊花開。尊酒呈新漉。籬花送晩香。那將百歲日。每日作重陽。</text>
<title>入求禮縣</title>,<text>山水花開洞。方壺在此間。那知白雲下。咫尺是人寰。</text>
<title>板峙 公州</title>,<text>霜洗山容靚。雲開月色新。悠悠馬上客。千里往來頻。</text>
<title>渡錦江逢鄕人</title>,<text>獨騎耽羅馬。重渡濯錦江。不解囊金乏。逢人倒酒缸。</text>
<title>車嶺</title>,<text>京闕疑天上。風煙似夢中。年年車嶺路。花發滿山紅。</text>
<title>天安三街</title>,<text>湖嶺三叉界。風霜九月程。羸驂與短僕。何事又西行。</text>
<title>晩歸銅峴</title>,<text>殘春猶可惜。步屧故遲遲。人馬方成市。飛塵上花枝。</text>
<title>病中寄德三 相鼎 諸從</title>,<text>歲色髩添雪。朝光面帶霞。玄冬掩戶處。相想似天涯。</text>
<title>贈善書趙雅</title>,<text>筆法張顚老。行藏楚狂悲。無心山水客。隨處信所之。</text>
<title>別留京親知</title>,<text>細草緣馳道。垂楊拂綺城。相看無語別。南北去留情。</text>
<title>追次雲谷詩韻。兼寓挽歌之意。</title>,<text>略備人間事。命也可如何。秖應靈不昧。痛切咏匪莪。</text>
<title>輓族兄 錫永</title>,<text>雪裏辭公去。病中問我來。今朝開篋淚。楷字數行裁。</text>
<title>示兒</title>,<text>蟋蟀唫淸夜。風霜近暮秋。童心終倦學。爭柰歲月流。</text>
<title>戒少年</title>,<text>宋玉窺墻日。幼輿折齒時。寧知魯男子。閉門遠嫌疑。</text>
<title>病中吟</title>,<text>醫藥寧求外。安心養性眞。雲開方見月。寒盡乃生春。</text>
<title>放黿</title>,<text>爾智能藏六。胡爲八網羅。前江還放去。隨意伴蛟鼉。</text>
<title>人間樂事幾 五首</title>,<text>父母受養日。兒孫學語時。關心無外事。隨分作生涯。羲圖觀象後。魯史獲麟餘。汗牛今古籍。贏得一鑑茹。不作欺心事。無爲害物人。鄕邦稱善士。足了百年身。山水人同樂。琴樽我亦娛。此願如欲償。良朋不可無。東西種桃李。南北種牧丹。春來花發後。白首好臥看。</text>
<title>天下好人三 三首</title>,<text>臨財不專利。臨事不設機。推此心以往。君子亦庶幾。聞善心誠喜。多能口不夸。冲然在世間。爲德近柔嘉。家無耕百畒。身臥一藜床。蒼生海內憂。猶自不能忘。</text>
<title>太極圖</title>,<text>先天奧理少人知。太極全圖乃析疑。道喪千年還復古。濂翁氣象似羲。</text>
<title>雨中銅峴</title>,<text>通橋連日雨霏霏。門外靑泥響馬蹄。花事闌珊春已晩。明朝南岳一尊携。</text>
<title>正月隆寒 四首</title>,<text>隆冬氣候帀春行。雪虐風饕此日幷。擁被寒燈懷耿耿。可憐天下幾蒼生。婢進冷薤吹可茹。兒磨凍墨澀難書。不曾門雪干人掃。高士頹然臥草廬。梁園賦雪一層高。枚馬當年意氣豪。白髮猶憐同色相。起看瓊樹興滔滔。蟻綠已空斟小壺。鴿靑何假熾烘爐。斯須日出扶桑畔。便覺人間朔氣蘇。</text>
<title>次兪進士 紀柱 見招韻。因與賞春。六首</title>,<text>淸尊連日許追陪。詞格慚非洛下才。更約僮驢何處𨓏。桃花三月蕩春臺。韓山細苧幾千純。雪裏梨花色色均。白石淸泉洴澼處。紅娥添作洞中春。多張帟幕頫晴川。軟柳絲絲拂綺筵。就裏懽遊皆富貴。牛心炙處認靑烟。名花交樹草連堤。軟綠深黃各品題。滿眼韶華都入句。淸明佳節屬吾儕。靑裙兒女戴高盤。杏酪楡餻色正餐。間間松陰三五坐。笙歌竟日有餘歡。三淸洞裏賞春來。太古亭前買醉回。好是升平多樂事。九街鍾漏未須催。</text>
<title>春晩</title>,<text>桃花齊綻杏花飛。春盡城南客未歸。白首功名無意想。朝朝何事欵朱扉。</text>
<title>初夏</title>,<text>一年佳處問何時。花有餘香草欲萋。詩朋共榻尊醪滿。藻思融然已上臍。</text>
<title>四月</title>,<text>萬化冲融屬正陽。含生無不以時昌。恰似成周治定日。姬公禮樂進明堂。</text>
<title>田家五月 十一首</title>,<text>結茆田畔似墻東。處士居然白髮翁。食報由來功不淺。櫻桃已自去年紅。田事已敎黃麥收。行人且向綠陰休。圍身弊袴猶難解。信有桐江五月裘。秧苗㩳㩳正堪移。天意胡慳雨澤滋。今歲火耕還倍昔。農牛無暇借隣時。籬竹生兒葉展蕉。坐來城市隔迢迢。蛙聲不厭終宵聽。似向山家慰寂寥。繅車秧馬事多忙。猶自閒翁臥竹床。編戶生涯都不管。時時有夢到羲皇。莎雞動股始聞今。蜩蚻無聲抱樹吟。也識農功猶未晩。祈天優渥降甘霖。平居愁寂客來踈。筇屐無端繞草廬。熟麥郊原人不銍。家家知有去年儲。蝌虯成蛙晝夜鳴。羣蜂釀蜜靜無聲。今歲雨暘皆適願。火耕纔罷又水耕。榮山江口稅船登。一石傳聞數斗增。彼輩安知民力重。沿流歌鼔氣騰騰。繅車索索響茅簷。十指縈回萬縷纖。年年不得衣輕煖。持向闤門價又廉。游手生涯六十餘。田園草沒不曾鉏。午睡醒來凉意足。南風吹捲案頭書。</text>
<title>題花山君遺事 皇朝人千萬里。壬辰東出。封花山君。</title>,<text>萍蓬絶域未言旋。泣血思君向百年。曾上頭流山頂望。大明天地在何邊。</text>
<title>觀東詩集 九首</title>,<text>當時御史鄭文忠。千載東韓永樹風。暫過靑樓聊戲耳。婉辭何妨鐵腸翁。圃隱入中國。有靑樓美人噀水詩。文章何暇習戎韜。厭見寒霜點蝟毛。可憐四十風流盡。謾說仙緣海上桃。右觀白湖詩烏山孤節至今稱。宜與陶潛不下層。後生奚可求瑕玷。玉上公然自點蠅。右讀冶隱詩風濤利涉倚篙師。偏重東西勢阽危。相業如何人不識。葭洲悵望露華垂。右讀思庵律泰山翻重擲鴻毛。殫力深河一戰鏖。遂令天下知公在。千載箕封不寂寥。右觀遼東伯輓章羣經吐釋幾勞心。嘉惠蒙儒式至今。一室三綱應盡擧。萬里夫人嶺路尋。右眉巖集驪江蛻迹問誰傳。驛壁題詩似夢然。誰知甲子知幾見。脫了風波死亦仙。右虛菴鰲相貞忠昔北遷。歸雲鐵嶺灑漣漣。出師妓唱偏增感。宣廟深恩枉顧年。踈枝宿鳥得名譽。宮柳啼鶯有是非。榮辱那知他日事。文章偶自動天機。</text>
<title>讀論語有感</title>,<text>去魯違齊不見知。當時天下竟難爲。接輿非狂歌有意。行藏竊爲聖人悲。</text>
<title>觀考講 三首</title>,<text>懸燈繼晷幾多時。勤慢工夫講後知。童子捲書俄進餤。餠如盤大菜如絲。不亦悅乎習以時。孜孜修業困猶知。經聲入耳渾忘倦。還勝華筵聽竹絲。抽籤對案亦多時。答問如流喜可知。造詣從今寧有限。諸生髩髮尙靑絲。</text>
<title>有會意 四首</title>,<text>陸羽眞成甘草癖。放翁自號海棠顚。世間萬事從吾好。且向晴窓閱舊編。讀回千遍口涎乾。方識遺經見解難。多少世間章句輩。朝元閣上問長安。中壘談仙一念差。馬融草奏爲誰家。若使知行成兩截。不如不學自無瑕。吾生亦自賦洪匀。志在求仁未得仁。爲要後史煩題品。人表中間五等人。</text>
<title>追錄乙卯十月生辰作 五首</title>,<text>吾生初度幾重回。白首思親等小孩。寂寂山居何事業。靈均自愧賦脩能。名在儒林亦鄙夫。一生開口誦唐虞。世味酸鹹都不省。田園遑恤草萊蕪。無補明時髩髮踈。猒猒身世似曹蜍。可羡龍門垂老日。眞工手葺聖賢書。小春氣候雪初嚴。叵耐經旬病久淹。兒子也能諳此日。盤供細膾飰炊黏。千尺高竿昨夢登。心焉惴惴若無憑。不識在傍何許客。扶危令我九霄凌。</text>
<title>次安參奉 壽祿 生辰韻</title>,<text>齒德人間不爵尊。隕天何况疊承恩。聊想高桮獻壽席。喜顔頻顧孫之孫。</text>
<title>迎婿</title>,<text>當年二十聽兒啼。誰意金鑾便及笄。世故相仍催白髮。名山無處得攀隮。</text>
<title>輓文進士 範龍</title>,<text>離何頻數會何稀。盃酒溪亭一散餘。雲游岱岳追仙路。搖落文星悵碧虛。</text>
<title>輓文錞 八首</title>,<text>黃鶴山中欲暮春。相逢心契卽相親。文酒團圝應有日。雲龍洞裏卜爲隣。能把文章學楚騷。天才不費讀書勞。洛下高名傳萬口。一時詡與摠賢豪。書生大義識尊周。一部麟經學力優。酒後淋漓談遠略。寒霜幽薊劒鳴秋。志士從來欲有爲。追程千里上京師。何處靑雲堪話昔。西州花樹淚先滋。男兒未必死閨房。錦水公山路更長。一片丹旌南下日。無由此理問蒼蒼。身化枯壤氣獨留。長松千尺倚山頭。畢竟兒孫先志繼。門闌餘慶更悠悠。先稿收來恰滿箱。平生眞切闡幽光。托我校讎功未半。那知哀笛赴山陽。㖧㖧千里寄遺書。紙尾丁寧說到余。堪愧幽冥多所負。只將哀輓餞靈車。</text>
<title>記閏三月十九日夢</title>,<text>山楹蕭灑絶塵埃。夢見先人笑語開。平生行義天應識。長伴羣仙侍帝臺。</text>
<title>記夢作</title>,<text>萬里長程一日回。眼中山水影徘徊。游塵拂却征鞭在。笑指窓前一樹梅。</text>
<title>夢得 二首</title>,<text>展紙靑天筆擧杠。秊衰猶不壯心降。禹門一夕春雷動。身化飛龍也渡江。名高仙侶晩行多。槎客依然泛彼河。手把黃庭臨古渡。可知天意不生波。</text>
<title>巳月旬日夜夢後</title>,<text>人海茫茫獨化仙。錦標生色姓名傳。須將夢寐爲眞境。一炷心香百拜天。</text>
<title>自達梁觀沿海佳處 七首</title>,<text>耽羅公子入新羅。千里帆檣抗海波。道是吾家得姓處。南來追遠感懷多。右達梁危石雙尖天半巍。何年飛錫置樓臺。山蹊一自蒼苔合。不復肩輿貴客來。右兜率山竆野盡有孤城。城下滄溟巨艦橫。客子中宵難假寐。風濤長作枕邊聲。右於蘭蘆葦蕭踈接海湄。居民半是採蠔兒。一自任公垂釣後。敎人呼作萬頃池。右通浦衲子生涯分外淸。瓊臺縹緲白雲層。浮嵐乍捲飛甍出。海色山光滿目凝。右影沈臺烟松露竹蘸長湖。舡步團圓一勝區。九曲欄頭明月夜。却疑身世在冰壺。右海月樓重攀鐵鏁上巉巖。恰受長風打客衫。人寰下視三千丈。已覺仙遊逈出凡。右成道菴</text>
<title>邊山 十五首</title>,<text>一曲東林數十家。桑麻梨栗影交丫。洞裏居民驚客至。漁舟如入武陵花。媌王於此強名都。緣路城根定有無。割據孱雄何足問。草庵煙起一僧孤。右城峙晴川白石正堪居。計得良田十頃餘。天敎洞壑今無主。應待他時謝幼輿。右藍峙松木環封十里周。秋風哀壑響颼飀。認是朝家文網濶。鳴斤時入海山陬。右油川石崖齒齒頫前溪。上見天端尺五低。峽裏人居知不遠。忽聞林外午時雞。右鶴巖團袍金鎧儼元戎。數百林巒指顧中。沿海千年牢鎖鑰。不須旗鼓更論功。右冑峯中溪流水轉淸漪。點點松籬似置棋。䕺桂西南幽絶處。高人意者隱於斯。右中溪百丈脩巖正對巍。游人何事少登來。紫陽夫子如相見。許我前行杖屨陪。右百丈石七寶溪邊石作扉。春波如染綠藍衣。無情有恨千年後。魚腹香魂去不歸。右七寶池一條飛瀑自千秋。滾滾砯崖勢未休。絡石穿林三十里。也能不日到滄洲。右杉瀑垂綸丈丈計高深。畫掩藤蘿水氣陰。臥龍欲奮升天翼。鼓起風雷聳萬尋。右龍湫詹之在地忽如天。謂是蓬壺正果然。都將萬壑千峯景。輸入行人一夢圓。右月明庵天風送客月明菴。地際湖州五十三。滅沒孤鴻滄海外。只應吳楚在東南。右月正臺蓬萊仙子駕雲螭。九轉丹成泛海湄。爲愛名山還不去。至今浦口號遲遲。右遲遲浦山間三宿出山阿。回首煙霞此獨多。九秋未盡懽游興。黃菊丹楓奈爾何。右出山</text>
<title>七原店</title>,<text>馳到長程我馬玄。暫留桑下若夤緣。深思百歲人間事。等是郵亭一夜眠。</text>
<title>入京</title>,<text>南門驅馬欲黃昏。却怕金吾禁夜軍。白首奔忙緣底事。故山秋日負松雲。</text>
<title>廣淸橋</title>,<text>天邊回首路迢迢。霜早楓林萬葉凋。自笑風塵多事客。年年八月廣淸橋。</text>
<title>渡漢江</title>,<text>平沙細雨濕無聲。咿嘎孤舟向夕鳴。一抹靑峯雲外出。行人道是廣州城。</text>
<title>泛舟</title>,<text>半篙流水漲桃花。三月江南麗景斜。芳洲不欲輕回棹。更倩漁翁斗酒賖。</text>
<title>淨川店</title>,<text>千里湖山到處同。玉篸羅帶見重重。鄕園已負黃花節。復恐歸來雪滿冬。</text>
<title>蘆嶺値雨</title>,<text>蘆娥塚對翰林阡。春草秋風問幾年。至今雲雨連山暗。應爲多生未了緣。</text>
<title>過王津</title>,<text>王津流水自千年。城郭人民異後前。過了興亡何處問。半江烟雨白鷗眠。</text>
<title>榮山津</title>,<text>雙峯山下細流淙。注到榮江勢漸雄。到海前程知幾許。倚船今日問漁工。</text>
<title>入同福峽村</title>,<text>山深樹密老藤纏。隱約茅檐小水邊。使人入洞還愁寂。雖是桃源不羡仙。</text>
<title>水原北樓</title>,<text>風塵棲屑幾經年。白首登樓倍黯然。前路春光應未晩。滿城花柳雨中眠。</text>
<title>贈濟州梁宗吉</title>,<text>茫茫仙路隔雲愁。瀛海長天未汎舟。今夜逢君追遠感。三羅祠屋喜重修。</text>
<title>酬鄭進士 翊權</title>,<text>司馬靑衫換薜衣。髩邊忘却雪霜威。蹔向風塵非有事。靑山朝別暮還歸。</text>
<title>贈康津張老人</title>,<text>伊昔綾陽一面知。中間離合幾多時。海樹江雲無限意。客堂秋夜又軒眉。</text>
<title>夜出書堂。示朴大有 相禹。</title>,<text>扶藜何事出深更。草露霑衣石路長。霽後梧桐庭畔月。故人要我共淸光。</text>
<title>京行路中。贈伴行諸少年。四首</title>,<text>須向靑年可士農。人於術業有專攻。妄念勿求身外事。流光不貸鏡中容。右贈族孫 台默半痴半黠是中才。餘望吾門有是哉。馴服應爲千里驥。涓金消息問燕臺。右贈族孫 勝默愚戇平居性率眞。取姸寧向世間人。千里京闉今始到。將身恐復染紅塵。右贈族姪 相錫喜怒無形豈變常。風流不是少年郞。千載令人有遺恨。杜詩曾漏海棠香。右贈安雅 棕</text>
<title>戲答金士賢</title>,<text>滿眼塵埃拂面風。行藏何敢問天公。虎變磻溪年幾許。達人未始不由竆。</text>
<title>銅峴送梁學元 鍷永○二首</title>,<text>從古男兒志四方。雲游天地浩茫茫。去留只在吾東域。何必冠山是故鄕。坐數南雲百驛亭。明朝送子漢山靑。囊金已乏行無贐。惟有淸詩寄此情。</text>
<title>送粱夢弼</title>,<text>一年強半爾從遊。朝暮薤塩便忘憂。非關十里相逢罕。自是人情惜去留。</text>
<title>送潘石門</title>,<text>浮生離合固無常。把酒論詩未渠央。白首鄕心誰可挽。半千歸路嶺雲長。</text>
<title>送金振五 二首</title>,<text>庭草捐芳歲色催。離騷讀罷興難裁。竆村白髮誰相訪。錦岫龍江咫尺來。何待初筵擊鉢催。竗齡綺語不勞裁。慰我前程生羽翼。明春領得鴈行來。</text>
<title>全州。贈別李進士 可白。</title>,<text>同榜同行事事同。湖山南下各西東。人生自是多情物。况復相離八十翁。</text>
<title>上雲石趙相公 寅永</title>,<text>平明齎刺相公門。門外盤松帶雪痕。韋布初非名利客。只將閑話敍寒暄。</text>
<title>上心菴趙相公 斗淳</title>,<text>雨入朱門謁相公。羣賢緋玉列西東。吐握餘風非可望。華筵尙接褐衣翁。</text>
<title>入福興山中。訪尹友 馹鎭。不知所在。</title>,<text>積雪層冰凜不開。亂山千疊首重回。惆悵故人何處住。洞天三日謾徘徊。</text>
<title>訪崔吉甫</title>,<text>月出山前小逕斜。竹籬松板故人家。遠客筇音來薄暮。踈林翻起兩三鴉。</text>
<title>睡起徐步訪西隣</title>,<text>睡眼芒羊手暫摩。強扶筇杖踏淸沙。指點君家如畫裏。隔溪烟濕紫桐花。</text>
<title>金仁贊 南斗 家 二首</title>,<text>借枕虛堂只見雲。白頭何處桔槹勤。䕺碧脩脩晩林語。故人風味在此君。流鶯乍歇鷓鴣啼。碧樹淸音上下齊。物類知時猶自樂。天心何靳雨霑犂。</text>
<title>崔起粲見訪</title>,<text>藍田高士訪幽居。開落庭梅二月初。案有唐音尊有酒。逢迎休道病中踈。</text>
<title>待閔友</title>,<text>炎凉隨俗轉相親。雲水無情自任眞。嘿數平居談笑地。不知知己幾何人。</text>
<title>全州。遇牙山申在仁。</title>,<text>相逢白首便相離。客館三更聽雨時。及到光山春未老。城花門柳正依依。</text>
<title>寬懷 四首</title>,<text>路踏羊腸何日平。歌成牛角少人聽。春光不逐王孫去。喜見閒庭草又靑。從他世俗自炎凉。揚子家中臥一床。探幽解續夷堅志。寓物還拋骨董囊。瘦馬常懷就道年。孤僧還負出家緣。從今却掃人間事。快傍雲山枕石泉。今朝揲扐筮行藏。巽四居陰悔可亡。三品丁寧多所獲。將軍大獵氣揚揚。</text>
<title>七十吟 四首</title>,<text>七十延年未敢希。於焉日月不停輝。積雪旋消陽意動。看花從此願無違。毫忽微塵在路傍。東風吹起乍悠揚。不知飄散終何處。人事居然百歲忙。富貴熏天自古多。悠悠一夢幻南柯。此生邱壑元無憾。到老長爲鼔缶歌。身是王家五世民。堯衢耕鑿又今春。白首顚狂君莫笑。尊前醉舞揷花新。</text>
<title>秋雨支離。簞瓢告罄。夜臥無聊。戲爲自贈。三首</title>,<text>茆簷終夜雨浪浪。白首頹然臥一床。世味酸鹹渾不辨。此心應欲夢羲皇。候虫切切遶簷聲。何事終宵訴不平。若使周公今在世。豳風七月假之鳴。寒廚蕭索野猶靑。滴滴梧桐竟夜聽。腹笥便便無盡藏。敎人呼我作五經。</text>
<title>理欲吟 三首</title>,<text>今朝之越昔之燕。回首山川意茫然。一望荒榛迷遠道。須知平路在門前。驅馳名利世滔滔。沒脚斯須入海濤。如使先行岸上駐。不勞舟子復撐篙。貪兒採玉入名山。山路沈深玉不言。心上自有天理在。豈知利欲使人昏。</text>
<title>移親葬下梅亭。因念先稿有結廬山磵曲。種樹須種梅句。感成一絶。</title>,<text>山依梅下動春輝。壽藏千秋願勿違。詩讖何嘗今古異。黃花寂歷想依依。</text>
<title>試筆志戒</title>,<text>從事平生筆硏間。愧無隻字使人看。摸畫元來心所繫。荊公忙了魏公端。</text>
<title>出書堂。拈劒南韻。三首</title>,<text>冬日如春雪霽天。易知書塾在筇前。多少冠童勤學問。何時得上孝廉船。面着睡痕眼忽開。故人要我倘傾罍。平生慣讀離騷賦。獨醒心期有自來。欵襟相對結交深。投我瓊琚不換金。門柳全踈梧葉脫。時時來往感光陰。</text>
<title>釣歸</title>,<text>秋郊斜日下亭亭。滿眼人居繚竹靑。拋却絲綸還坐石。山翁釣叟摠忘形。</text>
<title>見閣臣行處辟人。因吟一絶。</title>,<text>雙旗風拂自翩翩。直閣來時避道邊。知君豈是韓京兆。顧我元非賈浪仙。</text>
<title>勝金亭 在全州府北</title>,<text>湖山氣色已淸秋。亭出林間俯碧流。十里荷花眞境在。勝金還復似杭州。</text>
<title>次楓溪上人漂海韻</title>,<text>長風掛席海雲開。要見扶桑出日回。夷險一生皆定慧。此身無𨓏亦無來。</text>
<title>擬采蓮曲 二首</title>,<text>吳娥二八不知愁。愛折荷花揷滿頭。忽見暎林車馬客。急回蘭棹下中流。一隊明妝照水濃。萬荷深處起鳧鴻。渡口無風歸正穩。倚船齊唱滿江紅。</text>
<title>賞菊 二首</title>,<text>盡日停盃水石間。黃花恐妨醉時看。風光不爲游人住。纔過重陽近歲寒。身兼山野坐中間。白石黃花面面看。一點鳴鴻何處至。北方前夜早霜寒。</text>
<title>詠晩菊</title>,<text>白首黃花愛所偏。九秋搖落獨嬋娟。從知物我皆無盡。張翰風流幾百年。</text>
<title>牧丹 三首</title>,<text>窓射蘭煤壁暎紗。濃香渥色更誰加。翁於富貴天緣薄。園裏惟栽兩本花。天香消息隔如紗。珠彈金羈日相加。貴游不惜傾家費。爭道栽花又接花。東洛樓臺罨絳紗。千金買種品題加。可是春光無厚薄。山家猶復賞名花。</text>
<title>植物六咏</title>,<text>南園挺立數株松。屈曲靈根老似龍。風雪慘悽猶一色。主人心事兩相逢。右松十竹中開一畒宮。淸陰徧覆地西東。縱令支幹無聲色。猶勝前山雜卉䕺。右竹標格超然植物中。先開不爲妬春風。山林高意誰能識。恰似東京臥雪翁。右梅堦上金支也自黃。肯敎蜂蝶汚寒香。天公爲惜羣陽剝。故遣開花傍肅霜。右菊萬柄芙蕖色正鮮。美人秋水隔娟娟。涉江采采云誰贈。不見濂翁思黯然。右蓮南州炎德境深幽。桂樹相樛拂素秋。老辢玆生同氣味。結廬花下可淹留。右桂</text>
<title>隨柳聽鶯</title>,<text>千般曲折轉淸喉。垂柳藏身綠葉稠。笙絲豈若天機動。憐爾歌聲半日留。</text>
<title>擢庠時謝恩有感 四首</title>,<text>登臺落筆萬人觀。二月東風尙峭寒。黃紙題名天所隕。涓埃只結寸心丹。藍袍鵠立兩行齊。簉拜龍墀日未西。自愧天恩無以報。萬年遐祝碧嵩低。可惜天公見事遲。慕親罔極倍他時。尺寸成名何足慰。餘生長廢蓼莪詩。開口平生誦典謨。夔龍自許未全愚。白首功名儕下士。何緣巖廟展良圖。</text>
<title>立春</title>,<text>殘雪依晴嵐。寒晅氣互參。辛盤無舊供。卯酒憶餘酣。生理遵湖曲。韶光又斗南。家家新帖字。多慶祝農蚕。</text>
<title>夏旱</title>,<text>永日苦多熱。無詩度幾旬。陰雲欺野老。遠樹管行人。山市魚增價。村尊酒未醇。悠悠今歲事。拄杖小溪濱。</text>
<title>與隣友爲重九會</title>,<text>重陽人共得。良晤與君偏。白髮無情者。黃花有信然。潦收長夏後。日煖小春前。却恐餘懽罄。狂歌學少年。</text>
<title>臘</title>,<text>伏臘誰云好。光陰此變更。寒梢猶雪色。啼鳥忽春聲。宿病難持久。新醪享泰平。今年五十二。華髮未須驚。</text>
<title>除夕。呈李羅州 晦淵。</title>,<text>光陰欺客子。中夜撫華顚。燭盡迎新歲。鍾鳴送去年。服飾依鄕製。盃尊淡客緣。靑門知不遠。難得共詩筵。</text>
<title>除夕。謝族孫運和 杓 來饋。</title>,<text>餠餌兼樽漉。淸晨早叩門。光陰催黍龠。冰雪凜川原。客味今何淡。人情古所敦。數弓松石處。明日爲憑軒。</text>
<title>旬日送客後</title>,<text>盃罄屠蘇飮。門過爆竹聲。病腰難答拜。來客訝踈情。午睡因書困。夕陰借雪明。楂楂枝上鵲。何意向人鳴。</text>
<title>在京送崔雅 基洙</title>,<text>客行非有約。團共聚于京。鄕夢還成。盃心喜瀉淸。鍾鳴催去馬。春暮散喬鶯。回首南門路。因風且寄聲。</text>
<title>完西敍別</title>,<text>爲惜完山別。相將到五更。行裝催短僕。詩律愧長城。雪裏山川遠。髩邊日月生。吾儕非達觀。安得兩忘情。</text>
<title>送友人</title>,<text>白首逢何晩。靑襟願結貽。蓬山千里近。蘭臭兩心知。雨意催歸路。蟬聲若怨辭。勞勞一再別。摻手立多時。</text>
<title>訪閔友 斅基 不遇</title>,<text>巖扉何寂寂。扶杖暫經過。雲逈天邊樹。秋高隴上禾。山光隨步近。虫語入詩多。且待重陽會。同盃擬醉歌。</text>
<title>訪醫不見</title>,<text>十里松陽路。緣君步屧忙。茶鐺留宿火。藥裹有餘香。借榻移時臥。披書半日強。呼兒頻出戶。江樹杳蒼蒼。</text>
<title>孝齋。與黃佐郞 基源 吟。</title>,<text>百年詩酒已。到處信行休。手握三長筆。身登百尺樓。深園天借月。虛閣夜生秋。擧目鄕山異。蛩吟奈喚愁。</text>
<title>寄三芝齋詩榻</title>,<text>溪山猶在眼。仍賦子衿詩。酒罷三旬會。星回七夕期。相思非遠別。同樂未多時。窓外赬桐樹。餘花問幾枝。</text>
<title>台寺。戲呈族弟辰如 斗永。</title>,<text>有事天台境。鈴鈴振策還。凍泉留石縫。淸磬點雲間。收斂吾方靜。慈悲佛弗閑。祇靈如會意。花種滿山殷。</text>
<title>海月樓。贈朴生 啓欣。</title>,<text>朗海非吾土。逢春且暫留。樓迎南北客。波送古今舟。遇酒陶然樂。哦詩倦則休。秀才今日後。能憶遠人不。</text>
<title>拈唐韻。贈隣友。</title>,<text>耳聾語愈綺。村秀得賢師。雅契非今日。深情倍老時。何煩陳榻解。偏感仲貧知。小徑秋花裏。相逢輒笑之。</text>
<title>石樵李侯 章愚 次松石亭韻。要余和之。</title>,<text>抗名專一壑。蒼石間松靑。束帛徒勤聘。移文不到庭。山高仰止境。流潔濯斯汀。尙想重脩日。笙歌醼此亭。</text>
<title>追次六化公玄鶴亭重修韻</title>,<text>主翁非用力。山水自安排。巖際筇音到。波心帆影回。登臨塵世曠。寂莫盛筵開。茅棟非難構。遺墟尙有臺。</text>
<title>松石亭。次石樵李侯韻。</title>,<text>動靜湖山裏。觀民古事遵。稻粱欣有歲。樵牧許爲鄰。酒灧香浮菊。詩成寫就筠。斜陽人散後。雲石一層新。</text>
<title>永慕齋吟 二首</title>,<text>石面移時坐。乾坤入一圍。行雲妨眼力。止水淨心機。往事俱岑寂。餘生忘是非。山僮呼我去。頭上雨微微。羣居還寂莫。植杖小溪涯。畏鳥魚深沒。無風柳自斜。天遙難極目。地近亦思家。庚子今將半。菴居度歲華。</text>
<title>書齋日課 四首</title>,<text>畏熱休詩草。臨流暫憩松。人烟生北里。夕照下西峯。白髮雖難禁。豐年願幸逢。天雲渾若掃。碧海也從龍。日課無題目。覃思若步虛。木瓜投我咏。柿葉見君書。鼔吹臨池近。緜蠻傍柳踈。居然六月至。農務豈其徐。困眠非我獨。苦熱與人皆。淹座葵傾夕。慵鉏草上階。簫聲俄續斷。詩韻各安排。河朔云誰飮。天長不見涯。儒冠非我事。垂老學淸談。佛界塵空六。仙家海見三。今年彈指過。落日遠山含。終有人間累。皺眉百不堪。</text>
<title>蓬谷書齋</title>,<text>文敎無南北。藏修草屋成。竹間翻海色。簷末灑松聲。霜杵三秋盡。風檣萬里輕。應知村秀子。書燭徹宵明。</text>
<title>雨後聽蛙</title>,<text>雨餘聲聒聒。靑草近前池。鼓吹非吾分。官私爾豈知。蚓吟緣底事。蟬噪自如期。韻歇時然矣。天機摠在玆。</text>
<title>天台路上</title>,<text>日午凉風起。天台十里程。溪山同遠近。氣候乍陰晴。黃鳥枝枝語。莎雞處處鳴。瘦筇扶我去。妙理在徐行。</text>
<title>早發華城</title>,<text>曉出北門去。長安已近耶。融城通御氣。撲地起人家。輦路靑絲柳。宮池白藕花。遲遲臺上望。陵寢暎明霞。</text>
<title>錦江</title>,<text>舟人多識面。云我往來勞。落葉堆雙樹。寒流減半篙。江山眼底變。歲月髩邊高。起聽南征鴈。揮鞭詠楚騷。</text>
<title>在銅峴 二首</title>,<text>憶昔南湖路。跨驢雪未消。離披花過眼。濃綠柳垂橋。得句添新袠。銜盃典舊貂。淸晨還發省。鍾漏聽遙遙。久客城南邸。心安亦似家。耽書仍結束。隔壁任喧譁。雨意憐新麥。春光殿晩花。酒錢如不乏。隨處做生涯。</text>
<title>鍾峴。與嶺人共吟。</title>,<text>湖嶺同筵坐。西京歲暮時。功名君不淡。藥裹我須持。稀漏因風到。寒衾入夜知。胷中多少事。拈筆輒爲詩。</text>
<title>三淸洞</title>,<text>京雒風埃足。春深不見春。林泉非有約。松石獨宜人。蒼壁苔文古。靑陰鳥語新。參差頫萬瓦。猶是貴家隣。</text>
<title>公州遇雪</title>,<text>雲裏公山暗。天寒向北歸。層冰生馬鬣。亂雪樸人衣。白髮也能健。玄冥那敢威。乘昏投驛店。閒伴小燈輝。</text>
<title>與李仁實 權茂 野望 三首</title>,<text>原野秋光淨。臨風倚杖時。興酣非遇酒。言轉便爲詩。白髩催遲暮。羣芳感盛衰。稻粱今歲足。翁亦飽於斯。雲淡天容凈。山高野色微。露蛩何淅瀝。風葉欲翻飛。有眼媚晴景。無心怨落暉。詩情陶寫盡。吾與爾同歸。筇屐無端出。徘徊野樹陰。瘦騏難就道。倦鳥合投林。雨意非妨務。農歌自好音。世間乘除事。誰識不言心。</text>
<title>東山</title>,<text>幽居成小聚。人語不聞喧。竹裏寒潭淨。床頭落葉翻。圖書遺業在。雞黍古情敦。更恐風霜晩。頻來未叩門。</text>
<title>登山</title>,<text>緣蘿披暮雲。樵徑細難分。幽㵎終何去。寒花自爲羣。君今無事者。吾亦有詩云。多少溪山興。休敎俗客聞。</text>
<title>桃樹洞 在雙峯後</title>,<text>不見洞門久。居然五十春。路迷疑昔趼。人來似前身。峯勢巖頭盡。溪聲雨後新。栽花欲滿谷。未必爲逃秦。</text>
<title>次綵毫怨韻</title>,<text>逢君是一初。輕別意還餘。粉澤衣猶襲。香塵步已虛。續緣心似縷。緘恨淚添書。書中多少事。秋夜洞房居。</text>
<title>讀韓詩</title>,<text>齪齪當今世。功名正沒因。玩文徒喪志。蓄墨恐磨人。白石同歌寗。黃金久乏秦。蓬瀛何處是。從此去尋眞。</text>
<title>寶林寺水東菴</title>,<text>下版猶嫌俗。東菴價更增。停舁憩木杪。隨錫入雲稜。道藏超三略。禪心耿一燈。尋常連日話。頓悟我何能。</text>
<title>出山</title>,<text>出洞重回首。山門未忘情。綺霞經眼纈。錦樹隔窓明。夢斷幽禽語。風鳴去馬聲。禪契如能悟。無生便有生。</text>
<title>美黃寺 二首</title>,<text>春在峯頭寺。扶筇盡日行。草憐幽逕綠。花愛晩林香。佳句呼僧問。餘盃坐石傾。龕燈深夜後。山雨聽浪浪。巖際楓林晩。登臨喜雨晴。踈襟羞結束。殘衲解將迎。地遠樓臺靜。露寒鍾磬淸。參禪非我事。閒寂道心明。</text>
<title>雙峯寺 二首</title>,<text>小少恣游賞。携書此往還。煙霞千佛界。雲水十年間。磵草今埋逕。山花舊識顔。浮生未入定。多愧髩毛斑。丈室今誰在。暉公去不還。殘經留篋裏。孤塔出林間。追憶無生論。渾如未識顔。聞鍾開竹戶。石面雨花斑。</text>
<title>遊雙峯寺。登中條最高峯呼韻。</title>,<text>名山差可賞。世味閱鹹酸。俯海南維近。擎天北極完。莫云層頂險。方得到頭寬。留約明秊在。烟嵐不盡看。</text>
<title>與石樵李侯登龍巖寺</title>,<text>訪古庵何在。雲梯晩始登。靑山留實相。蒼石立枯僧。路弱林間線。城圍眼底綾。朱幡一過後。草木有光增。</text>
<title>開天寺千佛庵</title>,<text>衆生皆異面。千佛自同情。世界三天濶。炎塵六月淸。入林分路細。通竹引泉鳴。更結名山約。終令願果成。</text>
<title>松廣寺</title>,<text>百里誰云遠。控驢到此間。逢僧非俗客。訪寺必名山。鏡面高樓起。雲端暮磬還。自慚塵裏跡。何事未曾閒。</text>
<title>臯蘭寺 在扶餘</title>,<text>百濟千年寺。臯蘭舊號仍。梵鍾凝水面。山路削雲稜。庵是浮休宅。身如過去僧。出門呼艇子。初日霧中昇。</text>
<title>聞台寺看楓</title>,<text>山寺云何景。衣巾暎晩楓。光明宜落日。飄落恐西風。身在冠童外。心游錦繡中。天台雲樹界。遙想小蹊通。</text>
<title>觀播種有感</title>,<text>農家嗣歲望。舊糓不傾儲。雨洽淸明後。疇平碌碡餘。斗量如有縮。苗秀亦嫌踈。書種誠難絶。天心庶眷余。</text>
<title>覽鏡 二首</title>,<text>此生成底事。霜髮未應鋤。捲策同羸馬。違繩愧散樗。身宜巖石畫。家似岸船居。草徑時來往。狂歌意有餘。靑銅羞對汝。顔貌七分非。賭博羊何在。藏甁雀未飛。籬花憐的歷。庭草謝芳菲。強病因呼酒。愁城且决圍。</text>
<title>漁村新買小屋</title>,<text>計拙巢難構。茅茨一券成。隔墻看野色。倚竹聽溪聲。社宴徒參座。村童半漏名。幽居爲小隱。午睡日西傾。</text>
<title>歸家</title>,<text>欲歸歸便得。千里隔如紗。家認鳥啼樹。門當蝶趁花。殘編仍業境。穩睡亦生涯。方事西疇急。偏喜夜雨加。</text>
<title>病後 二首</title>,<text>病肺經旬久。登高眼蹔明。靑山含夕氣。凉葉寄秋聲。劒秘千金價。驥思萬里程。若爲身稍健。安樂向餘生。病前春尙淺。時景覺來迷。傳菜驚隣女。開花問老妻。竹林多鳥語。畬畒散牛蹄。捲被依人坐。詩情已上臍。</text>
<title>有思 五首</title>,<text>夜筵頻剪燭。晩契托深知。一別龍門遠。三年鴈字遲。豐碑存紀績。華髮想添絲。良覿何時得。停雲寄所思。右李綾州 玄五地僻人猶古。懷珍世莫知。學通垂白早。性草玄遲。巷路無翹乘。煙波捲釣絲。傷心楚些唱。猶復望來思。右族兄五噫 濟楫塲屋毁巾出。激昂衆所知。詞雄對敵少。時屈策名遲。風煙隨杖屨。山水韻桐絲。道別今成夢。如何未慰思。右金東里 照詩響扶風大。中秊與我知。頷珠思禹錫。夢錦屬邱遲。完館春如畫。沙橋雨似絲。前游已隔世。時復黯然思。右金進士 陽善心禪惟子已。呪偈不須知。滄海渡盃近。雲山卓錫遲。處身寧異衆。談理若抽絲。我貌無人寫。丹靑入夢思。右楓溪上人</text>
<title>梓園原韻</title>,<text>余客居海南十七年。以鄕園之思。號梓園。桑梓光陰樂彼園。先人手澤至今存。一區雲水無他主。萬卷詩書有裕孫。天地尋常餘贅物。江湖瓠落汎虛樽。何時更卜菟裘所。日月山高啓洞門。</text>
<title>鶴陰齋詩 並小引○二首</title>,<text>余前自稱曰梓園者。以海居思鄕之致。而鄕則歸矣。顧念平昔。無所成名。只以誠信不足以行己接物。故因筮行藏。得中孚而改號曰鶴陰。盖取其孚信之義。且時住黃鶴山陰故耳。爲四韻詩志之。吾道千年慕紫陽。林泉窈窕起茅堂。聯珠四面風來壑。瑞石三冬雪後岡。滿壁圖書無外事。一生仁智送流光。行藏且筮中孚義。不用詩文較短長。山水含輝位面陽。茅茨垂地僅名堂。剩將書史三千架。閒領煙霞第一岡。永夜疏桐鳴古操。滿簾䕺桂廕幽光。中孚起信由天理。靜聽臯陰鶴唳長。</text>
<title>卜新居</title>,<text>江湖棲息似東屯。飛鳥回翔訪故園。涉世每窺彭祖井。居閒羞占謝公墩。門臨曠野心期遠。座擁羣山地位尊。不妨後人譏我拙。靑氈只合付兒孫。</text>
<title>晩羲齋詩 並序</title>,<text>朱夫子以太史公之史。爲人之有身而無首。盖以帝王本紀不載伏羲八卦故也。太史公之才識。如彼泛博。而尙昧本原之學。况其下者乎。余少也。從擧子業。涉獵文字。馳騁乎靡麗之末。白首無成。斷送光陰四十有餘年矣。習氣漸磨。寂感隨發。則雖書籍充棟。無復愜意者。故遂取周易一部。玩索經年。道理儘無竆。眞斯學之宗祖也。於是灑掃一室。治壁貼圖書。左河右洛。立課講學。不務尋摘。務精細理會過。以一日一爻爲程。積三百八十四日。乃盡三百八十四爻。如是千萬遍。以至就木之日。則雖不克有契於羲文之微奧。其亦庶免爲無首之人爾。詩曰。小屋新成讀易初。千金不購汗牛書。馳心早被功名誤。臨鏡須看髩髮踈。若向先天窺一畫。豈妨殘日了三餘。梅窓幽閴焚香坐。漆簡韋編顧自如。</text>
<title>原韻 三首</title>,<text>巖壑營棲不厭深。暮年喚得主翁心。庶追元亮知非昨。豈謂羲皇可見今。數畮敦耕仍作業。四時觀物自成吟。世間寵辱吾何與。如欲傳家是德陰。林泉蕭灑草堂深。閒一其身靜一心。我與人忠人亦我。今行古道古惟今。詩書死後猶難忘。風月生前未斷吟。從此十年勤種植。蒼梧翠竹也成陰。鷦林安分托巢深。自笑風塵枉費心。聞道寧能朝慮夕。看書只合古稽今。家貧魚菜難兼味。意到煙霞或一吟。消渴暮年醫不得。有時移席趁淸陰。</text>
<title>卜此新居。亦已有年。日月流邁。志氣漸衰。戲作四韻。聊以自寬。</title>,<text>廵簷回憶結茅時。燕子將雛已三之。種久花生紅荳蔻。疏新泉貯碧漣漪。靑山賜履天應眷。白首硏經士亦奇。榮辱何能相去遠。達人從古少營爲。</text>
<title>拈盧蘇齋韻</title>,<text>黃鶴山前瑞石南。廣輪天地一茅菴。李白百年長願醉。啓期三樂幸爲男。六經徒讀還無用。一命未霑可不慚。普濟生靈雖自歉。割雞巖邑或能堪。</text>
<title>永慕齋原韻 學圃先祖墓閣○二首</title>,<text>杉松滿地遡遺風。墓道拋梁日出東。夜靜宜觀虛室白。境偏不到軟塵紅。禮存芬苾今仍舊。道達家邦孝亦忠。爲愛大山山下水。源源百代進無竆。連延十世待今秋。俎豆安排衆與謀。鄕有儒風陰竹樹。齋因孝思傍松楸。峯添夜雨鳴三㵎。林捲殘霞露一邱。滿院絃歌兼得所。恭惟先子舊藏修。</text>
<title>次三芝齋韻 在月谷</title>,<text>三峯秀色燁如芝。中有仙庄日月遲。入洞煙霞佳可賞。繞庭樹竹儼相持。遊塵不入藏書架。山溜長添洗硯池。絃誦洋洋貽後業。至今子弟習歌之。</text>
<title>次雲圃齋韻 在下梅</title>,<text>峯如篸玉水鳴環。精舍連雲暎白間。竹素儲來經歲久。梅陰讀罷有時閒。藏修得地工何闕。名利擾人戒透關。老我無心文會友。爲憐紅綠媚春山。</text>
<title>竹西齋 在漁村</title>,<text>新築書齋地向西。松楹竹架勢相齊。山顚曠奧臨平野。谷口琮琤聽遠溪。入學無如從近切。摛文那必競高低。勉人自顧髩邊白。不敢扁楣放意題。</text>
<title>竹寺洞山齋 在康津</title>,<text>竹寺營開問幾時。古松孤塔倚參差。山居曠絶元無客。塵慮銷磨合有詩。鳥宿庭柯春寂寂。花明野岸日遲遲。村童問字還歸定。澗溜聲中一枕攲。</text>
<title>雙梧齋 在車洞</title>,<text>樹旣同時地亦同。靑靑幺鳳立西東。婆娑可愛踈枝弄。迫着還羞密葉蒙。霽雨中宵迎好月。無絃今日帶薰風。諸君從此加封植。才拙何緣賦角弓。</text>
<title>鯉塘高氏齋</title>,<text>何韓同姓古稱揚。况我瀛洲貫一鄕。尊酒不空留客處。詩書長襲敎兒方。碧松林下三叉路。紅藕池邊八月香。幸借高齋安一寢。烏藤遲拂曙霞光。</text>
<title>次仁德齋韻</title>,<text>據德依仁有是廬。江湖不獨可爲居。衿紳濟濟藏修處。謠俗洋洋答問初。伏枕未緣探勝往。揮毫猶得向空書。蘆芽抽渚春方煖。應是河豚滿尺餘。</text>
<title>追次族叔灌圃公 樂三 齋韻</title>,<text>漢陰遺躅問田間。機巧何如息念閒。半世風流稱酒隱。暮年書局占雲山。休言韋布終安分。可惜簞瓢未濟艱。續韻便霑開篋淚。仙游廣漠幾時還。</text>
<title>次安君玉 橚 梅陰韻</title>,<text>故人邀我傍梅陰。繞樹無言句在心。奕葉遺風能繼世。漑根當日已經尋。不須東閣探春事。且向西湖想悳音。餘慶君家猶未艾。晩香消息到如今。</text>
<title>次鄭聖瞻 洙鉉 竹溪韻</title>,<text>六松遺址有篁林。石㵎縈回到底深。滿案詩書存計活。隔隣樵牧共招尋。此君風味還當肉。何日淸流不洗襟。谷口棲隱難專美。於今復見古人心。</text>
<title>次安乃仁 楨 竹圃韻</title>,<text>徵文有地草堂成。每見藜燈入夜明。邃學商量提後進。羣才秀發踵先生。碧山正好雲屛掩。脩竹因栽夏簟輕。一畒棲身君莫歎。行仁自古是爲榮。</text>
<title>次金進士 永坤 半月樓韻</title>,<text>江湖卜築勝山棲。月近高樓水蘸隄。龕別詩書藏硏北。徑穿花竹繞階西。風微漁唱三更聞。野濶天光四面低。新鷰多情留賀語。含泥不妨涴榱題。</text>
<title>次奇進士 象豊 灘雲亭韻</title>,<text>玆亭何遽謝雕欄。白首林居未罄懽。光岳暮雲晴出谷。錦城寒溜漾爲灘。家傳禮法經千世。迹與漁樵混一般。他日贏粮往問道。肯敎蒲活客眠安。</text>
<title>次李士雄 完英 白雪齋韻</title>,<text>杠筆排寒弄雪花。文豪一代較無多。臥中高士仍頹屋。吟後蹇驢每渡波。風味不因年共老。衰顔剩借酒生和。梁園過客堪乘興。爲作幽蘭儷曲歌。</text>
<title>然窩詩 並序</title>,<text>混然一氣。判爲淸濁。忽然有天地。融然氣化。亭毒萬物。俄然有人事。皆莫知所以然。而不過曰自然而已。然則中三才而處乎世者。固當一聽洪爐。任其運命。然情竇一鑿。利欲紛然。富貴則侈然。貧賤則欿然。升沉榮辱。若可以智力斡旋。非所據而據焉。非所困而困焉者多矣。然及其水流雲歸。回首平生。則牧乎君乎。皆止於分限。而今子之言曰吾之生。孰使之然。必有尸之者。淵不可以陸。齒不得以角。固有一定之理。則不費思慮。不勞形神。以至奄然。不亦可乎。是以衆所譁然。吾則吶然。世所苶然。吾則晏然。充然自得。棲心於閒適。掩耳於是非。人曰然則吾因以然之。人曰不然。吾亦因以爲不然之。以此名窩云云。而請言於余。余亦欣然以其言爲然曰。有生於確然隤然之間。而超然於衆蚩之蠢然者。非子之然耶。獨觀乎氣化之所由。而游物之初者。非子之然耶。樂窩詩曰。自然之外更無天。非有得於自然之妙而不雜乎人爲之邪妄者耶。旣爲之序。又步其原韻。子果然之否。詩曰。草屋城西望隱然。幽尋幾日榻相連。塵埃不敢棲丹府。雲物閒看出碧巓。涉世寧爲竆道哭。逢人每誦打乖篇。一生斷送餘無計。隨處刓方事事圓。</text>
<title>過李承旨 周顯 歸樂亭故址</title>,<text>銀臺致仕起紅亭。駿馬名姬樂暮齡。曲檻花連栽藥圃。方塘水挽釣魚汀。風流一夕浮雲散。墟落三更細雨冥。惟有松篁依舊樣。行人指點鳳山靑。</text>
<title>金性范鳳翔山庄</title>,<text>鳳翔山下故人居。三百里來訪草廬。半夜挑燈仍對局。夕陽移席爲觀漁。萬株松檜年光駐。千畒韭薑歲計餘。雲水東南多客路。何人更識伯鸞余。</text>
<title>勝金亭</title>,<text>虛亭殘暑已無多。旅髩蒼然歲月過。萬戶名城生遠樹。十分秋景付新荷。凉飈謖謖松間籟。皺縠微微鏡面波。未必金陵全勝此。却看題目口先哦。</text>
<title>聯珠亭。次華巖李侯 廣度 韻。</title>,<text>靑林五月坐生風。麥穗秧針一望中。才子詩工難抵敵。佳人劒舞也能雄。深盃各得文章力。羣物安知造化功。八咏樓高多暇日。官民此樂許相同。</text>
<title>鳳棲樓。次李侯 奎憲。</title>,<text>樓閱千秋顧自如。分留物色鄭公餘。觚稜拂鬱當雲直。包羽尋常與世踈。百里湖山歸簿領。一簾風月擁官居。凭欄何日同尊酒。孤負城東竹事初。</text>
<title>劒嘯樓 在古羣山鎭</title>,<text>關防南邊又一城。居常嚴備揷竿旌。樓臺日出迎山色。舴艋風高戰水聲。淸夜登臨嘯有意。明時節制劒無情。筵開主將多閒暇。津吏叉魚酒滿觥。</text>
<title>京東門樓</title>,<text>客懷搖落便生愁。千里臨風獨上樓。啼鳥落花如昨日。晩蟬寒露又今秋。砧傳北郭時時急。雲傍南山冉冉浮。酒量不隨衰齒減。當壚何惜典衣裘。</text>
<title>凌波亭 在谷城</title>,<text>踏石緣山度幾州。凌波亭子始開眸。主人倚檻供垂釣。過客凭欄若泛舟。翠壁含風搖萬竹。明沙日暖戲羣鷗。登臨更試輕盈步。塵襪胡爲水上游。</text>
<title>追次六化公玄鶴亭重修韻</title>,<text>松石聯珠讓一頭。當年亭毁子孫修。翻雲鶴影尋無地。臨水漁磯俯似樓。綠草幾回幽徑合。蒼巖猶共亂山周。存亡浩劫令人感。不問東陵是古侯。</text>
<title>松石亭。次石樵李侯韻。二首</title>,<text>肩輿休暇到山窓。寂寂松雲睡老狵。靈壁名園知有兩。商翁皓髮幾成雙。霜林的若新裁錦。崖石嶔然欲飮江。從古淸詩題滿壁。升平文物永吾邦。白首斯民不見烽。今晨差糓幸相從。湖山放浪甘吾分。江漢風流認客蹤。四面廉稜臨水石。千年老大拂雲松。玆遊可載綾陽誌。蒼蘚休敎屐齒封。</text>
<title>再遊松石亭。次石樵李侯韻。三首</title>,<text>石塢松臺自古淸。泓崢蕭瑟又秋生。靑山入座霞爲幛。皁盖當軒雨乍晴。客子無端悲暮景。候虫何事近人鳴。玆遊更卜迎霜後。萬壑丹楓眼更明。抄秋幽賞憶同曾。又是松雲石榻憑。朱墨生塵應有暇。紅亭有約不辭登。周旋半晌寧穿屐。辛苦多年厭讀燈。細雨靑林酒盡處。瓊聯一徧錫余朋。一境樓臺歷徧曾。勁松老石此堪憑。蒼灣屈曲圍山出。小逕通幽穿竹登。竟日哦詩淹客座。誰家理績耿寒燈。萍塲聚散猶餘戀。白首同爲耐久朋。</text>
<title>重修鳴灘書院次韻</title>,<text>昆弟忠賢少等倫。儒林崇奉此心眞。公山逬立鄕仍貫。錦水長流禮潔禋。事在杜門從古仰。名傳寶鑑至今新。百年興廢攸多感。况復聯篇起遠人。</text>
<title>成道菴 在靈巖</title>,<text>徑仄身危陟彼岡。上房風月倍淸凉。雲梯控路三層隔。滄海兼天萬里長。穿石潺流疑佛力。懸崖老樹亦春光。眼前尺霧難爲障。獨立高樓頫遠方。</text>
<title>題鶴林寺 在全州</title>,<text>鶴林秋日短藜橫。萬樹迎霜葉葉輕。山意從容留遠客。天光霏拂弄新晴。人逢癸巳年前面。身覺如來劫後生。淨掃菭龕留一偈。免敎衲子笑無情。</text>
<title>與朴重基登樓共吟 南固山城</title>,<text>落木天長倚古樓。北風寒透弊衣裘。心如老馬登程倦。身似孤僧遇寺留。千里湖山皆雪色。滿城歌管自風流。萍塲幸有瀛洲客。薄酒欣然互勸醻。</text>
<title>萬景臺。次圃隱先生韻。</title>,<text>名都山水勢縱橫。叵耐騷人感古情。圃老登臨傳勝韻。甄郞割據有孤城。郊原曠漠長風至。樓閣依微暮景生。聖代升平民物庶。興龍遺址卽神京。</text>
<title>與族姪濟卿 相楫 遊玉女庵 二首</title>,<text>肇設靈區認化功。誰敎玉女住庵中。欲躋危嶝先披霧。恐損餘花勿起風。藉草衣冠便語笑。看山氣色半靑紅。天台爲問重遊約。劉阮當年豈老翁。玉女騰空悵客心。行雲何事不重臨。山圍寶帳還依舊。花似殘粧也在今。尙怪庵墟靑塚起。未開泉眼碧苔侵。高唐欲賦才何拙。巖逕徘徊費短吟。</text>
<title>入雙溪寺 在羅州</title>,<text>金書大字貼光明。釋子樓居分外淸。穿屐不知山路遠。入門旋聽午鍾鳴。溪逢亂石翻爲瀑。樹仆層崖倒綻英。盃酒已空春未盡。回筇又作錦官行。</text>
<title>遊雙峯寺</title>,<text>老去心情似道流。空門興廢亦關愁。蕭條佛像黃金淺。荏苒人生白髮稠。古塔殘碑雲物護。蒼藤踈竹水聲悠。夜深還起寂寥想。須盡蓬瀛未到頭。</text>
<title>寄題白羊寺樓。次圃隱先生原韻。</title>,<text>從古名山屬梵僧。白羊樓閣刱誰能。天劖危石圭稜出。地抱晴川面勢增。塵劫已經雙髩改。烟霞遙想萬緣澄。瓊聯續和諸君子。知有前期我一登。</text>
<title>自日封菴歸</title>,<text>豐草葳蕤路轉微。十年回首度巖扉。雲山見客終何默。金佛無人少放輝。意想却從天際遠。筇音乍到石縫稀。沙村白酒濃如乳。一笑欣然盡醉歸。</text>
<title>山寺歸後</title>,<text>一宿名山蹔出山。黯然心想在山間。幾多樓閣能留眼。強半雲林未識顔。諸佛應知難變化。此生無計剩淸閒。誰人俛仰天台境。圖上分明再往還。</text>
<title>贈楓溪上人</title>,<text>少年豪氣自騫騰。物外參禪久未能。雪滿完城初識面。雨昏雙寺更挑燈。名山歷徧庵棲靜。諸法歸空世慮澄。若道世間眞有佛。非君誰復悟三乘。</text>
<title>千佛庵。酬龍城禪韻。</title>,<text>浮雲浩刦不知年。半是宮墻草沒邊。縱道慈悲靈者佛。其如興廢自然天。靑峯乍徹有時磬。晩樹或鳴無數蟬。人到會心須放了。山門詩酒不拘禪。</text>
<title>觀太極圖</title>,<text>平生爲學少根基。歲暮竆廬髮已絲。鳥獸安眉徒見笑。鸚猩能語未云奇。子澄償債應無日。伯玉知非亦過時。勿以衰癃吾自棄。三年求艾庶從玆。</text>
<title>望月 在京○二首</title>,<text>未闋琴謌月已弦。一天光景浩無邊。春來酒興偏憐夜。老去風情不計年。爲問姮娥何宛轉。故敎羅綺共留連。星橋罕見金吾騎。銷却深更樂事全。上春將半月盈弦。句引歡情到酒邊。九陌相逢人似海。五更弛禁夜如年。暗中佳氣煙花動。勝裏韶光燭樹連。前臘已占三白雪。影娥寧復問虧全。</text>
<title>阻雨安乃仁書塾 二首</title>,<text>柘枝陰處闢山扉。竹簟留人暑氣微。田畔聽流方倚枕。雨餘嫌濕尙褰衣。詩情此夜須無倦。年輩吾鄕漸覺稀。十里相逢何間濶。古來萬事固多違。今雨中留昨雨來。論詩連日識奇才。殘炎漸逐三庚去。遠水兼將萬壑回。旱潦由天人可奈。光陰彈指老仍催。浮生少似從遊樂。蓬戶歸當爲爾開。</text>
<title>雨後拈杜詩韻</title>,<text>茆廬風捲自開門。庭畔斯須雨滿盆。高樹葉翻餘點滴。短墻苔沒向陰昏。耕竣旱畒神功斂。波及殘荄喜氣存。未了仁天沾物意。暮烟平鋪水南村。</text>
<title>次趙丈 基中 雨中韻 在京</title>,<text>六月生凉雨滿天。相將白首坐蕭然。參差岳色渾爲霧。多少人家半起煙。千里棲遑非本意。一尊醒醉送流年。風流尙對詩騷客。都下他時勝話傳。</text>
<title>雨中排悶。拈陸韻。</title>,<text>亂雨飄風入戶來。東西散袠自成堆。情如燕越人誰訪。志在唐虞老已催。因夢念車時一怪。對飡歌鋏日三回。世間何事非魔障。天際頑雲欲掃開。</text>
<title>雨夜</title>,<text>春宵不掩雨中門。涓滴茅簷漸有痕。林末乍看疑翠靄。燈前留聽到黃昏。寵光先被階前草。生意旋敷海上村。試見明朝沾濕處。甄陶萬物化工存。</text>
<title>新春卽事</title>,<text>朝雨新晴野欲煙。閒居氣候已春天。凌霄已蔓登高木。脫袴流音下翠田。壞屋補茅踈復密。缺籬生竹斷還連。東陂水滿農丁出。家國休徵竚有年。</text>
<title>新春有感</title>,<text>玆生不過百年人。任命須安見在身。裴令浮沉當晩節。茂倫歷落閱風塵。囊中藥餌存仍舊。窓外梅花喜更新。但使吾心能駐着。山居便得四時春。</text>
<title>正月吟 二首</title>,<text>天地回頭政黯然。倘來人事幾餘年。歌將激烈嫌喉細。酒欲昏酣奈量褊。臨水羡魚游潑潑。憑雲看鳥去翩翩。峭寒未久春應爛。身在花間與柳邊。沉痾未去向新年。擁被閒房謹節宣。萬事人間都是感。五更燈下不成眠。深村儺鼓聲猶壯。明月銀河色正鮮。七十治聾聊戲耳。且將白髮就尊前。</text>
<title>正月望 在京</title>,<text>羇窓淹臥數光陰。癸甲回頭又過壬。萬戶尋常多識面。朱門然諾每疑心。風傳錦字應無便。寒徹衣稜復不砧。荏苒上春歸未得。禁城花柳宿緣深。</text>
<title>上元夜。病不能出。朝官三四人歸鍾街。誇以壯麗之觀。乃作詩反嘲云。</title>,<text>卄四橋頭弄歲華。塡城士女若奔波。街尊本自常時有。樓月何須此夜多。明燭在房同火樹。短琴橫膝替笙歌。可慚雲路知名士。腰佩靑銅市上過。</text>
<title>立春</title>,<text>家人勸我立春盃。溪上柴扉暖始開。未必迎新盤供菜。且看依舊岸生梅。天時冉冉經三始。地氣融融動九陔。白首門楣猶貼字。凌雲詞客抱奇才。</text>
<title>立春 京中</title>,<text>來歲無竆去歲千。立春一歲一回天。馮唐髩髮今垂白。揚子文章舊草玄。酒爲深更斟小盞。琴逢佳節理新絃。餘生幸屬昇平運。霄漢尋常夢亦懸。</text>
<title>立春作臥起詩</title>,<text>淹臥寒窓歲欲更。十分瘦骨便崢嶸。遙山雪後分明色。䕺竹風前淅瀝聲。爐藥屢煎知火候。子錢頻乞騐人情。門楣強起題春帖。猶喜靑陽筆下生。</text>
<title>與愼友賦立春</title>,<text>梅花着未菜盤登。欲賦春詩耿夜燈。荏苒天時回造化。蕭踈鬢髮對親朋。臘前飛雪寒仍凍。至後微陽數更乘。一片桃符難免俗。邌明吾亦聽雞興。</text>
<title>元日 在京</title>,<text>老木經冬復欲花。豈知絲髮鏡中斜。通宵九陌如燈市。連日千門摠酒家。亭午升平今且見。良辰宴樂此無加。三元氣數隨新曆。寒盡春生漢北涯。</text>
<title>人日 二首</title>,<text>吾生到此定無涯。七十寧知尙在家。每日迎賓能拜揖。有時拈筆老龍蛇。人間好是三春節。醉後須看百種花。禮法區區還被惱。曲肱前席任橫斜。世事茫茫不見涯。又逢人日入人家。畏寒何似隨陽鳥。沉病非緣暎酒蛇。殘雪猶看蒙檜頂。春風何不動梅花。世間七十知難得。臨鏡休憐髩髮斜。</text>
<title>二月</title>,<text>春入江南白竹扉。滿園啼鳥泄天機。緣他醉睡披書倦。除是碁朋見客稀。曲港漣漪回雪浪。平林和暖動烟霏。韶光引我郊原步。花信風前一振衣。</text>
<title>初夏</title>,<text>殘紅已謝綠滿林。詩思無聊久斷吟。鷰子含泥翻屋角。龍孫抱籜透庭心。風光荏苒春如昨。盃酒留連客到今。政是西疇農務急。不妨三日雨爲霖。</text>
<title>四月 二首</title>,<text>烏藤扶我繞階行。四月風和雨又晴。事到營爲多俗累。詩因邂逅合天成。池蛙不問官私別。庭草應知造化萌。最恨當時蔣詡宅。從遊二子不傳名。南望羣峯半煙霏。斜陽倦策出荊扉。陰濃垂柳鶯聲漏。香褪殘英蝶舞稀。性耕田非素管。眼昏看字轉依微。天敎閒漢渾無事。白石淸泉又忘歸。</text>
<title>同族孫碩汝 錫默，廉贊益 柏馨 避暑。</title>,<text>山椒我屋爾臨溪。意到招邀手共携。炎日竝將平地煽。凉軒思得遠天齊。門前避客寥寥犬。籬隙哺雛兩兩雞。一雨晩來應會事。短橋咫尺未歸西。</text>
<title>初秋</title>,<text>三庚殘暑苦相侵。誰遣西風入我襟。夜向林巒渾寂寂。天回星月正森森。光陰不識英雄恨。書劒無聊老病心。感興詩成仍未寐。空堦凄切露蛩吟。</text>
<title>秋</title>,<text>稉䵚半熟菊未黃。倚亭風袂自生凉。草深野路三叉細。雲捲秋天萬里長。荳莢離離含宿露。𪍷花的的曬朝陽。纔成四韻還扶杖。留約明晨陟彼岡。</text>
<title>夜久獨坐 下梅</title>,<text>碧落纖雲淡不流。中間一道劃銀洲。天時又見朱明謝。詩思寧知白髮稠。月色千家同此夜。虫聲萬古似今秋。書童讀罷還寥寂。何事商量獨倚樓。</text>
<title>秋思</title>,<text>秋雨淋漓洗薜蘿。閒中歌嘯坐無何。連空鴈旅呼寒早。遶壁虫聲入夜多。南國陰雲時未散。西湖風䭵語傳訛。稚兒但解嘗新樂。頻問前郊已熟禾。</text>
<title>秋思 二首</title>,<text>滿空秋色接靑邱。滄海茫茫蟻芥浮。網利秖今羞斷壠。釣名從此合伸鉤。生憎歲月如過客。占取雲山勝作侯。白首行藏元自定。機心何處更疑鷗。川回路曲勢周遭。滿眼風烟秋色高。往往樵歌緣碧嶂。紛紛市客帶紅醪。三庚困睡收淸簟。九月寒衣擬剪刀。所恨龍圖工已晩。一斑那得見旋毛。</text>
<title>賦秋山</title>,<text>烏藤扶我起衰慵。爲愛秋山眼界供。老釋依然趺坐靜。佳人減却寶粧濃。千林霜落將成錦。虛壑風來自響鍾。萬里江湖從此往。十分豪氣問元龍。</text>
<title>竹裏次韻 三首</title>,<text>篁林瀟灑石泉淸。萬樹迎霜葉葉輕。入戶靑山如舊面。論詩白髮愧諸生。鴈聲何處催遲暮。人語深村喜秩成。可惜昏花雙眼纈。兒童相見已忘名。手把烏筇任所如。老楓殘菊幾何餘。沉思半夜詩難就。展恨重陽酒不虛。星月垂垂天宇冷。霜風瑟瑟鬂毛踈。溪山窈窕盤中樂。乞與能容一壑歟。靑燈圍坐劇談時。何苦沉吟復索詩。結習未緣衰齒減。交情且慰隔年思。黃花非酒渾無色。寒葉因風欲謝枝。萬法由來歸一處。世間寵辱可忘之。</text>
<title>野色</title>,<text>秋空澄澈欲斜暉。瘴霧炎雲一掃歸。美稼主張原野景。靛藍如染帳幮圍。屢豐頌爲明時作。含哺歌憐病齒稀。負杖歸來如有得。梧桐西畔有山扉。</text>
<title>秋興 四首</title>,<text>平生義氣喜秋聲。流火於焉序屬庚。不日乘槎浮漢浦。幾年失路歎襄城。寒虫近戶催機杼。行鴈連天序弟兄。尙憶東京賢詔使。慨然天下欲澄淸。頹然支枕睡魂交。書袠尋常繞作巢。荒野明農憂歲旱。要津買寵欠苴苞。陶潛假號門生柳。宋玉移居宅有茅。於世浮雲何事業。不徒人笑自應嘲。積雨初晴錦䵚紅。書生扶我小溪東。年高便覺詩情淡。地窄無由眼界通。夕照已含多字嶺。殘盃又擲一文銅。草間切切聞何語。爾是鳴秋得意虫。松風和雨響颼颼。一望平原極目愁。蟻穴功名都付夢。兎園歲色半無秋。持膠莫向黃河試。對酒空悲白髮稠。口誦靈均天問賦。高聲上徹玉京樓。</text>
<title>拈劒南韻</title>,<text>禾稼垂成鳥雀喧。年功庶可飽黎元。迎凉喜讀秋聲賦。帖席猶餘午睡痕。寒虫切切依床笫。遠樹團團遶水村。蓴鱸却引江東興。童僕牽驢已在門。</text>
<title>七月苦熱</title>,<text>誰把羲輪似轉丸。一時苦熱變淸寒。靑林近座垂陰薄。畫扇搖風入手團。幾許人情看險易。多般世味閱甘酸。冰天炎海何須辨。只合安心善自寬。</text>
<title>七夕</title>,<text>今宵七夕淨風煙。又見飄梧氣序移。却忘衰容年半百。尙貯痴腹卷三千。銀河汎灧中天近。星斗闌干北極橫。八月仙楂期不遠。誰從雲路共周旋。</text>
<title>閏七月尙熱。出郊移時。</title>,<text>汗透輕衫欲羾寒。竹筇扶我出門看。陂池藍碧光如染。野稻金黃色正餐。眼豁芒羊醒睡後。心隨去鳥入雲端。灣頭掃石題詩返。草逕離離夕露溥。</text>
<title>拈明韻 九月</title>,<text>騷家莫謾賦悲秋。遲暮無人不白頭。廚爨每噓丹鼎火。村醪聊酌紫霞流。絆春粘日非吾願。落葉飛蓬也自愁。有意相逢開口笑。如今萬事便當休。</text>
<title>重陽</title>,<text>吾生五十八回秋。羞把黃花戴白頭。座上有樽思北海。世間無事不東流。看山倦極還扶杖。見月沉吟更上樓。自是豐年懽意足。願言佳節此遲留。</text>
<title>重陽前日</title>,<text>靑山有宅似玄暉。詩骨癃然不勝衣。盃泛黃花村釀熟。林踈紅葉夜霜微。無多百歲如今樂。惟恐重陽捨我歸。决勝文塲猶有意。那堪白髮掩荒扉。</text>
<title>重陽。與石樵李侯唱酬。二首</title>,<text>羣陽已剝數餘零。雲捲炎霾水落汀。古砌花憐霜下傑。深更燈裊竹間亭。酒因小戶惟酣適。詩到沉思穩秤停。白髮蒼顔俱暮境。杪秋佳會幾周星。潘詞宋賦此寥寥。恨望千年意想遙。秋氣鳴金嗟晩節。詩聲振玉乃終條。苔封印篆官治定。菊汎尊香醉興饒。客子光陰悲短髮。重城衙罷坐深宵。</text>
<title>九日登山 二首</title>,<text>藤薜危攀上翠巓。平巖可敵數人筵。霜濃遠樹光生野。水决長堤勢赴川。客意無端悲暮景。蛩音也解惜芳年。寒花不負重陽節。一醉山間定有緣。指顧羣巒坐石頭。郊原氣色靚三秋。村圍脩竹團團勢。岸抱長川曲曲流。遲暮登臨還倍感。重陽風物未堪收。美人消息天涯濶。極目雲端望綺樓。</text>
<title>九日三里詩會</title>,<text>秋氣澄鮮景復佳。登臨四望遠雲埃。鳴筇各自三三逕。濃釀須斟九九盃。籬下題詩憐老菊。水邊移席占蒼菭。浮生好會終難畢。風雨重陽自古來。</text>
<title>九日</title>,<text>深秋節物感英雄。坐對寒山落木風。人物難追三代上。年光徒費六經中。雪華漸看添衰髮。霜葉何須愛晩楓。九日登臨須盡醉。古來萬事轉頭空。</text>
<title>九日雨</title>,<text>九日登臨故事常。秋霖連夜又乖當。綠酒醅濃誰與酌。黃花寂寞恐捐芳。筇鞋愁濕閒拋置。砧杵驚寒也自忙。霽景他辰皆可賞。諸君佳會更商量。</text>
<title>秋日書懷</title>,<text>開簾無語對秋山。白首厭厭駐世間。京國夢隨征馬去。雲林身與暮禽還。三千禮樂違心久。重九茱萸揷髩斑。萬事不求天分外。農桑自古足閒閒。</text>
<title>至夜獨坐</title>,<text>寒燈耿夜不成眠。髩髮垂絲政黯然。一切古今人是夢。總論榮辱世無仙。回車痛哭羞竆道。曳履高歌欲滿天。煎粥家家聞好語。靑陽消息近明年。</text>
<title>至夜。拈張水部韻戲賦。</title>,<text>子律黃鍾已屬宮。靑陽來復信天公。行藏自處風塵外。佔𠌫難忘霧眼中。誰道三千曾閱甲。吾今七十久成翁。平生浪得詞人號。水部爲郞庶可同。</text>
<title>歲暮卽事</title>,<text>至後陽生未辟寒。玄雲散漫日西闌。塵塵世事都成夢。冉冉天時更起端。黃葉仍堆庭畔樹。蒼嵐乍暈雪中巒。白頭佔畢同兒戲。硏取書窓點易丹。</text>
<title>客中除夕 在鳳翔時</title>,<text>紗籠蠟燭耀村居。守歲人情自古如。旅土光陰蛇赴壑。家園消息鴈無書。開尊白首斟還淺。推枕黃昏夢亦踈。自笑風塵餘習氣。明朝千里望公車。</text>
<title>庚戌除夕</title>,<text>菁華已減病相連。除夕猶堪伴燭眠。千古英雄誰繫日。一番寒暑又經年。征鞭尙想遊天外。詩思緣何到酒邊。物色依然前後別。曉看村落起新煙。</text>
<title>除夕</title>,<text>燈前華髮暎鬖髿。歌鼓時聞隔壁譁。壯志不隨風退鷁。流光未挽井逃蛇。西京酒宿三年債。南國春迴一度花。老去童心還自笑。明朝湯餠作生涯。</text>
<title>草堂夜</title>,<text>詩情酒思兩無餘。年壯諸君不我如。橫草功名虛玉塞。宿桑緣業在山廬。南維掃瘴雲歸後。西陸生弦月上初。半夜支離天外想。更將白髮跨龍魚。</text>
<title>夜坐 二首</title>,<text>挑燈閒坐夜將深。陳迹依依夢裏尋。暮雨幾登車嶺路。夕陽頻渡漢江潯。伯夷且附靑雲士。馬援寧知白首心。尙憶東山談命客。爲余開卦得黃金。囱外紛紛雪灑林。隣人咫尺不相尋。俄翻白集先拈韻。還對朱書復整襟。竆巷夜深無吠犬。短簷風韻有棲禽。靑燈裊裊茶煙細。俗累俱空見本心。</text>
<title>次丘瓊山金陵韻</title>,<text>千年興廢感蒿萊。徧霸王都一面開。吳越山蟠龍虎地。齊梁城接鳳凰臺。楸梧古壠斜陽遠。羅綺深宮夜月來。不獨江南佳麗盡。文章陳迹摠堪哀。</text>
<title>木覓山</title>,<text>客裏看山喜賞心。龍樓咫尺聖明臨。千章老木連高下。百道晴泉自古今。嵐翠遙將城闕覆。花光渾與綺羅侵。繁華寥寂俱難狀。石路遲回半日吟。</text>
<title>木覓烽火</title>,<text>雲間數點若星微。治世防虞未必非。銅漏盡時寒作燼。金吾廵處早生輝。八方消息傳郵速。千載平安警鼔稀。峯頂尋常看起滅。壯男耕野女工機。</text>
<title>大寺洞塔</title>,<text>物理虧成欲問天。三韓孤塔立蒼然。虛無象敎還留跡。分付龜頭也永年。從古不離樓閣畔。敎人追想國都前。摩挲石面猶如玉。不信光陰有遞傳。</text>
<title>廣通橋</title>,<text>斲立雲根路正中。天津子午訝相同。平連九闕爭趨北。呑納千渠盡注東。十月成梁存古制。駟車題柱問餘風。來來去去人如霧。經濟千秋獨任功。</text>
<title>華城</title>,<text>此地經營聽遺老。先王盛德尙云云。城圍十里樓臺壯。仗擁千官草木欣。比屋自能侔帝舜。靈臺何必損周文。柳川之水無情去。西望仙陵鎖暮雲。</text>
<title>錦江</title>,<text>每歲吾行三月時。渡頭轉拂綠楊枝。詩憑宿醉吟成懶。舟泛春江去欲遲。沙際咬咬憐綠鴨。烟空靄靄弄遊絲。應知造物驅人去。長路悠悠髩髮垂。</text>
<title>鳳回山 金堤</title>,<text>平原起脉鳳飛回。碧骨堆高四面開。秋氣崢嶸先入眼。客懷搖落每登臺。雲山北拱成千堞。滄海南浮小一盃。應接許多還不暇。胷中得句苦難裁。</text>
<title>蓬谷</title>,<text>錦城南畔有仙鄕。誰道蓬山隔杳茫。橘戶生烟秋色老。蘆花如雪晩風颺。連天水接耽羅國。邊海祠尊廣利王。芷菊䕺聲明月夜。旅人無寐五更長。</text>
<title>湖上。次叟巖任都正 濟遠 韻。</title>,<text>長洲委曲露橋斜。春日連堤芳草多。近水題詩留白石。臨流垂釣占平沙。雨中鷗鷺閒人興。煙裏帆檣賈客歌。半世江湖應有分。綠簑靑笠每經過。</text>
<title>海</title>,<text>平生偉觀始圖溟。鵬路培風羽翼輕。天地本虛容鉅物。鴻濛初闢泄元精。包涵萬國開泓量。倒浴三光吐水晶。極目無邊底處所。一帆吳楚是前程。</text>
<title>海上</title>,<text>葦花楓葉老霜風。南紀秋光滿眼濃。天地無端容一蠧。江湖何事臥元龍。題詩皓月同淸興。捲幔靑山亦瘦容。門外煙波三萬頃。綠簑靑篛願相從。</text>
<title>小塘 在永慕齋</title>,<text>緣溪累石每承流。淨洗塵埃境更幽。爲我天然涵素月。問渠那得漾淸秋。中因點綴添孤島。上倣規圓作小邱。可惜無情山外水。潺湲日夜不曾留。</text>
<title>泉川方池</title>,<text>林下方塘水挽溪。主人由是濯纓兮。漣漪每弄三更月。淸澈難容半點泥。一樹赬桐中有島。千竿綠竹外連堤。此間要識濠梁趣。更問游魚所樂奚。</text>
<title>山泉</title>,<text>碧峯源出瀉朝曛。滓穢無干淨十分。功進困蒙於易見。樂全衡泌在詩聞。賦形曲折隨蒼石。涵影徘徊任白雲。纔過濫觴其勢大。奔流下與百川羣。</text>
<title>磐石</title>,<text>蒼巖自在有堂前。平仄刓成巧是天。兩局周旋碁可鋪。十人圍坐榻相連。形由遲鈍偏能壽。性且剛方故不圓。白首時來高枕臥。靑山流水夢悠然。</text>
<title>遊瑞石山</title>,<text>筇屐乘危意自閒。風烟十里畫中看。山高欲與天爲黨。海濶如將水見端。從古淸文留石室。臨秋衰髮問金丹。淋漓半晌同盃酒。上頂猶堪一榻安。</text>
<title>晨起書堂。如夢得醒。記瑞石前遊四韻。</title>,<text>白首詩狂好自夸。憑雲絶頂意如何。三軍失色揮長劒。四海聞聲放浩歌。造化無端留廣石。浮生幾許過新羅。天涯極目山川遠。落日蒼然灝氣多。</text>
<title>海望山</title>,<text>炎收潦盡向秋深。立脚蒼崖聳萬尋。天接滄溟還極目。地傾虛壑自生音。襟期瓠落君如我。物色分留古視今。白首臨風何所恨。名山徧覽是初心。</text>
<title>與石樵李侯登金鰲山 四首</title>,<text>七月如逢壬戌之。遊山不讓泛舟時。煙霞咫尺曾留約。筇屐登臨却爲詩。鰲戴羣峯名亦怪。虎蹲危石狀何奇。靈區逸興同賓主。樵逕徘徊去欲遲。峯回規裏地如盤。藤策休嫌石路難。貝葉經殘灰劫散。龍山客到酒盃寒。靑嵐滴滴衣冠列。白髮悠悠宇宙寬。我欲伸懷詩可已。風光留與卷中看。啖蔗風流境轉佳。奇峯層石勢相排。題詩碧落驚人恐。移席黃花有酒皆。曲曲長川隨幅裂。茫茫大野入雲埋。夕陽醉倒云何妨。再唱銅鞮屬吾儕。垂堂冒戒入山佳。夷險前程次第排。落照遠隨平楚盡。長天憑望九韓皆。生憐李白詩無敵。死慕劉伶醉便埋。白首風情何處寄。萬尋蒼壁欲相儕。</text>
<title>與石樵李侯又登金鰲山</title>,<text>半歲蓬廬欝久居。旋瞻岳麓興猶餘。盡收偉觀淸秋節。直欲橫空大字書。碧落歌騰嵒谷應。靑雲路隔髩毛踈。霜楓露菊皆前樣。不道金鰲眼是初。</text>
<title>遊海村石窟 二首</title>,<text>蒼巖一面抱山迴。嵌竇呀然太始開。百刦僧庵迷古徑。千章夏木頫層臺。菭承細溜當筵滴。風引纖歌入竹來。夕照何妨歸路晩。更呼童子問餘盃。金馬銅龍隔宦游。詞塲往事付東流。平居白髮同村社。今日靑山近酒樓。古窟年深香霧鎖。淸歌響徹遠雲浮。林禽亦解朋友樂。碧樹斜陽聽栗留。</text>
<title>往遊海村石窟 九日○四首</title>,<text>魚兒出水稻孫田。白髮雙來共少年。風帽閒情須醉放。霜林晩景有人傳。草間留濕瀼瀼露。山際浮晴淡淡烟。軟脚扶筇何所向。暗中造物也相牽。秋氣蒼然入洞中。千年古竅噫成風。緣崖路似臨巴棧。發嘯聲如震老童。奇草倒生含溜碧。長楓兀立未霜紅。登臨廣奧眞佳境。恨不傳名播海東。石氣凄淸日過中。單衣皺絡不宜風。殘醪姑靳傾盃手。煗餠還要爇火童。遙山勝似脩眉綠。晩葉濃於落照紅。思與石樵曾賞此。那知千里各西東。黃金佛面半生苔。白石巖扉自古開。地是六朝香霧窟。人傾九日菊花盃。每驚顔髮年光晩。及到溪山世念灰。空外不知何處是。冥冥孤鳥向東回。</text>
<title>看山</title>,<text>家住靑山筮艮兼。芙蓉逬立兩頭尖。孱顔靜嘿經千古。秀氣蔥蘢滿一簾。每蓄煙嵐爲我有。雖饞邱壑不吾嫌。坤靈故有幽人約。留取玆間歲月淹。</text>
<title>與李仁實登望</title>,<text>日夕催歸鳥語呼。却尋村徑兩相扶。溪邊草樹看濃淡。霞裏峯巒入有無。人與年華堪作伴。酒兼詩思已傾壺。林間采藥相持贈。要爲衰癃借遠圖。</text>
<title>次金悅卿 鍛 遊山韻</title>,<text>憐君遐擧出塵寰。物外何人更識顔。多少樓臺千佛界。丹靑霜葉萬林間。平生學聖思浮海。今日逢君願買山。潁尾琴中餘韻續。一時同味貴淸閒。</text>
<title>登天台。和金進士 再鐸 韻。</title>,<text>山顚立脚聳千尋。已忘塵寰昨日心。危石崢嶸天若半。長藤轇轕路還深。卽妨煙靄迷雙矚。誰把丹靑灑萬林。征鴈欲傳何處信。雲邊忽過有遺音。</text>
<title>閔君彦 哲邦 負遊山之約。回路遇諸野。戲賦之。</title>,<text>山翠纔經野色平。寒蟬無語露虫聲。班荊亦覺從遊勝。遇酒還拋世事輕。五柳先生寧有姓。伯鸞處士貴無名。昨盟未踐渠當罰。頃刻催詩聽一鳴。</text>
<title>游山後歸家獨坐</title>,<text>寂寥歸復掩門蓬。泉石樓臺似夢中。不欲名山看泛泛。直緣爲客過悤悤。雲鴻萬里翔南紀。櫪馬三更聽北風。如使天公優給暇。壯遊猶得到無竆。</text>
<title>罷遊山之約。作詩謝之。</title>,<text>咫尺名山遠望之。筇鞋摒擋出門遲。懸崖瀑㳍元知處。背郭楓林復幾枝。石嶝何如竿步進。霜風還㥘髮根吹。衰年濟勝嗟無具。雲外空留汗漫期。</text>
<title>與陳允英 錫馨 登山</title>,<text>秋天搖落倚孤筇。節物於焉改舊容。退漲幽谿尋斷岸。寒雲層石出高峯。紛紛霜葉翻鴉陣。拍拍烟村累蟻封。半晌裁詩旋拂袂。問君今去欲何從。</text>
<title>同族孫碩汝，廉贊益野望。</title>,<text>於此經年續舊遊。柳陰移席頫長流。殘紅可惜春無賴。衰白元非我自由。詩不成章緣久廢。酒傾餘瀝且遲留。晴沙十里無塵滓。落日扶筇意轉悠。</text>
<title>同隣友出遊</title>,<text>睡起蓬廬乍見山。短筇長屐便乘閒。風情未減盃中漉。節物應催鏡裏顔。野色半分濃且淡。川流九曲往而還。老知人世元無况。惟有詩朋一念關。</text>
<title>梨院。與安君擇 枋 登山。</title>,<text>風袂飄飄落木洲。故人胡復雪盈頭。俄然題鳳思還去。幸爾維駒且少留。竹樹環山知不俗。魚塩近市莫須求。遲暮相逢多感悵。悠悠世事蝶爲周。</text>
<title>踰嶺</title>,<text>薰風向晩送微凉。嶺路東西騁目長。水抱地形生屈曲。山仍天造各低昂。身經百歲終何有。思入三韓已杳茫。却是登臨多感慨。浮言不欲笑蒙莊。</text>
<title>數日看山。同金士彦。</title>,<text>上下高低萬疊山。不知何處着人間。靑天近尺身疑翼。蒼薜緣蹊手得攀。村落依林煙杳杳。溪聲出谷水潺潺。停筇試聽堪輿論。福地分明造物慳。</text>
<title>登山 四首</title>,<text>登高今日又相迎。鴉陣縱橫夕照明。皛飯無聊黃太史。靑山長對謝宣城。出墻箇箇榴房裂。臨水紛紛木葉輕。請看筇鞋來往處。草間町町有微行。數郡風烟接新秋。地有江寧未到頭。避暑俄從諸子出。登高便覺此身浮。樽前白石堪同坐。詩上靑山未可投。歸臥閒中起遐想。樓臺幾處是前遊。筇鞋寸寸費攀登。七十康強恨未能。百里周遭來極目。萬山重疊自生層。頫看籬落煙塵隔。上接穹霄面勢增。瑞石天台皆咫尺。從今何日最高憑。徙倚峯腰夕鳥飛。烏藤牽路石間微。殘盃漉借重陽到。遠水淘將萬壑歸。要見楓林竆左麓。莫敎嵐靄障西暉。山村何處砧聲急。時令於焉屬授衣。</text>
<title>雙栢 學圃先祖廟前有之。</title>,<text>雙栢亭亭立廟前。光陰欲問幾何年。雪霜高節知寒後。扶植靈根自古先。奕葉敷榮簪組累。彙柯受氣子孫緜。吾門所敬維桑在。繞樹千回政黯然。</text>
<title>老松</title>,<text>梅塢之西柳水東。根柯盤結似靑銅。枝頭有鶴曾棲老。陰下無人更問童。開徑還須花倂逸。傲寒似與竹爭雄。當時手種今如許。衰朽人間幾歲翁。</text>
<title>四季花</title>,<text>周流土氣寄於時。扶植名花各適宜。籬菊不孤霜後蘂。野梅同放雪中枝。光榮豈是陽和剩。奇絶惟應造物知。兄視羣芳君是季。更聯棠棣賦新詩。</text>
<title>舊居。有紅白梅。雙峯外村。</title>,<text>紅白雙梅傍我家。童年遶樹手頻挐。苔封小逕今無主。春勒寒査晩有花。何遜興來聊復賞。廣平詞麗尙堪誇。娉婷不負黃昏約。莫遣東風褪粉華。</text>
<title>一枝墨梅</title>,<text>綠葉靑枝也不宜。寒梅韻勝畫師知。霜前屈曲孤根出。水面槎枒老幹奇。骨格更看銷瘦處。春心寄在有無時。主人自是雲林客。應厭瓊姿汚粉脂。</text>
<title>稻花</title>,<text>郊原白白間靑靑。節物中天轉火星。農者可餐須看色。年功多稔有先形。夜和珠露痕成粉。晝倚金風氣送馨。滿眼離披終結子。四隣含哺野歌聽。</text>
<title>賞蓮景陽池</title>,<text>銀塘十里漾波寒。秋淨荷花萬柄欑。靚服佳人臨鏡面。半輪明月出雲端。高低未敢輕題品。紅白俱宜入畫看。年老風情猶不減。長隄雨立久盤桓。</text>
<title>在京憶景陽賞蓮。與文察訪 東瑝 共賦。二首</title>,<text>爾家何在頫長洲。爲賞芙蕖挽客留。君子奄成臨水別。美人遙想隔雲愁。鄕園物色今千里。風雪羇蹤倦一游。夢到江南時亦晩。不須杜若問芳州。折楊樓外有芳洲。每共蓮舟任去留。蘭馥未聞山使斷。梅花不寄隴人愁。紅粧翠盖今千里。落木寒天又一游。秋水娟娟前路濶。非時歸夢遶南州。</text>
<title>丹楓</title>,<text>秋山搖落更繁華。爲愛丹林暮景斜。籬菊猶佳時序竝。春花同得品題加。也知靑女染成錦。爭奈玄冬隔似紗。若使西風吹不掃。詩人於此欲移家。</text>
<title>芳草</title>,<text>十里平郊雨意濃。王孫去後尙丰茸。抽根喜托芳陰裏。展葉偏生野燒中。細霧濃時深見綠。斜陽照處淺看紅。羣芳惹起騷人恨。牧笛何心響晩風。</text>
<title>茶</title>,<text>曾識湖鄕土產嘉。山僧爲我寄來些。開封紙帒團如月。煎半瓦甌爛欲霞。辢澀乍存薑桂味。甘香若遜酒醪奢。嘗時但喜膲腸滑。江建何須辨等差。</text>
<title>煎藥</title>,<text>藥水相和湯百回。瓦甌向夕故遲開。風漚未定猶騰沸。文火將殘更撥灰。劑欲停當平以稱。斟收精液僅盈盃。東陽未補淸羸疾。蔘朮新方手自裁。</text>
<title>詠蔘</title>,<text>延年有術此堪嘗。何必參同問伯陽。榮衛兼和功最遠。辛甘半雜味偏長。新羅產者尤稱美。本草經中早播芳。五葉三椏誰善種。名山石室有神方。</text>
<title>濟州貢柑</title>,<text>遐民効貢自天南。王澤須知海共涵。舡載厥包兼大小。人言其味倂酸甘。胡然旅宲登庭百。意者蠻鄕譯過三。星散科塲沾厚渥。毛羅土產始能諳。</text>
<title>雨鷰</title>,<text>襯貼雙翎午睡微。落花煙草轉依依。佳人粧了膏痕髮。醉客頹然酒滿衣。却訝泥巢應有漏。不知涎尾便生輝。枝頭竝坐斜陽近。更向平蕪故故飛。</text>
<title>蟋蟀</title>,<text>白露橫空月欲斜。虫吟切切近山家。遠人鄕淚今宵竟。織女機工此夜加。物色堪憐啼鴂草。春光回憶囀鶯花。尋常韻歇皆天意。啓蟄明年亦不遐。</text>
<title>虫吟</title>,<text>山村微月欲黃昏。虫吟喓喓四面喧。蔓草已含秋氣肅。𪍷花正帶露痕繁。纖喉嘹亮傳歌吹。促節分明誦怨恩。旅店無眠淸似水。數螢何事傍籬根。</text>
<title>對鏡</title>,<text>誰把靑銅鍊十分。對看姸媿各成文。世間自道身惟我。規裏翻疑面似君。謾使高堂悲白髮。端宜華燭理紅裙。心中有鑑人知否。一德明明古所云。</text>
<title>刺繡</title>,<text>織罷春機剪錦文。燭前凝坐斂紅帬。銀針信手微微動。彩線成行色色分。龍衮補來呈御了。鴛衾刺出爲誰云。每當至後添新巧。笑隔紗窓喚女羣。</text>
<title>聽崔生彈琴</title>,<text>新製桐絲愛爾能。中宵橫膝伴孤燈。知音豈有游魚出。按調猶欣木雉登。窓外時聞風切切。尊前每看手騰騰。令人但解琴中趣。陶令無絃亦可憑。</text>
<title>燈下書懷</title>,<text>燈前對置地鑪紅。离象重明此夜中。千載留名儘可笑。一生安分已收功。沉痾未展三眉痛。淸夢長游五岳崇。新曆山家何日到。滿庭花木待春風。</text>
<title>燈下作賦</title>,<text>剪燭沈思老更愚。那將玄墨染霜鬚。離騷雖讀非名士。雕刻爲能愧壯夫。落葉風翻鳴竹戶。淸茶烟起篆銅爐。篇成不向傍人說。姑作閒中一笑娛。</text>
<title>正月十三日夢後</title>,<text>處世難知寵辱門。居然髩髮早霜繁。千回客館金無貯。百戰詞塲劒有痕。褊性小和慚柳季。幽情厭俗問桃源。夜來山水逢佳境。一夢應符一念存。</text>
<title>睡起</title>,<text>午睡纔醒日已晡。胷中萬事正虛無。功名不可求緣木。生業何如坐守株。覓句寫將休紙竝。便身携與隱囊俱。鏡中顔髮寧嫌老。山澤儒仙本自癯。</text>
<title>對眠呼韻</title>,<text>形羸頭禿日相將。一席團圓兩枕方。老伴耕樵難作力。病踈盃勺不能狂。草衰古徑應留苯。荷晩寒塘已退香。何恨風霜時淅瀝。剝中猶幸寓微陽。</text>
<title>擬從軍古事</title>,<text>氣食千牛勇萬夫。當年十五佐征胡。鮫綃匣鎖芙蓉劒。麟帶腰橫戊己符。直北關山三矢定。幕南巢穴一朝無。連雲甲第承殊渥。坐擁笙歌日夕娛。</text>
<title>觀沈約歌詞。戲賦。三首</title>,<text>非花非霧去還來。幽逕跫然綠破苔。幾度參差期不見。可憐嗔笑意相催。朱鉛浥汗妝如洗。烏髻堆雲睡暫回。斜日捲簾歸路晩。爲誰慊慊更徘徊。只在長安不見君。見君何日道慇懃。尊前嬉笑成春夢。別後音容悵暮雲。垂柳閉門疑處處。落花點地摠紛紛。愁來強讀閒情賦。那得因風使汝聞。曲水東開兩扇門。美人消息近黃昏。朱顔勸飮還生澀。寶襪衝泥乍有痕。不是蓬山千里隔。如何雲雨一宵翻。因風欲寄相思字。猶有胷中未盡言。</text>
<title>撥憫</title>,<text>病餘寥寂閉柴荊。鶯語蟬鳴最多情。丁酉年來纏百疾。庚申夜半訴三彭。時淸無賴談兵略。田旱何由望歲成。竆或緣詩詩欲廢。每當會意負前盟。</text>
<title>病餘卽事</title>,<text>三旬淹臥閉山扃。落盡榴花草滿庭。墻外溪聲多過雨。竹間燈火小於螢。呼兒倩寫長城律。拭目耽看細字經。無奈光陰欺病客。南天誰道有文星。</text>
<title>病後</title>,<text>龍蛇厄運病相因。叵耐天公劇戲人。身計三冬携榾柮。民憂中夜費經綸。隣檐竹色猶封雪。穿土薑芽欲漏春。白首求名猶可笑。朝來試筆暫凝神。</text>
<title>鍾峴病中</title>,<text>尊醪淡泊與君同。南郭無聊臥病翁。夜燭獨明殘雪裏。朝暉徐到冷衾中。黃金脫手如流水。白髮離家似轉蓬。天意回環元不息。繫舟江漢待春風。</text>
<title>病起</title>,<text>病起追思未病初。立談行步與人如。寧知淹臥三旬改。頓覺眞元一切虛。齊戶丈長雙笋逬。繞庭陰翳綠蕉舒。枯腸不解甔儲罄。強索盤中食有魚。</text>
<title>病中</title>,<text>庭草葳蕤欲過肩。病無人事度今年。尋常倦夢行千里。歇後新詩或一篇。看婢和灰藍碧染。敎兒秤藥桂黃煎。鄕隣閉戶知何妨。學力伊來賴靜專。</text>
<title>草湖病吟</title>,<text>露橋東畔有漁家。坐對江湖日影斜。王燦登樓何世界。沈侯多病是生涯。文章酒後驚人語。草樹春來滿眼花。寒食淸明今不遠。一年佳節正堪誇。</text>
<title>客中吟病。喜逢崔秀才 龍河。同上弼雲臺。</title>,<text>佳辰喜與故人來。病起兼旬強把盃。白首文章銅峴客。三春花柳弼雲臺。風飄羅綺松間出。雲擁笙歌石面回。對嚼都門猶可快。明朝更約步蒼苔。</text>
<title>病中拈簡齋韻</title>,<text>惛惛睡起日西闌。四月輕風掠面寒。啼鳥半忘攲枕聽。綠陰全翳隔墻看。可能着力讎詩卷。叵耐挭喉進草盤。微雨東坡田事起。倩扶筇杖出門端。</text>
<title>病中吟 三首</title>,<text>山齋歲暮病相尋。的的寒燈伴夜深。三代上人成遠夢。五經博士是初心。窓梅幾日能回信。墻雪多時未散陰。尙賴書生知本草。強扶衰質到如今。駸駸垂老病相纏。渠自孱生不怨天。評藥直緣三折臂。流光更得幾明年。西風閉戶長辭客。白日携衾強就眠。誰信前冬身尙健。錦江暮雪促行鞭。醫言鍼藥得功徐。氣海丹田一切虛。豁齒對飯如嚼蠟。霑喉因暍豈澆書。撐天洗日身無補。抵死求生計亦踈。人物自來元不辨。任他周蝶化蘧蘧。</text>
<title>病後 六首</title>,<text>文章多病問何由。前有長卿後隱侯。花滿園林違上巳。月明樓閣負中秋。藥名座疊新番紙。塵迹箱留舊弊裘。學與吾生當究竟。猶從羲書費心籌。歎息雲林失許由。寵門如市謁公侯。游塵散合仍成世。素髮滄浪便覺秋。二竪誰何眞敵國。六經終老是菟裘。自餘豐約隨天分。堪笑王郞會計籌。床臥兼旬病骨高。起看宇宙莾如毫。雲衢路阻凌風翰。塵匣光埋切玉刀。物色每驚隨節換。身竆不是惡名逃。紛然白首終何業。纔得詩工近謝陶。駸駸歲色髩邊高。生世曾無補一毫。志在報君須馬革。身如爲宰用牛刀。寒砧萬戶秋將晩。湯藥三時病不逃。庭畔梧桐明月在。猶能援筆詠斯陶。書童讀罷小窓寥。無語雙翁對暮朝。病後亂蓬搔短髮。秋來新粒飽長腰。傾天妄想終憂杞。拓地奇功未度遼。才德平生何所就。胷中自絶一分驕。英雄過去迹寥寥。富貴熏天亦一朝。爲木何妨多擁腫。服蘭未必羡盈腰。維摩說法還歸竺。處士移居老客遼。寄傲風塵無所事。不知余者謂余驕。</text>
<title>老病歎</title>,<text>徒讀黃庭髮已皤。此生無計駐羲娥。形如老木經春久。身似孤城受敵多。石室何緣藏史草。滄浪嗟晩濯纓歌。從來造物眞兒戲。任汝揶𢋅一笑過。</text>
<title>病中</title>,<text>滔滔世事水流東。攲枕山廬臥病翁。赫赫聲名難繼後。遲遲事業必成終。客來不問寒暄外。夢覺還依几案中。對卷也能淹晷刻。忘年還欲友兒童。</text>
<title>病中遣懷</title>,<text>冰融雪霽動和風。病榻頹然一曲躬。鳥語每聽殘夢際。春光亦入閉門中。空囊拾用無何藥。全命都憑造化功。决勝文塲猶有意。擡頭先欲理霜蓬。</text>
<title>自寬</title>,<text>平生雅志在雲林。僑住漁灣歲已深。坐處靑山皆入眼。行逢流水每澄心。囊詩合與隣婆解。農釀分傾野樹陰。喧寂世間都自忘。我琴惟有我知音。</text>
<title>自贈</title>,<text>高視人間道盛衰。古來賢杰摠殊姿。義方咫尺終多缺。才長絲毫亦未奇。荷葆香淸聯藕菂。桂全味辢到皮枝。梓園老物知安用。自笑平生儘不貲。</text>
<title>自况</title>,<text>自在邱樊出脚稀。况能言行識樞機。無非未覺淵明是。有是寧知伯玉非。好好先生心所慕。翩翩公子迹相違。功名事業俱難做。度世懕懕一布衣。</text>
<title>有所思</title>,<text>西廂新月隔羅幃。不放團圓滿眼輝。紅粉未須情獨淡。蒼顔爭奈格相違。春來芳草人何去。夢逐行雲路轉微。別後重逢今可卜。當門蟢子漏新機。</text>
<title>山寺志感</title>,<text>一味酸鹹各自宜。君平棄世世皆疑。山如好友要常見。詩似佳人怨蹔離。喬木拂雲元自大。老龍含雨欲何施。煙塵不入樓臺靜。巖逕徘徊去故遲。</text>
<title>臥念 在京</title>,<text>環堵翛然掩篳蓬。平居睡美到高舂。興來棋酒無多敵。老去詩文未退鋒。每日盤回尋曲澗。有時箕踞對長松。那知世故令人惱。還聽西京旅夜鍾。</text>
<title>聞家信。作惡數日。時聞靈巖長女訃音。</title>,<text>遠鴈傳書炤客燈。孤懷轉輾到天明。欲將齊物論悲喜。休向層峯問死生。臘酒誰家濃宿釀。至雷前夜已春聲。良朋慰我牢騷意。雙擲梟盧一戲成。</text>
<title>鄕思 在草湖時作</title>,<text>隨分江村掩竹扃。文無草色幾回靑。心游目斷雙峯寺。酒盡詩亡永圃亭。鴈字何時憑北客。鵬搏六月限南溟。故山慙負重來約。姑酌樽醪任醉醒。</text>
<title>還鄕</title>,<text>江湖流落幾經冬。偶自忘南更向東。縱欲求田慚許子。也能乞米學顔公。先謨賴有傳心印。時論從渠射耳風。黃鶴峯前泉石裏。居然住着主人翁。</text>
<title>草湖志感 寓居草湖。還鄕後更往。則村落有興廢之殊。親知多存沒之感。</title>,<text>短髮休嫌揷晩花。不堪陳迹浪淘沙。風霜淅瀝高枝盡墟落依俙小逕斜。鴻鴈北來今是客。江湖南望昔爲家。萬緣都付浮雲外。且向山田學種瓜。</text>
<title>自寬</title>,<text>七十衰翁尙賦詩。五更紅燭影垂垂。梁園白雪堪乘興。謝眺靑山未有期。鳥不剪翎寧入籠。驥當伏櫪每思馳。騷人自古言非妄。天外須看倚劒時。</text>
<title>下梅亭感舊遊。拈韻共賦。二首</title>,<text>鶴髮烏筇客自何。茅堂的歷昔年過。向陽樹密迎霜薄。近戶山低得月多。寒女心忙虫促織。書生恨結鹿鳴歌。勖君進取無如我。荏苒光陰逝者波。南朝綺語想陰何。幾度吟梅此地過。白髮逢秋歡意少。靑眸迎客故情多。也知昨事非今日。雖是醒狂亦醉歌。可惜春陽繩莫繫。浮生一粟渺滄波。</text>
<title>步庭</title>,<text>田園不理奄荒茅。身世年來我自拋。冷徹牛衣從婦訕。瘦如雞粥任兄嘲。居竆兀兀廉貞士。得路堂堂勢利交。知有春光無厚薄。庭前留待放花梢。</text>
<title>家人嘲以無能 二首</title>,<text>天生自料百無能。飯後常常枕曲肱。城市儈牛思處士。山門養馬愧高僧。破窓缺紙誰從補。疏席堆塵坐莫憑。井臼三時勞獨任。君言果是我何憎。心輕外物念不曾。於世浮雲底處憑。製作晝宵躬矻矻。藝文今古架層層。玄冬變候雷殷地。素髮生光雪照燈。徵在來寅家有慶。伊時莫道子無能。</text>
<title>可歎</title>,<text>世情稔見髮如銀。閒臥年來束閣身。雲路敢望時輩貴。簡編當了此生因。何心歲律推鍾龠。回首冰程渡漢津。步屧隨春應未遠。百花䕺裏一閒人。</text>
<title>歲暮志感</title>,<text>徂歲竆廬何所思。流光難繫髩邊絲。身非絶俗還無侶。學至通方早得師。齒角兩全寧有是。滄浪一道喜淸斯。玆生寂寂君休笑。天意猶多爲我私。</text>
<title>曉枕聞雞有感 二首</title>,<text>寒衾無夢到殘更。窓外仍聽喔喔鳴。隣婦點燈還理績。旅人秣馬且登程。滄浪變髮成何事。書劒關心度此生。料理明朝當一飽。豁齒惟堪進芋羹。荒唐之說笑莊周。取讀今來却忘憂。世事謾酣蝸角戰。身名安用豹皮留。酒無淸濁皆堪飮。人謂顚狂亦不羞。以至死生區處了。此心何似泛虛舟。</text>
<title>對坐山亭。有感拈韻。</title>,<text>臨風梳髮坐東山。歷數親朋在世間。誰把長年籌海屋。君當一醉唱陽關。靑芳荏苒迎秋色。朱粉斯須減玉顔。尙憶前春詩會席。三三五五自成班。</text>
<title>偶成</title>,<text>喃喃啼鳥有新聲。種種陳荄得雨萌。奇疾如何侵白首。延年且欲付丹衡。絳人甲子皆前劫。尙父庚申屬後生。百五佳節應不遠。登山遊賞振衣輕。</text>
<title>道上志感</title>,<text>生世爲人最是難。百千萬事固多般。身名必欲無瑕玷。忠孝惟當責備完。塡海移山皆錯料。經年閱歲便長歎。不如銷遣胷中了。仰視茫茫宇宙寬。</text>
<title>七十吟</title>,<text>材劣終難廈屋扶。巖居窈窕薜蘿紆。固知巢許眞名士。肯許衍儀是丈夫。人事視今猶視昔。生涯何有又何無。騰騰任運如斯已。惟幸時平己老于。</text>
<title>歎世</title>,<text>殘年漸欲似脂韋。涉世由來萬念微。白眼無端逢彼怒。黃金能解使人威。手扶筇杖如騎馬。盤有蔬茹等齧肥。讀數行書知畏義。此心非謂頓忘機。</text>
<title>永矢吟</title>,<text>如今萬事付希夷。塡壑摧山四字師。君子必存中和氣。惡人罔畏上天知。裸裎不敢於吾凂。唾面何妨任爾爲。金谷豪華猶一夢。滿園衰草露垂垂。</text>
<title>有思</title>,<text>玆間卜築幾年深。手種庭梅已數尋。畫壁心遊山水窟。書窓身在道德林。舊病其如侵老骨。新羅誰道產人蔘。倘來榮辱皆天分。囊裏須謀季子金。</text>
<title>免喪後。讀放翁詩有感。</title>,<text>我所天兮不在玆。此身單孑欲何之。山川每想陪行處。霜露無非感愴時。一檄曾爲毛氏喜。萬鍾難洎子輿悲。竆達從今俱有恨。餘生長廢蓼莪詩。</text>
<title>栗峴省掃</title>,<text>寒霜濡露十年間。孺慕無竆此往還。入里兒童皆舊面。滿山松栢亦歡顔。餘生且欲長繩繫。追孝將期舞綵斑。一自離懷勤奉訓。至今詩學咏關關。</text>
<title>燈下記事</title>,<text>蒼黃無暇相堪輿。風樹餘生有恨茹。局勢須明窩突辨。地形還惜坎離虛。玄扃未協千年卜。白首何安一日居。徧歷名山因夢覺。壁燈猶照向晨初。</text>
<title>拈朱詩韻</title>,<text>心齊近日日如年。燕坐明光透屋椽。虫蠡始能𢬵外務。驪圖直欲見先天。墻留缺角栽新竹。石綻危縫引洌泉。樂似耳鳴人不識。雲林佳處償前緣。</text>
<title>偶吟</title>,<text>自怪文章老更豪。時將筆力捲波濤。三千卷裏無黃紙。六十年來尙白袍。藥餌何緣甦病肺。春風如約到林臯。升沈榮辱都閒事。睡美蒲團日向高。</text>
<title>有感</title>,<text>白首餘生少遠謀。經營徒自費心籌。千番剪紙留詩草。十頃求田養墓楸。了債世間終未易。懸名天上孰爲優。烏筇已熟溪南路。且問壚娥有酒不。</text>
<title>打乖吟 二首</title>,<text>年來自號打乖翁。浮世喧譁眼底空。居卜一邱成小隱。詩盈千首策微功。窓因積雪明光早。地動新陽喜氣融。事幾由天皆是定。安排何必擾胷中。十二月臘酒多情慰老翁。便便書腹本來空。自無毁譽關心事。未有經綸補世功。墻下溪流猶凍合。雪邊梅萼已春融。小窓讀易三冬盡。贏得羲文入夢中。正月</text>
<title>效伊川首尾吟 邵子有伊川擊壤集中有首尾吟。故倣之。○三十三首</title>,<text>閒翁無事輒吟詩。詩是閒翁逸樂時。眼底雲山堪供賞。盤中藜藿足充飢。文章不貴驚人語。才德難爲濟世資。卒歲優游聊復爾。閒翁無事輒吟詩。閒翁無事輒吟詩。詩是閒翁感古時。爲見興亡關世運。自從開闢有天彝。豈欺於我周元聖。不隱乎而魯仲尼。善道修身斯可已。閒翁無事輒吟詩。閒翁無事輒吟詩。詩是閒翁玩物時。流水落花應有恨。滿庭芳草自如期。人生不得誇彊壯。節序推移任盛衰。何事今年添白首。閒翁無事輒吟詩。閒翁無事輒吟詩。詩是閒翁結夏時。每日尋醫論藥性。三旬轉磑作生涯。傍簷新竹猗猗長。入戶流螢點點垂。過境支離君莫問。閒翁無事輒吟詩。閒翁無事輒吟詩。詩是閒翁得意時。草木精華歸染翰。山河奇氣上軒眉。淸秋送客情何極。皓月登樓興未涯。不爲傍人觀聽美。閒翁無事輒吟詩。閒翁無事輒吟詩。詩是閒翁感慨時。白露淸霜催節物。殘荷敗菊滿園池。靑燈有味與人近。古卷多情隨手披。志士由來老亦壯。閒翁無事輒吟詩。閒翁無事輒吟詩。詩是閒翁讀易時。否不終凶還變泰。訟如元吉豈爲師。剛當過處須存戒。柔得中來儘合宜。涉世經綸皆在此。閒翁無事輒吟詩。閒翁無事輒吟詩。詩是閒翁夜坐時。千古英雄成感慨。一生功業笑支離。從今以往樂天命。無可奈何造物兒。剝後微陽明日復。閒翁無事輒吟詩。閒翁無事輒吟詩。詩是閒翁聽雨時。昨見浮雲漫洞壑。曉聞流水過村籬。堪憐鷰子低飛翼。爭奈桃花欲謝枝。又是光陰三月暮。閒翁無事輒吟詩。閒翁無事輒吟詩。詩是閒翁五十時。滿腹文章聊自慰。到頭榮辱竟何知。花陰有酒頻頻到。竹下看棋故故遲。淑景暖風皆可意。閒翁無事輒吟詩。閒翁無事輒吟詩。詩是閒翁臨水時。雙立鷺鷥偏皎潔。千條楊柳任紛披。京華往迹眞成夢。田舍生涯亦有期。補劓息鯨斯可已。閒翁無事輒吟詩。閒翁無事輒吟詩。詩是閒翁淹臥時。董子琴書差可樂。杜陵詩律轉看奇。漫山躑躅春將老。出地薑蘘雨每滋。睡到高舂猶不起。閒翁無事輒吟詩。閒翁無事輒吟詩。詩是閒翁撥悶時。旱潦難知天意在。炎凉稔見世情移。八家百畒更何日。一斗三錢未易期。丁酉年間經一劫。閒翁無事輒吟詩。閒翁無事輒吟詩。詩是閒翁題品時。如使盡言還沒味。須知餘韻便成奇。天和已斲殘唐句。人巧無加老杜詞。口氣自然習與性。閒翁無事輒吟詩。閒翁無事輒吟詩。詩是閒翁讀史時。五季君臣如過客。六朝文物似翻碁。人謀若復堅成立。天意如何任轉移。白首年來迂濶語。閒翁無事輒吟詩。閒翁無事輒吟詩。詩是閒翁靜坐時。夜久月明人寂寂。天高露下草離離。豈知徂暑年將老。只願有秋民不飢。多少商量難可了。閒翁無事輒吟詩。閒翁無事輒吟詩。詩是閒翁放意時。道大人間身必困。才高天下衆多疑。雲山視我圈中物。仙佛皆吾世外師。自適其心而已矣。閒翁無事輒吟詩。閒翁無事輒吟詩。詩是閒翁感物時。春到鶯花皆可悅。秋深風月轉堪悲。寒晅每恐相推敓。人事如何不轉移。造化神機人莫奈。閒翁無事輒吟詩。閒翁無事輒吟詩。詩是閒翁克己時。可見陰陽分善惡。須知王霸有公私。爲仁由我我何慢。圖利於人人必卑。一念旣差終莫悔。閒翁無事輒吟詩。閒翁無事輒吟詩。詩是閒翁會意時。終日陰晴難可料。斯須否泰詎能期。孤臣孼子身猶保。治世明君勢愈危。家國雖殊非二致。閒翁無事輒吟詩。閒翁無事輒吟詩。詩是閒翁處獨時。好夢必因思慮少。陰機先有鬼神知。每當岑寂披書袠。不爲輸贏對局碁。康濟一身斯可以。閒翁無事輒吟詩。閒翁無事輒吟詩。詩是閒翁擇友時。行己憸衺非吉士。持心明白果男兒。道同志合固難矣。利盡情踈必怨之。涉世經綸須識此。閒翁無事輒吟詩。閒翁無事輒吟詩。詩是閒翁點檢時。謾把文章爲契活。不將貨利較銖錙。性多狷狹人誰與。迹似踈狂世或疑。踽踽凉凉皆我分。閒翁無事輒吟詩。閒翁無事輒吟詩。詩是閒翁遠望時。萬樹繁花渾富貴。一川流水自淸漪。蘭香藹藹光風汎。野色依依麗景遲。佳興與人難共話。閒翁無事輒吟詩。閒翁無事輒吟詩。詩是閒翁詩學時。淺近謠言存至道。和平雅樂禁邪思。宣王以後文猶變。夫子之前世已衰。治少亂多吾可奈。閒翁無事輒吟詩。閒翁無事輒吟詩。詩是閒翁對客時。千聖心原談道義。百家文體語醇疵。如其賢者宜親也。不亦悅乎自遠而。山水琴中未了意。閒翁無事輒吟詩。閒翁無事輒吟詩。詩是閒翁爲客時。靑草湖邊多勝賞。白蘋浦上有佳期。或從韻士登樓閣。旋逐漁翁理釣絲。風俗自然因久慣。閒翁無事輒吟詩。閒翁無事輒吟詩。詩是閒翁感慨時。柳下先生竆不憫。梓園居士老何悲。自分義命千鎚鐵。堪笑原田一立錐。次第春風噓白屋。閒翁無事輒吟詩。閒翁無事輒吟詩。詩是閒翁慮世時。巖廟經綸非繫我。君民治澤正由誰。匹夫匹婦宜觀政。一雨一暘惟曰咨。歇後斯言猶可取。閒翁無事輒吟詩。閒翁無事輒吟詩。詩是閒翁已老時。馬耳輕風他自過。蠅頭微利竟何爲。七哀未必如王燦。三樂惟能似啓期。五十二年流水去。閒翁無事輒吟詩。閒翁無事輒吟詩。詩是閒翁春暮時。滿地桃花鋪石面。漫天柳絮點江湄。蝶舞徘徊窺遠樹。鳥啼怊悵坐高枝。誰把長繩繫白日。閒翁無事輒吟詩。閒翁無事輒吟詩。詩是閒翁覓句時。景物搓㧎橫肺腑。工程妙細劈毫釐。蕭踈可慕陶元亮。斤兩當如韓退之。俗尙浮華非我志。閒翁無事輒吟詩。閒翁無事輒吟詩。詩是閒翁自喜時。評品湖山爲簿領。牢籠風月作生涯。交親南北皆名勝。道路東西亦坦夷。到處無非遊賞地。閒翁無事輒吟詩。</text>
<title>讀書有感</title>,<text>先王六籍至今垂。斯道丁寧豈我欺。家國興衰關義利。人情淑慝見公私。千年架漏經秦漢。一世恒言慕孔姬。知不行之行不篤。悠悠天下竟何爲。</text>
<title>觀易有感</title>,<text>白首居然醉夢甘。臨文不覺面生慚。生平所業無能一。稀古之年只隔三。減簡聖人猶願學。箍筩隱者有何諳。紛紛功令皆妨道。須得經師素附藍。</text>
<title>讀魯論有感</title>,<text>消長世運易中求。諸卦重陳泰象不。三季忽焉分戰國。七人作者是賢流。不觚已甚憂時歎。環轍躬勞未自休。將聖猶難天下濟。龍門獻策問爲疇。</text>
<title>讀濂洛詩</title>,<text>有宋羣賢道義高。不求葩藻亦詩豪。四時物化歸拈筆。千聖心期入運毫。洛社風流猶彷彿。武夷山水想周遭。詞家但說唐音盛。摸寫陳言亦謾勞。</text>
<title>次白鹿洞韻有感</title>,<text>公然七十送流年。心似蒙孩未達泉。學必先天圖上究。名當高士傳中編。叫霜遠鴈聲何急。入鼎蟠龍術謾傳。道在吾身宜自勉。何須珍駕羡高騫。</text>
<title>讀魯陵志</title>,<text>千載珠邱寄越中。存亡誰復問蒼穹。武王不以夷齊貶。光廟猶知成朴忠。杜宇詩 缺 傳野史。觀風樓古拜村翁。傷心莫問關東路。芳草春來恨不竆。</text>
<title>觀壬辰錄</title>,<text>好正士如好虎皮。眉巖詩意乃今知。露梁破賊迎丸日。忠勇調兵就絏時。病國自多羣小議。明冤胡不一人爲。丹靑竹帛千秋績。惟有天公下鑑知。</text>
<title>題申泰煕所撰燕行錄</title>,<text>日月無光二百年。興衰誰敢問蒼天。九州禹貢元非昔。萬里秦城未防邊。車馬遠衝遼塞雪。山川莫辨薊門烟。士生東國應無恨。縫掖圍身冠我顚。</text>
<title>觀謁聖試</title>,<text>北闕三門夜半開。鑾輿旋自泮宮迴。春塘曙色雲霞動。玉座朝儀劒履陪。天上有梯雲路近。帳中投卷雪山堆。寒儒亦遭文明會。不恨功名早晩來。</text>
<title>出自柑製塲中</title>,<text>淸晨前路九門通。咫尺瞻天似夢中。鴛瓦參差留積雪。龍旂拂鬱捲長風。自憐髩髮紛如白。安得宮花戴了紅。北闕上書嗟未早。此生多愧漢終童。</text>
<title>觀陵幸</title>,<text>鍾漏相傳徹四更。明生苑樹曉寒輕。石門規裏來通國。雲幕圍中住禁營。天仗影移旂脚颭。雲韶聲緩馬蹄平。臨風一顧龍顔喜。輦下蒼黎與有榮。</text>
<title>閱朝報</title>,<text>京都士女誦綸言。雪裏陽和喜氣存。學懋橫經儒道闡。光生菲服聖躬尊。銅符受命旋辭陛。玉漏侵晨早啓門。邸紙欲毛看不厭。唐虞消息聽番番。</text>
<title>泉川觀魚</title>,<text>華髮踈蕭鏡裏容。幸因風浴此相逢。一川流水磷磷石。四面靑山落落松。未免機心疑海鳥。須知膾味勝談龍。沙頭酒盡吾當發。屐齒休敎蒼蘚封。</text>
<title>華巖李侯試文武還衙。次其韻。二首</title>,<text>百里同趍一日期。仍參前席愧駑姿。騶虞風振張帿射。驢背秋高覓句騎。官路樓開明月夜。野樽人擾夕陽時。暫拋簿領非妨務。鼔舞羣材也亦宜。九九重重事亦奇。徵文會與菊花期。畫葫才拙難爲樣。摛藻鑑明足渙疑。撫字何勞官理定。招邀還愧野農痴。竆村欲賦中和樂。詩似雞鳴不廢時。</text>
<title>次華巖李侯居接後送諸生韻</title>,<text>巾服翩然弄晩暉。專城儒化古來稀。戶迎山翠靈鰲立。樓傍梧陰彩鳳飛。野供新絲紅女靜。廚傳宿釀素兒肥。三旬製作還多暇。樹裏橋邊處處歸。</text>
<title>養士齋。次石樵李侯韻。</title>,<text>巖扉寂寂臥明時。七十光陰便覺遲。百里衣冠偕老少。一番暘雨繫安危。火雲未散頳桐樹。銀柄新抽白藕池。八咏遺風今復見。續貂連日強題詩。</text>
<title>月谷會席。次石樵李侯韻。</title>,<text>蘭亭盛集固無多。今歲同符晉永和。白首逢春猶可喜。朱幡鎭日許相過。不緣求友鶯遷谷。那得充腸鼴飮河。一雨東臯耕務近。扶犂且聽野人歌。</text>
<title>追步三芝齋石樵李侯會席韻</title>,<text>靈芝消息白雲深。杖屨迤行草色侵。茶果將迎非俗禮。茆庵夐閴寓仙心。身如結夏因多病。詩似陽春未和吟。遙想風流人去後。巖蜂谷鳥興難禁。</text>
<title>泉川會席。和石樵李侯韻。</title>,<text>淸晨衙罷向山園。雞黍寧嫌主禮煩。迎馬村童圍石逕。滿林秋色漾匏尊。黃花賸得供詩料。蒼蘚留敎印屐痕。一座參差俱白髮。他時佳會便忘言。</text>
<title>永慕齋。會洛行諸友。二首</title>,<text>麥風裊裊夜吹燈。鄕里招邀共榻憑。鏡裏流年勳業晩。水邊印跡釣游曾。殘花粘地香猶在。老筆題詩興欲乘。有酒有朋斯亦足。前程寧復問沉升。白首能狂放浩歌。世間寵辱竟如何。韶光欲逐鸎聲老。客夢曾從蟻戰過。勝地逢迎山似畫。淸尊泛灧酒生波。風流韻事須傳後。四十一人亦旣多。</text>
<title>下梅淹留時草</title>,<text>華髮生塵戴冠。蜀葵花發又花殘。詩家久積三生債。病榻時驚六月寒。雲捲峯頭星靨靨。天垂草際露團團。就中莫道無心住。之子昌丰面面看。</text>
<title>去年此會。留詩在壁。撫迹悵然。更用別韻。與諸生賦之。</title>,<text>爲掃凝塵滿壁詩。回頭昨事尙堪疑。鯉庭聞禮君能否。鹿洞傳規我勉之。膏雨淋漓年且熟。瘴雲舒捲日將移。漁汀十里尋常別。勿用門前贈柳枝。</text>
<title>川上飮歸 二首</title>,<text>曲曲晴川步步沙。滿笭歸帶水梭花。七人風浴追曾蒧。六合經綸愧子牙。細草還憐斜逕補。高山不妨片雲遮。相將半日霑喉渴。烟起松棚是酒家。曾將塵界付東流。又感西風吹白頭。靑眼故人逢輒笑。黃壚餘瀝醉斯休。經營事業終何有。來往溪山可自由。全體無膚能骨立。少陵錯認病蘇秋。</text>
<title>五柳齋詩會 二首</title>,<text>庚炎和墨汗成流。試赴東隣選勝遊。白髮那堪臨酒席。靑山好是起書樓。嘉禾滿眼人同稔。脩竹含風韻送秋。諸子瓊琚無俗語。聞歌安用錦纏頭。剡藤面面筆如流。塵界淸凉此一遊。松籟半林移設榻。泉聲中夜又侵樓。西風庶解長卿暍。南國其如宋玉秋。入眼瓊枝多戀戀。前川欲渡更回頭。</text>
<title>松石亭詩會 二首</title>,<text>蒼松老石與人宜。白首登臨又一時。勝友聯襟何待衆。枯腸覓句不嫌遲。禽聲亦解林間樂。泉響還從倚枕奇。雅會豈緣盃酒設。眼中花樹盡瓊枝。名亭瀟灑管風烟。巖老松高不記年。幽賞入雲看鹿迹。閒情臨水伴鷗眠。詩箋久坐芳陰裏。人影俄分夕照邊。壁上姓名還起感。以今觀古正茫然。</text>
<title>拈明韻 二首</title>,<text>物老人衰固有端。深秋最是遣懷難。獨醒未必賢於醉。大暑何如畏此寒。病若忌醫終難愈。衣經補綻乃能完。悠悠萬事誰當了。強拓心胷欲自寬。髩白全銷意氣豪。流光謾自費焚膏。是非此世終何定。榮辱平生任所遭。抱玉三朝增價晩。搏鵬六月待風高。可慚宿習猶難去。相對吟哦每染毫。</text>
<title>題孝洞尹喜喆家</title>,<text>瑞石西南訪小園。淸幽自古謝塵喧。緣岡路狹疑無地。入洞雲開別有村。怪鳥窺人林下囀。晴泉承霤竹間翻。登盤蔥麥皆情味。三宿全忘畏日晅。</text>
<title>孝友洞留題</title>,<text>孝友相傳有古風。不須張仲燕遊同。淙潺水瀉靑峯下。窈窕村藏碧語中。童稚無非書種子。簞瓢還擬富家翁。重來欲謝殷勤意。何日庭梅也放紅。</text>
<title>次李仁實韻。題書齋。</title>,<text>授衣端合剪輕羅。窓外秋聲蟋蟀多。遲暮年華看鏡面。豐登民事聽舂歌。筇隨落葉因風到。尊惜黃花倚醉過。歇後詩成聊戲耳。吾衰子病欲如何。</text>
<title>題齋壁同三老</title>,<text>霜果團圓似蜜甘。故人情味厚何堪。來鴻去鷰時應晩。老菊殘楓色竝參。衰髮庶幾稱四皓。麁才全愧比雙南。尋常壁面霑餘墨。留與兒童一笑談。</text>
<title>李友家同吟</title>,<text>醒時覓句醉時歌。回首前塵感慨多。歲久薤塩同太學。天寒豆粥似滹河。靑陽有信春來又。白髮無情老去何。任運騰騰斯可矣。世間榮辱笑從他。</text>
<title>觀野色</title>,<text>延生去歲願須臾。得見三時飰溢盂。但使民間多菽粟。何憂天下不唐虞。支持十載倉留腐。次第千村宴賜酺。未識誰家魚夢吉。黃羊時運適相符。</text>
<title>醉吟</title>,<text>隣家濁酒湧如泉。醉唱嗚嗚樂暮年。白雪元非時世調。靑山半是故人阡。憂深漆室還無語。夢入桃源却有仙。猶喜春光時往復。梅花欲吐柳含烟。</text>
<title>還家詩 並序○大學爲吾儒之本家。</title>,<text>盖聞詩書有旅亭之歎。後生之所以踈略。文學得專門之譽。先儒之所以進修。故知雖萬軸揷架之多。終無歸宿之處。以八窓靈臺之廣。殆同幽暗之居。與其汎覽百家。未爲郞於脩文舍裏。曷若歸來一室。自爲主於尊經閣中主人。長於大學本家。早服先訓開牖。肆筵也設席也。至聖宗聖羣聖之在堂。踐域焉陞階焉。元子嫡子衆子之侍座。道德門內。問形勝之何如。人鬼關頭。做工夫而尋向。粤若兩儀開刱之際。自有義爲路仁爲宅禮爲門。三代寖備之辰。繼以夏曰校周曰庠殷曰序。皆使人閫閾之咸造。或慮夫賢關之漸頹。於是卜築於大道之原。相基於不土之里。夫以天縱之聖。絜心矩而權輿。加以日省之工。用意匠於措置。經一傳十之先後序次。盖取棟宇之相承。綱三目八之巨細排鋪。宛如杗桷之差用。文脉通貫。猶自堂而徂階。章句分張。各造間而結架。無上閣之千層萬級。明德新民之造詣難竆。空中樓之四達五通。齊家治國之範圍最廣。仁親寶賢臣寶。摠爲府庫中貲財。帝典篇康誥篇。無非案牘上器物。咏周南桃夭之美。可占宜爾室之懽。瞻淇上猗竹之生。用作實其庭之具。盖非盡性之聖。焉知建立之規模。必也主敬之人。可以居處而出入。論學問蹊逕之直。莫不由玆。亘古今宇宙之寬。孰加於彼。是知落成我屋。盍亦羣處吾黨。殆若三十六宮之洞開。正如心者。雖令億千萬人之止舍。靡不容焉。入見上帝。出見大賓。宜存屋漏中敬惕。陽以爲闢。陰以爲闔。每從樞機際斡旋。不幸吾道之盛衰。難保此屋之突兀。賴思孟實地之踐。爲君子之藏修。逮秦漢架漏之餘。等天地之逆旅。董，韓雖云豪傑。扳戶牖而趑趄。荀，揚固欠精詳。望門庭而却立。繼得宋代之哲匠。相與齊整其師門。程先生志在牖蒙。表章代磨礱之任。朱夫子手補闕略。箋註加塗墍之光。列次第萬戶千門。啓鑰匙於或問之際。有氣象一家四海。拓庭衢於衍義之餘。凡爲吾儒。孰不欲爰居爰處。雖以蔑學。亦知其苟美苟完。那知強勉之未孚。迺自弱喪而不返。七吏五官之投抵。誘我以去國離鄕。四寇六賊之𨓏來。乘我之頹垣敗壁。焦原側足。或棲息於要路權門。荒谷竄身。或寄宿於梵宮琳宇。嗟北方不可托些。認並州而爲故鄕。從西門乃可出耶。望長安而在何處。阮籍之歧路窅漠。堪悲冥四隅。蘇季之衣裘蒙戎。謾說縱橫六國。屈賈壘上。聞鳴鏑而徊徨。陶柳庭中。挾椎鑿而奔走。迨夫行宮夜月。旅館秋風。悔心將萌。游子悲兮故國。善端不泯。旅人號於焚巢。去遼柱千年。丁威驚鶴背之夢。留海窟十載。子卿騰鴈足之書。晩脫佛老孫吳。橫渠於是撤座。徧歷梁楚齊宋。堯夫自此定居。遂復踐長樂之神臯。望靈光之故殿。鎬京之禾黍蕪沒。此何人哉。豳原之栗薪興歎。伊可懷也。蒼茫問室。杜少陵之今來何遲。灑掃及庭。郭有道之昨宿宛見。下筦上簟。旣維新而又新。燠室凉軒。果可止其所止。東階步西階步。寧有客乎。閉門人開門人。一是我也。覩堂奧而做去。定靜安慮之方。在門墻則揮來。權謀術數之類。怳然五家鄰之相接。羅列乎心性之郭禮義之府敬恕之壁誠明之關。如使百尺樓之更登。頫仰乎羲軒之都堯舜之闕禹湯之宮文武之宅。所居不過容膝。笑衆人自愛吾廬。大庇可使懽顔。擧天下皆在我闥。豈意徒四壁之計活。叨此第一關之留居。甲第千甍。固多仰屋而竊歎。榱題數尺。假令得志而不爲。寒門雪臥之中。可見高士。掀房露睡之地。亦有英雄。然而曠安宅而不居。固聖人之所戒。透名關而少歇。謂學者之嚮方。不置園林。縱爲道義之樂。居然泉石。詎非仁智之心。囱外寒梅。已放十分之春色。峯頭夜雨。更添九曲之寒流。飛閣流丹。起自然於無地。虛室生白。怪宴坐之有光。於戲。惟大學十八章。足爲安身作所之地。讀聖書千萬卷。不過修己及物之方。閒居敢爲惡耶。所指者手所見者目。不出亦成敎也。移順於長移孝於君。可與知止而語終。苟能歌哭斯聚族斯必由斯也。豈宜亂本而趨末。從此博審之篤行之愼所止焉。遶庭逍遙。怳曳履歌商之趣。入室偃仰。處摳衣攝齊之間。猗宗匠經始之謨。自合乎直繩平準。而後學開來之業。修理其凈几明窓。懼不敬而致思。朱公掞揭一榜之訓。探無極而玩理。陸子靜袪疊床之疑。嗟昔者之或東或西。非今日則靡家靡室。誦武帝哀痛之詔。五十年之輪臺罷屯。以班生羇旅之蹤。一萬里之玉門生入。覺形役之怊悵。胡不歸兮將蕪。勉心體之廣胖。相在爾而無愧。陳烈之戶可閉。董子之園不窺。要勿使此地空餘。豈若鶴樓凰臺之一去不返。何幸有樂土爰得。當如魚水鳥林之百年攸居。數仞孔墻之未頹。不亦依歸之可樂。千載濂堂之無恙。庶效倘來之功用。庸規一生。因成四韻。詩曰。德門無主幾年關。黃少辭家髩已斑。路遠羸驂愁適越。春來好鳥自緜蠻。萍流到處非吾土。枌社多情對舊顔。寄語詞塲漁獵子。玆遊雖樂不如還。</text>
<title>學究歎</title>,<text>文學當年慕夏游。虛舟入海溯源流。簡編欲絶工難進。褦襶同居識不優。人百己千心愈苦。生三事一恩誰酬。藜燈夜雨頻興歎。應補東隅晩有收。</text>
<title>歲暮</title>,<text>流光忽忽又添籌。落葉飛蓬散不收。衰髩霜侵嗟爾老。靈臺塵沒竟誰修。詩書有意長堆案。風物無心更上樓。世事從今休着力。鐵鉛寧復問剛柔。</text>
<title>訪果齋成先生不遇</title>,<text>門路停驂日欲曛。滿床經籍只含薰。識荊擧世誰無願。責沈他時合有文。酒肆垂楊人擾擾。官街落蘂蝶紛紛。袖中一部通書在。何處論疑廣見聞。</text>
<title>待兒歸</title>,<text>情弱年來病且衰。一身微汝更依誰。淵龍未忘懷珠日。棲鳥長如啄菢時。反面未應多曠日。出門旋復數歸期。古來誠孝天攸鑑。餘慶生春玉樹枝。</text>
<title>思再從姪仲謙 相晤 不來</title>,<text>歲色居然迫季冬。亂雲深處認雙峯。欒欒想見當時貌。衮衮愈思此日逢。門戶支持惟在汝。風塵落拓孰如儂。且當曳履山亭去。雪裏盤桓共看松。</text>
<title>輓李尙書 羲準</title>,<text>晩契前春侍客筵。一區花石認平泉。門閭對闢靑雲路。昆季相憐白髮仙。豈謂無心經世務。遽驚揮淚滿朝賢。雪中孤負山陽餞。臥病因吟楚些篇。</text>
<title>輓鄭侍郞 基一</title>,<text>三旬良晤隔千里。文翼公家繼世賢。卿月東曹推重望。仁風西海誦來宣。雲連甲第皆新面。電掣丹旌了舊緣。始識羊曇眞有淚。京華旅食更誰憐。</text>
<title>輓洪鎭川 翼周</title>,<text>門下相知二十霜。大家子弟又賢良。雲泥路濶承書面。巖廟材高認棟梁。豈謂功名終一郡。應將壽福裕諸郞。臨風皓首江南客。千里緘衷寄些章。</text>
<title>輓族姪監察 德浩</title>,<text>賀吊相隨六載間。一門無祿共悲酸。三餘攻苦經生業。七品留名憲府官。鵬翼未摶風已歇。驥蹄將進路多難。中條寺壁聯名處。他日那堪掩淚看。</text>
<title>輓李進士 宗漢</title>,<text>南州高士朗東隣。三宿茅齋定有因。北海尊醪恒愛客。謝公邱壑自有人。固知生死均千古。何遽幽明隔一旬。斜日山陽重過路。不堪門戶鎖松筠。</text>
<title>輓金性潤 德現</title>,<text>憐君早白髮如何。至竟光陰逝與波。南國文章多楚響。一生懷抱動燕歌。相分海嶺人猶舊。同入州庠夢覺俄。欲把哀辭送遠客。錦亭春水碧於莎。</text>
<title>輓族姪壽一 贊浩</title>,<text>松摧石隕此何時。指點孤亭尙易知。到底風烟皆染翰。行逢故舊不停卮。歸山想象靑騾步。流水無情白髮悲。平日踈財應有意。傳經心事後堪垂。</text>
<title>輓族叔灌圃</title>,<text>七十光陰逝水悲。一門相吊淚垂垂。文章地擲金聲日。風骨人如玉立時。黃帋未銷羅隱恨。玄經更待子雲知。平生灌圃貽孫業。種德由來行有枝。</text>
<title>輓金進士 再鐸</title>,<text>參差髩髮寓風塵。中表家中耐久親。海寺寒鍾携酒夜。錦江回帆落花辰。城西水竹無竆意。床上詩書未了因。不是吾心孤厚約。居然世事轉陶輪。</text>
<title>輓族兄 致永</title>,<text>夫子家中事事治。天敎壽福又兼之。平居屋漏持身謹。一念淵冰涉世危。難老宿緣偕瑟友。滿庭遺蔭到瓊枝。餘生忍說龜趺迹。情懿源源倍哭私。</text>
<title>輓李孟舒 文祥</title>,<text>白首同隣二十年。聞君先逝卽潸然。雌黃不欲言人過。氣味何妨中酒眠。瓊樹栽培貽後事。琴絃斷續了前緣。歸依凈土山泉在。遺俗應傳李氏阡。</text>
<title>輓再從兄 直永</title>,<text>吾門羣從孰瞻依。今日挽輿淚共揮。德著剛柔時制事。心無醒醉每忘機。壽過傳耄人難及。家有孫曾福亦稀。孝思平生猶未盡。更因泉路侍慈幃。</text>
<title>輓韓僉知</title>,<text>同隣垂白幾年斯。率性天眞我所知。綠野春來耕事業。黃壚酒後醉生涯。傳家有子終何憾。如水流光未易期。細草芳陰時正好。遠將前路爲君悲。</text>
<title>輓安參奉 壽祿</title>,<text>運値龍蛇不憖賢。此生良晤儘無緣。槃中養德鸞棲谷。輦上承恩鶴聞天。壽稱介眉延耄耋。慶流來葉列曾玄。衷情未暴高山仰。哭墓惟當漬酒綿。</text>
<title>崔瑞仲 龍河 親葬輓</title>,<text>好樹移根相土宜。倘來餘慶在繁枝。心營產業如無事。波及鄕鄰自不知。晩契因成千古別。餘生誰盡百年期。玄堂又是淸凉界。浩劫浮雲足護持。</text>
<title>黃汝和旅櫬還鄕</title>,<text>永慕堂中酒一尊。相逢卽許此心論。劒歌燕趙無今昔。筆法鍾斯擬季昆。漢北萍流悲客子。江南草綠吊王孫。風漚世事何須問。歸骨明朝是故園。鍾一作冰</text>
<title>路中。念族弟純一 纘永 尙在京。</title>,<text>盃酒城西竝客筵。憶君楊柳贈行鞭。初秋別後無時忘。前月書中喜信傳。驢倦也應回北路。鴈飛胡復向南天。浮生離合循環處。芳草池塘夢欲圓。</text>
<title>還家訪李友賦之。因與出野飮歸。二首</title>,<text>登盤時物剖瓜黃。別後新詩問幾章。翻手如雲無好友。到頭覓酒但空囊。山村雨洗三庚暑。庭樹花留百日光。從此風塵須絶迹。半年如許髩毛長。水滿陂塘禾滿郊。夕陽閒步出書巢。凉生野笠加衰髩。坐狎農丁許晩交。市上酒錢雖未報。囊中詩草又開包。鏗然曳杖坡頭路。暝色蒼蒼遠樹梢。</text>
<title>訪李仁實</title>,<text>山帶輕陰一半霞。萬松亭下小蹊斜。身藏何處間關鳥。人不知名雜種花。隔壠翁扶觀水杖。廵簷兒閙讀書家。逢君豈欲尋常去。覓句移時坐白沙。</text>
<title>蓴洞文達瑞家</title>,<text>前山蒼翠拂衣裾。與君過從幾日虛。到處詩名多說項。逢塲客榻忝迎徐。筆床塵掃靑襟列。茅棟風傳碧語踈。若道玆間蓴菜產。季鷹何事不曾居。</text>
<title>成歡遇孟雅</title>,<text>鄒魯家聲熟耳聞。共君今夜接芳隣。雍容語笑懽如舊。瀟灑風儀自出羣。雲外路趨京國遠。雨中花發驛樓新。歸時留約溫泉畔。應續浮生未了因。</text>
<title>遇文士顯共賦</title>,<text>藻思淸儀不厭看。如何得遇此時難。脩林入座陰生綠。薄酒論功面暈丹。山水淸凉吾計定。文章孤古爾形單。未須筇屐催前路。猶有餘懷在筆端。</text>
<title>達梁。遇梁夢弼。</title>,<text>江村斜日喜班荊。萍水團圝雅會成。別後有詩傳勝韻。坐來無語道深情。湖心花暎三春色。屋角帆開萬里程。自是宗親惇宿好。肯因盃酒此留行。</text>
<title>道林。遇族姪齊七 相翊。</title>,<text>溪山窈窕是君居。十里重逢一宿餘。野樹迎風仍坐客。水田待雨更疏渠。閒吟石面傳詩墨。烘影天心逗日車。此地澆腸須有酒。年來病暍老相如。</text>
<title>梁學元自京來</title>,<text>今夕論文若在京。倦遊千里未忘情。星霜惱我雙添白。風月逢君一倍淸。良夜端能謀酒債。衰年愼勿賦秋聲。鹿門欲訪云何在。雲帆一開海水平。</text>
<title>十月十八日。李正華來訪。</title>,<text>中天晅日曬霜林。誰謂初冬序屬陰。頹枕自憐多病故。敲門偏荷舊交深。豐盈犀角堪開眼。騰踏騏程已忘心。丌上文書緣底事。蕭踈髩髮未宜簪。</text>
<title>謝梁學元見訪</title>,<text>經年病榻滯光陰。交契無聊舊斷金。兩地蒼茫雲隔海。三更剝啄月生林。風塵幾度靑驢倦。文字難饒白髮尋。逢別不論雞黍具。餘生當保歲寒心。</text>
<title>喜鄭元甫 宗中 來訪共賦</title>,<text>詩禮儒門愧子禽。公然霜髩到如今。駑蹄蹐跼難加策。古木輪囷不直尋。南國隨陽回白鴈。西京問路乏黃金。竆廬老病誰相眷。谷口人來故舊心。</text>
<title>陳允英見訪</title>,<text>一路東西隔翠微。衰頹漸覺故人稀。髩邊歲月堂堂去。世上功名念念非。午睡方回臨轉輾。春寒尙峭妬芳菲。柴門寂寂還當掩。日夕那堪送子歸。</text>
<title>曺秀才 必煥 見訪</title>,<text>近不相親遠不離。逢迎踈數故情知。添衰遠客千莖髮。長格今年幾首詩。寒霜烈日多經變。落葉飛蓬未定期。寄語芳隣安澈煥。如君來訪又何時。</text>
<title>安秀才兄弟 瑛煥，澈煥 見訪</title>,<text>蓬戶跫然有客來。病中相得好顔開。經冬課業竆盤誥。隔歲儀容宛美䰄。抵死難忘無限酒。餘生羞作不燃灰。聞君山寺看花約。旋出中庭步綠苔。</text>
<title>逢友人</title>,<text>故人雅契寄桐絃。一度相離又一年。社雨如期來客鷰。春風無計駐花鵑。朋情跌宕題詩筆。山味蕭踈煮茗烟。更問參同留後約。與君髩髮已蒼然。</text>
<title>謝李相公 止淵 贈扇</title>,<text>相門高價是蒲葵。千里含風到竹扉。隨手晅凉回造化。從頭開闔運樞機。應憐白首多煩欝。要使靑奴聽指揮。自此吹噓知不倦。落花猶上錦筵飛。</text>
<title>謝李令 晦淵 贈扇</title>,<text>雙緘藤竹伴魚書。南土炎霾五月初。從古仁風懷謝傅。只今病暍有相如。幹支共貫齊心力。舒捲隨人傍起居。白首山居凉意足。誦恩無以報瓊琚。</text>
<title>李侯 奎憲 遺以竹杖。拈陸韻。</title>,<text>七十何求萬念微。毁車維馬眷巖扉。平生作業元多悔。君子持身欲潔歸。知我買山無不可。使人設榻亦云非。多情手裏觀音竹。卓錫禪門庶共依。</text>
<title>謝隣友饋肉</title>,<text>跫音寂寂動經旬。家在東西一水濱。熊掌自知安義命。猪肝豈意累隣人。山前積雪埋高屐。窓外寒風響老筠。厚施玆間無以報。只將殘墨所懷伸。</text>
<title>山寺。簡柳使君 幼獜。</title>,<text>玄晏還爲物外遊。法溪無力可堪舟。林多怪鳥時能語。巖羃頑雲曙不流。江南道路千重嶺。卷裏光陰四十秋。惟幸起居遙共接。依依鼔角響城樓。</text>
<title>再呈柳使君</title>,<text>瀕海連年水旱傷。一麾良苦涖玆鄕。村氓捐瘠催科緩。舡卒佻輕發運忙。簿領關心知日短。笙歌無意認更長。幾時春到陰崖裏。惟望夫君脚下陽。</text>
<title>呈華巖李綾州</title>,<text>西京久客費光陰。咫尺仙扉未再尋。每日風埃來撲面。三春花柳度無心。羞從世路頻懷刺。始覺鄕音更抵金。何處瓊詞時砭耳。知公愈愛暮年吟。</text>
<title>寄華巖</title>,<text>追陪員嶠似綾衙。今昔交情不減加。髩髮參差俱暮境。文章魁杰獨名家。春江皺縠須憑艪。寒食如紗未見花。偏與詩豪勞景仰。丈人眉際尙靑霞。</text>
<title>奉簡心庵趙相公 斗淳</title>,<text>莊誦幽情短髮詩。掃門何日許相知。明時德望瞻儀鳳。竆道身名倦附騏。朽木豈堪良匠用。落花猶待好風吹。痴心不解光陰暮。收拾陳篇上漢師。</text>
<title>奉簡遊觀金尙書 興根○公謫於光陽。時解配。住楊花渡。</title>,<text>楊花古渡遡輕風。盡日孤舟倚碧空。綠暗紅稀時正夏。渚淸沙白水流東。笙鏞手老經綸上。琴酒身閒進退中。山外行人塵滿袖。龍門願照點犀通。</text>
<title>賀尹典籍 克培 登科</title>,<text>城西十載一燈紅。白首詩書更下工。羅隱平生寧有恨。唐衢賦命竟非竆。春晴萬戶搴珠箔。花滿三門試玉驄。旅食京華吾所愧。踈才難與故人同。</text>
<title>將行。寄尹舫山 廷琦。</title>,<text>城西久客若夤緣。詩不孤吟醉共眠。天豈屈君山以外。年應推我簸之前。一春容易花經雨。萬戶參差樹欲烟。明發漢津還悵望。可能無意送歸船。</text>
<title>鄭雲之 海龍 有詩。答之。</title>,<text>君從瑞石項之嶸。碧骨僑居大野平。半世雲游人更笑。少年風致眼生明。登樓素月秋光淨。滿地靑山客路縈。愛慕松沙今已矣。不知肝膽向誰傾。</text>
<title>寄族兄國楫 濟夢</title>,<text>七十一年兩老翁。甲辰不必辨雌雄。自從落地兄難弟。何乃各天西復東。靈海過從皆幻夢。江湖相忘豈由衷。康莊往復酬餘債。同齒更須鄕里同。</text>
<title>石樵李侯約會月谷。阻雨不來。因賦此送呈。</title>,<text>蛇壑翻驚臘尾垂。鳳樓咫尺阻淸儀。雲沉半嶺今猶晦。筵設中堂昨旣移。漫說襟期詩易淡。香通鼻觀酒先知。光陰到處渾成感。霜髮那將蘸墨池。</text>
<title>石樵李侯將賦歸。示以四韻。因次而呈。二首</title>,<text>雷封雖小亦爲州。撫字三年獨任憂。刀筆不容文法吏。絃歌載續武城侯。農桑已措民間業。山水無妨政暇遊。三逕欲蕪歸意速。前途攀鐙敢言留。近古風流是我州。幸逢循吏久分憂。三年飮水臨吳郡。八詠登樓想隱侯。士女殷勤城外餞。湖山怊悵夢中遊。自慚偃室叨深契。五馬西行不得留。</text>
<title>望亭尹友 經鎭 贈詩。次韻答之。五首</title>,<text>雅會萍塲若有期。年衰華落已多時。酣歌激烈同燕筑。懷緖悲凉寓楚辭。世路攀援應沒策。此生竆達豈由詩。兩湖地隔終堪恨。尼首山前未共隨。文如吉甫際昌期。勳業如何獨背時。藏蛤明珠光自葆。不龜良藥價難辭。淸尊有味方留客。白髮無情亦入詩。更願驪驂歸勿遽。春來煙景好相隨。寵辱人間未易期。文垣白髮負明時。壽齊南極吾難必。飮渴東溟子莫辭。十載逢迎還似夢。平生伎倆可無詩。萬緣消盡交情在。上下雲龍處處隨。山水含音待子期。客窓寒夜月明時。騫騰世路今誰侶。歸去蕪園古有辭。荊野堪憐懷璧罪。木瓜猶愧報瓊詩。如來萬法終爲一。方外玄蹤且可隨。三宵良會不前期。何似山陰訪戴時。老栢方知寒後節。幽蘭終儷雪中辭。一生恨結遺珠海。他日名成採鐸詩。心有靈犀能照遠。天涯地角亦相隨。</text>
<title>台寺。和族弟辰如韻。</title>,<text>風梢礙日乍悠揚。平壓招提坐上床。塔劫山留無盡世。檀旃灰撥有餘光。三庚大火詩情惱。數日高蟬客味長。莫是惠連能解事。已將鉢袋付諸郞。</text>
<title>酬金乃孝 喜祚 見贈韻</title>,<text>寒燈爲伴壁爲隣。眼眩頭風接續頻。世事空拋千慮策。光陰故不四時春。塵生古硏都無興。雪滿長空已浹旬。何處郵筒能攪我。百回吟過動乩神。</text>
<title>酬金乃綏 錫祚 贈韻</title>,<text>誤讀黃庭內景篇。近來疾病遞相傳。三彭訴我云何罪。諸佛令人斷俗緣。冷屋挑燈愁永夜。淸臺頒曆喜新年。先生可是文章手。白雪歌成響滿天。</text>
<title>寄李承旨 羲俊</title>,<text>蒙惠書。有他生功果之敎。指示迷塗。可謂厚幸。然一切衆生。自非超入上乘。獨觀眞諦者。莫不欲自修於身上。責効於眼前。仰惟早致靑雲。道成願滿。而欲置人於忘情之地者。無乃明公之欺余哉。玆敢反辭以傳一粲。千里瓊緘到手遲。台光渺渺照天涯。重泉買價終何益。哲匠容蟠始所期。齒髮漸多垂暮感。簪紳倍想立朝儀。應知善果優功果。更願明公念念玆。</text>
<title>寄道洞村塾</title>,<text>羇窓午睡任衰慵。周蝶居然亦掃空。學士塩虀如別味。先生門柳浥淸風。勿敎衫袖徒沾墨。無怪容顔已謝紅。桑宿由來緣業在。永平山水入詩中。</text>
<title>寄具生 二首</title>,<text>山村臥雪掩書帷。一倍懷人歲暮時。竆鳥入籠寧有侶。瘦騏伏櫪每思馳。君平與世元相棄。揚子傳經待後知。一舍何如千里遠。相從雞黍未前期。美人消息隔羅帷。雲髩紅顔已暮時。白水漁竿元自在。中天羲馭不停馳。閉門莫與鄕鄰鬪。覓句還慚老嫗知。可笑塵緣猶未盡。更因星者問風期。</text>
<title>贈別完山諸子</title>,<text>完城子弟送行人。各把深盃意轉新。士以昌丰觀地勝。詩因枯淡露天眞。西風立馬重回首。南國停雲獨愴神。他日相思數百里。梅花將寄隴頭春。</text>
<title>鄭希仲 仁甲 兄弟留一月告歸 二首</title>,<text>逢迎不暇座筵虛。人帶鄕音數幅書。吾道十年遵海徼。君行幾日訪茆廬。輕寒欲妬花心淺。軟綠初回柳眼舒。却羡人家佳子弟。風騷餘韻未全踈。幾多時日駐荊扉。復恐詞塲會面稀。鴶鵴鳴時春意晩。蘼蕪綠處遠人歸。花辰共醉猶餘事。雨夜論詩却忘機。棣鄂遺芳傳小院。君家從此又光輝。</text>
<title>萬景臺敍別</title>,<text>玄髩蒼顔竝客懷。不因風雪廢登臺。峯頭藉石寧須榻。松下呼僧且進盃。明日尋鄕君且去。前身寓寺我如來。新詩替作金蘭譜。三幅溪藤各剪裁。</text>
<title>秋山送人</title>,<text>滿天秋氣着巖扉。多少峯巒減翠微。地閱樵斤還町町。林籠霞綺自霏霏。雲屛就畫交濃淡。玉女緘情半瘦肥。九日登臨渾倍感。况當遠客送將歸。</text>
<title>贈鎭將 梨津</title>,<text>淸明無事按邊籌。千里烟波頫上遊。官樹月明弓已掛。劒樽春綠酒新篘。風微五兩依芳渚。霞捲三山入畫樓。橫海將軍眠白晝。常雲北闕夢悠悠。</text>
<title>送金生 肇祿</title>,<text>童時才調最憐君。尙記書齋共綴文。竹寺三更聞夜雨。棠山十載杳江雲。白首未展搏風翼。靑眼今空在市羣。無那故人春又去。滿庭紅杏落紛紛。</text>
<title>同硏諸生告歸</title>,<text>三庚墨汗駐多時。應慰衰儂告去遲。微爾長懸徐稚榻。逢人每說項斯詩。庭陰日晩蟬聲起。天際雲開斗柄移。聚散尋常何足問。心中無負歲寒期。</text>
<title>送崔俊叔之金剛</title>,<text>聞說金剛冠我東。羣峯卓列海雲中。竆邊立極由天意。太始凝精認化工。嵐捲千巖皆白玉。秋來萬木是丹楓。名山未陟身將老。送子靑門悄倚空。</text>
<title>送金延根兄弟</title>,<text>茫茫人海共沈浮。聽漏三更坐更幽。衣褐寒生京兆路。山川語到嶺南樓。長留客館非君意。未輓行輈是我尤。鴻鴈雙飛頻送目。驛程幾日抵南州。</text>
<title>送鄭台瑞 一祥 歸鄕</title>,<text>逍遙千里學莊仙。明日分程隔漢川。雲際飛鴻辭舊侶。鄕鄰竝馬憶當年。君應西笑重來者。我且南征未决然。唱到陽關須盡醉。浮生離合是前緣。</text>
<title>贈別尹舫山</title>,<text>年來萍汎亦夤緣。應爲君家借榻眠。九轉無功丹鼎裏。千回有路白門前。盃心不敵花如海。詩思還迷柳裊煙。嘿數歸程春又暮。靑襟皓首兩茫然。</text>
<title>贈梁學元</title>,<text>文章奇杰兩眉脩。疋馬雲游已十秋。洛社年來傳月評。巾山公後破烟樓。詩成客路登歌咏。酒進華堂每勸酬。南郭欲謀花樹會。淸明時節雨如流。</text>
<title>送族弟純一</title>,<text>風塵落拓老荊圍。遲暮那堪兩布韋。倦馬言旋千里步。羇鴻不作一行歸。如今世路無親友。依舊江村有釣磯。盃酒南門還悵別。驛亭花柳少光輝。</text>
<title>泮村贈金生</title>,<text>江湖浪跡客西京。靑眼逢君好會成。經過樓臺非昔樣。行尋花柳喜新晴。凌雲鉅筆元無賴。隱市高歌也不平。囊裏酒錢餘幾許。城東且趁綠陰生。</text>
<title>送金秀才 昌鍾</title>,<text>子唱燕歌我楚歌。廣通橋畔酒旗斜。千金倒橐猶爲客。疋馬嘶風便到家。都下相逢如夢裏。門前一別是天涯。春光未老淸明節。留取游人且看花。</text>
<title>送趙述基 琪煥</title>,<text>書窓喜氣動靑陽。病裏逢人眼忽明。三日雨晴聯小榻。羣山高下向前程。愧余髩髮無情老。知爾文章有志成。松廣仙嵒奇絶處。來秋留約可同行。</text>
<title>送申秀才 璂浩</title>,<text>白首棲棲好友求。靑襟自遠喜同遊。何年錦水風回䭵。此夜綾陽月滿樓。身上菁華吾已減。詩中才格爾爲浮。瀛洲本是神仙宅。况復鱸魚正屬秋。</text>
<title>下梅。同諸生敍別。</title>,<text>不緣閏月捭山扉。結夏由來萬念微。淸露寒螿催客夢。碧松明月照人衣。吾將白髮那能染。爾有豐毛却羡飛。雲散風流猶泛泛。倘來能不德音違。</text>
<title>醉贈安乃仁</title>,<text>高歌唱斷鴈南飛。文彩風流子尙依。白首論交年且忘。黃壚惜別醉無歸。世間名敎知何有。天下英雄盡覺非。從此雲山石室裏。可能同我製荷衣。</text>
<title>奇雅 憲國 同隣。三喪後歸光州。</title>,<text>漁戶參差竹樹邊。晝宵良晤儘天緣。更思卜築通三逕。如欲論心少百篇。地裂綾羅生遠別。人將霜露感新年。那堪後日分飛路。西望行塵獨悵然。</text>
<title>贈別族弟純一</title>,<text>相憐衰病此同床。陳迹西遊幻夢塲。白戰幾回成老卒。丹經徒讀送流光。高山流水知音少。落木寒雲去路長。名士從來非宦達。龍江猶可泛漁檣。</text>
<title>次金士雄別狀</title>,<text>光陰非久海生塵。彈指居然一老人。寂嘿盡收天外想。翩翻猶是夢中身。無心學道還成佛。有約看花奄送春。多謝諸君相厚意。近來詩思少淸新。</text>
<title>次李進士 鼎謩 韻</title>,<text>雨送殘梅水氣陰。一尊紅露傍靑林。西京占宅留新鷰。南國回翔返暮禽。臨別無言交似淡。構詩忘拙意還深。風軒不改綾陽舊。將報平安竹幾尋。</text>
<title>次尹舫山別狀</title>,<text>京塵棲屑學飄蓬。交契微君四海空。師魯能文追漢代。伯鸞爲客似秦中。古來亦有斯人別。後會那將此夜同。南國山川千里遠。出門携袖是淸風。</text>
<title>次林監役 鎭璜 贈別韻</title>,<text>城西有屋及肩高。瀟灑風流在運毫。早識山居安義命。古來水部屈賢豪。雪中聯榻醻紅友。春後移船漾碧濤。前路蘼蕪添別恨。只留犀點照靑袍。</text>
<title>下梅。示族姪仲誠 相瑜。</title>,<text>山愛高深水愛淸。暮年花樹一家情。人間白髮多先進。筆下成名望後生。棲嶺餘霞猶雨濕。隔簾踈葉乍風輕。醒狂半世還無賴。遇酒如今滿眼傾。</text>
<title>孝齋。與黃佐郞 基源 同吟。二首</title>,<text>先王仁孝使人忠。陵在千山拱護中。池面藕花渾似雪。屛間墨竹尙餘風。不知鄕土三年別。幸與祠官此夜同。前道功名都付子。雲遊何害自西東。淸齋忠穆效丹忠。玉几玄宮近侍中。古陵長照唐虞日。虛閣幾回太乙風。臣民尙抱千秋恨。詩酒相逢此夜同。莫道蒼梧山色遠。後期留在洛城東。</text>
<title>白浦。與尹岱英拜延相和。</title>,<text>海雲離合不成衣。行訪君家是釣磯。半世論衿知己久。一宵同榻未言歸。何來鷰語踈簾捲。向晩蟬聲碧樹圍。皓首逢迎俱有恨。况兼詩思到玄微。</text>
<title>與文士悅吟</title>,<text>磵石盤陀酒滿巵。梧桐雨捲夕陽遲。情非有事元相待。景到無言轉作奇。風月每因吾輩惱。湖山那識主人癡。明珠抵鵲還堪笑。又見文翁此賦詩。</text>
<title>雲巢宋秀才家</title>,<text>巢雲何日草堂成。相伴幽林鳥不驚。山石可磨高士行。松蘿留結道人情。未應巫峽從神女。自是君家有廣平。萬里靑天前路濶。軒翔去去學鷦明。</text>
<title>月谷。與族弟純一共吟。</title>,<text>先登詩壘愧褊師。才退身竆也自知。歲晩猶成花樹會。情深安用酒盃爲。綾陽一夕風流勝。錦館明朝雪色披。頷下烏鬚猶可愛。倘來榮貴不須辭。</text>
<title>奉呈鄭侍郞 基世</title>,<text>踈槐綠柳殿餘春。南郭淸凉不受塵。墻角頻繁來語鳥。松陰的歷坐詩人。梁園白雪堪乘興。鄭驛靑雲好卜隣。炎日浮瓜何足羡。共談今古齒生津。</text>
<title>與族姪稺久 相恒 拈韻</title>,<text>到處光陰一旅亭。纔過秋杪又玄冥。經霜老髮疑添白。照水丹林或漏靑。交契每憐離且合。詩情何似醉難醒。人當會意餘無事。不復胷中辨渭涇。</text>
<title>宿下梅。與仲誠僉從賦之。</title>,<text>童稚軒軒已壯年。此生無怪髩皤然。經綸世務非吾事。絡緯秋聲到客筵。宗黨至今明繼緖。鄕山依舊碧連緜。謌塲好會知難得。去駐東西各一邊。</text>
<title>族兄謹之 俊永 呼韻。與族姪重叔 伯浩 賦之。</title>,<text>十里風烟兩接眸。朱明已謝又淸秋。心如虫鳥時相感。功抵桑楡晩可收。牛斗靑霄干劒氣。龍驤白髮夢刀州。翩然逸興同三老。濁酒淋漓大白浮。</text>
<title>書齋共吟</title>,<text>邱樊棲息豈逃名。頭戴藤冠已老成。十畒敦耕年不熟。千迴讀易理難明。南窓寄傲思元亮。五嶽從遊愧子平。吾輩延齡猶有術。長鑱携去採黃精。</text>
<title>與族姪濟卿倡吟</title>,<text>高柳籠煙草色齊。碧山書屋打頭低。琴中且喜逢流水。雪後何須訪剡溪。春晩鸎兒初解囀。雨晴鳩婦更還棲。相將白首終焉用。一卷離騷到底携。</text>
<title>與隣友及家兒拈韻</title>,<text>髮白寧因服地黃。每年三百送殘陽。秋來感興同潘岳。家訓成書負子長。萬里恒思騏就道。層空無際鴈呼霜。笑人寂寂吾何憾。遲暮功名或出常。</text>
<title>與陳允英共吟</title>,<text>名塲往事倦回頭。木落風高已九秋。烈士有心嗟暮景。英雄無地用奇謀。看山每欲翩然去。遇酒還應醉則休。業境由來逃不得。逢君今夜又書樓。</text>
<title>下梅。同族姪仲誠。</title>,<text>匏花豆葉間相連。人語村燈慶有年。殘暑三庚天似水。明河萬里夜無煙。山蔬勝肉堪留客。麥酒多情又鋪筵。癃老只緣餘技癢。吟詩豈欲向人傳。</text>
<title>旅次有吟。嘲再從弟益材 柱永 不爲次韻。</title>,<text>山上山經歲又年。鏡中顔髮轉蕭然。高門禮數輕寒士。逆旅人情欠少錢。鄕夢每驚殘漏際。歸期已負落花前。聯襟欲和池塘句。獨恨無文我惠連。</text>
<title>同李友賦夸言</title>,<text>宋玉當年賦大言。倚天脩劒一心存。何嫌短景催羲曆。將待殷雷聽禹門。樹老千章終作棟。河流萬里亦由源。百家衆口多文辯。胷次恢恢八九呑。</text>
<title>車洞。和族姪濟卿。</title>,<text>昨上天台愛碧峯。歸來原野亦春容。脩眉士對森森竹。瘦骨翁如落落松。日月中天馳六驥。風雷大壑起羣龍。明時士價千金重。何必吾儕伴老農。</text>
<title>梧齋。與鄭龍父吟。</title>,<text>凝烟始拂去年冠。書塾元知近碧巒。閱世如今雙髩白。交朋依舊一心丹。月光留待踈梧井。春味方傳細菜盤。滿坐兒童頻問字。霧中還復拭眸靑。</text>
<title>次石樵李侯覽松川集有感四韻</title>,<text>山深積雪臥竆年。東閣吟梅喜信傳。玄晏文章多後感。黃江物色想前賢。官閒簿領常留客。地隔雲泥更結緣。編戶孱孫眞忝竊。登瀛一路已惘然。</text>
<title>次石樵李侯見松川集有靑湖詩。感而有賦。</title>,<text>駐馬龍江昔聞年。角弓嘉樹好音傳。兩塲魁甲思先烈。三世文衡仰昔賢。識面荊州非偶爾。留香蘭譜是夤緣。瓊章欲和三冬暮。高調還如白雪然。</text>
<title>次朴士集 尙訥 韻</title>,<text>藥鑪經卷臥江湖。歲暮懷人楚塞隅。余欲有詩兼二雅。君應作賦擬三都。放舟觀海天空濶。開戶看山日向晡。休把文章歌白雪。春生寒盡亦須臾。</text>
<title>戲次文典籍 東瑝 韻</title>,<text>樓前得句燭前題。却恨相逢日已低。雪裏看花眞的歷。夢中分路各東西。鉛朱細抹雙眉淡。藍碧輕裁六幅齊。邂逅歸來心便醉。城陰知有浣紗溪。</text>
<title>次族姪壽一韻</title>,<text>蒼松白石自風流。多謝龐公不入州。遠客棲遲經世路。美人迢遰隔雲端。三千禮樂還成夢。六十光陰已轉頭。尊酒相逢須衮衮。佳期何必在中秋。</text>
<title>次尹蒲叔 鍾敏 韻</title>,<text>黃花欲老喜朋來。村酒酸寒未滿盃。風月中人吾輩在。文章前路幾時開。不應卞玉終成刖。須信燕金更築臺。病起通宵聞勝話。何如灌耳聽春雷。</text>
<title>還家十日。書懷自遣。二首</title>,<text>天生贅物齒斯民。五十年來見在身。翰墨尋常聊自戲。米塩斷續未全貧。每因客去偏多睡。只恐花飛又餞春。回首漢津何事渡。求名本是實之賓。此生何處展良圖。天地寬容一老夫。有意循名趍勢路。強顔從俗沒廉隅。燃藜捲卷吾方悔。結髮從戎爾亦愚。除却平成禹跡外。世間功業摠區區。</text>
<title>午入驛店</title>,<text>風吹靈雨灑纖埃。歇馬旗亭睡暫回。江水東流應萬里。雲山北拱更千堆。悠悠泛泛徒爲爾。歲歲年年歸去來。白首逢春春更好。但敎行處百花開。</text>
<title>靈巖路中</title>,<text>胷中爽氣竝秋澄。樵徑雲開步步登。谷口寒花藏處女。林間老石坐枯僧。峯回乍隱溪聲亂。路盡平臨野色凝。試問江鄕風味好。鱸魚近日價還增。</text>
<title>宿露梁</title>,<text>頻年旅食意如何。千里東風路更賖。倦策蹇驢憑宿醉。汎回平浪似仙槎。露梁江口三更雨。木覓山頭二月花。鱻膾高盤飛白雪。朝烟不妨十錢加。</text>
<title>自昌平歸後</title>,<text>竆居何得笑顔開。衰病全知日日催。謝世驚聞君彥逝。遊山苦待運和來。年光荏苒羣芳歇。詩思推移薄酒醅。聊試自家筋力有。飰餘七步繞庭苔。</text>
<title>冬至後一日。歸自雙峯。路中有感。</title>,<text>詩禮趨庭早有聞。妙年名播鶴雞羣。平生道路多榛棘。老去心情半水雲。曆象中天回北斗。賡歌何日奏南薰。松聲雪色皆成感。未覺歸程日已曛。</text>
<title>宿道林村</title>,<text>匏籬仰臥漏明星。竹戶翛然也不扃。夜久林間人語靜。天垂草際露華零。游僧閱世三毛白。好友論襟兩眼靑。畏日烘炎何日盡。更將樽酒過山庭。</text>
<title>墨溪行中</title>,<text>新春已半倦春遊。柳絮和煙草復抽。石逕曳筇山欲響。砯崖解凍水旋流。詩工漸與年光老。世念還應醉夢休。十里悠悠竆日到。披雲上頂展松楸。</text>
<title>年六十四。上京失意。徒步以歸。</title>,<text>老馬爲駒不自憐。長程千里任蹄穿。登科合著扶桑賦。送鬼曾成結柳船。山外功名何落下。刀頭行色又如前。衰年不是靑雲想。季子初無負郭田。</text>
<title>紀行 玄冬往來。自笑困極。不顧工拙。發口成吟。聊以忘勞。○二十三首</title>,<text>白首詞塲蟻戰回。望華樓下亦風埃。沙邊岸出綾陽路。眉際潮生錦館盃。千里雲山暝色合。萬家砧杵歲寒催。歸鄕未必柴門揜。揚馬猶爲作賦才。右自羅州抵光山左海茫茫一粟浮。浮生白髮又逢秋。學追東魯思先進。文逼西京愧下流。碧落瞻星齊拱極。靑雲問路試登樓。功名亦是須臾事。季子云何弊黑裘。右登拱北樓彪虎文章爛陸離。大家猶得一斑奇。功完舊史賢爲弟。養備專城孝就兒。雲物漸隨風土異。星霜便覺旅心悲。有才不妨貞閒操。終使昭明選此辭。右曹大家東征南國悲凉有大夫。我安從適忽焉虞。固知博謇今人笑。未必明良異代無。梧岫獨憐靈不昧。桂樽應鑑穆將愉。忠臣怨恨湘流咽。竟渡千年起感吾。右屈三閭南征火起焚林鳥乃翔。長安西望客懷長。帝王塵跡經秦漢。京兆治聲擬趙張。古往今來人事變。宦成名立髩毛蒼。一篇秋興能知戒。何不迴車早返鄕。右潘安仁西征詩莫如唐獨出羣。杜陵千載有聲薰。一生短褐身爲客。萬國愁眉志在君。渭水終南長結戀。貞觀武德輒攸云。北征忠義懸星日。不啻詞華艶見聞。右杜工部北征雲水館西峽路長。遊筇百里易斜陽。神龍淹窟波深黑。猛虎依林樹鬱蒼。客子逢秋驚絡緯。英雄自古困風塵。脩眉喜帶鄕山色。今夜郵亭且進觴。右任實逢道常皤皤五老鶴成羣。千里相隨不暫分。噩夢夜浮滄海帆。幽情時入薜蘿雲。衣經錦館溫如襲。酒到壺山冷未醺。歲暮旅行心轉急。抵京從此幾朝曛。右礪山路尋常雲物摠關情。四韻詩成日日程。得喪有幾憑塞馬。扶搖無際擬溟鵬。霜前古木重湖界。雨後靑山百濟城。伊昔紅顔渠見否。壚娥勸我一盃傾。右恩津店皇華亭北是平原。百里周回勝地存。彌勒西來仍石立。尼邱東徙仰山尊。三南冠盖趨京路。一道魚塩近海門。使我餘年天假壽。橐金隨意置田園。右魯城聰明只信賦洪匀。粤若吾生降戊申。燕市金高寧賣骨。禹門雷動愧蟠鱗。靑年南國文章士。白首西行雨雪辰。天意庶鑑竆道恨。夢中奇兆卜來寅。右生辰。感而賦詩。千里關山已近畿。窓間初旭上征衣。名如雞筋疑風味。髩似蝟毛抗雪威。弘慶有碑寒草沒。素沙開店遠烟微。幽人慣識林泉趣。何故衰齡未息機。右素沙路華城南北啓重門。別有分司壯寢園。長樂壽尊追孝養。奉明歌吹慰靈魂。柳殘輦路曾行處。水退宮池舊漲痕。想象龍旂猶入眼。先朝遺老至今存。凌寒千里冒風霜。要試男兒老且強。玉漏殘更趨學士。羅帷何處睡明妝。驛亭熟歇憑溫酒。冰谷融光喜太陽。一擧登雲無足怪。也知題柱卽仙郞。右華城有感○ 二首小春時候已堅冰。歲暮那堪白髮增。千里追程生足繭。三更取火展衣稜。廣陵城遠靑山色。隋府樓高白雪層。汔可詞塲終結局。凌雲意氣尙騰騰。右果川朔氣連空白日昏。山川一色六花繁。天憐北海零旄齧。地認東坡着棰痕。世路氛埃埋已盡。天寒光景爽難言。南征皓首猶無𧏮。欲把狂歌擬郢門。右回路白首勞勞向驛亭。端居愧不養心靈。平沙睡起咬咬鴨。遠浦光搖靨靨星。出處未分爲小草。生涯一任似浮萍。尋常旅食寧求飽。腹笥便便貯五經。右早發草浦五日風埃七日泥。行人未辨路東西。從桴恨不浮滄海。探穴安能到會稽。報國難憑三尺劒。扶身幸有一杖藜。平生苦癖詩難廢。幾向郵亭壁上題。右恩津千里偕來似一身。不惟同姓又同鄰。歸裝落拓無知己。髩髮參差合寫眞。魔蠍未須談運命。弊貂何事困風塵。行人不識功名念。謂是商山四皓倫。右與三老同行伊昔江南卄載居。趨京千里路猶餘。風情每倚耽羅馬。旅味時供錦水魚。何處論文同李白。至今病暍有相如。衰年百感渾無益。且向紅壚問酒釃。右參郵望右路完山南下幾崇朝。竆谷升陽雪半消。世事不惟行路險。京塵已是夢魂遙。忠臣抱玉情難暴。俗子橫金意便驕。可惜元龍淮海士。西遊十載髮蕭蕭。右全州默運龍蛇制勝籌。敦經宿業達兵流。寒樓草檄先聲振。宴席傾盃獨見優。當日羣巒皆設覆。至今峭石似騰矛。將軍去後旂常績。何不鐫銘此地留。右伐亭黃花未老出山扉。今我來思雨雪霏。車駟靑雲收妄念。薜蘿寒月返初衣。琴樽在座還爲友。洋泌當門庶忘機。一部羲經關性命。年雖遲暮絶編韋。右還家</text>
<title>紀行 十一首</title>,<text>平生自許氣呑雲。白首居然戴雪紛。對嚼屠門還沒味。殘盃旅店不成醺。有無草色籠霞見。奔汩灘聲倚枕聞。世間求名眞可笑。從今幾歲在人羣。右抵城滯雨得意園林哢好禽。老齡行客亦春心。經宵已覺聯珠夢。入望還爲瑞石吟。短麥何時能作浪。弱楊隨處半含金。相將多少冠童去。沂水依然聽瑟音。明良奇遇緬風沙。彈指於焉麗景斜。白馬倦回三市路。黃金留醉四娘家。堪憐老將無橫草。猶有童心愛看花。直爲平生酬債了。萬鍾於我復何加。右光和界○ 二首淳玉潭昌入寸眸。一生來往摠悠悠。依依桑下經三宿。寂寂車前掃八騶。店女當壚多變態。堠人着帽自風流。白頭兒戲眞堪笑。從古英雄似我不。右淳昌峨峨章甫問何冠。可愧平生養不端。直欲談天凌碣石。曾從學步過邯鄲。出門便覺成名易。涉世方知得路難。手把花枝還自照。容顔伊昔渥如丹。石室名山舊讀書。風塵出脚幾年餘。南宮屬草冰生硏。東陌看花淚滿裾。自許平生同稷卨。至今功業下嚴徐。不是天公遲見事。終敎一日好風噓。晴川一道抱城回。撲撲閭閻面勢開。山海交輸通貨市。烟雲起滅漲天埃。鸎花且待淸明節。歌酒須登諫納臺。若也天公能會事。前程乞與駟車來。右全州○ 二首完山直北路如天。來𨓏居然半百年。蟻穴無端尋斷夢。麟臺欲畫愧華顚。羇蹤落落萍流水。春色依依柳裊煙。若使人間浮念息。此身便在結繩前。涉世多年識淺深。餘生端合臥雲林。將軍素有封狼意。勇士難忘搏虎心。經夜未乾衣上雨。計程頻問橐中金。江船每送行人去。一帶烟波自古今。右錦江○ 二首往刦三韓欲問誰。靑山無語夕陽垂。城池未有金湯險。文物難徵草昧時。古木荒村凡幾處。新春野水自生漪。行人不識興亡感。一任壚頭酒滿巵。東風剪剪五更殘。天意應憐白髮寒。隻輪且雪秦兵恥。三刖猶能楚璧完。桃李未華春半老。鷰鶯無語日西闌。紛紛裸浴同時輩。誰信吾家有伯鸞。右稷山</text>
<title>西行錄 此是觀光往來。得失二字。便爲詩料。不可脫然。○十七首</title>,<text>光岳分明雪後高。東風剪剪尙如刀。行尋舊路元知處。却忘衰齡便是豪。問道平生師孔孟。攻文近日學詩騷。煙村萬樹含花動。藻繢還應造物勞。右光和界樵唱漁歌步步隨。潭州俄到夕陽時。長堤捍患川流退。脩竹加封土產宜。燈下題詩吟不暇。枕邊多夢覺還疑。眉巖故宅知何在。儒敎民間問盛衰。右宿防川店平生不禱菊娘祠。到處無端噩夢隨。何物邪妖干正氣。自來榮辱有前期。終須待雨花生眼。贏得含煙柳裊肢。一日旋風千里近。田光尙憶少年時。右全州鍮店夢後勝金開酒泛紅蕖。完館停驢柳色初。塵跡追思強半漏。鬢毛無計可能鋤。商人擔重千斤許。野鳥聲流百尺餘。不肯厭厭生氣盡。英雄猶有老相如。右參禮。追憶前遊。蓐食郵亭正杳然。如何十里路如年。襟前白日垂將暮。背後靑山不肯遷。芳草巧承人踏趼。遠雲無際海連天。三韓往劫憑誰問。金馬遺城望裏圓。右參禮長嶝東韓開國小於萍。千里猶寬拓地形。燕界北通關塞黑。溟區南指漢挐靑。心如老馬思騰駕。身似籠禽久剪翎。出戶便當竆偉觀。浮生七十少餘齡。右天安路有感驛樹蒼蒼驛路牽。無情有恨幾回旋。晴天曠野三南界。古寺穹碑六百年。鴈影參差殘照外。山光隱約暮雲邊。勳名尙憶麒麟畫。蒲類當時髩皓然。右自成歡過素沙燈前夢覺轉依依。窓外絲絲夜雨霏。宮池瀲瀲波生縠。御柳靑靑色染衣。軒陛政須三策進。風塵未覺半生非。到京寒食回頭近。紫陌看春願莫違。右華城路聲利驅人出世間。風塵隨處路多艱。雨中俄入黔川郡。雲裏回瞻白嶽山。早晩應知天分定。英雄何害髩毛斑。人生自古無根蔕。須到忙時亦自閒。右始興旅店寒食當前已暮春。行人渠自負佳辰。柳堤不禁烟光煖。杏肆無緣酪味醇。淑景每添竆道恨。遠遊應是此生因。悠悠百驛亭邊路。計得還家又一旬。右華城寒食雞鳴起看酒燈紅。昨事還空射耳風。勢屈高棋猶失着。時來老將亦成功。天圍曠野圓如盖。路遶長亭曲似弓。左海提封千里許。古今知有幾人雄。右自七原至素沙千里勞勞問所營。還羞行旅亦知名。綠楊溪畔村烟曙。瞿麥田中野路平。啼鳥應憐花事晩。囊金已向酒家傾。長歌激烈聊相答。燕市何如遇慶卿。右德坪何去何來問所然。風塵是我一生緣。春光冉冉花經眼。客意悠悠路如年。名價未增三獻玉。文章不直一囊錢。從今歸臥茅堂上。且看南華齊物篇。右魯城壺山南下日初昕。兩界靑靑麥隴分。天下有生渾是客。世間無事不如雲。詩籠萬象吟何盡。酒挽東溟遇輒醺。六十八年彈指過。倘來脩短問仙羣。右皇華亭兩南界綾陽百里隔如紗。雲裏如何遠眼遮。行路聊憑無限酒。歸家應有未開花。懸籤也拂看書案。籊竹重尋釣水涯。三樂不曾言富貴。槐安春夢定誰誇。右回路光州界倦枕三更一夢悠。登臨似是鳳棲樓。西京客子歸何晩。南國春光去不留。白首能詩猶技癢。黃金買醉亦風流。塞翁得失何時定。更向靑天問所由。右四街店夢後髩髮添霜面皺皮。鷦林還訪舊棲枝。明廷獻策元無賴。空谷聞跫若有期。垂柳光陰黃鳥管。晩花消息杜鵑知。慇懃此意誠難報。更把殘盃欲勸之。右歸家謝友來訪</text>
<title>完行錄 九首</title>,<text>十年前事便成空。山水依俙過眼中。石路橫分雲嶺碧。楓林斜暎夕陽紅。洞天不肯開新面。造化如何困老翁。尙幸小春霜氣淺。諸君計日莫悤悤。右越嶺至雲龍店南界完城到此分。霜天靨靨曉星文。三塲灑墨渾如夢。一路連山更入雲。氣似長虹何處放。情如中酒古人云。君看老將登壇日。尺劒橫驅萬馬羣。右向左山內行度晴溪又碧峯。弱楊軟草殿春容。小輿便身騎似馬。病腰生脊曲如龍。明珠自有連城價。老將寧辭萬戶封。勝友聯襟尤可幸。酒濃詩淡意重重。靑銅百二換名驊。閃過千山步驟加。漢北多年經旅食。海東何處不吾家。朝暉乍弄嵐煙滴。秋色堪憐錦稻斜。行止悠悠何日定。每添長路髩邊華。右光州○ 二首金城積翠望中賖。雲淡長空薄似紗。霜氣欲凋山菊蘂。女功又以木綿花。年光冉冉秋將盡。詩興翩翩老更加。千里乃知鞍馬苦。王孫髀骨謾興嗟。右潭陽旅舍燈殘徹五更。曈曈初日暎霞明。稌粱滿野行齎小。雲物逢秋客意萌。黃紙可酬平昔願。白頭猶幸到今生。凝香畫舫無心過。指點西天又計程。右淳昌雞鳴茅店攬衣忙。鞍馬棲棲踏曉霜。世事不知人得鹿。睡情猶覺眼芒羊。光陰自擲無何界。今古俱爲逆旅塲。自愧文章湖海氣。衰年不得臥高床。右參禮店山似龍挐石虎蹲。化工斧鑿尙餘痕。登登蜀道元無棧。片片桃源自作村。百里行穿雲水杳。千林洗淨露霜繁。淸遊旣望今難續。赤壁仙舟底處存。右泰仁山內旅館前緣問宿桑。終朝談笑復斜陽。陰森水竹渾成趣。寂歷秋花恐萎霜。行李無端隨磨蟻。盤蔬有味敵烹羊。天公會事能留客。一畒塘邊雨一床。右滯雨大山村</text>
<title>歸家 在草湖時</title>,<text>今年寒食去年同。歷盡重湖路數千。花鳥三春驚北客。塵埃十日竝東風。誰能獻策干明主。寧且啣盃作醉翁。歸對妻孥相視笑。柴荊一半海門通。</text>
<title>宿泉浦</title>,<text>江村日暮駐烏筇。蘆葦蕭蕭雨意濃。萬里難周天極目。九分無芥海呑胷。蠔山錯落巖間出。漁戶團圓竹裏封。潮信來時風忽厲。波濤因作枕邊舂。</text>
<title>路上有感</title>,<text>三千六百有餘程。風雪冰霜困此行。隨俗未能譏裸浴。背時還似傲功名。高車失路悲前轍。喬木留花待後英。假使靑雲終得意。巢由那不笑浮生。</text>
<title>永平鐵川</title>,<text>德容山似丈人尊。猗竹勁松下有村。禮數從容徐稺榻。交遊幸托鄭萇門。相憐白髮非春色。自愧靑衿濫聖恩。缺 馬自然歸意速。臨歧恨不盡餘樽。</text>
<title>七月七韻共賦</title>,<text>髩毛霜謾繁。苦熱臥竆村。山近雲霾合。床頹晝睡昏。詩神欺賈島。易學虞翻。苦李猶懸井。甘瓠未慮罇。市情米倍價。田事雨無痕。天地三庚盡。風塵二老存。升平千載樂。安得似開元。</text>
<title>重陽</title>,<text>陽德純剛象以龍。祥鱗九九自橫縱。吹葭管裏時將杪。碩果枝頭氣尙鍾。携酒登高今可樂。顧名思義此何從。羣陽用事知爲吉。一畫成奇每貴重。復處天根休運始。泰來君子盛時逢。聖人有意勤扶抑。節物相催間夏冬。序屬商秋三已季。數於月日九爲宗。風來是夕涼吹帽。霜落玆辰暮響鐘。四序淸遊人共得。一年令節興堪供。紅茱影襯紗囊佩。黃鞠香浮玉觶醲。差糓今朝風物美。文明一氣化爐鎔。漸催寒律嫌時晩。剝盛竆陰認卦凶。最是佳辰當愛惜。疊成陽數爲形容。宮排卅六春猶在。籌到重三意正濃。逐日觀蓂添葉葉。隨陽有鴈聽嗈嗈。龍山且喜孤臣飮。牛岫寧悲落日舂。萬戶授衣鳴亂杵。千塲築圃已登農。年華荏苒同流箭。秋景鮮新許盪胷。日往月來催鳳曆。烟凝潦收倚鳩筇。方知重九難虛擲。與客還宜陟彼峯。</text>
<title>松川集中。有與林石川倡和詩。謹次。</title>,<text>松石兩先生。膠漆陳與雷。海山入倡酬。郵筒遞往來。威鳳吟中律。靈犀色辟埃。大手看斧斯。高名識鼎開。容蟠薦廟樽。靑黃豈木灾。曾屬春官試。拔英乃闡魁。摛文炤冰鑑。接武上銀臺。想象東坡子。感遇在歐梅。國家當中葉。歌播明良哉。傷心漢江水。誰可障瀾回。一發天道策。南下日已催。人非憎命達。時不用究材。異代追遠感。不徒鉅筆摧。</text>
<title>古意 十首</title>,<text>崇蘭生古林。竟歲含華滋。士亮執高節。抱影寄茅茨。顔髮日以故。詩書復何爲。鶗鴂鳴南園。庭草浥露斯。淸晨起長歎。安坐理桐絲。上絃彈文王。下絃想后夔。愴玆知音曠。何人是子期。興也。綺樓入靑雲。秀色傾邯鄲。佩服明月璫。結束紫絲鞶。閉門弄機杼。日成一疋紈。久守貞閒操。坐惜芳華闌。庭前長梧桐。上有雙棲鸞。君子在何方。結髮思同懽。比而興也。行車無停轂。逝川無停流。浮生不滿百。努力何所求。夸子事功名。達士輕公侯。夜缺悲寒蟾。夕鳴感蛄螻。朗唫樂志論。床頭酒新篘。圖書明河洛。典籍羅孔周。寤歌且獨寐。卒歲而優遊。興也。我有雙明珠。持之欲贈君。君去隔千里。懷寶心謾勤。不憂離別久。但恐恩情分。願借晨風翼。寄書道慇懃。比而賦也。蜎蜎桑下蠋。漸漸山上石。寶刀塞下兒。曾是平原客。爲君征戎虜。輕身事金革。驅車出玉門。飛雪暗沙磧。轉戰裹創瘢。假眠枕戈戟。歸來取封侯。兩髩霜已白。興而比也。南山有寒松。獨立秀千丈。婦貞或見疑。臣忠不必賞。金箏寄幽怨。栢舟徒遐想。所以魯連子。高擧任倜儻。興也。孤筇出郊原。愛此時物繁。葳蕤春草綠。悄蒨春木芚。渙渙前川水。陽來漸生溫。停雲光靄靄。嚶鳥相飛翻。故人期不來。竚立對黃昏。賦而興也。金鼎煎金丹。鼎破丹未成。不見蓬萊山。但聞安期名。今古猶朝暮。白日每西傾。迎霜蒲柳衰。悲秋蟪蛄鳴。早知性命原。何必慕延生。比而賦也。桑扈不啄粟。羽鴇不集木。眷彼巖棲子。生理甘幽獨。製荷以爲衣。結桂以爲屋。石泉療苦飢。弓旌不入谷。下視洛陽道。聲利爭馳逐。掃門謁時貴。舐痔得華轂。澆風日以長。世道何由復。許由讓天下。世人爭半菽。興也。美人在何方。天末思迢迢。目成瑤臺上。奇遇在暮朝。鳴琴奏鳳凰。繁佩襍蘭椒。英華猶未落。常恐白露凋。願爲絲與蘿。綢糾松柏條。願作紅羅帶。窈窕束纖腰。相思未敢言。所居徒魂銷。當令蹇脩理。花下正相邀。比而興也。</text>
<title>芙蓉詩贈同志</title>,<text>芙蓉出綠水。不與凡卉羣。素質雖脆弱。丹心正氛氳。折花贈美人。添繡紫羅裙。羅帬色正鮮。百結暎回文。秋風萎絶時。葆貞獨爲君。</text>
<title>次朱子卜居韻。寓志。</title>,<text>羇旅江南土。荏苒度幾秋。分無城市樂。夢想林泉幽。盤旋桂樹下。衍沃起西疇。負巖蒔名藥。臨水櫂扁舟。鷦棲甘一枝。玆願永利求。緬懷雲谷友。約以經始謀。開窓脩越間。對眠倚石頭。夢穩遺世紛。興來濯溪流。左右攤書袠。招朋共藝遊。達人須天命。無樂亦無憂。四海非曠遠。一邱是藏修。仁智寄山水。冬夏待葛裘。</text>
<title>落花</title>,<text>落花隨風去。山居晩春知。誰識鶯腸斷。應憐蝶夢衰。何謝南枝暖。便逐東流移。鋪地成紋錦。登席點臙脂。古驛楊妃怨。危樓綠珠悲。點綴芳草岸。斜暎碧柳絲。檐前舞更姸。石上暈生姿。佳人惜顔色。遊子傷別離。戀樹如有情。歸根定無期。綠陰應猜汝。靑春復屬誰。逐絮時渡江。隣萍或汎池。猶憐鷰子蹴。爭奈馬蹄萎。千枝頓失色。一候胡莫私。休秉夜遊燭。更進金屈巵。借問人百年。何如彼一時。俄紅潘岳面。旋白季良眉。亦知天公意。取實收華滋。莫怨東風惡。枝枝結子垂。</text>
<title>思婦</title>,<text>十五爲君婦。經年生別離。只恐傍人見。不敢問歸期。臨機強織素。對鏡不均眉。時聞遠書至。無語及吾私。急景凋紅顔。西風入羅帷。裁衣欲寄君。長短正參差。願君衣未弊。歸來慰所思。</text>
<title>征夫</title>,<text>六郡多年少。所習皆弓刀。名隷嫖姚幕。夜涉黃河濤。封侯志萬里。防秋不辭勞。朔風透金創。胡霜厲征袍。昨戰臯蘭北。天驕脫身逃。功歸大將軍。甲第連雲高。</text>
<title>田父</title>,<text>東園有佳實。零落風霜前。惻愴田家翁。犂鉏未息肩。上坪苦墝埆。下坪少源泉。辛勤終歲願。茅屋有炊烟。纔報䵚粱熟。擔石已可憐。半輸官家租。半償富人錢。借問當路賢。誰讀七月篇。興也</text>
<title>織女</title>,<text>小少學母爲。工織紈與綺。嫁與東隣兒。習性好侈靡。要爲夫壻容。機杼每竟晷。旣成雲霧縠。添繡雙鸞紫。一着輕煖衣。去從游冶子。晝酣新豐酒。夜宿平康里。才高多恨別。牛女隔河水。</text>
<title>次韓文公送符韻。題閔氏齋。</title>,<text>結茆臨山顚。向背相堪輿。子弟多村秀。提警每讀書。評詩擬陶謝。作賦準子虛。勉旃學究竟。靡不志有初。我來曩何日。梧葉飄井閭。剪竹當羽之。控絃示躍如。借聽不宜聾。緣木豈求魚。一日長乎爾。未能讓空踈。日月空冉冉。庠塾有渠渠。騖虛終累實。屠龍不如猪。早秀憐童烏。無名愧曹蜍。野粒擣雲子。村尊淡玉蛆。徒然飮食樂。能不愧平居。半塗如自畫。吾不知可歟。滔滔競市利。囊帒富有儲。安知子不貴。廩祿自贏餘。無燈炤薪爇。習字用芑且。幼安榻自穿。董子園不鉏。悶然對先進。小技類黔驢。織當每卹緯。耕當且燒畬。學問無別巧。浮念盡掃除。羣居斷諧謔。晨起整簪裾。雖號爲文人。行虧寧得譽。我愛曠奧境。垂柳似陶墟。千峯黃鶴東。對景雲霞舒。靑眼皆舊也。蒼屛忍舍諸。十里漁灣路。爲爾且躕躇。</text>
<title>銅峴書懷 自壬寅正月。至癸卯六月留京。</title>,<text>二年留漢師。飄零一布衣。倦鳥思還棲。羸驂怨羇鞿。玄冬披雨雪。暮春度芳菲。抱刺字多漫。人賤言亦微。吾祖當己卯。才德與俗違。靜冲諸先生。論道共發揮。經筵四學士。致澤其庶幾。彼讒亦已甚。吾道豈云非。傷心神武變。抗章出彤闈。黨籍還有光。邱樊永息機。痛哭梧雲暮。遽驚薤露晞。名播儒林傳。功漏太常旂。孱孫抱遺事。闡幽或可希。歷抵銀臺貴。干冒鼎席威。直緣心懇懇。寧不視巍巍。滿朝諸卿宰。撫昔仰遺徽。吏部當時望。晨夕扣朱扉。事雖難且愼。子能遽無歸。槐楡已改鑽。白日每西飛。亂絮生蟣蝨。弊室想蛜蝛。呼酒囊已罄。索米人或譏。何當徹天聽。綸誥煥生輝。落花隨風掃。幽草動煙霏。節物俱生感。長路正依依。但願君子心。如弦莫如韋。</text>
<title>次韓文公縣齋韻示同遊</title>,<text>蓄銳文章境。千兵困叱咤。氣傲聊憑酒。業專不用稼。江湖二十年。已驚朱顔謝。漫遊頻穿蠟。殘馥幾留麝。西笑長安門。高馳而騰駕。水火寧有功。日月自無價。得魚要忘筌。觀鵠未中射。三刖空懷寶。雙行愧雜霸。爭名猶待公。隨俗可厭詐。兀兀身無伴。矯矯志不下。義命須爐錘。行藏恐笑罵。尙平欲遊嶽。伯休未入灞。親戚要還鄕。天公爲給暇。慕親餘桑梓。埋朋哭胔髂。短扉居恒掩。蹇驢出無跨。慚非杜員外。往依嚴僕射。炊麥如市粳。啖菜等嗜炙。孰問袁生寒。或厭陳湯假。賦詩還思潁。索居羡分華。紅綠紛葩春。潺湲聽㵎夜。招邀戀戀友。何必瑣瑣婭。違時應鑿坏。得路始縱靶。詩輕千戶封。書擁萬軸架。義理竆天人。光陰遞臘蜡。懸思疏屬解。幸望小人赦。處世同架漏。談經且苴罅。問君來時幾。空齋久結夏。歌高碎如意。足適忘不借。禮實先進野。才多後生怕。傾囊斟酒淺。鳴鉢續韻乍。苦茗人或嗜。虛舟衆莫訝。只勉工矻矻。毋求聲藉藉。今代逢聖明。敎養侔造化。賢當用杞楠。愚合老桑柘。山翠籠霞綺。溪光漾月榭。義可分寢氈。情洽共學舍。騏騄寧受馽。鵷雛愧見嚇。淋漓聊與嬉。追逐永相迓。古樂非啁啾。時粧貴嬌姹。莫笑梁石君。白首隱不嫁。</text>
<title>輓族弟益元 河永</title>,<text>櫲枏千章木。十月臨風顚。如何丈夫壽。只饒半百年。棗面猶暈赤。戟髥未改玄。軒昂好身手。生亦不偶然。驥馳萬里足。弓彎八札弦。失業寧非命。逢時也由天。放懷竆山野。啣盃樂聖賢。小節寧拘束。常行破觚圜。聞義猶勉從。臨事或矯騫。自少至暮齡。與我情愛偏。六月霖潦漲。同汎錦江船。春寒凜冰雪。憑望漢山巓。歸來亦一夢。同病卽相憐。傷心韋曲樹。團會更未緣。逝者長已矣。存者孰依焉。輓歌甚慟哭。反袂浥漣漣。</text>
<title>輓尹佐郞 奎白</title>,<text>滄海蘆嶺南。淸淑氣所盡。八世傳文獻。簪組赫赫尹。公生橘駱後。更發雲程軔。眉宇魯山秀。姿質衛玠潤。之才與之德。非私衆論信。淸操響冰糱。眞性坦畦畛。交遊京輦下。詡與倂才俊。咸稱海槎老。文章獨標準。敏捷千首詠。未曾愁肝腎。掠英蜂釀蜜。回針女繡袗。冰桃與雪梨。爽味在喫緊。丁丁棋落子。堂堂戰鋪陣。有時兼橫逆。讀者口未順。衡湘師子厚。吳越步元稹。翹材必東箭。比玉卽西賮。馳騁四十年。射策脩門覲。柏洞李尙書。主鵠精選遴。問學三千字。揮翰若掃汛。禹門魚化雷。韶庭鳳翔仞。準擬華國手。淸班占玉笋。人何憎命達。名位苦不進。部郞非膴仕。祠官但佩印。獨恥事干謁。有命自天隕。今歲非龍蛇。天意又不憖。五月車嶺路。南望哭旅櫬。藝園宗盟主。于今失齊晉。星經秘圭臬。鍾律斷懸簨。不佞叨厚契。駑步願追駿。嘉惠添膏馥。浮奬愧汲引。空悲郢匠質。已死斲鼻刃。漑根嗟不食。德門又賢胤。浩刦浮雲上。高名永不泯。忘情非我事。淚滿轊車紖。</text>
<title>輓鄭進士 爀權</title>,<text>露結洲葭萎。霜摧籬菊破。惟靈弱冠初。種學名已播。暎雪攤縹帙。隨風落珠唾。苗秀憐童烏。軒過識李賀。遂令舊詞伯。糠粃愧前簸。一擧登太學。鴻碩盡虛座。健陵文明朝。諸生益切磋。有虞南風曲。登堂以琴和。才多志不展。白首轉坎坷。風月資吟賞。圖書對坐臥。種田纔一頃。栽竹剩萬个。康濟七十齡。日月悲蟻磨。朋交徧四隣。知小孰知大。俯視詩騷家。凌躐不啻過。四六騈耦製。三千禮樂課。眼眩波斯市。木難未足貨。文章亦其膚。行己玷則那。臨履心轉拙。約束躬不惰。有如西子質。脂粉却嫌涴。久忝斯文契。警策起衰懦。牙絃今不續。郢斤氣已挫。雪涕山陽路。靈輀曉應駄。緘辭憑遠鴈。應識病所坐。錦之水在右。綾之山在左。多生未了緣。魂兮歸來些。</text>
<title>擬古 六首</title>,<text>弱齡談王道。所志在經綸。上有堯舜后。下有夔龍臣。坐聽南薰樂。賡歌忭四隣。同胞滿天下。遂令歸吾仁。黃河何日淸。白髮已似銀。羲經六十卦。大有不再陳。春秋雖已卑。魯邦是東周。萬古吾夫子。元氣降尼邱。禮樂追淳古。詩書又纂修。如聞一貫妙。便可死而休。泰山何崒崒。汶水空悠悠。當時鑽仰地。忽焉度千秋。有宋煕豐間。羣賢聚西京。偉哉兩程子。有意天篤生。呂馬稱二龍。文富亦名卿。中有安樂翁。萬理竆硏精。碧嵩花開暖。天津雨初晴。相從道義交。此樂當世傾。紫陽朱夫子。憂世一何勤。曾緣四子堦。重釐六經文。義精仁且熟。嘉惠後生羣。櫂歌正愁絶。千載怳復聞。那將椒醑奠。秖謁武夷君。屈原恣遠遊。余亦慕長往。夢登昆侖墟。曼目眺天壤。芒芒神禹跡。九州平如掌。烟樹分函夏。風埃接閩廣。三王去不復。七雄何擾攘。兩京今安在。六朝成疇曩。羅綺空流水。樓臺盡草莽。緬懷增悲傷。翩然出世網。乘雲入太淸。飧氣飮瀣沆。徑騰紫鸞駕。更携綠玉杖。喬松去我久。撫跡心惝恍。海水深萬里。蓬萊不可上。魂兮且歸來。守道而存養。北斗垂天中。斟酌運樞機。萬古如一歲。時序不曾違。如何先聖道。無人更發微。治亂每相尋。義利混同歸。蠧居天地間。自顧重歔欷。</text>
<title>田畔吟 八首</title>,<text>今年六十五。餘髮盡成絲。皇穹不恤民。雨暘每乖時。門前數畒禾。向晩嘉實垂。大麥缾儲罄。鄰里無相資。夙抱屠龍志。今爲敺雀兒。黃雀本無廉。吾計誠亦痴。一雀如雉媒。傍人故啾啾。俄然衆雀來。陣陣橫空流。稻畦一時白。啄啄恣所求。五月勞桔槹。六月去螟蟊。七月纔望熟。令人絶其喉。微物能爲灾。况乃人所偸。雞山廣陵賊。厥初是竊鉤。每因凶荒歲。嘯聚作朋儔。誰知褦襶翁。還爲國家憂。去年海西饑。移粟自南土。火急斂民間。裝載金陵浦。泛泛中流船。今夏方搖櫓。應知望哺民。朝夕命如縷。止泊萬餘里。水程指難僂。颶起亦可畏。風波相呑吐。何時到爾界。荒政得牽補。可惜江西市。涸魚今已腐。頻年苦旱潦。民生已顚連。廟堂憂經費。田租豈得蠲。吏胥徧閭里。雞犬亦騷然。一望膏腴土。到此不直錢。匪鸇欲戾天。匪魚欲潛淵。徵求及鄰族。存者俱難全。嫁禍恣鞭撻。拘囚亦經年。去駐殊貧富。其室皆磬懸。如何龔黃輩。今代無昔賢。接濟應有策。紓力亦用權。不當民盡劉。只恃蒼蒼天。西京多大賈。列街爲廛闤。節儈爲能事。欺人不謂姦。掘地作錢甃。起家依銅山。行幣如流水。貴門亦可攀。僮僕繁手指。妾媵妬容顔。擧世慕其然。營利不暫閒。未曾顧廉隅。况望恤竆鰥。滔滔貪泉水。殆欲浸人間。風化隨瘡髻。戈戟尋蜀蠻。雖採首陽蕨。未能醫俗頑。中郞昔不返。生妻去其帷。如何夫同居。翻然棄如遺。人倫有造端。世道從此維。賢哉陳孝婦。嗟哉宋伯姬。左海文明國。節烈多偉奇。之死矢靡他。有生皆聞知。忍負三生耦。去奔一夜私。不是厭惡疾。不是苦寒飢。行露猶嫌濕。涉洧復何爲。古詩兼正變。聖人良戒垂。南颸捲炎雲。秋氣生洞房。當空轉霏拂。向夕已凄凉。寒蛩吟四壁。碧草萎羣芳。志士坐淸夜。百感彌中腸。昔在吾夫子。衰周寄行藏。歷聘四海內。斯世未能忘。回車返魯國。吾道竟茫茫。屈原吟澤畔。賈傅哭懷王。董子仕不遇。汲黯願爲郞。有才俱不展。令人氣激昂。况當易水上。四座促行觴。南冠滯晉府。布衣客咸陽。悠悠死生間。去國又離鄕。飛將結髮戰。絶塞引寒鋩。定遠望玉門。枕戟老殊方。功業異成敗。畢竟皆感傷。深屛擁戚姬。楚舞起彷徨。樓船濟汾河。目斷鴈南翔。萬乘猶有恨。浮生安可常。蘭閨怨別處。獨宿夜何長。百結回文錦。寄遠淚淋浪。鉛華非盛年。相逢綠鬢霜。節物每迴換。流光日以忙。潘生當禁直。宋玉臨遠將。由來賦秋興。餘韻起淸商。士人遭時幸。通籍上金閨。披薜掛羅紈。抗榭剔蒿藜。太倉流脂米。秩祿少等齊。兒孫長富貴。菽麥所見迷。一朝豪華盡。寧復事耕犂。豆田在南山。稻田傍前溪。有子敎本業。書暇治塍畦。倘來寵辱間。生理庶不睽。上天有成命。吾道竟如何。瑰寶待良價。己量稱少多。年雖過知非。學亦進盈科。身無一城賞。居有六籍羅。道林長偃息。禮園終婆娑。秋來愛明月。春至喜榮柯。萬象入陶鎔。開口輒吟哦。欣然欲起舞。慨然欲放歌。金門與玉堂。知在山之阿。</text>
<title>五歌 並小序</title>,<text>歲月推遷。功業多障。身處邱樊。感時傷俗。輒濡翰賦之。盖多觸目眞境事。烈烈向秋日。巖巖陟山阿。農丁罷耘耔。還復尋樵柯。微逕多榛曲。長林披女蘿。磊磊㵎邊石。刃鈍不可磨。身勞未暫息。巖谷振悲歌。村婦亦擔薪。頭髮已皤皤。夫家安在哉。問之徒媕婀。右樵歌昨誦舂陵行。今作農家詞。我農良已苦。他人亦云疲。東鄰借耕牛。北隣問鎡基。富哿哀此貧。安得不後時。綠疇纔入望。蝗旱又何斯。八口不足恤。征役已攢眉。謂爾勿憂傷。饑穰歲推移。康衢擊壤歌。留待明年期。右農歌相杵古有歌。乃聞年豐後。女伴喜啁啾。村屋映深柳。斷續非赴節。長短只信口。其音雜里巷。其思起田畮。天高露欲下。月明夜已久。或舂又或揄。倡酬相與耦。但願年復年。高廩如山阜。簸之以南箕。量之以北斗。右舂歌長竿設鉤餌。密絲爲網𦌒。水族亂於下。泛浪扁舟棹。機心一何巧。海鷗見之笑。滔滔聲利間。進取皆同調。馳車走金門。乘勢謁權要。一曲滄浪子。玩世特高妙。江湖性所愛。初不事漁釣。右漁歌古詩三百篇。聖人陶俗化。一自離騷變。聲音日以下。五言創蘇李。靡麗及顔謝。中間李杜家。勃興爲雜霸。晩唐尙險怪。西崑有名價。江西亦無譏。雪樓安足詫。四始正葩語。剽竊徒相藉。聲病是能事。詩學固不暇。尙憶大毛公。專門竆日夜。瑤琴絃已絶。千載聽莫借。右絃歌</text>
<title>虫鳥五吟</title>,<text>促織憂民寒。布糓爲民饑。虫鳥元無心。韻歇由天機。春種乃得食。秋績方有衣。人爲物之靈。自謀寧或違。氣序相回蟺。露結凜霜威。喓喓鳴洞房。凄切傍羅幃。婦人驚歲晩。家家夜燈輝。徒緣七襄成。弄梭手如飛。舅姑須暖帛。稚子身不圍。回頭採桑日。春陽正依依。墻東有寒士。白首怨布韋。右促織吟春宵易爲曉。春眠覺何遲。有鳥花間語。佳人聞獨知。鴛衾催我捲。朱粉勸我施。照日回淸揚。對鏡如有思。蘭膏隨纖指。濃淡宜不宜。粧成向傍人。遠山碧含滋。何如孟德耀。案擧以齊眉。右畫眉吟農家大麥荒。懸罄久無有。有酒思呑海。無酒但嗽口。有錢尋酒肆。無錢奈空手。無意賦新詩。無聊送親友。蟬噪擾庭樹。鶯語過門柳。稍喜提葫蘆。爲我勸沽酒。右提壺吟麥熟復麥熟。四時啼麥熟。秋冬始立苗。春田霑霡霂。南風收上塲。爾啼何孔夙。農事不可緩。豫而後得糓。不種何能生。不糞何望速。不待麥秋至。豐年爲民祝。首種固如此。况復稷黍菽。百般向人語。黃昏投林木。右麥熟吟蝜蝂多負物。不知力不堪。豀壑惟其慾。生死固所甘。終爲螻蟻食。空使柳子慚。爾本𧍒蠕虫。稟生何多貪。貪夫亦愛身。見物生太憨。靦然不顧人。心若中酒酣。如入波斯市。左挐右又探。其名雖非盜。其跡孰未諳。常法嚴霜日。悖財傾荷擔。贓吏不可爲。廉吏正是藍。胷中有涇渭。人物理相參。右蝜蝂吟</text>
<title>讀遊俠傳</title>,<text>三季屬戰國。遊俠始有名。乘時作威勢。結交許死生。下者爲鳴盜。高者擅從衡。原嘗與春陵。富貴當世傾。辭趙千金賞。報燕尺劒行。意氣凌秋霜。風力折公卿。王法已陵替。矩繩何所程。脫韝恣豪鷹。漏網偃長鯨。狂秦雖暫鉏。弊俗及西京。貴戚爭馳逐。武斷或兼幷。斗酒新豐客。金鞍五陵英。雄遵又魁涉。俠藪終主盟。此輩非齷齪。惜不遇聖明。重義脫人厄。踈財振竆𡞦。顧今一世間。緩急衆所輕。諾諾留信誓。薄薄行路情。又在六國下。世道幾變更。滿引讀漢書。窓外寒風鳴。</text>
<title>讀易吟</title>,<text>古聖躬仁義。聊與衆共之。不可空言說。人心多所疑。馬圖與龜文。擬議足爲資。太極判陰陽。一耦又一奇。從此生大業。萬理如繁枝。順理吉而享。違道悔可知。寓意於彖象。假靈乎蓍龜。萬古前民用。愚夫亦可推。惠迪從逆間。惟天不可欺。爲君而當仁。爲父而當慈。子孝又臣忠。因勢導之宜。六經千萬言。本源只在玆。</text>
<title>簡族姪濟卿</title>,<text>詒阻若相負。月令已届酉。新凉楚騷案。旅候平安否。伊我汩無悰。宿病苦白首。東軒台寺約。旬之一日有。聯襟以云來。毋令跂予久。玆因今市便。族從拜手某。</text>
<title>送任蘅淳</title>,<text>汝年尙在乳。挈家我東歸。汝今來見我。念昔淚共揮。江湖十七年。委禽汝家依。舊業虛桑梓。僑居爲寒饑。却憐秦出贅。曾無越視肥。買宅連橘林。食魚近釣磯。于時乃家樣。入眼潤生輝。歌鼔懸中堂。駿馬齧金鞿。紀綱數十輩。錯居半村扉。綵舞成一行。晨昏覲庭闈。乃爺卽其季。雅俊世所稀。於我間少長。親情略等威。那知一分張。人事太半非。枝枝瓊樹摧。冉冉朝露晞。每見江南書。白首增歔唏。吾今望七齡。多病氣力微。藥餌長時近。文章始願違。又見秋風起。百草捐芳菲。逢君如隔世。顔面正依俙。年光已突弁。家業幸傳衣。中經喪亂後。不意嗣餘徽。問事談衮衮。挑燈雨霏霏。海田今又荒。粟粒等珠璣。倘念門戶責。恩勤可惜暉。淸霜催近候。還共鴈南飛。通家三世義。頻見我所希。</text>
<title>飮酒 二十首</title>,<text>飮酒無酒量。但知酒味好。堯鍾何可及。孔榼不須倒。鼴飮止滿腹。胷中自浩浩。浮生百年後。名跡忽如掃。老氏宗虛無。莊生齊壽夭。所言未盡非。渠自達觀早。隨風若助瀾。無以維世道。賦也。道喪勿復悲。六籍尙不訛。未見眼前睫。寧知斧有柯。漢儒專經術。同趨祿利科。歸來後千載。頹俗竟如何。理源如榛塞。偏論所好阿。恥甚同裸浴。計沒障蕢河。且當守吾廬。居止蔭松蘿。綾陽三獻玉。忠臣遂見疑。蘊匵自可珍。殘形一何痴。由夷抗高節。稷卨佐明時。出處身無累。俱爲百世師。騎牛君莫笑。萬事從便宜。山南與山北。放歌隨所之。興也。春陽去不留。歲色奄凄厲。近戶寒虫坯。高樹晩蟬蛻。稽古賢哲人。髮白從此逝。居常撫陳編。所見尙多滯。非爲用行資。朝聞夕可替。置身圖書府。令人笑獺祭。中壘辨九流。班生緯六藝。賦也。皇穹臨下民。殃慶視履占。孔顔道何厄。逢干身且殲。由來得意人。未必皆貞廉。婉兮季女飢。腰支日以纖。黃河難復俟。白日不受粘。達士審趣舍。令名出幽潛。吾將友啓期。三樂身得兼。賦也。扶桑萬國東。大明生朝陽。箕師貶夷俗。煥乎禮敎章。中經九韓刦。文獻亦未詳。聖朝緜寶曆。民復見黃唐。閭閻盡絃誦。樵夫亦談王。中原陸沉久。志士痛恨長。衣掖冠章甫。幸我生東方。賦也。嘗讀高士傳。行藏與時乖。所趨皆聲利。我獨無以階。才拙人何取。性方俗不諧。若也爲鄕原。寧欲狷者儕。離離滿庭草。寂寂掩門柴。在世無知己。何以慰生涯。常想蔣詡逕。來往二人偕。賦也。數畒吾家園。立錐則有餘。芳蘭長盆植。高樹遶簷踈。濃香嗅牧丹。展葉看芭且。隨時課妻孥。帶雨種菜茹。薑蘘羅數品。寧歎食無魚。移床向綠陰。攲枕玩道書。騰騰自任運。未必惜居諸。賦也。少年無定慮。策馬追遠途。雖充觀國賓。愧爲阿世儒。尋常避車塵。落拓尋酒徒。風霜侵短褐。歲月變烏鬚。五十三年非。回顧一長吁。世情同燕越。吾師有唐虞。衡門流水在。可以潔微軀。君平豈棄世。導俗探眞元。光禹稱大儒。依阿五侯門。榮枯異出處。千古有正論。羹藜與布衾。亦足身飽溫。平生駟馬車。寧復到九原。罻羅張山野。鷦明已高鶱。拙生眞活計。所思在邱樊。賦而興也。惻惻黎元生。貧居十八九。陶猗何德行。黔婁罹偏咎。劬生感孝子。鞫育多怨婦。頻年遭水旱。墟里空不守。願天平糓祿。無薄亦無厚。所以先王世。田畒有井受。勤慢雖在人。經制固不苟。賦也。井泉深百尺。長綆每引之。落落竆巷士。抱道人不知。詩書敦所業。仁義達可施。白屋終蕪沒。周公不在玆。風霜凋節物。感時益凄其。白首聊乘化。還爲任士嗤。歎息韓荊州。亦足後名垂。興也。人生無定職。贅附侈於形。禹稷躬自勤。貽我萬世寧。本業在耕桑。四體隨使令。及時不致力。終歲奈罄缾。惟彼賈三倍。貨利必爭星。野火燒不得。湘東草又靑。老貪吾所戒。書此座右銘。比也。千章山有木。雨露自生長。良工斲成尊。宗廟薦犧象。或充棟樑用。雲構仰洪敞。何如樗櫟壽。不爲人所賞。偃息煙霞境。徒步謝輪鞅。藏名復誰知。六鑿無相攘。抱朴終歸眞。至人多古往。比也。同爨張公藝。通衣汜稚春。君子絜矩道。亦從一家仁。嗟兄及弟矣。已忘同氣親。靑山上留葬。反不如他人。棣萼春不榮。參商隔秋旻。鄕風可反隅。薄俗那得馴。維孝篤友于。天敍燦有倫。賦也。穹壤無際涯。一粟渺滄海。鬼簿猶不錄。白首身見在。公然數行墨。揣分甘凍餒。馮生與夸夫。相遇猶恐凂。碌碌人何奇。瑣瑣言無採。驟驥不暫留。白首興感每。將爲浩浩歌。辭拙亦胡乃。賦也。狄康變醴齊。似爲後生謀。醉月不可焚。酒星那得囚。一盃元無味。三爵徒油油。陶然就酩酊。萬事知何由。人間齊寵辱。膜外付歡憂。獨憐沉湘客。胡不枕糟邱。葡萄有一斗。亦可博凉州。賦也。環堵僅容膝。坐臥不出門。茫茫六合外。聖人猶不論。己量有所稱。愚者合舌捫。龍門太平策。丈人笑其言。物候自榮枯。時序任寒晅。柳季和不流。能使薄夫敦。君家如有釀。終夕且留髡。賦也。伯陽有仙訣。云易與參同。長年如可爲。三聖必牖蒙。晝夜存常理。造化無私工。金丹終不驗。欲問無是公。無沽有則湑。且當秉燭紅。名敎儘可樂。三盃道亦通。忘形豈在多。酒戶恨不洪。賦也。昌歜甚無味。嗜者性惟偏。况乃麴糱釀。旨哉稱聖賢。翁年旣衰遲。酣飮亦何愆。少發紅潮面。無自白髮憐。需此張翰盃。述以淵明篇。至美存至戒。瞿瞿思古先。謂兒毋式似。酒誥豈徒然。賦也。</text>
<title>病後對食有感 二首</title>,<text>吾憐馬少遊。衣食不求餘。敗絮饒蟣蝨。空廚闕菜茹。昔自兒少日。家業懸罄如。傷心蓼莪詩。每讀淚霑裾。菽麥誰能辨。所習非犂鉏。江南就旅食。湖北返弊廬。尙不寒餓死。白髮旣盈梳。人生有定分。操守寧改初。勿羡肥馬乘。勿求華屋居。心中道不貧。知有聖人書。羣鳥亦養羞。人而不恤貧。難追採薇節。可師伐檀人。四體雖云勞。𩜾粥時相因。如何世滔滔。以利周于身。悖貨居能久。奸富禍旋臻。行劫交趾商。終委金谷塵。水碓知安在。蓱虀不復陳。直緣差一念。爲人之不仁。豈曰人盡然。鑑此宜書紳。</text>
<title>邊山詩</title>,<text>滄溟劃地紀。元氣如浮泡。極南更無外。泄欝散平郊。賦形殊大小。因勢各凸凹。我來扶風縣。要豁病心怓。始抵東林宿。溪蔌晩當庖。路脩夾磵谷。身危行木梢。明滅閃暉景。畏隹振厲颵。洞門仍谽谺。山梯接嶚𡻝。行問西崦家。樵夫代僧䜈。佳境入啖蔗。旅飰忘在包。晩登月明庵。剝啄禪扉敲。雲榻連空鋪。遠目竆巖嶅。列壑披澒洞。羣巒呈轕轇。穹林叢又欑。絶頂秀而嵺。矗削孤拔劒。拳曲雙翹弰。團圓瓮疊盎。繞繚胎重胞。薈兮躋蔚嵐。岨矣戴土磽。頫矚牛馬飮。蹲恐熊羆咆。離羣走鋌鹿。脫馽騰蒲梢。點點汎波艋。隱隱隔墻髾。堆積成誥軸。連絶累卦爻。若怒含嚬蹙。如飛露輕勦。斬禿鍛截鐵。橫長伶吹𥲀。往復聊相屬。向背定誰敎。方屋人頍帽。垂斿風颭蝥。梵琳宅分據。菑栵樹雜淆。鉤曲出器車。硩陊被硭硇。長藤纏落石。密松護危巢。高低頭不齊。回抱手相交。斜陽變靑紅。萬狀具難抄。千段錦繡色。曬晴紛散拋。身疑上淸蛻。心融外物膠。道是蓬萊境。羣仙降雲旓。楞貝同笁樂。欲讀已牙聱。入夜凉無夢。冰霜徹胱脬。晨霞散成片。林壑增媚媌。陸離綵帳褰。起伏海波㶀。穿蘿得歸路。逾嶺更相詨。身疲爲跋涉。氣軟愧炰烋。鏗然曳枯筇。間多歇雙骹。秋色全看楓。人居或蔭茅。崖畔燒農畬。巖頭杙虞罺。遇金呀石罅。來蘇泊船艄。苗都餘壘堞。胄峯列鼔鐃。三瀑垂振鷺。雙湫淹老蛟。雲陰瀅汞鼎。棘刺亂矢嚆。路經淸陰庄。思古我嘐嘐。采藥應秀芝。看苔認過麅。遇巖池成臼。間松泉或跑。珍果摘纂纂。怪禽聽咬咬。坐蹊人藉葉。休原馬厭茭。實相院久廢。佛頭網蠨蛸。絶壁棲秋隼。得食鳴嘐啁。賞穩聯族姓。遊淡乏酒肴。低傍觀天井。危登望軍轈。玲瓏采石磯。徑仄轉埆墝。風濤忽舂撞。巖石響叫譊。行殿揷入湖。栱頭棲𤄬鵁。格浦依短堢。浩溔水如漅。蕩漾昇朝旭。炎爍洪爐炮。躋何屐穿蠟。畫當織倩鮫。淺露非越姥。險阻次秦崤。煉丹宜龍泓。設覆異敖鄗。寧當舍福地。聲利摠呶呶。深萉卜陵藪。苟容慚斗筲。塵心久未淹。列岳似獻嘲。且擲有聲金。肯同無口匏。行吟反招隱。驢背倦揮鞘。夜愛泉流淙。晝絶虎豹虓。回首千峯下。桂樹綠應苞。</text>
<title>歸自完山有感</title>,<text>卜式無經術。致身九卿班。趙壹書滿腹。柴車泣路艱。行藏非自由。功業是天慳。古詩三百篇。頗竆魯聖刪。龍馬遺旋毛。五文窺其斑。典籍充棟宇。熟復似循環。今古理亂情。心契若無間。早忝觀國賓。遂至鬢毛鬜。麻衣待至公。雲路絶援扳。靈均迷寵門。上蔡戒名關。風雪完城路。踏趼淚自潸。匪今有斯今。木覓漢水灣。劒待剸兕磨。弓不射鼠彎。時來合駕言。無命寧鳩孱。逸如陶元亮。漫如元次山。餘光眞可惜。高枕笑蜀蠻。韻士同酬倡。畸人共往還。毋令造物兒。嘲我老未閒。</text>
<title>京行若無記錄。過境只是陳跡。日逐所見。不拘工拙。不縛聲律。得句輒寫。以資後時一噱。</title>,<text>朝渡北亭水。淸波沒脛深。莫道東風寒。花事已滿林。午憩板峙店。亭樹生雲陰。持盤弊衣客。頗有嶺上音。瑞石重峯下。雙尖碧玉簪。靑山應笑我。何事復登臨。西望平章洞。冉冉日欲沉。短麥思齊壠。垂柳正吐金。却憐催詩雨。霏微半霑襟。雙雙綠頭鴨。對浴春塘潯。平橋架小澗。旅燈影昭森。光邑晨星沒。潭州午煙起。暮投淳化館。計程八十里。擔簦曉出門。鵝鴨亂溪水。前站加湍驛。困睡移寸晷。羣峯空峍屼。中路轉邐迤。雲漢十里許。當夕駐行李。翌明念六日。朝盤雜野蔬。完府靑山出。晌午問所如。暮入西門路。留客雨蕭踈。信宿亦有緣。尋常費酒錢。明發向參郵。橋崩野水連。纔到四十里。今雨如昨然。小店促膝坐。竹簟夜如年。兩湖之所界。皇華起午烟。行逢所見奇。茶橋流水邊。魯城知安在。店女邀行客。靑燈十笏房。觗頂共膝席。閏三月初吉。齊渡錦江槳。公山出寸碧。車嶺隔莽蒼。朝喫廣亭飯。晩向院基北。漫山紅躑躅。粧點錦繡色。德坪古繁華。號稱平康里。至今人烟踈。何處覓羅綺。歇橋金蹄驛。狂歌互唱酬。成歡知不遠。薄暮差可休。朝登素沙路。大野平無涯。七原杖頭指。鵲巢向南枝。店女向人笑。烏山倚市多。遙望健陵雲。松栢隔婀娜。下柳川邊宿。行子肩相磨。華城大都會。朝到北門前。一宵留行旆。桑宿亦有緣。京城百里地。俄到果川縣。臨江呼艇子。波路疾如鷰。十里明沙盡處。兩三相對春壚。南門於此不遠。且向明朝登途。</text>
<title>古琴行。贈完山同遊諸名勝。全篇興比。</title>,<text>古桐經幾尋。出自綾陽岑。神泉漑其根。鸞鳳棲其陰。梓園老子雅好奇。操斧十年搜山林。不容良才爲棄物。緪以七絃調五音。解慍學成南薰曲。繼之文王宣父吟。商歌激烈滿天地。云有古人傳其心。夔曠已遠誰知我。歷絶四方橫抱琴。橫抱琴琴不鳴。俗人所嗜徒哇淫。白雪調高和者鮮。瓦釜如雷聲相侵。不忍碎破宣陽里。不可更渡淸溪潯。風露凄淸四十秋。欲奏腔曲淚滿襟。幸遇羣賢爲一鼓。完山高沛水深。</text>
<title>秋夕雨中吟</title>,<text>去年秋夕在海上。今年秋夕在山間。山間海上無分別。只覺年華去不還。一床經卷傍靑林。三間僦屋蔭翠菅。平生學道有定力。身事百忙心欲閒。滿野稻粱皆我農。滿園杞菊非寒慳。睡到半晌魂夢交。客去永日柴門關。八月秋高佳節來。四隣酒肉開容顔。街兒靚新服。溪女洗碧鬟。老夫堅坐學安禪。靜聽雨中溪潺潺。子女相離不須戀。會應相合如回環。一妹隔絶在天涯。令我日添髩毛斑。脊令在原棣在林。汝獨鄕山無由攀。強排牢愁欲登高。黃鶴明朝雨洗媚碧巒。</text>
<title>溫泉宮行</title>,<text>溫泉宮在溫陽縣。羣巒拱揖如朝象。碧瓦朱欄照山谷。中有泉流出滃泱。內裏作井防决渠。周以文石平如掌。冬夏熏熏氣相蒸。每見微霞透屋上。一經洗沐蠲百疾。上池之水安足倣。居民每貢先熟稻。六月中旬糓已穰。宮邊老人爲余言。大駕南幸懷疇曩。縣官除道三百里。如雲禁卒排儀仗。百司騶從經再宿。閭里供頓紛來往。七十年來不復廵。當時御柳今十丈。井徑荒兮鋪蒼苔。宮門鎖兮長草莾。九重端居念至治。下縣黃白隨恩養。后不來兮爲萬民。男耕女桑安其壤。我聞此語深有感。下馬三呼碧山響。</text>
<title>歲寒吟。示族姪仲誠。</title>,<text>生見七十老人如神仙。意謂彭祖巫咸降謫自靑天。出沒風塵今白首。烏飛兎走不能爲我強留連。十年西京裘馬客。十年南國烟波船。每逢竆道悲阮籍。有時登樓憶仲宣。寵榮聲利難苟求。歸來蓬蓽掩戶靑山巓。瓜疇芋區是生涯。翰林子墨同周旋。有似令威返華表。物是人非已千年。舊遊傷心誰在無。一望寒煙衰草迷遠阡。惟見江鄕舊族喜相迎。古梅亭下流水邊。昔汝童稚吾已壯。今對顔貌又蒼然。黃菊香汎重陽節。淸霜寒徹五更眠。韓五杜七兼酬倡。酣嬉淋漓賦幾篇。不知光陰更流轉。不問升沈天與淵。生前相遇且銜盃。歲寒松柏思緜緜。</text>
<title>爾汝歌 晉武帝謂孫皓曰。南人好唱爾汝歌。爲我歌之。</title>,<text>吳王侍酒所。擧觴歌爾汝。昨日千乘主。今朝作羈旅。羊車天子獨風流。後宮綺羅三千女。借問銅駝委荊棘。何如鐵鎖沉江渚。不須更論吳與晉。萬古興亡一凡楚。將相侯王竟何似。功名富貴徒爲爾。徒爲爾可奈何。北邙之山東流水呼馬走。君勿怒稱烏有人皆是。吾爲誰爾爲誰。仰天大笑笑不已。不如忘形飮無何。且聽一曲將進歌。勸君莫惜床頭錢。百年三萬朱顔酡。</text>
<title>以地遠松石古。風颺管絃淸。分韻得遠字。</title>,<text>白商戒節天宇淸。山水亭高留行幰。一郡治聲誦卓魯。一時酒豪同嵇阮。浮生會意無今古。習池未覺風流遠。君不聞鰲峯處士謝弓旌。遲暮邱壑甘棲遯。有石奇峭神所刓。有松蒼蔚種萬本。山置高棋每賭謝。陰遮赫曦寧畏盾。况當仙尉今日賞。分留物色無加損。下稌高黍兮秋穰穰。黃華赤葉兮時將晩。濯纓歌罷捲釣歸。繞亭一帶滄流穩。野老爭席使君喜。懽娛永日雲泥混。旣蒙詩榻分餘韻。且就行廚喫多飯。白首讀易更何益。三百八十四爻相對反。但將中和樂職頌。明時不信汜鄕去不返。</text>
<title>重陽進酒</title>,<text>三百六旬一年日。重陽之日足可惜。暑退凉生厥民夷。玄冬又是如紗隔。氣候之所適宜。遊賞之所自昔。况際時平年旣熟。塲圃收稼如京積。人生每感令節届。心目多爲景物役。漢帝橫汾道極樂。參軍落帽憐風格。鞠黃如金霜自白。丹楓如染山猶碧。登高遠望兮秋之氣。霏霏拂拂兮更蕭索。白雲片片飛散漫。䕺鴈高翔欲奚適。碧蕙捐芳非獨然。萬樹落葉驚槭槭。物旣凋傷吾易老。紅顔綠髮輕變易。浮生百年能幾久。東海生塵亦朝夕。我爲詩且當歌。君有酒醉倒幘。不醉不吟更何俟。古來賢豪富貴皆陳跡。惟有東坡老人早見事。解道重九難虛擲。</text>
<title>擬古 效回○首尾護格。</title>,<text>憶君來時本無期。輕盈羅襪上堦墀。憶君去時留不得。悤悤良晤夕陽移。去時容易來時難。黯恨銷魂獨自知。可憐嗔笑兩無比。眞情嬌羞亦非癡。夢中看花猶的歷。覺後形影正堪疑。不用朱鉛盛容飾。穩稱羅帶束腰肢。門前綠水涵靑苔。門外毿毿楊柳垂。未是君家千里遠。如何不見長相思。道是相思會相見。信誓猶存豈我欺。含情寄詞渡江雲。一字宛轉一回悲。百尺深泉有轆轤。瑟絃雖斷鸞膠施。西廂明月他夜圓。勿令我念君去時。</text>
<title>金川歎 並小序</title>,<text>近觀明史。靖難之變。忠臣烈士。一何多也。得非太祖皇帝立國之初。洗滌胡元之穢德。扶植名敎之致耶。然使此人夾贊王室。深謀遠慮則亂可逆寢。使建文信用此人。托以宗社則不至有靖難之變。雖曰天運。不能使後人無憾於斯世也。百年積德朱家巷。天地亭毒氣縕絪。中原一朝掃氛埃。梧柳徧照大明新。如何洪武一傳餘。靖難之擧由宗親。忠良騈命視如生。只爲君臣有天倫。齊黃慮患亦已踈。濟南城上神牌陳。油鍋亂沸尸不回。尙書雖死鐵猶眞。長安門上懸索斷。天子停車尙逡廵。方練諸家迭罹殃。無罪不敢怨蒼旻。君不見靑田有子能繼父。事光綿竹同千春。殿下難逃一箇字。南董直筆在舌唇。鍾陵山對文宣廟。從容取義又何人。壯元募兵郡守守。前後丹衷一體均。雪庵和尙耶溪樵。不傳姓名徒隱淪。嗚呼卓敬之言胡不聽。君王自處婦人仁。金川門外望風趨。三楊獨非建文臣。</text>
<title>安市城 唐太宗攻安市城。城長梁萬春。堅守不下。隋煬帝。與乙支文德戰於薩水敗歸。</title>,<text>薩水戰誰能敵。隋煬無賴百萬兵。安市長堅不下。太宗失意班師行。遼左彈丸君莫笑。烈士忠臣振英聲。城上拜帝非爲屈。可愧春秋城下盟。</text>
<title>鵄鶐嶺 新羅王子朴堤上。入倭不屈而死。其妻望哭鵄鶐嶺。</title>,<text>忠臣死爲雞林。烈婦哭上鶐嶺。嶺頭望君船不返。東海連天水路永。水未生塵山未平。此恨無竆萬千年。君不見中郞持節還歸漢。生妻去帷彼何人。</text>
<title>善竹橋 鄭圃隱先生死於此。有竹生焉。因以名橋云。</title>,<text>楚南有孝竹。巴東有義竹。何似松京石橋畔。一窠善竹生寒玉。忠臣死國良亦難。植物猶帶冤血斑。未聞雞龍獻頌客。至今富貴在人間。</text>
<title>小中華</title>,<text>東至日出爲朝鮮。太平自古其人仁。八條敎九井制。父師來時闢荒屯。前有崔孤雲。後有朴參政。聲明文物又是冠天下。千載人稱小中華。</text>
<title>文曲星 華人見姜邯贊曰。文曲星在此。</title>,<text>文曲星在天上。人間久無姜侍中。姜侍中在人間。天上不見文曲星。曾聞傅說騎箕尾。留侯又降天駟精。從古英賢有以生。</text>
<title>扇對格 新門吟贈崔震煜</title>,<text>去年與我江頭別。亂雪驚沙聞馬嘶。今日逢君城下飮。落花垂柳聽鶯啼。</text>
<title>雧句詩</title>,<text>生在綠蘿下。不省出門行。白首下帷復何益。岑參。 西游長安城。岑參。 何事明時泣玉頻。陸龜蒙。 彈劒作歌奏苦聲。岑參。 朝無寒士達。可憐當路盡公卿。靑雲莫道故人多。不如行路本無情。嗟爾遠道之人。胡爲乎來哉。李白。 飢寒飽所更。陶潛。 歸去來山中。陶潛。 聊復得此生。陶潛。 山中兒童拍手笑。蘇軾。 讀書千卷未成名。岑參。 揷秧盈疇兮釀酒盈缸。歐陽脩。 更願時豐樂太平。朱子。 平生學道眞實意。蘇軾。 一毫榮辱不須驚。邵子。</text>
<title>雧句詩 三月望登山</title>,<text>幾多詩句詠關關。薛能。 年去年來兩髩斑。杜荀鶴。 功名富貴皆逆旅。蘇軾。 尋思百計不如閒。韓愈。 芳時偸得醉工夫。白居易。 剩釀村醪約束還。陸游。 一盃成喜又成悲。韋應物。 忽聞春盡強登山。李涉。 倒着接罹花下迷。李白。 別有天地非人間。李白。</text>
<title>梓園次韻 原▦見上 [族兄濟楫]</title>,<text>江南秋色橘林園。回首綾陽舊業存。伊昔庭松如待主。秖今籬竹已生孫。春歸海國皆詩料。人過山居或酒尊。多病馬卿何日健。一筇携去訪柴門。雙峯山下一區園。先祖遺風此地存。栗里桑麻徵士宅。平泉花竹相公孫。幾時湖上逢春草。十載枌陰夢社尊。重負殷勤聊致意。不辭布鼓過雷門。</text>
<title>追次[三從孫俊默]</title>,<text>文章不幸草湖園。回首綾陽舊業存。和露碧桃將結子。經春脩竹也生孫。案頭陳籍西山易。座上淸醪北海尊。幸得諸公陶冶益。仍成當日學專門。</text>
<title>鶴陰齋次韻 原韻見上 [李綾州廣度]</title>,<text>崔嵬鶴岫鎭綾陽。中有閒人一草堂。初計鵬程誇北學。生涯鳩拙臥東岡。披襟恰受雲霞氣。開戶常參水月光。攻玉經冬文史足。山家無事日偏長。</text>
<title>追次[三從孫俊默]</title>,<text>玄鶴之陰華鶴陽。南來爲卜一茅堂。玉軸金箱三古籍。雲屛霧帳萬重岡。書帶三春生物色。奎星千載降精光。行藏筮得中孚義。棲息仙庄日月長。</text>
<title>晩羲齋次韻 原韵見上 [趙相公寅永]</title>,<text>有客扣門雪正深。淸儀一見可知心。羲文易學多探古。江鮑詩才亦有今。嗟晩雲程登健武。又因機務強酬吟。林泉歸臥藏修處。好是名鄕竹樹陰。</text>
<title>晩羲齋次韻[朴尙書綺壽]</title>,<text>完山倡和隔年深。相對衰翁愴舊心。聽漏丹門朝復暮。竆經白首古猶今。過在遺珠元自訟。懽成倚玉可無吟。悤悤敍別緣何事。庭樹蟬鳴已夕陰。</text>
<title>晩羲齋次韻[柳校理幼麟]</title>,<text>棠岳相離歲月深。白門聽雨更論心。詞場渡灞還如昨。宦路尋津愧至今。萍水寧知他日事。桃瓊聊和暮春吟。聞君易學探幽賾。陽亦迴時變太陰。</text>
<title>晩羲齋次韻[李承旨源益]</title>,<text>暮年易學獨鉤深。可見吾儒衛道心。文藝况兼無愧古。經綸爲問足施今。三年北客由先事。再訪南崖共短吟。臨別驪駒還悵惘。浮生安得駐光陰。</text>
<title>晩羲齋次韻[金綾州鎭華]</title>,<text>昨見長文玩繹深。是知經學得於心。絶編聖訓應追昔。呑畫靈機亦有今。落落雲程知舊契。時時風月等閒吟。春光已老跫音寂。賓榻徒懸竹樹陰。</text>
<title>晩羲齋次韻[李綾州玄五]</title>,<text>三年東閣夜燈深。千里從遊故舊心。河洛理明追旣往。由夷行潔見於今。雲林視作棲身所。風月無非玩世吟。吾亦賦歸將隱矣。龍門山下萬樹陰。</text>
<title>晩羲齋次韻[李綾州章愚]</title>,<text>黃鶴山前洞府深。主人卜築悟眞心。一窓容膝安行止。萬卷貯胷識古今。白首荊圍存宿計。靑春花鳥費長吟。百年堂構傳裕後。手種庭槐自作陰。</text>
<title>晩羲齋次韻[李綾州廣度]</title>,<text>幾歲桐鄕托契深。知君如見伏羲心。開成物務元從古。張翕機緘式至今。身臥邱園非遯世。詩因花草偶成吟。豫章賓榻緣誰解。偶坐東軒綠竹陰。</text>
<title>晩羲齋次韻[再從姪相晤]</title>,<text>一理陰陽萬象深。箇中親見伏羲心。竆通此世殊先後。事業吾家續古今。琴酒不嫌閒處樂。溪山那識老來吟。文章未足爲身計。廣濟經綸每惜陰。</text>
<title>晩羲齋次韻[族姪相鼎]</title>,<text>占取溪山窈且深。結來茅屋養眞心。暮年杖屨隨安靖。映世文章振古今。承誨恒思仁里接。繾情遙龢短篇吟。聖朝何晩茅茹拔。第看陽春遍谷陰。</text>
<title>晩羲齋次韻[安橚]</title>,<text>華鶴崢嶸淨舍深。焚香獨坐玩眞心。工程格致推而廣。事業繼開古與今。棲躅幽林聊得樂。譚詩平日素耽吟。碧梧翠竹停鸞鵠。爲賀先生種德陰。</text>
<title>晩羲齋次韻[閔哲邦]</title>,<text>幸接隣芳五柳深。元知行義不欺心。玄經屬草將垂後。白髮侵人已到今。書笈幾多薰炙益。郵筒無絶往來吟。吾鄕風俗因君厚。祭社他時誦德陰。</text>
<title>追次[三從孫俊默]</title>,<text>硏朱滴露洞門深。探賾羲文萬古心。不徒元亮知非昨。可見聖人晩喜今。詩書滿載生前業。風月多閒去後吟。續韻仍霑開篋淚。敎兒收拾幾光陰。</text>
<title>追次[門人曺秉萬]</title>,<text>晩歲驪圖玩索深。羲皇自謂豈初心。撞鐘至論猶如昨。溫玉和容不見今。流水無人琴上識。還山有士月中吟。白頭司馬那酬志。維德栽培竹樹陰。</text>
<title>附 呈晩羲齋[李羅州晦淵]</title>,<text>三年旅舍閱酸寒。尙得軒眉笑語閒。經術罕聞毛鄭後。文章合置謝陶間。尋常白髮時能促。咫尺紅塵意不關。烟柳靑門春欲暮。驪駒一曲悵離顔。</text>
