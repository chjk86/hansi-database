<title>示學者</title>,<text>堯舜不待學。生知允執中。大聖不可復。要須愼九容。</text>
<title>偶吟</title>,<text>觀瀾軒上望。逝者正如斯。天理流行處。人心有事時。</text>
<title>偶吟</title>,<text>禽對花間語。風和日永時。箇中眞意趣。料得少人知。</text>
<title>題壁</title>,<text>懼爲福之基。忽是禍之門。毋忘敬肆間。聖狂從此分。</text>
<title>記夢</title>,<text>萬萬千千古。年流水亦流。非惟斯二者。不語獨登樓。</text>
<title>和夢作</title>,<text>閑眠牛未動。一起喚聲中。不慣西疇役。重息遡春風。</text>
<title>贈表姪南子立 振紀</title>,<text>爾從河上來。見我琴溪曲。投以檢身方。如臨千尺谷。</text>
<title>謝人惠帽蓑</title>,<text>有事于西疇。遇雨避樹下。樹未能庇人。沾濕坐中野。故人惠帽蓑。曾是不意者。是心由中出。吾知非外假。推此庇天下。何止一翁也。</text>
<title>次權峻甫 山立 韻</title>,<text>四翁成邂逅。綠玉杖鏗然。巖古經千劫。苔深幾百年。蟾光當玉燭。松影作瓊筵。借問此奇遇。何如商嶺仙。</text>
<title>贈柳季華 袗</title>,<text>東方有一士。我往觀其人。中心蘊美玉。外貌帶和春。樂希顏氏樂。貧過伯夷貧。臨分贈以語。誠敬可通神。</text>
<title>冬至日。題敬堂楣間。</title>,<text>冬至子之半。可見天地心。天心無改移。藹然緖可尋。閉關息商旅。勿使柔道侵。窮泉一聲雷。忽似聽希音。善端如不養。皎日頭上臨。</text>
<title>復見天地心</title>,<text>乾坤一戶牖。闔闢機相尋。自從姤女壯。閉塞成窮陰。寒威正折膠。氷雪埋千林。動靜不容息。七日還復臨。雷聲奮地中。陽德來駸駸。萬物從此始。生意孰能禁。天心端可見。微妙無形音。始知貞復元。萬古恒如今。吾人賦此性。物欲交相侵。凝陰剝喪盡。天理幾淪沈。碩果幸不食。天道豈難諶。由來善端綿。惕若存戒欽。大哉復之義。聖神取譬深。嗟我味此言。三復而沈吟。追思顏氏樂。且撫復齋琴。庶幾無秪悔。善養天地心。</text>
<title>闔闢吟</title>,<text>一闢又一闔。一闔又一闢。闔自月窟闔。闢自天根闢。其闔有漸闔。其闢有漸闢。人於闔闢間。亦有小闔闢。靜是陰之闔。動是陽之闢。人之有動靜。猶天有闔闢。動靜與闔闢。無間可容息。所以動而靜。所以闔而闢。是可謂之道。道器離不得。器與道爲體。代明如日月。</text>
<title>歲時自警</title>,<text>今月是何月。壬申春正月。今日是何日。正月初一日。行年今幾何。七十欠單一。茫茫眼生花。何由髮如漆。牙齒存者搖。其餘皆已落。玩愒此日月。無德可稱說。皇天均此施。賦與不爲貧。大而自天地。微而至一塵。其中許多理。皆備我一身。如何氣稟拘。從而徇人欲。然而本體明。有未嘗息滅。敬而直其內。戒懼功不輟。義而方其外。尤加謹其獨。體用本一源。顯微無間隙。乾乾夕惕若。終至聖賢域。那忍汩其性。甘爲禽獸若。是年是月日。府仰多愧怍。滌其舊染汚。聊與諸賢約。諸賢如不信。請與鬼神質。</text>
<title>挽洪生河量</title>,<text>可哀非洪子。未秋香蘭折。可惜非洪子。未成良玉缺。白髮猶在世。靑春何遽亡。老少失先後。所以怨彼蒼。今吾安所託。肝摧腸欲裂。有聲天可徹。有淚泉可徹。三夜入我夢。明我長相憶。君死我哭君。我死誰我哭。哭送洛水濱。廬山曉月黑。</text>
<title>呈寒岡鄭先生</title>,<text>鳶魚飛躍兩儀間。潑潑洋洋不少閑。妙理如今誰會得。悠然終日仰高山。</text>
<title>偶題</title>,<text>一環來往幾冬春。萬事人間有屈伸。此理儘從圖上看。如今知有弄丸人。</text>
<title>次忘言子韻。贈別柳季華。</title>,<text>見聞已向寸心積。富貴還隨尺霧虛。歸去洛濱何所事。無風潭上翫遊魚。</text>
<title>渡洛水灘</title>,<text>無人江口樹陰斜。日暮褰裳孤渡水。要須火急促歸程。應到黃昏迷所至。</text>
<title>奉酬雙柏堂</title>,<text>窮經猶未見天心。幾許紛如紙上尋。枉了百來年事業。衣冠徒在愧還深。</text>
<title>春日山堂卽事</title>,<text>水碧苔斑沙又明。林風乍過柳絲輕。塵紛不到靈臺裏。泂若氷壺徹底淸。</text>
<title>河上夜泛</title>,<text>一葉孤舟秋水上。荷衣露濕五更寒。浮雲妒我今宵樂。不許嫦娥半面看。</text>
<title>聽文生彈琴</title>,<text>文生乘夜抱琴來。太古淳風絃上廻。明朝如有重尋意。更奏陽春霽月臺。</text>
<title>贈別崔季昇 晛</title>,<text>洙泗餘波注海東。紫陽派接退溪翁。一株高柳春風裏。百鍊精金雪月中。君是千尋松下葛。儂爲三尺麻邊蓬。桑楡失此相資益。其奈希賢希聖功。</text>
<title>歲除日。與少友輩。</title>,<text>行年六十如夢過。何年透了夢覺關。行年六十如鬼過。何年踰得人鬼關。新年儻過此二關。眼前大道由無難。嗟嗟吾黨二三子。不學老大終昏冥。我勉爾時爾勉我。所勉無他曰明誠。</text>
<title>意馬</title>,<text>人鬼關頭有一馬。殊異尋常之鬣者。或由其道或不由。每見發軔丹田野。惺惺主翁乘此馬。一日不可須臾捨。方其初發審其幾。發必本有非外假。苟或俄頃不察幾。千里橫奔難力把。必將主一爲御轡。不然到頭皆苟且。防不如城信其行。一瞬之間已數舍。有馬誰能謹其防。雖或有之吾見寡。嗟余亦有不馴馬。安得眞實無妄之善馬。</text>
<title>道待人行</title>,<text>大哉道乎。語其大也。其大無外。語其小也。其小無內。莫能載莫能破。而至隱存乎其內。必待至德。此道乃行。苟非至德。道不虛行。欲道之行。修德而已。欲德之修。誠敬而已。其靜也則戒懼而已。其動也則愼獨而已。動靜交修。體用偕立。合之至大。非淺陋之胸襟所能納。析之至小。非粗疏之學問所能悉。道非古有而今無。天地間昭融磅礴。苟非至德之人。道自道人自人。人能弘此至道。非道能弘此人。嗚呼噫噫。道若大路。蕩蕩平平。小人所視。君子攸行。吾黨君子。可不警惕。悖此道則凶。行此道則吉。悖之行之。小人君子。人莫不榮之。何不爲君子也。欲爲君子。何莫由斯道也。</text>
<title>遊玉山辭 壬辰八月</title>,<text>朝上玉山之脊。暮下玉山之麓。雲陰兮石隱。霧塞兮林黑。足躡狐貍之窟。手探豺虎之穴。意放曠兮心煩勞。歷險阻兮長苦辛。或登高而舒嘯。或枕石而怡神。長寂寥兮無人。與麋鹿兮相親。望故山兮心懸懸。欲往從之兮道阻且脩。一夷險而裕如。樂天命兮復奚憂。</text>
<title>悼時辭 亂離時作</title>,<text>悲時世之孔厄。吾將往觀乎沖漠。蕩邪穢之塡胸。吸三淸之靈液。任所之而上下。睹八荒於一息。知所止而奠居。避一世之劻勷。悵此志之未遂。獨延佇而倘佯。群憂鬱其叢臻。思脫身兮何時。嗟時運之至此。無可奈何而安之。與同志而優游。付萬事於無爲。</text>
<title>挽金道源 涌</title>,<text>憶昔同遊長者門。從知家學有淵源。美聲早徹凝旒下。玉管曾傳翰苑尊。元老臥山非國福。長星墮地奈民冤。如公存沒當儀世。淸白流傳立懶頑。白雲亭上一片雲。悠悠出山悠悠還。其出其還儘悠悠。淸風與之俱閑閑。雲乎何不長棲息。忽隨仙鶴升天間。落月凄凄滿屋樑。僾然猶疑見容顏。</text>
<title>訥溪阻雨 庚寅</title>,<text>客裏雨紛紛。鄕心正似焚。家山隔幾重。瞻望狄公雲。</text>
<title>避難于才山地。將向家山途中作。壬辰</title>,<text>寂寞溪濱屋。蕭條途上客。避雨茅簷裏。還愁前路黑。</text>
<title>到家久未還寓。吟寄舍弟。興悌</title>,<text>庭畔梅將白。溪頭柳欲黃。思親今幾日。抱恨起彷徨。</text>
<title>思鄕 癸巳</title>,<text>空山夜更寂。蜀魄盡情啼。喚起鄕關夢。不眠待曉鷄。</text>
<title>權彥信有約不至</title>,<text>寂寞孤村裏。終朝幾望君。山西雲漠漠。溪北雪紛紛。有約虛延頸。無人空倚門。何當相會處。一見近淸芬。</text>
<title>寄呈權晩翠堂 山立</title>,<text>山翁多病久。虛了百來年。遺忘舊所學。終日倚窓眠。</text>
<title>奉呈李雲嶽 涵○壬戌</title>,<text>竹間有小齋。靈瑣非人境。曉起望滄海。森羅千萬景。</text>
<title>此事不可忘</title>,<text>此事不可忘。此日尤可惜。回看百年內。所得秋毫末。去者雖已矣。來者猶可及。殷勤托心口。勉勉期不息。</text>
<title>到才山寓所有感 壬辰</title>,<text>山窓葉落秋將晩。石磵潺湲日夜鳴。坐歎腐儒無用處。平胡萬里憶班生。</text>
<title>奉親還故園</title>,<text>間關嶺表一微身。將母將還幾問津。故園秋晩家何在。家在孤村寂寞濱。</text>
<title>得見皇勑及國王敎書。讀過不覺感淚交零。</title>,<text>丁寧天語怳承耳。讀了難堪感淚垂。況是吾王言又切。臣民孰不竭忠爲。</text>
<title>有感</title>,<text>群陰用事蔽陽明。山嶽崩摧震五精。獨立悲歌天地老。山窓夜夜戀君情。</text>
<title>思鄕</title>,<text>春風吹起故園情。百慮交攻自不平。漂泊東西無定所。行裝草草一浮生。</text>
<title>送權遂初赴戰</title>,<text>百萬天兵動地來。島夷心膽等寒灰。君今一去麾霜刃。掃盡妖氛奏凱回。</text>
<title>夢見鶴峯先生癸巳</title>,<text>國勢如今一葉輕。滿朝橫帶孰扶傾。惟公奮義摧強敵。應使三韓再得平。</text>
<title>登途傍高臺感懷 幷序○二首</title>,<text>行至水涯。登一小臺。碧岑環拱。下臨澄江。十里長林。千丈絶壁。眞山中勝景也。使太平閒人登斯臺也。則其樂爲何如哉。而是時車駕播越。京師盡爲賊藪。民生流離。父子不相見。兄弟妻子不相保。坐愁人於臺上。縱有山水勝景。觸目生悲而已。						高臺突兀坐愁人。幾向天涯望北辰。蓬蓽愚氓那有識。不堪垂淚自沾巾。													東西分向又南征。子別雙親弟別兄。何時却踏鄕關路。歡然咸聚話離情。</text>
<title>悶己</title>,<text>上使雙親多戚戚。下令家屬得咨咨。德卑未及顏回樂。長向窮廬盡日悲。</text>
<title>夢得愧貴怪三字。覺而成一絶。己酉</title>,<text>俯不怍人仰不愧。是吾所樂是吾貴。此間自有平常道。何須索隱與行怪。</text>
<title>次呈李雲嶽三首○壬戌</title>,<text>堂前疏竹洗心聲。堂後松梢鶴夢驚。松火惱人眠不得。海山明日去留情。						已從飛蓋幽篁宿。更上觀魚臺上遊。綵雲佳氣萬千狀。眼底蔥籠難比侔。						敬堂堂上主人翁。滌蕩煩襟竹外風。塵累如今消未盡。明朝還向鶴山中。</text>
<title>登觀魚臺</title>,<text>登於華者難爲山。觀於海者難爲水。所登益高身益高。所觀益至心益至。所登高時所觀至。從此庶可參天地。</text>
<title>李子長，李文叔佩酒夜訪。感吟以謝。</title>,<text>狂潮汹湧枕邊聲。遠客愁多夢不成。爲佩一壺乘月訪。把杯深謝故人情。</text>
<title>墻頭海棠。乃亡弟 興悌 手植。</title>,<text>海棠籬下吐奇芬。忽見今朝疑是君。莫道幽明永相隔。儀形宛對日西曛。</text>
<title>鳶魚軒。次井谷老兄韻。</title>,<text>澗邊松裏小安亭。志斷靑雲爵祿輕。寂寞靑城餘宅在。望中江上數峯靑。</text>
<title>偶題</title>,<text>敬堂堂上主人翁。思入天根月窟中。萬理森然昭曠地。流行擬與混元同。</text>
<title>訪柳尙之 友潛 臨別留贈</title>,<text>山家日永正遲遲。萬柳風來面上吹。相逢此日忘歸去。雲樹微茫欲暮時。</text>
<title>偶得一絶。呈李君調病軒。</title>,<text>李君調病蓮池上。池面無風靜不波。他日重來談笑處。論文繪句共看花。</text>
<title>在城山作</title>,<text>紅顏白髮共登樓。一帶江含萬古愁。上下乾坤俯仰裏。花開葉落自春秋。</text>
<title>晩翠堂。次丹溪韻。丙寅</title>,<text>兩鬢白髮三千丈。一斗新詩數百篇。大醉高臺豪氣發。傍人爭道是眞仙。</text>
<title>生男吟。次康節詩。</title>,<text>夫和其婦長慈幼。弟悌其兄子孝父。孜孜矻矻德修我。疊疊多多福降汝。惟狂罔念其綱三。惟聖能全其性五。在胎而敎又提孩。誨爾諄諄聽納否。</text>
<title>挽金治源 瀹</title>,<text>初於鏡光堂上見。君已結髮我未冠。而我於君少五歲。朝暮隨君共觀瀾。又於養浩樓上逢。吾師在座歷問志。以心所之各進對。至今念之成往事。先生操節邁金石。懿德上與山斗齊。豈無淵源所自來。直指正脈接退溪。俱居先生門已久。幾許同遊禮法場。應有相觀相善益。若入蘭室不聞香。樑木忽摧亂離餘。共事先生不盡年。可惜自此未卒業。但遭憂患疾病纏。公昔屢主月朝評。先正吾身正鄕人。鄕黨儀表皆誠服。況乃餘波德照隣。雖未持此與民由。獨行名世以善身。將老蘭玉滿堂室。積善之餘子孫昌。何知造物忌其盈。卜商喪明至死傷。嗚咽景出寺前水。夜夜夜半帶恨鳴。卽遠有期違執紼。誰將老淚灑佳城。</text>
<title>挽詞[辛弘立]</title>,<text>孕秀山川氣。含輝處士星。德從敦孝友。敎不出家庭。聞達寧求得。窮通孰使令。心常存朴素。木不願丹靑。風月巖爲號。塵埃事遂冥。演圖新得妙。呑畫舊通靈。魚隊爭塡戶。徽音實滿聽。伊余知慕德。自少已忘形。陳迹存家塾。新篇和野亭。優游聊卒歲。荏苒奄稀齡。露冷疏蒲柳。山寒少茯苓。一娘稱女士。三孺想儀刑。築室猶應返。空堂也復扃。老夫雙涕淚。長與水泠泠。</text>
<title>輓詞[鄭佺]</title>,<text>吾儕之爲學。患在半塗廢。君能一終始。汲汲如不逮。衡茅養天眞。塵埃絶世態。刻勵氷蘖操。日日常咬菜。晨興拜家廟。瞻想如有僾。潛心玩羲經。探賾窮朝昧。包括大無外。分析小無內。應務雖未周。律己期寡悔。門外屨恒滿。育才勤敎誨。矜持每惕若。素行絶瑕纇。俯仰諒無愧。下履而上載。胡爲遽不起。人事堪歎慨。生順死亦安。心中何滯礙。我是同門人。夙昔情所愛。病臥阻執紼。惘然悲不耐。一曲薤露歌。和淚替奠酹。</text>
<title>輓詞[李煥]</title>,<text>平生着力直方功。敬以名堂義在中。性理學爲吾分事。淸修操有古人風。曲肱而枕猶堪樂。容膝其居不要豐。可惜一元消長妙。圖雖傳世柰無公。</text>
<title>輓詞[金光繼]</title>,<text>我所思兮在金溪。敬堂張丈如良玉。修身正家讀古書。幽蘭在谷人未識。閒居樂育意不倦。屨滿戶外珍在席。我欲負笈往從之。以冀朝習而暮益。有志未就哲人亡。小子倀倀增愚惑。今聞蒿里奏哀歌。祖車將載就窀穸。二豎纏身阻執紼。西望長號淚盈掬。</text>
<title>輓詞[權宏]</title>,<text>環堵蕭然不蔽風。一瓢廚下任頻空。早聞朱禮仍留意。晩究羲圖更着功。騶入谷中身已化。鶴歸華表信難通。鱣堂寂寞音容絶。寒月凄涼照舊桐。</text>
<title>輓詞[門生柳元之]</title>,<text>處士星芒動。斯文絶自玆。有言雖有德。無命柰無時。篤實還前輩。風流更碩師。平生深易義。三畫問包羲。</text>
