<title>立春</title>,<text>朝日初昇癸丑春。萬人喧閧賀迎新。十年枉費治心法。明鏡如何尙蝕塵。</text>
<title>大殿春帖</title>,<text>魚鑰朝開綵勝飛。鳳城春物競新輝。遙瞻瑞日低宮樹。更喜祥雲繞衮衣。</text>
<title>大殿延祥 三首</title>,<text>靑帝東來叶正陽。煕煕氣像驗豊祥。風和萬落晴烟散。日照千門麗景長。已喜吾王無疾病。從知聖德有輝光。小臣幸際明良會。快覩三韓業更昌。一氣回昭泰。三陽領物華。桃符收舊板。椒頌獻新花。瑞靄凝雙闕。祥烟簇萬家。君王所無逸。彩燕自飛斜。鰈域陽和滿。仙宮日月高。東風吹積雪。花發萬年桃。</text>
<title>大妃殿延祥 二首</title>,<text>雪裏三陽動。宮雲五色深。坤元生萬物。爰見聖人心。金殿香飄晝漏遲。彩雲浮動萬年枝。坤元惠澤三陽始。母道生成四海知。萬戶懽聲祝華日。千門淑氣獻椒時。小臣緩步歸靑瑣。秪向彤闈歌緝煕。</text>
<title>次曺汝益 友仁 韻</title>,<text>力學平生秪爲身。不曾追逐名利人。三年再作出關客。萬里誰憐去國臣。心自安時道方泰。氣能充處命非屯。逢君一夜論懷抱。世事紛紛未敢陳。</text>
<title>鹿峯精舍齊宿。行望哭禮。己酉</title>,<text>鼎湖弓釰渺難追。節序移遷屬一朞。此日遺臣同跪哭。喬山松栢入望悲。</text>
<title>敬次先考遊燕巖韻。奉呈龍淵叔。</title>,<text>跪奉遺篇血灑襟。長哀短歎不堪吟。鹿峯文會猶朝暮。燕峀風烟變古今。碧澗有情荒薺合。靑山無語亂雲沉。傷心五十年前事。華表依然鶴在陰。</text>
<title>淸明遊石潭</title>,<text>六載重尋舊石臺。釣磯埋沒長莓苔。百年安得身康健。花柳芳辰數往來。</text>
<title>鑑湖堂春詠</title>,<text>憶昔芳樽醉錦茵。任從呼我玉堂人。滄江一卧無知己。喜見村夫與野民。嶺南三月草如茵。年少尋芳問幾人。自恨病夫無脚力。春來春去一閑民。</text>
<title>晴暉堂分韻 時鄭先生往晴暉堂。與門下諸賢講論。因以日用無餘功相看俱努力十字分韻唱和。先生首製第一字。</title>,<text>負笈遠方來。從容事書帙。臯比聽回琴。凾丈聞點瑟。欣承不倦仁。可以矯余失。但愧不升堂。何敢望入室。致力不在他。惟當學眞實。從此有依歸。本性應不汩。小子尙勉哉。孜孜夜繼日。</text>
<title>偶吟</title>,<text>平生每願河淸日。及到河淸病若斯。秪得身心無大過。簞瓢屢匱不爲悲。</text>
<title>書懷</title>,<text>寒雨孤燈伴寂寥。鄕山入夢路迢迢。身多疾病才無用。一夜思歸兩鬂凋。</text>
<title>徐樂齋 思遠 立春寄韻。敬次以呈。二首</title>,<text>地下雷驚子夜春。藹然生意屬王春。乾心無改重陰裡。陽德初回萬物春。凍麥潛抽去冬雪。寒梅欲放南枝春。箇中消長君知否。試向靈㙜驗一春。兩脚黃塵失一春。如今歸卧故園春。盆梅已謝去年臘。汀草初芳今歲春。北闕雲烟違舜日。南山松栢祝堯春。待來春服初成後。杖屨行尋泗水春。</text>
<title>二月上浣。往拜樂齋。復次前韻。</title>,<text>閉門旬日不知春。驚見鵝黃已動春。童子携書來問禮。農人將犢去耕春。可歎餞日還賓日。纔了逢春又惜春。何計學成修鍊法。醉呼千歲作三春。</text>
<title>次睦茶山湯卿 大欽 贈韻</title>,<text>歸路咸關外。殘生逆旅中。寸心懸北極。千里倚長風。</text>
<title>次裴益哉 尙益 韻</title>,<text>離情兩首詩。肝膽一古釰。明日逆旅中。黃昏門獨掩。</text>
<title>吉州客舍次壁上韻</title>,<text>衰年爲客正堪傷。憶弟看雲幾陟岡。大海東邊行問路。雉城舘裏坐燒香。三盃醉後離愁盡。一釰彈來逸興狂。白首驅馳關塞外。楚山秦水道途長。</text>
<title>次鄭農圃子虛 文孚 韻</title>,<text>殊方節序異陰陽。六月雉城爽氣凉。昨夜月明殘角裏。故園歸思十分長。</text>
<title>鏡城寓舍。贈朴評事景承 守緖。</title>,<text>雉城舘裏一盃酒。大學齋中十載情。莫道北來無故舊。三千里外有吾兄。</text>
<title>次東軒板上韻 三首</title>,<text>世間離合兩悠悠。忽謾相逢地北陬。數曲高歌同把酒。一聲長笛共憑樓。魚蝦窮海三年客。烟雨孤城萬里愁。回首不堪瞻魏闕。終南入望五雲浮。瘴海雲烟午未開。卧看飛鳥帶霞迴。秋生帷幕凉風起。歲晏關河急景催。遣興只憑書一架。寬心應是酒三盃。時來點檢楣間句。古壁經霖上綠苔。靑山一面海門開。賈船漁舟幾往迴。秋水遙連天共遠。鬂毛還與病相催。應知南國好時節。誰向東籬傾酒盃。夢裏却尋歸去路。依然三逕滿蒼苔。</text>
<title>次輸城板上韻</title>,<text>平生自許價連城。尺釰將期掃海鯨。潦倒一官關塞外。長安入望淚還傾。</text>
<title>輸城舘阻雨</title>,<text>滯雨輸城不得歸。五更風露濕人衣。鄕關渺渺知何處。秋水連天鴈亦稀。</text>
<title>會寧舘感懷 東岡先生甞編戍于此</title>,<text>岡老何年此謫居。旅窓長伴古人書。後生今日來經過。獨向秋風拜舊墟。</text>
<title>海望㙜。次鄭子虛韻。</title>,<text>矗立奇峯幻萬形。乍低東北俯滄溟。半年關塞悲歌客。一嘯登臨醉未醒。</text>
<title>七寶山門巖。別朴景承次其韻。</title>,<text>連袂來遊七寶秋。泮林曾是舊同裯。一聲長篴各歸去。君向終南我海頭。</text>
<title>古茂山途中</title>,<text>微茫新月在林端。落日秋風古茂山。綠樹淸溪無限好。怳然遊我石潭間。</text>
<title>風雪夜坐</title>,<text>十月狂風吹雪來。摧我庭前數叢菊。關山遠客怯天寒。閉戶看書眠不着。</text>
<title>別使相韓柳川益之 浚謙</title>,<text>北闕昔相送。南鄕勞夢思。那知關塞地。又作別離悲。道義高山仰。風雪晩節期。臨分無限意。獨立夕陽時。</text>
<title>別通判鄭桐溪輝遠 蘊</title>,<text>一斗丹心七尺身。孤忠元自布衣辰。長沙暫被明時謫。獜閣俄驚繪事新。</text>
<title>懷遠堂次韓益之韻</title>,<text>新搆飛簷玉壘傍。賓僚環侍擁華堂。威靈不必誇羆虎。孚信終敎化犬羊。形入猉獜參繪事。名隨勳業滿東方。八窓風靜香烟晩。緩帶憑欄看釰光。</text>
<title>贈金荷潭子中 時讓</title>,<text>殊方無好事。絶塞有相親。共賦思鄕曲。同爲去國人。乾坤萬里客。潦倒百年身。鬂髮驚時節。飄蓬又一春。</text>
<title>次西村金令韻</title>,<text>利居人後謫居前。幸賴恩私性命全。爲問風塵馳馬苦。何如村巷負暄眠。雲山有路迷滄海。舟楫無由濟巨川。試掃寒齋對黃卷。不妨隨分友諸賢。</text>
<title>次西村韻</title>,<text>孤城春欲暮。客恨正依依。故地山川異。秦天鴻鴈稀。草堂生計少。題柱壯心違。濡滯何須嘆。金鷄佇放歸。</text>
<title>鍾城途中。次金子中韻。</title>,<text>京洛迢迢首幾回。楚臣隨處自生哀。關河氷合門常閉。沙磧風多眼不開。撫釰淸宵心尙壯。看雲白日膽應摧。我今要做連床話。歲晏邊城走馬來。</text>
<title>癸丑元朝</title>,<text>絶域初回天地春。藹然生物盡懽欣。自慚未得涪州力。衰病如今已十分。</text>
<title>次金子中韻 四首</title>,<text>楡塞流年盡。東風人白頭。孤衾眠客舍。一夢繞鄕州。明鏡悲新瘦。靑雲戀舊遊。逢君三夜話。聊可散千憂。夜雨鷄聲澁。晨簷鳥語新。殊方君作主。絶域我爲賓。北闕三千里。東風九十春。相逢一怊悵。同是未歸人。儒術將安用。平生浪讀書。黃雲海戍遠。白首宦情疎。學易迷消息。談經昧卷舒。何時返初服。日夕命巾車。鷄鳴猶晤語。燭盡夜何如。倜儻常多子。支離自笑予。高情惟愛適。雋味在看書。歲晩各須勉。相期返太虛。</text>
<title>磨天嶺途中</title>,<text>策馬登危嶺。長歌行路難。地從無處見。天向有中觀。鯨海波濤壯。雲林爽籟寒。東風消積雪。谿澗聽潺湲。</text>
<title>洪原試罷。次趙浦渚飛卿 翼 韻。二首</title>,<text>風光關嶺外。樽酒落花前。昔日薇垣夜。今朝朔海天。重離各千里。簪盍定何年。歧路無竆恨。臨分一悵然。南關花柳囀新鸎。客路三春信馬行。却到海山分袖處。不堪回首洛陽城。</text>
<title>次李獨谷則悅 ▣▣ 韻 二首</title>,<text>一宦三千里。長歌行路難。今朝與君別。揮淚入秦關。絶塞逢知己。萍踪每自隨。一聲羌笛晩。千里獨歸時。</text>
<title>見家書有感 三首</title>,<text>有弟有弟鬢滄浪。人道吾家白眉良。鶺鴒在原我何爲。鴻鴈中分不成行。跋涉三千戾京國。鄕山入望歸不得。姜衾何日爾我同。寒夢高飛天一角。有子有子長相思。遊宦四方輕別離。阿剛十一氣食牛。尙耽遊戲懶從師。小兒亦復垂七齡。文字可學誰敎之。秪緣乃翁喜功名。任爾虛送隙駟馳。何時歸去故山中。敎爾詩禮期勤斯。</text>
<title>安邊客舍。次李芝峯潤卿 睟光 韻。</title>,<text>柳下曾三黜。如今未賜環。人情多變化。世事屢艱難。城浦潦方漲。咸山秋未闌。相逢一傾倒。贏得暫時懽。</text>
<title>和韓提督</title>,<text>妙歲聲名動四方。暮年磊落滯偏荒。生涯負郭田三頃。長物無絃琴一張。人道廣文官獨冷。自多豪氣老猶狂。不才曾忝交承分。此日臨歧更斷腸。</text>
<title>次梁君擧 克選 韻 二首</title>,<text>故國將歸客。天涯佐幕臣。相逢關嶺外。又作去留人。曉夢迷靑草。行歌採白蘋。何時一樽酒。共醉洛城春。心飛故國秋。魂斷咸山雨。夜來孤枕夢。徑踏鳴沙路。</text>
<title>五柳亭。別金景和 德諴。</title>,<text>城郭周遭烟樹裏。碧天秋水更蒼茫。年年送盡南歸客。今日離亭倍斷腸。</text>
<title>鏡城赴任途中</title>,<text>萬里還家日幾回。飄飄蹤跡又天涯。郵亭吏卒皆相識。應恠書生數往來。</text>
<title>次金龍溪子定 止男 寄韻 二首</title>,<text>浮雲流水本無期。正是南來北去時。咫尺相思不相見。多情惟有兩篇詩。念時憂國涕滂滂。歸路迢迢客意忙。十日城中閉門卧。故園松竹夢蒼蒼。</text>
<title>又用前韻。留別元警鳴 鐸，李汾沙 聖求。</title>,<text>人生聚散定無期。忽謾相逢是別時。自嘆鬢毛衰颯久。年年惟作北征詩。</text>
<title>會寧西砲樓。次西村韻。鰲城形勢甚好。而第無水泉。人以此病之。府伯鄭汝淑別築砲樓于城西。直壓長川。賊雖圍城。可護汲路。故西村作詩美之。因次其韻。</title>,<text>新搆危樓粉堞前。眼中驕虜已無全。金城設險誰爭敵。鐵騎雖來可穩眠。贏得火銃莊複閣。終敎汲道賴長川。從今飢渴吾無患。䟽勒飛泉未足賢。</text>
<title>次韓益之樂民樓見贈韻 二首</title>,<text>南鄕虛釣石。北海忝端僚。春去惜花盡。日斜嘆道遙。壯心驚落落。歸思伴寥寥。去國今三載。那堪鬢髮蕭。靑海迎朝旭。黃堂送夕暉。方知吏隱好。不恨素心違。報國誠徒切。耕雲計已非。丘園頻夢想。何日賦言歸。</text>
<title>次金子中韻</title>,<text>宦遊蹤跡滯偏荒。芳草年年塞上行。萬里覊心驚歲序。一春光景付詩觥。強將歡笑酬佳節。誰識慇懃憶兩京。更皷起催仍宴罷。滿堂惟有畵燈明。</text>
<title>次金子中韻</title>,<text>百病塵埃裏。三年嶺海間。邊憂今日劇。王事此時艱。霖雨苦相憶。秋風人未還。長安何處是。歸夢漢陽山。</text>
<title>次金子中韻 三首</title>,<text>楓葉蘆花白鷺洲。我家江水水西頭。一身千恨雙搔鬢。萬里孤城獨倚樓。九月登高關北路。三秋魂夢嶺南州。何時得遂歸園計。某水丘邊訪舊遊。去年行遍海棠洲。纔着南冠未到頭。關路有緣長策馬。驛亭無處不凭樓。麗王舊迹今龍塞。聖祖神功古孔州。昔日金胡征戰地。書生信轡任天遊。楡關風雪重。孤客與誰親。地角逢新歲。天涯有故人。沉痾難去軆。憂患易纏身。忽憶梅花信。心飛泗水春。</text>
<title>次金子中韻</title>,<text>多君竆阨軆常舒。獨抱遺經意有餘。異域風光供點筆。故園花竹夢携鋤。三年看盡南翔鴈。千里猶爲北學魚。聖代至今多雨露。賈生前席計非虛。</text>
<title>次金子中韻</title>,<text>覊留君與我。相識盡南行。虜窟無千里。家鄕問幾程。傷時斗膽激。憂國寸心明。風雨關山夜。誰知獨客情。</text>
<title>聞樂齋徐公 思遠 訃</title>,<text>可惜南州徐孺子。分明天上少微星。潛心伊洛一千卷。不出戶庭三十蓂。滿壁圖書誰是主。動人論議若爲聽。白頭又失知音契。哭望雲山涕自零。</text>
<title>次金子中韻</title>,<text>釰閣崢嶸一逕微。天涯逢著故人稀。上東門外麥初秀。下柳亭邊花盡飛。十載傷時猶有淚。三年去國獨沾衣。至今關塞無風雨。只合淵明早賦歸。</text>
<title>次沈一松 喜壽 韻</title>,<text>世味久染指。人情多反隅。低顔事戎馬。回首憶唐虞。撫景偏傷感。憂時獨悵吁。明堂已傾倒。隻手詎能扶。</text>
<title>次李吉甫 重吉 韻</title>,<text>三年去國淚。今日灑征衣。北鴈南飛盡。遊人猶未歸。</text>
<title>除夕前夜。次金子中韻。</title>,<text>此來未報君恩重。人厭魚鰕馬厭粱。無奈蒼生愁白屋。有時哀唱聽黃堂。支離愧我霜添鬂。竆阨多兄鐵作腸。晩節惟存松栢契。相逢不用接盃觴。</text>
<title>次金子中贈別韻</title>,<text>把酒歡悰少。臨歧別恨生。塵沙迷六塞。風雨暗孤城。自笑支離疾。還添去住情。郵亭日欲暮。愁聽海濤聲。</text>
<title>城津道上偶吟 二首</title>,<text>海棠洲上雨聲過。萬里烟波日又斜。四載重尋去時路。水流無限亂山多。北塞陰雲合。南關去路長。故人已綿邈。行客益凄凉。鳥外分霞氣。雲邊漏日光。秋城何處是。回首更蒼茫。</text>
<title>贈別雉城學子</title>,<text>辛勤冒險遠相别。此日臨歧倍黯然。珍重吾人好田地。幸無辜負秉彜天。</text>
<title>謝雉城父老</title>,<text>無德無功饞太守。三年蠧食太倉錢。今朝父老來相送。自愧身非漢吏賢。</text>
<title>贈金子中 二首</title>,<text>南來信馬累班如。回首秋城戀謫居。地角相分千里道。天涯誰致一封書。七趺山下棠花晩。萬歲橋頭楊柳踈。把酒臨風無限意。思君不見更躊躇。臨歧一恨更依然。信馬歸來落照邊。相別如今已經月。不知何日是逢年。行當勝地多臨海。登盡危峰始見天。回首關山幾千里。蒼波無限起風烟。</text>
<title>彦陽卽事</title>,<text>十年兵火地。籬落半丘墟。風雪三冬後。城池百戰餘。民生依草莾。廨宇類村居。少吏兩三輩。罷衙猶讀書。</text>
<title>次從叔孤村韻</title>,<text>二十年來一弊廬。席門圭竇亦堪居。春風秋月溫凉際。布被藜羹飽煖餘。不願甕頭常有酒。何嫌案上却無魚。柴扉一破不重設。短髮千莖終日梳。</text>
<title>次金子中韻 三首</title>,<text>白首修丹訣。方知四十非。惟憐鼎器破。不恨素心違。風雨經寒食。殘花送落暉。思人千里外。只有淚交揮。勳業休看鏡。行裝獨倚舟。百年同落拓。萬事成沈浮。已喜還初服。何心戀舊遊。芳盟從此始。江海有沙𩿨。東風澹蕩雨絲懸。碧海雲山不盡邊。皎潔一心明白日。浮沈萬事信蒼天。落花春水魚吹浪。芳草南郊鳥抹烟。破屋數間門不設。只將黃卷對前賢。</text>
<title>次族兄漢陰韻</title>,<text>誰云天險是崤關。平地如今道又艱。魂到九原應不死。一生忠義炳如丹。</text>
<title>送李從事尙古 景稷 奉使日本</title>,<text>鯨波萬里一孤舟。滿載詞臣去國愁。身入扶桑尋舊蹟。手傾滄海洗前羞。薩摩洲上潮應落。徐福祠前葉正秋。圃隱鄭先生去後。四回丁巳子重遊。</text>
<title>次孫季進 遴 韻</title>,<text>明月滿天地。烟波西復東。淸風左右至。凉氣透簷櫳。慇懃遠相訪。樽酒兩情通。夜久歌聲澁。狂吟興不窮。</text>
<title>與從叔孤村及舍弟茂甫。同向立巖。</title>,<text>病後扶筇賞晩秋。碧山紅葉染如流。行行共向雲林去。啼鳥聲中路更幽。</text>
<title>陪寒岡先生蓬山行。和金侯 中淸 韻。</title>,<text>德星分照海山秋。共侍春風作遠遊。歸來道軆應佳健。奉賀深盃泗水頭。</text>
<title>景釀臺下舟中</title>,<text>十里淸江兩岸沙。風颿高掛白𩿨波。誰知一席同人會。俯暢遙吟逸興多。</text>
<title>留彦陽客舍</title>,<text>舘宇重新古彦陽。蕭條城郭半頹傾。丘原尙帶千人血。郊壘重經百戰塲。山近雲門來淑氣。川通滄海聽潮聲。三日留連使君酒。中宵按釰看扶桑。</text>
<title>贈族侄如璜</title>,<text>日暮雲垂地。秋江水接天。相逢十年面。滿酌不辭頻。</text>
<title>小有亭。次朴使相 慶新 韻。</title>,<text>琴湖江上散人家。冠盖翩翩此幾過。十里長郊芳草遠。一秋寒雨暮烟多。笙歌只解酬佳節。韋布何曾換綺羅。最是知心𩿨與𪆽。兩三時復下平沙。</text>
<title>再疊前韻</title>,<text>巖藏小屋似仙家。天秘名區問幾過。殘照下山林影薄。江風吹雨水聲多。新翻時聽玉蓮瑣。美酒相傳金叵羅。讌罷高樓各歸去。不堪魂斷白𩿨沙。</text>
<title>泛舟鰲潭 並序</title>,<text>十月旬二。到陶山。祗謁廟下。往巖捿軒。開玩樂齋。藜杖書案硯匣投壺渾天儀等物。宛然如昨日。蒙泉凈友塘皆乾涸。節友社只有先生手植數松矣。想像儀刑。無異新承警咳於當日也。院長金坽子峻神交已久。一見如舊。分東西列坐典敎堂。穩行杯酌。與子峻及李詠道聖與，金澤龍施普，琴憬彦覺，李弘重任甫，金光繼以志，金烋謙可諸丈友。伴宿于直方齋。翌朝再訪巖捿軒。出幽貞門。周視隴雲精舍。齋額亦皆先生筆也。由山麓登天光雲影臺。下谷口門。又登天淵臺。記中所謂東西翠屛翠微寥朗櫟遷㓒園盤陀石者。俱了了矣。與子峻諸友。連鑣偕往易東書院。徑至㙜上觀水。由入道門入坐明敎堂。昏步出泛舟鰲潭。江月如晝。興致淸越。口號一絶示諸友。平沙如練月如霜。雲影天光共水光。想像先生遊息處。白頭何幸倚蘭槳。</text>
<title>盈德淸心樓。與主倅曺挺立，謫居沈詻，李命俊。會話賦詩。</title>,<text>歲晏孤城裏。殘燈此夜心。江風鳴苦竹。溪雨瀉瑤琴。世路有榛梗。交情無淺深。晴窓一樽酒。宇宙百年襟。</text>
<title>次李五峯 好閔 題權龜沙 啓 遊山錄韻</title>,<text>一過金剛路。如今已七年。那堪鬂髮改。不覺歲時遷。人世無閑地。仙山有好緣。平生夢想處。常恐祖生先。</text>
<title>披閱許若虛 實 詩有感</title>,<text>可堪衰與病相侵。南國風霜雪又深。雙鬂百年違夙計。一身千恨負初心。交情只許淸如水。然諾何須重似金。庭畔寒梅持欲寄。巡簷索笑強沉吟。</text>
<title>次李雪川渾然 宜活 寄韻</title>,<text>五載相違似燕鴻。洛江氷泮又東風。平生交契推賢己。暮歲心懷在匪躬。遵晦君今期變豹。憂違我自愧潛龍。慇懃莫負梅花約。槽下眞珠已滴紅。</text>
<title>有感</title>,<text>晩得依歸泗水湄。方知四十九年非。陳篇寥落今安仰。一夜秋聲淚滿衣。</text>
<title>憶謫友</title>,<text>一秋風雨掩柴關。魂夢飛馳海上山。屋漏無乾吾豈恨。故人多在瘴雲間。</text>
<title>過泗水有感</title>,<text>門下無人立雪中。詩書零落草堂空。當時凾丈承顔地。惟見茅簷捲夕風。</text>
<title>次小有亭韻</title>,<text>海外徒聞眞境在。世間還有地仙家。主人能繼先人志。不厭賓朋日日過。</text>
<title>彦陽客舍。留呈孫聱漢景徵 起陽。</title>,<text>我聞山下路。潛通小有天。中有吾老友。不見今十年。漁樵窮日月。軒冕已忘筌。寄傲數椽廬。力耕百畒田。時取贏餘頗釀酒。小槽常滴眞珠紅。遇客卽酩酊。萬事等看浮雲空。時時得句輒寫之。長篇短語無不宜。醒來垂釣滄波間。醉後高卧千花裏。我欲觀其人。朝發夕可至。嶺路雖云險。買屩踰之曾不意。鰲山况有倚樓客。一樽論文殊不惡。祗爲官租未曾納。離家十日歸不得。吏胥今應立門前。妻孥恠罵知難免。亦知此間有去路。取疾強由羅山峴。人生役役良苦哉。隔嶺相思不相見。回頭却望雲門道。天際無心雲一片。</text>
<title>呈鄭愚伏景任 經世，李月磵叔載 㙉，李蒼石叔平 埈。三首。</title>,<text>半夜孤燈耿不眠。寸心何耐百憂牽。三年楡塞烟塵暗。萬里雲霄夢想懸。聖代豈無憂社稷。書生只合老林泉。愛君一念猶難泯。獨倚危樓思悄然。文臣翫愒武臣嬉。宗社安危問孰知。禦冦至今謀不定。和戎從古計非宜。朝廷養士竟何用。帷幄論兵誰出奇。撫劒中宵多感慨。西風回首一長悲。驢背西湖恣逸遊。忘機魚鳥一沙洲。休言有軆還無用。自分無心亦有愁。四海干戈猶滿眼。百年霜雪已盈頭。空將杜老傷時淚。灑向江濱篴裏秋。</text>
<title>和鄭景任</title>,<text>龍門雲水昔同遊。暫逐僊踪到上頭。月色泉聲醒客夢。菊花楓葉帶離愁。脩名未立身全老。德業無成歲易流。東魯尙能興禮樂。仲尼何事欲乘桴。</text>
<title>被召到樓巖乘船</title>,<text>三日行行方出險。扁舟直下大江流。白頭又入風塵裏。回望滄波愧海鷗。</text>
<title>送鄭輝遠之任南原</title>,<text>塞外昔分手。相逢鬂雪明。滄波十年夢。京洛一盃情。雄府專城養。秋風五馬行。徵還定不遠。斗覺別離輕。</text>
<title>元日書于玉堂直廬</title>,<text>昭陽三百八十日。憂樂行藏一冊間。今日題封投篋笥。他時留與子孫看。</text>
<title>送別平安兵使南 以興</title>,<text>鴨水風塵接塞雲。西門鎖鑰屬將軍。秪今正値亡胡運。此去知君再樹勳。</text>
<title>隨駕本宮。次李 昭漢 韻。</title>,<text>雪消氷泮鳳城中。和氣融融上下同。白首小臣逢盛際。強傾宮醞醉春風。</text>
<title>次李叔平韻</title>,<text>君居巷北我巷南。幾度過從共豁襟。世事可堪雙鬂雪。交情無改百年心。身隨塵土如籠鳥。夢入滄浪伴海禽。莫愧秋風不歸去。涓埃未報聖恩深。</text>
<title>送別蔡湖洲 裕後 以書狀赴京</title>,<text>輕帆萬里去朝天。纔過孤雲渡海年。使价遠隨雙白璧。聲名何啻萬靑錢。殷周舊禮徵文獻。齊魯遺風謁聖賢。想得此行收拾富。歸來不惜錦囊傳。</text>
<title>洛中書懷</title>,<text>積雨驅殘雪。西風送晩凉。居然鄕思動。歸夢繞桑鄕。</text>
<title>愛蓮</title>,<text>聞道濂溪最愛蓮。濂溪非是愛嬋姸。亭亭玉色猶君子。矗矗朱華似水仙。隔沼天香風共遠。凌波羅韈露相鮮。淤泥不染如來性。外直中通更可憐。</text>
<title>送朴霞石 炡 赴任咸平</title>,<text>忽聞三學士。去國聖明時。直道難容世。忠言故見疑。庭闈千里恨。鍾皷九重思。繡斧經行處。應看竹馬兒。</text>
<title>鳴沙</title>,<text>沅湘日夜東流去。屈子當年㤪獨醒。千古懷沙遺恨在。至今猶作不平鳴。</text>
<title>與趙黔澗 靖，李蒼石，金東溟 世濂。同遊分韻。二首</title>,<text>簪笏欺人世味酸。偶然今日拂塵鞍。千年華表尋遼鶴。兩字陰厓憶漢官。萬里雲霞來几案。一帆烟雨滿衣冠。忽思南國新篁長。倘及秋風斬釣竿。雨餘殘照下江干。六月蘋風滿渚寒。渡口布帆來極浦。海門烟浪遶僊壇。一村桑柘依俙見。十里雲山杳藹看。局促塵埃頭似雪。歸心日夜大行盤。</text>
<title>餞席贈李浣亭君顯 彦英</title>,<text>歲暮江南一鴈飛。秋風岐路轉熹微。十年潦倒林間老。千里崎嶇日下歸。却對黃花拚勝賞。謾將華髮惜殘暉。何時永遂田園計。更把芝衣換紫衣。</text>
<title>丙寅除夕。有感書曆。</title>,<text>三百八十四箇日。相携日日記陰晴。轉頭忽覺流年盡。萬事無成鬂雪明。</text>
<title>月夜聞隣歌</title>,<text>月色今宵十分多。一聲淸唱在誰家。春去故山人未去。不堪魂斷落梅花。</text>
<title>京營榜會。贈李子淵 溟，李澄源 久澄。</title>,<text>緬憶三淸會。居然四十年。同朝何久阻。抱病各相憐。萬事已華髮。三盃又別筵。何時一樽酒。重醉菊花前。</text>
<title>贈別李澄源之任善山</title>,<text>嶺南終古多賢士。聞說人才半善州。遺俗至今崇禮讓。餘氓惟自服田疇。催科豈患陽侯拙。行政應聞召父謳。江隔不知巖一帶。扁舟問道可亡憂。</text>
<title>留別舍弟茂甫。追書寄懷。</title>,<text>姜被連宵話。鴒原急難情。風塵今日別。環珮幾時幷。未效涓埃報。從知性命輕。臨分相脉脉。危涕自沾纓。胡馬飮江水。健兒徵四方。聖君思敵愾。烈士競勤王。</text>
<title>次茂甫月夜韻</title>,<text>久作西秦客。南州歲又更。不堪多小恨。還對短長檠。戀闕心徒切。思家夢易驚。秪今頭雪白。回首愧平生。元韻雪晴孤舘夜。明月照三更。獨坐看雄劒。長吟對短檠。飛梭芳歲歇。題柱壯心驚。莫道逢春好。徒添白髮生。</text>
<title>贈別羅季彬。兼示茂甫。</title>,<text>踈慵成老大。世路少相知。霽水逢君日。秋城惜別時。還將彭澤酒。來送習家池。尙有看花約。臨歧莫浪悲。</text>
<title>別舍弟後。宿眉巖書院。計行程有感。二首</title>,<text>計程今已到咸陽。馬上新詩賦幾章。天末白雲飛入望。劒鋒山色割愁腸。潦倒干戈際。驅馳戎馬間。壯圖驚白髮。歸計負靑山。未償眠𩿨約。空慚倦鳥還。何時謝簪笏。贏得一身閒。</text>
<title>次茂甫韻</title>,<text>一宰秋城節序窮。夢魂飛繞五雲中。嶺梅何處開南萼。朔雪今宵帶北風。我鬂已添新歲白。君顔却失去年紅。人生六十逢除夕。心似寒灰萬念空。元韻蕭條旅舘歲將窮。千里家山入望中。老鴈上雲歸塞嶺。寒梅當戶待春風。鏡中短髮緣愁白。客裏衰顔借酒紅。昔日壯圖今落拓。謾將懷抱費書空。</text>
<title>除夕。次茂甫韻。</title>,<text>秋城驚歲晩。孤舘正寥寥。地盡南溟近。天高北極遙。星霜催節序。風雪霽寒宵。多小關心事。愁懷不自聊。元韻孤舘三更半。殘燈照寂寥。北風知夜冷。南國覺身遙。華髮深千丈。新年隔一宵。異鄕逢歲盡。心事益無聊。</text>
<title>寒食書懷贈茂甫 二首</title>,<text>異鄕寒食雨。遊子未歸情。宿草君孤拜。殘盃我獨傾。風烟供晩景。花柳媚新晴。節物撩人意。愁懷自不平。客裏逢寒食。東風苦憶家。春愁強似楚。別恨亂如麻。衰鬂驚時序。芳樽惜物華。哀絲聞一曲。腸斷落梅花。</text>
<title>次景陽韻。兼示茂甫。二首</title>,<text>二年來作吏。萬事與心違。欲去還難去。思歸苦未歸。頻聞四境瘠。却愧一身肥。何日投章綬。芝衣換錦衣。窮愁難與歲俱除。孤舘寒燈愧獨居。白首新交情更切。靑雲舊伴信還踈。庭中雪壓千竿竹。架上塵埋萬卷書。可笑覊人五斗米。浩然歸去問誰歟。元韻千竿翠竹護庭除。灑落華亭是客居。美酒入盃香㶑灧。缺林承月影扶踈。相逢異地連宵話。勝讀平生滿架書。可惜明朝分手後。一樽談笑共誰歟。</text>
<title>贈茂甫</title>,<text>相思經幾日。今夜喜連衾。客路三年恨。殘齡二竪侵。雲林曾有約。軒冕已無心。行理遊山屐。名區與子尋。</text>
<title>送茂甫還鄕</title>,<text>白首分携坐水頭。相看脉脉動離愁。臨歧不用苦惆悵。歸趁故山黃菊秋。</text>
<title>符仁寺贈僧 有僧來謁。眉目淸熒。似非逃賦者流。與之語。雖不盡解。要自胷中無滯礙。哀其年少有美質。而不幸失脚於異道。書一絶以贈之。</title>,<text>憐渠風骨秀而熒。誤落浮屠學鍊形。辛苦功成竟何用。一生趺坐喚惺惺。</text>
<title>秋城偶吟</title>,<text>湖海三年客。乾坤一病身。仙方慙鍊道。儒術愧治人。京洛多新輩。江鄕少舊親。秋來送兒子。歸掃釣臺塵。</text>
<title>至日。次族弟 亨胤 壁上韻。二首</title>,<text>歲暮長安獨閉門。窮探月窟與天根。地中一脉陽初動。洛下三冬雪滿村。藥力微茫難去病。客懷潦倒易消魂。自歎鼎器今虧弊。安得參同共討論。洛下三更雨。蒼茫歲已殘。故人來問少。時事去愈難。衰病從門掩。尫羸較夜寒。九衢泥沒膝。猶覺此身安。</text>
<title>酒席。次茂甫韻。</title>,<text>半生遊宦別離多。此日樽前共聽歌。弟勸兄酬聊永夕。不辭懽樂百年過。</text>
<title>病中口呼。贈別權東溪靜甫 濤 謫海南。</title>,<text>君懷麟鳳我懷槿。暮歲相將道義敦。垂死病中聞遠謫。期君不負此行勤。</text>
<title>次李子方 景義 韻。寄道源。</title>,<text>邂逅天涯過二秋。終南烟水幾回頭。憑君一掬相思淚。遙寄湖州明月樓。</text>
<title>春日有感</title>,<text>卧病漳濱一縕袍。數間矮屋隱林臯。探梅問柳靑山暮。戀闕思君白日高。十畒田園新活計。百年流落舊工曹。郊原處處燒春火。耒耟何須我自操。</text>
<title>次孤村盆梅韻</title>,<text>小盆天地自家春。玉骨氷姿滿意新。正是參橫仍月落。惟應淺笑又輕嚬。精神灑落凌霜雪。標格端嚴遠俗塵。愧我衰遲無脚力。羡君長對淡粧人。</text>
<title>次孤村韻</title>,<text>叔父少壯時。磊落抱氣宇。緬懷三代上。有若高曾祖。孜孜講經史。汩汩窮朝暮。臯夔窺事業。不數李與杜。長嘯百年間。皇三與帝五。荏苒六十秋。好時知幾度。阮籍哭窮道。楊朱泣岐路。情懷愈激仰。豈論衰病痼。所嗟同心人。俯仰成今古。醉裏發浩歌。往往作詩句。天道苟如此。誰能詰其數。死者長已矣。生前願相聚。各爲衣食謀。移家任分住。彌月不相見。暮雲及春樹。深情共脉脉。筆翰徒縷縷。伊昔同衾裯。如今獨寐寤。懸知叔父心。思我亦太苦。我實支離人。斗粟爲貧故。去年失吾弟。先塋哭新墓。疲癃尙未死。朝夕將入土。黃粱世間事。先後伯與甫。秖今天地中。聖作而物覩。所貴得正死。莫恨時不遇。願言各勉旃。嗟嗟吾叔父。</text>
<title>送別崔訒齋季昇 晛 謫會寧</title>,<text>塞路三千里。胡山一萬重。人憐去國遠。子荷覃恩隆。鐵嶺氷猶塞。龍江凍未融。卽今雷雨作。歸意及春風。</text>
<title>奉別權龜沙越海朝天</title>,<text>塵埃二十年前舊。鯨海三千里外行。季札正觀周禮樂。叔孫應訪魯諸生。涵濡聖帝漸東化。道達吾王拱北誠。弧矢四方酬宿願。從今天下識君名。</text>
<title>輓呂鑑湖 大老</title>,<text>一生沉滯百無憂。氣節軒昂出俗流。利器已從盤錯別。名區長占水雲遊。芳蘭玉樹自成列。明月夜光寧暗投。七十林泉餉淸福。世間何處有公儔。</text>
<title>輓尹貽永 孝全</title>,<text>擧世推公席上珍。三休堂後有斯人。輝光曾覿銀臺日。襟抱重開泗水春。孝友謙恭非外餙。風流儒雅卽天眞。白頭又失知音契。涕淚無從自滿巾。</text>
<title>輓郭德修 永禧</title>,<text>早服趍庭訓。平生孝友敦。靑雲拚桂萼。白首抱蘭蓀。丹鳳曾捿棘。蒼蠅又止樊。謝榮如弊屣。守拙賁丘園。氣岸鷹辭臂。風流鶴上軒。論文到墳典。飮酒盡罍樽。不佞嘗同榜。摳衣又一門。忘形相爾汝。傾盖幾朝昏。秋夜團欒會。春齋笑語溫。歡情擬膠㓒。交道若箎塤。契濶東泮外。追隨泗水濆。百年長若此。萬事不敢論。斷斲吾何痛。修文帝命掄。人間違定省。堂上孰凉暄。日向靈筵照。風吹丹旐翻。知君厭囂世。高蹈出崑崙。下視塵埃裏。還如螻蟻屯。老夫雖有淚。不必枉消魂。</text>
<title>寒岡先生輓</title>,<text>吾道東來後。醇儒有幾人。先生起南服。美質自天眞。大道聞溪上。高山仰海濱。明誠交致力。敬義兩相因。的韻尋鄒魯。餘波溯洛閩。鳶魚觀理切。精一用功純。灑落懷中月。氤氳座上春。陰陽窮闔闢。宇宙入經綸。師友淵源正。文章道德醇。九重勞聘幤。一起爲斯民。鳳棘興絃誦。鴻逵式搢紳。江湖十年夢。出入兩朝臣。進退關時運。安危係一身。髮因憂國白。眉爲感時顰。北望頻封箚。南來倦問津。樂山兼樂水。憂道不憂貧。臯比臨凾丈。深衣戴幅巾。河汾追講義。洙泗續言仁。戶外屨常滿。門前車接輪。暮年編禮說。千載叙彜倫。一病捐諸子。期頤靳二旬。林泉助哀咽。草木帶悲辛。小子登門日。追思似隔晨。提撕常眷眷。誘掖幾諄諄。義定師生分。情同父子親。衣冠忽長夜。天地獨傷神。正脉從今喪。微言自此湮。有疑無與析。迷路向誰詢。豈爲吾私哭。惟嗟此道淪。平生行樂地。那忍輓靈輴。</text>
<title>輓任踈菴 叔英</title>,<text>義氣驅東漢。文章傾晩唐。聖明憐戇直。朋友惜剛方。一夢人間謫。千秋地下郞。白頭餘故舊。何忍過山陽。</text>
<title>輓申拙齋 湜</title>,<text>氷玉精神雪月姿。靑春鳴珮步彤墀。剛方早負淸時望。伉拙曾蒙聖主知。栢府危言留簡冊。棠陰遺愛在邊陲。升堂講禮纔旬日。豈意今來哭素帷。</text>
<title>輓兪▣▣ 魯曾</title>,<text>泮林傾盖兩情親。屈指如今度幾春。我滯周南緣老病。君縻斗祿爲家貧。百年多亂交遊盡。千里相思夢想頻。還洛一旬人不見。忍看丹旐向江濱。</text>
<title>輓朴君秀 文英</title>,<text>泗濱門下昔相隨。江渭多年費夢思。制行家庭人不間。藏踪湖海世無知。名題鴈塔渾虛事。聲徹鵷班亦異時。千里緘辭數掬淚。東風回首有餘悲。</text>
<title>輓李敎官 元胄</title>,<text>晦跡人間五十年。淸修苦節正堪憐。盤蔬瓢飮貧無㤪。經卷茶床樂自全。名利小兒看白眠。子孫遺業有靑氈。一遊江漢無消息。千里丹㫌影獨旋。</text>
<title>輓朴昌城 永緖</title>,<text>丈夫殉國死生輕。千載東韓有杲卿。躍馬超車非勇武。捐軀罵賊是忠貞。山河餘憤雷霆怒。宇宙彜倫日月明。聖代卽今褒賞異。畵形麟閣未爲榮。</text>
<title>輓李泂如 瀷</title>,<text>一時兄弟立朝端。藉甚君家有二難。聞說危言驚左腹。向來高義動三韓。六年滄海迷魂夢。千里襟期照肺肝。際遇河淸旋馭鶴。傷心栢府不堪看。</text>
<title>輓鄭士元 世美</title>,<text>眞純雅素自家風。早踏鴻逵地望隆。苦節肯隨時世變。高懷不與俗人同。逃名麯糱仍成病。斂跡銅章豈爲窮。天意杳茫仁未壽。絶絃誰識我心恫。</text>
<title>輓曺大邱 應仁</title>,<text>妙年南國擅聲譽。五十知非不愧蘧。州郡功名傾召杜。林泉事業在詩書。頹波獨立誰多子。晩節相看最起予。雷雨卽今霑玉樹。魂歸地下恨應攄。</text>
<title>輓李北伯 昌庭</title>,<text>早抱經綸志。捿捿跡四方。遺思峴山碣。留愛召公棠。忽罷三生夢。俄摧百鍊鋼。缺</text>
<title>輓孫季進</title>,<text>硏經院裏連床讀。泮水村中對榻論。一榜登科歸故里。同時鳴珮入脩門。憐君孤直難容世。愧我凡庸久竊恩。晩歲交遊期莫逆。自聞㐫訃獨傷魂。</text>
<title>輓李參議 卓爾</title>,<text>漂泊風塵隔死生。戚聯瓜葛幾傷情。今聞孝子歸靈櫬。悲淚還兼喜淚傾。零落孤魂托外鄕。冷烟蔓草幾星霜。柳車今日歸先壠。寒食東風道路長。</text>
<title>輓郭省齋 赾</title>,<text>夙夜齋中始見君。風神灑灑笑言溫。先生愛敬如朋友。儕輩推尊視弟昆。半世簞瓢安若命。百年生死暗傷魂。前春驛路班荊處。滿目干戈對一尊。</text>
<title>輓李畏齋汝懋 厚慶</title>,<text>檜淵門下早依歸。世入明夷志不移。繩尺律身鄕黨敬。家庭制行友朋知。晩膺徵辟非干祿。退卧田園便得宜。回首平生無悔吝。好從泉裏拜先師。去歲哭稚靜。今年哭畏老。親知日零落。使我心如擣。先生門下人。今復幾人在。昔我在洛中。君作陰城宰。正是衰暮別。去留共傷心。自我來南方。鴈斷魚亦沉。前春令胤過。手傳尊府書。字字皆相思。言言捴起予。旋聞落彈章。歸卧故山雲。衡門返初服。餘外徒紛紜。中間累寄問。俱未到君邊。忽驚訃書來。痛哭淚如泉。平生骨鯁資。世上難復見。我過孰能砭。我疑誰與辨。詩禮幸有傳。家學庶不墜。緘辭寄我哀。英靈知也否。</text>
<title>輓李渾然</title>,<text>家世仁賢後。平生志業勤。素心元皎潔。珮服儘芳芬。餘力修文墨。深工溯典墳。牛刀初試割。蟾桂晩收勳。列宿小秋部。銅章東海濆。功名何草草。世變謾紛紛。頑鈍誰知己。交親賴有君。今春叨奉命。空舘獨簽軍。相失風塵際。交馳道路分。簡書通問訊。情素道慇懃。京洛年將盡。江南訃始聞。人間空斷斲。地下遽修文。萬事同隍夢。百年如晝曛。西門他日淚。遙寄嶺頭雲。</text>
<title>輓黃槃磵 紐</title>,<text>愚伏門庭第一人。充然氣宇捴眞純。曩時沈晦如將老。昭代登敭不爲貧。萬里鵬程纔發軔。百年龍匣遽埋塵。傷心臺栢寒蕭瑟。忍見丹㫌照暮春。</text>
<title>輓李北峯 敏善</title>,<text>門閥山花穪甲族。慈詳孝友出天眞。桐鄕遺愛留三郡。栗里閑居享八旬。麟鳳充堂供至樂。芝蘭滿室豈憂貧。忽憑宅相聞新訃。千里緘辭淚濕巾。</text>
<title>輓柳敎官 襑</title>,<text>六十人間事。黃粱夢忽圓。一官終白首。三子托靑氈。愷悌由天性。溫醇任自然。荊門問病日。豈意子歸先。</text>
<title>輓後松齋金正叔 士貞○三首</title>,<text>人間五福最難全。富不能仁貴不年。七十康彊看子達。知公無憾去登仙。憶曾危悃隻拳期。寒暑頻更守堞時。寸膽剛於三尺劒。如今堪誦誓薪詩。相與郞君泮水陽。每思投袂壽高堂。奔走十年違宿計。忽聞公逝我心傷。</text>
<title>輓朴監察 宗男</title>,<text>六臣餘裔世無存。朴氏雲仍幾葉蕃。妙歲已能承祖蔭。長裾時復曳王門。逃名麯糱因成病。寓意絲桐耻乞墦。半百光陰如隙駟。一生何處共淸樽。</text>
<title>聞李東洲子時 敏求 除拜諫議。書贈一絶。</title>,<text>魚水風雲千載會。同時三諫一家難。願將直道酬明主。莫學依違取大官。</text>
<title>次李石村 景旭 時字韻</title>,<text>芳草如茵降子推。流傳土俗晉文時。杏花村畔風流足。強挽殘春斗酒思。</text>
<title>輓詞[金世濂]</title>,<text>去歲哭愚伏。今歲哭完相。夫子又卽世。蕭瑟吾安仰。吾道一何孤。斯文日淪喪。伊昔改紀初。竝武靑雲上。永托百年契。不謂一日長。秋水愧海若。風斤得郢匠。共忝玉署直。恩渥荷明兩。良時冠帶會。濟濟虞庭讓。明同有相照。道合無異向。此歡謂可終。俛仰成感悵。謝痾縱長往。謫宦得相訪。挑燈夜雪急。擧網春湖漲。起色待余發。所喜神更王。一疾庶勿藥。萬事遽屬纊。天道不可必。人生亦已妄。永謝公鼎用。無復蒼生望。龍亡大澤寒。虎逝狐狸誑。先輩誰可繼。新交不足仗。惻愴蒿里餞。音徽難再尙。一爲知己慟。乾坤莾回坱。</text>
<title>輓詞[鄭蘊]</title>,<text>恭而有立剛而雅。吾友眞爲君子人。同作逐臣關塞雪。共登淸路洛陽春。將期才業明時展。誰謂功名半道迍。惟是銅碑三尺在。鏡民千古說遺仁。</text>
<title>輓詞[全湜]</title>,<text>執友云亡盡。今君更見辭。斯文今已喪。吾黨仗於誰。別恨魂應識。臞形夢獨知。丁寧蕭寺約。說到淚盈髭。</text>
<title>輓詞[李㙉]</title>,<text>山川秀氣降英才。經學淵源有自來。德化再推仁閤卧。忠謨幾獻講筵開。尺書頻約尋秋寺。玉樹俄驚隔夜㙜。百里鷄吾老矣。淚和飛雪濺南隈。</text>
<title>輓詞[李埈]</title>,<text>心源皎皎璧無疵。文雅循循學有師。兩地襟期曾暗契。半生踈拙荷相䂓。飮闌鳳閣荷香濕。牘奏烏㙜栢影移。洛下近年傷聚散。海堧看月幾盈虧。談經每喜翻三藏。抱道曾嗟滯一麾。直氣與時妨俯仰。貞姿於物肯磷緇。泥中久蟄靑萍氣。指下終拋白雪詞。淸議每憐官位屈。達觀寧爲死生悲。秋遊有約書頻到。世事關心病未醫。驥子永看忠孝繼。麟編應有姓名垂。東南耆德今都盡。金石交情更托誰。人世舊緣猶未了。夜㙜他日儻相隨。</text>
<title>輓詞[崔晛]</title>,<text>天資淳美有如斯。况復龍門早得師。三接寵隆分燭夜。五袴仁洽選錢時。瑚璉政合陳淸廟。芝蕙那知殞朔吹。孤鴈年年長失侶。秋風隻影可堪悲。</text>
<title>輓詞[李燦]</title>,<text>愚伏旣云歿。石潭又何亡。斯文天欲喪。此道孰能張。寂寞寒岡舍。蕭瑟遠志堂。兩門人幾在。南國日榛荒。</text>
<title>輓詞[李𥳕]</title>,<text>雲間鸑鷟下桑暾。瑞世徽容離紫閽。暮外淸光凝夜燭。望中和氣挹春溫。風流蘊藉朝紳伏。文雅高騫士友尊。禁直岧嶤聯寶盖。諫書明剴澈薇垣。翺翔金馬儀如鳳。就次銅魚信及豚。黽勉卯申忱欲罄。婆娑丘壑道常存。從師早得依歸地。講學先分義理源。泗水春風操几杖。武夷晴月陪琴樽。贊修禮樂三千字。參正關閩累萬言。蔡呂縱難資遯晦。程仇終不媿蘇孫。芝蘭寶債徵餘慶。桃李新陰滿舊痕。才俊共能優八域。踈慵自幸忝同門。鶴鳧未害從長短。涇渭要須混湜渾。隱霧我同南岳豹。搏風君化北溟鯤。中年形影分湖海。兩地音書閱凍暄。進退有憂愈炳炯。行藏无咎絶譊喧。梅庄準擬承良覿。檜院長期奉緖論。久別只緣傷老病。沉痾應爲答洪恩。陰虹貫日微星晦。氷稼漫山大耋屯。但使韓公哀作誄。何曾楚客解招魂。龍蛇歲暮陰猶耿。海鶴天寒雪政翻。一曲齊謳和淚寫。不堪聲出强還呑。</text>
<title>輓詞[蔡夢硯]</title>,<text>摳衣泗上傳心訣。拖紫明庭第一人。直道殉身名位重。論思諫諍寵恩新。如何仲擧夷塗日。惆悵長卿卧病辰。從此法門歸寂寞。不堪哀淚浩沾巾。</text>
<title>輓詞[李堉]</title>,<text>天欲扶人紀。東方挺斯人。家傳遁老後。源浚泗水濱。處家敦孝友。居鄕絶畦畛。觀國登華選。聲名藹搢紳。公憂枳棘裏。政化雷封新。明良遭盛際。端笏立楓宸。栢府謇謇節。霜㙜諤諤臣。笑他蹲池鳳。擬作瑞世麟。秀木風斯摧。高岸嚙及漘。棲棲雉正府。疾病又侵身。卷懷還初服。東門掛角巾。歸來舊烟霞。昭代作閑民。優遊度歲華。養痾探天眞。德言畏鄕人。庶使風俗淳。蒼蒼固難詰。漠漠竟無神。不憗遺一老。長吁恨秋旻。空將經濟手。埋沒藏嶙峋。薄劣忝交列。追隨逐後塵。同門共偲切。情義骨肉均。麗澤資蓬益。金蘭契誼醇。公傳七分心。我慚未效嚬。山頹今幾歲。遺稿脫無因。與公同紬繹。不至大道湮。絃斷知音少。話語如隔晨。已矣吾無奈。臨風獨悲呻。</text>
<title>輓詞[李見龍]</title>,<text>砥礪廉隅出士林。靑雲聲價重南金。蕫生鈇鉞人皆伏。顔氏簞瓢我獨欽。來去空悲摧鄭棟。老成誰復作商霖。儒家無恃邦家瘁。更哭吾私淚滿襟。</text>
<title>輓詞[朴明胤]</title>,<text>嘉謨忠誥日星如。史策書之不一書。范釜生魚餘事耳。于門容駟厚施歟。靑陽分許膠投漆。白首那堪蟨失驉。爲國爲私哀痛切。悲風吹淚滿衣裾。</text>
<title>輓詞[崔恒慶]</title>,<text>廣陵家世冠南州。文彩風流罕匹儔。鯤化妙齡通桂籍。鵬搏晩景坐蓮樓。寧知史牒編修日。却是身罹鎩翮秋。龍節暫移辭鳳闕。牛刀聊把試鷄頭。揮鞭擬展長途驥。失路難行濟世舟。三品纔加非德滿。七旬猶欠嗇天酬。生同凾丈蘭猶襲。死隔幽明蕙獨愁。擧案孤鸞那對鏡。趨庭三鯉可傳裘。難將白髮躬臨穴。遙望丹㫌暗病眸。衰淚數行思不盡。哀詞一幅恨無休。</text>
<title>輓詞[裴尙龍]</title>,<text>南極文星燦燦高。昔賢遺慶挺英豪。才華錦水三千丈。地望瀛洲十八曹。夜對更深分御燭。新詞初罷覆宮袍。君民事業天何嗇。無復蒼生倚俊髦。</text>
<title>輓詞[金輳]</title>,<text>李侯生南紀。溫溫士君子。金璞無留礦。冏冏瑚璉器。學業醇儒富。文章盖餘事。孝友人無間。敦睦穪鄕里。志節旣堅固。所持惟敬義。自從筮仕初。聲名溢遐邇。翰林逼華盖。通籍鑾坡侍。聖恩一時隆。足踏三司地。風波難染跡。去就任時義。出佩鏡潭符。已墮峴山淚。在家酸寒士。居官淸白吏。四海爲儒者。相逢問姓字。耳順豈云天。從心只欠四。位不滿其德。頂玉差可慰。庭前三寶樹。蔚爲人中瑞。梧桐長孫枝。振振孝不匱。如我懶拙翁。自少許知己。欣入芝蘭室。同心斷金利。情義堅如漆。交道淡若水。結歡五十載。生死期不二。天何誤斯文。江山斂英氣。竟無宣室召。旋催玉樓記。不但時人惜。秪應吾道否。雅望與高標。難作九原裏。昔者一會面。形容我較悴。懇懇臨分語。耿耿猶在耳。梅院今無主。石潭悲風起。他日論交地。斯人嗟已矣。哭君餘白頭。牢落吾安倚。乃有山陽作。不堪隣笛吹。尙嬰沉痼疾。匍匐情未遂。傷哉不能賻。何敢問其費。永負蒿里餞。巨卿吾有愧。和淚寫哀詞。萬行痕一紙。</text>
<title>輓詞[朴明榑]</title>,<text>道勝當年樂泗濱。暮途簪紱際昌辰。氷襟月袍無雙士。玉署銀㙜第一人。每恨搏沙徒入夢。那知控鶴遽歸眞。白頭鎖直慙先露。千里緘詞淚滿巾。</text>
<title>輓詞[李心弘]</title>,<text>君我同己巳。同居一閭里。不知誰叔姪。呼名共遊戱。八歲同入學。君家受書史。我時未有衾。與君常同被。磨肥而戛骨。星霜動一紀。壬辰遘亂離。避兵公山裏。我寄吾道庵。君寓三省寺。往來同丘樊。王事共揮淚。幸賴天子聖。收復三韓地。還鄕有無同。生理相依倚。豈惟弟與兄。相知同一己。君憐我蕭踈。居窮外聲利。我愛君醞藉。作事多風致。幾年困虀塩。四十乃始仕。銀㙜與翰苑。直筆誅奸宄。孤鳳羣鴟嚇。芳蘭衆草忌。三千里謫宦。督郵仍半刺。山川間南北。不絶相思字。自從賦歸後。日與遊洙泗。時復陋巷中。驊騮脫金轡。每見髭髮勝。爲惜瑚璉棄。聖人更化新。搆廈收杞梓。中書與三司。進德知歷試。勳庸荷殊渥。寵秩榮考妣。聲名自大學。揄揚非造次。平交盡名卿。請謁皆賢士。貴賤判雲泥。親愛無終始。每於書札來。拳拳舊情意。是乃古人難。今人孰如此。甚愧君厚德。甚知君信義。思君鳥嶺外。望君漢水涘。世事好反覆。一麾還作吏。潭州故雄郡。銅碑頌善治。遷官旋入京。水部除參議。窮鄕我伏枕。會面恐不易。可歎星未周。君亦患風痺。歸來梅院宅。鍼艾兼藥餌。日漸進飮食。日漸移步履。精神頗蘇醒。顔色稍穪遂。時時鑑湖上。相見心常喜。去歲季冬月。壽筵當拚醉。持觴相和歌。呼作一慶事。爾後七箇月。三策尋君騎。君病轉更苦。兩兒又邪祟。相逢輒携手。苦歎門運否。爺娘及孫兒。東西各奔避。移歸大麻意。父子爲相視。抱疾不安居。痛矣始誰使。八月晦訪君。閏月初哭子。誰謂昨相別。永訣今生死。春來甲會約。未旬隨流水。坐念舊同遊。同年者有四。二人已早世。惟餘君我爾。今日君又逝。我獨延殘齒。後學何所依。寒門何所恃。物理未可知。先破有用器。丹㫌曉啓路。苦月凄靈几。可憐九泉下。將埋忠孝志。天何浹歲間。奪我君昆季。同病更誰憐。書懷向誰示。收聚和淚詩。呑聲藏篋笥。無以表情素。哀詞書滿紙。哭君還羡君。君有三賢嗣。</text>
<title>輓詞[權濤]</title>,<text>少日相從洛水堧。當時人事已茫然。名塲得失同遅暮。世路崎嶇有後先。公以史𥚁幾不測。余遇䟽𥚁。 得所依歸寧改樂。逃之麴糱亦通筌。公服事寒岡先生。余閉門昏飮。 死生有命難容力。剝復相承信在天。分外徵書重邂逅。禁中前席又聯翩。鑾坡夕直三連被。薇院朝驂再並鞭。直道未容分町疃。危機聊復與周旋。鐵膓不作謀身計。公議惟應信史傳。湖外遨頭非薄宦。公求外得潭陽 天涯回首歎遺賢。寧知異地樽前會。更屬孤臣海外遷。余謫守興陽。期會淳昌。作數日欵。 來暮謳歌喧四境。去時衫袂失重牽。是歲余被召。公適有事未遇。 及瓜遠寄郵筒字。投紱歸耕谷口田。夢裏頻疑樑月色。雪中誰辦剡溪船。水衡環佩驚蕭颯。公以工曹參議召還朝。 廟議紛紜費泝沿。適我三危憂瘴癘。當君一病極沉綿。心驚鄭老身仍竄。淚濕微之病裏篇。天地恩私霑涸轍。歸來心想在君邊。蝦蟆食月行來晩。余病眼不成行。 木稼成氷病忽纏。疇昔音容如昨日。卽今文彩閉重泉。參雲杞梓扶樑棟。藉藻琳球謝琢鐫。廊廟誰爲持造化。登庸無乃失陶甄。斯人已逝空陳迹。今世無能與比肩。僾僾精靈應不昧。依依形影秪自憐。知音已矣吾誰托。寥落江天獨病權。</text>
<title>輓詞[李彦英]</title>,<text>事親以孝事君忠。之子之賢衆譽同。近法寒岡遵敎誨。遠師遁老做儒工。蓮花桂樹功名赫。栢府薇垣命道通。三子六孫綿積慶。從知此後福無窮。賤陋於人少許可。平生交契孰如公。講習討論君子道。箴䂓磨切古人風。天何不憗靑年友。淚亦長垂白髮翁。從今梅院梅花節。孤鶴悲鳴夜月中。</text>
<title>輓詞[金時讓]</title>,<text>世交皆面欵。君我獨心知。死生經年別。江湖幾夢思。連家留信義。曠代感襟期。淚向南雲滿。緘詞不盡悲。</text>
<title>輓詞[李聖求]</title>,<text>自托忘年契。相期許與偏。翰苑推直筆。湖府賞蒲鞭。一疾憐膏下。平生愧粃前。城隅成永訣。淚盡嶺南天。</text>
<title>輓詞[李植]</title>,<text>大道曾丁否。孤忠獨見奇。風霜翰林筆。金石雉城碑。白首歸何晩。靑綾病不宜。堪悲殄瘁詠。寧獨悼相知。</text>
<title>輓詞[趙希逸]</title>,<text>從師同在弱齡時。契分深將歲晏期。每一逢塲欣共討。幾多離恨惱相思。鵷鴻未盡高飛翰。松栢終孤大廈支。日暮斷雲南去遠。不堪回首淚雙垂。</text>
<title>輓詞[鄭廣成]</title>,<text>桂籍聲華振。雲程步武奇。鳴珂騘自好。分竹麥爲歧。寶樹聯芳日。槐柯破夢時。無緣奠鷄忝。題挽淚漣洏。</text>
<title>輓詞[金壽賢]</title>,<text>愛君師友有淵源。末路心期轉覺親。聚散十年身已病。榮枯半世鬢俱銀。致君未盡平生志。多子還應不死均。灑落風標那復覩。回頭南望倍沾巾。</text>
<title>輓詞[趙翼]</title>,<text>朋遊零落自堪悲。况我知音似子誰。傾盖朔方心已許。彈冠淸世道相推。悠悠離合雲無定。忽忽浮生水有涯。千里訃傳還若夢。只憑薤露寄吾哀。</text>
<title>輓詞[崔鳴吉]</title>,<text>嶠南名士最東方。其奈年來略喪亡。愚伏風流今入地。寒岡弟子舊升堂。班聯玉署已陳跡。臘破梅花誰爲香。一夢人間多少事。鏡中吾髮亦蒼蒼。</text>
<title>輓詞[鄭廣敬]</title>,<text>早展圖南翼。仍空冀北羣。花甎十載後。江海一麾分。永阻銀㙜步。催成白玉文。靑雲輝寶樹。去後有餘芬。</text>
<title>輓詞[李溟]</title>,<text>愚翁已逝子隨亡。埋却星山瑞世光。適會今年吾道厄。何堪此日士林傷。鵬搏有限知前定。豹蔚留芳認後昌。玄圃仙遊攀不得。白頭無復奏峩洋。</text>
<title>輓詞[鄭世矩]</title>,<text>烏府胄筵共後先。朅來京口慣隨肩。更逢嶺外搴帷日。却向樽前細雨天。晩計爲緣甘養疾。此生誰識竟登仙。斯文再喪增悲痛。欲唱薤歌涕潸然。</text>
<title>輓詞[金坽]</title>,<text>儀表溫如玉。聲輝逈出塵。已知稀此世。誰不慕斯人。金省眞符望。氷壺素律身。龍門作高弟。端爲屢書紳。懿美由天賦。操持賴聖書。朝中人鮮比。名下士無虛。仁壽胡多舛。心期未大攄。潭州遺惠在。空浥吏民裾。觀水論交淡。憑風寫戀勞。故書猶貯篋。哀挽忍濡毫。悼極緣情切。詞荒欠善褒。幽明還有慰。鸞鵠與時髦。</text>
<title>輓詞[睦長欽]</title>,<text>從事斯文學業優。早登要路本非求。中年出處終無愧。暮境歸休亦有由。方擬佳期訪田里。豈知㐫聞到邊州。傷心海內親朋盡。獨立風塵已白頭。</text>
<title>輓詞[睦大欽]</title>,<text>君居嶺表我京口。傾盖相逢四十年。道義通家交莫逆。中間多病會無緣。沙川舊跡秋雲外。峴峀豊碑客淚邊。賴有門庭雙玉樹。更將遺慶慰重泉。</text>
<title>輓詞[張乃範]</title>,<text>我友石潭公。此時罕有人。耆德由天賦。高名做日新。一世蒼生望。三朝受渥臣。獨得寒門緖。公言豈久湮。</text>
<title>輓詞[金烋]</title>,<text>十載山頹淚。餘悲又哭公。梅園寒雪裏。檜水暮雲中。集說刊纔訖。全書校未終。短詞無限痛。漸覺嶠南空。</text>
<title>輓詞[李元圭]</title>,<text>東南人物固多才。第一推公擧世皆。仕與學優施未究。身將道殉卷而懷。壽慳七旬天猶憾。名埒伽倻地不埋。可惜典刑何處見。尙留明月照湖涯。新安縫掖蔚然興。公獨當時步上層。前席講經胡學士。大庭論禮呂中丞。嶠南尙繫蒼生望。關北還驚紫氣騰。遙望倻雲堪痛哭。龍門曾荷獲先登。</text>
<title>輓詞[洪鎬]</title>,<text>寥落天地秋。萬物欲歸藏。無端百感來。况聞夫子亡。夫子人中豪。從師聞義方。進退合道理。接應由心腸。惡惡是抑陰。善善乃扶陽。修史宋歐范。作吏漢龔黃。澗底千丈松。幾年經雪霜。方將搆明堂。佇見爲棟樑。天胡不憗遺。問天天茫茫。顧我無介伴。歧路空倀倀。羽鱗同變化。更對風雨床。藹然一團和。如襲芝蘭芳。世道長已矣。濟海誰慈航。從今失依歸。南望徒悲傷。</text>
<title>輓詞[姜大遂]</title>,<text>大賢門下士。昭代斗南人。發軔先朝逮。含光濁世淪。离明登紫極。冠冕復靑春。經幄從容久。㙜端獻替頻。歌喧湖邑暮。恩重水曹新。偉器隨時用。高名拔俗倫。居然嬰末疾。從此厭囂塵。二竪歸田日。三年戀闕身。周旋眞忝冐。薄劣幸依因。丁卯干戈際。同寅幕府親。秋成曾酌水。梅院又披眞。駕鶴樓前別。停驂路左辰。世緣歸大夢。陳跡隔今晨。馹馬經過地。蒼山寂寞濱。幽儀動薤露。素幔集朋賓。一哭荒村雪。凄凄倍傷神。</text>
<title>輓詞[李德圭]</title>,<text>倻岳鍾英氣。新安理絶徽。經書三藏誦。道義一身肥。所學仍充養。斯文更發揮。九霄鵬快擊。千仞鳳孤飛。玉署頻驚珮。罏烟幾染衣。齊竽寧自混。郢調本來稀。晩拂靑雲袂。遙尋白竹扉。祝公無疾病。使我有依歸。吾道嗟天喪。淳風奈日非。德門餘慶遠。三子璧聯輝。</text>
<title>輓詞[朴愰]</title>,<text>精爽回長夜。衣冠出故丘。功名垂後史。事業指前脩。道喪堪誰訴。人亡更莫求。遺芳無復挹。洛水有東流。</text>
<title>輓詞[趙任道]</title>,<text>恭惟鄭先生。門下多賢士。公於羣弟中。生質特穪美。挺然麟鳳姿。瑟彼瑚璉器。中年服師訓。得力烏頭餌。子夏戰勝肥。芻豢悅理義。居家及處鄕。制行誰得似。登科逮做官。所戒在奪志。筮仕三十年。淸得門如水。關湖遺愛碑。聲績垂千祀。曩値世道危。顚覆喪倫紀。啖利衆爭趨。波蕩人風靡。胷中涇渭明。皮裏嚴魯史。尊師衛道誠。處夷險一致。婆娑沉下僚。彈射或不避。先生暮景心。屬望非偶爾。公果善保終。不墜師門旨。晩際時運泰。簪笏志暫試。刊布禮說篇。節惠文穆謚。雖因發公論。宣力豈無自。如公住世久。事業豈止此。天之奪公速。所惜非一二。官何三品終。壽何六旬已。所慰錫類繁。餘慶屬賢嗣。全歸庶無憾。持此可寬譬。愚蒙服高義。向風久仰止。梅院別時語。耿耿今尙記。題詞一寓哀。愧不成文理。</text>
<title>輓詞[金翧]</title>,<text>嗟君禀淑氣。拔擢際明時。雅望三朝最。高名一代推。斯人何止此。天意我難知。痛哭荒山麓。深藏柱石姿。</text>
<title>輓詞[都汝兪]</title>,<text>靑年風彩擅羣龍。博學尊師士望隆。愚伏旣亡公又逝。有誰論道達宸聦。</text>
<title>輓詞[李禂]</title>,<text>通經宜禁幄。尋緖自寒岡。跡在泥塗潔。名仍際會芳。三年違鼓篋。千里哭摧樑。嶺外今蕭索。愚伏去歲亡。</text>
<title>輓詞[李景義]</title>,<text>溫姿玉裕禀淸淳。托契忘年道義眞。北闕縹纓聯步日。南溪僦屋賞花春。天雖福善猶慳壽。宦必逢時不爲人。痛哭前秋梅院別。永懷陳跡揔傷神。</text>
<title>輓詞[趙光璧]</title>,<text>偏憐傑士挺鶉維。厚德長才定應時。衰漢風波龍用蟄。盛周文物鳳來儀。十年憂國身還老。千里歸家病未醫。海內故人紛雨泣。爲緣吾道日孤危。</text>
<title>輓詞[張鳳翰]</title>,<text>在朝廷則爵已顯矣。在鄕黨則齒已高矣。而輔世長民德已卲矣。公可謂三達尊矣。偕老堂前。如琴如瑟。羣龍膝下。難弟難兄。而蘭茁之孫。又從而不匱。公可謂百福綏矣。至於文藻德業。播在人口。則贊襄之盛。不待老少。而疾病所祟。尙遅一哭。洛汀雪路。可堪嗚咽。仍爲之挽曰。直聲騰玉署。淸德勒螭頭。天若數年假。盧溪亦我州。</text>
<title>輓詞[朴晉慶]</title>,<text>當代賢君子。如公復幾人。泗濱容丈近。眞樂德儀因。志勁松凌雪。形端蕙盎春。光華躋峻級。榮渥浹昌辰。晩歲隨銅虎。專城按玉鱗。氷壺懸玉露。朗鑑照秋旻。遺愛存三輔。豊碑在萬民。湖山便養疾。松竹謾棲眞。樂道惟希聖。收心不愧神。門徽桑末碩。庭慶桂香新。疲薾容提誨。門闌忝席珍。蟬聯外氏係。銘佩寸心紉。木稼憂氷日。奎躔掩彩晨。玄宮開大夜。玉樹鎖金輪。碩望憑無地。題詞淚滿巾。</text>
<title>輓詞[朴羾衢]</title>,<text>仙鶴飄飄不世姿。江山秀氣聚雙眉。聲名自少驅流輩。地望仍高出醜夷。瑩凈靈㙜涵玉鏡。淸英符彩暎瓊枝。需時獨抱靑雲器。度曲誰賡白雪詞。北海流名兒大小。東山雅望國安危。淸脩鱣帳三行少。風裁龍門九級卑。豹蔚幾年藏霧壑。鵬摶六月簸天維。花甎玉署排靑瑣。栢府薇垣近赤墀。汗簡早崩魑魅角。演綸頻掌鳳凰池。難容白璧應吾道。橫帶黃金屬阿誰。半刺塞城分閫臬。一麾湖甸撫惸嫠。蒲鞭惠政涵魚鼎。藥市香塵襲鹿帷。潮士盡成韓愈學。郕人皆化子羔衰。圖書素業還無賴。琴鶴淸芬庶可追。院刱檜淵纔薦豆。墅移梅苑豈分棊。賓朋文會開靑眼。水竹閑情撚白髭。心與地遠非絶物。貌先年老爲傷時。肫肫卑讓言猶確。綴綴先師意益彌。懶慢實慚求益者。高明猶枉許同師。敷腴隨分追王粲。吹奬逢人說項斯。蘭室挹薰盎背面。氷壺注玉出肝脾。方祈黃髮無疆壽。何意蒼天不憗遺。耿耿一心長不昧。沉沉二竪竟難醫。卽今永別春風面。從古偏傷造化兒。銳减書牀燈火讀。香餘丹竈歲年炊。精還雪岳增空翠。怨入星灣起綠漪。斷嶺白雲疑別袖。壞樑明月認淸䂓。欒柴滿地廞衣擧。華寢凌空象設移。往事追思神已索。餘光欲誄語還癡。長箋小字留遺墨。流水高山有斷絲。寫就哀謳聲淚發。此心安得九原知。</text>
<title>輓詞[門人李𦁖]</title>,<text>北風吹颯颯。丹旐去翩翩。洒淚將斜日。傷心甲戌年。云亡知命矣。此道見蕭然。愷悌吾嘗慕。溫良衆孰先。動容斯遠慢。持己若臨淵。淸白遵前業。眞醇襲世賢。聲名館學下。冠佩紫宸邊。雨雪當時晦。狐狸塞路蹁。孤芳理必忌。直筆坐因遷。珉石留遺愛。桑鄕服舊田。趨軒聞旨訣。遊泗得心傳。天分雖由美。功程亦賴專。草堂隨興詠。潭月任情眠。漢闕更新化。周家啓渭畋。風雲嘉會合。經幄異恩偏。肅穆千官列。沉吟二竪纏。淸朝辭聖主。白首出都天。藥物關中輔。琴歌非外牽。兒孫入室滿。車馬接門塡。生順終無憾。歸安是謂全。顧惟愚且陋。提誨眷仍鐫。薰德頻來往。摳衣幾折旋。典刑追莫及。觀感更何緣。重爲夫人慟。端宜社豆籩。</text>
<title>輓詞[門人呂孝周]</title>,<text>遁翁餘烈尙無疆。十世於公再有光。身老三朝明出處。志超千古學朱張。高風與令名俱重。大德兼遐福自昌。痛矣斯文天欲喪。一聲吾哭爲誰長。</text>
<title>輓詞[門人金]</title>,<text>石潭晩隱李先生。忠孝堂堂盖世英。餘事二州穪召杜。實功千卷慕朱程。論思經幄陳王道。養病丘園護令名。痛矣邦家天不吊。大賢終未位公卿。我是先生之族弟。摳衣受學自齠齡。中年每恨長離側。是日那堪哭失聲。</text>
<title>輓詞[李景旭]</title>,<text>恩禮淸班遇聖明。彙征吾道豈叨榮。寰區重望尊三達。社稷深憂送一生。來學牖蒙方有待。都民額手忽相驚。雲鄕無愧朝而對。日月江湖屬太平。</text>
<title>贐章 戊辰先生出補潭陽時 [李好閔]</title>,<text>當別不知傷別意。爲緣樽酒笑語多。如今酒盡佳賓散。獨卧林齋對落花。五峯李好閔</text>
<title>贐章[睦敍欽]</title>,<text>宋玉先歸烏鵲城。正卿相繼福川行。吾兄又赴羣仙會。從此湖中地勢傾。梅溪睦叙欽</text>
<title>贐章[趙絅]</title>,<text>夜雨春泥沒九街。駑駄我鈍如蛙。津津夫子一麾出。去去仙鳧五馬偕。句漏丹砂留井在。宣城山水待人佳。鳴琴暇日倘相憶。已向朝廷乞病骸。潭陽佳麗江南最。曾閱文章朴訥齋。君去試吟東閣下。梅花依舊動詩懷。龍洲趙絅</text>
<title>贐章[李埈]</title>,<text>窮路相依骨肉親。臨歧不耐兩傷神。卽當聖主憂民切。那免詞臣出牧頻。金柳嫰添寒食雨。錦衣光襯故山春。吾衰已决漳濱卧。千里同看月一輪。少年分手易前期。此去那禁老淚揮。日暮獨登城上望。靑山不盡白雲飛。蒼石李埈</text>
<title>贐章[李𥙆]</title>,<text>塵世交期日蕭索。送君湖海意如何。滿園桃李春風轉。一曲驪駒兩鬢皤。豈是聖朝䟽正直。擬將厖俗入絃歌。遙知琴鶴優游地。幾度金沙載酒過。灘翁李𥙆</text>
<title>贐章[崔葕]</title>,<text>睿念勤凋瘵。宮臣輟密陪。淮陽須汲黯。歷下待劉恢。形勝崔侯壘。風流宋老㙜。兒童騎竹馬。應候使君來。星淵崔葕</text>
<title>贐章[朴炡]</title>,<text>湖南何處最名區。潭府區中形勝俱。翠竹千竿淸案牘。長川一帶抱官途。春坊羽翼新陞秩。䧺鎭金城却佩符。病我昔曾遊此地。送君其奈鬼揶揄。霞石朴炡</text>
<title>贐章[尹煌]</title>,<text>猪龍同隊契無違。聚散還驚宿計非。書劒東華身孑孑。旆㫌南路馬騑騑。晝關鳳閣覊愁切。春入金山逸興飛。莫道丈夫能制淚。暮年相別自沾衣。八松尹煌</text>
<title>贐章[趙靖]</title>,<text>膺選還當重外辰。潭鄕雖舊命惟新。昏門自絶懷金吏。委巷寧容佩犢民。化洽布韋倫就正。惠咸鱞寡俗回淳。却憐朽質分携遽。踽踽無緣更接隣。黔澗趙靖</text>
<title>贐章[李聖求]</title>,<text>五馬江南去。東風送別心。胄筵違小海。朱紱謝詞林。爲是分憂重。無非荷眷深。憑君渭陽信。春酒可能斟。分沙李聖求</text>
<title>贐章[睦大欽]</title>,<text>淳昌之境接潭府。冲訥遺蹤尙在無。更有兩兄俱此邑。向來奇會亦同符。烟花勝賞龍泉畔。琴鶴淸風鵲水隅。京洛故人空潦倒。別懷寥落倚庭梧。聞道潭陽府。全湖第一州。市門饒水陸。民俗足風流。寒食靑春節。郵亭遠別愁。徵還且有日。能得久淹留。茶山睦大欽</text>
<title>贐章[權濤]</title>,<text>向來交誼衆人知。今日那堪遠別離。肯謂朝廷無此例。正愁衰病阻前期。楚天鴈盡書難寄。湘水雲迷夢亦疑。玉署近須眞學士。異時虛席未應遲。東溪權濤</text>
<title>贐章[崔鳴吉]</title>,<text>靑鎖詞臣鬂已皤。暫敎東閣賞梅花。六年經席論思切。五馬春風道路賖。汲直未宜煩墨綬。葛仙元要就丹砂。江南處處多脩竹。莫惜因便寄早茶。遅川崔鳴吉</text>
<title>贐章[金堉]</title>,<text>莫謂專城樂。其如戀闕何。金門思聽漏。玉署想鳴珂。草滿觀津野。花翻錦水波。危樓試北望。歸夢日邊多。潛谷金堉</text>
<title>贐章[張維]</title>,<text>名亭駐皁盖。祖席近滄洲。各是天涯客。還如洛下遊。覊禽羡歸翼。班馬怨鳴騮。病負淸樽興。孤吟欲白頭。谿谷張維</text>
<title>贐章[全湜]</title>,<text>綸誥名元重。貂簪位不輕。十年垂紫綬。萬里爲蒼生。五馬湖中路。雙鳧海上城。風塵共衰暮。怊悵送君行。沙西全湜</text>
<title>贐章[金止男]</title>,<text>邇來民物困侵漁。故輟淸班佩左魚。春草已多分袂處。梅花應落到官初。還將玉署絲綸手。懶點黃堂簿領書。蘇盡疲人須早返。也知前席爲君虛。龍溪金止男</text>
<title>贐章[兪伯曾]</title>,<text>染翰蓬萊閣。君王侍幾年。銅章新雨露。湖海舊風烟。淸獻携龜鶴。弘中愛石泉。羽儀知不遠。應受會稽錢。翠軒兪伯曾</text>
<title>贐章[金光炫]</title>,<text>春坊玉署共班聯。墨綬今加五馬鞭。治劇正須虞詡器。蘓殘宜待魯恭賢。雪山詩句湖山動。淸水歌聲漢水傳。想識琴堂閒簿牒。相思應有寄我篇。水北金光炫</text>
<title>贐章[李馨遠]</title>,<text>進秩金華寵渥新。佩符南紀動行塵。非緣時議輕佳士。自是朝家重牧民。百里仁風還偃草。一車甘雨政乘春。宸心定待期年報。拭目丹霄下鳳綸。石塘李馨遠</text>
<title>贐章[金南重]</title>,<text>潭州明府錦袍新。千里銅章屬近臣。恩暇豈惟便養病。聖心應是爲安民。春閒官閣琴書靜。訟息公庭鳥雀馴。自愧踈慵無補世。十年乾沒困風塵。野塘金南重</text>
<title>贐章[鄭百昌]</title>,<text>苦憶潭州李使君。別來愁緖劇如雲。玉珂久厭中書直。竹虎還從下邑分。晝靜訟庭銅篆澁。風輕官閣石鑪燻。自慚衮職將何補。夢落烟波白鳥羣。玄谷鄭百昌</text>
<title>贐章[鄭弘溟]</title>,<text>三載分憂重卧治。卽看瓜熟戒行期。隨身琴鶴來時物。闔境風謠去後思。幾向朝端曾接武。還從地角倍傷離。慇懃縞帶相投贈。意氣寧敎俗子知。老向風塵閱官途。喜君顔色自敷腴。西淸伴直渾如夢。南郡相迎得共娛。秋入雲山驚別恨。酒澆胸次起詩逋。臨分愧荷新編餉。白首沉潛倘砭愚。畸菴鄭弘溟</text>
<title>贐章[元鎤]</title>,<text>落跖莊修久。遭逢寵渥專。聯翩深地禁。步武近天筵。擢秩爲䧺府。憂民屬簡賢。不須遲製錦。經幄早虛前。龜村元鎤</text>
<title>贐章[李景奭]</title>,<text>小桃如雪柳如烟。腸斷河橋送別篇。敬爲家君同榜最。情從經幄上番偏。聲名早播題輿日。襦袴應歌剖竹年。何處倚樓頻北望。江南雲盡月孤懸。白軒李景奭</text>
<title>贐章[趙元範]</title>,<text>年分深情素許知。黌齋鬢雪幾相隨。枳林鸞鳳嗟君屈。竿竹鮎魚愧我遲。病裏逢春難作興。老來爲別易生悲。浮雲聚散元無定。此日離杯且莫辭。鬢髮添霜鏡裏驚。離懷偏惱去留情。江南芳草春雲隔。千里相思共月明。趙元範</text>
<title>贐章[李敏求]</title>,<text>紫綬當官日。靑闈進秩初。穪遭歸主聖。語重惜朝虛。病自思調閤。榮非厭直廬。偏私隆郡寄。懸夢遶宸居。內賜餘鳧舃。州圖借隼𣄣。金城臨鐵馬。銅印壓銀魚。撫俗宜銷劒。游丁本廢鉏。只應酬盛渥。終在理荒畬。湖甸聞襦袴。鑾坡想諫書。旋期瓜幾熟。離贈柳微舒。舊好惟知己。淸言每起余。謬同孫楚幕。許並左冲輿。遠道那輕別。深心却累歔。春濃百濟國。地濶帶方墟。漢樹晴還引。江梅落已踈。霏霏滿天雨。渾欲趁征車。觀海李敏求</text>
<title>贐章[李民宬]</title>,<text>要伴銀㙜直。那知遽外遷。可憐俱遠客。此別異中年。養病親醫藥。澄源廢捶鞭。白頭猶待漏。瞻望若登仙。敬亭李民宬</text>
