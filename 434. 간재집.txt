<title>松都懷古 辛亥</title>,<text>寒雨蕭蕭古國秋。荒臺衰草使人愁。唯有當年御溝水。至今猶自繞墻流。</text>
<title>白沙汀</title>,<text>雪作平坡玉削峯。長松聳翠海堂紅。天浮碧海微茫外。人在眞仙縹緲中。</text>
<title>龍井篇</title>,<text>長淵直西大海東。路傍有井形勢雄。外面浮出碧色濃。中間渟滀何奫洪。暫時流眄俯荒叢。毛髮悚指心神惱。惘然驚怪問村翁。答云此是龍所宮。曩時曾有一相公。垂繩繫石莫能窮。往往雷雨雜狂風。儵然白日昏蒼穹。居人迷塞如濛鴻。此事安得究其終。晴來聚觀了無蹤。但看赤水相沸洶。仍指東涯一石峯。巨穴作門當其胷。古來傳說此井龍。飛騰怒觸蒼崖空。秖今井水走其中。下作瀑布如白虹。此說眞贗還相蒙。意者元來造化工。井上高亭何穹崇。登來流憩到落紅。臨行拙語蹔形容。仍將一辭陳愚衷。龍本靈異長鱗蟲。興雲作雨乃其功。如今時序屬蘊隆。雲漢之灾古今同。田夫束手廢耕農。九重憂悴勞重瞳。龍乎奈何聽莫聰。坐令泥澤生枯蓬。我言雖狂心則忠。神龍若在應感通。</text>
<title>秋懷</title>,<text>杪秋霜屢繁。落木紛紛飛。高飛上簷楹。低墜粘庭墀。高者莫相矜。低者莫嗟咨。偶然隨風力。飄拂任所之。豈謂爾賢愚。卽此有高卑。</text>
<title>雪後獨坐無聊。有懷城南同宿數三子。且思林生同社之語。漫書以寄。</title>,<text>常山有飛鶼。東海有游鰜。所思在城閻。願言淚雙霑。皓卿事沈潛。肫肫沒稜廉。象卿靖以恬。禮卿醇且謙。鈍質得磨𥖝。病癖資攻砭。歡愉絶猜嫌。誼密如膠粘。分張勞遠瞻。盈缺看寒蟾。城南屢日淹。一宿苦未厭。寒廳燈欲熸。客帷風襜襜。談鋒發新銛。心期鏡開匳。今來守窮簷。寂寂下前簾。牢縶似撩鉗。凝默如銜箝。閒多檢綠籤。愁來寓黑甜。幽居慣能漸。靜坐思益添。外累久已殲。潛藏心所懕。前程得自占。何必問鄭詹。世路昔曾覘。變化看涼炎。人情足巧憸。出言多懘惉。我輩指西崦。生死期霜髥。何山峯最尖。幽溪更灎纖。共擬誅藁苫。優游老鋤鎌。歲暮寒風嚴。庭雪堆瓊鹽。覽物髮幻黔。秦詩詠蒼蒹。抒懷展素縑。呵凍筆屢拈。寄詩不妨兼。酬報唯在僉。</text>
<title>癸丑孟冬。余與從兄出棲龍門留十日。余以病憂先歸。厥後踵而往棲者多矣。常以不得會做爲恨。臘初病得間。雪且下。遂鞭馬入山。談笑半餉而罷。同是會者。從兄與余與許氏從昆季四人。而申生朴生亦預焉。高僧淨源。率其徒來見。歸來輒述其事。以呈同遊僉侍。兼示源上人。詩到韻窮乃止。</title>,<text>三旬臥空齋。病憂苦相陷。聞說龍嶽頂。才子集仙梵。願言不得從。索居良自欠。夜雪積天地。萬象歸同蘸。遙看玉剗峀。近覺珠平舀。遠想歐公遊。興逸山陰帆。相逢照心期。塵匣開新鑑。論文劇爽豁。歡笑間哤訊。語闌出新詩。南金比重賺。恨乏如澠酒。斟酌傾千㽉。座傍有高禪。趺坐衣裳裺。軒然進淸談。外累劃已𠚹。卽此誠可樂。行裝同泛泛。向來汩塵冗。咋指久知懺。俄頃日向暮。且復惜別䪌。解携出門行。山回馬䭵䭵。到家景欲昏。新月懸句釤。終宵耿未寐。悤卒還可歉。顧我才力薄。小器等甁𤮭。木瓜要瓊琚。無乃涉猥汜。有時得合處。咍笑毋忘俺。韻盡情不窮。緘封希恕監。</text>
<title>詠月 丁巳</title>,<text>旣缺猶還滿。纔傾便復昇。愛看雲捲後。光影十分增。</text>
<title>黃子絅 爾章 要和其朴淵 松都 之作。率爾應之。</title>,<text>移垂銀漢三千尺。掛着懸崖萬古流。白日奔雷喧石角。青天驟雪落山頭。鞭龍巖老行雲濕。吹鳳臺空片月留。此後定尋淵上去。不知聞見竟誰優。</text>
<title>春睡</title>,<text>門巷寥寥客到稀。空齋無事晝關扉。春心日暖迷蝴蝶。花下蘧蘧晩未歸。</text>
<title>會葬李皓卿。漢翼 感成一絶。</title>,<text>荒山此日寄孤魂。臨穴親朋淚有痕。四尺纔成人散去。亂鴉深樹自黃昏。</text>
<title>余將南歸。漸于又先東還。臨別書贈。戊午</title>,<text>羣鴈聲𡄸𡄸。飮啄幸同洲。天寒霜雪積。各爲稻粱謀。風沙驚一別。雲長孤影愁。去去愼所集。無令網羅求。</text>
<title>篔簹丙舍。次從兄韻。</title>,<text>恩暇還山荷聖明。茂陵寒雨病長卿。蓬桑屆節流光暮。棠棣連枝好會成。竊位豈能禆薄算。偸閒且復引深觥。幽棲準擬歸休早。▣▣雪水新茶烹。</text>
<title>簡崔學士汝和 錫鼎</title>,<text>朔風氷雪滿長川。歲暮相思益渺然。望眼幾迷秦樹曉。夢魂時到少陵烟。南州日暖鴻來早。北闕雲深虎守堅。怊悵離懷何處瀉。願留瓊什破愁眠。</text>
<title>金汝和 鼎臣 書到。喪其兒懷惡無以堪遣。欲得此地數畒田。與之接隣云。仍次其贈別韻。送寄。</title>,<text>秦城摻別獨言歸。惆悵南雲信使稀。素札今朝方遠達。斑衣昨夜奄先違。此言不識眞歟夢。天道難知是也非。唯喜數行勤眷意。塔亭春雨接荊扉。</text>
<title>禽語 己未</title>,<text>泥滑滑泥滑滑。泥滑滑愼無前。昨日城南大軍陷。輪摧軸絶車仍顚。泥滑滑泥滑滑。覆轍在前君莫歸。溺於水尙可。溺於泥汚人衣。其二布穀布穀。布穀啼心正悲。去年田畒少所穫。盡輸租賦納官司。富者已空貧者離。布穀布穀。爾縱催促布者誰。其三不如歸不如歸。不如歸聲正咽。禽鳥滿山非族類。月落天空口生血。縱知歸去好。山長水闊羽毛毀。不如歸胡不歸。爾不見精衛木石塡海志。</text>
<title>吁嘆行</title>,<text>人生一世間。何必長吁短嘆。齪齪終其軀。縱使吁且嘆。那能補所須。只緣一箇方寸地。紛紛萬物來相干。不能推遣去。有此吁且嘆。我欲祓其萬物與萬事。周遊四方無定轍。東畧扶桑西若木。南火山北氷穴。中間崑崙五嶽纍纍土塊狀。江河淮泗濟漯惡沱聆淙淙。唯此差快意。小洗礧碨胷。但恐路不窮力已盡。儵忽年華不相貸。且使窮源亦無貴。還在乾坤一圈內。中道四面顧。茫然增愁思。復欲驂鸞鳳駕蛟螭。屛翳前驅。列缺後隨。乘風上征無休時。上朝三十六玉皇。下捫二十八宿觀。性情但愁九重閽者。獸爲頭鬼爲身。掀臂怒目睢盱而劻勷。此進彼呵不得入。帝不聞我心悲。去將學仙術。尋取羡門與安期。採得君臣藥。燒成文武火。業取得長生。塵世悠悠歷幻化。爭奈堪輿亦有限。到得終時還自愁。且當索酒飮。一醉三萬六千日。眼底豪貴似蜾蠃。耳邊未嘗聞啾喞。去作羲皇人。如夢華胥國。興盡悲來理之常。高歌激越哀思集。在地卽有憂。上天亦有憂。求仙尙且憂。飮酒憂不休。何處可無憂。能免嘆且吁。一室圖書天地寬。焚香默坐道與俱。上泝孔孟傳。下沿程朱脉。去去指玄微。時時喜有得。旣能絶外戀。寧爲物所鑠。聖賢從來貴兼善。但吁無人同此樂。</text>
<title>吁嗟行</title>,<text>吁嗟乎笑爾魯。爾之生也何其暮。恨不得先盤古氏。目見乾坤之兆眹。造化之元始。吁嗟乎笑爾躁。爾之生也何其早。恨不得後開闢日。復見陰陽之變化。萬物之終極。吁嗟乎爾之癡。生此之時欲何爲。爾有耳目不見聞。爾有口舌不云云。見聞使我增慍惀。云云恐彼衆所忌。吁嗟乎吁嗟乎。悠悠爾澹澹爾。</text>
<title>水石村。聞鵑。</title>,<text>空山淡月子規悲。血盡三更聲欲微。多少江南雲樹裡。緣何猶說不如歸。</text>
<title>田家早寒</title>,<text>草屋蕭蕭寒旭微。風吹瓠葉炊烟飛。田翁向夕占霜信。爲道今年鴈尙稀。</text>
<title>南別殿直中偶吟 庚申</title>,<text>官齋垂柳數行低。禮罷眞宮午睡迷。宦意已輕鄕夢穩。莫敎林鳥近窓啼。</text>
<title>聽松堂。次崔汝和韻。</title>,<text>末學平生景仰深。空將古意獨來尋。至今猶有瞻依地。一壑松聲千古心。</text>
<title>送金上舍垣卿 輔臣 老兄之木川。與金汝和，李子文 東都 共次畸翁集中韻以贈。</title>,<text>虛堂永夜聽寒霖。且徹驪駒話寸心。巴峽啼猿驚遠夢。楚天歸鴈助哀音。狂生泣路悲何極。騷客逢秋怨正深。惆悵明朝相送後。洛城風雨閉門吟。</text>
<title>雨後野望</title>,<text>病客江湖外。寒郊四望心。雨來全浦暗。雲過半山陰。鳴鶴歸深樹。孤鴻度遠岑。黃昏倚杖立。回首謾沈吟。</text>
<title>牛谷幽居。同鄭士瞻 齊泰 夜話。</title>,<text>朴老幽棲地。寒林一逕橫。簷虛松露滴。洞僻竹泉淸。寄宿雲齋夜。逢迎故國情。小窓燈欲燼。款曲到天明。</text>
<title>春陰</title>,<text>春氣爽其候。積陰猶在空。遠林烟外細。寒日霧中紅。枯樹鳶呼雨。危巢鵲避風。閉門長竟夕。惟自課詩功。</text>
<title>羅仲輔 碩佐 宅留題</title>,<text>深巷三秋後。寒齋一夜眠。山崖鳴落葉。石罅響流泉。出谷紅塵暗。開窓翠壁懸。因玆有緬想。歸意政翩翩。</text>
<title>至月雷雨</title>,<text>已厭終宵雨。仍驚至月雷。丹墀誰奏瑞。漆室不勝哀。今日緣何事。皇天降此灾。政須陽復日。起得臥龍回。</text>
<title>金鍾城 粹五 挽 甲子</title>,<text>淸時奮迹起江湖。三品蟬貂簡擢殊。嶺邑嘗聞虎渡水。柏臺仍得鳳將雛。邊城夜半風摧樹。旅翣天涯雪滿途。孤露秪今懷宿契。不堪回首一長吁。</text>
<title>秋懷</title>,<text>荒荒寒日下田畦。桑柘平分野色低。白屋幾家喬木裡。黃雲一半小橋西。空皐露冷秋容淡。破壁風生夜氣凄。聞說今年寬賦役。貧氓從此樂耕犁。</text>
<title>閔上舍 鎭厚 內室挽</title>,<text>淑德生高閥。名家早配賢。衿鞶戒有受。紳佩禮無愆。子結花仍謝。凰飛鳳獨眠。門闌逢運泰。那忍露晞先。</text>
<title>送申學士公獻 琓 赴燕</title>,<text>十月幽燕道。天寒使者車。衣冠非漢古。城堞尙秦餘。北漠烟塵裡。西郊雨雪初。平生倚劍志。相送一沾裾。</text>
<title>林察訪 宏儒 挽</title>,<text>洛北嘗同閈。湖西又卜隣。流風原大閥。文彩自殊倫。盤谷誰爭子。微官且爲親。那堪千古別。强半百年身。薤曲浮生幻。萍逢往跡陳。驛梅消息動。春至益傷神。</text>
<title>風雨後偶題</title>,<text>處僻仍無事。平居晝掩門。林風松檜亂。山雨薜蘿昏。澹泊心何累。沈潛道亦尊。村隣農圃至。終日話田園。</text>
<title>自楊口縣承召。歷石室書院。楊州 留題。丙寅</title>,<text>翠壁千層直。淸江萬里長。風塵迷出處。臨發更彷徨。</text>
<title>朴持平 泰維 挽</title>,<text>永擬相隨到白紛。那堪中道死生分。稚齡我得魚同隊。絶世君如驥出羣。筆迹遠親王逸少。詩情不減鮑參軍。凄涼三十年間事。哭向西天淚滿雲。其二惆悵乘驄舊御史。北遷曾到鬼門關。勁姿不變風霜後。瘦骨終傷霧露間。未使金鸞裁紫誥。先敎玉樹葬青山。平生交誼兼親誼。和淚題詩字字班。</text>
<title>次兒輩韻</title>,<text>往跡如雲不着痕。南策獨坐睡昏昏。親朋次第歸泉壤。身世羈孤滯峽村。萬事已知同幻化。百年能得幾寒溫。江湖無限鷗波闊。且可乘流置大樽。</text>
<title>李持平 斗岳 挽 丁卯</title>,<text>結交數十載。行藏畧相倣。論文南岳舍。擢名蓮花榜。青蒲外廷伏。皁蓋東關向。追隨若驪蛩。出入資相仗。一朝異存亡。惻惻吾焉放。其二有仁宜享壽。有德宜享福。君生未半百。位纔五品職。悠悠彼蒼者。於君一何嗇。幸有承家兒。嶄然見頭角。食報其在斯。天心終可卜。其三自君東邑還。沈沈病彌篤。開口不能言。握手情相屬。邇來旬日隔。奄忽已成昔。幽明負此心。病孤臨塋哭。荒山礙秋草。何處衿陽曲。</text>
<title>尹承旨 攀 挽</title>,<text>惆悵銀臺舊侍臣。九原冥漠更難親。猶思禁裡追談日。無復朝端獻替人。幸有鳳毛能世瑞。卽看鵬路已通津。皇天報施還如此。何恨崇斑未及身。</text>
<title>尹持平 之翊 挽</title>,<text>尙憶圓扉夜。儀形似夢中。賦成今日鵬。人避去年驄。蓮桂曾聯榜。蓬麻幸倚叢。死生無限淚。丹旐遡悲風。</text>
<title>莊烈王后挽詞 戊辰</title>,<text>崩沙徵積慶。夢月表奇祥。燀爀門高鄧。柔嘉德邁姜。乾元曾配體。坤道卽含章。雲馭南巡後。春暉北極傍。回瞻漢長信。仍似魯靈光。幾度悲傷荐。多方保佑良。含飴老自樂。回甲氣猶康。玉牒崇徽烈。瑤池稱壽觴。恭知孫有道。爭喜祿無彊。風樹終難駐。霞車轉覺忙。玉欄春欲到。銀海夜還長。鬼護千年室。山傳十二岡。滕廬面已墨。窮谷涕猶滂。寂寞玄宮閉。凄涼素幄張。天高非可譽。德厚詎能揚。行錄宸章在。千秋證彼蒼。</text>
<title>沈驪州 樞 挽</title>,<text>六十原非壽。公今命矣夫。猶看頂上玉。況有掌中珠。日叶靈輴發。江寒素幔孤。永懷敦睦意。回首一長吁。</text>
<title>李相國 䎘 挽</title>,<text>出入三朝外內宜。晩躋黃閣仗安危。平生厚德兒童誦。臨死孤忠聖主知。從古龍蛇元是厄。秪今霖雨更誰思。那堪舊日登門客。垂淚吟成殄瘁詩。</text>
<title>金察訪 萬里 挽</title>,<text>愼齋老先生。道爲百世師。君承宗祀重。餘澤其在斯。謂宜畀一縣。烝嘗得無隳。末宦晩蕭條。棲棲未救飢。天寒弓院道。一病仍奄忽。萬事入慘愴。高穹竟難詰。幸有衆兒孫。盈庭俱秀拔。吾其驗於玆。此理寧終屈。</text>
<title>呂相國 聖齊 挽</title>,<text>一生淸愼是功夫。晩擢黃扉想望殊。已信無爲眞相業。方知大事不糊塗。東山返後名仍重。洛水閒來病未蘇。薄劣舊曾叨禮數。遠緘挽語淚盈鬚。</text>
<title>羅平康 良佐 大夫人挽</title>,<text>凶問明村來。一幅哀挽紙。再拜別紙辭。感歎淚成水。嘗觀內則篇。亦復誦女史。嗚呼大夫人。厥德合於是。遙遙慶林緖。畜德有根址。于歸名世家。紳佩禮敬止。齊眉奉君子。令淑世無比。有子訓義方。芬芳孟母氏。端莊有楷範。純潔無表裡。處身裁物間。一切以義理。雅喜稽古昔。尙論前賢軌。每到節行處。亹亹殊不已。羹墻見舅姑。常言必提起。稱揚舊家法。來者有所企。烝嘗致誠潔。至耄猶不弛。孝有終身慕。於今見之矣。此實宗黨言。孝子非溢美。孫曾三十餘。享年壽八紀。比德縱云薄。於世亦罕此。夙從徵士遊。是母有是子。奉檄子志屈。在絏母顏喜。處義窮泰際。庶無墜厥旨。年年壽席會。舞彩何佌佌。觀者盡歎羡。歌詠多名士。不鄙俾續貂。淹滯慚無似。悲涼今日意。事往不相竢。空將薤歌詩。緘封付歸使。</text>
<title>張參議 善冲 挽 癸酉</title>,<text>風流先輩會羣龍。望實當年孰似公。江表偉人謝太傅。東京淸議郭林宗。不關榮辱南柯幻。尙有名聲北斗崇。孤露秪今懷往昔。廟門終日淚沾胷。</text>
<title>鄭平澤 齊斗 大夫人挽</title>,<text>萊子平生舊。深惟孟母賢。閨儀內則合。家法後人傳。風樹終難待。雲騈遽已仙。少連方遠謫。遺恨徹重泉。</text>
<title>金掌令 灝 挽</title>,<text>烏府乘驄舊御史。直辭疇昔動宸旒。淸朝暫借淮陽臥。瘴海仍成岱嶽遊。兩代交情期暮歲。一宵良覿憶前秋。天涯旅翣今初返。瞻望雲山淚不收。</text>
<title>閔察訪 泰重 挽</title>,<text>華陽門下舊升堂。半世藏修守一岡。周士秪今逢殄瘁。漢廷當日薦賢良。平沙百里相思久。夜壑千年此別長。九十老親猶倚望。忍將塊土掩塵光。</text>
<title>韓執義 泰東 挽</title>,<text>淸朝獨立振英聲。棄祿歸來一畒荒。老柏摧垂猶偃蹇。幽蘭瘁死尙芬香。文章已入時人艶。苦節偏敎善士傷。惆悵高穹難可質。謾將哀淚濕衣裳。</text>
<title>峽行</title>,<text>偶鞭羸馬出東城。幽峽迢迢百里程。喬樹曉風山虎吼。短榛曉雨野狐橫。人間到底難行路。天下何時見太平。旅幕中宵成一夢。故園猿鶴未歸情。</text>
<title>申相國 翼相 挽</title>,<text>降神維嶽毓英姿。出世祥鸞耀羽儀。望係蒼生非一日。晩躋黃閣不多時。巨川舟楫從今失。華屋山丘自古悲。千載詩人殄瘁咏。可堪回首淚雙垂。</text>
<title>喜雨軒。松都 同正使 崔相國錫鼎汝和 書狀 宋學士相琦玉汝 留守 趙侍郞相愚子直 聯句。</title>,<text>西征冠蓋駐松京。汝和 快覩三星一路明。子直 故國風烟輸滿座。文叔 高樓物色入飛觥。玉汝 風流却憶凝香勝。直 客路遙憐浿水淸。文 明發別懷君莫問。玉 幹回秋日笑相迎。和</text>
<title>太虛樓。次書狀韻。</title>,<text>歸驂臨發故躊躇。迢遞朱欄上碧虛。漠漠晴沙川北岸。依依烟柳郭南墟。一方鎖鑰雄關設。百戰山河廢堞餘。怊悵乘槎非舊日。此行回首愧籫裾。</text>
<title>生陽館。中和 次書狀遇小雨韻。</title>,<text>簟席風淸淨壒埃。酒籌詩令競相催。前山過雨添新景。喚取分臺御史來。</text>
<title>追次正使黃岡途中韻</title>,<text>强把幾微不見顏。那將岐路判忙閒。今來事業憑黃閣。老去心懷厭玉關。芳草逈連天外道。薄雲遙洩雨中山。陽春下里元殊格。欲和新詩字字艱。</text>
<title>練光亭</title>,<text>迢遞朱欄壓斗魁。登臨此日壯心開。長天曠野何窮極。碧峀澄江相映回。萬戶閭閻分邑里。幾重烟樹擁樓臺。殘霞未斂波如練。却憶當時謝眺才。</text>
<title>謁箕子墓</title>,<text>萬世歸來仰聖功。敢將蠡管測高穹。九疇西邑陳王道。八敎東韓化國風。古墓猶存蒼翠裡。殘碑曾缺亂離中。小臣今日行經此。敬薦心香爲鞠躬。</text>
<title>奉次正使肅寧館 肅川 韻</title>,<text>默算歸程舊廣寧。肅寧孤館又驂停。嶺雲入望渾頭白。官柳當前共眼青。南國舊時吟郢雪。台階今日映文星。炎天屢得驚人句。爽韻生秋氣盡醒。</text>
<title>百祥樓</title>,<text>淸川江上住仙槎。無限滄波日欲斜。東洛故人爲地主。西涼一曲卽天涯。千里雲樹迷關嶺。萬里風雲接塞沙。去國登高愁不歇。獨憑城角望京華。</text>
<title>郭山客舍。奉次正使韻。</title>,<text>青山繞郭鵲槎槎。烏几凭來落照斜。地盡龍灣行有日。天連燕塞去無涯。螺鬟薄霧朝爲雨。馬首狂風暮捲沙。已識鳳毛凡自美。敢將貂續競聲華。</text>
<title>又次書狀韻</title>,<text>行遍關西界。殘燈獨夜心。民愁到底切。時事算來深。爾自衣兼繡。吾猶帶是金。年豐杜老願。憂國更長吟。</text>
<title>倚劍亭。次板上韻。</title>,<text>西塞雲山一片城。更憐邊月十分明。皇華有路稱林畔。古戍防秋卽柳營。但覺高樓倚劍好。不須殘妓抱琴迎。將軍往蹟堪流涕。回首深河愧此行。</text>
<title>又奉次正使韻</title>,<text>西陲關防壯。名構斗牛臨。撫劍英雄淚。憑欄遠客心。邊雲常作霧。塞日易成陰。物色兼愁緖。迢迢入苦吟。</text>
<title>戱贈書狀房妓月華</title>,<text>西關佳麗古宣城。御史重來別有情。可笑堪疑雲雨地。月華何事十分明。御史於風流場中。不能無意者。而一心羞澁。每欲隱諱。今問於月華。則自云薦枕。御史亦不得諱。戱而有詩。</text>
<title>車輦館。奉次正使韻。</title>,<text>旌旆悠悠出漢關。塞雲邊月摠愁顏。一方民物年荒後。千里鄕心午夢間。酒爲憂時停細酌。詩多率意要重删。繁華尙有紅粧女。故替郵筒數往還。</text>
<title>龍灣途中。次書狀韻。</title>,<text>灣河初日雨新晴。征馬駸駸惱客情。險路歷過仍坦路。來程算盡又歸程。地窮箕子三韓界。天接秦皇萬里城。想得京華今已遠。五雲回首不分明。自所串至灣府。路甚險。故頷聯云。</text>
<title>奉次正使韻</title>,<text>此地當年屬漢家。緣雲鳥道一條斜。除凶未遂陳都尉。阻阨猶思李佐車。宇宙至今同泛梗。山河終古幾分瓜。明朝悵望遼陽郭。客恨迢迢未有涯。</text>
<title>連山驛途中</title>,<text>高橋明發戒征鞭。歇馬連山古驛前。日照紅螺濃欲滴。雲收碧海浩無邊。詩腸頓爽新添料。醉眼驚開剩破眠。此日奇觀眞聖澤。羈愁莫賦獨賢篇。</text>
<title>次書狀青石嶺韻</title>,<text>造化源頭孰主持。偏敎石礫此交欹。平鋪鯨甲迤來遠。亂揷豺牙呀去遲。𢥠慓行人緣壁澁。凌兢倦馬着蹄危。安驅政賴操心切。車覆君看在陵陂。</text>
<title>遼城</title>,<text>太子河空烟樹微。海東征客暫停▦。興亡落日孤雲去。氣勢全遼鉅野圍。始識乾坤如許大。却憐城郭已都非。嚴政有限催行李。華表無人問令威。</text>
<title>白塔堡途中。逢寧陵忌辰有感。是日入瀋。</title>,<text>聖祖賓天日。孤臣出塞時。道途還此夕。遼瀋又深悲。漠漠乾坤暮。悠悠歲月馳。匣中雄劍在。唯爾獨心知。</text>
<title>次韻書狀瀋陽有感</title>,<text>纔入瀋陽百感生。新亭感泣晉公卿。先王淹恤八年地。石老綱常千古名。日月重回丁丑歲。山河猶擁赫連城。天涯極目腥塵暗。何處神州覓帝京。</text>
<title>一板門</title>,<text>客路三竿日。孤村一板門。疏林依斷壟。深草沒平原。逐利商車接。論財牧畜蕃。百年淪沒地。謠俗更堪論。</text>
<title>醫巫閭</title>,<text>雨歇雲消淡碧空。醫閭露出玉芙蓉。雄蟠地占三千里。秀色干霄幾萬重。此日埃風思楚賦。當時鎭岳想周封。全忘身載郵驂去。興在峯頭濃復濃。</text>
<title>次書狀十三山韻</title>,<text>上界眞仙碧玉屛。誰敎來向塞天零。雲生古壁粧深翠。雨歇長霄簇晩青。巫峽參差迷楚夢。九疑迢遞暗湘靈。雙峯直北森如戟。欲決南氛不盡腥。</text>
<title>次韻書狀廣寧有感</title>,<text>滿眼塵沙挾路黃。蒼茫草樹古城荒。一千里外雄藩地。三十年間百戰場。寧遠聲名推李牧。化貞恇㥘愧陳湯。青山似欲羞前事。無恨長天倚劍鋩。</text>
<title>次書狀小凌河韻</title>,<text>聖代憂南牧。雄關鎭北州。山河今擧目。宇宙尙餘羞。曠野孤雲去。荒榛廢堞留。斜陽無限意。惟見水西流。</text>
<title>次書狀松山韻</title>,<text>一髮孤城裡。雲梯九却時。杲卿何狀貌。南八亦男兒。慘憺關雲暮。荒涼塞日垂。無人問往事。默默只心悲。</text>
<title>次書狀杏山韻</title>,<text>已識三綱義。奚論一障才。千軍同飮血。萬馬奈驅雷。城破丹心在。陵移白骨哀。長途冉冉者。盡是北來人。</text>
<title>次書狀塔山韻</title>,<text>河北多男子。臨危有是夫。神機赤壁運。形勢晉陽孤。塞氛三精晦。城亡七尺俱。千秋爲厲鬼。不幷觸髏枯。</text>
<title>東關途中</title>,<text>終朝昏霧塞方圓。遠近都歸混沌天。今日行臺輿地錄。欲將何說記山川。</text>
<title>次書狀撫寧縣韻</title>,<text>碧峀圍長野。淸川抱縣城。峯尖韓子里。碑泐漢官名。百隊旗亭富。千重烟樹平。停車吟物色。詩就一傷情。</text>
<title>貞女祠。次壁上王致中韻。</title>,<text>荒原指點石如螺。碧樹無言海自波。一片氷心神降鑑。千秋遺廟鬼森羅。非關精衛空愁弱。寧似尤風只作魔。頑物不隨年代變。芳名天地共難磨。</text>
<title>奉次正使山海關韻</title>,<text>領略全遼又入燕。秦關一望意悠然。地窮滄海千層浪。城自臨洮萬里天。宇宙浮漚凡幾幻。山河逆旅遞相傳。書生空有傷時淚。擊節吟成弔古篇。</text>
<title>次書狀望夫石韻</title>,<text>燕峀高高燕海深。數間祠屋暮烟沈。千秋不轉山頭石。猶抱當年未死心。</text>
<title>次書狀永平途中韻</title>,<text>山河明媚晩天晴。芳草依微野色平。烟䙚千家周近甸。雲藏萬雉漢邊營。將軍舊蹟石猶伏。孤竹遺祠波暗鳴。落日停驂懷往事。滿江愁思入詩情。</text>
<title>次書狀玉田途中韻</title>,<text>昭王墓在玉田西。蔓草縈空往蹟迷。日暮金臺氛祲惡。秪今賢達亦棲棲。</text>
<title>次書狀薊州途中韻</title>,<text>此地元來是塞沙。野連遼左際天賖。漢時憑翊爲三輔。齊邑臨淄有萬家。幾道商車來綰轂。一方民物競繁華。傷心唯見漁陽水。幽咽潮聲海涯▣。</text>
<title>次書狀漁陽韻</title>,<text>閭左徵兵戍塞區。秦亡人說在防胡。試看今日中原土。寧使叢祠有夜孤。其二鼙鼓訇天天寶時。總兵阿犖亦胡兒。漁陽橋畔今朝淚。不爲明皇幸蜀悲。</text>
<title>次書狀彩亭橋韻</title>,<text>野水盈堤繞郭東。彩亭多少綠陰中。轔轔車馬長橋去。睡鴨驚飛過別叢。</text>
<title>次書狀滹沱河韻</title>,<text>燕薊中間一帶河。乾坤日暮客愁多。蕭王去後無眞主。千古烟洲水自波。</text>
<title>次書狀通州韻</title>,<text>幽燕都會舊雄州。郭外長江湛不流。粉雉迷雲餘漢壘。錦帆連海盡吳舟。千重亥市參差陌。十里人家次第樓。俠肆悲歌何處問。山河無限古今羞。</text>
<title>燕都感懷。次書狀韻。</title>,<text>百年文物已無存。擧目傷心聲暗呑。日照紅兜皇極殿。雲愁粉堞正陽門。燕歌秋氣山河暮。蜀魂冬青淚血冤。烏鳥不知人代變。秪今猶宿舊宮園。</text>
<title>玉河館有懷</title>,<text>賓館寥寥午景遲。客愁無語坐如癡。殊方去國三千里。一日思親十二時。馬跼瘦形空躞蹀。鴟盤遠勢競差池。臨風料理東歸興。八月高秋漢水湄。</text>
<title>題正使書狀北征聯句百韻後</title>,<text>相國文章燕許前。舍人才調又青蓮。綿延道路三千里。收捨瓊瑤一百聯。地理幷將謠俗記。風流競使世人傳。疏慵不慣吟哦事。馬首秋光爛漫眠。</text>
<title>次書狀淸節祠韻</title>,<text>山青沙白水縈廻。孤竹城臨翠壁嵬。玉貌恭瞻雙節廟。淸風逈挹百層臺。秋生古國薇芽損。日暮荒墟麥秀哀。唯有箕邦禮義地。每勞征蓋遠尋來。</text>
<title>李大將 世選 挽 戊寅</title>,<text>宿昔疇司會。常瞻矍鑠姿。朝廷用福將。鞱畧老平時。詎意長星落。還驚大樹萎。凄涼餘部曲。雨泣送靈輀。</text>
<title>尹副提學 搢 挽</title>,<text>先君執友已無存。誰料公今又九原。學有眞源仍世業。文雖餘事尙魁元。一時人物推高識。半世林泉仰達尊。四載離違千載別。可堪臨挽淚長呑。</text>
<title>鄭廣州 齊泰 挽</title>,<text>昨日君還今訃書。驚呼來哭涕漣如。一身寄殯他人室。萬事眞傷載鬼車。末路知音嗟已矣。淸朝屬望問誰歟。蒼天不是無冥報。諸子皆賢積慶餘。</text>
<title>李鎭安 羽成 挽</title>,<text>湖外招魂千里歸。遺民雨泣送靈輀。凄涼謝眺青山色。零落蜀州人日詩。世德猶傳丞相宅。文章繼有壯元兒。疏慵末契仍同閈。不忍頻過舊路岐。</text>
<title>李尙書 翊 遷葬挽</title>,<text>欲說庚年淚已潸。秪今人事且回環。移將塋域從先兆。換得銘旌復故班。榮辱豈關泉路下。名聲只在簡編間。佳城前後違臨穴。慚愧龍門舊往還。</text>
<title>金大司諫 洪福 挽</title>,<text>行年一歲校差池。先後登龍步武隨。浮世忽忽君奄逝。餘生踽踽獨何之。薇垣尙記曾焚草。棠樹猶憐舊憩枝。痛矣斯人那復見。淚垂非是爲吾私。</text>
<title>魚谷 龍仁 草堂題壁 庚辰</title>,<text>山臨平野水圍村。泉下方塘樹上軒。一逕依微桑柘裡。數行松竹護柴門。</text>
<title>又題</title>,<text>松間映帶長川。竹裡斜通細路。醉薰梅閣微風。夢覺荷塘急雨。</text>
<title>次韻國朝詩删。正朝奉天門口號。</title>,<text>春色纔回析木津。千門淑氣一時新。朝來暗想年前事。曾是匀天夢裡人。</text>
<title>閒居雜詠。又用詩删韻。</title>,<text>雲齋寥落篆烟空。背壁殘燈竟夜紅。凝坐不關山外事。靜聽寒雨滴池中。其二萬事無如酒一巵。氤氳正似太平時。醉後欲醒醒便醉。醉鄕從此不相離。其三巖下淙潺碧玉流。林間閃映夕陽樓。堪此半世勞形役。謝事歸來已白頭。其四千載深知孟子賢。非仁不敢進王前。吾君宵旰求治切。此說誰將奏御筵。</text>
<title>李掌令 世龜 挽</title>,<text>少善文詞不屑爲。却從吾道覓歸岐。天資自有高明處。學力多存靜養時。一入霜臺辭寵渥。再臨湖邑試深慈。應知未了平生志。付與傳家吏部兒。</text>
<title>仁顯王后挽詞</title>,<text>前後長秋殿。陰功十五朞。化方南國盛。恩不外家私。縱嗇螽斯慶。還聞馬后慈。鷄鳴催蜃衛。非復晉規時。其二壼則塗莘有。重臨漢宋無。秪緣后德至。奚獨聖恩殊。處變唯貞吉。垂終亦儉圖。昊天何莫弔。曾不少須臾。其三忍說艱貞會。追思淚亦滂。天心七日復。人事八年忙。倍切羣生慟。偏深聖主傷。元良猶已出。餘祚祝無疆。其四至德同坤厚。宸章幷日垂。那能摹盛烈。空解泣深慈。恩憶頒囊節。誠違問寢時。小臣無限恨。奚但一朞悲。</text>
<title>李尙書 世華 挽</title>,<text>烈氣亘天萬古垂。那將文字闡揚爲。淸氷苦蘗平生守。老圃寒花晩節奇。每候台躔聯北斗。遽隨雲馭上南箕。坡山異日尋祠廟。一瀉胷中不盡悲。</text>
<title>夢別赴燕人作 壬午</title>,<text>此路燕行七歲判。仙槎今日又銀漢。秋風指點西歸途。擧酒相看齒髮換。翼年癸未。存窩崔相國 錫鼎。有謝恩正使之命。丁丑距癸未。洽七年。而且當以八月啓行。以爲此作果驗矣。崔相以情勢辭不赴。</text>
<title>哭吳尙書 道一○癸未</title>,<text>芳草江潭未返魂。楚些猶望入脩門。青雲路險長游彀。白日光垂尙覆盆。寂寞山河收氣岸。飄零咳唾映詞垣。詩成殄瘁無人會。雨暗空山雜淚痕。</text>
<title>南佐郞 受萬 挽</title>,<text>眷眷中表親。咽咽薤歌詞。哀君享一邑。樹靜風自吹。哀君齒方强。芳蕙先秋萎。惸惸室中婦。呱呱乳下兒。身纔釋麻期。口已含珠悲。哀君孝心純。積毀而至斯。松楸晤言地。物物如舊時。人事異斯須。迎君君不知。本生有昆弟。矯矯八龍隨。哀君獨長逝。向我求挽詩。挽詩意轉哀。路人亦潛嘻。庭闈疚暮景。腸摧淚垂垂。寄語相紼者。愼莫歌此辭。</text>
<title>林丈 錫周 挽 甲申</title>,<text>葛老遺風繼有傳。浦翁門下得眞詮。非無禮樂三千字。終保幽貞八十年。柹棗滿園生理足。芝蘭盈室子孫賢。翛然乘化公奚憾。舊誼懷來淚自泫。</text>
<title>夢作</title>,<text>世外雲山遠。壺中日月長。朝天舊伴侶。太半是凋亡。</text>
<title>龍津寓舍。次韻南子聞 鶴鳴 夢與二客遊山作。</title>,<text>峽口新生理。龍津古渡頭。江春波浪闊。山雨薜蘿垂。事或從天定。居應趂日隨。須探夢裡景。火速起書樓。余於戊寅己卯年間。已決駒城之計。而伊時夢得一絶。落月城西陌。開花漢水濱。眼穿人不見。秋思滿江蘋之句。莫知詩意如何。而開花秋思。意尤不屬。置之不復思久矣。昨年意外有洛行。屛伏城西。與兒輩仍決東徙之計。六月來寓。則庭前樝果樹。非時發花。自六月至九月初。相續爛開。室人以病滯洛。兒輩皆留救。且値秋霖。音書不通。而峽人少過從。獨坐空齋。甚無聊。怳然憶此詩無一不相侔者。始知一身之微。一事之細。莫非前定。今見來詩。亦與是相類。玆以漫及之。</text>
<title>金參判 壽增 挽</title>,<text>每仰夫公玉雪襟。春州西畔闢雲林。十年風雨多翻覆。一壑烟霞有淺深。老去圖書唯遣興。倘來軒紱本非心。餘生此日懷先契。淚盡腸摧薤露吟。</text>
<title>睡覺</title>,<text>卷舒雲無累。浮沈水有涯。一簾新睡覺。荷葉雨聲多。</text>
<title>明齋尹公 拯 挽 甲午</title>,<text>臨安正脉自韋齋。二字誠明體用偕。名重兩朝恩禮特。德尊多士範型皆。優賢縱有調鹽契。遯世其如介石懷。一老彼蒼嗟未憖。可堪吾道日隳乖。</text>
<title>卽事 乙未</title>,<text>快閣憑欄客。輕舟倚棹人。相看俱物色。微雨一江春。</text>
<title>次徐相國 宗泰 狎鷗亭韻 幷小序</title>,<text>觀相國亭舍。闊遠中有雍容含蓄氣像。鄙人所住。幽邃中有軒擧脫落氣像。眞箇是人與地相稱。而俱所謂爰得我所者也。然相國以遠京而不可留。鄙人以近京而難久住。信乎人享玆淸福之爲難也。相國淸時屬望勞。江山只合着吾曹。無端夜雨添新浪。試問潮頭幾尺高。</text>
<title>五蟲吟 丙申</title>,<text>平居最苦者五蟲。而今輒反其實而褒美之。亦俳諧體也。鑽面復穿袖。午睡成不得。起坐謝蒼蠅。吾其免朽木。右蠅恢恢破網目。可容百蚊身。猶然畏不入。戒愼宜警人。右蚊汚池水滿盈。蛙聲四面起。渠自樂天機。何傷聒吾耳。右蛙處頭髮共黑。在身衣同白。嘉爾各守稟。未嘗踰閫域。右蝨蚤兒躍而上。較渠幾百丈。堪誇一身勇。能得超塵坱。右蚤</text>
<title>題南生鶴齡所藏藥泉，明齋遺蹟。用帖中韻。二首○幷序○丁酉</title>,<text>南君於藥泉先生爲族姪。而余則中表弟也。得以出入門下。余旣老而君亦衰矣。君居尼山。余居連山。亦得以熏炙於明齋尹先生。不幸四年之間。兩老相繼捐館。山頹之痛。君與我同之也。歲丁酉。君訪余於魚谷之別業。爲言平日嘗請得兩先生筆蹟。珍藏篋笥久矣。願有一言以爲傳後之資。夫一藝於兩先生。爲餘事。而然其心畫之正。可以令後人起敬。君勤護之意。亦可尙也已。況其所寫韻語。出於外先祖南忠景公。而又有故友明谷次韻之什。余於是又烏得無情哉。感念平昔。垂淚而書之。受知從幼少。山仰兩先生。魯國淵源學。宗臣宇宙名。猶餘心畫正。無復誨音淸。爲續存翁句。長悲後死情。其二殄瘁逢今日。飄零門下生。山頹猶仰德。林燬豈更名。丙舍壇仍寂。琶潭水自淸。銀鉤留寶玩。垂涕見君情。</text>
<title>白鷺洲。追次白洲 李公明漢 韻。己亥</title>,<text>七十老翁心境淨。人間萬事太空雲。秪今猶有林泉癖。願托餘生白鷺羣。此乃己亥四月二十五日所作。未數日。遭臺彈。親舊之書唁者。皆曰此在執事。無異太空之浮雲云云。此亦可謂之詩讖也已。</text>
<title>肅宗大王挽詞 庚子</title>,<text>精一傳家法。聰明邁古先。沖年嗣曆服。大略攬綱權。霜露皆爲敎。乾坤默自旋。光臨四紀近。休恤一寸專。每昃周王日。常欽夏后天。憂勞早損鑠。疹疾晩沈綿。代攝因堯倦。謳歌識啓賢。無憂王庶幾。得壽理宜然。方切岡陵祝。那知弓劍捐。高穹意莫測。窮谷涕猶漣。尙有遺恩曁。還看內旨宣。生靈長已矣。歿世可忘旃。義顯春秋炳。倫光日月懸。道高三代後。行出百王前。詎把窺天管。能成盡日篇。微臣愧魯劣。盛德荷陶甄。自絶仁天覆。空驚逝水遷。痛違辛卯敎。恨隔耆司筵。受服悲新制。攀輀泣舊愆。報恩寧復日。雙淚徹重泉。</text>
<title>題艮巖 魚谷</title>,<text>背山復臨水。竹木在左右。當軒一拳石。最有巖居趣。</text>
<title>窓前芭蕉葉大。政好寫字。遂題一絶。時以左相未赴召。壬寅</title>,<text>形如槁木命如絲。分外浮榮本不期。晝掩雲關人寂寂。芭蕉葉上坐題詩。</text>
<title>階菊逢霜早衰</title>,<text>萌芽吐萼苦嫌遲。纔到開時便已衰。堪笑此翁眞耐久。賞花還有後年期。</text>
<title>偶吟題壁</title>,<text>廿載辭榮反賭榮。黃扉除命夢猶驚。休將世事關心事。恐把餘生累一生。七袠人間同逆旅。九原泉下卽歸程。兩朝恩渥都無報。身後唯存結草誠。</text>
<title>楓枝揷巖石</title>,<text>楓枝揷巖石。人皆笑其假。病懶不仕人。恬退名是假。山中老禿翁。議政官是假。浮生若幻化。八耄終是假。萬事盡如此。何傷此是假。</text>
<title>書示兒輩。戒重牢日勿設宴。幷序○癸卯</title>,<text>明年。是吾內外同牢之周甲。人家例有重牢之宴。而吾性不喜宴樂。又自屛退以來。以罪人自處。未嘗赴人宴會。則況可自設宴會乎。況今灾荒無前。自慈聖殿下。有特減常膳之敎。吾雖在野。位在大臣。豈敢爲宴樂之事乎。汝輩爲兩邑宰。雖杯酒臠肉。若用官中一物以爲之需。則乃是浚民膏血。決非養志之義。汝輩預須知悉。切勿留念於此事可也。人家逢此。則罕有虛度者。而吾家獨不設宴。不知此意者。易或怪汝輩。然吾旣非不識事理。又不是中無主張之人。汝輩宜遵此意。毋或有違。且以此意告汝外黨可也。重逢此歲。而汝之伯兄季弟。俱不在席。吾兩人存沒之感。益復如何。玆以一律。書于下方。華燭洞房舊甲辰。居然六十一回春。壬申晩得悲庚子。庚戌初生慘壬寅。二女四男雖在席。兩人雙淚尙沾巾。如今休說重牢事。垂死俱慚未死身。癸卯至月六日。親書四紙。以示諸兒。今年尙餘五十餘日。其前兩老生死不可知。而今乃如是者。蓋欲使汝輩預悉此意。勿爲留念故也。</text>
<title>臘月夫人病差後。疊前韻志喜。</title>,<text>那知來歲又逢辰。暗想當時執鴈春。閨裡光陰前己丑。世間稀壽舊庚寅。年來衰喘俱如綫。向日危痾久飾巾。更續夤緣天有定。喜君今作再生身。</text>
<title>又疊前韻。記吾病。甲辰</title>,<text>乙卯沈痾逮丙辰。此生那意得回春。兩朝寵遇驚辛丑。半世浮榮迄戊寅。灾逐福來如合契。病緣憂㞃入沾巾。盈虛消息皆天數。二豎焉能獨害身。</text>
<title>次兒孫輩韻</title>,<text>病後深深簾幕垂。一春强半出門遲。兒童報道溪氷釋。始向磯頭理釣絲。</text>
<title>景宗大王挽詞</title>,<text>寶君綿神統。吾東聖作頻。攝依英廟。禮傳得孝陵仁。至德兼先祖。洪功及後人。煌煌萬世業。輝輝簡編新。其二立極淵深地。臨朝肅穆儀。堯天難測管。舜日仰垂衣。事至元無闕。民窮自不饑。恭知遺化遠。八域淚交揮。其三曩値銀虞際。駸駸國勢傾。民心蘄嚮切。天道不言成。半夜風霆震。高穹日月明。時平仙馭遠。痛結萬人情。其四兩堂敦慈孝。艱危付托深。宮庭掃亂領。盤石奠羣心。盛德曾無古。邦家得有今。仰瞻深墨面。哀淚益難禁。其五事有分恩義。云誰較重輕。孔門猶受責。歷代總尊名。臨哭唯君命。崇祠亦衆情。我朝家法正。從此益光明。其六嗣聖宣遺意。孤臣血淚垂。兩朝深罪戾。四載負恩私。天札看如昨。秋涼慟失期。報恩寧復日。忍死寫哀詞。</text>
<title>戱題畫像。兼贈畫師秦僉使再奚。</title>,<text>人間七十九歲身。一朝形貌移在爾。山容野態爾似吾。淸坐無爲吾似爾。八耋無聞亦已矣。可笑傳眞胡乃爾。秦君神筆奪造化。藉此留名吾與爾。</text>
<title>入沁都後。續成丙辰夢作。</title>,<text>躡飆梯雲上碧空。紫淸仙闕路悤悤。丙辰七月二十六日曉夢作 須臾快覩妖氛豁。笑拂麻衣入海中。丙申續成</text>
<title>孝章世子挽詞</title>,<text>徽質原天賦。沖年德義彰。眞同周世子。爭頌漢重光。仁壽乖常理。悲號曁遠方。幽泉奉御誌。應慰孝心傷。其二曩値嵩呼日。元良出禁欄。我東休萬世。班後聳千官。造次尊師禮。周旋愜衆觀。哀章書往事。濡筆淚汍瀾。其三貳極心常拱。登筵猥上陳。雖蒙天語允。其奈國憂迍。凶訃驚摧骨。諭音痛沒身。忍延當日頸。回望祖道塵。</text>
<title>題睡雲軒 沁都堂扁○己酉</title>,<text>雲在峀。捲復舒舒復捲。人在欄。睡復醒醒復睡。捲則睡。人在峀雲在欄。舒則醒。人在欄雲在峀。用十一字。疊作三十六言。以見扁額之義。</text>
<title>病中臥書</title>,<text>晩計遙追擊磬師。鎭江山下一茅茨。雲林護壑村扉靜。颶海掀天島嶼危。千日睡中人已老。百年身後世誰知。沒寧存順無餘憾。乘化歸眞獨恨遲。</text>
<title>偶吟 庚戌</title>,<text>一睡憑欄萬念虛。老翁如此送居諸。床頭羲易今全拋。散帙隨風自捲舒。</text>
<title>宣懿王后挽詞</title>,<text>天生聖德毓高門。壼則莘姜可幷論。四載周南陰化遠。七年長樂母儀尊。光垂寶冊瞻宸筆。葬近珠丘叶緖言。白首老臣猶未死。甲辰餘淚又添痕。</text>
<title>悼亡室題壬子曆末 癸丑</title>,<text>憐君一病六十餘。隨証皆從曆上書。今日却逢新歲月。眼中陳跡摠成虛。</text>
<title>將離沁都。次霞谷 鄭公齊斗 韻留別。</title>,<text>一疾沈沈命若絲。此身無慮亦無思。六年霞谷相隨地。臨死分離自覺悲。</text>
<title>題蠶窩 龍湖堂扁○甲寅</title>,<text>四字天褒夢亦疑。此生何力答恩私。深慚今日終身事。只是春蠶到死絲。</text>
<title>臘月吉日。偶吟題壁。</title>,<text>漂泊多年始定家。小庵孤絶寄雲阿。窓前翠壁千竿竹。籬下淸江十里沙。秋葉歸根眞得所。春蠶入繭卽名窩。夕陽雖好身先病。擁火深▣獨自嗟。其二幽居地僻斷人尋。閉戶都無俗事侵。滾滾長江朝海意。猗猗綠竹戀君心。浮榮脫去恩猶重。小築成來病已深。繭裡春蠶知覺盡。莫論城市與山林。</text>
<title>又題</title>,<text>九耋流光歲已窮。二年奇疾藥無功。毛衾紙障重重掩。窓外江山入夢中。</text>
