<title>崔康津 基億 挽 代安參奉作</title>,<text>衰世無遺直。低昂尠有恒。若訥持兩端。味道但模稜。得君朋友中。風操獨凌凌。天空來逸鶚。嶽尖見秋鷹。小少志遠圖。艱難氣益增。孝哉賫飯▣。好矣並衿▣。儘玆家庭得。延榮異苦承。文章一小技。壯心不足憑。終投定▣▣。豺鞱亦所▣。高衢倘騁力。萬里▣騫騰。暫躡殿中班。豪右憚峻繩。隨人寧㛪▣。足恭是赤▣。俄看出敖頭。猶得一障乘。海邑云難治。民傲無所徵。爲治一龍蛇。爬刔散奸朋。然後始詧省。非徒辟哀矜。此豈展材力。猶足不負丞。上官將大治。五字缺。 勞心剸順餘。二竪忽相仍。居然泣一州。巷哭悲▣▣。十字缺。 秉直能見售。此理乖已曾。人間餘白頭。摧肝淚流膺。論交昔日言。跨馬與擔簦。君今先我逝。愴悢百感興。欝峍憂世志。零落已丘陵。欲說言有餘。那能罄溪䕨。</text>
<title>殷山驛。次唐人䪨。</title>,<text>松梢蘿帶護崩沙。岸上東南密密家。全節野簹猶舊業。破顔山杏已新花。高村選勝仍岩麓。小閣增輝却水涯。若向溪頭裁萬柳。名區物色倍應加。</text>
<title>峽行 節已暮春。而一寒如此。峽裏草樹無花意。是亦失節矣。</title>,<text>長川十里雨頹沙。淡竹臨流處處家。江國一春猶着絮。峽天三月未看花。田翁叱犢緣南畒。野婦携鉏墾北涯。日午溪頭喧笑晤。餉耕兒女勸飡加。曾聞此地鋪金沙。境僻偏宜佛老家。碧樹千室藏細路。蒼崖一半着鮮花。田夫就餉依岩畔。野犢尋流走水涯。春事卽今方汨汨。一寒還復比冬加。</text>
<title>殷山。訪李君晉聖。不遇。首春洛行。路由此地。歷扣不利。</title>,<text>聞說高名久。今春再到家。虗拋三逕竹。不管一園花。題鳳留門額。回鞭渡水涯。殷勤語童奴。爲報意頻加。</text>
<title>沈士楫甫屢訪余于笠浦。一未謝之。自殷山枉路歷入。則不甚縈紆。故策馬直抵南山。及到雙岩津。則江潮大上。水深不可揭厲。又無片帆可渡者。殊甚狼狽。不得已乃回轡。遵大路。由驛峙而來南山。不果入。可嘆。三首</title>,<text>江干十餘里。歷歷無行人。不遇長沮子。憑誰一問津。只尺雙岩路。誰移大壑舟。回頭望紫閣。欲去更遲留。卸鞍江畔草。洲狹不容刀。三老歸何處。長年笑亦勞。回鞭轉驛路。跋馬出江臯。由逕還狼狽。千秋愧子羔。</text>
<title>兪南平 公佐 甫丈。以戊子仲春上澣。設冠子禮。而其堂姪某。亦與之偕焉。盖盛會也。伊日。洪丈 伯亮 甫及主倅李丈 湛 甫。皆以冠賓赴戒。而禮旣行矣。賓主俱深醺。樂亦洽如也云。洪丈歸後。以卽搆成四韻詩。識其日之盛事。而兼要座上諸君子賡和。則兪丈亦卽酬成。而亦送于洪公曰。伊日座上人無幾。雖未赴宴者。亦與追和。自有其例也。以此屢命不敏。不敏旣辭而不獲。則豈敢坐慢。輒搆拙蕪。以蹈續貂之譏。仰資一粲。盖識公命而已。不以詩也云爾。</title>,<text>高門盛會正芳春。二妙勝冠酒醮茵。帟幕低褰儀節舊。公襴初整禮容新。華筵美盡東南客。丈席邀臨虎竹賓。烱戒分明將玉汝。莫言巾衍已曾陳。亭壓江臯已仲春。一雙総丱稱華茵。衣冠博偉隨時改。禮節頻繁取次新。旣責成人仍突弁。重申警語卽尊賓。三加祝美無餘事。不敢煩爲贅意陳。附元䪨盛事君家序屬春。冠兼子姪敝華茵。禮加巾服雙珠美。喜溢門闌百福新。偶滯同鄕欣識主。幸從地主忝爲賓。市南家訓靑氊在。醉還何煩警語陳。</text>
<title>病起。次東岳䪨。</title>,<text>一枕兼旬覺。居然春色深。病餘都點檢。猶是向來心。知時佳雨遍。原野力耕深。孜孜無倦色。培根望實心。兼旬病起歎無詩。更耐芳春餞已歸。㝡憐牕外夭桃樹。開盡殘花落不稀。雨後江山合有詩。芳花落盡惜春歸。天機滚滚行時令。箇裡推移識者稀。排牕終日坐哦詩。湖外尋常浪舶歸。欲識春潮來又去。試看㠶棹上江稀。憑軒一望欲裁詩。寫出田翁帶雨歸。瞑色蒼然籠遠野。草靑湖外見人稀。</text>
<title>高山人具君 碩寬。寄來木頭菜一筐。病餘齒牙。頓生淸新之氣。仍詠一䪨以識之。</title>,<text>江介遙然漠漠山。木頭佳菜忽登盤。故人別後情如舊。試着珍蔬一破顔。從來茹美採於山。末具江干草草盤。感却吾人情味厚。寄來光着病餘顔。憶曾春日在高山。厭却朝朝苜蓿盤。啖蔗始知佳境在。松江丙穴捴無顔。由來魚菜異江山。二味那緣上一盤。却詑今朝兼得此。喫來還解野夫顔。山羡春江江羡山。難將雙味備登盤。如今偶爾能兼得。懶腹便便失病顔。</text>
<title>閏三月</title>,<text>三月天疑四月天。陰成樹樹欲鳴蟬。拂牕忽覺凉風過。隴麥先秋占一年。雜樹濃陰碍遠天。厲風咬戛訝淸蟬。烟雲一半歸詩料。坐領春華日似年。</text>
<title>大風。自三月初。至閏三月望。連日吼號不止。是亦恠事。必有年事有損之患矣。</title>,<text>澤國春來浪泊天。雷號三月大風顚。天公不與東人便。久闕穰穰得有年。咆哮風從閶闔天。大江騰突弱山顚。他時倘說飛廉害。俗語應傳戊子年。春和方布艶陽天。底事狂風自倒顚。麥浪渾如雲色▣。野人爭嘆失豊年。</text>
<title>閏三月十九日夜雨。呼䪨。令金，李兩總角。賦之。仍步其䪨而成。</title>,<text>暮天雲合雨來初。銀竹橫江轉又踈。忽看篝燈湖色動。定知漁子夜叉魚。江色蒼然入夜初。細聽簷溜響蕭踈。應知一雨增春浪。濠上從容足美魚。</text>
<title>喜南船來泊</title>,<text>僑居半歲食貧餘。南國船來湊泊初。免得包廚三日冷。喜看爨女兩眉舒。舟因宅近便移粟。門逐江開不用車。未作乞憐吾已足。嬴將佳糓似墉儲。</text>
<title>兪丈家冠禮。次韻。</title>,<text>膝上無兒五十春。祝螟今日設華茵。徐家衮衮天猉在。謝砌盈盈玉樹新。受醮冠顚知盛禮。精齋薦笏戒尊賓。龍鍾末忝登高會。愧把蕪詞再拜陳。</text>
<title>讀麗史</title>,<text>麗代微茫迹亦踈。今朝始得見其書。欲知享國靈長術。還訝爲邦夷虜如。淫褻中冓言可醜。刱成浩刦事全虗。歸來達可扶元氣。百載高風倐起余。遺大投艱計全踈。堪笑麗王戒子書。謾把洪基歸佛力。只敎王業問眞如。駭機競發應知詐。覆轍相尋未覺虗。五百年來承繼緖。一任妖遍椓無餘。</text>
<title>閏三月廿七日。病後始出。入往盤洲。路中吟。</title>,<text>鸎語江城欲暮春。野人相見草爲茵。高槐處處繁陰好。垂柳家家踈影新。田婦指程嫌對客。村兒出戶喜看賓。須臾已入鐘崖路。一笑逢迎解欝陳。㠶滑龍頭水。日懸馬首村。往來三十里。風物正堪論。</text>
<title>讀麗史。悼崔瑩。</title>,<text>力制奔牛膽滿腔。若人忠義世無雙。視金如石能承戒。諫淚盈襟只爲邦。功盖三韓扶大廈。亂緣一曲欠長江。使君倘在同盟日。氣似高山定不降。嗟君忠義滿剛腔。歷數當時孰與雙。忠欲殺身扶小主。義無還▣避危邦。氣凌諸子排人議。天奪其明渡鴨江。以罪當勳能免死。百年容使我心降。</text>
<title>圃隱先生</title>,<text>百家喧豗語如蛩。達可吾東理學宗。忠貫日星熒不晦。道通天地窄難容。檀箕世後空千載。喬岳山頭又一峯。此老功寧居寓下。狂瀾不倒免撞舂。達可千秋豈間然。乖於人世乃通天。淵源閩洛窮沿泝。節義灤河較後先。鰈域開來公獨秀。箕封絶後道無傳。泰山爲小乾坤窄。萬古綱常一縷連。卷裡淸風却洒然。丈夫行事似靑天。將身肯耐隨低仰。生世空憐不後先。西嶽只甘薇蕨採。北泉那忍舜堯傳。喜公失計悲公死。烈士千秋血涕連。公能日月幷昭乎。然後方稱大丈夫。烈士千秋無限恨。伯夷餓死侍中誅。</text>
<title>牧隱先生</title>,<text>並時三隱斗山尊。牧老年高始發轅。道學尋流洙泗派。文章接武馬韓門。身爲一代模楷盛。德冠千秋節義敦。迎禑立昌成斷案。祗應當世藉公言。</text>
<title>次徐甄感念前朝詩</title>,<text>松都一敗雲茫茫。五百年間四十王。看取相尋前後轍。却疑享國太靈長。</text>
<title>李養中</title>,<text>晦迹村庄道益光。淸風留與海東長。携琴獻酒寧移節。不必踰垣走且忙。</text>
<title>金澍</title>,<text>籠岩居士絶氛埃。持節江南去來回。左海千年文憲國。不如荊楚䯻金椎。</text>
<title>元天錫</title>,<text>雉嶽山中麗日月。躬耕只恐有人知。三軍帥奪心難奪。百代淸風不盡吹。</text>
<title>自前月。至今月已晦。而厲風不止。久旱不雨。今日始得甘澤。農人相慶喜而識之。</title>,<text>一夜獰風便折柟。起看雲海共澄涵。蓷乾中谷三春晩。日隱南天一雨甘。竹塢萬竿纔引碧。稻畦千頃忽添藍。今朝已占豊年驗。野客荷鉏閙笑談。厲風驅雨至。銀竹亂如麻。暮水千里隔。遙山一半遮。紛披花圃夕。浸潤稻田斜。拍慶農人語。欣然喜色加。久旱方新雨。籬邊長枲麻。依微山日隱。寂歷野雲遮。忽訝翻盆至。還疑亂箭斜。央央稻田水。千頃翠容加。</text>
<title>閒中</title>,<text>幽居無日不哦詩。坦腹江亭野望時。閣閣池中蛙兩部。不關人世有公私。</text>
<title>雨後</title>,<text>晴來一夜氣全蘓。骨力能如曩日無。雨色却添三畒竹。春光猶着百年蒲。連園樹若張千盖。滿地江疑坦九衢。欲倩龍眠移彩幅。不知何似輞川圖。</text>
<title>聞蛙</title>,<text>盡日江天雨不開。央央春水百川來。無端皷吹華林渠。聒耳渾成一道雷。</text>
<title>雨 明日欲啓槐峽之行。雨勢未已。殊以爲惱。</title>,<text>小雨霏微濕夏畦。午來方得濶平堤。收綸磯下舂鉏立。盡日田頭載勝歸。江國鸎花春已餞。峽天蘿月策將携。靑楓白石知堪賞。擬把詩篇到處題。治任將催峽裏行。會看三日喜逢迎。槐灘定待携筇到。錦水猶疑照眼明。風靜樹顔鸎語滑。雨昏村路燕泥成。明宵擬欲揮鞭出。厭聽蕭踈亂夜聲。行看雲物老江邊。醉把中書興渺然。細雨嫌遮湖上月。明宵擬向峽中天。蕭條客路猶携劒。領略風烟不用錢。次第名山爭入眼。男兒此志十餘年。</text>
<title>渡盤洲津</title>,<text>招招舟子立磯邊。數疊春波正浩然。梢手就牽岩下艇。櫓聲高入雨中天。漁人挈網▣▣▣。海客求魚不問錢。坐此誰能看日日。一江烟月屬長年。</text>
<title>道遇韓山倅宋叔。日力且窮。要與同宿。故仍留里仁郵村。明朝始發。向公山。宋公同行。</title>,<text>西來寄宿萬家隣。堪喜前宵宅處仁。歇馬公山靑草裏。却嫌身逐佩符人。</text>
<title>野梅</title>,<text>峽天殘日欲西時。匹馬凌兢獨去遲。馥馥野梅隨處發。纔登山路鼻先知。</text>
<title>行至西原。日昏。寄宿村舍。次韻。</title>,<text>放馬西原靑草邊。奴星不至意茫然。欲投峽縣將晨夜。來扣荊扇薄暮天。飽喫主人嫌客語。嬴輸春釀洗膓錢。要將一枕棲安計。強媚村婆至老年。</text>
<title>西原</title>,<text>湖西自古說淸州。列邑中間地㝡優。不是其人才幹局。那能百里坐分憂。</text>
<title>至槐山之三日。與士章。偕往淸州龜巒者。道吟。</title>,<text>窟峙千秋逈接天。凌兢十步馬顚連。欲將松嶺爭高下。猶勝春衣汗透綿。松峴是槐山。</text>
<title>過靑川倉。歷訪沈生員潤氏。座有數三客。頗帶峽態。亦相爾汝矣。</title>,<text>絶峽天疑入玉壺。淸川一面卽洵訏。知君兩棄人間事。野老山翁亦友于。</text>
<title>自槐山復路 卽四月十三日也</title>,<text>携策凌晨出。勁風拂拂凉。山連鷄岳秀。川接錦流長。恠鳥花間哢。殘梅石上香。衣邊淸遠雨。今日曝朝陽。窄窄溪邊路。山風拂面凉。身同流水去。心逐倦雲長。隴麥添新浪。山花漏暗香。西原何處是。歸及未斜陽。</text>
<title>過松峴 次趙之瑞漫興韻</title>,<text>溪流滴滴訝瓊籤。客路回連絶頂尖。高柳似烟鸎入幕。老槐如屋燕投簷。豊倉接濟殘氓食。古石名傳太守廉。領略春光吟債足。終朝撚斷覔詩髥。</text>
<title>追記孤山亭。淸遠之遊。詩以識之。</title>,<text>溪聲偏似晝傳籤。疊峀高圍數抹尖。山勝正堪穿臘屐。地褊端合結茅簷。名區占宅功還細。近峽量材價亦廉。已倩湖翁剛料理。歲寒聊欲保蒼髯。</text>
<title>淸安</title>,<text>淸安縣似野人居。太守爲誰朴慶餘。仁叟千年山斗仰。子孫猶得佩銅魚。</text>
<title>淸安途中</title>,<text>客路逶遲日似年。鞍頭作枕晝恒眠。重來錦水懷全曠。一別槐安夢獨懸。寂寂岩花春晩後。闐闐皷角夕陽前。西原十里看如掌。郭外麥嵐到眼先。</text>
<title>登西原拱北樓 題詠。有權漢功，李益齋，牧隱諸公詩。構旣久而又不重修。荒落可慨。因其韻是成。</title>,<text>王粲春遊倦。登樓落日初。手拈薇上雨。塵拂壁間書。地得古人擅。樓因懶守虗。仍將貂尾續。吟罷却慙余。</text>
<title>次李承召樓上韻 洪彦博，李承召詩。亦在。</title>,<text>荒墟一閣耀西原。點檢銀鉤古壘痕。樓外平郊低日落。檻前流水浸畦渾。樵兒帶犢吟山矸。野婦携筐咏澗蘋。牧老陽坡 洪彦博 俱曠世。蕭條相感欲銷魂。</text>
<title>淸州 牧使李萬齡爲政昏暗。見困於廵使及虎行。抱羞仍留。可識爵祿縻之如此。</title>,<text>西原歸路轉雲汀。落日登臨拱北亭。石老千年碑字墨。官閒一月印文靑。村氓笑點金昌錫。縣吏訾謷李萬齡。興廢亦關爲政美。此樓從古圮窓欞。時太守以病廢衙。困而不敀。</text>
<title>燕歧道中</title>,<text>旬五乘風不羡仙。遠襟貯得峽中天。山蹊有路雲生屨。野渡無人石戴船。便腹常撑朝噀飯。醉腡難禦午來眠。卸鞍吃馬靑靑草。盥手看魚小水邊。</text>
<title>燕歧邑底。寄食于安應悅家。縣監則洪九采云矣。</title>,<text>尋常野老笑其君。下吏侵官位失尊。作事徒言如此是。臨民不覺苟然存。未知黽勉居公舍。爭似歸來卧故園。是處寧沃心力費。訟庭生草邑如村。</text>
<title>錦江</title>,<text>濯錦江流拱北邊。重來魚鳥亦欣然。山厓閣老欹蒼壁。郭外波淸倒碧天。仄岸連津橫彩鷁。長年棙柁覓靑錢。卽看春色來天地。風物依依癸未年。拱北樓仍錦水邊。不費登臨亦爽然。雉堞平連山上塔。亭臺低壓水中天。孤舟事業金千鎰。三老生涯日萬錢。此地經行知幾許。東來南去自年年。</text>
<title>里仁驛</title>,<text>爲美玆仁里。郵官趙正淹。鱗鱗藏百室。比比續千簷。籌占江潮暈。竹批絲耳尖。敖頭還不羡。飯案衆珍兼。</text>
<title>石城</title>,<text>石縣衙如村舍殘。堪憐瑣尾不成官。雖然自有敖頭樂。嬴得河魚日上盤。</text>
<title>盤洲</title>,<text>鄭氏盤洲宅。加林第一流。園饒姸竹凈。石戴古亭幽。面勢因人勝。風烟特地稠。由來肇基志。繼繼等箕裘。</text>
<title>江上</title>,<text>江天十日靜無風。祛合全輸造化翁。衆竅爲雲靈籟寂。平波不動屓形空。梁間壘結看來燕。汀下沙暄餞去鴻。欲究四時推敓理。分明變態在玆中。</text>
<title>紙將寫八大家文</title>,<text>雙砧紙響登登。品色鮮如薄薄氷。又倩中山毛氏子。八家書向箇中謄。</text>
<title>月谷柳丈振甫有書言壺倅金公鎭玉書云。伯父主自槐山。陞除潭陽府使。喜而識之。</title>,<text>潭府湖南最壯哉。回看槐峽小如盃。元非得失心中計。豈料尋常掌上來。官廨一新連別舍。訟庭無事長春苔。丈人分竹會遊地。忍對楊州閣上梅。潭之第宅接紅樓。襟帶維南見獨遒。勝地幾年徒費夢。垂麾百里來分憂。乾翔定識爭祈老。竹馬猶看迓細侯。明府正祀多歲月。曾無一邑四年留。</text>
<title>夜坐</title>,<text>雨打波頭潑剌魚。夕陽汀外一㠶孤。人方君復誰高下。地比西湖定有無。胥宇正堪成小築。逢人不欲說名區。從今剩得林泉勝。日日携竿訪釣徒。</text>
<title>閒吟</title>,<text>地連滄海濶。亭揖近山齊。㠶腹長風飽。峯顚暮雨迷。名關心欲細。爭路意全低。此亦安吾性。嵁𡶌未必棲。</text>
<title>讀宋名臣錄</title>,<text>千秋燭武眼看然。點撿乾坤二百年。已道一家無鼾睡。更招諸子得周旋。將期上世謨兪盛。不料西京黨𥚁連。叔季歸來爭似此。憲章高出漢唐前。</text>
<title>漫成 次前韻</title>,<text>身比罍空大澤然。一心有感亦通天。千條別路爭相引。二字思誠較孰先。祇欲生來探道奧。非關後世要名傳。商量才力還堪笑。豈望微言絶復連。</text>
<title>久旱</title>,<text>久旱農方渴。而今廿日過。依微紅旭上。點綴赤雲多。欲暮生蛙響。無風靜樹柯。乾坤變顔色。田父意如何。浦北農塲濶。往來有斷橋。三時祈雨澤。幾夜望雲霄。看屋兒還在。荷鉏婦亦招。力耕方得食。寧歎饁田遙。</text>
<title>無題</title>,<text>迹仍閒野遠。襟與故人開。畧醉堪師邵。工詩不用梅。放心求處得。良意靜中來。試步階庭下。時穿石上苔。</text>
<title>朝起</title>,<text>何處田頭叱犢翁。宿雲朝靄杳茫中。丁寧爲向奴星道。隣舍蒼蘚許十叢。</text>
<title>將發洛行。次正陽寒雨韻。</title>,<text>槐峽新從十日歸。更携孤劒着征衣。閒看日月空蕭洒。靜裏看書計却非。春去春廻又北歸。軟塵應解撲人衣。閒庭夜夜猿吟苦。會待淵明悟昨非。</text>
<title>留贈金生大亮</title>,<text>獨守淄帷爾莫歸。應知十日解征衣。通誰又與蟠年等。不顧人間閒是非。爾爺珍重戒休歸。不遣高堂舞彩衣。鞭策豈因駑馬議。學文剛愧半途非。</text>
<title>發笠浦</title>,<text>笠澤幽人宅。回看杳靄中。出門半一瞬。倐忽已升峯。</text>
<title>過嘉林</title>,<text>爲問敖頭前太守。如何却就福堂深。三年事業還如此。嬴得棋樽苦作林。</text>
<title>殷山訪李君 晉聖 不遇</title>,<text>聞君新製薜蘿衣。竹韻溪流愜素機。洞桂濃陰春物老。庭花覆屋主人稀。高沙未就同孫話。剡曲非關訪載歸。他日班荊相識處。定歎云到欵柴扉。</text>
<title>角峙</title>,<text>白日峯顚哭杜鵑。岩花落盡尙餘姸。三春半失江干月。十日重瞻峽裏天。地籟冷冷掀峽角。禽聲滑滑攪人眠。雲邊指點寒泉洞。十里烟霞正杳然。</text>
<title>訪雲住菴</title>,<text>步屧徐徐到水涯。黃昏爲訪雨花天。衡山芋火重來撥。鎖取苑廊一十年。</text>
<title>過靑陽</title>,<text>碧水亭孤景更憐。靑陽縣僻地還褊。蒲鞭罰淺長時措。鈴閣衙稀盡日眠。種秫猶堪元亮醉。讀書端合孝先便。題名黃甲當年事。屈迹風塵一邑專。</text>
<title>午憇靑陽村舍</title>,<text>指點山村細路通。不須停轡問田翁。枝頭日午鷄爭喚。野外農殷室幷空。喉渴欲傾泉眼碧。體慵堪待夕陽紅。</text>
<title>到禮山。長北宲村趙生員 愰 來見。</title>,<text>我謂君貧人謂狂。冠裳着弊面儀黃。衿陽別後應踈迹。閭左投來問幾霜。星漢派殘將絶韻。桂林枝老欲無香。春梅標盡區奩冷。何處東床坦腹郞。</text>
<title>到素沙</title>,<text>休將貴賤意中留。昔有投金五月裘。大小橋橫怜再到。東西村僻憶重遊。心無彼我寧容逼。室或湫低未足愁。今日溫泉歸路轉。成歡只尺負登樓。</text>
<title>中美店。追得潭酒酌之。</title>,<text>尋常盞椀在吾傍。欣倒春波洽沃膓。兒童拍笑歌山簡。行路人爭笑太常。野水寧容添盞醁。東籬不必嗅花香。瓊漿未識爭如此。肯學仙翁饌玉方。</text>
<title>素沙途中</title>,<text>指點陽城望裏遙。明沙十里偃長橋。年年此地催行李。慣識湖南路一條。</text>
<title>阿嬌橋</title>,<text>十丈長虹亘水腰。至今行路說阿嬌。可憐漢帝踈恩幸。寃恨千年化作橋。</text>
<title>㓒園</title>,<text>將身付一鬣。不覺已黃昬。栩栩迷蝴蝶。方知近㓒園。</text>
<title>振威</title>,<text>百十羔羊作一羣。山邊吃草看如雲。爲人蒭牧爭如此。以此惟能上報君。</text>
<title>淸淮</title>,<text>曲塘無水石杈枒。從古淸淮異汨羅。爲問奔遷唐御史。何年此地阻風波。</text>
<title>中美</title>,<text>策馬斜陽倚醉過。荒墟寂歷草交加。低看土室東西築。葺得衡茅八九家。</text>
<title>彌勒堂</title>,<text>招提古境大村東。彌勒猶存堂已空。獨立嵯峨何事業。不如深坐佛龕中。</text>
<title>銅雀津</title>,<text>郭外淸江不世情。平沙無限夕陽明。眠𩿨着岸閑閑意。浮鷁乘波戛戛聲。浿水卽今饒勝迹。瑤臺千古擅虗名。回船指點桃花洞。雲外分明十里城。</text>
<title>還家</title>,<text>三月離家今始歸。桃花洞裡耀黃扉。尋常小胥從便佞。蹊蹀游龍捴駿肥。一半軒囪輸赤舃。兩重茅屋着荷衣。顧吾豈是干名利。乍躡珠筵未覺非。</text>
<title>惠興峴 午日前一日</title>,<text>西峯百丈費登臨。草樹依然古亦今。投店已醒欹枕睡。及村還切展山心。行人太半丘原路。野女渾催節日砧。細路仍尋柴谷裡。夕陽無限老槐深。</text>
<title>復路至果川 丐人一旣來已旋。又不見。使叩之則他丐代來。前來者不得食。此所謂一食有數。</title>,<text>街上持瓢兩禿翁。凄凉身世畧相同。元知物物皆天賦。却歎煢煢獨爾窮。乍去乍來先後在。一饑一飽有無中。可憐此輩知何恨。着處渾如聚渚鴻。</text>
<title>途中</title>,<text>錦囊篇什能排悶。三日東華不賦詩。已擺塵埃出郭後。催收月露上江時。柴門正憶兒童候。蕙帳遙憐猿鶴期。世事豈能都兩忘。南歸嬴得虎頭癡。</text>
<title>馬上惱眠覺而記之</title>,<text>夢着征鞭日似年。還如賀老醉乘船。虗無指點湖南路。倐忽看過漢北天。夜去寧偸瓮底釀。朝來欲罄杖頭錢。據鞍未得牢春睡。擬就壚頭盡意眠。</text>
<title>曉發彌勒站。乍雨卽止。</title>,<text>村鷄警曉遞昏明。倦枕欹傾客夢驚。戶外依微將曙色。簷頭寂歷是何聲。畦秧處處抽芽競。野老家家出畒爭。倘使終宵連雨澤。知以今日少人行。</text>
<title>㓒園</title>,<text>南北纔通上下門。午烟輕羃百家村。登程叵耐天偏暑。到店猶嫌突亦溫。洌井浮來從滿椀。流霞吸盡只空樽。須臾上馬西風緊。點綴雲霄處處屯。</text>
<title>自㓒園。到成歡驛。將登滌愁樓。</title>,<text>未待秋風病已蘓。東南十日事馳駈。莊周化蝶身如夢。王粲登樓興不孤。細路依微憑客問。危橋斷續倩人扶。向來慢識農心苦。父老爭嗟野色枯。</text>
<title>滌愁樓。次板上䪨。</title>,<text>擬躡高樓路暗催。憑軒展眺獨徘徊。方池上下新蓮凈。曲檻前頭古木摧。朱閣幾時經客度。孤牕終日遣人開。紗籠畫壁銀鉤在。欲和淸篇愧不才。又滁水孤亭不讓頭。未勞取醉亦無愁。靑槐影綴尙朱夏。碧耦花開待素秋。啅屋長時禽上下。登樓半日客遲留。丁寧欲向郵官道。如此風光肯換侯。又湖西第一滌愁樓。盡日猶看客倚樓。乘風歸來餘興在。耦花時節更登樓。</text>
<title>曉起成歡。欲雨旋晴。</title>,<text>晨光透破蓽牕明。睡起郵亭拂曙行。去夜重雲孤月隱。今朝杲日一天晴。茫茫客路迷塵色。湍湍溪橋得雨聲。可柰園蔬爭抱玉。田翁束手歎無生。</text>
<title>山家</title>,<text>山家盡日掩柴扉。碧洞丹崖客到稀。壇鷄久捿雲襞積。石泉長瀉雨分飛。閒中富貴收苓秫。靜裏經營剪蕨薇。峽裏誰知人事在。一峯開處一翁圍。</text>
<title>路遇忠淸都事之行。辟人太甚。笑而記之。</title>,<text>百步騶騎擁一官。塵埃起處角聲寒。蒼頭讓路身仍避。赤棒嗔人舌欲乹。顧我元非椎手賈。看君亦豈尹京韓。寧敎策蹇催行地。獨許周章大道寬。</text>
<title>花暖店。憶笠浦。朝到柯亭記之。</title>,<text>汀烟浦月正陰陰。獨夜思歸百里心。笠澤魚肥春作暖。柯亭竹折曉霞深。連峰乍喜雲膚起。擊面從他雨脚侵。洞裏有村人不識。隔林風送數聲砧。</text>
<title>喜雨</title>,<text>朝來絺絡覺微凉。坐看重雲覆野長。天地方愁驕旱魃。江湖忽喜舞商羊。望中一雨依微白。分外羣山點染蒼。萬物芸芸俱得意。化雲深澤海茫茫。又雷號屛翳虐炎空。急雨冥冥勢不窮。一物自知恩渥遍。百昌俱在化陶中。看來爵躍羣農喜。着處歡呼四海同。七字缺。 如何今日又西風。又霏微小雨乍陰晴。披却油衣盡日行。遠峀幾重靑嶂合。懸崖一半翠屛成。田頭荷鍤勤防障。隴上催牛試耦耕。着處籬畦蔬亦好。秋來嬴得煑芋羹。</text>
<title>乍雨乍晴</title>,<text>雲膚觸石起西林。展却皇穹晝日陰。一雨一晴天變色。乍驚乍喜客勞心。良官賽野求憐切。聖主憂民軫慮深。爲報飛廉多致意。願將甘澤兩朝崇。崇字似誤。</text>
<title>聞紅花有趙君。頗有出人材幹云云。</title>,<text>魁材未必在深山。獨立丘樓盡許看。匠石他時泛一睨。向來枯枿捴生顔。</text>
<title>與孟得乘舟。上鏡湖。</title>,<text>南湖水與放船淸。㠶腹乘風五兩輕。岸上羣巒爭刺眼。龍頭霞殿好將迎。十里高江面面淸。乘波𩿨鷺捴輕輕。檣烏倐忽爭飛鳥。笠澤羅苕迭送迎。南湖烟水十分淸。已遣靈臺萬慮輕。蓬屋酒醒風力軟。白𩿨多意巧相迎。風打危檣拂拂淸。夕陽波面一㠶輕。鑑湖水濶舡舟近。賢主殷勤掃榻迎。碧水依依侵小山。風烟長待賀監還。縱然此地三年別。嶽鳥汀雲捴舊顔。</text>
<title>遣興</title>,<text>行乘欵段水乘舠。並立那容恥縕袍。酒或無量寧及亂。棊因不着卽爲高。塵埃未必尋常老。淮海從看第一豪。笑指東峰期月色。暮江千疊潑葡萄。</text>
<title>雨晴</title>,<text>午來銀竹正縱橫。翻却淸江浪欲生。天意無私從覆幬。雨師有力忽陰晴。花稠老圃猶添色。水淺西疇半不耕。將把鎡耒何處用。野人悵望掩柴荊。</text>
<title>冒雨訪南山</title>,<text>油衣披却雨中天。指點終南正渺然。雲外應無曾見峀。草邊迷失再過川。尋常路僻人疑度。尺五波騰馬欲顚。不是吾宗留一約。衝泥爭耐苦蹁躚。</text>
<title>大雨</title>,<text>大霈乾坤一雨經。天翁珍重護生靈。山容濯濯渾成赭。野色茫茫忽有靑。萬物陶鎔歸造化。二儀淸廓掃氛腥。分明甲子重回事。日月依然舊典刑。</text>
<title>曆日自洛下得見。新年卽己丑也。</title>,<text>南枝才占一陽遷。蓂曆新頒己丑年。潛思獨看推敓理。不知誰把主張權。分明識取天行健。策勵端宜夕惕乾。廿歲中間閒事業。思今日量面騂然。萬物芸芸自變遷。一陽生後又新年。行看大簇將回律。旁覺玄陰便失權。已惜天時行冉冉。寧忘君子日乹乹。功夫到後方通妙。要托靈臺只烱然。</text>
<title>次王元美䪨</title>,<text>學比登山步步新。上頭元是不嶙峋。方行坦迤便移足。及到艱關合轉身。尋入側崖迷道路。坐來高處絶風塵。向非努力躋攀去。平地應同仰止人。仰止。一作望我。</text>
<title>抵李昭甫書見答</title>,<text>從來友道大倫存。切切偲偲聖有言。責善猶能心莫逆。輔仁兼得膽相論。千金似土唯看義。一諾如山不負恩。衰俗已憐交意薄。斐然君子永難諼。</text>
<title>漫成。次元美韻。</title>,<text>氷潮蕩戛夜偏聽。忽似秋來萬木零。東嶺枝踈將遇月。小堂窓缺坐看星。圖書活計從心得。燈火奇功稱意熒。一作靑。 求仲不來三逕在。陳吟時復過寒▣。</text>
<title>獨坐</title>,<text>雪夜高堂獨抱經。一燈明滅暖花零。人間節序從新曆。天上光陰自有星。奇氣却能橫六幕。壯心猶復撫靑萍。男兒事業當年在。不盡東丘汗簡靑。</text>
<title>夜坐</title>,<text>羲經讀罷有餘馨。遙夜將分夢獨醒。窓外靜看殘雪白。案頭危坐一燈靑。無眠更欲抽牙篋。不寐猶嫌養性靈。吹火披衾方宴息。凍鷄咿喔枕邊聽。</text>
<title>臘日。次元美。</title>,<text>雪天三日未全晴。氷結高江兩岸橫。未試漁人排網手。多端賈客駐㠶情。波心隱隱龍應蟄。雲路崢崢鴈忽鳴。殘臘已回春不動。閤梅猶得撥寒開。開字。似誤。</text>
<title>讀書。次元美。</title>,<text>眈書久覺眼相宜。語未能形意自知。高挹羣言看獨透。平探奧義讀偏遲。牙籤揷架嫌難遍。節序欺人惜屢移。期把鄴侯三萬軸。閉門吟到白頭時。</text>
<title>志懷</title>,<text>一曲江湖好帶襟。名途策足本非心。恩私未報憂常切。榮祿增高戒轉深。回笑世人爭利勢。爲緣明主負雲林。他時佇效涓埃後。揮却蘭陵二子金。</text>
<title>歲暮</title>,<text>幽懷轉輾欝難開。坐對寒雲日暮回。春色定從枝上得。年光頻向客中催。男兒齒髮寧長健。五十光陰強半來。斟酌深醅增激昂。不須牢落壯心摧。</text>
<title>[缺題]</title>,<text>元龍湖海士。夙昔仰高風。識面今何幸。班荊在此中。沉潛明彖繫。倚伏驗天翁。</text>
<title>公山</title>,<text>羸馬公山峽。行行路不迷。烟霞是村樹。籬落或岩棲。雲薄春微動。林幽鳥恠啼。前登有高嶺。努力可攀躋。宿雨依微猶未晴。忽然春色幻山形。歸時定看桃花暖。細柳今朝作意靑。</text>
<title>春雨</title>,<text>靈臺點檢少營營。不寐凝然坐二更。纔覺雨聲窓外至。已敎春事柳邊成。靑熒燭與書相 缺。昏黑天疑眼不明。滴滴高齋猶未已。暗和長樂夜鐘鳴。陰寒三月占玄顔。不放窮陰啓九關。風力解拖殘雪去。雨聲催勒一春還。晴容巷陌高低柳。秀色西南大小山。收拾烟雲吟債足。跋燈高卧興難刪。</text>
<title>與伯修，仲和兄弟及鄭健之，洪聖會。同宿古靈寺。</title>,<text>法界流傳久。華宮但有名。木魚何日動。禪磬不時鳴。人語曾年樂。僧慵見客情。墳菴如可掇。古刹倘重盈。</text>
<title>山行</title>,<text>淵宲丘夷自古論。今人耕種昔人墳。行逢松檜藏山處。認得分明有子孫。</text>
<title>宿于廣州沙七里趙引儀家</title>,<text>鹿里來投趙令家。大姑相對勸餐加。丁寧惹說悲歡事。十二年間一夢過。</text>
<title>過水城。途傍有前朝翰林學士崔公▣伯之孝子碑。</title>,<text>學士前朝舊。殘碑十字文。堪嗟敦孝理。不識有來雲。石物雖同㨾。龜龍自絶羣。治民猶記績。看爾謾紛紛。</text>
<title>宿成歡。拂曙而行。</title>,<text>拖入熹微色。遙山近却分。依俙看列宿。躑躅透重雲。馬去蹄全澁。人行語獨聞。忽然天界白。朝日爛成文。</text>
<title>至天安訪金 汝良 功伯</title>,<text>平明入斗井。歧路細難分。我欲歸林寓。君應憶彩雲。故情猶欵洽。鄕信亦傳聞。仍語及賢季。眼瘉碍讀文。</text>
<title>踰車嶺口占</title>,<text>入饒新景。塵埃自絶無。雲歸陰壑瞑。烟起夕村孤。澗水生竽籟。山厓展畵啚。狹斜不容馬。行子遞先呼。</text>
<title>廣亭</title>,<text>廣亭亭下水。淸映蘸山扉。此地經行久。他 缺 得比稀。暮林烟漠漠。高柳日依依。及夕 缺 花暖。看渠却少輝。</text>
<title>錦溪路上口占</title>,<text>黔岩岩下路歧分。疋馬南來踏曉雲。山靄野雲團一色。水流人語和同聞。錦溪水暖堪沽酒。拱北樓危更憶君。此地命名還有意。行人從古日新云。</text>
<title>利仁見濟州人。人以東方爲大島。耽羅爲小島。每以大小陵轢爲言。戱以志之。</title>,<text>萬古耽羅域外民。偶然星主遠來賓。蚩氓不識靑丘狹。大島人輕小島人。</text>
<title>利仁峽中晨行</title>,<text>羸驂叱入亂山中。不遇樵人路暗通。瞑壑無雲猶漠漠。陰厓有樹却叢叢。溪霞巧作沾衣雨。杉檜多生吹面風。岩逕忽然分仔細。嶺頭扶上日輪紅。登登如入峽天中。峰壑紆回一路通。孤店閴寥仍絶頂。老藤盤屈自深叢。新晴水韻繁生籟。欲雨山容靜不風。岩鳥一聲春意動。杜鵑枝上暈微紅。</text>
<title>盤洲</title>,<text>向來吾有說。鱗浦勝盤洲。卽看淸江色。何能不讓頭。盤洲洲下卽林川。百丈初牽上水船。少別家鄕猶一月。歸來還趁杏花天。</text>
<title>野行</title>,<text>風塵一夢斷。湖海自天遊。簷日眠猶着。鄰村醉或留。分明靑草岸。寥濶白𩿨洲。剩得蒿工力。牽舟逆水頭。</text>
<title>佛巖寺殘破。有四五優婆塞。鳩居之。</title>,<text>江南山樓落日斜。女墻幽草沒金沙。可憐三五伊蒲塞。來托桑門自作家。</text>
<title>與靑陽李叔主。偕作潭洲之行。</title>,<text>暮雨孤㠶色。江頭又一春。白𩿨多意 缺。相近不驚人。</text>
<title>金溝</title>,<text>兩角山明慣自知。劇憐風物似當時。重雲忽掩靑螺色。望裏諸峰捴可疑。</text>
<title>宿僧宜室村</title>,<text>絶峽堪人事。幽捿等洽園。樹繁薝葍葉。山劈佛天門。有意僧宜室。如何民作村。兒童不慣客。大朴箇中存。空山雨滑道。羸馬不堪鞭。萬壑皆流水。孤村或細烟。知春禽獨語。晴日柳三眠。遇景詩難巧。端思作畫傳。</text>
<title>與李叔主及章弟。同訪白岩寺。寺在長城。距郡治三十里云。</title>,<text>入山花鳥正翩翩。未到招提亦洒然。有約名庵酬宿債。同來凈界認前緣。明沙細草孤村路。麗榭高樓好洞天。已倩緇衣蘿逕候。笋輿要替馬蹄穿。</text>
<title>次雙溪樓韻 圃隱先生首題</title>,<text>達可留詩與寺僧。後來賡唱又誰能。名山住錫千年舊。勝界因人一顧增。樹色周遮湔洞合。樓陰倒寫小溪澄。遠公已許淵明酒。蓮社朝來擬獨登。雲菴自有碧雲僧。笑我吟詩亦技能。凈界方知塵外在。靈泉不待雨餘增。優曇鉢古花猶盛。蓍臘年深眼獨澄。仍借肩輿咿戛去。欲窮遐矚上頭登。右贈圓凈上人。上人辟糓。殆將五十日。言㒵亦不凡。</text>
<title>又贈凈上人</title>,<text>斲石仍爲屋。治身不用書。劇憐眉髮古。相視却忘余。</text>
<title>靈泉菴</title>,<text>浩刦何年刱。靈泉自古流。有僧皆不俗。無語共低頭。寂滅靜諸品。慈悲同一漚。僕夫那解事。催我下山樓。</text>
<title>次章韻</title>,<text>萬壑皆流水。高岩或杜鵑。石谿無妄轡。玄竇有靈泉。携杖得微路。尋僧到絶巓。果然龍象在。端欲結眞緣。</text>
<title>藥師殿</title>,<text>鷲嶺知何許。雲庵寄此間。十方開世界。半壁露孱顔。花落禽相語。僧高我亦閒。眼前南國濶。不識有他山。</text>
<title>三月六日。又陪伯父訪白岩寺。</title>,<text>塵眸慣向梵天開。少別招提十日廻。雲竇水流僧一笑。野桃花發客重來。霞梯暮蠟登山屐。玉洞春傳泛水盃。莫是名區緣未了。又隨鳧舃故徘徊。</text>
<title>未到白巖十里。有懸瀑可觀。卸鞍坐移時。</title>,<text>拖入山村後。爲看瀑布來。晩風翻匹練。晴日轉狂雷。始到魂輕約。終然意豁開。分明對振鷺。癡立却忘回。</text>
<title>贈老僧 忘其名。次西坡韻。</title>,<text>突兀伽籃露碧峰。老僧無事憇孤松。他時試覓紗籠看。不愧王生飯後鐘。</text>
<title>自潭復路。次陸放翁。</title>,<text>一飽翻然意有餘。其他事事不如初。尋常汨沒嫌違俗。太半優遊懶着書。无妄已知深愧馬。覺非方自遠憐蘧。歸來靜室勤收拾。活計啚書又野蔬。</text>
<title>大犢峴</title>,<text>夜雨連於流水知。小溪噴薄異前時。依依渚柳渾多色。寂寂岩花間或衰。山逈遊人應蠟屐。地偏樵客定看碁。田翁力穡當春事。叱起犂牛自帶兒。</text>
<title>踰緇峴</title>,<text>春雨漫漫流水生。杜鵑花發洞天明。悠然 缺 與心機會。滿目風烟不世情。</text>
<title>保野</title>,<text>寂歷花無十日存。岩巒爭帶雨餘痕。春風遍踏溪雲路。落日來尋桃柳村。四野蒼茫烟似室。百家蕭瑟竹爲垣。投人怕失慇懃意。軟語還慙等乞墦。西來剝啄野翁門。重到依俙記僻村。伊昔雪花塡巷白。卽今桃李驀山昏。春農細聽田人語。勝界欣同衲子論。欹枕忽聞鷄喔喔。起看曙色辨川原。</text>
<title>屈峙</title>,<text>峽角登登髮欲絲。十分努力足纔移。胝生足下那嫌苦。汗透衣邊却不知。山鳥對人多好語。野花留客覓淸詩。嵁岩已遍方平地。繫馬靑林小歇時。</text>
<title>峽行</title>,<text>羸驂倦僕兩栖栖。要把聲名不厭低。華饌薄廚俱是飽。弊車朱鞹本來齊。時投峽舍看花塢。強策征鞭出燕泥。隨處烟霞吟債足。自然囊裡富新題。</text>
<title>午飯泰仁松院峙下村家</title>,<text>寂歷村烟八九家。柴扉不掩夕陽斜。春堤草軟兒驅犢。曲水波掀鷺打蛙。提篋女婦誇野菜。折樵人去揷山花。村廚冷薄無兼味。滿鉢香飧一椀茶。</text>
<title>金溝</title>,<text>路人看我笑行裝。匹馬凌兢趁夕陽。自是男兒無得失。非關賤子樂淸狂。煙雲落日千岩逈。李春風一縣香。道左龜龍碑一片。不知能閱幾星霜。</text>
<title>威羅</title>,<text>館待行人世已稀。客來先自掩重扉。已分蹇劣從他笑。况是崎嶇薄暮歸。新面豈容相欵樂。舊知猶且半乖違。拖回急雨身全濕。強倩燻爐燎我衣。</text>
<title>登山路望笠潭</title>,<text>秣馬朝登雲外山。雨餘花柳揔新顔。海天東畔煙霞宅。長入行人指點間。</text>
<title>夜坐。次習齋韻。</title>,<text>隱几咿嚘夜欲分。案頭殘燭氣氤氳。依依浦火星辰出。閣閣池蛙皷吹聞。不向山邊歌白石。那知世上有靑雲。龍鍾只合緣南畒。耕鑿猶能報聖君。</text>
<title>漫成</title>,<text>寂莫何人肎守恬。小才徒自喜沾沾。簞瓢尼父稱顔子。龜筴靈均問鄭詹。朱紱等閒身外少。碧山容易眼前尖。江湖落度元吾分。活計平生帙滿籤。</text>
<title>次元美韻庭前小桃</title>,<text>花塢移筇夜不寒。侈桃春色鳥含殘。落來機杼渾裁錦。飛着楓林巧作丹。領得閒情雖自許。句留春事已全難。鱖魚流水垂綸客。羞向風塵要一官。</text>
<title>蛙</title>,<text>閣閣池蛙響。分明皷吹來。天機亦應爾。月夕轉悠哉。猶似三秋杵。忽如一道雷。公私非屬汝。晉帝足堪咍。</text>
<title>春晩。次玉峰。</title>,<text>春色撩入可柰何。雨餘芳草小庭多。東風不解山家意。落盡夭桃滿樹花。</text>
<title>春望</title>,<text>警節循虗似有期。爲憐春色不敎遲。分明無限東風意。獨向靈臺靜裡知。又山家日月問如何。待得春光靜裏多。昨夜微風兼引雨。曉來零落一村花。</text>
<title>漫成</title>,<text>寥落投身海上村。光陰劇似大川奔。男兒耿耿平生志。不在尋常得飽溫。俯仰茫茫天地寬。此身無處不盤桓。元來一氣絪縕裏。却是䌤綸火道存。</text>
<title>春江。次申企齋韻。</title>,<text>山家春日靜如年。移竹栽花更灑然。門外平湖煙水濶。一聲鴉戛上江船。</text>
<title>江村。次鄭三峰道傳。</title>,<text>寒潮渺渺沒江津。忽得㠶檣意色新。湖海元來多釣客。不妨身作一漁人。又茅齋淸敝軟塵空。一樹桃花雨褪紅。橋上叱牛何處客。綠簑靑蒻出雲中。</text>
<title>又次趙云仡韻</title>,<text>晝夢懨懨眼忽開。桃花零落点蒼苔。春風得意雙飛鷰。簾幙中間自去來。又竹逕柴扉面水開。落花撩亂撲靑苔。敎鉏剪出蕪庭草。村巷非關宰相來。</text>
<title>雨後。訪洪命九。</title>,<text>借得隣翁騎。行尋客沛人。出門雨初歇。幽樹葉爭新。平看山意思。高覺日精神。展矚宜以目。沉吟懶着鞭。</text>
<title>野行</title>,<text>雨走田田水。人歌處處耕。老翁駈犢去。抱皷若雷鳴。野水無多白。春畦一半靑。思量辛苦意。唯是望秋成。</text>
<title>普光寺信守。自金剛而歸。要次其軸中韻。</title>,<text>蓬島茫茫路幾千。木盃纔渡海雲邊。名山未浹尋眞約。浪說人間夢獨懸。</text>
<title>次東岳䪨</title>,<text>石露芙蓉龍作潭。萬千峰色入晴嵐。平厓自信輕輿到。絶界空憑老宿談。甁錫等閒遊嶺北。劒書徒爾滯江南。他時會訪華公去。手拍金剛第一庵。</text>
<title>自鰲山歸路。歷訪李延豊 仁著。</title>,<text>江頭一快閣。兼得主人賢。豊頰從便軆。柔荑却撚絃。風烟都自了。爵祿可超然。不厭高齋雨。相留故擊鮮。</text>
<title>往吊趙聖範 箕洪</title>,<text>百鳥啾啾行不分。獨驚孤鶴在鷄羣。飛去閬山明月夜。九臯難得一聲聞。隣篴山陽淚暗懸。出門回首倍悽然。荊扉獨掩空山裏。草樹尋常亦可憐。</text>
<title>過紅化。望見朴 思淳 所居。</title>,<text>朴氏亭臺古。防溪引作池。陰陰皆木葉。薄薄有烟絲。敎鑮時挑菜。攤書日課兒。箇中淸意味。看汝未曾知。</text>
<title>至新泉</title>,<text>朝日入烟宅。微風垂柳門。女嬃家不遠。一笑拜嬋媛。</text>
<title>暮過升達山。口占走成。</title>,<text>長橋度盡馬遲遲。四野蒼茫獨去時。重霧遮來迷嶺樹。斷烟起處辨村籬。遙山羃歷心能記。歸路依微足自疑。待得東峰明月出。不敎螢火謾相隨。</text>
<title>赴鍾厓之會。乘夕方還。次市谷韻。</title>,<text>江樓一上好懷開。酌倒流霞淺淺盃。醉後不嫌歸路遠。夕陽方得納凉回。</text>
<title>漫成。次月沙集中韻。</title>,<text>世味駈人未博閒。剛將名利盡情歡。一身得意無多日。萬事關心有百端。要把是非如月旦。算來方寸不氷寒。從然料理平生計。名利前頭夢已闌。</text>
<title>秋深。次月沙韻。</title>,<text>秋入槐花擧子忙。亂蟬高樹覺微凉。閑情自足無餘念。郭索初肥野稻黃。</text>
<title>秋望</title>,<text>五柳門前逕草荒。北牕高卧午風凉。山靄繞村生小雨。野雲連岸近淸霜。田翁叱犢多含草。漁子叉魚不繫航。領得江鄕無限趣。有時舒嘯上東岡。</text>
<title>秋成</title>,<text>頻出江臯步屧便。野人村老去爭先。嬴將浦蟹歸廚下。又得江魚置眼前。烏犍晝眠閑藉草。野雲初割足鋪田。三農已畢無餘事。促織新驚懶媍眠。</text>
<title>雨餘在郊觀野色</title>,<text>雨暘如願未曾然。天餉淮南大有年。寧有一人甔石罄。卽看千里野雲連。穰穰割去牛無力。羃羃輸來屋欲顚。要與華封同祝聖。太平容我隱林泉。</text>
<title>漫吟</title>,<text>收取圖書活計新。閒中日月有長春。誰知江海垂綸客。免作風塵走馬人。厚祿寧嫌朋友絶。長貧不怕室人嗔。男兒得意須如此。未必區區學隱淪。</text>
<title>秋夜</title>,<text>偸閒方得意。無事自從容。幽樹忽秋色。寒階聞夜蛩。紛披皆百草。蕭瑟自高峰。轉眄湖天濶。蘆洲客鴈嗈。</text>
<title>從人借書不得</title>,<text>磨硎發鞘整新鋒。立幟靑林取次攻。携策志存開萬軸。絶編功在足三冬。牙籤不獨長原富。書癖多慚諫議傭。待信西窓書一架。門外栽松作老松。</text>
<title>秋懷</title>,<text>松菊荒园久廢行。忽然秋色使人驚。山圍落木無邊下。月向今宵分外明。競作村翁佳節樂。不禁游客故鄕情。長吟宋玉悲秋賦。風味猶能賴麴生。</text>
<title>志懷</title>,<text>狂瀾旣倒欲回東。抱得陳編盡意窮。人或一心求問道。天於萬物本來公。賢愚未必分高下。勤慢多看有始終。手打金壺心不倦。暮天雲路聽新鴻。</text>
<title>無題</title>,<text>天機滚滚浩無涯。世事紛紛劇似沙。難見雪寒孤節竹。有如風落一春花。桐江客去垂綸在。西塞人歸細雨斜。不厭江干勤卜築。爲園仍種故侯瓜。</text>
<title>讀書</title>,<text>少日看書眼未塵。還從卷裏得千春。▣因刻厲功能大。學到潛沉意轉新。當道秪期堯舜主。律身恥作漢唐人。休將得失爲榮辱。尼父猶曾困在陳。</text>
<title>咏懷</title>,<text>男兒生世氣無前。肎遣他人較後先。不學聖人吾已矣。欲隨諸子意茫然。蜘蛛結網難爲智。鸚鵡能言未足賢。鍾鼎山林各努力。恐敎漫浪到華顚。</text>
<title>中秋</title>,<text>散迹逍遙寂莫濱。閉門無賴作佳辰。林風有意能排戶。江月多情獨趁人。樂土生涯猶自足。異鄕風俗轉相親。幽居漸覺襟期濶。唯許村氓與作隣。</text>
<title>秋吟</title>,<text>澄江一道凈如紗。上着東岡處士家。不乏園中千樹栗。有餘籬外一區瓜。盤登紫蟹兼香稻。撥甕新醅泛菊花。此外等閒無一事。閉門工力在閑邪。</text>
<title>月</title>,<text>小室悠然坐。無心月入牕。看人仍晝日。對案埒銀缸。影着空庭樹。光添一道江。胸中淸水鏡。吾亦麄以厖。</text>
<title>次▣▣韻歲暮</title>,<text>適性心仍懶。謀身計亦踈。分明丈夫志。咀嚼古人餘。量屈洪流大。光瞻北斗墟。他鄕驚節序。寥落意何如。天時行冉冉。推欲不曾休。客意驚時晩。鄕心與水流。過臘春微動。看星夜轉幽。江村猶獨滯。遙憶窮南遊。</text>
<title>華陽洞</title>,<text>光文千載作新民。浹骨恩深蝶域人。元亮足能尊大晉。魯連還恥帝狂秦。銘書古迹如前日。刱廟深誠可百身。此事從來不恒有。有獜那得識爲獜。</text>
<title>龍業自潭府來。見士章書。誇以食飮樓觀之勝。笑而識之。</title>,<text>睠彼潭州夢獨遊。硼硼一夜度金溝。鴈過嶺海通消息。草長池塘豁遠愁。着箸尋常珍滿案。憑欄突兀竹爲樓。江湖余樂君休笑。悵望雲天意自悠。</text>
<title>夜坐</title>,<text>前宵一雨占登年。着處爲農白水邊。元亮賦詩貧亦醉。孝先無事晝還眠。門前謝客身長穩。𥶦裏藏書腹已便。江閣夜來群動息。坐看淸月上峯顚。</text>
<title>余有胃氣病。命藥于李生亨紀。連服十許貼。頗覺有效。可喜。因次元美韻。</title>,<text>瞑眩方瘳疾。要令糓道寬。調湯無久速。愜口試溫寒。寂若行時令。轟如擊石灘。向來方寸裏。消息日平安。</text>
<title>村火</title>,<text>村人來去燭熒熒。太半山扉夜不扃。歸嶺錯疑明曉宿。出林誰復辨秋螢。多因打蟹行前浦。分作漁魚上極汀。辛苦機頭寒女意。擊梭中夜一燈靑。</text>
<title>南方俗尙祀神。秋來則逐戶而爲之。坎坎之聲。日聞于村里。</title>,<text>淫祀南方俗。村村各待秋。福非要可得。尒亦不宜求。砉條神如在。婆娑夜未休。嗤嗤夫婦語。然後始無憂。</text>
<title>秋望</title>,<text>八月江南鴈已稀。暮天雲路正依微。黃花日暖遲遲發。赤葉風高一一飛。豊歲看人俱樂自。殺鷄蒭酒不相違。從知曄曄商顔草。莫換西山綠蒻衣。</text>
<title>秋日雜興 次河景明</title>,<text>淵源咄咄坐書空。笑殺升沉惱意中。江海卽今新活計。野雲山菊已秋風。笠澤亭前江可憐。蘆花洲上鴈飄然。男兒寂寂功名脫。不妨秋風到鬂邊。東籬細菊未全黃。庭木蕭蕭已得霜。嗚咽寒螿專夜語。小堂無夢月滿床。淇上秋來老十叢。琅玕切切響西風。誰憐九月淸霜重。獨立蕭蕭落木中。促織聲聲喚素秋。佳人裂帛下珠樓。明時久絶遼河戍。縱有西風不是愁。陶潛曾有東籬菊。直對黃花醉無醒。今日重陽前五日。酒乾壺口菊無庭。</text>
<title>與楫尊約於九秋訪德裕。不免參差。故嘆而識之。</title>,<text>香積峰高冠衆巒。九秋楓葉與同看。山人有約應相待。欲向朱溪要一官。</text>
<title>讀中庸</title>,<text>君子中庸反小人。力行方可見天眞。始看一理從頭貫。中有千條致意均。知化元來長浩浩。大經終古自肫肫。過之不及皆同病。唯有文王至德純。至道渾渾不二門。包羅萬物括乾坤。氣爲日月山河著。理有君臣父子恩。明者以心同造化。衆人離道樂愚昏。誠之一字相終始。下落初從不妄言。</text>
<title>秋日</title>,<text>竹外依依已夕曛。暝生江海浩難分。秋風老雁天邊去。漁浦鳴榔月下聞。菰葉水寒宜宿鷺。菊花村僻有歸雲。磯頭釣罷無餘事。魚鳥閒閒與作羣。</text>
<title>秋夜 以下。次杜䪨。</title>,<text>極目平蕪暝色遠。野烟濃淡斷還連。遙山漠漠深村火。近浦搖搖何處船。星帶草堂芒欲嘒。鴈依汀月夢纔圓。江干趣味吾全得。如此方稱少世緣。</text>
<title>自遣</title>,<text>移家輾轉着南州。蕭瑟江湖又一秋。幽意自看元亮菊。倦遊頻上仲宣樓。閒來日月憑書了。勝處烟霞稱意收。犀角眼前爭突兀。不專徐子百無憂。</text>
<title>讀書</title>,<text>山居已製薜蘿衣。不向人間學是非。芋火撥來期宰相。槐花落盡負秋圍。功名在彼 一作數 從誰覓。溫飽無心擧世稀。塵裏小兒誇疾走。恐敎漫浪與同歸。</text>
<title>漫成</title>,<text>南厓不出世稱賢。笑殺東都有別筵。富貴何曾求自得。文章未必要人傳。身如野鶴群鷄外。意在波𩿨萬里前。多謝天翁珍重貺。一江秋色足風烟。</text>
<title>聞蟋蟀</title>,<text>蟋蟀嘵嘵語若絲。一般先後巧相師。齊鳴自占秋淸夜。亂響偏宜月照時。幽意已從詩上得。倦眠猶向枕邊遲。終宵聒耳知何事。斷續其聲似有期。</text>
<title>燈</title>,<text>孤村暝色鳥拖回。忽得靑燈意豁開。淸焰撥爐隨手起。赤光排戶逐人來。分明一室能專美。跌宕群書獨擅才。遙夜不眠還有味。碧油添却滿銀盃。</text>
<title>士楫甫來訪。一宿而回去後有思。</title>,<text>廉湖處士偶然來。幷宿江齋一夜回。燒栗自供秋味足。跋燈兼得好懷開。深將別意遲遲語。休把歸期薄薄催。缺 見終南佳處在。指山吾欲擬天台。</text>
<title>重陽前一日</title>,<text>殊方自有望鄕臺。明日登臨且把盃。楓葉節深渾欲老。菊花天暖未全開。落來烏帽人誰在。爭佩萸囊序已回。可笑長貧彭澤令。東籬唯憶白衣來。風物依依似去年。東籬採菊意悠然。看花栗里尊無酒。落帽龍山客上筵。靜裡幽情頻理屧。晩來寒意欲粧綿。明朝試向江頭望。赤葉黃雲到眼邊。</text>
<title>九日。約以登高。偶雨不果。</title>,<text>客去流光轉覺頻。異鄕風味逐年新。還從勝日傾樽酒。與作佳辰許野人。秋雨忽來輕濕帽。菊花遲發暖如春。靑銅欲倩漁翁道。會取江魚白勝銀。</text>
<title>重陽前一日</title>,<text>異鄕頻節序。明日是重陽。三嗅東籬下。黃花去歲香。</text>
<title>重陽日。雨勢未已。</title>,<text>綠酒浮盃㶑灧香。坐來高閣晩生凉。霜風拂拂花全發。江日翻翻雨未央。今夜祗憐違月色。一年虗負餞秋光。南溪獨有垂綸客。綠篛靑簑問是張。</text>
<title>秋熟野行</title>,<text>隴畒中間咏兩枝。女顔男語笑相隨。繽紛霜野勤收日。辛苦春風俶載時。堪喜室家安枕樂。好將朋酒與人期。看渠活計還如此。餘事人間爾莫思。</text>
<title>山行</title>,<text>東遊不覺路間關。錦樹秋容稱意看。行渡錦江心內記。望來鷄嶽眼中間。烟雲歷歷當時路。松檜依依是處山。此去俗離方快目。詠歸期得博淸閒。</text>
<title>鷄龍山下過去有吟</title>,<text>望裏諸山不記名。龍泉一嶽獨亭亭。閑雲落日尋常在。病葉微風一半零。烏犍隴頭慈稚犢。野人田畔倒殘甁。分明眼界皆圖畫。忘却曾年已再經。</text>
<title>旺村</title>,<text>峽裏秋容倍覺多。爲誰粧点野翁家。丹楓幻出蒼崖色。不放人看獨自佳。</text>
<title>野情</title>,<text>野翁生計負多多。世事於吾亦柰何。秋黍滯田鷄競啄。洞雲緣碓水相磨。時携快鶻尋山雉。日擊纖鱗截素波。耕自然忘帝力。身須南畒婦知梭。</text>
<title>過蒼蹊</title>,<text>丹楓絶岸錦離離。岩下行人自不知。跳石矗天爭突兀。亂崖當額忽欹危。風光行足經由路。面勢偏宜背看時。只合龍眠傳泣畫。巴陵那得未工詩。</text>
<title>翰林亭</title>,<text>已憐蒼石路。忽得翰林亭。棟宇閱興廢。江山自典刑。近臨流水白。遙挾衆峯靑。風月人誰在。回頭虛翠屛。</text>
<title>過延陵所居</title>,<text>有誰於此地。來結好家居。寂寞舟橫渡。凄凉劒掛徐。門前學種柳。濠上自知魚。見說阿咸 一戎 在。承承慶有餘。</text>
<title>峽行至夜</title>,<text>入峽多迷路。停車數問人。陰厓頻躑躅。幽逕或逡廵。不怕長弓射。還愁餓虎隣。去村猶十里。山月獨相親。</text>
<title>投宿文義縣</title>,<text>計程初百里。行路乃侵星。淡月籠山白。高槐擁縣靑。尋村入殘郭。駈馬到長亭。不惜靑錢辦。排愁有酒甁。</text>
<title>早發文義</title>,<text>靑槐透出又重山。宿霧輕遮小水灣。行到九巒方快目。武陵源樹在其間。</text>
<title>至淸州屛岩。作朝飯。有亭子數架。溪山絶佳。主人申姓云矣。</title>,<text>東遊嬴得幾名區。是處屛岩第一流。草木曾爲人愛惜。亭臺長許客遲留。山開錦繡呈新面。地接風烟占上頭。不識主人何似者。漫拋淸福等浮休。</text>
<title>菊月旬有九日。與李丈日進君養及趙弁震龍。幷馬尋華陽洞。首路淸川。先占一韻。是日。重霧羃山。</title>,<text>日出已三竿。山寒猶宿霧。虗無歸路深。鳥語岩顚樹。峽裏孱顔面面開。淸川一曲抱山回。應知此日華陽洞。不放秋容待客來。</text>
<title>未到華陽。亦有泉石可盤桓之所。馬上乃一口占。</title>,<text>一曲川流勝。千里峽路廻。依依山日出。薄薄我車催。到處皆新面。坐來有高臺。會心何必遠。此地亦徘徊。</text>
<title>華陽洞</title>,<text>路入華陽洞裏天。赤楓靑峽極嬋娟。回頭默筭平生事。浪走人間二十年。</text>
<title>葩串</title>,<text>華陽與葩串。去去不嫌遲。風色爭人目。癡看却廢詩。</text>
<title>仙遊洞</title>,<text>錦樹專秋壑。分明畫不如。壺中隱仙老。源裏問秦餘。陡絶群岩古。平鋪一水舒。溪山有如此。何處不宜廬。</text>
<title>自仙遊首路空林寺。踰大山。方到寺。</title>,<text>窄窄山深合。登登路轉危。千章皆大木。一曲有淸漪。古刹鍾微動。秋林錦陸離。絶憐風色好。蓮社坐移時。</text>
<title>歸路。至公州。設樂于拱北樓。抵夜方還。</title>,<text>珠翠凝粧擁上樓。急絃豪竹韻江頭。行人亦解風流事。多少沙邊盡閣舟。醉拍金壺不下樓。一年秋色錦江頭。佳人莫唱陽關曲。日日滄波有別舟。</text>
<title>過利仁驛。次坡韻。</title>,<text>春日曾投古驛中。里仁差喜有淳風。長亭歷歷門墻出。萬室鱗鱗郡邑同。正憶汝南仙侶在。從來冀北馬群空。傍人莫問騎曺事。笏外秋山稱意紅。</text>
<title>至沙谷。以錢覔飯不得。</title>,<text>兀然來坐大村中。氓俗褊頑絶好風。欲辦靑錢行槖凈。未充皤腹罄甁同。荊扉晝掩人何在。重陸爭收室倂空。行到壚頭蒭白酒。快傾三盃面方紅。</text>
<title>石城道中</title>,<text>指點鍾崖入望中。蕭蕭征馬逐西風。山容似錦群峰合。野色如雲十里同。乘鴈下時潮信到。亂㠶歸後夕陽空。村邊或有東籬菊。幾朶盈盈間白紅。</text>
<title>追錄華陽洞所見。以寓漫興。以下。次杜韻。</title>,<text>東去偏憐錦水秋。策蹇三日入淸州。來時峽路雖云惱。一作苦。 到處溪山得自由。頻把奚囊輸短什。爲憑村酒撥窮愁。如將勝界論高下。上黨應知坐上頭。右淸州。世外溪山浪得名。玆遊奇絶冠平生。眞緣此日身還到。宿債名區計會成。平壑白雲溪路細。滿山紅葉洞天明。悠然透出重林外。古磴遙懸有去程。右華陽洞。床頭尙有舊藏書。爲是先生久此居。那把一班知隱豹。不嫌多骨取時魚。淸高標像今猶在。牢落門墻迹已踈。坐惜庭前秋草遍。更無人得謾敎鉏。右溪邊小屋。秋花 一作丹楓 錦石色相猜。錯道金屛九疊開。台洞泛盃容易到。虎溪聯手等閑來。還思許酒遙憐惠。強欲工詩却笑梅。烏几竹床堪一睡。雪山移步故遲回。右煥章庵。石面龍蛇勢屈盤。朅來溪上卸征鞍 一作暫離。銀鉤錯落排行整。朱抹分明作軆寬。海左百年恩獨遍。域中今日瞻猶寒。誰知一蹙東門嘯。奪得新宮萬歲懽。右崇禎御筆。</text>
<title>葩串</title>,<text>元來勝界遠郊埛。不入侯家取作亭。今日與君遊此地。他鄕會面等浮萍。誰知絶峽還如許。頓覺靈臺已自寧。復收烟雲窮度矚。擬將歸路到侵星。</text>
<title>仙遊洞</title>,<text>雲邊指點仙遊洞。石上提携蠟屐來。峙水危岩疑虎立。羃山紅葉替花開。試投囊裏多淸製。爲覓村中有發醅。借問天壇衣羽客。肯將瓊液勸餘盃。</text>
<title>松面且云七松亭</title>,<text>去入深深洞天裏。衝林一路不艱難。行前野濶窮平遠。分外山高直上干。客意烟霞深作窟。村情芝木以爲餐。依然已躡喬松路。盡日看雲坐石欄。</text>
<title>踰大嶺訪空林寺</title>,<text>大木崔嵬雪太始。中間一路鏟岩開。還愁峽角爭凌突。未必羊腸此轉回。林下有時山果落。石間頻見穴鼯來。高低十里方平地。兩面唯看錦作堆。</text>
<title>空林寺</title>,<text>空林一刹冠淸州。牢落如今亦可憂。苛政元來行里社。餘波不覺到緇流。笑迎雲衲如靑眼。趺坐庵僧自白頭。相與出門回首望。石門何日得重遊。</text>
<title>讀明史</title>,<text>夾馬香殘五百春。中原自此半胡塵。天翁大抵輕諸夏。容易賢王坐北辰。太祖驅馳百戰勞。衣冠突弁又中朝。只惜孱孫多失德。山河大物屬天驕。利器元來不示衆。失之容易得之難。欲知天下經營意。合向當時馬上看。</text>
<title>山居</title>,<text>山居有餘趣。閑時亦自遣。日有新工進。低頭就賢傳。尙友故人在。嘐嘐足深羡。彼人我亦人。此地笑狂狷。有爲亦若是。亶由勤與倦。平生丈夫業。不在書千卷。宜從孝悌行。餘行事筆硯。克己方前步。靈臺耿一片。世間榮辱事。何曾小結戀。已覺廿年非。不專美蘧瑗。</text>
<title>自警</title>,<text>四大居然二十春。等閒天地一微塵。能通萬理賢希聖。尙友千秋我亦人。跌宕琴書自適意。分明敬義可安身。靈臺不遣偸心亂。克己惟將日日新。</text>
<title>自適</title>,<text>孔翠由來戀赤霄。羽儀何必立天朝。淸川洗耳追巢許。黃卷專心對姒姚。志士自甘含菽樂。虞人不去以㫌招。如斯達舍無餘事。涪上吾將一問樵。</text>
<title>洪命九來訪</title>,<text>君來下榻笑相迎。怳對蒲騷眼忽明。傾甕舊醅湖上社。熟梁歸夢漢陽城。孤蹤與世虛舟怒。萬事於君一羽輕。見說秋風催別意。季鷹來後子還行。</text>
<title>警昏</title>,<text>躬行次第士希賢。愧我年來脚未前。收得放心要人道。恰須努力不論天。端宜水上看行棹。早識河南別有春。待得篙師來繫纜。莫敎風浪打虛船。</text>
<title>秋日野行</title>,<text>長鎌摵摵刃如霜。剪取江南一野黃。輸去未全歸滌圃。隴頭無限作高墻。</text>
<title>道左有數三沙門。以泡豆作利。以詩譏之。</title>,<text>生理吾人事。未須向汝言。單衣遞寒序。一鉢了朝昏。自是謀身拙。如何逐利奔。不嫌相養道。端合立家存。</text>
<title>盤洲</title>,<text>久喜盤洲勝。將輸筆下看。江 缺 㠶去速。佳句未能安。</text>
<title>書齋 在酉峯後</title>,<text>爲是金沙界。兼成學子堂。春夏讀書地。兒童敎義鄕。日日瞻山斗。憧憧講序庠。龍鍾慚末技。餘力在詞章。</text>
<title>早起步繞階菊</title>,<text>朝來試步小堂前。佳菊猶憐十月天。已是秋風凉冷後。傲霜踈節有餘姸。</text>
<title>訪梁懷仁擇甫于粗安村。不遇。踵其所往。至所謂山都相見。次子美</title>,<text>班荊坐澗軸。蕭瑟正高秋。魯下無雙士。湖南第一流。深村曾自到。凡鳥喚人愁。宿願纔全償。如登李郭舟。聖鄕新作屋。仁里舊專城。滌惱眉端凈。窮經眼力明。高才爲吏屈。深意待人傾。親老非身計。西疇亦自營。</text>
<title>殷山驛。訪李棘人昭甫。</title>,<text>宿昔聲名久。今來御李君。其人果如許。愧我送無聞。勇怯知爲病。賢愚此亦分。可收麗澤效。端欲醉餘醺。</text>
<title>踰角峴</title>,<text>入峽增寒意。猛風拍馬頭。野人猶一葛。山客已重裘。古木皆黃落。殘溪更碧流。深村門各閉。豊年樂無憂。</text>
<title>夜行</title>,<text>朝發寒泉洞。午過殷山驛。催行力宲倦。玄黃馬又弱。大野十餘里。行來日已夕。嘉林遠在目。及到將醺墨。犬吠深村隱。鳥歸暮林寂。咫尺洪督郵。不見空相憶。羸驂不加鞭。向夜能薄薄。不厭卽上路。凉月稱意白。秋天列宿影相爭。萬里無雲自太淸。深夜月明江海濶。不嫌歸路到三更。</text>
<title>宋生商胄大歸彩雲。以一篇長律。見寄要和。且贐其行。</title>,<text>衆後逡廵戒在前。嗇夫輕薄世稱賢。萊衣悅意寧無日。秦贅非心却有年。歸去彩雲鳴鳳遠。別來秋水美人娟。時時一片相思夢。倘憶今宵月照筵。湖海秋風鴈別羣。暮天歸路上長雲。分明一片江頭月。後夜相看更憶君。</text>
<title>十月旬有九日。余將有洛行。金仲明乘舟來訪。仍留宿。明發還去。余以東行。</title>,<text>鄕里中間子獨賢。訪余還趁洛遊前。家聲久作淸門庶。雨露新承北極天。蓬戶夜闌同笑語。水村明發各風烟。知君已廹黃湖渚。我亦東來上水船。</text>
<title>鍾崖訪鄭 大哉 甫</title>,<text>江水無風靜不波。閉門棲息子如何。秋肥紫蟹登盤足。霜撲黃雲入圃多。巖下丈人能自養。里中年少許相過。琴書跌宕閑名利。未羡堂堂響玉珂。</text>
<title>曉發利仁。行三十里。秣馬于熊津。</title>,<text>睡罷郵亭候鷄哢。秣蹇今日向公州。行過鉢嶺尋蘓季。來到熊津憶李侯。衣上未乹鷄嶽雨。馬頭催喚錦江舟。猶思九月南歸日。冠盖聯翩閙北樓。</text>
<title>公山</title>,<text>江頭十里見行人。風氣寒如二月春。秋後水聲偏激豗。雨餘山色自精神。鄕無善俗歌廉度。吏乏良名借冦恂。樓下波深纔尺五。有時漁子坐垂綸。</text>
<title>曉發德坪。厚雪塞山。馬不能前。至天安有吟。</title>,<text>一夜獰風雨雪多。泥瀜其柰馬蹄何。還愁北極重陰積。未信東風再度過。已値嚴冬宜栗烈。不緣王道有偏頗。朝來凍合千溪漲。決決寒流未作波。</text>
<title>雪裏。訪金生汝良。不遇。</title>,<text>𩗏颻急雪莽無邊。欲問袁安這裏賢。高岩露出千層玉。大野平鋪十里筵。剡曲舟廻非漫興。東門室邇有新篇。已題凡鳥催行李。馬首忻瞻漢北天。</text>
<title>由素沙暮投㓒園</title>,<text>凌兢羸馬百鞭來。蹄滑衝泥恨不才。嫌路側傾時躑躅。訝溪深淺故低回。剛愁暮夜歸程遠。爲被傍人去意催。飛雪忽如莊蝶栩。醉眸驚向㓒園開。</text>
<title>雪行</title>,<text>馬一僮亦一。吾行太蕭然。不嫌前路遠。愁殺雪餘天。</text>
<title>余馬劣僮孱。行路亦指而嗤點之。忽有自余後而跳出者。重裘良蹄。比余行絶相懸。訊其人則見方爲牧守者子弟也。</title>,<text>塵埃作吏爲人蒭。悃愊無華是善圖。衰世孰能知此意。倂將官㨾帶童烏。輕裘快馬自翩翩。朝發淸淮暮果川。但使明朝同入洛。不爭歸路較差先。</text>
<title>燕行</title>,<text>門外于于惜別筵。使車今得故人賢。燕山去後詩三百。鴨水前頭路二千。薊北雲愁從滿眼。遼河雪急忽漫天。憑君借問東歸日。楊柳春風又一年。</text>
<title>至月四日。自洛復路向湖中有吟。</title>,<text>塵中敢道世情微。久滯東華不憶歸。京洛舊居心尙在。家山入夢覺還非。幽棲自喜宜褊性。勝地堪誇愜素機。富貴於吾雲淡薄。遂初自欲製荷衣。</text>
<title>投宿廣陵酒店 時崔公孝伯莅廣陵</title>,<text>壚頭睡着圬爲欄。向夜風聲似激湍。肱曲有餘暢一室。路艱方待日三竿。張公已試單車術。裵子應成伏火丹。是處經行今五載。眼中峯谷識名難。</text>
<title>葛川</title>,<text>山邊决决有寒溪。六歲重來路不迷。幾處鷄聲村遠近。一區烟火水東西。行來縱覺勞心力。前去寧容惜馬蹄。橋路雪深風色峭。仄程多梗㥘衝泥。</text>
<title>振威途中。遇鄭 台叟。</title>,<text>寒風淅淅破靑蘋。與客東來記上春。還向雪蹊催去馬。又從萍水忽逢人。俱因弟妹情相好。久挹仙鄕德有隣。街上揖鞭旋作別。可堪離思轉頭新。</text>
<title>振威</title>,<text>當時載冊去東都。幾郡棲遲佩虎符。猿鶴徘徊空自愁。田園寂寞久將蕪。承家濟美知誰比。奕葉高名不用沽。未必終南爲捷徑。指山還自笑狂人。</text>
<title>曉行</title>,<text>寒天冷落玉霜飛。拂曙行人盡濕衣。離海日車初盪漾。滿空星斗忽依俙。逢人近路纔分面。撥火遙村却少輝。行李從今方快意。▣▣無路與同歸。</text>
<title>㓒園路中。遇聘丈來自林江。得聞家中消息。俱在路上。纔成數三語而別。指以後期于明春。聘丈時住漢上。</title>,<text>歸計迢迢漢水春。別來雲樹客懷新。逢迎恨不留江舍。經歷還應見室人。稚子語傳慈母意。大兒心若丈夫身。東歸定向阿娘道。思女情深更濕巾。</text>
<title>過斗井。懷金生功伯。北去時。交違不遇。想今猶在市津。故不復相訪。</title>,<text>斗井依依還在目。憶曾溪路訪人來。孤村落日烟生屋。半夜嚴風雪壓臺。萍水逢迎那易得。燕鴻來去似相猜。痴兒解了君家事。常探猶能捴賦材。</text>
<title>天安</title>,<text>村邊歇馬記前秋。自笑年年慣北遊。行客只爭差後至。好家要在較先求。閒愁化蝶多隨枕。歸意如鷹始下鞲。向夜忽看天欲雪。倦僮羸馬更堪憂。</text>
<title>夜坐</title>,<text>壚頭夜色不勝淸。可待晨鷄作一聲。荒野暮烟多點綴。夜天星月未分明。心從北極浮雲去。身逐南州候鴈征。欹枕自然牢落睡。任敎蝴蝶化莊生。</text>
<title>曉發天安。是夜雨。至將曉乍晴。</title>,<text>雨打茅齋沾濕遍。床床屋漏落琅玕。披衣起坐空吟凍。秣馬催行更㥘寒。拖出曉烟由縣裏。強占晴日望雲端。揮鞭去入熹微色。水咽溪橋響正珊。寒風切切落燈花。已了前溪雨壓沙。身倦撥書眠旅榻。夜來欹枕夢京華。消髀一月長爲客。驅馬明朝可到家。行饌久賫無駿味。市脯猶欲去蔬瓜。</text>
<title>德坪站</title>,<text>一處人烟四郡同。家家水火與相通。旣看乾道深山裏。復有殷村大野中。與我周旋奴一力。長程跋履馬全功。揮鞭轉向熊州路。▣▣躋攀上嶺東。</text>
<title>自弓院。抵錦江。</title>,<text>落日行登錦水船。波光翻動雨餘天。岩邊捩拕長年語。樓下鳴榔百丈牽。千堞正看連寶界。九秋還憶閙歌筵。高江一帶環山去。城裏家家飮作泉。</text>
<title>錦水</title>,<text>落日澄湖波色動。舟人引客入蓬窓。紅亭突兀臨高岸。梵磬依俙落大江。樓下行人看一一。水邊啼鳥去雙雙。漣漪十里葡萄綠。欲撥新醅滿玉缸。</text>
<title>拱北樓</title>,<text>江上高樓襯碧紅。幾多塵壁羃紗籠。逢迎尙憶重秋會。歌吹交歡一席同。勝地卽今藏浩刦。奉天當日設行宮。聖朝尙軫重門禦。已試湖氓避轉蓬。</text>
<title>上山城。低視邑居。</title>,<text>十里山樓落日斜。子城千堞白烟遮。沙頭客去禽相語。水面風恬浪不花。雲外暮鍾來遠寺。月邊歸路趁昏鴉。登高俯矚熊津舘。次第鱗鱗有幾家。</text>
<title>熊津</title>,<text>郡宇鱗鱗枕水濱。秋天夜月共鮮新。街頭突兀觀風閣。里社歌吟有脚春。投足正堪逢地主。及門還愧乞閽人。無端一札傳靑鳥。來去重扇倘有神。</text>
<title>至月旬有八日。挾筴上普光馬上口占。</title>,<text>久矣吾全浪。便便懶讀書。在家亦多事。抽帙愧三餘。寶界方能到。塵心忽若踈。不嫌同舍客。無事可關渠。</text>
<title>浮渚菴在寺之北。凈閴可棲息。</title>,<text>樓頭一逕透東林。山雪峨峨古竇深。蓮社夜聞流水響。梵天花雨月陰陰。</text>
<title>歲甲申。余之四五同志家。栖于此寺。殆浹旬輟還。今又重來。可無懷人之思哉。</title>,<text>翩翩去上蔚藍天。挾冊依俙記昔年。長老相看如宿昔。石壇秋夜掃雲眠。一別禪扉已六年。重來物色却依然。分明一片池塘夢。猶自尋常見惠連。靑燈有味夜將分。靈籟翛翛閴不聞。高閣鍾鳴僧入定。一眉新月上山雲。</text>
<title>山齋讀書</title>,<text>讀書無別界。心靜不嫌衆。至人乃如是。從他自煩哄。余亦同衆人。還欲辭倥偬。乃與學子輩。相携來碧洞。雲庵在絶巓。騎馬不敢控。崎嶇費提攀。長嘯倚孤棟。珠宮立雪山。風簷翔鐵鳳。入定僧高坐。偸閒鳥自哢。怳然非人境。頓悟塵間夢。幽栖逈得所。又失江村凍。身閒意不厭。忽去沉疴痛。繙書亦有味。所次謝昏瞢。經傳得自隨。言行可折衷。有時雪月下。揮毫恣𥳽弄。但恨同舍生。儘非裘羊仲。山深路亦迂。遊客少飛鞚。我來專勝界。果然意所中。淹留餞殘臘。蕭灑日月送。居僧相與好。椒荈時或貢。携鷹彼何人。我欲一言諷。</text>
<title>寂照菴 次崔壽峸䪨</title>,<text>世外伽藍在。岩頭暮磬淸。山高邀月近。寺逈與雲平。皓釋無多語。幽禽或一聲。不嫌鍾後飯。窮達自王生。</text>
<title>夜雪浮屠菴。眼界頗豁如。</title>,<text>湖海登臨八九寬。行舟歷歷夕陽還。高樓一夜風兼雪。不識岩前大小山。孤菴突兀入雲端。下界人烟極目看。不怕山風驅大雲。一堂遙夜不知寒。</text>
<title>曉坐</title>,<text>珠窓仙梵落遙空。花雨霏霏月在東。不恨殘鍾侵曉夢。讀書堪賣有彩功。</text>
<title>始至寂照菴有吟 次杜䪨</title>,<text>雙屐元來慣上山。不愁崖路費躋攀。曾從法界多行處。未識孤菴在此間。容易洩雲憑戶宿。等閑松月照機班。湖村十里頻消息。分付樵靑日日還。山前寺後得樵路。一線依微雪壓橋。蘭若去天如只尺。鷲嶺看月獨逍遙。岩雲稱意多舒卷。水碓無人自暮朝。已結淵明蓮社契。攬來塵事轉蕭條。</text>
<title>自寂照菴掇歸。留別眞應老師。</title>,<text>長老身如夢。生平不二門。瞿曇已黃面。支遁更淸言。飛錫尋蓮社。浮盃訪海村。向來無可語。情與老顚敦。</text>
<title>黃登訪盧僉使留宿</title>,<text>湖海元龍是奇士。聯床細話穩前宵。槽間老驥心還在。歲後寒松節不搖。坐笑朱門多囁嚅。終將白髮老漁樵。深村雪裏無人到。猶扣荊扉掩寂寥。</text>
<title>栗浦</title>,<text>雨滑泥途東復西。行人不耐野風凄。回頭十里看舍馬。執策重林謂栗溪。高視雪天寒日隱。已聞村樹午鷄啼。頑童未解遲留意。只恨當時不共携。</text>
<title>栗浦村人甚悍。受侮不少。殘不可堪。以詩識之。</title>,<text>吃盡訾謷便動心。懶回鞭轡岸頭臨。行人匹馬同前後。惡土居民自古今。看我小心元不競。問渠何事忽相侵。眼前詈語寧須說。排悶還憑挑酒吟。</text>
<title>投宿于別人家。主人甚殷勤。喜而志之。</title>,<text>西舍歸來東舍宿。主人珍重下堂時。纔驚惡俗還如許。不道淳風便在玆。嵬礧澆來頻擧酒。吟哦到處輒成詩。阿翁七十猶強健。柯爛當年定看棋。</text>
<title>金溝</title>,<text>朝來背面北風凉。雨後泥深却沒裳。纔到竹園殘雪色。憶曾桃李一縣香。長程送客遙臨道。楚媼迎神解奏簧。人語地形皆不慣。已知行路到南方。</text>
<title>淳古堂</title>,<text>綺䟽軒敝入雲浮。有覺簷楹耀一州。殘雪不如朱夏節。邇來三日廢登樓。潭府湖南第一州。風烟特地又高樓。自從夢罷池塘後。縱遇良辰懶作遊。</text>
<title>楫公相遇于秋城。旋別作京行。</title>,<text>山林一去了平生。卜築如今計已成。絶意風塵歸夢斷。是身天地等雲輕。濠魚出水知同樂。野鹿爲隣迹亦淸。忽漫相逢旋作別。不禁寒日去留情。</text>
<title>漫成 將以旬日。往見松光寺勿染亭云。 歷路又過</title>,<text>酒味醺人已撥愁。有時舒嘯上高樓。江亭稱意將酬債。蓮社聞名可作遊。已道湖山多勝賞。不妨芒屩自周流。</text>
<title>竹軒</title>,<text>孤亭突出竹籬門。遙得菩提半面山。不信琴齋兩判牘。箇中棲息十分閑。</text>
<title>偶吟</title>,<text>兼旬癡坐小堂深。簷額松編晝亦陰。飯後腹便多試步。醉餘詩就或沉吟。閑中擺帙 缺 資意。是處尋山暢遠襟。</text>
<title>近地多有徑亭之可觀者。不能一寄目。其中昌平尤佳云。故跨驢而出。行路所見。亦甚令人可示。有幽褊之意。</title>,<text>官僮曉起秣征驢。跨出東林日浴初。好是等閑經過處。幾村脩竹野人居。</text>
<title>昌平</title>,<text>撥取潭州酒。去看息影亭。曙光殘雪留。行色一騾靑。地濶宜成邑。山圍自作屛。</text>
<title>息影亭，環碧亭。高低相對。碧環則松江杖屨之所。息影則林石泉億齡舊亭也。</title>,<text>風蹄一秣走昌平。忽得名亭不問名。認是先生栖息地。野人猶說鄭康成。</text>
<title>蕭洒園主人。卽梁處士山甫之後也。</title>,<text>蕭洒名園色。看來却會心。入林聽竹䪨。移席坐松陰。酒放山寒醉。詩和澗籟吟。就中幽事足。盡日啅閑禽。</text>
<title>環碧亭。舊有今無。盖松江杖屨之所也。子孫不能有之。外孫林有夏者。入居爲主人。主人與鄭敏河，運河其他數人。來見于溪邊。持酒相勸坐。移時而罷。</title>,<text>剡曲無端踏雪深。不緣安道在山陰。栽松已老人何去。勝地長閑我獨吟。挈取癭尊傾白酒。坐聞流水散煩襟。平泉久作陽元宅。誰識文饒戒子心。松老高風倐起余。夕陽驢背訪幽墟。猶憐謝眺靑山在。尙憶曼卿石室虛。高木尙傳親自植。古筠應帶手敎鉏。盤桓澗軸忘歸去。不獨林泉興有餘。</text>
<title>息影亭。卽林石泉舊亭也。</title>,<text>石泉名有意。選勝架雲扃。聖世爲遺老。靈區得此亭。碧山猶不負。紅樹有餘馨。寂寞人歸後。風烟獨典刑。</text>
<title>臘月十九日。自潭州復路。</title>,<text>久客饒覊緖。兼旬始俶裝。終朝成別語。向晩出 缺 篁。驢背斜陽遠。山村睡味長。秋成望何處。猶喜近家鄕。</text>
<title>武城書院</title>,<text>院宇丹靑照碧山。年深古壁綠苔斑。絃歌古縣依然在。千歲孤雲去不還。</text>
<title>宿金溝</title>,<text>村姥看人不肯尊。閉窓堅卧抱兒孫。廚灰撥取薪如桂。頮水供來巧作盆。鄰舍聽鷄催秣馬。縣樓鳴皷始開門。</text>
<title>栗浦</title>,<text>十里重來眼未昏。岸隣前後有餘痕。痴僮未解曾行路。老馬能知舊宿村。寒日客投江上屋。夕陽人掩雪中門。鄕鄰歲暮催科租。墮突家家半不存。</text>
<title>訪稚圭氏于新泉。歸時歷拜權修撰忭甫于其家。歸路 缺 吟。</title>,<text>野老同村舍。荊扉盡日關。置身岩穴下。無意縉紳間。養性能輕老。攤書且博閑。猶嫌塵事近。更欲入深山。</text>
<title>除夕</title>,<text>蕭瑟高齋坐悄然。眼邊空濶對江天。分明此夜應須惜。待得晨鍾又一年。</text>
<title>滿月臺</title>,<text>松都舊宮殿。楚望意悠哉。落日愁雲合。殘橋流水來。遺民可三戶。故國但荒臺。五百年前事。靑天鳥獨廻。</text>
<title>浮碧樓。次牧老壁上䪨。奉呈座上。因要和章。</title>,<text>突廈浮空碧。西州第一樓。十方猶下界。五月忽淸秋。勝賞歸吾輩。平生冠此遊。不放留一醉。料理少船流。</text>
<title>又次淸字</title>,<text>風烟特地十分淸。檻外江山不世情。樹色靑郊藏曲折。河光白鳥去分明。淸凉地籟兼禪唄。寂歷人歌或水聲。却向高樓頻堪望。幾人到此誤平生。</text>
<title>碧漢浮槎</title>,<text>東流一水去橫斜。此地空餘漢客槎。秪今猶有朝天曲。撩亂烟波數疊歌。</text>
<title>武烈祠</title>,<text>古壁龍蛇動。丹靑只獨留。其人雖已矣。武烈照千秋。</text>
<title>謁箕子廟</title>,<text>松檜深嚴覆短墻。門前立馬拜中堂。冠峩服古瞻眞像。遺澤千年山水長。</text>
<title>箕子井</title>,<text>貪泉一酌懷千金。此語雖迂或可諶。水味如能移素性。我與箕子亦同心。</text>
<title>牧丹峯</title>,<text>風馭泠泠上牧丹。碧空星斗可攀援。從然極目看天地。湖海茫茫八九寬。</text>
<title>自浮碧樓。乘小艇還下。</title>,<text>泛泛水中天。白𩿨同一眠。玻瓈汗漫裏。縹緲忽登仙。</text>
<title>水中。望練光亭。</title>,<text>強被旁人懶下樓。小船搖蕩任中流。高城一面紅亭得。又作逍遙半日遊。</text>
<title>練光亭。次鄭知常䪨。</title>,<text>高柳毿毿拂檻多。女城東北半笙歌。多少商船樓下泊。夕陽無限白𩿨波。</text>
<title>大同江泛舟</title>,<text>風色輕輕獨放船。白𩿨無事盡情眠。舟從壁下疑無地。人在樓頭望若仙。夏木千章踈雨後。平沙十里夕陽邊。迢然不隔乘槎路。河漢蒼蒼欲問天。</text>
<title>箕城</title>,<text>大海以西雄此都。江山歷歷又名區。形便自是同吳會。佳麗猶堪 缺 杭蘇。勝賞百年方快眼。旅遊千里強登▣。雖然尤物移人情。莫▣繁華但自娛。</text>
<title>次上䪨示楫祖</title>,<text>遙夜閑雲縱復橫。檻前流水與天長。佳人瑟瑟鳴金柱。估客船船繫綠楊。踈雨暮江魚白白。夕陽高岸樹蒼蒼。朱樓自有風流事。蕩子無端枉斷腸。</text>
<title>關西</title>,<text>關西千里路無窮。佳麗爭稱冠海東。繁華太半風流陣。不識蛾眉是女戎。</text>
<title>百祥樓</title>,<text>西來驅馬大江頭。忽得元龍百尺樓。試向淸川江上望。朔風吹動故園愁。</text>
<title>安州</title>,<text>素川催秣馬。今日又安州。北望欲何極。西征不可休。前臨有大水。軒敝得高樓。五字缺。 炎天且少留。</text>
<title>次高字䪨</title>,<text>雄心直與朔天高。醉撫吳鉤氣亦豪。山雨欲來雲墨色。一時飛下濕征袍。</text>
<title>次百祥樓䪨</title>,<text>城帶平湖湖上臨。樓頭高厭大江深。遙天雨作千峰色。大野雲開万里心。關路入空風拂拂。海山愁黑日陰陰。風烟一半歸詩料。楊柳依依鳥好音。</text>
<title>主倅盧大而送至江頭</title>,<text>踈雨霏微客下樓。管絃噭戛又江頭。無端一闋陽關曲。吹動行人萬里愁。</text>
<title>次▣▣▣</title>,<text>翩翩客路入重雲。江到淸川兩派分。移棹百祥樓下過。數聲離曲雨中聞。</text>
<title>到嘉山。次到碧樓䪨。</title>,<text>指點嘉州路。身同暮鳥還。依依天覆野。漠漠雨渾山。策馬看孤驛。乘舟渡兩灣。前瞻曉星嶺。明日可躋攀。</text>
<title>又次碧樓䪨</title>,<text>空舘無眠日似年。算來前路意茫然。簾鉤忽動風生幃。凍雨斜連萬井烟。</text>
<title>西關</title>,<text>關西舊說盛繁華。着處樓臺閙管歌。道是風流行樂事。等閑紅粉靚粧多。</text>
<title>早發嘉平舘</title>,<text>宿雨連空舘。冥冥猶未晴。曉山靑更好。高柳綠添生。隔葉聞鸎語。臨橋聽水聲。前駈度星嶺。泥滑不成行。</text>
<title>曉星嶺</title>,<text>征彩拂曙上靑冥。烟雨空濛不辨星。回視嘉州迷舊路。午天留憇納淸亭。</text>
<title>納淸亭</title>,<text>面水紅亭號納淸。檻前高柳可藏鶯。山頭盡日風和雨。五馬遲回故不行。</text>
<title>望定州</title>,<text>新安遙在目。隱隱見城頭。野濶人來少。天低雨不休。朔風驚万里。關日似深秋。</text>
<title>次曉星嶺䪨</title>,<text>朝來跋馬上層巓。北望長安路一千。却向新安城外去。亂隨飛雨過山前。</text>
<title>至定州。次身字。</title>,<text>匣裏鳴孤劒。悠悠笑此身。寒雲樓下宿。邊月夜來新。北望氛猶惡。誰言我亦人。狂歌仍一醉。銀燭獨相親。</text>
<title>郭山</title>,<text>淸川江北又重關。駈馬今朝過郭山。可但西行一千里。兼旬方得到龍灣。</text>
<title>倚劒亭。次壁䪨。</title>,<text>箭洗深河有古城。至今兒女說分明。英雄尙泣祈山廟。壯士空悲柳下營。邊月令人增意氣。塞雲慣客好將迎。徘徊欲問傷心事。匹馬蕭蕭跼不行。炎天得爽塏。樓高盡日臨。蒼唐高閣夜。牢落丈夫心。急雨橫城去。頑雲接塞陰。眼前今古意。彈劒坐長吟。</text>
<title>次前䪨</title>,<text>舘柳垂垂兩道栽。綠陰深處鳥飛回。繰風掩映長亭路。只管行人去又來。</text>
<title>車輦舘</title>,<text>朝來慵罷睡。淸坐雨餘天。爽氣西山色。晴容老柳巓。小池蛙閣閣。平野水田田。忽有郵籤報。前行更看鞭。</text>
<title>聽流堂</title>,<text>捨馬登高閣。移舟卽小灣。初疑宗炳畫。忽得謝公山。碧樹因風亞。蒼崖帶雨班。箇中淸絶意。癡坐對孱顔。</text>
<title>次聽流堂上䪨</title>,<text>山容宜落日。高閣坐來時。潑剌魚跳水。喔喃燕上枝。亭閑堪置酒。林僻可吟詩。盤薄岩溪裏。渾忘道路疲。</text>
<title>聽流堂</title>,<text>淸燈坐獨眠。寥寂高堂夜。忽聞風雨聲。凉凉古壁下。</text>
<title>小艇</title>,<text>片舸宜紅粉。拍水助歡娛。若逢津吏女。應笑爾輩愚。</text>
<title>方池</title>,<text>方塘一鑑淨。相對倚樓人。楓岩粲可數。如畫復疑眞。</text>
<title>鉄岩</title>,<text>陡絶蒼崖古。排林露一頭。有時蘸淸水。磊磊峙中流。</text>
<title>次聽流堂䪨</title>,<text>朱榭亭亭俯曲池。亂崖當檻碧參差。松聲得意淸風後。山色爭姸細雨時。閑掃石床眠兀傲。困臨流水坐低垂。陶然一醉溪雲夕。凉籟翛翛拂面吹。</text>
<title>聞笛</title>,<text>爲聽官僮笛。同携上高臺。忽然山作雨。一笑却歸來。</text>
<title>淸心堂</title>,<text>倚閣聞松韻。泠泠不置琴。溪山有如許。對山淸我心。</text>
<title>射鵠</title>,<text>高樓百許步。粉鵠倚晴天。誰言但一藝。以此壯西邊。</text>
<title>天淵臺</title>,<text>好事朱天使。銀鉤到處懸。一岩淸可坐。有號卽天淵。</text>
<title>所串站</title>,<text>兼旬客路苦難催。撥馬今朝始到來。塞野連天微有徑。風沙拍面亂如灰。兒童太平能馳馬。歌曲尋常動落梅。殊俗驟看渾不慣。放懷聊復倒深盃。</text>
<title>送燕使有感</title>,<text>仙槎渺渺阻河源。皮幣尋常走薊門。皇極向來非舊㨾。不知何處是朝元。久矣無諸夏。天驕北極尊。萬區供玉帛。一統有乾坤。以力人猶服。加威海不翻。千秋帝秦恥。何處說新垣。</text>
<title>有田井一者。從正使赴北。其家世。卽中朝兵部尙書田應揚之曾孫。丙子。井一父好謙自椵島。仍至于東。以中原無主。不可歸。子孫因留不還云。井一今入燕。聞其宗人多住鷄澤縣。今行要與一見而歸云爾。</title>,<text>送君仍北去。擧目淚相看。文物非周制。威儀異漢官。簪纓又零落。家世遽單寒。想得田宗會。悲歡定一般。萬古嗚呼一島高。田橫去後但波濤。靑齊自是君家世。只合當年海上逃。一片遼陽鶴影歸。薊門烟樹月依微。傷心爲問千年柱。城郭如今半是非。</text>
<title>歲暮</title>,<text>關天對雪日陰陰。絶塞蕭條歲暮心。况是旅囱明月夜。數聲江篴和寒砧。</text>
<title>立春前一日</title>,<text>久客那懷土。團欒怳在秦。異方猶自遣。殊俗轉相親。五日纔殘臘。明朝又立春。小亭凉月下。悄坐惜良辰。</text>
<title>夜坐</title>,<text>南枝初暖已知春。歸意迢迢漢水濱。江篴數聲明月夜。戍樓多少望鄕人。</text>
<title>歲暮。次挹翠䪨。</title>,<text>天涯歲搖落。偏惱憶鄕人。雖對雪山色。已看梅柳新。閱書勤秉燭。淸坐乃侵晨。自笑從前事。悠悠未是眞。男兒宿昔意。恥殺世間人。壯志低垂久。流年變遞頻。一千餘里客。二十七番春。默禱靈臺語。謾休舊轍因。睡起晨光曖。樓頭雪又新。天寒收牧馬。江凍集游鱗。倚釖冲霄氣。鳴笳幾處人。思鄕入歲暮。遙憶浿江津。迹似班生在玉關。歸心幾夜憶鄕山。天陰塞野無多晝。氷合遼河又一寒。博奕尋常猶適意。酒盃斟酌可歡顔。任它萬事▣▣▣。縱有愁懷不用潸。憂懷撥棄酒能爾。以此頻斟自不禁。况是塞天當歲暮。若爲明月憶鄕心。吟來白雪無人和。挑盡靑燈覺夜深。坐久忽然寒入骨。起看星漢正沉沉。</text>
<title>除夕。次唐人䪨。</title>,<text>燭跋更深懶作眠。客中懷抱倍凄然。光陰劇似東流水。臘盡春生又一年。靑燈背壁耿殘眠。此夜羈懷更黯然。幽夢不知人事改。小塘春草似前年。</text>
<title>奉次通津宗丈相示䪨。仍贐其行。</title>,<text>雪花如席打重城。銀海中間漏月明。忽聽胡笳三兩拍。一時牽動故園情。提尊酌酒不嫌頻。是處逢迎屬令辰。千里共瞻西塞月。一年歸趁故園春。心如櫪上悲鳴驥。迹似泥間困蟄鱗。老去迍邅猶意氣。有誰看作醉鄕人。</text>
<title>別鄭宣傳壽松</title>,<text>吾友鄭松年。忽然執弓弢。儒冠亦徒爾。英名預時髦。大凡一第後。例作防秋勞。幙蓮非屈渠。丈夫安所遭。况成朋友樂。數月得遊遨。窃覸履屧間。少或失常操。其人諒國士。果爾不凡曺。混迹去牙枿。低心自不高。遇酒能笑語。往往見氣豪。與久情應熟。心契兩得牢。未幾西邊戍。忽復異恩叨。自此便成朕。行車已載膏。男兒易別離。不須各忉忉。努力愼遠途。更勸一椀醪。</text>
<title>上元夜。强被旁人登東門。向夜而歸。</title>,<text>春來十日不開門。強逐遊人作上元。因憶去年鄕社樂。圯橋畔月黃昏。</text>
<title>奉贈宗丈若采氏歸洛</title>,<text>塞外逢人少。天涯喜客來。故情應不薄。離思倍難裁。春色浮高柳。邊聲動落梅。未堪摻手別。珍重倒餘盃。</text>
<title>春雨</title>,<text>春天一雨過重城。細柳依依眼欲明。園裏已看芳意在。繞枝山鳥已和聲。小雨江天暮。重雲鶻峀昏。正看孤戍火。明滅或疑村。雲飛雨作已春天。梅柳爭姸二月前。靜坐欲觀推敓理。就中惟有化翁權。春到關河第一州。望鄕人上㝡高樓。應知一夜東風後。滻水臨江取次流。</text>
<title>漫興</title>,<text>小亭坐軒敝。突兀對江天。雨已東風面。人仍春日眠。山容宜返照。柳色喜新年。</text>
<title>白折衝時晉指一軸詩示余。因要和。意甚勤。白卽灣之武弁。而能篤好詩流若是。亦可尙已。余未能以語拙爲解。仍步其䪨以贈之。</title>,<text>江干勤卜築。城市不回頭。偶然出門去。相笑有白𩿨。逈得林居勝。村情事事幽。就中閑意思。盡日對淸流。挾筴亡羊久。迍邅笑此身。多情江上月。依舊照帷塵。湖山曾縛屋。幽寂老相宜。活計琹尊了。客來爲賦詩。身如山偃蹇。誰復問騎曺。茶熟無人到。高齋睡得牢。負氣當年事。居然白盡頭。猶將江海志。管領一林丘。雲林存晩計。薄俗已難陳。有眼看經史。非心作武人。江湖仍適性。芋栗不全貧。遠地堪誰語。唯君許共親。</text>
<title>奉次姜丈示白令韻</title>,<text>見說名園勝。藏春護小林。不嫌過竹所。有意一筇尋。</text>
<title>雨</title>,<text>一夜西關春雨零。水頭楊柳半天靑。高江南北山多少。望裏氤氳翠作屛。</text>
<title>感懷</title>,<text>靑燈相對耿無眠。讀罷經文坐悄然。莫道平生能有志。丈夫心事愧當年。</text>
<title>野望</title>,<text>偶然騎馬出東門。春意分明柳外村。已道田翁多事在。獨拖微雨立郊原。</text>
<title>敬呈姜丈寓下</title>,<text>窮居岑寂似逃虛。啚史中間意有餘。春色漸看堦上草。和風偏動水邊廬。村無適手閒棋局。鄰有漁翁進鱖魚。勝社年來長隔濶。郭南遊跡夢還如。江檻晴憑水月虛。小窓踈寂雨來餘。門垂栗里先生柳。地僻東都處士廬。殘酌或添灣館釀。薄廚初入鴨江魚。汀蘭採盡無人問。折得芳衡意自如。槐安一枕覺來虗。萬事人間大夢餘。得失固知同塞馬。功名還笑似蘧廬。剛憐拍拍衝風羽。可羡儵儵縱壑魚。爲爾草玄惟寂寞。等閒榮辱白雲餘。閒居一室白生虗。茶熟香淸小睡餘。已倩園丁挑細菜。更將江草庇幽廬。張公久坐跌橫石。范史長貧釜有魚。最是太行雲起處。向來消息問何如。宦海浮遊一夢虛。珮蘭西塞五年餘。關天有雪歌靑髩。萍水無人訪弊廬。世路多嫌猶按劒。濠梁適意可觀魚。惠州獨有朝雲伴。活計蕭條亦晏如。</text>
<title>寒食</title>,<text>春風二月鴨江明。獨上孤樓更女城。塞外蕭條過寒食。不堪楊柳故園情。雨後蒼厓生翠微。和風剪剪拍人衣。田翁爲訪春消息。折得輕黃楊柳歸。</text>
<title>杜鵑</title>,<text>二月天寒花未開。杜鵑猶得報春回。南枝一半輕紅早。會待幽人佩酒來。</text>
<title>柳</title>,<text>樓頭細柳綠如烟。輸與黃鸝盡日眠。莫道玉門羌笛怨。一般春色鴨江濱。</text>
<title>雨</title>,<text>鴨江東畔雨頹沙。春色今朝倍覺多。排戶正看山意思。谷風催發杜鵑花。東風拍拍走黃沙。關外逢春客意多。好是寒天前夜雨。嫰紅輕入滿山花。江頭昨夜雨鳴沙。楊柳依依拂檻多。南郭一般春信早。小亭應發滿園花。</text>
<title>有嘆</title>,<text>淸風千古有巢由。志在驅牛飮上流。天下亦應同廢屣。等閒名利劇悠悠。陋巷簞瓢足忘憂。偃然輕世不公侯。平生有意窮千古。眼底紛華一笑休。</text>
<title>次統軍亭韻</title>,<text>快閣全輸萬里山。臺隍嵂光枕龍灣。東連蝶域仍爲圉。北去幽燕不閉關。遼野極天空濶外。鴨江歸海有無間。甜來始覺乾坤大。拍手高吟未擬還。</text>
<title>賞春</title>,<text>移得山花靜裏看。忽然春色已瓓珊。和風自與乾坤遍。不道關河特地寒。高柳生絲杏亦花。已憐春色劇繁華。丁寧爲報東風道。留取韶光待小車。岩花堤柳各東風。羯皷何曾更有功。春色去來無覔處。百昌唯在化陶中。</text>
<title>日涉亭</title>,<text>日涉名亭在。如今半月閑。檻淸知雨過。鳥語覺春還。逕草多新色。墻花更破顔。一尊能料理。容易醉其間。</text>
<title>將登九龍亭</title>,<text>幷袂東門出。濠梁各會心。九龍亭亦好。準擬一登臨。</text>
<title>登統軍亭。北望。</title>,<text>江邊春草沒燒痕。獵騎尋常過別村。㝡是男兒心折處。統軍亭上望中原。</text>
<title>九龍亭</title>,<text>是日登臨處。千秋慷慨新。山河今古意。玉帛去來人。撥悶頻拈酒。沉吟坐整巾。逍遙仍永夕。鷗鷺與相親。</text>
<title>馬上口占 灣之治東二十里許。有山曰金剛。頗佳勝可觀云。余甞欲一寄目矣。暮春十有五日。與崔折衝台爾，金生呂重。約伴同行。而往來躋攀。不暇於敲推。有如干句。仍錄之。</title>,<text>出郭少塵事。悠然不世情。塞天雲氣薄。江海日輪明。約伴尋花去。同遊幷馬行。溪山淸絶處。鞅卸懶登程。</text>
<title>金剛洞口</title>,<text>纔離東郭門。忽得武陵源。峽角無多路。山腰或有村。幽花春雨落。殘靄洞天昏。未到峯前寺。先拈石上尊。山僧不慣見遊人。世外伽藍逈絶塵。流水洞門花又落。忽疑身入武陵春。洞裏尋春春可憐。山行不倩小輿便。東風亦解遊人意。躑躅花開替杜鵑。</text>
<title>秋月菴</title>,<text>理屧便山逕。登登未覺勞。幽禽多好語。老木自生濤。牢落僧房廢。參差客路高。坐來窮遠矚。松鶻似秋毫。</text>
<title>秋月菴。處地極高。自天磨以下。則盖無與比肩者矣。俯視江北。馬耳，松鶻之類。俱在下風。而直矚幽，薊。固無障碍。但眼力未易窮矣。</title>,<text>是處登臨眼力明。短吟長嘯不平鳴。誰知漠北天驕子。坐制燕南萬里城。海外千年猶舊貢。域中今日泣遺氓。男兒尙有伊吾志。醉唾邊雲一釖橫。</text>
<title>凝香堂晴。坐得斜字韻。</title>,<text>小院惟高柳。毿毿拂檻斜。池塘宜日影。桃李得春華。郭外烟搖樹。堂前雨壓沙。竹西亭亦好。宿昔夢還家。投囱花委積。掠水燕橫斜。小院春深好。今宵月又華。天低圍野樹。日穩少風沙。坐久忘歸去。烟生幾處家。三月鸎啼柳如烟。夾城桃李有餘姸。春風偶爾吹微雨。落盡殘花怨杜鵑。</text>
<title>白馬山城</title>,<text>朝日忽騰騎。出從南郭門。磧沙極天遠。晨靄羃山昏。近海平無浪。遙林僻有村。前登有高嶺。長嘯立乾坤。</text>
<title>孟夏旬有六日。姜丈要余至九龍亭。同觀打魚。</title>,<text>料理春江江上舟。夕㠶依約片雲留。幽人或採靈均草。倦客時登王粲樓。山色去年曾識面。水波新雨又添流。浮生快意一樽酒。消盡塵埃多少愁。已約叉魚上水舟。九龍亭下乍淹留。輕雲羃歷洲邊樹。細雨迷藏郭外樓。到處風烟俱勝賞。坐來岩壑亦淸流。陶然一醉忘歸思。拍手高吟不用愁。鴨江東畔泊紅舟。藉草含盃半日留。郭外重來隨小隊。岩邊一笑見高樓。山谿雨過生新態。水面風恬正穩流。人與白鷗相對睡。等閒忘却世間愁。半夜前江閣小舟。漁人挈網渡頭流。拖來薄雨催駈馬。落盡殘花不上樓。棋局動隨嘉樹蔭。羽觴紛逐曲波流。關河此會猶難了。劇醉長吟不解愁。長年催動下江舟。復攬風烟爲小留。岩下轉身移小棹。峰前突兀忽高樓。沙禽自語從容在。江水新晴蕩漾流。南北可憐天所限。烟波渺渺使人愁。晴波沒岸更挐舟。岩下寅緣乍去留。春後海山輸活畫。晩來江雨韻高樓。行廚不薄銀鱗入。逸鷁翻催暮水流。醉倚危檣頻北望。九連城外野雲愁。</text>
<title>亭下放船</title>,<text>孤舟漾漾過江城。解放春風百丈輕。試向九龍亭下去。淡雲踈雨不勝淸。</text>
<title>於赤島。觀打魚。</title>,<text>自有會心處。朅來濠濮間。觀魚乘小雨。鳴棹過前山。濟勝却酬債。浮遊可博閑。沿洄仍永夕。癡立不知還。</text>
<title>燕子詩三首。贈別成同知世珏。</title>,<text>海上春風燕子回。主人珍重畫堂開。含泥盡日營新壘。簾幙中間自去來。營巢燕燕上雕樑。樑角呢喃語更長。又向春風飛一着。不知何處捲簾堂。社後差池燕復回。欲辭華屋暫徘徊。春天莫謾長飛去。會向西風又一來。</text>
<title>跨驢訪麟山亭。途中偶成。</title>,<text>野外閑行挈一樽。憑高時復望中原。千章夏木誰家地。十里人烟是處村。西塞鴨江分作界。北山松鶻獨爲尊。邊頭物色勤收拾。不要奚囊富永言。</text>
<title>麟山亭</title>,<text>危欄突兀望重溟。不道麟山有此亭。林外遠看三水白。檻前平對一天靑。高江南北山疑畫。大海中間島若萍。堪與九龍爲伯仲。馭風如在廣寒扃。領得江山勝。何年作此亭。依依雲島黑。漠漠野田靑。落日頻拈酒。淸風獨倚欞。醉來忘路遠。歸騎乃侵星。</text>
<title>宋秋部 子和 氏。以査事與溝勅。會同于鳳城。行査未竣。忽有往審殺人地方之語。朝家旣不許經由我境。參覈使獨與北使頡頏。宿留于江干。不敢徑還。而通官金 士傑 有千金緩頰之說。而因査官申飭。其行中賂遂不行。而通官之憑依怙縱。殊極痛惋。有感漫成。</title>,<text>九連城外夜漫漫。露宿風飧客夢寒。海左有名參覈使。人間無恥大通官。千金不借移山力。一節終當拭眼看。危語却令驕子慴。賴君今日慮差寬。</text>
<title>醉登統軍亭。呼䪨走成。</title>,<text>偶爾登樓興亦優。馭風𩗏若得天遊。平生自好江湖性。知己相親有白𩿨。曲曲長江面面山。風烟特地護重關。金尊有酒寧辭醉。盡日登樓不撤還。登樓且咏仲宣詞。拍酒拈臺落日時。千古新亭流泪意。伯仁去後更誰知。醉卧江湖萬里天。眼前綜錯起雲烟。乘波又欲孤舟去。輸與漁翁取次眠。篙子回船泊晩洲。海天遼濶野雲收。高亭突兀當空碧。五月凄淸怳得秋。樓頭日日大風號。江面尋常疊浪高。孤棹夕陽看渺渺。雨餘南浦足波濤。身同王粲在西州。日日登樓對水流。河柳靑靑洲草長。是間容與有孤舟。狂胡御宇理難知。天下如今乃一之。東海千年流不盡。就中誰與魯連▣。</text>
<title>關路行吟</title>,<text>尊酒風塵外。治臺江漢頭。遊人盡豪士。飛鳥亦輕𩿨。經術非求達。詩情㝡愛幽。高騰危峀坐。閑傍大江流。禮樂亡前輩。乾坤老此身。興懷仍感物。獨坐畫帷塵。風月本無價。湖山底不宜。閑中亦多事。寓物費吾詩。四海孰知己。百年往來曺。相將片言贈。莫勉寸心牢。大水臨滄海。高山到白頭。吟成數句語。歷歷半靑丘。</text>
<title>南山送別</title>,<text>邑有南山路。年年送客行。松仍如盖立。草亦似茵平。別酒難成醉。離筵倍有情。晩來揮策出。微雨暗江城。</text>
<title>次金聖頀贈行䪨</title>,<text>征鞭故故懶催行。烟雨空濛不放晴。多謝諸君珍重意。一尊相慰遠遊情。</text>
<title>新安舘。次東岳百祥樓䪨。</title>,<text>新安之舘自高樓。朱夏登臨可快樓。山抱郡城當夕景。水涵亭榭倒淸流。連天大野看無際。欲雨重雲故不浮。百里驅來心已倦。纔逢爽塏坐淹留。征馬東驅薄薄來。新安舘裏得高臺。始看爽塏層楹出。更有淸漪一鑑開。高柳繰風生小雨。暖雲垂野殷輕雷。欄頭坐久無人問。少醉微吟不擬廻。</text>
<title>新安途中</title>,<text>山蹊物色記前秋。客路駸駸不暫留。回榜里中纔過去。納淸亭上可登休。巖雲劈絮多藏樹。溪水添篙欲放舟。東指嘉平愁路遠。困眠時復據鞍頭。</text>
<title>納淸亭。次坡䪨。</title>,<text>冬夏山容一半更。去時寥落雪初晴。如今芳樹烟光合。向晩溪亭雨氣淸。高柳陰森偏弄色。大川噴薄自多聲。旣雨嵐靑山態更。擧鞭高視喜新晴。峰多秀色悠然見。峽作輕陰頓爾靑。溪樹影高多好籟。野禽毛凈有新聲。躋攀且向晨聲嶺。只尺雲膚觸反生。</text>
<title>嘉平站</title>,<text>行登南北兩江舟。書釖年年慣遠遊。朝過短亭天益暑。夕投孤店雨添愁。詩能滌惱猶難廢。酒却醮人便已休。身倦威容俱放倒。困眠隨意枕壚頭。</text>
<title>新安。又用坡韻。</title>,<text>新安舘裏佩符人。久作明廷閫外身。地大寧堪輕薄吏。官高不得老成臣。樓居剩有荷潭榭。海味專供丙穴鱗。潦到莫嫌邊太守。乞憐猶勝走迷津。納淸亭子大川頭。秣馬停鞍乍可休。苦熱令人愁道路。輕陰翳日坐林立。滄海入雲連美島。峽天當午到嘉州。關西倘有前緣在。千里行行久倦遊。驅馳千里我能堪。鼻響如雷食亦甘。書釖不妨遊塞磧。馬蹄行欲盡西南。逢人覓路雲垂野。揮策登山雨作嵐。溪上晩來凉籟起。坐看嘉樹影毿毿。溪亭嶺樹自相望。急雨翻翻漏日光。山路黑知雲潑墨。水田靑見稻生秧。岩頭絶澗晴生䪨。野外叢梅晩自香。借問長安何處是。日邊歸去是吾鄕。</text>
<title>旅舍夜雨 以下俱次坡䪨</title>,<text>旅舍蕭蕭獨客眠。破囱終夜卧看天。依然五月嘉平舘。急雨連山似昨年。</text>
<title>大定江</title>,<text>江聲寂歷棹初移。雨後淸光分外奇。東北有山如障簇。西南際海卽天地。遙看下渚人歸處。正是孤村烟起時。此路如今行已遍。山川歷歷我能知。</text>
<title>淸川江</title>,<text>淸川江水碧如天。城下家家飮作泉。樓觀百祥能擅勝。花宮七佛可參禪。蓀翁句好無人和。岳老詩留萬古傳。我亦湖山不羈客。朗吟飛過怳眞仙。</text>
<title>紫電樓</title>,<text>紫電樓高識面眞。登臨物色似前春。敖頭太守臨千戶。帳裏元戎擁萬人。臺榭等閑佳麗地。兒童唐突倦遊身。不妨過午風凉後。歸路遲遲待月輪。</text>
<title>百祥樓</title>,<text>淸川江上百祥樓。樓影搖搖入水流。遠樹千章圍野合。層城百雉出雲浮。曾年倚檻憑遐矚。是日登舟一轉頭。待得西風重到日。晩天沉醉稱情遊。</text>
<title>獨坐紫電樓</title>,<text>環珮無端送暗香。高軒寄傲午風凉。朱門蓽戶元同視。弊褐輕裘較孰長。避暑偸閑走好事。安身屛酒是良方。行裝不借官廚富。世味吾能備已甞。白日紅旗耀戟門。廣庭衙罷閴無喧。千重廳行排羣校。百隊旗亭護一軒。七字缺。 捲簾歌吹自朝昏。關西若問繁華事。箕府安陵取次言。</text>
<title>發肅川</title>,<text>田家多事早開門。垂柳陰中一兩村。風麥翠偸波深色。曙山暗帶雨過痕。新瓜半爲行人摘。薄酒多因野老溫。詩拙亦能輸物色。每逢佳處費吟魂。</text>
<title>順安途中</title>,<text>長程跋履老朱顔。千里行將半月間。關外元來多大野。眼中終未見佳山。炎天過午凉風至。孤店投鞭竟日閑。且向壚頭慵小睡。不妨身與暮禽還。天端渺渺殷輕雷。久雨今朝得少開。千里人從西塞至。一堆雲自大江來。淸詩有壘堂堂整。歸馬依風薄薄催。今夜練光亭上宿。月澄波面碎瓊瑰。</text>
<title>田翁</title>,<text>日暖西疇土似烟。農人癡立意茫然。瓜圃雨來空落蔕。稻田蟊食詎登年。町畽獨有三間屋。禾麥初移一半田。多少風塵榮祿客。歲寒宜學廣文虔。</text>
<title>箕城途中</title>,<text>禾黍油油幾處村。朝周白馬憶王孫。神明日月臨東土。事迹麒麟卧北門。敎有八條猶俗美。世傳千古等雲翻。名稱小華知誰力。箕聖靑丘是本元。</text>
<title>嬋娟洞</title>,<text>箕城禮敎掃餘風。枉把繁華屬女戎。嬋娟洞裏無閑土。埋盡千秋窈窕娘。平看十里普通門。海氣漫空落景昏。偶過嬋娟山下洞。欲招當日聽天魂。</text>
<title>寄宿箕城營主人家</title>,<text>長途馬倦不堪鞭。十日行看漢北天。前宵已度安陵路。明發將登浿水船。鳴雨侵凌愁遠客。旅囱蕭瑟醉方眠。沉吟卧待鍾聲曙。獨夜漫漫永似年。</text>
<title>練光亭</title>,<text>鳴雨朝來微作凉。飛飛語燕舞回廊。絲絃暇日能追謝。鸞鳳今人少似香。朱棟入雲爭隱約。畫簷懸鐸響琳琅。等閑識得漁翁意。一夢滄波萬里長。</text>
<title>次寧邊壁上䪨</title>,<text>城面紅亭冒雨臨。坐看天際有無岑。高江一曲橫分島。夏木千章廻作林。奚槖撿搜多述古。壁詩題品好非今。主人去後風流盡。苦憶曾年此盍簪。旅窓聽雨未成眠。試上紅亭意洒然。遙渚不分多少樹。逐波無恙去來船。閑攀檻外千條柳。獨卧江頭萬里天。待得樓東新月出。碧空將看闘嬋娟。醉拍朱檻困欲眠。一樓風雨極翛然。城通海澨千尋水。門泊西南萬里船。孤棟逈連雲外樹。白𩿨明媚鏡中天。坐來不厭春湖色。波面晴宜夜月娟。</text>
<title>觀漲</title>,<text>朝來觀水上層臺。一雨暝暝晩不開。高浪忽翻掀小島。大聲如吼轉狂雷。行人立馬愁難渡。漁子移舟力未回。城下兒童爭設餌。細鱗容易柳穿來。</text>
<title>次壁上䪨</title>,<text>烟雨撲撲上樓多。漁子尋常隔岸歌。一夜城頭風雨過。暮江無限碧漫波。踈雨綾羅倚棹過。渡頭無限夕陽斜。長江曲抱春城去。楡柳陰中十里家。</text>
<title>雨中望浮碧樓</title>,<text>風雨妨人步屧徐。碧樓消息問何如。看來自覺心長𨓏。別久應知跡亦踈。岩岸水深潮上後。寺樓鍾落日晴初。東行且道西還約。物色分留倘有餘。天借名亭置此間。市門塵滿拂衣還。空江雨歇魚遊樂。極浦潮歸鷺睡閒。身外世情看白眼。醉來詩料得晴山。悠然須會漁人趣。心迹雙淸始解顔。分外樓高雲水鄕。登臨五月亦微凉。孤城背負千家窄。碧樹橫分十里長。亭下夕陽魚潑剌。渡頭晴日鷺倘佯。巴陵自是詩難就。活畫猶將可點粧。烟雨蒼茫落日陰。練光亭上更登臨。隨波百棹仍無纜。出浦歸雲自滿林。跌宕江山眞勝事。牢籠物色費長吟。關心尙有重關阻。盃酒澆愁淺淺斟。勝日浮休得自由。不嫌風雨打高樓。從容酌我唯紅友。跌宕輸君有白鷗。千里旅遊心已倦。一江淸翫意還幽。丁寧爲向篙師語。明發東行上小舟。久雨妨人作遠遊。朅來猶喜得玆樓。江山縱好無新面。鷗鷺相看可點頭。春水渺茫浮大島。暮雲輕約隱漁舟。憑欄爲爾開高矚。一醉陶然易撥愁。</text>
<title>朝來新晴渡大同江</title>,<text>江上朝來獨放船。水天回首一蒼然。樓臺側畔垂垂柳。城市中間漠漠烟。飛雨不遮連岸樹。浴鳧爭占浣紗川。名區欲別還怊悵。練光亭下故洄沿。斷雨霏微忽復晴。高城一半夕陽明。簾㫌不動樓陰靜。蓬屋徐行水面平。烟月長含今古意。江山只管去留情。東行十里猶回首。雲樹依依不盡淸。久雨還慳半日晴。因風忽已更縱橫。衣沾詎可嫌難曝。泥滑猶能不廢行。羅島來時朝靄散。竹樓歸去夕陽明。郵亭到處身全倦。千里纔過強半程。客程多睡據鞍眠。覺後風凉已夕天。牛背兒仍看吃草。野中人自辨耕田。村情指麥將爲食。雨意明農大有年。會與康衢歌擊壤。大東民物共煕然。慣識黃州路。行來却不疑。山頭猶老木。村落認踈籬。野濶長雲外。天低細雨時。邑名有古今。是以竹樓爲。</text>
<title>黃州</title>,<text>鄰鷄喔喔夜將晨。三唱方能起遠人。殘月樹頭猶輾轉。愁雲天末正紛繽。村童負草仍收債。店姥催廚不厭賓。身倦豈容辭遠路。強携征策過溪濱。</text>
<title>由上山路 上山。自黃州經至黔首站之捷路。</title>,<text>山行透入宿雲凄。岩路崎嶇惜馬蹄。傍水孤村無恙在。隔林幽鳥盡情啼。新晴藍色生深樹。久雨雷聲起後溪。不必奚囊投好語。摘來靑葉等閒題。來時無處可留情。是處 一作此地 山高水益淸。歸路仍連雲外去。吟鞭自與樹顚平。岩花落處惟禽語。蒲柳陰中或水聲。行到夕陽方出峽。海天呈露雨新晴。是處烟霞分外淸。翠屛無筆可題名。高岩不辨千年色。流水渾藏万竅聲。山雨欲來禽自語。溪雲初起日微明。玆遊奇絶誰能解。歸與英公要細評。上山遲亦好 一作不恨。林壑過前聞。峽窄流水駛。峯長細路分。岩花憐小雨。山木䆠歸雲。不妨藉草坐。微吟到夕曛。</text>
<title>龍興舘</title>,<text>宿雨今朝又未晴。長途泥滑不成行。紛披草色從風亞。羃歷山容入霧平。荒野似秋衣忽薄。暮村如畫眼猶明。逢人爲問龍興舘。大水前頭十里程。一雨兼旬不放晴。客行千里有餘程。向來自倚身常健。此去翻嫌肉未生。長路關心堪髮白。旅窓無夢對燈靑。玆行撥置 一作不管 杯中物。只爲怡情或細 一作盡意 傾。十日東來雨未休。客程無以遣人愁。郵亭太半床床漏。野水尋常處處流。身健不曾辭遠道。夢回時復到西州。仍逢地主成良晤。杯酒多情爲少留。遠客心同流水長。等閒前去不敎忙。重關歷盡身多倦。千里驅來路未央。投店可堪愁閴寂。據鞍時或夢悠揚。霏霏忽爾何山雨。一任輕風拂面凉。覊懷寂寂更何爲。千里歸來只賦詩。行過驛亭吟兀傲。偶逢山水占淸奇。心專夜月人眠後。語妙晨簷雨滴時。隨處敲推行復坐。一旬要作百篇期。仲 一作長 夏天多雨。雖晴泥滑蹊。行人半身濕。羸馬擧頭低。罨畫山巓樹。殷雷岩畔溪。夕天到䓗秀。泉溜更淸凄。</text>
<title>玉溜泉 一作䓗秀</title>,<text>古壁叢叢小水灣。玉漿雲液亦人間。幽潭翠滴千峰雨。孤舘晴輸一面山。玄竇石縫垂細乳。碧岩楓葉露孱顔。溪邊多少携竿客。鎭日來看只等閒。</text>
<title>金郊驛。値大水。留宿驛村。翌日方渡。</title>,<text>驛亭南畔大川流。行子無端半日留。晴後草新分野色。夜來波减出橋頭。溪雲正白還堪悅。瓠葉猶靑不自由。賴有阿僮心力健。捲鞍橫渡片時愁。重關跋履馬蹄穿。回首長雲益渺然。十日未離黃海道。今朝纔到古金川。山花或爲行人笑。溪樹初經宿雨鮮。望裏三峯知漸近。不禁 一作故園 歸夢正翩翩。歸路轉靑峽。輕雲作薄烟。曉山猶宿雨。高樹忽秋蟬。地籟聞流水。禽聲入醉眠。會心還惜別。馬倦不須鞭。</text>
<title>松京</title>,<text>丘林牧羊處。宮闕舊王居。地閟山河氣。人憐麥穗墟。臺前山鳥語。輦路野花斜。㝡是書雲館。凄凉石自如。</text>
<title>紫 一作碧 霞洞</title>,<text>山雨霏霏獨去時。小溪流水碧漣漪。紫霞洞裏無人到。細草閒花路自疑。客路過松京。悲歌禾黍動。曾看滿月臺。不識紫霞洞。林薄幽花明。岩顚恠鳥哢。卸鞍坐古松。雨作微凉送。川鳴流水來。岩柝晴雷動。漠漠嶺頭雲。陰陰山下洞。花因過雨姸。鳥向遊人哢。忽有黍離歌。凄凉風外送。偶入紫霞洞。岩鳴忽晴雷。十年塵土夢。贏得一聲開。偶來蒼壁下。悄坐不勝淸。宿雨孤峯色。晴雷一道聲。境偏應絶俗。岩僻可題名。山鳥嫌塵客。林端百種 一作欵欵 鳴。前朝遺迹已微茫。五百年如去鳥忙。興廢有常那可禱。八關無賴後主亡。滿月臺前水自流。舊時宮闕野雲浮。樵歌只是尋常曲。行子無端枉自愁。</text>
<title>長湍途中望三角山</title>,<text>馬蹄行已度重關。十月遊人五月還。雲外三峯靑刺眼。祗應明日到長安。</text>
<title>出都門</title>,<text>東出都門五日行。金城縣盡是淮陽。摩雲嶺上披雲坐。萬二千峯次第迎。</text>
<title>夜宿洛伽寺</title>,<text>海天秋雨每兼風。高浪尋常拍太空。入夜波聲掀鷲嶺。忽疑身卧一篷中。</text>
<title>自洛山前向水城</title>,<text>悠然浮海志。便爾入山心。海嶺雪初下。楓崖秋更深。勝遊從此始。幽興已難禁。嶺外寬閒地。天應遣我吟。</text>
<title>洛寺</title>,<text>海刹僧相識。看吾若故人。寺憐懸榻日。亭記藉花春。境絶曾幽約。萍逢亦勝因。</text>
<title>淸澗亭</title>,<text>吾輕淸澗小。不並洛山看。雲海無新面。樓亭只好顔。追塵心自笑。凭檻意差寬。爲憶神明守。雲根獨上干。</text>
<title>西長浦</title>,<text>海澨風濤惡。經行每凜然。尋常驚浪走。吐納巨湖連。涉險非輕死。忘危愧取便。花津方得路。駐馬望蒼天。仙游亦自有名湖。靑草還知德不孤。待得春風重結約。扁舟孤鶴訪林逋。</text>
<title>水城</title>,<text>李丈專城地。名區與作隣。客行偶同路。吾意豈追塵。官燭傳盃夜。藍輿度水晨。已過梧嶺北。何處是花津。</text>
<title>花津浦</title>,<text>花津今始到。此路出名區。夜雨添秋浪。玻瓈漾碧湖。不隨鏡浦後。羞與永郞俱。却欲乘舟去。沿洄發棹謳。</text>
<title>高城</title>,<text>吾行已三日。忽是到高城。雨平沙凈。天開巨海淸。絶崖秋色晩。孤鳥夕陽明。</text>
<title>鑑湖</title>,<text>不放孤亭管海山。飛來飛去杳難攀。蓬萊仙子乘雲氣。此地何年控鶴還。</text>
<title>三月之旬日。自襄府向陟州。路由臨瀛。次黃芝川送申江陵之任。</title>,<text>吟魂已在竹西亭。跋馬臨瀛去路平。物色隨人羣態別。世情於我十分輕。高峯有木千章合。大海兼天一▣淸。沙際棠花猶未發。歸時看爾又重經。</text>
<title>洞山津</title>,<text>亭午投鞭坐石磯。水村烟火兩三扉。漁人曝網多升屋。紅女鳴梭不下機。疊浪翻傾孤島沒。扁舟或自大洋歸。箇中生理商量得。終歲辛勤太半飢。</text>
<title>海岸</title>,<text>盡日波聲雷怒號。逶迤不敢近驚濤。危岩出地千尋矗。疊浪翻天百丈高。一鶴飛來猶落島。孤舟遠去辨秋毫。馬蹄已遍鳴沙路。傍海徐行未覺勞。</text>
<title>江陵</title>,<text>海岸垂鞭盡日行。馬蹄忽已到臨瀛。溪山縈合修容出。村塢粧成特地淸。桃李自開寒食至。峽雲初斂夕陽明。逢人若問本州勝。是處端輸第一評。</text>
<title>早發蓮谷</title>,<text>咿喔晨鷄警曉眠。水村明發逐風烟。蓬山不隔尋仙路。瀛海行逢採藥船。佳雨忽來寒食節。薄雲初斂夕陽天。官僮解報鳴沙路。一半棠花正嬌然。微醺不覺對燈眠。水驛朝來雨滿天。不恨征衣沾濕遍。農人爭占太平年。山頭一雨曉生嵐。隴麥齊腰燕掠簷。試向鏡湖臺上望。海天無際共澄涵。巖花隴麥已春還。滯雨行人意亦閒。待得新晴江海濶。雲端▣笑見三山。雨打峯雲日欲昏。春風不盡到山門。蘼蕪草長爭埋路。桃李花開忽海村。隴麥增波千頃滑。野田深水一犂渾。殊方亦解醉佳節。隨處携將白酒尊。</text>
<title>火飛嶺</title>,<text>高崖獨立意騰空。一洗平生芥滯胸。蒼海暮聲風拍海。火城晴色雪堆峯。山蟠九邑雲何極。地接重溟眼不窮。是日觀天偏遠大。從前坐井愧龍鍾。</text>
<title>正洞驛</title>,<text>楊柳依依水抱村。茅齋坐到日黃昏。寧同幸舍無魚歎。虗切應候一飯恩。</text>
<title>鏡浦臺</title>,<text>一片臺高枕水濱。坐看東海碧粼粼。湖光雨後晴波濶。柳色春來綠景匀。嶺外幷稱三日浦。塵中幾在百年身。鸞笙已去無消息。花下如今定有人。東來準擬極宜搜。浮海眞成汗漫遊。已道洛山能快意。又從晴浦忽揩眸。烟霞地絶連三島。笙鶴聲𩗏近十洲。爲是風波不可涉。秦童一去但空舟。</text>
<title>陟州</title>,<text>大風驅海海翻瀾。浪勢高過百尺竿。漁子輕身能出沒。孤舟唐突去漫漫。</text>
<title>竹西樓</title>,<text>塵埃一出不回頭。海上吾將汗漫遊。朝日壯觀洛山寺。春風大醉竹西樓。向來適意遽如許。餘事灰心無可取。更有滄浪抱亭去。閑情輸與羣鷗遊。一作羣鷗戱晴浦。閑情我亦同悠悠。步出官街不起塵。閑情爲趁竹樓春。花前悵望尊無酒。明月淸風解笑人。幽情悄悄惜良辰。獨上朱 一作西 樓月趁人。癡坐高吟仍拍手。怳然身世不風塵。靑山隱隱水潾潾。高閣蒼唐夜欲晨。坐久樓頭人不見。一天明月獨精神。凉露翛翛拂面生。坐看河影半天橫。依依一片樓頭月。獨爲幽人盡意明。他鄕月若故人來。來着朱欄眼忽開。更欲停盃憑一問。滿天寒影照空臺。</text>
<title>訪武陵溪</title>,<text>悠然入山去。行入武陵溪。興逸多臨水。力稀更杖黎。山花渾一色。岩鳥自千啼。却笑漁舟子。當年此路迷。</text>
<title>中臺寺</title>,<text>薝葍花香眼忽開。武陵溪裏有中臺。不緣流水桃花落。那得尋春客子來。萬壑烟霞登古寺。一春花鳥倒深盃。閒情亦恐肩輿疾。石路徐行步屧回。</text>
<title>敬次伯父下示韻</title>,<text>屳山一入問秦人。萬壑雲烟着處新。不管桃花流出洞。漁舟來泊小溪濱。雲烟洞僻可尋眞。幽鳥嫌人到處嗔。岩下小桃開自好。餘花猶殿一山春。山鳥岩花意態眞。幽人到此更誰嗔。依然步入桃源路。又是漁郞去後春。</text>
<title>[缺題]</title>,<text>鵑花未落忽相尋。隨處岩奇倚醉臨。幽洞客來孤鶴遠。小庵僧坐一春深。名區濟勝堪酬債。凈界尋眞便會心。向夜月明軒戶白。古鐘淸滿樓音。閒來倚杖卽溪濱。恠鳥明花亦可人。澗水回流渾地籟。岩松自老却天眞。登樓客待高峯月。閉戶僧專一塢春。對此悠然深省發。箇中幽事足淸新。世味何曾着一分。寺樓高卧日紛紛。風淸梵閣殘鐘響。夜永山齋寶偈聞。巢鶴返天空有柱。潭龍噓氣却成雲。翛然不作人間夢。忘却來時步屧勤。看水倘佯坐屧移。晴流凝碧等琉璃。遲廻欲與山人別。始覺來時勝去時。夜宿天壇頓爽神。山門一出又風塵。幽禽亦恐春歸晩。撲撲飛啼故趁人。</text>
<title>回江亭。次伯父下示韻。</title>,<text>入峽寧愁行路難。街塵透出卽溪灣。桃花十里村皆好。山鳥一聲春欲闌。已分優閑成活計。不妨顚醉作淸歡。肩輿到處堪乘興。佛石鋪雲坐亦安。移席閑吟坐晩沙。松陰隱日翠交加。溪山應待遊人屐。桃李渾藏野老家。點檢風光聊自適。闌珊春事不須嗟。就中却有漁樵計。因欲平分一半華。臘屐尋常訪遠山。村花欲落餞春還。行隨流水心無競。偶逐浮雲意一般。浪遊渾忘淸海遠。高情不羡白鷗閑。風塵多少關心事。直到如今盡已刪。春風獨倚竹西樓。桃李村深事事幽。如得溪山成卜築。閉門高卧不公侯。</text>
<title>竹西樓。敬次伯父下示韻。</title>,<text>樓影搖搖樹影齊。危欄隨意坐東西。幽禽百囀岩花落。浴鷺羣飛洲草萋。地近還須移步屧。身輕不用杖靑藜。遙想洛山春亦晩。杜宇尋常傍客啼。高樓坐與白雲齊。忽漫乘舟到水西。側岸擡頭花羃羃。芳洲極目草萋萋。晴灘歷遍方廻棹。丹壑登臨或杖藜。喚取官尊思一醉。隔林幽鳥盡情啼。</text>
<title>[缺題]</title>,<text>好箇眞珠觀。令人會意深。入林聽竹韻。移席坐松陰。地逈看高鳥。樓危挹遠岑。登玆還悵望。一半惜春心。爽濶登臨處。玆州有竹樓。淸輝邀海月。閒興泛溪舟。地占關東勝。人忘嶺外愁。他時重到約。鷗鷺與同流。地仍閒世界。人自好家居。種秫春晴後。彈琴午睡餘。峽氓供白茯。廚子薦黃魚。是外無他事。時時讀古書。是日登樓望。溪山引興深。幽花方有色。嘉木始繁陰。軒敝宜明月。窓虗納遠岑。春風多意緖。吹動故園心。</text>
<title>晏海樓。伏次下示韻。</title>,<text>坐對重溟水。排空常白波。鯨魚爭潑潑。海若貞多多。不减尾閭洩。難容舟楫過。漁人輕一死。唐突扣舷歌。</text>
<title>過臨瀛。途遇辛生聖洪。與之語。仍至其家。老主人出見。餉以酒食。留一律以別之。</title>,<text>拂曙行來倦。逢君一笑溫。從容馬上語。指點海西村。有約烹鷄黍。何妨過竹門。末秋期再度。當別更留言。</text>
<title>大堤栽柳</title>,<text>松陰不蔽大堤隈。却倩官僮折柳回。休言一日勞人力。移得春光十里栽。</text>
<title>春晩 次農巖集中韻</title>,<text>微吟坐高閣。悄悄惜春輝。夜雨來侵戶。梨花落滿衣。心閒書帙近。訟散吏人稀。正似村居日。因之不憶歸。</text>
<title>漫成</title>,<text>關外行人久未廻。東風且上望鄕臺。桃花落後梨花落。燕子來時客子來。春雨澹沱連翠麥。暮烟輕約擁靑槐。明朝有意尋僧去。雲裏禪扃一笑開。</text>
<title>須晴。訪神興寺。向晩雨未已。</title>,<text>一雨欺人作勝遊。冥冥餘勢未全休。拖過竹塢踈聲落。下浸苞田翠浪流。把酒看山還悵望。終朝秣馬故遲留。殷勤更向東風道。莫放殘花滿地愁。</text>
<title>暮春卽景</title>,<text>春風日日坐紅亭。不掃幽花落滿庭。高柳正憐隨意綠。老槐猶自半身靑。尊盈美酒人未醉。夢着高齋鳥喚醒。是處堪成閒事業。子雲端合草玄經。</text>
<title>[缺題]</title>,<text>有約飛仙一往還。忽然春雨滿人間。朝來却望西山色。雲裏微依結翠鬟。靈穴風吹雨氣昏。一時兼捲海東雲。明朝會訪飛仙去。花事闌珊定幾分。東遊先得洛伽山。已覺浮生分外閒。瀛海風烟吾獨領。行裝又自竹樓還。塵世多人說此州。峴山東畔太平樓。當時只羡東遊客。浪迹居然大海頭。滄海悠悠眼不收。州南十里界靑丘。向來頗識乾坤大。旬五乘風汗漫遊。</text>
<title>次朱溪</title>,<text>吟債催人心頗關。遲留不肯送君還。幽期薄暮尋花柳。秀色新晴見海山。踰嶺正愁千里遠。到州方覺十分聞。山中百口應無恙。莫放歸心茂峽間。</text>
<title>燈夕。次朱溪。</title>,<text>瑤海蒼茫月上初。高樓吟望正躊躇。淸宵玩賞眞乘興。危檻憑來若步虛。醉語應知醒可怕。閒情數問夜何如。咿唔坐到晨鷄哢。一笑歸來意有餘。</text>
<title>氷燈</title>,<text>東閣蒼唐夜色淸。一燈高掛忽寒生。氷心本自天然白。又得鯨膏盡意明。</text>
<title>太平樓</title>,<text>悠悠浪迹又東州。况遇良辰月上鉤。京洛舊遊如夢寐。一尊今日又登樓。</text>
<title>訪神興寺</title>,<text>仙山春晩始成行。峽塢花殘野水明。心與白鷗同快濶。羣飛滄海喜天晴。黃堂聽雨也復晴。晴後雲烟分外淸。衙罷公庭無一事。肩輿到處勸春耕。峽裏山容雨後佳。春天朗詠暢幽懷。笋輿已向沙邊候。僧說伽籃五里纔。萬樹松陰躑躅紅。阿明一廟占天東。東風忽送神靈雨。麥浪靑靑驗歲豊。翛然木末忽飛濤。瀑勢挑雲萬丈豪。素練飄颻隨地落。丹崖突兀並天高。峯留太始峨峨雪。洞有長春灼灼桃。行到石堂聞軟語。居僧亦自不凡曹。仙岩花發鳥啼幽。客子無心水自流。要與遠公同結社。不妨吾道付滄洲。懸崖屢度古藤垂。坐榭長吟雲起時。客去無心獨鳥語。僧來一笑雙壺持。名欄隨意閒拈筆。佳境令人難賦詩。幽洞花飛子規歇。肩輿欲返更遲遲。碧洞深深路幾重。川流聒耳自撞舂。山回却失神興寺。峽坼何來雪嶽峯。老石當天多氣勢。閒雲在壑獨從容。躋攀不避緣危磴。隨處花開稱意濃。神興百年寺。雪嶽萬重山。遠客行無倦。居僧坐亦閒。雲開見古樹。花落對孱顔。久厭風塵累。因之不欲還。靜界投閒事事眞。悠然一笑傲風塵。僧來石頭因爲屋。客坐岩顚不用茵。四面天懸皆絶壁。孤園可靜有長春。是間持戒惟淸靜。宜着如渠寂寞人。龍岩歸路轉名區。野逈天高樂且訏。雲外碧懸靈穴嶽。馬頭晴出永朗湖。沙明躑躅尤分曉。海濶㠶檣忽有無。已約漁人靑草岸。柳邊移棹繫雙壺。淸晨起待小樓明。宿雨欺人故不晴。近樹雲來無大海。高臺水拍但虛聲。花亭悵望同僧坐。暘谷依俙已日生。更約東岩新月夜。一筇容易會成行。禪扉剝啄有人開。小水鳴環浸綠苔。晝日僧仍欹枕睡。春風我自拂花來。樓因雨後修容出。峰亦新晴黛色回。久識會心非在遠。阮郞何事入天台。</text>
<title>四月十一日。朱溪在洛山。是夜月好。偶成一韻。</title>,<text>十里洛山寺。已曾再往來。始被雲微駸。重愁雨不開。僧因同悵望。我亦久徘徊。今夜有佳月。知君得意廻。僧誇洛山寺。吾喜梨花亭。樹密藏深院。壇高俯大溟。乾坤自軒豁。雲物極淸濙。最憶梧桐下。陶然醉醁𨤍。</text>
<title>[缺題]</title>,<text>竹塢風來有好音。幷輸詩料正幽吟。此中偃仰無餘事。獨喜芳尊淺淺斟。嶺雪初瀜節候深。老槐庭畔日陰陰。小堂獨坐春風地。燕語鸎歌滿竹林。竹樹陰陰翠作林。小園春盡變鳴禽。尋眞已有差池恨。楓岳飛花恐不禁。高山流水有知音。不復殊方費越吟。好景郡樓四月夜。更將春酒對君斟。歸思悠悠日復深。門前槐柳已成陰。遙知茂峽桃花水。幾處漁歌隔翠林。紅收花塢綠歸林。春盡長堤囀百禽。獨倚淸窓空對月。此時愁思又難禁。東遊宿債在金剛。一夢悠揚已正陽。纔到洛山猶不去。幷州又自作家鄕。今春偏惜落花時。庭樹濃陰白日遲。已道鶴林書再至。入山幽約恨參差。爲德何愁自欠剛。濯之江漢曝秋陽。今來幸遂平生願。忘却吾身在異鄕。小堂寥寂欲眠時。愛月徘徊就枕遲。莫恨山花今已落。綠陰楓岳正參差。</text>
<title>十三夜坐</title>,<text>良宵近十五。佳月自知期。滄海騰光迅。晴軒着影遲。蒼唐屛燭夜。遼落倚樓時。忽覺心頭濶。悠揚自不覊。</text>
<title>南江</title>,<text>肩輿忽到海棠洲。細雨霏微取次收。不費篙人移棹力。柳邊容易繫孤舟。已發眞珠觀。朝應過洞山。郵傳來昨日。消息破愁顔。並馬將迎處。雙鳧邂逅間。吾家全此樂。好事遍東關。</text>
<title>河趙臺</title>,<text>石骨崚𡾓捍海流。姓傳河趙至今留。高厓大字欲磨滅。去後居然三百秋。逈出松陰幷馬來。春風倚醉上高臺。危岩突兀當空碧。勢抱滄溟萬里廻。</text>
<title>十七日。訪洛伽山。</title>,<text>琴齋昨夜雨紛紛。霽後天容未十分。願借長風來萬里。一時吹却海東雲。洛寺吾曾三度來。梨亭繫馬幾徘徊。良宵好月天應惜。滄海重雲雨不開。銀杏樹邊携客坐。牧丹花際共僧回。明朝賓日猶堪待。遮莫層陰更結堆。州名自與渭南同。物色居然會此中。漢水春風懷杜預。鹿門烟月問龎公。習家池好人宜醉。羊子碑殘迹已空。晴後峴山多秀氣。登臨一笑意無窮。五峯山裏自高臺。觀日樓臨裨海隈。一朶紅雲天末起。千重翠靄樹頭開。悠悠萬像方超忽。納納諸天轉大哉。半醉據梧吟未已。等閑歸路不敎催。水邊尋古刹。雲際落微鍾。路逈千章樹。瀑垂萬丈峯。岩光花已謝。山色雪猶封。蓮社方休酒。遠公倘可容。深深入洞府。忽有別般天。嶽立猶看雪。臺虛欲問仙。僧言可去矣。吾意方悠然。劇恨明朝別。還催入郭鞭。肩輿直上蔚藍天。一笑回看下界烟。玄竇有時淸磬若。碧岩隨意倦雲眠。僧閒喜我無心久。庵邃憐渠守戒專。怊悵今朝出北去。重來爲結好因緣。</text>
<title>四月二十日。大風。</title>,<text>俗語亦非浪。襄陽多烈風。方春每切切。入夏又蓬蓬。吹瓦無全屋。掀波失片篷。莫傷隴頭麥。人在望哺中。</text>
<title>示朱溪</title>,<text>宿艶東遊樂。金剛若在天。從人問何似。有夢或翩然。勝地初聯袂。名山倘結緣。君來吾欲去。恨不與周旋。</text>
<title>閒居</title>,<text>白日琴齋靜。幽禽到案邊。攤書通引讀。懸皷使令眠。廚薄魚稀入。官空吏自便。當年彭澤守。底事賦歸田。</text>
<title>聞仲和已自楓岳還</title>,<text>君書前月見。有約入楓巒。嶺雪當初散。春花趁未殘。携朋同跋涉。招我與盤桓。却抱參差恨。臨風發浩嘆。愧我猶跧伏。嘉君能遠來。欲知楓嶽好。留待錦囊開。擬拂靑湖棹。歸登義相臺。思量頗自慰。癡坐燭成堆。方丈尋仙不辭遠。春風得意好歸來。知君詩語還多力。偸得蓬山萬疊廻。</text>
<title>與朱溪。同賦得寒字。</title>,<text>高閣懸燈夜不寒。紫微星影待君看。向來頗識山居樂。早向歸溪拂釣竿。</text>
<title>永郞湖留待家庭行次</title>,<text>松間繫馬候雙㫌。望眼悠悠十里平。邑吏杯盤看已具。漁人鷁首但虛橫。晴湖㶑灧磨新鏡。滄海依微混太淸。不恨岩頭凝佇久。晩天留待洛山行。</text>
<title>[缺題]</title>,<text>碧漢無雲露氣寒。一天星斗共君看。秋來嶺外應霜早。何不歸耘舊藥欄。</text>
<title>懷仲章兩益</title>,<text>邂逅仍靑草。分携又人堤。別魂烟樹暝。歸夢子規啼。野濶行人沒。山高望眼迷。計程今已遠。昨夜宿獜蹄。萍水相逢日。聯轡入大堤。靑衿共酒席。畫閣聞銅鞮。落筆龍蛇動。賦詩錦綉携。淸遊猶未足。離去各東西。</text>
<title>示朱溪</title>,<text>西塞歸來隔渺然。中間離別各風烟。誰知絶海萍遊地。細話靑燈似昔年。</text>
<title>訪䨥湖處士</title>,<text>水鏡嫌官府。䨥湖是鹿門。委蛇傲軒冕。偃仰自丘樊。蔣詡開三徑。堯夫坐百原。襄陽亦遠地。獨喜與公言。</text>
<title>示朱溪 似在上</title>,<text>男兒志在勒燕然。每上戍樓看暮烟。西塞舊遊君亦記。依依團會若今年。</text>
<title>端陽</title>,<text>一劒西南久倦遊。今年寥落坐東州。兒曺自解天中節。柳外秋千十丈浮。</text>
<title>次韻</title>,<text>西遊行色又東遊。快意端陽幾十州。坐看秋千感少日。隨風那得半天浮。</text>
<title>六日</title>,<text>秉燭高齋飮興長。今宵一醉也無妨。懸弧舊事渾如昨。鬂髮居然已老蒼。</text>
<title>[缺題]</title>,<text>不信儒禪道不同。峨山洋水 缺 談中。蒲團憇與 缺 林日。桂院吟同落木風。天乙臺前揖無竭。毗盧頂上傲鴻濛。知渠濶界華陰在。何似吾家六六宮。箕山雪嶽古今同。思與非思寂滅中。念念洗膓岩下水。時時拂面樹邊風。明月靑山空寂寂。慈雲甘露灑濛濛。遯世若無巢許志。棄官何肯老琳宮。</text>
<title>[缺題]</title>,<text>馬蹄東走忽晴湖。滉瀁中間島影孤。飛鷁虛橫應待客。眠鷗相近不驚吾。接罹花下欹侵席。絲索墻頭側掛壺。已約漁人收密網。細鱗容易入行廚。州南十里大堤平。檻外天高眺望晴。歌管三春兒女樂。桑麻一邑鵓鴣鳴。長憐捲箔西山白。雅欲添杯野水靑。是處萍逢同勝社。明朝歸意莫催程。</text>
<title>河趙臺 以下。漫錄記行中謄。</title>,<text>英豪初未遇。書劒昔遊斯。草澤沉淪久。風雲際會奇。千秋遺迹在。百尺古臺 缺。片石留荒字。今人豈解誰。</text>
<title>江陵府</title>,<text>昔時穢邦陋。今爲都會雄。關防兼表裏。嶽海包西東。曉旭扶桑外。春遊鑑水中。回鞭大堤去。花下問山公。</text>
<title>鏡浦臺</title>,<text>第一關東名勝區。渃蚕平浦小臺孤。忽然鑑水落吾眼。除却洞庭無此湖。海鳥羣飛故相近。烟堤淡抹甚誰摹。中流試聽歌聲起。應有採蓮遊女徒。</text>
<title>鏡臺。用李子始詩韻。</title>,<text>壺裏瓊湖幾夢遊。偶然身到蹔維舟。凾開素鏡團團出。刀剪輕羅細細浮。暮雨人尋賀監宅。春風客倚仲宣樓。沉吟不敢誇新作。崔顥題詩在上頭。壁有楊浦詩。故結句道之。鎭日冥搜未覺貪。千奇萬幻遞迎參。穿沙吹路人南北。臨海醝村戶兩三。雲葉垂垂爭掩日。浪花拍拍欲呑岩。已敎爲眼窮幽勝。不計長途弊倦驂。</text>
<title>襄陽東軒賦</title>,<text>兩地那堪別思盈。長途命駕喜逢迎。芳辰受節春纔夏。勝界分麾弟若兄。緩帶且宜登峴首。連床渾似宿彭城。四仙遊迹知何處。早晩輕舟入浦行。湖濶堤平郡郭幽。名州隨分得閒遊。吾人歌咏慙康樂。此地繁華屬子由。千樹梨花洛伽寺。一春烟月太平樓。鹿門隱處知非遠。耕釣高風倘可求。</text>
<title>襄陽吟</title>,<text>襄陽名勝古今同。撫迹依然在此中。緩帶遺風懷叔子。欄街豪興笑山公。田間釋耒人何去。漢底沉碑事亦空。惟有大堤遊女伴。銅鞮歌曲播無窮。</text>
<title>洛山寺</title>,<text>法雨靈雲護梵壺。一區眞界海東隈。赤輪長壓鰲頭出。丹殿高臨佛頂開。寶墨神光常煥若。龍珠異迹信遐哉。無邊色相收難暇。石逕歸鞭且莫催。伽藍一入剩超棼。淸海微波斂遠氛。千眼佛身檀土幻。五峯山影竺天分。雙藜客步高臺月。孤塔僧閒浩刦雲。蓮社素心逾覺勝。滿前龍象就非羣。</text>
<title>神興寺</title>,<text>洛寺回朝策。神林趁晩鍾。瀑疑嗔遠客。山欲墮危峯。樓爽嵐如滴。岩高雪尙封。聯鑣眞適意。佳處且從容。偶尋花雨景。同賞雪心奇。嶽秀疑皆骨。溪淸似武夷。占風天吼穴。看月息堂池。妙境試難遇。留詩指後期。</text>
<title>上息堂</title>,<text>超絶千塵界。開城一洞天。濺波跳碎玉。奇峀列飛仙。雪岳眞無敵。金剛却未然。向來俱瑣瑣。遊子不回鞭。</text>
<title>出洞門</title>,<text>歷覽心無倦。歸來興未休。逗花岩逕細。橫笛洞門幽。水石森如見。雲霞淡欲流。懸知他夜夢。長入此山遊。</text>
<title>繼祖庵</title>,<text>特地加崖广。諸天逼海門。嚛然靈竇小。屹若巨岩尊。結夏僧居靜。開山佛身存。達摩如過此。面壁定無言。別是仙眞窟。寧非造化爲。窅幽難狀景。峭拔互爭奇。過雨靈芝濶。回風動石危。蓬瀛羽衣客。邂逅此間疑。</text>
<title>淸澗亭。用澤堂詩韻。</title>,<text>翼翼飛甍臨碧虗。新開丹雘暎樓除。重溟天外茫無際。萬景樓前森有餘。雪浪倒霏銀屋碎。金鵶初翥火盆如。這間閒意誰全得。波上輕鷗不定居。</text>
<title>雲根亭</title>,<text>知君山水劇饞饕。別斸雲根結構牢。遠眺應嫌千里窄。新亭更占一層高。搜開海岳窮餘勝。收接烟霞覺太勞。淸夏長風猶透骨。却令遊客戀重袍。</text>
<title>花津浦</title>,<text>蘋渚微風漾鏡光。烟林漁屋點新粧。西湖未必能過此。只欠荷花十里香。</text>
<title>鑑湖</title>,<text>九仙峯色上摩天。十頃平湖拓眼前。我欲携樽乘浩蕩。何人爲具釣魚船。</text>
<title>懸鍾巖</title>,<text>異狀穹然似覆盆。人言此是石鍾云。何由置汝滄洲側。日夜噌𠴈大響聞。</text>
<title>帶海亭</title>,<text>暮入高城郡郭來。帶湖亭畔蹔徘徊。金剛似喜吾行至。掃却雲霞半面開。</text>
<title>海山亭</title>,<text>風烟高處架牗欞。忽漫憑虗俗夢醒。楓嶽西看微雪白。帶亭南壓小湖靑。遊仙勝迹傳三日。聳海奇峰點七星。圓嶠方洲應咫尺。月邊笙鶴曉疑聆。</text>
<title>鉢淵寺</title>,<text>岩徑崎嶇上翠嵐。筍輿纔到鉢淵庵。九龍勝賞君先點。三日淸遊我尙堪。夢裏仙山金作界。眼前飛瀑雪舂潭。焚香此夕存深省。卧聽林風動石龕。</text>
<title>自鉢淵經歸</title>,<text>怊惆名區少福緣。洞門跬步却回鞭。天台不是迷行路。華嶽還應畏絶巓。斷髮嶺前山幾疊。歇醒樓外月孤懸。萬千景象思量得。未到猶堪作卧仙。</text>
<title>楊蓬萊石字</title>,<text>骨起虬蟠石面鐫。翩翩筆勢欲飛騫。阿誰勝地留眞躅。定是蓬萊羽化仙。</text>
<title>望九仙峯</title>,<text>九井雲巒列半天。芝輪羽盖此翩躚。煩君試上峯頭見。應有長峰十丈蓮。</text>
<title>永郞湖</title>,<text>尋眞不見永郞徒。舊迹千年尙有湖。湖上夜寒明月色。洞賓橫篴倘來無。</text>
<title>三日浦。逢仲和季章同泛。</title>,<text>面面澄湖不起濤。中間亭寄一岩臯。四仙已去丹書在。二竗初來白雪高。日暖淺波浮曲檻。風微芳渚漾輕舠。塵寰別是蓬壺水。開鑿應知造化勞。</text>
<title>出郊 以下。似不必關東錄。</title>,<text>久矣風塵裏。居然山水中。况携玉川子。遠訪金神峰。行色將東峽。秋容已赤楓。頗知前歲早。景物未應同。</text>
<title>過花石亭</title>,<text>江上名亭 三字缺。潛夫猶自解持門。主人去後風流盡。花石如今半不存。</text>
<title>臨津</title>,<text>秋江江色碧漣漪。一棹滄波晩更移。津吏官閒亭突兀。沙鷗意濶水逶迤。</text>
<title>玄化洞</title>,<text>玄化洞中流水時。夕陽下馬見殘碑。龜趺一片何山石。風雨千年涅不碯。靈鷲千年寺。荒墟十室村。經殘僧已去。殿廢塔猶存。</text>
<title>[缺題]</title>,<text>尋秋一約在天冠。並馬西來稱意看。絶壁楓丹渾疊障。懸崖瀑落忽飛湍。開門老宿顔如舊。題石遊人字已剜。夜與玉川同榻卧。半窓明月極淸寒。去歲西行過五冠。催驅不得盡情看。楓崖正自當秋勝。瀑沫還因不雨殘。到處同僧窺石竇。閒來與客坐天壇。劉郞秪是同前度。山菓何曾自滿盤。</text>
<title>贈士潤</title>,<text>南民加額使車還。君亦分勞日未閒。仁政必從經界始。百年舒慘一言間。</text>
<title>留贈廳中諸公。要和。</title>,<text>笙歌到處閴無聲。縱有深尊戀細傾。南國百年憂樂事。只關今日一番行。</text>
<title>望湖樓。次壁上韻。</title>,<text>倦馬垂鞭力不任。福州千里獨來尋。山川穩拓村烟密。城府雄藩第宅深。作客何曾多客緖。催歸未是有歸心。明朝便欲離庭去。怊悵登樓半日臨。</text>
<title>花山賓舘。與諸公叙話。</title>,<text>高閣懸燈坐不眠。淸尊細話夜如年。今宵一片南樓月。倘逐行人過酒泉。</text>
<title>到榮川。用壁上韻。</title>,<text>春天舞彩過龜城。却怕旁人問姓名。認取征麾休歇處。臨歧不敢便從行。</text>
<title>嶺南</title>,<text>山河分幾郡。碁峙自堂堂。人物生南國。詩書亦魯鄕。盛衰關氣數。文獻已微茫。百世歸依地。陶山殿一方。</text>
<title>陶山</title>,<text>翫樂齋中獨有春。自將尼父律其身。沿洄東土百千歲。道德先生惟一人。間氣千年方毓英。獨聞南國有先生。西河從古疑夫子。留與吾東鄒魯名。</text>
<title>往省靑松先墓有感</title>,<text>吾系靑松出。于今五百年。同源凡幾派。奕葉且留氊。沙麓三應瑞。台扉八卜賢。直緣流澤遠。繼繼永相傳。前朝遺迹劇漫漫。文献人家見已殘。三尺短碑存儉制。以玆留與子孫看。</text>
<title>安東途中</title>,<text>客中時復據鞍眠。歸路看山却未然。林外烟生村落近。水邊春至柳梅先。差寬地勢幽捿合。大朴民情舊俗傳。欲問風流前輩事。西厓去後幾人賢。</text>
<title>踰閒雲</title>,<text>怳惚身登九萬天。眼收湖外幾山川。烟霞不乏歸來地。莫謾塵中走百年。</text>
<title>過茅里</title>,<text>陡覺諸山近峽天。揄揚一夢到歸川。風塵有底奔忙事。猿鶴吟愁已五年。</text>
<title>常山</title>,<text>春風驅馬到湖天。見說薇翁▣鎭川。岩屋成來吾計就。掛錢還憶入山年。</text>
<title>草坪</title>,<text>幾曲逶迤入洞天。依然不改舊山川。金溪水咽桃花發。爛熳春光又一年。領取溪山好洞天。紅桃花發映晴川。愁殺春風無限意。空敎物色似當年。萬事悠悠欲問天。恠君生死等龍川。文章志業元相似。一第無成减却年。臨風揮淚洒春天。不盡沙臺衮衮川。欲奏峩漾山水響。鍾期一去隔千年。已斷餘生不問天。收將晩計付山川。今君忽枉丁寧約。劣得人間半百年。拖出金沙洞裏天。夕陽驅馬度前川。泓崢盡帶傷心色。不似尋常過峽年。俗離高出勢凌天。萬疊山仍百折川。幽約差池君忽去。不知何日是歸年。</text>
<title>望俗離</title>,<text>幽期恐晼晩。只麽俗離山。屋就非無意。吾將老此間。求榮知分薄。行樂是身閒。久斷和公札。嗤余未早還。</text>
<title>靑川</title>,<text>呼僮驅倦馬。理屧入深山。華嶽微茫外。文臺指點間。只勞三日出。嬴得半旬間。却愧看魚鳥。吾今五載還。</text>
<title>歸晩洞口</title>,<text>馬上悠然見。吾寧負碧山。鳥吟出谷口。花笑在岩間。物色靑春好。村情白日閒。兒童應識面。爭說主人還。</text>
<title>溪上</title>,<text>朅來勤無訊。無恙好溪山。壁色鵑花外。村居棗樹間。地呈千古秘。天餉百年閒。魚鳥知余樂。相親故不還。</text>
<title>轉入龍游洞。兩岸躑躅正開。</title>,<text>躑躅花如霧。紛紛映斷山。一般川遠近。多在樹中間。跋涉身無倦。將迎眼不閒。東風吹不盡。珍重待吾還。</text>
<title>過沙潭。不堪愴涕。</title>,<text>沙潭行轉近。無落對溪山。鵑哭蒼厓上。猿啼碧樹間。百年幽約失。千古小亭閒。春色如相待。先生遂不還。謝公今已去。寂莫但靑山。晩計憑誰托。幽期在此間。鯨仙難可喚。風月只長閒。知有精靈在。時時倘復還。</text>
<title>龍華途中。望文臺。</title>,<text>萬古文臺壯。兒孫視衆山。全身出天畔。半面忽雲間。近處誰能敵。遙望自在閒。眞仙癡欲竢。倘或馭風還。</text>
<title>栗峙前後。殆無合圍之木。盖店村深窟。其中恣意戕斫。頓覺山無顔色。此亦守土者之責也。</title>,<text>點鐵爲家計。呼朋賣大山。獸遷藏峽口。壟斷走人間。濯濯今如許。丁丁日不閒。寄言湖嶺宰。分付盡驅還。</text>
<title>到龍洞</title>,<text>平生勤苦意。成就此溪山。夢想風塵外。軒囱水石間。地分自淸絶。野勢更寬閒。耕元吾志。何年盡室還。</text>
<title>自歸溪首路龍化。用挹翠韻。</title>,<text>依依朝日已三竿。擺却塵埃坐整冠。芒屩理來嫌馬倦。幅巾携着怕山寒。屢傾白墮何曾醉。三喚山梁亦不難。自笑吾行足蕭洒。問誰能解有眞歡。</text>
<title>龍游精舍</title>,<text>踏破重重躑躅花。行尋厓厂小溪涯。高岩自在無新面。流水徐來有落葩。淸賞正憐春雨後。閒愁猶結碧雲斜。主人好意開門笑。見說君今不我遐。寂歷柴門白日關。虛囱只許納前山。溪聲䔩䔩晴疑雨。松雲冷冷夏亦寒。千載難逢眞意氣。百年依舊老孱顔。令人倍億沙潭約。倚醉悲吟淚自潸。春深花鳥惹愁長。悄坐蕭然一草堂。恠事山中良友失。幽期林下好人亡。白雲蓮社今誰在。流水沙潭心自傷。向夜月明靈籟寂。蓽囱無夢意蒼唐。春日攀援桂樹叢。朅來渾覺萬緣空。歸田賦就追陶令。結社盟成憶遠公。從此誰專閒世界。不妨身作主人翁。悠然便自機心靜。天外冥冥有去鴻。</text>
<title>栗峙</title>,<text>陰濃夏木碧叢叢。峽束堆看日在空。一壑烟霞歸店塢。萬山橡栗屬狙公。逢迎或有尋眞客。耕多藏避世翁。</text>
<title>還過沙潭</title>,<text>玄亭寂莫只傷心。勝地烟霞變古今。已覺溪山閒自在。可憐風月屬誰吟。前堦花發空春色。虗檻雲來作暝陰。林外蕭蕭驅馬過。不堪揮淚一登臨。窓樓虗濶見君心。兀兀窮年蘊古今。書在人間無不讀。詩從物外有時吟。寒天鴈去秋將暮。大澤龍潛日欲陰。亭子巋然吹未倒。長敎游客謾登臨。</text>
<title>歸溪</title>,<text>歸晩主人今始歸。仙厖白日吠柴扉。溪山雨過境逾好。躑躅春殘花不飛。林外茅亭亦多事。水南村舍已全稀。悠然對酒有眞樂。世事何愁八九違。行趁靑春拂袖歸。洞天纔入望仙扉。含情欲笑幽花在。樂意相迎好鳥飛。臨水亭矮吾計拙。傍山橋斷客來稀。思量却出風塵外。初服漁樵計不違。</text>
<title>與薇翁叙別</title>,<text>少別那堪苦憶君。還驚此地又同群。沙邊濯足歌成曲。石上開尊酒欲醺。夜話幽囱明水月。朝臨絶壑足烟雲。秪今怊悵西原路。却似曾年手一分。臺上朝來將送君。春天鴈叫惜離群。詩能排悶堪孤唱。酒爲澆愁到半醺。水濶橋騰臨大路。山圍野合有長雲。靑川數曲行將遍。芳草萋萋馬首分。</text>
<title>又到金溪。用前韻。</title>,<text>春風還向舊堂歸。松括依依晝掩扉。幽鳥但知窺硯入。落花何意撲簾飛。牙籤亂揷殘書在。竹徑長閒好客稀。臨去不堪怊悵恨。暮年幽約已全違。</text>
<title>過栗峙金可器來見</title>,<text>今人質朴少如君。去逐山中麋鹿群。前度已憐家有素。此來相勸酒微醺。簑衣暮釣溪邊雨。襏襫朝耕隴上雲。見說高堂無恙在。爲將魚薧贈三分。</text>
<title>靑楓溪 以下。疑非同時。</title>,<text>舊識楓溪淺。尋常到古亭。偶從山後去。崢綠怳丹靑。被攪遊仙夢。來看郭裏山。乃知隱君子。多在市朝間。門外風塵閙。壺中日月閒。同遊二三子。留醉各忘還。</text>
<title>訪道峯</title>,<text>伽籃知在大山隈。痴待僧從石路廻。欲問眞源何處是。分明活水道峯來。</text>
<title>院庭吟成</title>,<text>對樹槐高百丈身。濃陰留作滿庭春。摩挲不欲便歸去。忽有淸風來洒人。</text>
<title>瞻謁</title>,<text>天意分明左海親。斯文應不屬胡人。卽今吾道將長夜。倘贖先生欲百身。</text>
<title>萬丈峯</title>,<text>卓立峩峩萬丈峯。先生已去有遺容。摳衣齋遫將趨拜。庶竭吾才也欲從。</text>
<title>曉卧</title>,<text>月入虛囱警客眠。整來思慮却悠然。無端風雨喧簷外。不省吾曾看瀑泉。</text>
<title>淸節祠 用滄溪集中䪨</title>,<text>顔如霜雪凜淸秋。短笠携來強蔽頭。却恠公軀無許大。高風百代激靑丘。放身天地却恢恢。呼馬呼牛任爾裁。無恙佳亭何事問。認公心自不平來。</text>
<title>過西溪翁舊居</title>,<text>安穩西溪老。林泉半百年。詩嫌看熱客。志欲洒陳編。得失元無地。行藏自有天。平生詩禮訓。有廟鷺江邊。</text>
<title>海昌都尉亭子</title>,<text>都尉風塵眼獨開。翻從此地置亭臺。靑楓蔭壑蓮生地。不省如今再度來。</text>
<title>朴舍人洞</title>,<text>洞號依然朴舍人。重來怳惚海生塵。流觴舊事何由得。花樹空憐去後春。</text>
<title>赴徽齋口占</title>,<text>松柏多生是處山。幽期却訪五陵間。來投一院深深靜。不羡維摩丈室閒。</text>
<title>齋舍獨坐</title>,<text>寄跡齋軒坐兀然。靜來方笑似乘禪。山中亦有風流事。盡日笙歌萬樹蟬。</text>
<title>漫吟</title>,<text>錯把尋常峒戶看。生涯蕭瑟寄岩巒。林深忽有籃輿出。樺燭徐行引兩官。</text>
<title>輟讀有思</title>,<text>兀兀山中坐。沉吟久未廻。迹憑齋室穩。心與古人開。靜極幽情得。思深好意來。候君苦不至。還共月徘徊。</text>
<title>示炳然</title>,<text>百里移書意。知君命駕來。空山無俗物。明月照靈臺。語入天人際。心從洛閩開。臨分有餘意。此地可重廻。</text>
<title>次䪨</title>,<text>寥落山齋穩。君先有意來。步長千里路。基濶九層臺。雅度欣觀感。幽懷覺豁開。解携猶怱怱。後會莫遲廻。</text>
<title>自徽齋還。留贈聖彙。</title>,<text>爲官還不俗。蕭瑟坐雲林。恠鳥晴窓入。鳴蟬碧樹深。山廚猶有味。爵祿可無心。珍重須加意。功夫秪在今。</text>
<title>九日。登苞山。與受甫，汝直，命汝，南老。諸公同遊。炳然適至。喜甚。汝直拈出老杜韻。要同賦。</title>,<text>塵襟十日喜差寬。携酒登高盡意歡。是處溪山便杖屨。就中鄕里半衣冠。峯嵐滴滴身猶濕。林薄霏霏雨乍寒。一壑藏修存晩計。要君今夕與同看。</text>
<title>登蘓老峙俯眺西海</title>,<text>石路登登未覺勞。到頭身忽極天高。看來宇宙心同大。湖海中間氣獨豪。</text>
<title>閒雲草堂。次主人䪨。</title>,<text>苞山無菊負重陽。仙圃幽花亦未黃。凉月滿囱靈籟寂。不妨談笑共淸光。</text>
<title>酒後和南老</title>,<text>蕭瑟憐秋序。昂藏愧古人。相逢卽萍水。此地不風塵。放浪時成謔。遊懽日飮醇。因君發深省。回棹歌尋津。牢落虛拋志。支離可笑人。分宜耕食力。慵覔案生塵。撥憫忘詩拙。澆懷強酒醇。雖然羞曲學。千載陋平津。</text>
<title>登眺</title>,<text>韶華搖蕩幾分春。細草閑花正可人。隱約村邊生色處。紅桃一樹最精神。</text>
<title>渡江</title>,<text>征軺透出水雲間。此乃西門第一關。不遣尊筵歌別曲。肎從歧路作愁顔。回頭便失龍灣舘。當面惟尖馬耳山。點撿此身休百慮。春天吟望意方閒。</text>
<title>溫井坪露宿</title>,<text>王事周旋不有躬。丹衷耿耿質蒼穹。已知天下無雅地。雪塞眠如暖屋中。</text>
<title>湯站以往。有山皆嫵媚。地亦平衍可耕。</title>,<text>流水尋常出洞門。桃花若在便仙源。行來未覺空荒地。隱約遙疑多少村。老木自知年紀大。良田不入券書存。爲憐草樹無人管。到處愁看野火痕。地分孤絶合幽棲。霞蔚雲興似會稽。野火入山羣鹿避。春風生壑一禽啼。峽深秪自無人事。途淸時能辨馬蹄。避世雖逢長往士。側身天地爲含悽。</text>
<title>次副使䪨</title>,<text>迢迢踰絶徼。處處度長橋。物色驚殊俗。行裝認使軺。店殘猶飣餖。車短盡蘓樵。畋獵遺風是。家家養歇驕。</text>
<title>次叢秀䪨</title>,<text>靈區䨥幻畫圖開。具体岩泉儘美哉。不省名山翻漏落。輕駈快馬任騰來。佳人空谷誰憐汝。志士窮鄕莫效才。準擬歸時會相訪。呀然一笑躡蒼苔。</text>
<title>次李員外䪨</title>,<text>長征不惜馬蹄遙。沙塞風霜鬂半凋。悵望燕臺金買骨。行尋華表鶴歸遼。秪憐黷貨渾成俗。無復觀風可採謠。此去深河知幾許。百年吾欲斷魂招。</text>
<title>八渡河。次李員外䪨。</title>,<text>蒼溪一衣帶。持此強名河。攤飯臨淸瀨。歇鞍坐白沙。亂流群飮馬。稇載或驂騾。不要忙忙去。春山禽自歌。</text>
<title>次副使䪨</title>,<text>小中華號不爲過。看我衣冠意自多。掃地全然無禮樂。弥山只是走牛騾。三年愁見風揚海。千載難逢馬出河。聞說燕南猶俠氣。醉來剛欲一悲歌。</text>
<title>連山舘。夜坐有思。</title>,<text>萬事悠悠自有天。臨機或恐失輕權。九門深處誰能入。春夜漫漫耿不眠。</text>
<title>靑石嶺</title>,<text>起看天地足風埃。脚底關雲欝不開。欲喚魯連東海上。千秋爲我解紛來。</text>
<title>過靑石嶺。用李員外成字䪨。</title>,<text>閱歷風霜是玉成。春天浩氣與崢嶸。披襟宇宙心翻大。按籍山河意不平。神禹秪勞分戶服。始皇無賴築長城。中州已作靑氊舊。痛殺徽欽失汴京。行登靑石嶺。氷雪似深冬。玉帛年年去。悲歌泣孝宗。</text>
<title>甛水站。望見白塔。</title>,<text>往事蒼茫欲問誰。山厓白塔不吾欺。獨立巋然星歲久。興亡衮衮爾能知。</text>
<title>謠俗</title>,<text>謠俗看看未易窮。薰蕕一器幷包中。叢祠大小家家是。關廟丹靑處處同。持服野奴拖帶白。結帔村女載花紅。幽燕自是鮮卑地。不獨如今有此風。</text>
<title>狼子山。宿王姓人家。</title>,<text>野人生活少經營。耕猶憐自在情。五斗納官王稅足。一年觀獵戶徭輕。馬頭牛鼻無穿絡。犬竇鷄塒任吠鳴。未識公門何事在。百年身不到遼城。</text>
<title>出遼野</title>,<text>脚下山初斷。身邊野忽圓。恢恢遊大地。遠遠極靑天。籬落千章樹。村居百里烟。倘來華表鶴。癡待暮雲邊。</text>
<title>遼市</title>,<text>春風吹動據鞍眠。萬里山河卽眼前。力量方知天下大。規模頓覺海東偏。人將傑氣歸商旅。士或悲歌混市廛。終古遼陽多勝迹。荒城撫劒一悽然。</text>
<title>關帝廟</title>,<text>稱帝稱王亘萬秋。生前劣得壽亭侯。精神所到無金石。枉說公能死不休。</text>
<title>白塔</title>,<text>千歲遼陽鶴化仙。誰將白塔候袖仙。黃塵滿目金繒去。剛愧人間不學仙。千年已去又千年。何處茫茫欲問仙。鶴不歸來城郭改。野天寒月秪依然。</text>
<title>遼陽遇風</title>,<text>一抹雲膚起。彌空轉屈盤。風長來萬里。塵暗失千山。大野鴻濛際。孤村隱顯間。方欣憑快目。好事或天慳。</text>
<title>風雪</title>,<text>關河雪急馬回隤。面剝風頭眼不開。欲試男兒經歷地。須從那裏一番來。不識關河苦。今朝拍試眞。嚴風增氣勢。虐雪倍精神。強策凌兢馬。爭扶詖吒人。每當努力地。點撿自家身。</text>
<title>途中所見</title>,<text>中華事迹已成陳。擧目徒然百感新。驢背紫髥殊不雅。店頭紅粉劇無倫。人輕衛朴難霑轍。俗尙瞿曇欲臠身。最是客中愁絶處。恒風日日但黃塵。</text>
<title>過白墖舖</title>,<text>春早餘寒動。朝來更索然。村烟和白雪。野樹在靑天。鴈去長雲外。人行古塞邊。眼中堪畵處。一一語龍眠。</text>
<title>遼野望烟樹</title>,<text>行行信馬但垂鞭。忽訝波光纈眼前。舊識遼陽無大水。卽看滄海界長天。山雲酷似難分島。野屋渾疑不繫船。人道吾言如未信。薊門烟樹此同然。</text>
<title>瀋陽</title>,<text>堂堂天下百年居。衣繡初心却未除。玉帛全輸郿塢去。中州不免一蘧廬。</text>
<title>着幅巾</title>,<text>不耐風吹帽。頭仍一幅巾。未妨行古制。那足怕今人。𥑇宕無窮意。高低自在身。所嗟方適越。章甫辨誰眞。</text>
<title>面紗</title>,<text>面着烏紗過塞垣。關河風月未須論。烟深不辨高低樹。霧隔何知遠近村。一抹天邊雲寡色。數聲空裡鴈無痕。免敎黯黯黃塵逼。鎭日寧愁眼界昏。</text>
<title>述行</title>,<text>馬在長途不着鞭。倦來隨意據鞍眠。春深往往寒欺客。路遠行行日抵年。投店厭聞殊語聒。束裝常㥘恠風顚。三旬跋履餘千里。起看燕山更渺然。</text>
<title>曉發白旗堡</title>,<text>凌晨裝束候鷄鳴。百里關河報課程。寒野馬隨雲北去。曙天人與月同行。臨湖屋出依俙見。隔樹燈懸黯黮明。小黑山低何處是。西來却恠又南征。</text>
<title>野濶天覆曠然無所見</title>,<text>神馳宇宙却恢恢。軒豁端倪儘大哉。巨野極天無一物。不風何地有纖埃。乾坤上下惟開闔。日月中間自去來。是處縱觀眞氣像。藐焉身立愧三才。</text>
<title>行吟</title>,<text>槎路行行猶未休。春天舞彩過幽州。老人常健憑靈寵。童子何知但出遊。今日漢儀非可覩。舊時周禮亦難求。河山獨不隨新面。處處歌吟爲少留。</text>
<title>北鎭廟</title>,<text>鎭北巫閭大。山尊盖有神。祥雲長宿衛。列嶽自歸賓。肹嚮來天子。昭明動衆人。丹靑徒耀目。所事或非眞。</text>
<title>次副使䪨</title>,<text>抒抽其空大小東。凾關未得一丸封。可憐堦土三層地。翻作吳山第一峯。志士誰能歌白石。英雄不復飮黃龍。魯連已遠靑齊近。千載難尋去復蹤。</text>
<title>又次華字䪨</title>,<text>家在海東稱小華。別來消息問如何。殊方柳忽新添色。故國梅應欲放花。雪塞回頭瞻日月。春城擧目異山河。天將好借東風便。曷月能旋泛海槎。</text>
<title>過靑石嶺。用李員外成字䪨。第二當在上</title>,<text>且喜玆行計會成。心輕關路勢崢嶸。穹林來逗吟鞭出。絶磴行輸步屧平。轉入深深楡柳地。回瞻漠漠鳳凰城。居然去國三千里。高處尋常望玉京。</text>
<title>謹次</title>,<text>遼河以北不停驂。七日方能到十三。朝出黃塵迷咫尺。夜看明月辨東南。閒愁謾被詩情惱。佳句元非性癖耽。忙裏光陰虗度了。有時深省自多慚。</text>
<title>次十三山䪨</title>,<text>雲外飄颻何處山。靑山綰結十三鬟。非無巨麓崢嶸立。獨愛亭亭野草間。</text>
<title>次山字</title>,<text>百年天下運方艱。不閉長城萬里關。三代人民俱薙髮。九州皮幣各梯山。彌文舊習無諸夏。黷武餘威讋八蠻。莫笑年年來玉帛。箕墟一片獨衣冠。</text>
<title>用中字䪨</title>,<text>野色昏昏接太空。一旬多在黃塵中。春陰正㥘逢凌雨。沙漲還愁來大風。道上時時看拔屋。馬前往往落飄蓬。夜來籟寂月東出。雲盡靑天如發蒙。</text>
<title>漫成</title>,<text>目下全無萬里關。身如快鶻氣如山。旁人莫笑誇輕健。重在君臣父子間。</text>
<title>次沙字</title>,<text>關路風吹走白沙。客行無賴面遮紗。山雲日隱常如雨。野樹寒多不放花。困睡每妨良夜話。催駈何暇糓朝差。案頭葷血非佳味。須向灤河問蕨芽。</text>
<title>松山</title>,<text>毅魄千秋獨凜然。英名不要後人傳。松山爲大寧城小。衰草荒墟絶可憐。</text>
<title>杏山</title>,<text>國破身亡可柰何。杏山元自近灤河。卽今天下無佳處。不用歸來賦楚些。</text>
<title>奉次行臺䪨</title>,<text>一枝棲息笑鷦鷯。身健何妨遠度遼。事異延陵觀古樂。時同牧老赴中朝。啣綸客况甘如薺。索貨人情佞似椒。文物已非華夏舊。且從寰宇暫逍遙。</text>
<title>祖家牌樓。有人題詩云云。用其䪨。</title>,<text>峩峩顯刻至今存。爭似當時蓽作門。手把金鱗歸北虜。身先龍馬入中原。孱顔愧立人間世。勳業惟稱祖子孫。未害通衢長指點。千秋留戒負君恩。</text>
<title>途見有火葬者。心傷有作。</title>,<text>送死家家禮俗頹。田頭收拾葬寒灰。天理一端消不歇。白衣攀哭數聲哀。</text>
<title>用從事䪨</title>,<text>玆遊且博十分閒。日日風烟嘯咏間。馬首忽生千頃海。身邊遙挾萬重山。春雲翳樹嵐容淡。朝旭穿雲野色斑。盤礴三旬隨意去。不愁辛苦度長關。</text>
<title>過六渡河野望。用前䪨。</title>,<text>布置田園土不閒。鷄鳴犬吠又人間。平平遠勢遼東野。立立奇形漢北山。村外馬牛椉雨吃。樹頭籬落綴雲斑。風烟已覺中州近。明日行看第一關。</text>
<title>途間見蒙古。言語衣服。又與淸人絶異。</title>,<text>塵堆面目一裘單。盡室車活計安。水草居仍禽獸食。不關風雪折綿寒生物云云自不齊。欲窮天下莽難稽。卽看夷夏無分別。爾又癡昏一級低。</text>
<title>步成李貟外所示䪨</title>,<text>朝來小雨轉霏霏。近樹蒼然遠樹微。點抹纔能霑野草。縱橫忽復打人衣。低蒲細柳先春色。淡靄高雲易夕暉。聞說關中風氣早。梨花初發正芳菲。</text>
<title>次潤甫</title>,<text>汾上追歡意有餘。携君忽到尾箕墟。三千里外同遊樂。二十年前舊抱攄。雅志吾將歸老圃。良才爾獨困公車。不妨一見神州大。胸海開來勝讀書。</text>
<title>雨後</title>,<text>雨後烟雲分外淸。襟期披豁海天晴。乾坤納納三才志。江漢悠悠萬古情。何處世間如許大。幾人天下不虗生。收將好氣東歸去。一笑風塵百慮輕。</text>
<title>望長城</title>,<text>山勢騰騰自北來。東頭忽與海天開。始皇枉却勞人力。不悟長城在八垓。風濤何處是蓬萊。採藥舟行苦未廻。若使秦皇能不死。長城肎許北人來。</text>
<title>望夫石</title>,<text>風雨長時護此山。築城哀怨寄孱顔。悠然忽憶桃源樂。盡室求仙遂不還。</text>
<title>望海亭</title>,<text>海岸紅亭出。嵯峨俯古城。山河萬里勢。宇宙百年情。頓覺靑天近。平看白日生。長風會一借。吹却八荒淸。缺 石痕猶秦帝鞭。亭前吟 缺 足雲烟。扶桑日出照滄海。不分靑丘何處邊。不恠秦皇意欲仙。風來慌惚御泠然。亭高却躡空中地。海濶能看分外天。風角送傳群鶴唳。日輪驚起老龍眠。波間亂鳥時明滅。笑指方還採藥船。</text>
<title>過撫寧縣</title>,<text>關裏欣看別有天。又開平穩一山川。村邊羃羃千般樹。野外方方幾頃田。鄕里衣冠能不乏。市樓金帛未全貧。崢嶸掉揳當街立。事在前朝更可憐。</text>
<title>灤河謁淸聖廟</title>,<text>邈矣千秋上。巍然一院中。弟兄猶合席。父子不同宮。寂歷丹靑落。荒凉俎豆空。江山今古意。四面但淸風。松陰下馬獨盤桓。酒後歌吟意未闌。不有夷齊生此地。江山雖好等閑看。</text>
<title>孤竹君廟</title>,<text>孤竹廟前春水明。扁舟獨往有深情。南厓祠屋長隣近。不盡淸風百代生。</text>
<title>士趨不佳。慨而有作。</title>,<text>意氣麄豪又一秦。緇襦短褐立街塵。携書宛轉求增價。把屋尋常乞與人。坐據胡床多傲眼。戴來戎帽不羞賓。問渠有底家風在。舊業無傳近百春。又文物蕭然似火秦。劇憐天下久蒙塵。埋頭市里寧論士。遯跡山林定有人。閉戶誰能稱晉臘。揚庭不恥作虞賓。百年枯樹還無恙。猶自靑靑殿舊春。</text>
<title>樗村夜坐。忽有抱琴而至者。問之。孫策其名也。爲賦三篇短律。</title>,<text>白日臨空逈照心。逢君此夜好開襟。春寒草堂懸燈語。語到人天思轉深。琴聲繞屋夜將深。誰識調中有古今。欲弄峩洋山水曲。鍾期千載復知音。一室氤氳自有春。也知窓外柳梅新。悠然便覺襟期獨。山水音中憶遠人。</text>
<title>赴炳然冠子禮。路與汝直。馬上口占。</title>,<text>山阿一曲碩人寬。只有簞瓢可自歡。友賓招呼方薦笏。兒童突兀便加冠。初筵酒釅心嫌醉。小室春溫坐不寒。三代威儀還在此。任他村老恠未看。蝸室還如廣廈寬。人應愁絶我方歡。長時竈冷行收栗。遙夜燈昏坐整冠。架揷群書當富貴。身無裘褐了溫寒。岩松老大同心事。直到蒼然歲暮看。</text>
<title>古劒歌。贈金生。此以下。取於散稿。而當在江湖錄。故記此耳。</title>,<text>江村數椽茅屋裏。常有光恠欲射天。環顧室中無一物。但見素壁掛龍泉。苔塵刻題不可讀。龍文虎筆相蟠纏。初來悚然驚古器。問君致此應有緣。答云麻人鋤峽田。土中有聲聲錚然。引以出之三尺長。玉匣落盡霜刃全。幾年沉沒沙泥中。至寶始與人寰傳。遠來江湖問奇男。不是高價索金錢。時平百年無所試。落在販屨小兒邊。往往秋江風雨時。聽之若有龍吼焉。細看制㨾非今物。鑄於何代棄何年。在土深藏出無用。物之不遇誠可憐。我今試欲磨越砥。直使精光吐秋蓮。斬蛟斷犀當有時。嗟嗟此劒寧久捐。</text>
<title>遊栗島</title>,<text>江淸刺小艇。島凈步虗沙。潮沒東西岸。烟生上下家。庭空得槐樹。籬短出桃花。野老能留客。農談日已斜。</text>
<title>訪靑龍寺</title>,<text>逢僧老樹下。尋寺亂峯前。昨日灘舟惡。今朝竹杖便。松深穿細路。蘿暗嚮幽泉。漸覺浮生理。淸眞無學禪。</text>
<title>會津感懷</title>,<text>初瞻月岳面。已至會江前。幽塢冬生竹。踈籬夜繫船。菁根猶舊味。人事卽新阡。垂白吾兄在。相看涕淚連。</text>
<title>楮江別友人</title>,<text>寺鍾無動島烟生。臨別無言舟已行。江轉山回人不見。但聞柔櫓下灘聲。</text>
<title>淸心樓。用宋人韻。</title>,<text>秋日登欄坐忘歸。汀雲向晩欲生衣。江湖衮衮孤舟去。今古茫茫一鳥飛。地本不高樓勢逈。人應無數壁題稀。翛然願化神仙骨。早厭塵間劇是非。</text>
<title>栗島</title>,<text>湧出孤峰元氣中。登臨忽若坐秋空。島從間起境還別。水作分流源自同。日暮步沙可喜月。夜深移棹更無風。邇來偏識霜師意。巧點丹靑樹木叢。</text>
<title>滄浪亭</title>,<text>日午春潮上。洲還失白沙。孤舟知野渡。獨樹見村家。田澤雨沾麥。岩空風落花。微吟坐水閣。隨意葛巾斜。</text>
<title>江亭</title>,<text>意識江亭好。須看我興狂。忘危岩下徑。叫勝檜前堂。迎杖村翁拜。窺籬野女藏。徘徊久不去。洲嶼淡斜陽。</text>
<title>宿舞童島</title>,<text>行舟暮不息。衮衮上灘多。暗夜星翻愁。寒霜鴈叫沙。殘鍾蘿外寺。孤杵島中家。從宿軒堂凈。村人有菊花。</text>
<title>西湖舟中。遇仲良諸人。共賞栗島。</title>,<text>良辰乘興往。好客不謀同。忽遇淸江上。相携小島中。歸帆看落日。老木識秋風。我意營茅舍。閑田問野翁。</text>
<title>悼沈</title>,<text>族厚家仍近。我冠君髮垂。初猶撫頂愛。終復比肩隨。良驥方觀步。奇花已墜枝。乃翁賢且屈。胡不保佳兒。如何三載內。哭弟又悲兄。詞翰大家子。銘㫌太學生。人應無夭相。天豈惜才名。舊贈花牋在。呑聲寫古情。沈氏無全福。靑山奪好人。女嬌看可悼。婦哭聽愈新。簡盡將生蠧。碁枰已暗塵。堪嗟戱劇語。畢竟果成眞。訪我湖中友。逢君郭外村。酒尊寒雪逼。詩話曉爐存。未恨碁才劣。翻驚筆法尊。舊遊回首冷。點點只消魂。</text>
<title>夜宿城西友人草堂</title>,<text>山齋夢初覺。虛明月一軒。孤松生絶岸。老鶴鳴何村。街市燈猶在。樵童語已喧。卧聽舂米早。應爲客留門。</text>
<title>翌日。滯雨仍宿。呼韻又賦。</title>,<text>牽挽友朋袂。淹留風雨中。燈淸小屋靜。木落一庭空。酒興人皆有。碁才或不同。悲歌暮年意。相對菊花叢。</text>
<title>病卧</title>,<text>踈屋荒凉病不宜。布衾叫苦卧多時。人皆經驗能言藥。我自無治便得醫。氣意困來還作睡。心從安處且看詩。床頭問疾誰頻到。聡慧吾家少女兒。</text>
<title>[缺題]</title>,<text>招提挾筴夢空回。芋火同君幾撥灰。長老相逢如有問。爲言他日可重來。已道歸期近。兼徵一片言。憶曾傡鉛槧。長夏寄禪門。</text>
<title>[缺題]</title>,<text>曾傍仙鄕喜合幷。相看一笑便稱兄。山樓結榻秋宵永。湖院同硏夏日凊。志氣昂藏嫌少屈。文章突兀會先鳴。知君解著潛夫論。不要人間浪得名。芋火衡山記昔年。石床吟罷共君眠。祗今猶結池塘夢。芳草回靑憶惠連。江湖不盡別來情。忽漫相逢喜且驚。明日拂衣歸谷口。世人那識子眞名。逢君憶吾弟。淚與語俱零。一夢孤雲寺。傷心八卦亭。江山倘依舊。人事劇伶俜。相對不成話。紛飛羡鶺鴒。</text>
<title>楮島</title>,<text>長洲潮落曉雲盤。喚起漁人水宿寒。鳴棹二陵山下去。一江秋色碧漫漫。</text>
<title>山行</title>,<text>山中節物已秋天。憀慄令人意洒然。村女盃盤多饁畒。野翁歌曲喜登年。</text>
<title>梧笋峙</title>,<text>過江猶暑雨。入峽已秋容。洗爵岩泉冷。披林山果濃。鼪鼯拱石穴。猿鳥倚雲松。</text>
<title>草坪</title>,<text>尙書舊時宅。諸子善持門。薄業靑山在。高名北極存。</text>
<title>歸谿</title>,<text>地憶重來日。人尋舊宿村。溪山還拭目。塘草結離魂。謝脁靑山在。曼卿石室存。分明夜來意。深念少游言。山谿並騎憶同來。高屋新瞻見爾才。石室殘花人已去。洞天流水客重廻。浮名世路身多倦。薄業雲林計轉催。回首可憐鋪席地。一尊今復與誰開。</text>
<title>槐灘</title>,<text>見說槐江縣。山佳有藥泉。肺蘇思一飮。心往已多年。末路無眞語。靈漿亦妄傳。春風期又至。虗空倘昭然。</text>
<title>忠原村舍</title>,<text>山扉風烈夢驚回。於兔縱橫半夜來。多少村童嗔不去。曙天方見等閑廻。</text>
<title>聞李諮議士亨將盡室入寓三陟</title>,<text>明時盡室入雲林。物外周章迹愈深。聞說竹西樓下去。海山從此絶徽音。</text>
<title>晩景臺</title>,<text>淸川一曲抱山廻。石老松盤自古臺。心與濠魚遊極樂。坐吟 缺 可歸來。</text>
<title>[缺題]</title>,<text>尋芳怊悵惜春歸。與客同來上翠微。堤柳多情猶裊娜。杏花無賴却紛飛。蓬萊指占常雲近。紫閣登臨已力稀。童冠幷遊三月暮。咏歸堪擬浴乎沂。</text>
<title>[缺題]</title>,<text>夙計東遊却不違。向來差喜世情微。銀河客有乘槎去。蓬島仙應駕鶴歸。堪誇理屐身偏健。已識離家夢亦稀。夜坐獨看滄海月。一天氷影正依依。</text>
<title>輓▣▣▣ 似是藥泉輓</title>,<text>三朝元老國蓍龜。一代名高等具茨。黃髮坐令廊廟重。蒼生却恨衮衣遲。揮金太傅當年樂。摸畫歐陽後世師。耆舊中間誰復在。爲公無憾爲時悲。懸車舊里日從容。洛水波淸有卧龍。衡岳忽摧天折柱。市朝相泣巷無舂。于今衮職誰爭補。餘事文章世所宗。牢落精神應不盡 一作今不見。捴 一作謾 輸花蝶若堂封。</text>
<title>輓▣▣▣</title>,<text>學士淸名凜自持。氷寒蘗苦讋萊夷。加褒命德先亡恨。爵賜榮封後死悲。平日徽箴多內助。晩年忠養有佳兒。柔嘉惠化人多感。親䣊齎咨頌不衰。</text>
<title>輓▣▣▣ 似是李森輓</title>,<text>傳家詩禮是靑氊。壯歲功名亦偶然。投筆志存班定遠。據鞍心切馬文淵。風霜偃薄無餘念。天地深容荷曲全。痛殺三軍空雨泣。一杯蕭瑟像祈連。幽狴深深隔九閽。危衷莫暴只煩寃。天街日月無私照。瘴海風烟亦聖恩。獨躡戎垣精彩變。翻登麟閣畫圖尊。應知草初心在。泉下猶憐耿結魂。</text>
<title>[缺題]</title>,<text>理屧徐登那裏山。携來勝友坐松間。少年舊態依然在。花柳前頭倚醉還。三十年前登此山。高哦大酌樹中間。居然白髮尊中映。坐惜流光醉不還。嫩柳繁花觀碧山。依依坐我畫圖間。春城游客知多少。太平三淸洞裏還。枕郭鱗鱗宅近山。地分高絶俯人間。太平好事知誰健。倒盡深尊未擬還。</text>
<title>士昌輓</title>,<text>蟬爀中間凜自持。衰年身作弄雛兒。科聲突兀靑春歲。宦業低回國子師。迹散何曾隨世好。文高不欲遣人知。時艱更惜才猷盡。漢水南邊有口碑。</text>
<title>李參奉汝厚輓</title>,<text>峽屋蕭然盡室回。羞將倦迹近塵埃。風流恰愛千鍾飮。志氣虗拋百里才。村僕課農聊自遣。野翁爭席更誰猜。劇憐春夜姜衾冷。可耐鴒原不盡哀。</text>
<title>輓柏洞金尙書</title>,<text>新休衮衮自天申。四十年中百福臻。處世心存平物我。持家訓切叶恩倫。明庭拆號無虗歲。大被同歡有別春。萬事寧嗟餘憾在。完名終古不碯磷。</text>
<title>輓沈奉朝賀遷葬</title>,<text>吾宗修禊昔同娛。小子摳衣每坐隅。先志講來無闕事。後生遵去仰成謨。門闌勝迹還如掃。花榭遺風頓覺孤。緬憶從容談笑際。似公精彩畫難模。</text>
<title>輓李珍山</title>,<text>湖上風烟觸目傷。雨中駈馬度靑陽。靈筵塵積蒼頭哭。見說枚臯病在床。盛事追思未十年。斑衣歡繞大孃前。今看隔水柴門掩。一朶荊花更可憐。未老休官便不求。輕將晩計付西疇。公田種秫還多事。隨意尊前大拍浮。</text>
<title>輓沈抱川誠甫</title>,<text>詩書在腹敵膏粱。牢落風塵意激昂。眼透諸人窮未到。口翻千語爛生光。官低記馬猶遭罵。病欲還山遂不暘。無復玄亭來問字。殘稾埋沒篋中藏。</text>
<title>輓曺君實 潤德</title>,<text>君方騎竹我垂髫。舊社追歡每見招。早歲將身偏跌宕。中年斂迹任逍遙。還從几案生崢綠。肯把圖書換冕貂。異日誰編高士傳。不妨玄晏與同調。無勞望望走山林。城市前頭亦會心。花竹長供欹枕穩。風塵不到閉門深。怡情且喜頻拈酒。嫌閙還應不置琴。洞裏春光空爛熳。含悽忍作送行吟。看君病甚我心憂。欲起君能勉我留。脉脉催呼百花酒。悽悽對坐兩閑樓。圖書倚壁慘無色。花石滿庭嚬帶愁。勝社風流誰復健。自公去後便長休。</text>
<title>挽黃理山應洙</title>,<text>記昔春臺羽衛陪。仗前傳命見君才。十年徒爾牛刀用。數郡歌騰叔度來。同隨槎路極天行。夷險方看素守輕。蕭瑟伊吾鳴劒志。却憐秋草閉佳城。</text>
<title>挽金僉正</title>,<text>少日昂藏古義敦。人推先德刑典存。居然志氣空牢落。只專牛刀試一番。夙挹先庭曠世姿。兒曾親扣大人知。公家還作吾家視。數月還遲未覺遲。于門車馬閴無塵。此理悠悠恠未眞。目下猶憐鸞鵠峙。天應留與二郞伸。</text>
<title>挽趙公西</title>,<text>浦翁遺範至今遵。忠孝傳家不乏人。晩歲登瀛才未展。危衷往往見天眞。襟懷踈曠古人風。緩步名途不計功。歸卧明臯祠屋下。肎愁藜藿未甞充。挾筴吾家自勝冠。情深不獨朋友看。白頭人世悲歡足。淚灑寒天痛肺肝。</text>
<title>次朴司議丈宴席䪨</title>,<text>桃花洞中宅。絲竹閙晴軒。喜欲忘衰疾。貧猶置大樽。百年誇勝事。今日賀殊恩。緋玉紆榮近。居然齒爵尊。鄕黨惟吾丈。巋然坐小軒。歡深霑雨露。榮動集朋樽。岡祝添遐筭。衢歌聖恩。兒童還髮白。床下仰稱尊</text>
<title>陽川李同福新亭 小岳樓</title>,<text>突兀名亭出。人稱小岳樓。塵埃他自閙。風月獨無愁。遠峀爭如揖。平湖靜不流。江干多少宅。淸福較誰優。特地江山好。風烟擁此樓。琴中有古意。酒後失閑愁。嶽色排簷近。波光拂檻流。朝來魚入饌。幽事日優優。</text>
<title>次金渾然䪨</title>,<text>岩捿已製薜蘿衣。擬逐樵漁漫浪歸。釜裏生魚烟起少。門前題鳥客來稀。閑情芍藥看新吐。好意山禽近不飛。多謝殷勤二三子。柰無寄字愧相違。</text>
<title>又次靑字䪨</title>,<text>登登少年屐。超忽數峯靑。三月紫霞洞。孤村一澗亭。襟懷隨處豁。塵慮坐來醒。十里徒遐想。春天虛翠屛。</text>
<title>悼趙仲恭</title>,<text>志力頹然已不強。尋思舊學便亡羊。朋來却賴磋磨益。技殫多慚指引方。浹月相觀情未倦。歸時倐別語難長。可憐今夏重逢約。一夢人間墮渺茫。君甞擊節古人風。志在緱山六月中。檢制常看衣不撥。咿唔每覺夜將窮。門闌自襲怡愉氣。士友多推逴厲功。剛被化兒多戱劇。冶翁文獻便成空。</text>
<title>五月二十八日。聞白下今日將入地。以詩悼之。</title>,<text>風雨凄凄盡欲寒。誰將玉樹葬臨湍。龍歸洛水仍長卧。琴絶峩洋不復彈。翰墨千年空藝苑。文章一世閴詞壇。眼中烱烱精神在。未信君今已盖棺。</text>
<title>朴叔臨見喜賦二律</title>,<text>秋日茅簷下。陪歡杖几尊。兒童今我老。親長獨公存。洒落超塵𡏖。沉冥托酒樽。醉來扶上馬。山月逗黃昏。鴻飛雲路逈。鳳擧羽儀尊。窅然天機會。淸明夜氣存。村深誰送酒。花發對空樽。坐數投林鳥。歸來日未昏。遯世世猶逼。避名名益尊。還嫌宇宙狹。自笑形骸存。高咏惠連句。且斟元亮樽。柴門白日靜。醉睡到黃昏。</text>
<title>病後漫吟</title>,<text>人道同牛馬。衣冠愧不尊。低垂百軆倦。隱約一心存。努力加飧飯。扶衰賴酒樽。今朝發深省。夜氣未全昏。少日凌空志。昂藏妄自尊。却憐衰髮短。還笑片心存。病不忘冠帶。愁能屛酒樽。更看方寸地。免被軟塵昏。</text>
<title>輓閔士相</title>,<text>昔在城南社。與君一來往。斂然衣帶飭。已知非俗狀。中間會面稀。有時勞夢想。朅來桂陽日。吾家近莽蒼。嵯峨氷雪中。屢勤騎牛訪。迹似逃空虛。喜甚聞跫響。君來非世情。寔出中心貺。十年知猶未。從今倍傾嚮。懸燈忘夜闌。寒雪透曉帳。磋切不厭煩。極意恣跌踼。然疑或不契。未害更商量。說來又說去。轉覺襟懷敞。淵永自餘味。淡如玄酒釀。但在本領處。不容毫髮爽。萬殊惟一本。求諸方寸上。陰陽有合散。動靜互弛張。循環自不窮。其理本非兩。中節不中節。聖狂判霄壤。戒懼壓得重。先賢示其掌。慥慥由此行。裏襮自交養。吾固有所受。非敢率意刱。犂然相視笑。謂余言不妄。從前許多年。却道用力枉。不有存養力。其能到晬盎。虛襟一轉語。自與吾心當。歎君能服義。愧我過垂奬。敬義德不孤。炳然六二象。櫽括有些偏。那免失趨向。反鑒亦可戒。內外譬修攘。制外以養中。程門訓猶昉。看君撿制功。毅然已自強。藉此專用力。迤邐進高朗。上達非外求。地位置夷曠。徒向裏面去。田地却不廣。看我幾動處。分明辨伯王。梔臘彼其子。奚啻醢車鯗。講說旣有端。相逢迭和唱。方將不盡意。徐擬更曲暢。可憐君不待。遽遽身忽喪。此事無柰何。天胡厄吾黨。齒髮未及衰。志力方伉壯。期君良不淺。斯道猶有望。嗚呼已焉哉。若己有痛恙。嗟君行篤至。念君志高尙。少時决烈氣。長風勢破浪。恥作今世人。嘐嘐自倜儻。駈馳不失範。脩道方掉鞅。省身緊約束。造次心不放。警眠枕有錐。夜與睡魔抗。不爐又不扇。刻厲還一㨾。斤斤先孝悌。屬屬奉親長。誰間昆弟言。爭騰友朋賞。脚跟漸平實。壇宇勝疇曩。泰然行將去。佇看好氣像。山期九仞高。壁立應百丈。衰晩幸得君。偲偲資直諒。自視精力短。提撕友生仗。對君扣名理。肚裏無片障。千慮有一得。吾亦不自讓。擺却依違態。形迹兩相忘。自憐君去後。懷深每愴怳。天意莽難度。拊心獨俯仰。邇來病在床。杜門無意况。吊旣不及尸。窆又不臨壙。幽明負恨多。緖風感懷愴。何處倚玉樹。已與靑山葬。他時一束蒭。哭君遺恨償。今來讀書處。寂莫掩素幌。淚洒秋天杳。哀歌悼士相。</text>
<title>次士晦所示䪨</title>,<text>殘書收拾走禪宮。短髮飄颻激懦衷。日月堪憐虗送老。桑楡妄欲更收功。泉常䟽猶嫌棄。山待躋攀轉覺崇。早晩歸休吾不怕。一生要在鞠躬中。地憐三界遠。山憶百原深。結榻成朋社。披書坐祗林。岩松猶古意。峯日或秋陰。一笑同良晤。欣逢二妙尋。</text>
<title>次春卿䪨</title>,<text>並馬凌殘雪。來尋古寺幽。懸燈消永夜。對月玩高秋。自信從容樂。人看漫浪遊。歲寒心不已。少別莫關愁。</text>
<title>贈韓生思喆</title>,<text>天地無心自至公。山川不隔古今同。修道遠涉還多事。師友爭如小學中。</text>
<title>謹步錦平都尉下示韻</title>,<text>殊恩不獨爲公榮。盛事鋪張報太平。至澤偏涵河海大。深仁自荷昊天明。歡瞻堯日騰封祝。歌和秦樓雜鳳聲。三百年來無此會。德門人賀壽星橫。</text>
<title>石潭瑤琴亭</title>,<text>琴聲非古但哇淫。正譜人間遂陸沉。試向此中尋絶響。至今山水有餘音。</text>
<title>邑東廣石 海州</title>,<text>桃花恐漏武陵溪。題品隨人不厭低。行未窮源餘興在。莫敎他日再來迷。屋後靑山上下溪。溪邊隨意坐高低。流觴好作蘭亭會。乘月歸來路不迷。</text>
<title>贈彦章器卿</title>,<text>二妙聯翩遠訪勤。玆遊且喜再逢君。君家自有宗師在。莫把平生但學文。</text>
<title>謹次閒雲所示䪨</title>,<text>古寺還疑夢裡遊。重來白髮已盈頭。山光水色渾依舊。俯仰中間淚暗流。原䪨 石楠寺寫懷。示沈贊善。○閒雲何年此寺共淸遊。今日重逢各白頭。風景不殊人事變。心懷悽愴涕堪流。次䪨 遁谷蕭寺今來續舊遊。鬂邊霜雪各盈頭。箇中最是淸心處。樓下泠泠澗溜流。</text>
<title>又次</title>,<text>雲自無心懶出遊。隨時怡悅在山頭。閑來閑去長如許。不識人間歲自流。次䪨 遁谷底事年來作宦遊。靑山笏外每回頭。林慙澗愧今還切。欲把塵纓洗玉流。</text>
<title>疊前䪨</title>,<text>強作禪龕少日遊。携書兀兀坐樓頭。此心不逐身同老。山自峨然水自流。又用前䪨 閒雲古寺烟霞昔共遊。每逢佳節謾回頭。重來此日身同老。始覺光陰若水流。</text>
<title>謹次閒雲䪨</title>,<text>幽約差池今始成。山樓夜月喚愁生。懸燈細話秋宵永。太半人間感舊情。原䪨 閒雲古寺良辰好會成。衰年勝事樂平生。白頭相對禪窓下。各把中心話舊情。次䪨 遁谷白紛今日竟何成。堪愧悠悠過一生。禪室浹旬聊結榻。曛宵欵洽說心情。</text>
<title>又次</title>,<text>憐公白髮苦無成。傑氣昂藏負一生。往往高歌金石出。祗應多少不平情。</text>
<title>次汝直䪨</title>,<text>禪扉寂歷誰相過。歲暮窮山獨抱經。今日忽聞簷鵲噪。君來一笑眼俱靑。一旬同志樂。今日又君來。別久多幽菀。懷深似撥開。盍簪殊未易。歸騎且休催。落日山樓外。還隨宿鳥廻。</text>
<title>次炳然䪨</title>,<text>秉燭悠然坐梵宮。衰懷耿耿自由衷。登高却費躋攀力。積小那輕分寸功。一抹雲膚平地起。千尋嶽勢極天崇。筭來活計遺經在。白首吾將老此中。從他白髮侵凌勢。雅欲同君讀古經。步出禪樓成小別。歲寒惟看一松靑。</text>
<title>訪石南寺</title>,<text>古寺重來却有情。白頭猶作少年行。山應待我如相待。爲送溪流出洞迎。</text>
<title>遁谷先歸。悵然有作。用前䪨。</title>,<text>負笈猶初志。提携古寺來。十年良晤合。千古好懷開。氣味靑燈喜。章程白髮催。更留幽約在。他日可重廻。</text>
<title>杜谷次春帖䪨</title>,<text>隨處心閒身亦安。鼠肝虫臂意無難。山河獨往歌攀桂。澗軸徐行咏考槃。隴麥方欣爭日暖。岩花遲發逗春寒。優游却恐慵成習。爲取殘書打坐看。</text>
<title>[缺題]</title>,<text>竹馬曾爭逐。居然五十年。昂藏猶舊意。衰落秪相憐。一死無今古。同歸較後先。從前幾離合。此別倍潛焉。</text>
<title>君鎭挽</title>,<text>結髮爲朋到白紛。常言強力不如君。君今先我悠然去。蕭瑟人間獨涕抆。君自安山冒雨廻。爲拈春酒好懷開。不知白髮還相對。缺 風流倚醉來。少日凌雲氣自豪。塵埃齷齪笑凡曺。歌騰五袴來何暮。謾把牛刀等鉛刀。四十添丁更有孫。世間豊悴欲無論。獨憐每夜高堂哭。泉下君應暗恨呑。</text>
<title>悼金叔長叔</title>,<text>少日終南宅。同硏各弟兄。風流羞齷齪。志氣負崢嶸。醵酒爭先飮。哦詩副急呈。當時歡樂事。廻薄怳前生。當世論治行。吾將獨許公。名應循吏傳。心自古人風。悃愊寧違道。虛徐不計功。歸時民卧轍。遺惠却無窮。孝謹家風在。淸修世德尊。謙謙能述事。屬屬善持門。倚醉襟期豁。逢塲氣味敦。不知衰世內。風義更誰存。</text>
<title>閑吟</title>,<text>夏木陰濃覆草堂。風來陣陣百花香。嫣然一笑薔薇外。題品何曾漏海棠。雜樹交花擁草堂。無風猶覺滿庭香。山居不乏繁華想。芍藥爭姸妬海棠。</text>
<title>次申君遺稿中韻</title>,<text>憂道憂貧兩濶踈。閉門孤坐氣全沮。君來爲索磨驢套。三復遺篇再拜書。殷勤不欲問親踈。志功揄揚更孰沮。我且從君聞烱戒。家傳三昧讀詩書。吾於佔畢覺全踈。語到文章色欲沮。披雪重來輕百里。羞將拙句爲君書。</text>
<title>樗村 五月</title>,<text>舊舍歸來十六年。眼看滄海幻桑田。思量萬事頭全白。惟有殘▣更可憐。捿捿枉失許多年。投老方尋水北田。百種園林皆手種。開花結子意堪憐。無金猶自樂當年。好笑經營負郭田。病欲蘓時書可讀。故知天意似相憐。</text>
<title>次閑雲所示䪨</title>,<text>文園獨卧已多時。悵望還如遠別離。坐數投林歸鳥迅。遙看出峀倦雲遲。君常強健今何憊。我自迍邅早却衰。珍重秋來鷄麥約。一筇容易訪幽期。</text>
<title>悼飛卿</title>,<text>君歸萬事已成虗。朋友書來各吊余。久識悠悠修短理。胡然今日涕盈裾。君許弘齋作知己。我從君處識弘齋。君今又逐弘齋去。淚洒秋天柰老懷。君有文章不自有。絲綸黼黻意悠悠。世間何物來關我。雅欲窮經到白頭。人把杜門爲自修。君能惠好獨風流。紫陽眞訣元如許。講說從遊病不休。看君不盡輟絃悲。何處人間有子期。恠事携朋同惠好。迷途無伴獨逶遲。未知冥漠從游樂。能似咿唔對坐時。講習年來差適意。白頭今日與誰宜。褒衣終日懔然持。身在高華不自知。多病夙拋當世志。讀書雅欲古人期。斯文墜地長埋歿。吾道隨君與盛衰。可耐靑衿紛雨泣。更從何處覓爐鎚。</text>
<title>挽金統制</title>,<text>壇宇酋酋自不群。誰將絳灌笑無文。平生唾手燕雲志。刀筆何能有大勳。問訊黃臺事有無。紫陽綱目是功夫。韜鈐素畜春秋義。取舍能輕七尺𨈬。自警編謄一部成。隨身每詑不虗生。如今聖代邊塵息。莫恨伊吾劒未鳴。</text>
<title>朴執義叔</title>,<text>公來齊遫下堂時。未覺沉疴百軆疲。雅性每憐浮世狹。高風深許古人知。崢嶸氣宇尊添酒。蕭瑟文章篋有詩。匹馬凌兢關路惡。此心安穩不嫌遲。三十年來不出山。有誰遐擧似公聞。襟懷爽朗風塵外。吟咏留連水石間。人不我知身自適。門無客到晝常關。頻繁獨有天書召。草野何曾識聖顔。早襲蘭薰每發嘆。公甞撫頂小兒看。王延滋味貧猶足。萊子斑斕養極歡。扇枕有時吟稗史。專城無意做高官。終然歸卧蟾江上。百世淸風却可寬。</text>
<title>族叔挽</title>,<text>吾叔敦宗有古風。雪埋門巷再勞躬。襟懷豁豁無凡態。言笑霏霏見至衷。萬事駈除皮膜外。閒情寄在醉眠中。當時顧托殷勤甚。深恐踈慵不副公。溪山可樂敵公侯。領取南州第一區。楓嶽登臨窮遠矚。錦山攀出極冥搜。雖然勝地勞神用。爭似名亭獨卧遊。沙鳥不知人事變。每年依舊泛江流。</text>
<title>挽自邇</title>,<text>豊悴悠悠不可知。以才推命却參差。君曾戰藝名聲早。人恠登瀛步武遲。氣味從容無擇語。風流映發筆硏時。平生未了無餘恨。舊業鋪張有大兒。齒髮相看較數年。君常強力我迍邅。那知生死還如此。方信榮枯是適然。春夢依依尋舊社。親朋落落隔重泉。可憐玉樹埋將盡。愁殺湍山累累阡。</text>
<title>挽金東萊</title>,<text>名途寄跡却徘徊。懶逐朋遊日往廻。湖外周咨輿誦徹。邊頭坐鎭遠人來。嘉猷未試空齎志。良器難逢不盡才。爲憶風儀眞可惜。戶門蕭瑟更堪哀。</text>
<title>閏月廿九日。始雨。</title>,<text>萬事悠悠却有天。人多不省但茫然。朝來一雨田田足。爭說今年勝昨年。</text>
<title>次士晦</title>,<text>咿唔聲出殷新堂。楓栝繁陰自作行。收跡不妨塵路近。心期輸與簡編長。生涯擺脫貧猶樂。閙熱驅除夏亦凉。莫把工程容易說。試看禪客有何忙。</text>
<title>次吳子長遂元韻。送眞寶赴任。</title>,<text>見說南遊過海濱。子長詩語却超塵。征麾五馬何妨屈。享箒千里秪自珍。謀道知應羞竊祿。讀書雅欲解治人。悠然對坐襟期豁。話到深更月半輪。衰年薄宦卧江濱。破帽從他着米塵。豹隱誰知霧含彩。山輝自有石包珍。行藏在我休言命。去就由天不待人。白髮黃花同晩節。好須安穩卸征輪。</text>
<title>又疊前韻</title>,<text>携手重尋寂莫濱。孱顔不改境無塵。心期久結分山約。蹤跡多慚蘊櫝珍。今日扶筇嗟舊伴。十年埋玉憶同人。幽懷歲暮頻怊悵。折得黃花贈去輪。因訪堂山舊遊之地。今日哭送鄭命汝遷窆之行。第二聯及之。盡室南遊大海濱。公庭衙罷絶風塵。盤無苜蓿那嫌薄。腹有詩書不乏珍。可笑譸張刀筆吏。未應差別古今人。政成更訪堂山約。窮巷懸車莫放輪。</text>
<title>漫吟</title>,<text>懶讀多嫌病。淸秋獨閉關。長吟意無盡。抱膝對前山。秋高意蕭瑟。終日葉投關。悵望軒堦外。槐踈出遠山。心閒誰與伴。門設晝常關。不省身全老。時時夢着山。每笑劉伶醉。人言善閉關。爲農吾計就。却恐負靑山。率勃鄕隣闘。吾聾却不關。隨身書一架。晩計在堂山。</text>
<title>三陟崔兄君受臨行索詩</title>,<text>五十川流屈曲餘。飛樓形勢極鋪舒。晴牎不省崩騰海。危檻耽看潑剌魚。境僻人稱爲吏穩。民來自笑是官居。名區物色應▣舊。萬事回頭一夢如。憑虛意欲問秦餘。身與浮雲任卷舒。緩步高臺看出日。平臨大海玩跳魚。四仙亭問丹靑石。烏竹軒尋栗老居。三十年間徒漫浪。却憐華髮白紛如。緬憶身從海上還。飄然高出世人間。千重嶺嶠留遺跡。多少峯湖記舊顔。未逐郞徒遊汗漫。行隨樵牧入雲山。思量萬事都成幻。蕭瑟荒村晝掩關。劇府名城幾往還。閒愁多在米塩間。晩來一着眞酬債。此去三年始解顔。暇日高樓禽啅硯。有時滄海雪堆山。仇地更結丹砂願。人世悲歡定不關。</text>
<title>癸亥臘月初六日</title>,<text>行年甲子又重廻。辛苦酸醎閱世間。膝置兒孫多喜色。心欣琴瑟對衰顔。長貧分足堪提甕。偕隱歌成懶入山。莫問聾窩餘願在。等閑蠻觸不相關。</text>
<title>夜卧吟</title>,<text>蝸室猶能卧有餘。從他四軆盡情舒。專心却自羞農馬。食字差堪比蠧魚。不許衡門來妄轡。獨憐明月到幽居。聾深不省傍人話。聒耳聲中但椉如。</text>
<title>李楊根子厚挽</title>,<text>夙挹高名向往勤。魯鄕觀葬始逢君。襟期自與前修合。理義多從丈席聞。剛把讀書身計拙。晩緣爲吏主憂分。江村少飮渾如昨。淚洒秋天有斷雲。</text>
<title>挽曺季明</title>,<text>雅欲看君伯仲間。相逢披豁對歡顔。心期赤子全無僞。言語天眞剩不刪。隅坐怡愉多好意。急流安穩有餘閒。可憐玉樹埋荒草。秋日凄凄雨暗山。</text>
<title>甲子春用士晦䪨</title>,<text>春雨多陰少新晴。老眼看書翳不明。病骨凌兢害未健。塵襟悁欝苦難淸。陽坡煑艾春微動。幽室藏花暖欲生。俛仰田間五分足。更無餘事可經營。岩楓作意媚新晴。幽思超然對月明。陋巷難容高轍過。紅塵不奪小齋淸。端居只合從他笑。默坐惟宜驗我生。有味前言眞活計。休將物外費經營。</text>
<title>李子厚挽</title>,<text>少日聞君喜讀書。及承風儀便相予。話頭却怕懸空去。路陌將思引步徐。薄官非心托倦跡。孤懷絶俗卧窮廬。超然一似金門隱。不走山林只自如。</text>
<title>喜雨</title>,<text>心願滂沱一雨來。前年少失不爲灾。園中喜色吾先得。紫牡丹花忽放開。</text>
<title>甲子三月十八日</title>,<text>讀書粗識生三義。無父無師獨有君。早許駈馳今已老。此心如結祝堯勤。涓埃未報恨空深。身老猶存結草心。忽復恩波騰巷谷。長腰百萬抵千金。貧家忽覺酒如繩。野老朋來醉不勝。隨意歡呼爭席樂。一堂和氣自騰騰。鄕賓滿座酒盈樽。不醉未歸酒令尊。添作太平佳氣像。寸心將此答君恩。</text>
<title>次閒雲所示韻</title>,<text>乾道元來以易知。百昌隨化却無私。洪匀一氣常流轉。天地中間幷載持。大酒人知君賜尊。扶携取醉擁柴門。翻然喜雨從天下。萬物同霑一軆恩。天心初不遣人知。品物欣欣各自私。欲扶堯仁何事在。懔然終日此身持。天下惟知君父尊。柴門未必讓朱門。耕田井知誰力。遮莫爭言一醉恩。</text>
<title>觀燈</title>,<text>月入虗簷坐兀然。倦來將向小齋眠。村童忽報觀燈夕。強欲登高學少年。村籬點綴爛星躔。彷彿京華小洞天。羞將西里看東里。爭道今年劣去年。豪氣未摧心欲壯。病懷先㥘老堪憐。兒童却怕歸來緩。爲說良宵失睡眠。</text>
<title>李君內挽</title>,<text>丈夫齎志歿。貞婦以身從。烈烈猶生氣。呱呱不戚容。心安惟一死。粒絶淹三冬。皦日爭光地。凄凉數尺封。</text>
<title>甲子除夕</title>,<text>行將六十一年春。自笑支離可笑人。頗覺偸閒身計誤。差知有味聖言眞。渾忘飄拂千莖雪。猶復昂藏七尺身。吾衰更向諸君說。莫待因循鬂色新。衮衮天機又一春。光陰不貸古今人。閉門氣味閒逾適。窮巷風流老更眞。欲把殘書安拙分。休將活計問吾身。頻拈大白酬佳節。倚醉高吟慷慨新。</text>
<title>上元夜</title>,<text>佳辰兀坐思迢迢。不寐沉吟遂達朝。投老無朋燒夜燭。憶曾呼伴上春橋。淸樽有酒從誰酌。明月隨人共此宵。雪打茅簷寒入戶。衰懷悄欝負登高。</text>
<title>朴士厚挽</title>,<text>相看鬂髮十年強。少日兒童各老蒼。末世風流爭厭厭。惟君氣宇獨行行。晩從塲屋猶騰藝。屢試牛刀不掩鋩。問訊西河書未達。忍將衰淚濕哀章。</text>
<title>敬次御製軸中䪨</title>,<text>聖祖桑林禱。滂沱雨從天。誠能動天地。魃去倐雲烟。盛事留殘軸。看君君可憐。仰想君臣契。昭瀜畫圖邊。恩許此日醉。喜甚民無瘨。君子親其親。吾王又籍田。聖德在勤民。曠感二百年。</text>
<title>九日與具明仲約。雨不克赴。</title>,<text>雨打黃花開較遲。却愁幽約負差池。霽行潦止元吾道。不屑虞人一會期。病欲淸秋健。身從野老宜。行酬鷄黍約。恐負菊花時。好會良朋阻。佳辰一雨欺。明朝蘿逕候。珍重故人詩。農圃非高士。窮耕分亦宜。昂藏遲暮日。悵望少年時。浪迹將何托。虗名秪自欺。看花猶晩節。排悶且題詩。田畒身常穩。風塵迹不宜。黃花猶昔日。白髮異前時。學欲忘年老。天應不我欺。悠然方適意。陶寫有新詩。</text>
<title>挽權灘村</title>,<text>海上咿唔一幅巾。除非公外更誰人。纔收座右編摩手。兀坐蒲團偃蹇身。對榻惺惺無俗語。開襟切切見天眞。當時不喜看楓嶽。歸詑玆行有勝因。度數儀章豈禮云。元來聚訟劇紛紜。公能理會三千語。書已編成八九分。雖在絲毛猶細究。不妨斟酌取明文。免敎東海冥行歎。可獨昌平有鄭君。世路頹波迷所之。惟公到老不磷𥓲。師門義重應無憾。朋友情深每獨推。華禮纔勤先施問。哀章忽起後生悲。秪憐愧負龍鍾志。却把遺圖和淚披。</text>
<title>雨後行</title>,<text>曉捲蒼唐色。朝收淅瀝聲。呼僮催秣蹇。揮策更登程。平地多傾仄。涓流忽縱橫。方知前夜雨。</text>
<title>渡江</title>,<text>高江衮衮極天來。背日孤篷逆水回。欲挽澄波千萬斛。乾坤一洗爭無埃。江光㶑灧鏡光開。𩿨鷺來波去又來。擺却垂綸閑事業。袖中嬴得八風廻。</text>
<title>寄遁谷</title>,<text>陰陰密葉可藏鸎。兩耳裒如怳有聲。更有吐淑成小睡。散敎煩惱不嬰情。拜此手誨。深慰深慰。弟一日不如一日。如是者已過數十日。而猶自支綴。事亦不可知者。與之阻晤且多。日想凡百。不能逮前亦多也。醫言猶有可望。少輩不無萬一之幸。亦可笑也。來詩堇一披見。亦不能唫玩。昨有昏卧中偶唫者。送呈耳。不宣。</text>
<title>有北報可疑而志之</title>,<text>卽今天下化穹廬。文物衣冠便掃除。深愧魯連東海蹈。北來消息問何如。皇極高臨坐者誰。御爐香惹羯衣披。莫敎四海風塵起。天下安危不願知。肯怕鯨濤盪日光。餘波莫漫射人忙。紛紛等是鄕隣闘。閉戶深藏也不妨。</text>
<title>示遁谷</title>,<text>人之有眞樂。外物不余欺。富貴浮雲視。光陰隙駟馳。勞心亦多事。求道儘無爲。強欲忘衰老。猶唫抑抑詩。陰晴不恒。未知氣候能無所損否。弟便道又有發作之漸。姑來至苦劇。而每年此時例如是。而自量衰惙益甚。若復加劇如前日。則顧無抵敵之勢。亦柰何。常以爲行不著習不察之義。有不容草草打過。而從前不免與他文義泛視而已。玆以數語。敢爲之發揮。望須深思斥示之爲幸耳。</text>
<title>示遁谷</title>,<text>不分風波灧澦堆。行看官路坦然開。秪應從此將身去。辛苦何曾逆水來。仰看天際暮雲堆。幽思超超欝未開。忽覺軒囱光影動。一輪明月上山來。夜來起居如何。昨與愼甫對坐。深慰深慰。今日果蒙臨貺。則尤可喜。第徒步。恐不能隨意爲之也。兩詩又次之。幸視至焉。餘在奉悉不宣。</text>
<title>寄遁谷</title>,<text>夜來調候如何。昨聞康得祚之言。則所損處雖在外。而亦可悶云。老來筋力。不能從心。轉動之際。易致如此。賤疾如廁。每有此惧。非忽下堂之戒。而老人事例然。柰何。爲候夜間動靜。以一詩。爲寬子春之憂耳。君非有忽下堂時。四軆違心不自持。貞疾每虞登溷急。一番顚沛偶然遲。</text>
<title>示遁谷</title>,<text>承書慰甚。弟今日被子弟所勸。中酒醉倒。而以兩詩述懷者。寫呈耳。臨觴不御忽眉顰。恠事尊前欠一人。投老何妨從子弟。強歡心欲慰吾親。老髮鬖髿白盡頭。孤懷曠若未曾愁。莫將尊酒來相勸。醉後那禁痛不休。</text>
<title>喜雨</title>,<text>望絶虹霓思未裁。小軒移步強徘徊。雲膚收盡天容淨。不信今朝喜雨來。曉囱孤卧雨來時。爲道東風不盡吹。自笑小人無遠識。忘將天意一班窺。曉雨。至朝始知之。驚喜之心。想一般也。飯後欲往鏡雲亭。兄雖不能來。悄坐無晤語亦無矣。又以數詩送之。和示爲幸耳。</text>
<title>梧旬峙。自是山脉大榦。跨畿湖往來之路。從前屢過。未覺甚高。今行。僕馬頗徤。吾亦不下馬。而徒而倦極行。葢甚矣吾衰也。</title>,<text>過院村尹聖久。不遇。曾聞其有三子。今只見兩人。葢其一歾焉。壬童者。能拜客。可愛。策馬勤踰嶺。尋君屢問村。十家依院屋。一騎出山門。未及題凡鳥。還驚聽斷猿。阿戎堪與語。何必乃翁言。</text>
<title>踰栗峙</title>,<text>少日登山未覺勞。有時舒嘯氣增豪。今來不省身全老。忽訝崇岡分外高。</text>
<title>辛酉秋。過歸晩。其間不過三歲。而村人亦有存歿之感。追憶戊子己丑之間。吾始與士章入來。桑麻隱映。村居櫛比。卽今大異前日。士章所縛屋。亦已移撤。未及修立。村人舊識面者。殆無存者。</title>,<text>少日同堂約。聯翩並馬廻。桑麻隨地出。蜂液喜人來。左右孤村合。中間一水開。沉吟三十載。萬事刦成灰。</text>
<title>自歸晩。行十餘里。雨作轉甚。比到報恩縣。所▣率皆濕。不可行。日力雖有餘。而不免止宿。▣▣用劒南集韻。</title>,<text>滴滴茅簷響。行人滯雨時。未應愁路遠。還自甚吾衰。氣志隨年减。行藏到老知。微吟仍得句。意不在新詩。</text>
<title>過靑山</title>,<text>路轉松林逈。靑山雲起時。地間秦餘在。人歌鳳德衰。院祠瞻可識。氓俗莽難知。度世正平願。癡吟又成詩。</text>
<title>又次劒南韻</title>,<text>童子曾遊地。重來白髮新。靑山猶識面。孤館倍思親。天地浮休客。山川漫浪人。向來差適意。庶不負吾身。</text>
<title>月留峰</title>,<text>徐行成小睡。馬首忽風雷。峽坼崢嶸立。波騰噴薄來。長時看氣勢。從古足喧豗。剗却嵯岈色。平鋪始放開。</text>
<title>峽行</title>,<text>客路遙遙去不窮。嵁岩度盡又穹崇。涓流水與滄溟濶。峻極山應帝座通。殘塢有時無火氣。曲防隨處見人功。石田茅屋生涯在。爲吏何必更發蒙。</text>
<title>知禮途中</title>,<text>度𡽹山川別。披啚郡國遙。幅巾新面目。言語舊風謠。一變齊將魯。重昏夜未朝。弦歌聲不作。側聽久寥寥。夫子生南國。陶山視紫陽。襟裾猶習俗。鄒魯自成鄕。打破底心性。難誣傳臭芳。風流消不歇。山水儘高長。</text>
<title>踰牛頭峙</title>,<text>十里牛山路。徐行到上頭。縈廻開絶磴。穿鑿列平疇。峒戶終身樂。鼪鼯見客愁。悠然休歇處。高擁衆峰稠。</text>
<title>過牛頭𡽹。路遇三僧。其前行者乍見。亦可知其非凡緇。駐馬叩之。其名貫澄。住着智異山▣▣菴。葢淨慧之高足也。頗有風骨。在其徒。必有名稱者。要與還店舍與語。渠不肯。所與同行者。其一眉眼甚爽。年纔二十餘。其師亦稱之。第似淸弱。不能遠到矣。</title>,<text>僧自何山緩步廻。沙彌在後淨無埃。悠然一笑憑消息。身帶頭流秀色來。</text>
<title>峽行</title>,<text>物色依依巴峽間。猿啼水咽路艱難。行行不盡重關險。萬疊山猶雪嶺看。</text>
<title>倉村 居昌酒店。有同姓來見。</title>,<text>里㫌殉節士。村有並根人。僕倦常寬責。囊饒不受嗔。無飢猶徤飯。少卧且安身。童子來看客。勞余白髮新。</text>
<title>光風樓。次林尙書韻。</title>,<text>灑落光風遠。於焉舊迹存。高臺猶矗矗。流水自源源。道在淵成默。人方巧騁言。犂然意不盡。更欲滌煩襟。</text>
<title>用壁上韻</title>,<text>樓頭兀坐思依依。林薄霏霏雨脚微。倚檻身臨沙鳥度。廵檐手掠渚雲飛。寒溪日照峰陰轉。近岸春遲樹影稀。一壑眞成平穩地。不妨牕外四山圍。</text>
<title>四樂亭。次退翁韻。</title>,<text>行子椉閑又早春。退翁詩語宛如新。懷襄往往經灰刦。成毁悠悠問水濱。舊迹相傳留此地。名亭不朽賴斯人。平生亦解農桑樂。佳句沉吟怳寫眞。</text>
<title>愁送臺</title>,<text>大山方進勢。於此忽平開。水轉陂陀石。松蟠偃蹇臺。悠然出塵遠。不復喚愁來。恠底淸泠界。風吹倏起埃。</text>
<title>桐溪丙子所居。稱某里。以只看花葉驗時移一句見之。百載之下。令人起立。葛川兄弟。有高風遠韻。固宜邦人之所誦慕。而愼氏鄕祠。乃因子孫。又復揄揚。此豈可與桐溪，葛川。比擬論者耶。</title>,<text>澗戶初開第一關。登登強欲更躋攀。馬蹄不慣崎嶇路。泉脉潛騰屈曲山。晉氏春秋稱某里。韋家花樹說玆間。不知香火溪邊屋。月旦評中若是班。</text>
<title>宿月城</title>,<text>山川元自在。人或強加名。題品還多事。嶸泓不以榮。中天猶雪色。特地忽雷聲。轉入深深處。莫虞見俗情。</text>
<title>月城民居。頗有淳古之風。</title>,<text>人說靈區勝。民誇太守來。題名紛墨迹。加厂缺岩苔。嶽色晴天雪。泉聲白日雷。蒼然看氣勢。意不在松臺。直北山容屹。崇深不可論。任他斧斤入。猶自典刑存。突兀惟天大。崢嶸特地尊。有時雲雨出。品物各流根。</text>
<title>村有老翁二人來見。始謂高年可敬者。及問之。一人加我二年。一人不及吾一年。想彼之看客。必如客之看主人。可發一笑。戱志之。</title>,<text>村翁扶杖來看客。白髮垂垂似雪霜。却問生來何歲月。吾還加汝一年強。</text>
<title>長水寺看瀑</title>,<text>陂陀石上跏趺坐。移席翛然看瀑泉。泓下龍吟殊未已。會將春雨曉行田。曾看雪嶽寒溪瀑。渴雨方成細細流。未若玆潭能澤物。長時噴薄吼龍湫。朴淵從古名天下。冠盖紛紛破鐵門。爭似龍湫深處在。等閒題品不騰言。</text>
<title>自月城踰嶺</title>,<text>入峽初駈馬。登山便跨牛。高低俱十里。過去豁千愁。代畜心常戒。便輿脚少休。還從平地歇。筋力老堪愁。</text>
<title>長水寺</title>,<text>長水前朝寺。吾曾不識名。偶然歸路入。莞薾衆僧迎。瀑落林岩肅。樓高洞府淸。禪房茶飯後。日夕未成行。</text>
<title>古縣</title>,<text>行入猿鶴洞。流水古縣來。山氣欝不平。於焉忽徘徊。朱溪在山後。面目此中開。地偏景更佳。緩駈不欲催。村家擁修竹。引水繞田廻。改邑何年事。其人難取裁。山河鍾靈秀。某里一胚胎。悵然歸來晩。轉尋愁送臺。</text>
<title>愁送臺</title>,<text>昔在朱溪日。每恨高臺遠。玆行一爲過。深欲償宿願。危磴不憚躡。老脚忽輕健。悠然坐展矚。山水淸且穩。孤松石上生。氣像猶偃蹇。僕夫愁日晩。催行強進飯。飯已遂下臺。芒鞋行不困。幽吟更喚酒。俛仰獨無悶。</text>
<title>葛川</title>,<text>轉覺山中樂。深入不知倦。葛川名猶舊。其人不可見。山高日易夕。路險行難遍。一姓多少村。聚居令人羡。松楸百年古。兩翁亦同傳。不有桐溪銘。吾亦知之淺。屢顧增嘆息。去路惜深轉。更與林君別。臨風却懷戀。</text>
<title>月城</title>,<text>不愁鳥獸羣。眞與木石居。嶺雪猶太始。氓俗怳古初。客來不知苦。延入更牽据。或有村翁來。鬚髮並皓如。勞苦問其年。年年却少余。自倚少年日。不知老於渠。碾然發一笑。省身愧甚踈。平生結遐想。遯跡合樵漁。便欲從棲隱。忘機樂鳥魚。百年吾計拙。歸來莫虛徐。</text>
<title>長水寺</title>,<text>看山如看人。先宲不先名。循名遽責宲。例多不愜情。長水名不雅。吾心固已輕。朅來爽心目。洞壑極幽敻。况有瀑泉壯。天晴雷發聲。上有盤陀石。圓滑不可行。下有黝黑潭。有時龍應鳴。遊人眼未俱。高下不知評。置之康莊邊。那能保幽貞。使吾聞名久。未應看若驚。</text>
<title>二月初二日。自安陰辭歸。登嶺悵然。又步前䪨。</title>,<text>朝出官門楊柳依。屢傾盞酒醉猶微。溪流有意隨人去。沙鳥多情近客飛。千里或稱衰力健。十年應說古來稀。登高爲向門閭望。縣舍分明水竹開。</text>
<title>向達城。前路海印寺。始聞不過九十里而近。至龍山村。日已向夕。此去海印。猶是四十里之遠。而達隷持書而來。且云海印僧。已以肩輿。迎待于山下云。乃前往十里餘。藍輿來候。果如隷言。余甞以人代畜之戒。而山路崎嶇。馬倦日暮。顧無以爲計者。乃肩輿而行踰嶺。取燒酒一壺。姑不開口。而盡與輿夫。盖於夕齋前來待。方飢甚。以此答其勞。</title>,<text>海寺知名久。吾行却議擬。此去不百里。朝發夕可至。纔過龍山村。西日已翳翳。半嶺雲飛黑。僕夫倦不起。忽見藍輿來。僧言望余跂。平生代畜戒。及此徒爲爾。一壺答其勞。但示非吾志。肩輿走如飛。倐忽二十里。暝色初生樹。須臾遍山裡。不識闌干。路端反復視。往往岩泉上。噴薄水聲駛。寺僧持炬迎。雜還不能止。比到山門下。已見壯蓄址。</text>
<title>朝起。與寺僧齋食。一如少日山寺時。飯進。就器中。與衆分喫。以試口味之不異於前。飯已。乃從法堂後。而僧言法堂凡百五十間云。未知其信然。而幾百年後。宛然如新。至藏經閣凡六十間。兩閣通爲一百二十間云。所藏經板。果如人言。㓒字鐵編。無一傷觖。且不見飛鳥雜汚之迹。可恠。</title>,<text>寺立千年舊。經藏萬軸餘。僧言或難信。書蹟果何如。神鬼靈應護。禽虫患亦除。茫茫天下理。不敢盡歸虛。</text>
<title>學士臺</title>,<text>學士歸何處。高名映古今。松枯猶手植。臺廢想登臨。浪說神仙去。徒誇鵠嶺吟。千秋文廟饗。公議在儒林。</text>
<title>落花潭</title>,<text>戌削危峯立。天懸絶壁高。凜然毛髮動。超忽鬼神嘈。花落形容變。泉奔勢力豪。如何氷 缺 操。不覺爲名勞。</text>
<title>星山朝發</title>,<text>出沒鳧輕薄。高低路屈伸。山容看出日。樹色已知春。馬背身猶倦。橋頭眼忽新。行行殊未已。客路且兼旬。</text>
<title>過霞鶩堂</title>,<text>不信將軍宅。還如處士廬。竹脩眞峽塢。溪濶卽江居。霞鶩飛無盡。田園樂有餘。登臨負一醉。吾與主人踈。</text>
<title>達城東軒。有小樓。曺雅仲兩詩揭壁上。次其䪨。</title>,<text>經營憑小智。辛苦納凉風。地逈羣形伏。樓高四望同。却嫌炎熱劇。思出簿書叢。靜極還淸凈。翛然俛仰中。</text>
<title>松林寺</title>,<text>牢落殘僧出。荒凉古寺存。閱人猶傳舍。無髮是沙門。襏襫生涯在。筍蔬氣味昏。誰將良苦意。更與道臣言。</text>
<title>義城宰兄。聞余至。亟來見之。又曰。吾慈親方在衙。君不欲歷拜耶。吾始旣不審而旣知之。則宜不敢泛過。乃於夕飯後。入衙中。謹伸候問之禮。亟許趨拜。一家敦睦之義。本自如此。而第後生輩。不能然。可慨。</title>,<text>偶遊南徼外。仍拜北堂前。物色從誰辨。人性與世遷。襟期常不隔。宇宙固無邊。此意須存省。分明各有天。</text>
<title>午飯</title>,<text>棲棲吾不倦。策馬馬能前。北望山河隔。南遊日月遷。雪痕猶澗軸。春色在山邊。已覺靑松近。心欣峽裏天。</text>
<title>靑松拜先墓而有感。又次前韻。</title>,<text>發源惟一本。初祖更無前。氣有浮漓別。人因物欲遷。干戈同室內。楚越對尊邊。可惜纏重膜。悠悠不識天。</text>
<title>玉流亭。次退溪先生䪨。示主人。</title>,<text>初服漁樵却未還。宦遊仍飮此溪山。公庭吏退無餘事。鷗鷺長飛几案間。官居隱約水臺鄕。况有登臨百尺堂。野渡無人禽自語。平沙盡日閣玆航。</text>
<title>玉流亭。又步壁上䪨。</title>,<text>客路迢迢不上臺。玉流亭子強登來。寒簷夜寂耽看月。峽塢春還未落梅。王稅無愆那更督。簿書隨手不成堆。此行且欲從君醉。官酒催斟到百盃。</text>
<title>[缺題]</title>,<text>十室猶忠信。千家不寂寥。宜存烹鮮戒。旁及逸民招。鈴閣心還靜。濠梁樂自饒。割鷄有餘地。無負聖明朝。蕭蕭短髮兩衰翁。一笑琴齋坐席同。爲吏無違蒭牧志。讀書宜勉鑽硏功。自將牲殺能追遠。誰把官廚道不豊。待子政成堂亦就。從遊更着十年工。</text>
<title>水南野樓</title>,<text>山低圍十里。松老矜千秋。人自看凡土。誰能置此樓。先生猶不死。斯道永無憂。祠屋長隣近。絃歌定未休。</text>
<title>愛日堂</title>,<text>宅不處仁焉得智。聾岩亦自老成人。襟期許與知誰似。風味懷來覺甚眞。溪水明瑩疑鑑影。庭松偃蹇怳龍鱗。堂名愛日如前日。曠世應須感慕頻。</text>
<title>渡陶山前川</title>,<text>一片陶山亘百秋。依然杖几小軒幽。先生去後無消息。獨有高江不盡流。</text>
<title>宿陶山</title>,<text>天爲東方生此人。不然吾道屬荊榛。文章自好徒成癖。言語相傳未是眞。灑落襟懷岩月在。淸明氣志野流新。廿年重入陶山裏。千古氤氳別有春。</text>
<title>村籬</title>,<text>村籬新物色。松栝舊田園。古宅猶鄕里。靑氊寄子孫。風流長不盡。警欬有餘痕。更訪齋郞在。謙謙可與言。</text>
<title>新羅峙。有長松。少憇而行。</title>,<text>隨意徐行客路長。乘閒未欲據鞍忙。偶然來卧長松下。不待淸風已覺凉。</text>
<title>靑巖亭</title>,<text>石戴紅亭立。天然自作臺。檻虗山影入。軒敞水聲來。鞍馬身無倦。風塵眼忽開。平泉猶不鬻。欲去却徘徊。</text>
<title>敬次退溪韻</title>,<text>崢嶸一䟽見危衷。禍福浮雲過太空。倦迹還超塵世外。全家遂入此山中。千秋曠感增衰氣。百代相傳有古風。夜宿有岩亭上月。隔窓流水思無窮。</text>
<title>黃田</title>,<text>雨打茅簷落。蕭然處士廬。應門惟一子。揷架有殘書。綽約無人識。謙光不自居。欲論千仞氣。努力更純如。</text>
<title>白如洞</title>,<text>吾祖留遺迹。於焉有此亭。扶輿山出氣。震肅地由靈。舊日陽元宅。春花韋氏庭。悽然增百感。衰淚逐盃零。</text>
<title>望浮石寺</title>,<text>夢入烟霞界。依俙天際山。重雲無起處。浮石是何間。一雨生春色。孤巖換舊顔。欣然有喜氣。夕鳥引吾還。</text>
<title>到寺</title>,<text>朅來浮石寺。雲去出靑山。泉響藤蘿外。鳥吟松樹間。僧閒猶少日。吾老却蒼顔。夜坐禪樓敞。悠然待月還。</text>
<title>仙枇花</title>,<text>世外瓌奇說。多從不二門。飛潛俱有本。芝草獨無根。卓杖何年事。寶花千歲存。茫茫天下理。不敢盡情言。千年浮石寺。萬古鳳凰山。地逈飛甍外。樓高絶世間。方愁羸馬倦。偶與白雲閒。僮僕催行急。遲遲不肎還。</text>
<title>坐閱族譜板</title>,<text>風塵傾奪際。無恙獨名山。譜板藏無處。僉謀置此間。倦遊惟適意。尋寺且偸閒。付托諸僧在。懸書遂欲還。</text>
<title>景濂亭。次壁上韻。</title>,<text>松栝深嚴地。溪流日夜聲。悠悠今古意。天地一孤亭。</text>
<title>[缺題]</title>,<text>嘐嘐百世奮身興。躡級先從第一層。已墜斯文由末㢢。期將此事問顔曾。塵間廹廹重陰隔。雲外𩗏𩗏萬丈騰。願學聖人須立志。是心終始涉春氷。</text>
<title>宿閥方村朝到醴泉</title>,<text>朝日初生客路斜。醴泉官外簇千家。忽看春色先南國。楊柳微靑杏發花。山色熹微雲影斜。農人駈犢各還家。居然一雨行春令。野草生芽樹動花。歸鞍逈出嶺雲斜。客夢揄揚不到家。已信南州春色早。竹籬交映滿村花。</text>
<title>靑松</title>,<text>周王山。舊有鶴巢。因砲驚。不來久矣。諺傳如此。而亦未知其信有此事。自數年。鶴復來。春晩始至。引雛生成。秋後還去。明年又來。靑松倅鄭師叔及其子世儉。俱目見之。爲余道甚悉。盖不誣也。師叔曰。恨君之早來。不能見也。鶴衣靑黑。視野鶴。不啻大矣。所棲絶高。非人所可攀援云云。見說東臺靑鶴棲。有時寥亮九臯啼。春來秋去長如許。海濶天高路不迷。碧海茫茫世外寬。高臺一片出雲端。然瑞羽從天至𩗏。莫遣人將野鶴看。鶴去千年今復還。天將瑞物耀人間。臺高自與風塵絶。一羽雲霄不可攀。</text>
<title>山陽。訪權掌令相一。初到書窩。不遇。</title>,<text>花竹秩踈繞屋前。溪流活動雨餘天。道翁却在山中宅。不見其人已灑然。</text>
<title>近溪與主人對話</title>,<text>謠俗囂囂異後前。行藏輕薄不知天。爲君更理窮硏說。是是非非定脫然。</text>
<title>鳳生之在意中。已過十年。而吾不能來見。今因此行始到。昨宿新院店。朝日。卽來投田善家。飯已。扶杖徐行。與村人車 缺 輩。上下周覽。盖勝地也。第新院店甚近。便是路邊。不可謂隱者之所盤旋。而若其山川之奇壯。求之道內。恐無與比。且念來此。不過爲晩年棲息之所。而或有深入之患。則又不可以此爲歸。自此轉展而往。無所不宜。此不可以在道傍爲嫌也。</title>,<text>鳳擧千仞崗。自非人間物。志在雲霄上。所食惟竹實。羽毛正翽翽。本非學修潔。楚狂歌鳳德。千載仰高躅。下車趍不見。其意良難識。雖非聖人徒。凜然不可瀆。此地名鳳生。其意不可知。人欲傅會說。紛紜亦堪嗤。君子德不耀。何必稱羽儀。</text>
<title>梧山村</title>,<text>依然身入武陵源。人道梧山上下村。物外倘尋棲隱處。宜從此地起田園。</text>
<title>自鳳生。行三十餘里。至曦陽洞口。始謂峽束難行矣。不過一二小嶺。路或小澁。而大抵開野。人家亦多。眞有山中趣况。盖無豪擧侵困之弊矣。</title>,<text>入峽疑無路。呼僮訝倒行。方知有人事。着處課牛耕。野曠無閒土。村深不世情。無寧風化隔。衆庶自憑生。</text>
<title>鳳巖寺</title>,<text>深深逾絶境。何處是人間。急雪翻藏寺。微風忽捲山。雲間生綰䯻。天際露孱顔。爲訪孤雲跡。痴吟且博閒。</text>
<title>寺經火燒後。僧徒散去。不如舊日云矣。</title>,<text>火後山容改。如經刦灰來。金身猶古昔。梵宇欠崔嵬。佛力知誰敵。人功定鬼猜。緇徒牢落甚。閱歷已三灾。</text>
<title>白雲臺</title>,<text>拍手蒼厓叫絶奇。孤雲恨不與同時。從誰一一論題品。說與羣僧更見嗤。盤陀一片白雲臺。恠底穹岩自倒來。東得曦陽千万丈。抵天峯色雪崔嵬。</text>
<title>夜遊巖</title>,<text>白石淸泉何處無。岩名自與此山俱。孤雲去後空千載。磊落銀鉤不盡渝。</text>
<title>宿七松亭</title>,<text>三十年前事。依然一夢疑。峽天空豁豁。村落忽離離。山水元無主。人心各自私。行窩何適莫。此意鬼神知。</text>
<title>曾所經歷處。又過而問之。則山水亦自有主人。豈今人之智。勝於古人耶。</title>,<text>崢綠皆塵外。軒裳自世間。爭將三窟入。殊乏一丘閒。籠絡無餘地。凄凉欠好顔。山靈知我意。倘許以時還。</text>
<title>公林寺</title>,<text>所經海印，浮石，鳳岩。可謂世外特絶之地。公林。亦自好。地設烟霞窟。天輸佛老墟。鋪張閒世界。奇傑好家居。洞壑留神迹。岩泉說太初。沙門誇寶墨。應有問眞如。</text>
<title>沙潭主人澹軒公。文章氣宇。足以輝映一時。而斂然退藏。乃有一丘一壑之志。亦不欲草草。起書樓頗軒擧。對面岩泉極佳。有小亭架於石上。檻下泉流成潭。邊有斷山一片。突兀十餘丈。要尹白下仲和。書飛來峯三字。盖山水之絶勝處也。以斯人而樂斯丘。擁書万軸。亦可以敵彼富貴之榮。而只有三冬之足。而遽不起疾。心常悲悶。來坐間松石上。吟成兩韻。</title>,<text>從古飛來百尺峯。蒼然相對澹軒翁。岩泉不逐幽人去。崢綠依依舊日容。平生牢落志逃虛。不乏盈盈萬軸書。未識山靈何意思。百年空寂好樓居。</text>
<title>自沙潭歸</title>,<text>灑落風塵外。溪山自可人。環鳴聽風珮。玉立自精神。糜鹿同幽跡。烟霞老此身。百年吾計拙。剛欲托淸眞。</text>
<title>還到歸溪。坐濯纓臺。</title>,<text>臺下溪邊。只有老松一株。其影婆娑。乃籍草。而吟玩久之。少日來遊歌濯纓。風塵廹窄不關情。居然白髮欺人甚。羞見岩花照眼明。仙區有約托平生。小水孱崖揔記名。白髮歸來無舊識。風情獨有一松淸。</text>
<title>歸晩之計。到老益深。今番自鳳生往來後。尤覺歸溪之不可不留意也。</title>,<text>一壑烟霞晩計存。箇中無力起田園。昭文成毁惟看屋。彭澤歸來強對樽。老去漸知深入好。年衰方欲所聞尊。天應憐我身差健。隨意遺經更泝源。</text>
<title>鎭川苔郞驛未到五里。有宗人十餘家。曾有一二人來見者。乃於過路。歷入之。主人沈杓適出他。其婦弟姓名朴起龍相迎。其人頗佳。其大人亦自隣村歸。名衡秀。覔酒勸之。宗人櫅及其子総角者來見。年過二十。其餘童子之姓同者。俱呼來。將來可望者極少。可嘆。</title>,<text>說與宗人莫浪遊。求安求飽但悠悠。須知身外無良策。努力方能到上頭。童行未識招呼意。頭角蓬然看可憐。不有當時勤苦力。那能超出衆人前。</text>
<title>踰躐頓峙</title>,<text>重關度盡路差寬。平地怡然穩據鞍。春樹山邊方翳翳。杏花村落夢中看。</text>
<title>鎭川途中。次放翁。</title>,<text>幽約差池雲水鄕。衰年晼晩志猶強。一牛行色𩗏然出。十里禪房去不忙。柳影欲踈猶蔽日。楓光未改待迎霜。崎嶇已遍岑山路。隨意吾行宿對郞。樂歲歌吟幾處鄕。田家喜色一秋強。爭呼酒白遊人醉。坐笑槐黃擧子忙。麥葉初舒猶待雨。蕎花已落不嫌霜。野翁爭席歡虞甚。負杖携來第幾郞。</text>
<title>新峙。次放翁。</title>,<text>入峽疑無路。從人得此山。果然逾栗嶺。不復减朱顔。牛倦松陰歇。人歌世外閒。村高幽事足。嬴得野雲還。</text>
<title>入峽</title>,<text>老夫飛騰志。長懷走入山。雲林留宿約。鬂髮換衰顔。世或爭名怒。誰能似我閒。會當成晩計。何必擧家還。三十餘年內。常嫌負碧山。歸溪將洗耳。離嶽對歡顔。逐水行猶緩。驅牛去不閒。野人元自在。無待拂衣還。酷愛歸溪好。非無別處山。地偏猶白眼。松老自蒼顔。一笑從他怒。長時只自閒。忘機魚鳥識。不省待吾還。</text>
<title>沙潭。次放翁。</title>,<text>世間驩虞事。渠能敵此山。崢嶸不拔勢。奇傑自尊顔。始逐霜楓好。方知日月閒。悔敎兒輩待。錯玩一旬還。霜楓照日十分紅。影落淸潭流不窮。五十年來塵土夢。忽然驚散水聲中。溪籟聲聲撞着心。脫然身不帶塵襟。深情未必鳴琴得。要識峩洋山水音。樓臺側畔大川來。楓葉紛如錦繡堆。石徑苔深人不到。却逢明月好懷開。</text>
<title>又次劒南䪨</title>,<text>檻外看秋色。前山一例黃。求閒閒意足。嫌老老緣長。宴坐愁全失。高歌笑太狂。百年成活計。不必築吾堂。錦繡鋪無盡。樓居面面黃。繁華他自好。意味較誰長。老骨誇身健。村童恠我狂。懷書方快讀。聲發殷高堂。</text>
<title>憶澹軒</title>,<text>簾幙樓臺世外深。軒然若見澹軒心。携來萬軸身將老。說到三公志不淫。人忽長歸閒日月。七字缺。自憐白髮空衰落。猶誦周卿九十箴。</text>
<title>次劒南韻</title>,<text>點檢平生事。揄揚或近名。非如禪入定。惟欲寂無聲。靜極天機活。思深妙道行。商量歸宿地。遯跡混漁耕。世事驅身外。嘐嘐不要名。山深方得意。鳥哢只聞聲。病歇携書讀。閒來放杖行。渾忘多少樂。有味石田耕。爲客渾忘室。逢僧却問名。簷虛攬山色。林密辨溪聲。落葉隨風入。輕雲挾雨行。田家秋積粟。悔不學躬耕。</text>
<title>又次劒南韻</title>,<text>夜聞雷在天。驚恐不成眠。只願無懷世。長逢大有年。雲林須借屋。風月可論錢。山外平安信。方敎坐兀然。偶入壺中天。慵來白日眠。俗情怳初地。山色每今年。峒客無虛席。溪魚不喫錢。我來非此樂。痴坐但悠然。萬事鳥飛天。都輸一醉眠。雅愛靑山色。渾忘白髮年。翻登臨水閣。不用買山錢。南郭忘機久。人來笑嗒然。登高一長嘯。輕擧欲𩗏然。衰骨已全老。壯心猶少年。哦書出口外。揩眼怕燈前。妄欲誇身健。還嫌兒輩傳。𩗏然出塵想。非欲御冷然。妄許吾心在。羞從外物遷。長懷千載上。平視十年前。幽約無人識。須君莫浪傳。</text>
<title>松間亭對月</title>,<text>夜坐松間石。迢迢候明月。天宇凈如洗。光景自淸絶。林壑氣逼骨。須臾月東出。空山靜不籟。十五圓無缺。嶺松偃高柯。呑吐寒蟾沒。少坐却起立。狂叫不能說。此夜看新月。平生爲第一。他處非無月。光恠獨此夜。嶺松故戱劇。掩翳不相捨。隱顯雖萬般。難禁淸輝射。俄然過樹際。高朗照天下。流光忽浮動。潑潑鳴泉瀉。襟懷覺灑落。但爲外物借。歸來閉門坐。默然心中寫。</text>
<title>又用放翁韻</title>,<text>秋暑猶妨病。凉深一雨過。槐陰半邊落。楓葉幾分多。月傍幽期出。書尋少日哦。江湖猶戀闕。消息問如何。巖扉初不掩。地僻有誰過。入檻秋山近。懸簷夜月多。病深嫌快讀。詩拙愧高哦。癡坐憐幽踐。冥搜奈老何。</text>
<title>尹善之自龍游洞來。朴順命亦來。</title>,<text>天自無憎惡。人將枉是非。翕張遮眼目。閃忽弄牙機。不敢紛紜說。還嫌爛熳歸。山應神鬼在。只欲聽從違。</text>
<title>送全善</title>,<text>大川東北畔。草覆兩三家。不羡龍川宅。時吟鳳德歌。行窩隨處着。華豈吾加賦。芧無憂食狙。公負自多屋。</text>
<title>又次放翁</title>,<text>宿霧山楹掩。霏微晩始晴。檻邊高嶂起。林外一僧行。門設無人到。亭虛待月迎。閒來還着睡。欹枕感懷生。</text>
<title>吹笛</title>,<text>隨風吹玉笛。響亮滿秋山。好樂元非分。尋聲且博閒。翛然疑世外。兀爾坐牎間。却送花卽近。人應不耐訕。</text>
<title>步劒南韻</title>,<text>且樂靑山好。渾忘白髮新。還羞今世士。思逐古之人。老去猶嫌倦。狂來或見眞。庵僧稱淡泊。時過欲相親。</text>
<title>陸詩有絶祿以來。衣食不繼。力圖之。不若痛節用云云。次其韻。</title>,<text>少日緣南畒。謀身計豈踈。無關塵世樂。有味古人書。落落羣生外。蘧蘧一夢餘。狂奴猶舊態。存戒不忘初。</text>
<title>又次</title>,<text>始到山重合。還疑路不通。溪流連日夜。月出辨西東。壁色纔經雨。林容苦耐風。村醪來上面。只許七分紅。</text>
<title>喜兩弟至</title>,<text>兩弟聯翩至。山樓喜氣團。連床須極樂。步月與同歡。義重君臣際。思深去就端。不寐遂明發。殷勤保歲寒。已覺吾身老。猶憐晩計存。百年山水約。今夜弟兄言。爽氣雲生檻。閒情月在樽。怡然忘外物。努力信乾坤。地窄猶排屋。樓高別有天。詩能閒得句。酒欲醉成眠。世味秋雲淡。襟懷夜月圓。明朝出山去。更結主人緣。</text>
<title>出沙潭</title>,<text>詩卷吟成故不刪。雲霞貯得袖中還。牕間夜白三更月。檻外楓且萬疊山。隨意讀書衰欲健。有時中酒醉成閒。曾誰肎出人誰到。縱設柴門白日關。邇來塵慮幾分刪。且說吾行得意還。雅志深存遂初賦。耽遊不是愛看山。樓臺縱好知非分。茅屋將成且博閒。携取殘書窮白首。更無餘事可相關。</text>
<title>臺村宗人中。亦有讀書者。但不能索性爲之。</title>,<text>少日心輕京洛士。風流自好欠天眞。居然經歷多年月。不欲深評世上人。操觚不是壯夫爲。嬴得遊聲漫四馳。辛苦林泉多少士。捧心還欲效西施。</text>
<title>乙丑三月初三日。作安陰行。自樗村朝發。至二十里玉亭酒店。秣牛而行。踰梧旬峙。通行四十里。長楊驛午飯。</title>,<text>彩服趍庭遠。濃雲上嶺遲。方春禽鳥樂。佳節馬醫知。涉險跨牛健。行迷警僕癡。登登努力意。輕歇過山時。明日。是寒食。花林春欲晩。徐發待人遲。好意誰能覺。閑情我自知。岩崖行不倦。牛背坐如癡。白髮猶高興。昂藏少壯時。</text>
<title>次劒南</title>,<text>心隨歸鴈入雲邊。千里思親意渺然。峽束猶分無盡路。峯回又覩一團天。匣中不用防身劒。囊裡羸儲買酒錢。寒逗岩花猶未動。風光瑟縮似前年。</text>
<title>又次</title>,<text>歌吟桂樹小山邊。放杖移時坐兀然。好種桑麻成特地。偏霑雨露荷皇天。無人盡日獨鳴碓。有蕨登盤不喫錢。隨意徐行行復坐。閒來方信日如年。離嶽依依指顧邊。有時相見輒欣然。窮通轉轉宜安命。成毁悠悠自有天。幽約低回分華券。拙謀空乏買山錢。臨溪小築經灰刦。老物於焉樂晩年。</text>
<title>五日</title>,<text>舊與名山要結盟。相看不厭有深情。他猶凜凜孱顔立。我自蕭蕭素髮生。氣色橫聯瞻列嶽。周遭遠合似重城。</text>
<title>喜沈生先我而來。方營屋宇。</title>,<text>吾今不負舊山盟。喜爾重來更有情。轉向風塵收浪迹。還從福地托平生。烟雲漠漠遮重嶺。消息悠悠遠洛城。老去方能成宴坐。此心端欲寂無聲。</text>
<title>六日。安陰送馬相迎。自歸溪。轉向報恩。</title>,<text>雲山回視不寒盟。箇箇峯巒若有情。水自交流林外出。雲如覆坌馬前生。地偏却欲超塵界。霞起猶能望赤城。久欲全家移峽裏。從他人世有名聲。</text>
<title>七日</title>,<text>不欲長尋鷗鷺盟。還從世外寄間情。靑山黃澗將行遍。赤石朱溪取次生。已自心安歸晩築。何曾夢到洛陽城。</text>
<title>次洪甥歸自沙潭䪨</title>,<text>高樓晴擁萬山雲。氣候淸凉占地分。檻許前峰排戶入。除循流水隔牕聞。春來但見杈枒勢。秋後方成錦繡紋。笑我差池幽約在。行隨鹿豕與同羣。</text>
<title>昨年秋留少野一旬而歸。追後識之。</title>,<text>名亭十日宿秋雲。世味何曾着一分。峒客多情時果餉。隣僧有約午鍾聞。鼴窺側石穿成路。風打深潭阿成紋。靜極潛思幽事足。性褊初不恨離羣。平生有恨欠精神。莫省阿誰是隱淪。不見優遊輕世士。行逢多少耦耕人。山林寂歷空千載。草樹繽紛又一春。會向溪邊成小築。殘年粥飯可安身。</text>
<title>永同早發</title>,<text>雨打行人故不休。因風點綴黑雲稠。簑不耐▣身全濕。猶勝中天畏日流。霧捲稽山色。朝來雨細來。心輕衣乍溫。志切路方催。野樹迷還失。山雲羃不開。何妨霑濕遍。牛背坐悠哉。</text>
<title>踰栗峙</title>,<text>朱溪一入若爲心。人事悠悠有古今。悽咽不堪孺子泣。淚和殘雨灑松林。</text>
<title>喚睡亭</title>,<text>童子翻成白髮歸。寒樓物色尙依俙。身如華表重鶴。城郭人烟半是非。偶入紅亭上。溪山有古情。主人方遠出。童子解相迎。客訝朱顔落。人看白髮驚。悽然意不適。屢酌酒盃傾。</text>
<title>又次</title>,<text>優游成漫浪。性癖㥘風塵。山水無窮意。乾坤自在身。屐嫌衰力倦。轝恐老僧嗔。更覺岩林秀。爭姸雨後春。</text>
<title>又次</title>,<text>赤城霞氣與天通。疑躡仙人去後蹤。欲訪琪花種玄圃。如聞笙鶴下遙空。村情正急三農務。氓俗相懸百里風。老屋臨溪知幾世。子孫能守到無窮。</text>
<title>追疊喚睡亭䪨</title>,<text>名亭猶舊面。孤坐若爲情。撫迹桐鄕感。傷心竹馬迎。長敎危檻靜。不遣浴𩿨驚。莫省風塵裡。紛紛有奪傾。</text>
<title>安城酒庫村</title>,<text>不謂經行路。還能見太初。烟光疑世外。物色似秦餘。竹覆臨溪塢。雲深擁樹居。人應嫌俗客。麋鹿性相如。束裝踰嶺去。朝日上山初。路出飛雲外。村生宿霧餘。孤松千丈立。老屋百年居。醉眼時開闔。蒼然汚墨如。</text>
<title>踰松峙</title>,<text>德裕馳餘麓。陂陀幾郡幡。交通殊氣候。分占一乾坤。多少知名寺。縱橫選勝村。頭流又特絶。萬里對崑崙。</text>
<title>路見安陰書喜甚</title>,<text>親庭消息問何如。踰嶺欣看舍弟書。已得題辭平一字。行隨流水且虗徐。</text>
<title>又次用陽關軆</title>,<text>松自天年不受戕。明堂肯願畫爲梁。到處人家無閉戶。山高萬尺路羊膓。</text>
<title>到靈覺寺</title>,<text>難如蜀道解凋顔。爲借禪樓半日閑。忽聽風塵多少語。還敎寶界落人間。</text>
<title>陰鏡庵</title>,<text>孤庵寂寂對孱顔。宴坐支頤羡爾閑。若遣吾身出山外。巖捿却是在塵間。</text>
<title>曉坐</title>,<text>禪閣鍾鳴曉色侵。被襟獨坐靜循心。烟霞亦自人間世。但覺雲山萬疊深。</text>
<title>出花林洞</title>,<text>流水隨人出洞門。不知山裏有乾坤。禪房一宿還如夢。鷲嶺雲深樹氣昏。禪牕夜卧不成眠。朝出花林洞裏天。却許兒曺遊極樂。吾方趍拜北堂前。</text>
<title>龍游潭</title>,<text>幽潭深黑號龍游。老石蒼松閱萬秋。不肎身隨兒輩去。登高爭似對安流。</text>
<title>次良甥</title>,<text>駈馬凌兢度萬岑。溪山不待費追尋。今朝却有趍庭喜。望裏孤庵負一臨。</text>
<title>到安陰衙中。良甥又示兩䪨。其弟小甲。亦來留。</title>,<text>溪山隨處好。幽興却相牽。度嶺行千里。離庭過一年。弟兄同莞薾。魚鳥助歡然。欣成團會樂。乘醉且安眠。路頭重嶺去。行色一牛牽。意若馳歸水。心如少壯年。玆遊非偶爾。身世覺超然。却望萊州遠。獨成白日眠。</text>
<title>光風樓。用良甥䪨。</title>,<text>名區欲問昔人遊。蠧老騎箕二百秋。儒化無窮稱舊俗。光風不盡有高樓。溪山寄傲聊成醉。魚鳥相親頓豁愁。賭射紛然眞戱劇。不妨終日對淸流。又登高汗漫極遨遊。氣候常如九月秋。特地從容生畫閣。中天突兀見飛樓。臨濠自有觀魚樂。盡室還無入峽愁。霽月光風猶灑落。眞源終古大川流。</text>
<title>步月溪上</title>,<text>溪流潑潑繞樓前。嶺日初昇更灑然。緬憶東遊溟海上。金橋萬里怳登天。</text>
<title>光風樓</title>,<text>月從今夜好。虗閣坐來淸。入檻溪流轉。依簷嶺樹生。樓高雲淡濕。村遠天孤明。不省官居近。人歸吏隱名。</text>
<title>十六日。自安陰首路沙斤驛。指山陰縣。望見智異山。</title>,<text>一水隨人去不窮。山陰歸路石巃嵸。雙尖掩翳雲霞外。人說頭流第一峯。</text>
<title>換鵞亭</title>,<text>路出山陰縣。烟雲擁畫樓。地分臨絶壑。風色凜高秋。特地玆遊冠。名區宿債酬。兼聞爭渡語。溪濶却拏舟。</text>
<title>丹城沈進士浚所居幽絶。田野亦平遠可喜。有亭臨水。名以霞標。卽李三嘉道實所題也。</title>,<text>亭子臨溪水。波深靜不流。山低平野濶。竹立一村幽。縱酒還成醉。偸閒且少留。爲呼羣子弟。珍重戒浮休。</text>
<title>霞標亭。次良甥韻。</title>,<text>携酒登臨溪上亭。水搖山色透房欞。主人向我殷勤甚。白髮相看眼欲靑。扶醉依依別小亭。須臾月出晃牕欞。籬邊脩竹家家是。姱節冬春一味靑。</text>
<title>宜寧</title>,<text>崎嶇百里見山開。倦馬徐驅不欲催。蒲柳葉長知日暖。杏桃花發覺春來。行隨流水分還合。去逐浮雲往復回。試向南門樓上望。海天虗濶是東萊。</text>
<title>又用換鵞亭韻</title>,<text>畫閣高騰峽裏天。川流滚滚繞樓前。村多竹覆遙添色。岸有花開欲闘姸。虗檻客邀升嶺月。晩沙人喚渡溪船。黃庭手寫還多事。屢把深盃醉且眠。</text>
<title>宜寧縣</title>,<text>秣馬宜春縣。頹然卧店軒。烟生千室邑。竹掩幾家村。面勢山過合。周遭地屈蟠。思將展遐矚。移席坐南門。</text>
<title>鼎岩</title>,<text>淸江忽動色。乘雨覺翛然。出峽徐來水。連檣何處船。岩高憐戌削。花發更嬋娟。劇似島潭立。其名獨不傳。春雨蕭蕭微作寒。拏舟不去且盤桓。孤岩未變中流色。隨意乘波背後看。</text>
<title>又和良韻</title>,<text>村邊花發自精神。三月行將到仲旬。淺黛粧山爭映日。輕黃着柳却搖春。離家未覺韶光動。度嶺方看物色新。一雨終朝殊未已。衣雖全濕不愁人。又疊行隨意適不勞神。白髮渾忘過六旬。岸柳多藏烟裏屋。岩花爭笑雨中春。閒愁轉展猶能逐。衰氣昂藏更欲新。雅志非存長漫浪。不妨歸作耦耕人。又已把微軀不問袖。馬牛駈去已兼旬。風光已改周南日。花意先傳嶺外春。地逐名聲心欲遍。山將面目對還新。行行且覺萊州近。好鳥來看憶弟人。</text>
<title>昌原途中</title>,<text>村杏紛紛已落花。紅桃初發兩三家。俗離看盡頭流出。流水聲中山影多。千里思吾弟。超然不遠尋。嶺雲空漠漠。春雨或陰陰。消息憑來隷。平安占好禽。今朝須盡醉。無處寫歡心。</text>
<title>蒜山津</title>,<text>嶺樹千重幾郡開。中間衮衮出人才。蒜山江水成都會。萬壑交流一道來。</text>
<title>東萊將臺下。有松陰可坐。魯弟亦來。命盃聽歌。爲識邊頭會合之樂。</title>,<text>南州千里靜無塵。大海波恬服遠人。白髮狂歌殊不惡。弟兄同樂太平春。</text>
<title>溫泉在城外。爲浴半身而下。且取飮。其味甚佳。始意欲觀昌原藥泉。來時。問之村人。殊與所聞大異。盖南山水之類也。水品雖佳。而人之所以待之者。甚可笑。始則奔波。旋又棄之。非水之罪也。水旣冷。不可縱飮。且在路傍三十里之遠。故歸時不欲必往。末句及此意。</title>,<text>衰疾能千里。靈泉濟一身。源流本無異。寒熱孰爲眞。凈洗肌無滓。頻斟味可人。昌原水還冷。山路况嶙峋。</text>
<title>又次昨日春字韻</title>,<text>步出城闉雨浥塵。風流不似浴沂人。龍唇一弄歌聲雜。啼鳥飛花欲暮春。悠悠往事海上塵。多少干戈不見人。莫把城池爲第一。先從幽谷布陽春。</text>
<title>海上</title>,<text>偶來滄海上。狂作少年遊。只逐靑春伴。渾忘白髮羞。從容林下鳥。浩蕩水中𩿨。更向高臺望。扶桑眼欲收。</text>
<title>永嘉臺</title>,<text>萬古岧然海上臺。雲烟開斂怳蓬萊。鯨波不動將軍睡。大壑藏舟百歲來。春風獨上永嘉臺。大海前頭萬室開。可笑求仙勞遠思。何須辛苦訪蓬萊。曾從望海亭邊遊。童女童男事謬悠。不識滄溟天外大。秦皇漢武漫區區。</text>
<title>卸坐守門外守門。三倭過去。</title>,<text>靑眼嫌從異國開。山邊下馬坐崔嵬。忽見林外三人出。卉服應知日本來。</text>
<title>漫吟</title>,<text>宇宙留遺恨。山河不盡羞。閉關猶有說。轉米亦堪愁。旣有交隣義。宜無失信憂。鯨波雖不作。莫漫度悠悠。憑虛意欲到蓬萊。何處㠶檣背日來。試向滄波晞白髮。扶桑西畔有高臺。</text>
<title>鄭墓</title>,<text>鄭氏東萊出。千年猶不衰。承承傳世遠。衮衮大官爲。葉盛培應厚。源深流必遲。未論分幾派。何敢擧鞭馳。</text>
<title>訪海雲臺</title>,<text>宇宙崢嶸志。山川漫浪身。耽遊吾自樂。無事孰能嗔。海濶心同遠。雲開眼忽新。殊方成此會。佳節又陽春。</text>
<title>望水營</title>,<text>粉堞明山角。波濤壯塞垣。天應開別域。地合設重門。湖濶樓船靜。松深畫閣翻。元戎眠不起。白日映花園。恠來垂白髮。孤坐海東頭。水漾滄溟色。人誇汗漫遊。塵寰無此樂。世事不關愁。却恐安期笑。空成半日留。</text>
<title>水使申君來見。以三絃自隨。戱識之。</title>,<text>篷壺忽欲喚眞仙。波上搖搖採藥船。何處絃聲來聒耳。一時驚起老龍眠。</text>
<title>燕深堂飮酒。聽管絃。防與五哥。自安陰來。良甥兄弟。亦會設此。與之同歡。</title>,<text>還甲今年是。胡然海上來。團圓兄弟樂。噭噪管絃催。且喜洪波靜。高歌世運開。太平存戎處。千古宋公臺。</text>
<title>和良甥韻</title>,<text>不逐仙人海上留。塤箎迭唱樂由由。明朝轉向頭流去。雲樹蒼然意自悠。</text>
<title>廿八日。自萊州復路。</title>,<text>客路還從海上來。官門日出宿雲開。相逢未洽聯床樂。作別旋愁拂䄃回。民與犬鷄無閙吠。吏隨𩿨鷺不驚猜。政成會答君恩重。離思須消酒一盃。又疊千里吾能往復來。一山行盡一山開。揮鞭自倚衰年健。跋馬須從去路回。壠麥成波紛繽翠。岩花照日欲相猜。村邊偶得槐陰靜。隨意頹然屢擧盃。</text>
<title>矗城樓</title>,<text>風烟擁護地。今古一高樓。戰伐猶餘氣。山河不盡羞。百年增緬想。千古獨閒愁。取醉非難事。歌吟苦未休。</text>
<title>義巖</title>,<text>有古妓名論者。與倭將對舞于岩上。仍其醉酣。乃抱其頸而自投于江。至今人稱義岩。亦有立石記其事。百世之下。令人嗚唈。凡世之不識節義者。視此。亦可以自愧矣。弱女名隨日月俱。槎枒一石殿江隅。從容視死如歸地。愧殺千秋劣丈夫。矗石崢嶸有大名。朱楹丹檻儘高明。亦緣當日諸公死。輸與他樓一例評。</text>
<title>楡皮嶺</title>,<text>白髮飄飄意馬騰。頭流萬丈意身登。纔從平地瞻雲表。已覺超然八九層。</text>
<title>永溪書院</title>,<text>嶺南書院近紛爭。不欲區區着姓名。行到永溪方再拜。千秋曠感鄭先生。</text>
<title>望智異山</title>,<text>盤陀天地內。淑氣正扶輿。間有烟霞窟。多歸佛老居。䧺深人莫測。奇傑孰能如。萬麓爭名號。區區占緖餘。</text>
<title>立巖</title>,<text>光陽庄所。卽百年舊物也。舊物傳今日。孤懷感百年。鱗鱗幾環堵。上上一區田。脩竹長當戶。嘉魚不用錢。吾來還白髮。撫古一悽然。</text>
<title>過岳陽。卸坐吹笛臺。</title>,<text>倚醉微吟取適臺。每逢佳處爲徘徊。臨憑却懷無良策。料理扁舟上水來。</text>
<title>向花開</title>,<text>一水相迎已解顔。流頭秀色露雲間。徐行且入深深處。便到花開第一關。</text>
<title>神興寺</title>,<text>不省行來遠。還驚坐處深。周遭蟠幾郡。羅絡擁千岑。半嶺猶難到。名籃未足尋。孤雲何可作。倚醉發高吟。</text>
<title>上七佛庵</title>,<text>平生山水樂。回視堇蹄岑。仰面看天大。憑眸辨海深。雲霞晴不散。花木晝常陰。未道輿僧苦。歡然會此心。</text>
<title>不貳門</title>,<text>來卧禪樓上。超然位置崇。古木多高拱。諸山盡下風。淸冷坌氣入。呼吸與天通。老宿來看客。相觀萬慮空。</text>
<title>山之僧佛丹來話。其人儘不凡。玆識之。</title>,<text>洞裏來尋不貳門。烟雲供與老僧言。翛然半日山樓卧。消遣風埃幷六根。</text>
<title>玉寶臺</title>,<text>山騰看活絡。長嘯倚孤松。面月雙溪寺。精神般若峰。下流爭噴薄。元氣自從容。欲討深嚴地。於焉問正宗。</text>
<title>碧樹陰</title>,<text>鷲嶺橫天日未昏。烟雲不散掩山門。何年失火經灰刦。老木猶羞野燒痕。</text>
<title>君子寺山映樓</title>,<text>傾身踰大嶺。帖息卧高樓。側想藍輿疾。潛驚啣繫憂。懸崖方騁力。平地却回頭。山水浮遊樂。從今老可休。</text>
<title>登龜寺</title>,<text>少歇登龜寺。旋經悟道山。頭流行應遍。鞍馬且將還。是處窮幽賞。玆遊儘博閒。花林今夜月。兄弟更承顔。</text>
<title>花林</title>,<text>淸夜無眠夢屢回。便便白日睡魔催。博閒還被偸心入。乘醉猶知客氣來。拓戶儼然修竹立。循階莞爾牧丹開。從他咽咽絃歌作。只任吾心不受摧。</text>
<title>長水寺僧來言山中消息。要我來見。</title>,<text>一躡名藍歲又廻。寺僧多意訪余來。見說山中春色晩。岩花已落水花開。僧言花信七分衰。明日尋花花較遲。自是春花開又落。瀑泉應復似前時。</text>
<title>入山</title>,<text>巖花欲落喚人來。冒雨尋春故不催。意在窮源行未已。雲霞忽捲洞天開。</text>
<title>訪長水瀑泉</title>,<text>春晩花林花亂開。仙山一別又重回。濃雲欲送羣峰雨。天若爲人看瀑來。</text>
<title>入洞門</title>,<text>兩岸幽花重疊明。中間流水有深聲。行行且近龍湫下。世外烟霞分外淸。</text>
<title>瀑泉之有大名。如朴淵，寒溪者。一再見。若其奇壯流長。則此瀑固宜遜避一頭地。而幽靚閒適之趣。不啻勝之而已。况對面看瀑之壇。傍有樹陰濃密。坐久而不知回。此吾所以特愛之者也。</title>,<text>不問花消息。直來看瀑泉。潭應龍卧穩。岩待鶴歸翩。洞府元天設。烟霞特地偏。幽吟未能去。屢酌醉成眠。</text>
<title>暵餘得雨。喜志之。</title>,<text>暵久村情急。農愆地利乖。今朝一雨至。向晩衆芳佳。已識田家樂。能寬志士懷。紛紛廊廟議。第一歲無灾。</text>
<title>觀風樓觀漲</title>,<text>夜雨翻盆急。前溪噴土流。悠然出東閣。超忽坐高樓。勢欲壞山去。聲如蹴地浮。風光還壯烈。變態不相侔。</text>
<title>倦卧醉題</title>,<text>形骸且外倦悠悠。萬事關心傡已休。天地中間吾自在。不妨人斥醉風流。不把絃歌作漫遊。還從嶺外且遲留。吾心出入無常態。遮莫行行錯路頭。</text>
<title>防弟以吾周甲設小酌。以悅慈意。吾不能止之。酒至。呼歌者助歡。</title>,<text>俯伏稱觴喜不勝。淸歌助我氣騰騰。飄然白髮高堂下。歌舞㒋㒋醉未能。</text>
<title>枕流亭。有懸板。湖陰以下有四五板。次其韻。</title>,<text>嶧下溪來第一流。吾行於此又經由。春深乳燕方營戶。日暖嘉魚自上鉤。好酒不妨紅入頰。淸歌却笑白渾頭。肎敎鞍馬來勞苦。乘醉悠然不用愁。</text>
<title>過李述原㫌門</title>,<text>以居昌座首。當戊申逆亂。抗節不屈而死。朝家贈持平。表其里。平日讀書能大言。却憐性命負君恩。人生早晩同歸死。此義今輸李述原。</text>
<title>踰牛頭峙。路傍有松陰可坐。人稱鉢里峰。</title>,<text>峒戶深深生白烟。鉢峰孤立眇如拳。松陰爲借行人便。流水聲中醉欲眠。</text>
<title>鑑湖亭。幽靜可愛。</title>,<text>行行且千里。亭短復亭長。偶得鑑湖勝。淸風爲納凉。尋常看濶野。不識峽天長。踰嶺成閒卧。高樓引晩凉。多少名亭立。紛然有短長。鑑湖極幽靚。軒敝送微凉。水許山光倒。婆娑影短長。自然無意態。使我入淸凉。倦遊成漫浪。流水意同長。偶作高樓卧。靑山各送凉。</text>
<title>直指寺萬歲樓</title>,<text>雲碓聲中流水長。石橋移步到禪房。翛然半日高樓卧。不待淸風已覺凉。</text>
<title>夜卧</title>,<text>息肩方小歇。欹枕已深更。不作塵間夢。長懷世外情。月開幽隱色。風動翠微聲。短夜猶無寐。鍾淸徹曉鳴。</text>
<title>踰秋風嶺</title>,<text>湖山黯黯暖風斜。竹塢烟深八九家。已道嶺南春色晩。野棠初動數枝花。</text>
<title>白雲亭靑山。次叔謙韻。</title>,<text>千里南遊今始回。白雲怡悅望中開。登高更覺花林遠。呼酒澆愁屢把盃。俯視投林宿鳥回。百家村帶夕陽開。山川寓目增余感。醉欲消愁倒十盃。</text>
<title>還到歸溪。已看屋宇之成。非沈生之力。則誰能爲余經營耶。呼酒至醉。仍喜識之。</title>,<text>四十年來計會成。還將小築托平生。不愁風雨渾無賴。要與雲山更結盟。白髮方知黃卷樂。心丹自信聖人情。遂令老子婆娑地。莫許塵埃識姓名。壯遊非昔日。妄作少年狂。縱酒隨身適。哦詩引興長。樓臺從跌宕。山水極揄揚。莫恨歸來晩。桑楡亦不妨。</text>
<title>和放翁</title>,<text>孤卧晴軒夏亦寒。靜無餘事一毫干。岩崖獨往身差健。澗軸幽吟意自寬。早信山中留券契。不關人世劇悲歡。浮休却恐成閒坐。喚醒時時數整冠。</text>
<title>歸溪卧吟</title>,<text>峽束人愁行路難。小軒欹枕此身安。風塵消息何關我。獨抱殘書隨意看。</text>
<title>早發</title>,<text>小築新成待我廻。林泉隱約好顔開。若敎康濟吾身健。牛背尋常去又來。</text>
<title>鎭川 徐日修方爲主倅。適入京不遇。</title>,<text>千里歸來訪主人。人言覲駕入城闉。不妨沽取荒村酒。細雨斜風醉餞春。</text>
<title>昨日冒雨而行。今朝又雨。僕夫憚跋涉。而病軀能免畏日。爲喜。</title>,<text>烟霞漠漠雨頻來。山下幽花取次開。不使雲陰能蔽日。行人那得趲程廻。</text>
<title>獨坐</title>,<text>老去渾無賴。披書却自歡。有時松鶴舞。花外一琴聲。</text>
<title>園中縛小屋</title>,<text>身同棲鳥一枝安。况道吾齋分外寬。矮屋低簷還可樂。風來爲作北牕寒。</text>
<title>鶴步</title>,<text>鶴步傞傞頭戴紅。閒庭舞罷日方中。風吹不耐雲霄思。故作鳴聲入太空。</text>
<title>草堂</title>,<text>園裡蕭然數尺堂。倦來移坐味偏長。濃陰掩映炎天色。牽動淸風與作凉。</text>
<title>重九日。爲作歸溪行。過石南寺。</title>,<text>寺後蒼松每好顔。又從明月宿禪關。丹楓隱約靑林際。行逐秋光入遠山。</text>
<title>璘上人來見。七十六歲。精力無衰。</title>,<text>老宿還無恙。相看却有情。雲林秋後肅。笑語夜來淸。苦憶西庵飯。猶憐碧瓠羹。流年徒易感。衰髮昔蒼蒼。</text>
<title>踰白峙</title>,<text>少日輕千里。看如出戶庭。眼中無絶險。腋下怳飄領。老覺籃輿疾。心羞鬂髮星。當時等平地。忽訝上靑冥。</text>
<title>長村卸坐</title>,<text>屢酌悠然醉欲眠。濃陰不缺夕陽邊。汙萊會作膏腴地。那羡他人負郭田。</text>
<title>歸溪</title>,<text>看書。不能出聲久矣。夜坐對月。試讀太極圖說及西銘。並註一誦。戱識之。靜坐無眠月滿堂。披衾兀坐意悠揚。咿唔聲出軒囱外。人笑溪翁老更狂。入峽秋深霜葉新。有時風外落紛繽。夜來獨愛囱間月。不省今宵看有人。</text>
<title>挽林生思遠</title>,<text>寂寞安齋久閉塵。元賓所與似元賓。君甞冒雨重來訪。我亦披襟一笑▣。從古南郡多吉士。喜今吾道得斯人。可憐玉樹還埋土。撫迹幽吟淚滿巾。</text>
<title>和柳生沉</title>,<text>已從騎竹日。才不與人同。浪迹浮休際。流光俛仰中。爾今非少壯。吾老已衰翁。用盡提携力。修塡廿載工。</text>
<title>挽吳子長</title>,<text>揮策人誰與並駈。行看逸步在長途。文章早已家庭得。氣志還嫌俗子俱。一枕無端驚蛺蝶。孤舟不管放江湖。劇憐舊社風流盡。衰淚縱橫濕白鬚。</text>
<title>朴都正丈挽</title>,<text>同庚先誼覓誰問。公獨巋然仰獨尊。老不扶筇甞軆健。貧猶置酒詑君恩。家居守約堪垂訓。治道成書要細論。唱得哀歌高䪨續。幽明未敢負前言。</text>
<title>挽曺君</title>,<text>欣欣天地內。衆物遂其宜。聖代須才日。高衢騁力時。奈何韎韐衷。還失廟堂姿。杜谷殘書在。凄凉掩舊帷。</text>
<title>獨坐</title>,<text>溪流緩緩抱村回。小築居然活畫開。三十八年方適意。俗離山喜主人來。老去方能就拙謀。小軒癡坐百無憂。隨身且喜殘書在。何事人間可更求。</text>
<title>濯纓臺</title>,<text>臺下滄浪看淺淸。臺邊黃葉自分明。徘徊欲去不能去。手撫孤松歌濯纓。</text>
<title>次人韻</title>,<text>雜樹兼楓樹。蒼崖相間紅。秋光又如許。天運自無窮。閉眼泠泠聽有聲。坐中山水不禁淸。霜楓向日開新面。勝似春花媚晩晴。</text>
<title>老松</title>,<text>老松猶相識。憐吾非少年。龍鱗看莞爾。鶴髮對蕭然。獨立風霜逼。孤蹲力勢全。朅來吟玩久。移席隨陰偏。</text>
<title>還踰七佛峙</title>,<text>頭流深處一菴尊。古木陰森白日昏。七佛洞名何意思。烟雲不閉武陵源。</text>
<title>次晦甫</title>,<text>天地常存道亦存。聖人去後寄空言。須知有主方迎客。莫漫尋流却問源。送駕脩途嗟爾健。衰顔短髮愧▣惛。蓬囱夜靜挑燈話。那復披襟一笑溫。恠他努力費經營。榮辱前頭寄一生。爲學大憂無宲得。讀書深恥窃虗名。源長自覺流聲遠。內積方知外物輕。事不累心心累事。休將舊制欲紛更。分明一理合人天。積久方能到自然。得意源源看活水。潛心潑潑對飛鳶。秪憐多病違當世。雅欲窮經慕昔賢。曾氏餘言猶烱烱。疑將平地作深淵。</text>
<title>楊花渡</title>,<text>醅發葡萄色。春江看可憐。浣紗聲近遠。柔櫓影聯翩。烟深村樹幾。歌騰何處船。西湖佳麗㝡。景物想依然。</text>
<title>草堂</title>,<text>携筇徐步雨餘天。草樹爭新更可憐。敢次園中春欲老。薔薇花發小堂前。</text>
<title>御製悶旱。諸臣和進。謹次。</title>,<text>望望雲霓上下同。前宵一雨慰三農。晦翁詩語眞先獲。憂國深情在屢豊。宸情悶旱與民同。懷保無如在務農。儘把斯心充斥去。天應不惜每年豊。𤱶畒初心野老同。身被襏襫分爲農。如今事與心違久。飽喫殘年但願豊。</text>
<title>憶歸溪</title>,<text>欲把烟霞寄此身。虛名忽復落風塵。遙憐夜夜歸溪月。猿鶴幽吟待主人。苦憶歸溪好。行將托一生。未知有眞味。何事可關情。樹影踈還密。山容陰復晴。思量只如許。終覺勝簪纓。嘐嘐千古志。不欲負平生。偶入崎嶇路。深懷漫浪情。幽吟高樹夕。寄傲小牕晴。夢着西臺下。攀援咏濯纓。天地洪匀內。身隨百物生。軒裳非拙分。山水結遐情。出處由衰壯。行藏視潦晴。自憐長抱疾。不是薄飄纓。</text>
<title>歸溪之行差池。至今忽被新命。有陳䟽承批之事。而日漸熱。又不可扶疾遠出。心甚負嘆。不但以澗愧林慚而已。</title>,<text>白髮嗟吾老。頭顱了此生。耽閒方得意。與世若無情。野情性嫌覊束。村心候雨晴。猶懷恩浹骨。感極淚霑纓。</text>
<title>漫成</title>,<text>閒愁暗與病相因。懶欲成眠惱殺人。芍藥花開專一塢。晩囱相對却精神。丹納笏苦無因。擬入深山不見人。早識虛名能誤人。周羅定不弄精神。</text>
<title>自警</title>,<text>不病猶吟病。將衰便托衰。爲惜流光速。回憐少壯時。偸閒成漫浪。習懶苦低垂。抑戒還增氣。窮廬未足悲。</text>
<title>次金剛韻。適閱明齋集。緬思舊約。爲之悵然遐想而已。</title>,<text>三日名山留約歸。身邊猶襲薜蘿衣。亦緣衰骨凌兢甚。海上浮休誰是非。</text>
<title>挽尹生</title>,<text>爭說尊翁百不憂。元方一唱季方酬。冬春詩禮傳無墜。朝夕塤箎樂未休。宲地行將看進取。名途早欲避喧啾。可憐聯袂承歡地。悄坐潸然流暗流。</text>
<title>五月六日志</title>,<text>兒童看我似高年。料撿平生却憮然。不把吾身須自力。白頭爭得比顔淵。</text>
<title>閒坐</title>,<text>晴囱寂歷發幽吟。啼鳥相親亦好音。芍藥纔收專塢色。葡萄已作滿庭陰。詩從病倦仍將廢。酒爲膓枯却屢斟。投老何妨成漫浪。恠來人不解吾心。</text>
<title>九月八日</title>,<text>朶朶階花一色黃。却憐明日是重陽。衰懷不耐流年感。濁酒呼來屢擧盃。叢菊移來待九秋。紛披只欲慰幽愁。花開始辨中央色。題品端宜第一流。</text>
<title>九日堂山山堂。與汝直同賦得行字。</title>,<text>偶隨童冠出。衰疾強扶行。野捲黃雲色。人懷白鳥情。却憐成社會。猶歇讀書聲。老去無餘願。浮休亦自榮。</text>
<title>歸晩。用劒南韻。</title>,<text>不省塵中樂。深知世外寬。村藏流水出。山繞峽天團。料理方池艇。經綸釣鱖竿。百年吾得計。衰疾却平安。澗軸成吾願。幽吟意自寬。山方全軆變。月欲九分團。圃滌饒旨蓄。溪深欠釣竿。於焉存晩計。何處更求安。</text>
<title>又次劒南</title>,<text>懸燈成獨坐。靜似百源深。日入如幽約。風來助苦吟。薜蘿初服遂。鷗鷺舊盟尋。點檢平生事。悠然不負心。欲求存性法。方在入山深。強作咿唔語。非關漫浪吟。幽情須自覺。凈智不期尋。萬籟皆歸寂。晴天月照心。</text>
<title>跨牛訪玉華臺</title>,<text>牛背支頤坐。行行路轉深。岩溪幽絶處。宇宙一孤吟。幾曲山楹入。非緣峒客尋。天將棲隱地。慰我百年心。</text>
<title>玉華臺</title>,<text>轉轉行回入。居然坐處深。溪翻秋日動。松引晩風吟。山自千重合。舟難再度尋。主人踈密際。等是愜吾心。</text>
<title>濯纓臺</title>,<text>霜葉從風墮。繽紛繞坐深。紅顔記前度。白髮發孤吟。古壁危千尺。寒松老十尋。出遊魚極樂。濠上許知心。</text>
<title>永誨寄筇</title>,<text>夢入頭流覺後疑。高庵像想坐來時。短筇却荷山人斲。携得烟霞寄一枝。忙裏看如馬脫羈。老來方覺少年癡。山中好意誰能解。不貳樓頭靜坐時。伽籃安穩地分高。坐處超然氣岸豪。懶向天王峯上去。眼窮滄海足波濤。</text>
<title>次杜韻</title>,<text>霜風淅瀝入千林。黃葉爭飛樹影森。雲去正憐山淡黑。雨餘深覺日凄陰。行藏已逐幽人跡。慷慨初非烈士心。夜來獨卧囱間月。隔屋時聞懶婦砧。</text>
<title>又次</title>,<text>坐對崢泓不出林。却令吾氣與蕭森。楓交絶岸爭秋色。松偃高峯易夕陰。忙裏錯看當面事。靜來深得古人心。還嫌聒耳聲猶在。倚閣溪頭激水砧。</text>
<title>川上。次張志和韻。</title>,<text>不見川禽上釣飛。寒疇坐愛稻粱肥。山中且博風流事。料理扁舟泛月歸。</text>
<title>用問生涯韻</title>,<text>扶杖行吟流水涯。山圍錦繡正繁華。靑簑綠蒻敀來晩。物色人疑處士家。</text>
<title>又次心字韻</title>,<text>爲問前溪淺。容力幾尺深。歌應濯纓曲。醉欲扣舷吟。逐水花源入。垂綸魚隊尋。虛舟有誰怒。山外本無心。</text>
<title>漫吟。次杜律。</title>,<text>有底紛紛事。超然自不關。眼中無一物。身外萬里山。地絶思遐擧。天高若可攀。玆遊心更切。早晩拂衣還。又靜極沉冥近。初非善閉關。深秋聞落木。盡日對寒山。唱得滄浪曲。吟成桂樹攀。簷虗凉風入。夜夜宿雲還。又寂無人客過。門設晝常關。戶納孤輪月。簷迎半面山。閑來嫌嘯傲。老去謝躋攀。已結烟霞約。牛駈任往還。</text>
<title>無題</title>,<text>行尋初服老樵隱。準擬身隨木石居。泛宅浮家從願。桃花流水訪秦餘。湖船報客看飛鶴。苔霅垂竿不餌魚。步屧還嫌衰力倦。緩駈時欲策殘驢。</text>
<title>狙川</title>,<text>兒童知余樂。垂綸不會漁。風光開特地。雲物合幽居。峒戶隨樵牧。烟波玩鳥魚。歸來吾計決。携手莫虛徐。底事紛紛處沸羹。方知世路莽難平。不妨持作它山石。一味磨光到玉成。</text>
<title>踰七佛峙</title>,<text>牛背頹然試據鞍。緩駈隨意到淸安。朝來努力勤踰嶺。花柳方舒却逗寒。病骨凌兢劣跨鞍。心安纔覺勝身安。辛夷間逐桃花發。無賴輕風陣陣寒。岸樹紛披花映鞍。入山吾已占便安。臨溪小築應無恙。定對西峰夜月寒。</text>
<title>入山</title>,<text>愁殺風塵色。今朝却灑然。無心爭黑地。萬事信蒼天。緗篋閑行李。泓崢靜事權。有誰能爾汝。歌詠送殘年。行藏隨我分。身世更翛然。浪迹無安地。存心却事天。優閒方得意。不競孰爭權。魚鳥新盟結。相親抵百年。</text>
<title>次劒南</title>,<text>溪鳥岩花供老年。天應餉我此山川。有酒何妨元亮醉。讀書懶欲孝先眠。經綸已托雙竿釣。料理將成一葦船。免得塵埃勞夢思。泠然不羡御風仙。寄傲篷牕日抵年。無勞倚杖過前川。殘書搜盡閒方覺。濁酒呼來醉欲眠。峒戶常嫌來妄轡。桃花莫放引漁船。飢飧渴飮隨吾分。自笑平生不學仙。人事雲翻四十年。崢泓不改舊山川。襟情久與村翁欵。身世還同野鹿眠。已約華山分執契。行看苕霅泛歸船。飄然自在烟霞界。汗漫眞遊不羡仙。</text>
<title>濯纓臺下有松。記余少時。每攀援于此。今見松益老大。而吾亦白髮非昔時。感而識之。</title>,<text>松老猶憐氣欝然。盤空勢大拂雲烟。歲寒幽約能無恙。雅欲婆娑度百年。</text>
<title>又次劒南</title>,<text>悠悠世事已全踈。况是緇塵橫面餘。老去渾忘垂白髮。閒來漫欲讀殘書。揩邊眼覺遮重霧。嚼處牙憐觖左車。却恨心田茅塞久。從前拋擲不敎鉏。</text>
<title>梨花</title>,<text>庭樹陰繁近午天。忽看飛雪掠囱前。却呼童子勤收拾。方信梨花落皓然。</text>
<title>次劒南</title>,<text>齋明劇似着新衣。萬事隨緣不設機。永日心從黃卷愜。中宵夢入故園稀。安身自有眞遊樂。失路寧愁別處歸。百世嘐嘐蘧伯玉。年踰六十悟前非。</text>
<title>訪壺山</title>,<text>漫浪仍成分外閒。川流幾曲解人顔。回頭却笑歸溪淺。十里那知是處山。老去方敎身世閒。風塵何處可開顔。村童不耐騎牛笑。缺隨意行行且博閒。羣峰向我更新顔。松陰不閉深深路。低處方開一面山。閑遊豈是强偸閒。到處幽吟却解顔。倘不會心徒取勝。一生經歷幾溪山。身世翛然剝得閒。對來魚鳥各歡顔。就中耕鑿眞吾分。况有長川擁萬山。牛背行吟自在閒。朅來飛屧度孱顔。烟霞不鎖尋眞路。幾曲川流幾曲山。頻斟野酌意方聞。白髮何來却對顔。未害岩田耕不盡。菑畬莫漫更燒山。已老求閑亦自閒。一區泉石是怡顔。悠然又出歸溪外。領取西南幾疊山。乘秋獨往有餘閒。更覺春來換舊顔。花欲闘姸禽對語。倒着多少鏡中山。枕石頹然意獨閒。村醪吸盡暈生顔。從容倍覺濠梁樂。不是深春偶入山。</text>
<title>次放翁</title>,<text>殘年劇意抱遺經。俛仰長時一小亭。地遍梨花無數白。園生棗葉幾分靑。詩情懶且忘工拙。酒力微猶覺醉醒。靜裏須看初發處。不敎人我却相形。</text>
<title>雨後坐溪上</title>,<text>雨後扶筇出。朅來流水邊。高岩生秀色。一笑對悠然。山外有何事。悠悠渾不知。靑山與流水。灑落結幽期。林薄纔經雨。雲歸出遠峯。中心無一物。對面有孤松。隴麥新添色。岩花更冶容。倦來移席坐。童子負書從。日看花鳥晩。春色七分濃。氣像憐穹石。襟期托老松。山間長偃仰。世外獨從容。夜雨添新澤。村情却勸農。老去從誰伴。龍鱗有古松。蒼髯猶偃蹇。白髮愧踈慵。獨也全高節。巋然儼大冬。百鳥存末契。剛欲托幽蹤。</text>
<title>旣雨寒甚</title>,<text>一雨纔來乍覺寒。山囱欲掩裌衣單。更從春意看深淺。花鳥方新未覺闌。</text>
<title>村人輩有不相能者。且以守舍者醉酒之狀。屢來言之不已。亦可苦。</title>,<text>頭白猶吟行路難。入山何物更相干。村情忽復多輕薄。四十年前太古看。</text>
<title>濟原督郵柳君健。因便饋酒。</title>,<text>人到柴門剝啄開。一甁紅露錦山來。今朝小雨嫌衣冷。不使餘寒入酒盃。</text>
<title>溪上</title>,<text>隨意携筇出。却來溪上遊。中心不知樂。山水只悠悠。飽飯無餘事。殘年懶讀書。偶來溪上坐。潑剌數遊魚。一雨前宵足。天機轉不休。靜看春意思。上下與同流。川上觀魚鳥。暮春三月時。偶從冠童出。眞樂有誰知。寂感常隨一理循。須從起處識天眞。方知氣像徒虛影。點也何曾是聖人。滄浪歌發古臺邊。啼鳥飛花雨後天。不識風雩眞意思。暮春三月却徒然。天時冉冉惜春歸。爲言山花開不稀。緩步徘徊住杖望。西岩積翠雨增輝。</text>
<title>得慵字</title>,<text>投老心昏未覺慵。山牕睡起每從容。風期獨與殘書叶。趣况深思韻釋逢。病後怡情村裏酒。閒來寄傲澗邊松。已憐繦負非吾望。只逐樊須學老農。山鳥嚶嚶喚我慵。倦來孤坐更修容。書中意味從心得。言下精英刻意逢。隨地醉吟評水石。有時高興寄雲松。悠悠世事商量熟。爭似田翁只事農。歲寒幽約付孤松。萬事低看只覺慵。到極自能無不得。源流隨處可相逢。高明妄欲天心合。淡蕩行將春意濃。六十年前徒漫浪。從今襏襫但爲農。垂垂自髮愧龍鍾。強欲投閒與托蹤。適意山林聊偃仰。放心天地獨從容。多嫌病脚行難健。不惱春眠老却慵。岑壑殊無奇絶處。此間端合着吳儂。晴軒悄坐更誰從。老覺人間萬事慵。雨過浪添多少麥。雲開鬟出兩三峰。春深峽樹成行立。日暖岩花取次濃。爲遺閑愁尊有酒。不妨斟酌對寒松。</text>
<title>濯纓臺</title>,<text>濯纓臺畔歌濯纓。臺下滄浪不勝淸。蒼松偃蹇如相揖。臺與蒼松不世情。濯纓臺色露孱顔。松桂叢生正可攀。終古滄浪淸不盡。緩歌寥亮響前山。飯後乘閒緩步來。一筇容易到春臺。臺前流水添新雨。搖漾淸光鏡面開。岩花迎日媚新晴。亂石穿開坐覺平。閉眼移時無一語。慣聽流水多少聲。緣溪步屧不辭勤。花鳥春深已十分。未識天然山水樂。偸閒漫逐世人羣。</text>
<title>晩春。次放翁。</title>,<text>從他老眼未分明。减却春衣軆欲輕。雜樹迎風生密葉。流鸎逐日有新聲。不妨村酒斟成醉。儉有山蔬爛作羹。童子垂綸堪取適。濯纓臺下岸巾行。剛憐老眼轉分明。身外悠悠百慮輕。靜極方能知宲得。心潛自覺惱虗聲。怡情漫浪看山水。充腹尋常有菜羹。早晩看書書未了。一筇扶疾又徐行。</text>
<title>雨後至溪上</title>,<text>朝來滴滴待新晴。爲覓餘花放杖行。未到西岩纔百步。溪流忽起暴雷聲。峯雲收盡峽天晴。日照幽花點綴明。欲識前宵多少雨。朝來寂歷聽溪聲。旣雨嵐生喜快晴。洞天軒豁雜花明。餘寒頓覺春意冷。不耐淸泠坐水聲。</text>
<title>閒坐</title>,<text>天將厚意若偏余。幽事相關樂有餘。不逐農人披襏襫。晴軒盡日坐看書。雩沂不見喟然嘆。何處風埃寄杏壇。千載嘐嘐無覔處。願將天地聖人看。</text>
<title>濯纓臺下。與韓李晦同坐。</title>,<text>身閒隨處意差寬。入峽觀天亦一團。崢綠却疑題品失。不妨携客與同看。</text>
<title>緣溪而行。至臺下。</title>,<text>岩花未落洞天明。岸上幽吟負杖行。溪水迢迢來且緩。夜來能减幾分聲。松括陰踈朝日紅。高臺百尺對穹崇。閑來閑去無餘事。自在山光水色中。</text>
<title>靜坐</title>,<text>幽軒成獨坐。心事寄雲間。晩塢花容淡。空梁燕語閒。經開人不到。門設晝常關。童子憐聡詣。時時問字還。</text>
<title>溪上</title>,<text>放迹同山鹿。浮休草樹間。村豁千步緩。宇宙一筇閒。流水幽情得。鳴禽樂意關。岩花開未盡。看去又重還。</text>
<title>閒行</title>,<text>一徑山邊出。行行松樹間。村深誰與樂。人老不知閒。只有農情急。應無俗事關。從他牛力倦。未夕緩駈還。寺藏何處是。孤絶出雲間。境僻知余樂。岩耕羡爾閒。千廻山隱隱。百囀鳥關關。不辨歸時路。欣逢野姥還。</text>
<title>安道巖</title>,<text>穹巖看可樂。蕭瑟卧其間。不信山中苦。方知世外閒。紛紜他自了。狂閙我何關。強欲陶然醉。騎牛薄暮還。翠壁屛風立。鋪張八九間。蒼山圍欲合。流水助成閒。面目長如許。名聲却不關。華陽纔十里。日夕幾人還。虎倒龍顚後。岩孤寄此間。溪水猶自在。風月只長閒。久矣誰能到。超然却不關。爲憐幽絶意。留約每年還。</text>
<title>愁坐槐陰</title>,<text>槐樹陰濃坐博閒。萬峰行與一川還。超然自欲無夷險。不問山中與世間。着處歌吟自在閒。怳疑身出世人間。收將山水歸時料。堪說吾行得意還。</text>
<title>過北川少坐</title>,<text>惡口相爭強主張。空將世道失天荒。劇憐洙泗源流在。萬歲歸來一味長。</text>
<title>漫吟</title>,<text>靈區一入意悠然。不獨奇岩更可憐。峽束疑無村外地。溪平忽見鏡中天。來時路脉孤峰出。坐處槐陰十畒團。領取風烟行欲緩。玆遊不是少寅緣。俗離山下有長川。幾曲紆廻往復旋。路欲平時開洞府。山從濶處寄人烟。林禽已慣窺牕入。岩鹿多驚藉草眠。緬憶頭流深絶境。一僧孤坐却超然。</text>
<title>靜坐</title>,<text>靜極爲何說。求之只見踈。虛心無一事。擧眼對殘書。不動方全軆。知幾便太初。娟媸隨處是。明鏡正相如。妄欲超然擧。無慚大丈夫。讀書眞大助。求志是良圖。漫說塵心逼。多從客氣趍。坦然由去路。元自不崎嶇。</text>
<title>次唐人韻</title>,<text>花鳥春深猶未稀。有時風至各紛飛。濯纓臺下閒來往。中酒高吟欲不歸。柴門盡日客來稀。意懶耽看鳥倦飛。已分漁樵成晩計。童奴漫說白城歸。山窓晝靜落花稀。乳燕呼雛倦不飛。童子携竿溪上去。薄廚烟出待魚歸。前溪水積鱖魚稀。不見金鱗上釣飛。莫向磯頭深處入。負竿須趁夕烟歸。京路迢迢夢亦稀。有時回望白雲飛。華臺春色留幽約。爲借隣牛往復歸。又幽事相關俗事稀。庭空不欲一塵飛。區區妄說天人際。只在平平大路歸。山深日日見人稀。心逐岩雲靜不飛。閒處自成枯淡習。恐敎方外與同歸。心閒方覺出來稀。打笑紛然走或飛。倘識靜中眞意味。名區一入不虛歸。雨欲來時人亦稀。岸雲微綴水禽飛。溪流到劇方滄海。日夜悠悠去不歸。老欲攀崖已力稀。少年馳屧羡輕飛。臺陰坐處吾能到。却笑行應爛熳歸。</text>
<title>又遊溪上</title>,<text>白髮猶憐少日狂。村翁看我若相忘。心期久與孤松慣。鱗甲居然却老蒼。四十年來人事非。笆籬寂歷竈烟稀。煩君休說村情薄。官吏來休昨夜歸。日日攀援松桂林。靜看魚鳥各飛沉。幽吟坐愛西岩色。絶壁天懸宜古今。</text>
<title>狗被虎噉。至朝始聞之。</title>,<text>睡罷小牕曙。方知猛虎行。庭空微有跡。狗失掠無聲。籬落徒虛設。村翁不敢爭。夜來勤閉戶。休作峽氓情。</text>
<title>四月八日</title>,<text>村情朝暮等蜉蝣。衆竈無烟十口愁。遙憶洛中猶舊習。懸燈樂事且應休。</text>
<title>悄坐聞鸎</title>,<text>夏木陰濃翠作林。小牕悄坐惱幽吟。村花落盡渾無賴。時有黃鸎送好音。黃鳥飛時花已殘。却憐春意幾分闌。幽軒盡日無人到。獨愛淸音囀百般。老去身無力。年來坐不強。看書還欲倦。對客便相忘。緩步猶嫌疾。高吟却笑狂。悠然從所適。漫浪亦何妨。</text>
<title>倚醉漫吟</title>,<text>未識飯盂樂。猶嫌酒戶寬。微飢殊不快。少醉卽成安。倦極能扶老。愁來便得歡。雖然戒心在。何敢意闌珊。</text>
<title>惜春</title>,<text>閒來無日不吟詩。聲病徒然却未知。屢酌村醪謀一醉。鸎花欲老惜春時。</text>
<title>食後行後麓</title>,<text>捫腹徐行行復吟。靑槐葉密日陰陰。村容寂歷春光暮。時聽流鸎下上音。久厭塵坌惱此心。山深盡日斷跫音。怡然未覺閒情苦。村酒沽來更細斟。深知日月劇川奔。白髮猶嫌氣志昏。賴有殘書看未盡。披來勝似與人言。粗識書中意味存。晴囱盡日屢披繙。不然那得消長夏。看去渾忘老眼昏。平日尋常酒戶寬。督郵從事等閑看。老來未覺村醪薄。一味陶然盡意歡。</text>
<title>醉吟</title>,<text>少日讀書求志得。衰年喫酒怕顔紅。悠然薄醉微吟久。義理深涵妙理中。</text>
<title>溪上</title>,<text>忽覺便便步履輕。芒鞋容易入山行。臺高十尺飄然到。老去猶憐少日情。壁色高臨流水淸。長時慣聽玉鏘鳴。鸎花却逐春光老。獨有孱顔不世情。</text>
<title>次放翁</title>,<text>村深凈無累。不見一塵纖。女執求桑篋。人磨折草鎌。蕨肥不思肉。饌薄猶登塩。種種生涯足。休將俗事添。境閒便嘯傲。心凈絶紛纖。覓食寧霑軆。求薪不把鎌。繁華輸一壑。妖冶等無塩。却恐塵埃逼。公然外物添。四十年爲久。歸來賦遂初。眼靑山色好。頭白世情踈。不厭新醅酒。欣披舊讀書。有誰爭得失。吾自卧吾廬。爲憐風氣薄。苦憶入山初。峽俗無全樸。村情太半踈。便便猶健飯。寂寂對殘書。且喜安身地。蕭然數架廬。幽居盡日但聞鸎。勝似風塵聒耳聲。分外求閒還有着。秪應深索古人情。邇來深覺悔心萌。倦意兼將老態生。少不讀書年又至。從今妄欲學周卿。</text>
<title>有饋生魚感詠</title>,<text>老去深知分在貧。羞將一物與干人。尋常菜把猶嫌得。何况盤登丙穴鱗。</text>
<title>閒行</title>,<text>觀魚濠上去。行訪玉華臺。不悟携竿出。呼僮却取來。</text>
<title>鉏川</title>,<text>汗漫溪流緩。山深江漢通。行將扣船去。苕霅與同風。</text>
<title>過牛巖</title>,<text>猿聲怳出樹中間。三峽行時定一般。兩岸靑山看不厭。歸來欲借畫圖觀。溪流到處可盤桓。心逐烟霞分覺安。此日方知山水樂。天將福地與人看。千錢容易博壺山。嬴得桑麻十畒間。松栝陰陰微有路。獨吟牛背盡情閒。</text>
<title>玉華臺。舊有老松可坐。此來不見。問之則被人斫去。心甚惜之。</title>,<text>不見華臺舊日松。蒼髯赤甲去無蹤。溪邊草木無顔色。強欲登臨意自慵。雜樹陰濃亂葉稠。爭如蕭瑟一松留。劇憐臺上風流盡。終古溪山不盡愁。</text>
<title>年少亂髮而至者。擧釣輒得魚。以竿與之。</title>,<text>何來年少着蘿衣。不厭垂綸坐釣磯。擧手沙頭俄忽頃。纖鱗一一逐竿飛。</text>
<title>過所謂後雲亭。亭廢可惜。</title>,<text>亭子何年廢。蕭然有古基。老松猶偃蹇。流水覺淸漪。少坐成良晤。微吟又拙詩。村中還有酒。屢酌不容辭。日出駈牛去。還成汗漫遊。山深俱可隱。世遠更何求。山色看無盡。吾行倦卽休。高岩明夕照。莫謾更遲留。</text>
<title>漫成</title>,<text>閒來無日不吟詩。精粗工拙等視之。却恠少陵稱性癖。只耽佳句欲何爲。</text>
<title>明日將還樗村</title>,<text>羞將白髮走風埃。爲逐幽期往復回。更欲明朝出山去。濯瀴臺下却徘徊。</text>
<title>溪居</title>,<text>近處皆山水。淸凉絶地分。宅入烟霞界。人隨鳥獸群。冥搜曾涉險。遐擧老嫌勤。占取西臺畔。怡情有白雲。</text>
<title>靖兒與景愿。爲訪泉石而行。</title>,<text>老覺身全倦。閒知分是安。名區嫌遠涉。少輩許同看。夏至村情急。宵中客睡闌。吾衰無一事。獨詠碩人寬。縣遠村家靜。棲安燕戶寬。峒氓俱自得。魚鳥與同歡。得雨田多洽。無風水不瀾。長時如許足。吾老且盤桓。早識歸溪樂。居然四十年。山川猶面目。人物却蹁躚。休說村情薄。多因世道牽。不敎風化變。吾亦未知天。</text>
<title>村中有踵周處舊習者。以數語警之。</title>,<text>爲言人性善。鄒聖豈欺余。氣動還無怍。心昏却不虛。幾希去禽獸。那得感豚魚。納約眞良藥。調劑可復初。</text>
<title>無題</title>,<text>天地廣大中。浮休吾自樂。不知爲何事。生死等草木。襟懷豁豁然。擺落風塵色。山川却有助。靈籟心俱寂。</text>
<title>臺下坐吟</title>,<text>人看白髮恠重來。十里猶嫌往復廻。芒屩尋常晨夕到。濯纓臺勝玉華臺。</text>
<title>還樗村躑躅盛開</title>,<text>躑躅花如錦障開。靚粧遲待主人回。漫山百卉渾麁俗。取次爭榮夜雨來。嫰葉初匀色態新。庭花未落殿殘春。如將好意嫣然笑。爲護餘英待主人。</text>
<title>次退溪韻</title>,<text>出峽纔經雨。襟懷但浥塵。撫躬猶俗物。投老作何人。噱酒常嫌醉。哦詩不效顰。却憶歸溪樂。盤礴到兼旬。</text>
<title>芍藥</title>,<text>幾朶敷榮芍藥花。紛披色動野人家。春深着處渾如許。一塢繁華未足誇。入山初見杜鵑花。次第開殘近百家。春後猶憐紅芍藥。牧丹纔落又堪誇。</text>
<title>海棠</title>,<text>籬邊綽約海棠花。掩映東西數十家。一抹天然生色畫。無勞的的衆中誇。</text>
<title>端午</title>,<text>冉冉流光日變遷。吾生六十有三年。天中佳節今朝是。日近懸弧思黯然。</text>
<title>堂山</title>,<text>東臯舒嘯乍開襟。惱却炎天苦熱侵。忽聽峨洋山水響。世間何事更關心。牕欞爽氣透重襟。是處飛塵凈不侵。更結堂山書社約。悠然喚起廿年心。自笑褎如强聽琴。絃中彷彿有遺音。雖然亦有閒中樂。冥坐猶能却會心。是處山高流水深。琴聲引我坐雲林。濯纓臺與鉏川色。輸入泠泠指下音。小酒呼童淺淺斟。微醺笑把拙詩吟。僧歸謾設長腰飯。推與諸人許點心。</text>
<title>昏倒口占</title>,<text>病暑昏昏晝欲眠。衣冠不整任狂顚。愧將人道同牛馬。會待秋風便灑然。</text>
<title>喜雨</title>,<text>患暍兼旬卧。今成喜雨詩。雲陰多解駸。風伯莫相欺。洒地初全濕。翻盆且待時。九重懸禱切。冥應不容遲。久識田家苦。常嫌樂歲飢。淳風今寂莫。薄俗日凌夷。病甚無良策。年登却少持。旱餘方得雨。萬物仰天慈。</text>
<title>廿九日。始有滂沱之雨。喜而志之。</title>,<text>久旱逢新雨。潛尋造化看。兒童皆欲舞。草樹亦爭懽。喜入三農滿。心從百畒寬。氤氳天地氣。流動似翻瀾。</text>
<title>趙大諫 尙命 挽</title>,<text>敢說交情淺。深知舊誼敦。光華聯棣萼。淪沒劇翎原。窮谷憐衰疾。哀歌還斷魂。更誰能酷似。無復典刑存。</text>
<title>六月二日雨甚</title>,<text>得雨爭歡喜。翻愁極備灾。懸簷鳴不已。觸石勢方來。望野非觀漲。披衣屢上臺。岸沙無固志。猶怕昨年頹。</text>
<title>野行</title>,<text>食力元吾分。簞瓢任爾安。嫌從公糶活。恥作乞兒嘆。野豈無閒土。人宜不素飧。會看成拙計。伏臘意差寬。</text>
<title>葡萄架</title>,<text>掩映葡萄架。翛然坐處深。滿庭無漏影。當戶備繁陰。纂纂方垂宲。䓗䓗自作林。淸風忽相過。醉卧爽開襟。</text>
<title>雨後行川上</title>,<text>雨後川流降如溪。▣畦活計欲全踈。非關濠上觀魚樂。逐水行尋禹跡餘。</text>
<title>打乖</title>,<text>吾不尋人人不來。與誰相對好懷開。殘書作伴如逢友。况有深深濁酒盃。</text>
<title>六月十五日</title>,<text>看書不廢蓼莪篇。每讀令人欲泫然。膝下趨歡猶內記。衰懷切切怳童年。</text>
<title>歌吟</title>,<text>宿雨纔晴朝日紅。起看天地正冲瀜。悠然不耐衰顔喜。隨意歌吟大化中。</text>
<title>悼朴順甫</title>,<text>苦憶名呼未齕時。居然白髮對垂垂。當年跨竹朋友樂。中歲同硏擧業治。薄宦只從朱紱了。高才倘被聖朝知。心惛未覺幽明隔。却負牙山一會期。</text>
<title>排悶 百家類纂。看之數日。乃漫吟。</title>,<text>老欲看書眼已昏。有時悄坐却無言。百家閑熱經千歲。未若求心反一原。</text>
<title>自笑</title>,<text>少日甘心咬菜根。不敎芻豢侈饔飧。邇來未覺身全老。惡草爭權濁酒渾。</text>
<title>悼崔汝大</title>,<text>少日看君似國人。十年郊外却相親。虛襟爽朗山齋月。幽約差池海島春。酒熟盈樽隨意醉。魚來入饌不愁貧。江湖勝事知誰健。淚灑秋天暗損神。明老留題望海亭。西洲舊業屬寧馨。丘園樂志頭渾白。塵世看人眼少靑。幽事鶴馴隨飮啄。至歡蘭茁蔭階庭。如君雅趣今誰似。終始林泉養性靈。</text>
<title>[自笑]</title>,<text>人忽携壺訪我來。佳瓜帶肉一盤堆。衰顔強欲陶然醉。秋露盈盈擧大盃。此卽自笑之二。而脫落謄此。故降一字表之。當在上。</text>
<title>渡江</title>,<text>高江衮衮極天來。背日孤篷逆水回。欲挽澄波千萬斛。乾坤一洗凈無埃。江光㶑灧鏡光開。鷗鷺乘波去又來。擺却垂綸閒事業。袖中嬴得八風回。</text>
<title>錦平都尉挽</title>,<text>公昔閒居郭外村。蓬門逼仄對朱門。却憐小子垂髫日。曾覩先庭上壽樽。十載滄桑人事變。百年天地老星昏。東園秘器蒙殊錫。感結當時曲施恩。</text>
<title>雨後行 此當在雨後行之上</title>,<text>曉捲蒼唐色。朝收淅瀝聲。呼僮催秣蹇。揮策更登程。平地俄傾仄。涓流忽縱橫。</text>
<title>九月。入歸溪。子順翼如從之。</title>,<text>有約歸溪宅。春回秋又來。野雲黃不盡。山葉未成堆。意已悠然得。行方率爾催。籃輿借僧背。嘆老思難裁。</text>
<title>過橋洞</title>,<text>野盡山回山復開。岩顚茅屋却崔嵬。溪畦上下生涯足。禾稼如雲處處堆。</text>
<title>白峙下坐待輿來</title>,<text>流水聲中踞石床。老僧扶杖跋來忙。靑楓樹外籃輿出。不怕天懸嶺路長。</text>
<title>菊花</title>,<text>雜樹中間點綴黃。愛看山菊解迎霜。紛然百卉皆搖落。空谷誰憐晩節香。</text>
<title>丹楓</title>,<text>是處沉吟且博閒。幽潭澄碧寫孱顔。丹楓粧出蒼崖色。惜不移來几案間。</text>
<title>汶上 良甥親墓。新移鎭川。</title>,<text>汶上藏吾妹。人言勝舊阡。馳來全氣力。面勢好山川。劒合還今日。牛眠卜萬年。沉思悲喜集。衰淚一潸然。</text>
<title>悅雲亭</title>,<text>松老猶應識面眞。禽魚底意欲相親。悅雲亭上成良晤。三十年來換主人。</text>
<title>憶澹軒</title>,<text>路細疑前度。事空憶舊人。松陰終日穩。秋色每年新。老屋藏書掩。痴童見客嗔。居然吾髮白。邈若海生塵。</text>
<title>盤灘夜坐。有嶺儒兩人來見。問其姓名。宋景時，朴▣學云。</title>,<text>槐花已落葉猶黃。俶載行看擧子忙。塵世駈人頭欲白。心輕千赴里科塲。旅舍無燈夜色蒼。逢君不欲話言長。金箆刮膜吾無術。見說如今擧世忙。</text>
<title>栗峙</title>,<text>初緣危磴去。不策倦步行。岩倒看楓色。叢深聞水聲。登登殊未已。磊磊自難平。半嶺雲生屐。泠然怳太淸。</text>
<title>嶺上望俗離山</title>,<text>嶺上閒雲倦不飛。行隨木葉打人衣。俗離山色依俙是。霜拂千崖待我歸。</text>
<title>訪玉華臺</title>,<text>久嫌塵世狹。差喜峽天寬。漫浪君休笑。優遊我自歡。息肩不知倦。移步更耽看。囊貯百錢去。沉冥意未闌。</text>
<title>過牛岩</title>,<text>淸溪凡幾曲。着處可方舟。浩蕩澄無底。平鋪靜不流。洞疑漁棹入。山似錦屛稠。牛背狂歌發。人應笑白頭。蒼山紅樹豁千愁。拍手呀然叫不休。百折溪環山萬疊。誰將錦繡倒淸流。</text>
<title>華臺示子順</title>,<text>恠底何來斫桂人。溪山面目失天眞。君須知有栽培力。日日新之又日新。</text>
<title>濯纓臺</title>,<text>牛背歌吟幾往回。收將白髮入山來。濯纓臺畔扶筇去。黃葉爭飛細路開。</text>
<title>自警</title>,<text>老眼猶憐山水淸。跨牛肎逐少年行。就中未識悠然趣。等是餘人漫浪情。</text>
<title>山中秋熟。每看人情罪歲。歲非屢斂也。</title>,<text>霜葉繽紛九月秋。石田隨處始微收。村情却怕催科急。縱有豊年不解愁。</text>
<title>示子順</title>,<text>山裏行吟心不孤。衆肓還與一肓俱。看吾白髮君須戒。莫負昂藏七尺軀。囊中不乏買山錢。領取華山古洞天。苕霅浮家吾願適。春來料理小漁船。</text>
<title>子順爲玉華臺主人。詩賀溪山。</title>,<text>靈區忽覺有精神。喚取君來作主人。物外田園隨手起。臺中草樹轉頭新。雲山出沒如相喜。魚鳥飛潛自欲親。會待林泉生面目。蒼然一笑見天眞。</text>
<title>漫吟</title>,<text>投老迍邅秪自憐。溪山到處作因緣。長懷霅水浮家往。雅欲西湖見鶴旋。案有殘書消永日。廚供麄飯送餘年。夜來獨卧高齋月。更覺幽襟轉洒然。</text>
<title>九月二十以後。風寒劇似嚴冬。</title>,<text>重陽纔送菊花濃。忽怕嚴凝似大冬。流水欲氷無涉脛。小橋堆葉廢吟筇。林風聽若生踈雨。村樹看來出遠峯。賴有二三朋友至。咿唔終日破愁容。</text>
<title>近有盡室入峽之意。漫吟。</title>,<text>盡室移居計會成。暮年還博隱淪名。却愁風雨帲幪乏。奚暇倉箱口腹營。水有嘉魚行入饌。山饒軟蕨不憂羹。超然獨居塵埃外。隨處歌吟自在情。白首嘐嘐無所成。還羞一藝有能名。人看蹇拙輕相詆。自笑咿唔有底營。不可階升如日月。猶將心慕見墻羹。千秋恐失傳心訣。叵耐空門老宿情。</text>
<title>醉吟</title>,<text>秋懷寥慄與誰開。屢擧深深濁酒盃。醉後高吟携杖出。石交還有濯纓臺。</text>
<title>子順諸人。次第還去悵然識之。</title>,<text>奇子何曾說與君。華臺一往勝論文。同來十日還相送。落木寒天鴈叫羣。臨溪成小築。塵多每相思。幽約二三子。同來重九時。殘書看有味。賤迹分還宜。深恨少年日。此懷曾未知。</text>
<title>次子順韻</title>,<text>濠上觀魚步屧遅。歸來宴坐自隨時。人來爲問淹留意。且說攀援桂樹枝。流水悠悠去不遲。靜中隨意驗天時。知君雅欲心期獨。霜菊方榮贈一枝。欝欝孤松澗畔遲。繁陰滿地坐來時。蒼髯白髮憐同老。霜雪何曾損舊枝。</text>
<title>喜景龜齡來見</title>,<text>二妙聯翩去。孤蹤跋涉來。寒齋靈籟寂。良夜好懷開。萊舘駈牛往。頭流理屧回。玆遊同爾樂。側想意悠哉。</text>
<title>與村秀才相對</title>,<text>過午柴扉懶不開。却敎村秀挾書來。咿唔盡日心無倦。悵望千秋愧達才。風謠隨處劇蚩蚩。童子猶能患不知。村塾遺才還可惜。任他推我喚鄕師。童冠何甞有密踈。披來等是聖人書。就中深意知誰解。免作區區辨魯魚。</text>
<title>望壺山</title>,<text>出洞令人意豁開。川流緩緩自西東。壺山隱約烟霞外。慌惚神遊極八垓。到處行吟霜葉紅。岩間草樹盡丹楓。邇來漸識遊山趣。看取深嚴意態中。世外雲林度幾岑。歸溪一曲結遐心。却嫌崢綠看猶淺。更入壺中恐不深。</text>
<title>壺山</title>,<text>地僻村居絶。人來茇舍營。水深爭屈曲。山立勢崢嶸。不厭魚鳥樂。方知麋鹿情。乘閒時獨往。隨意看春耕。</text>
<title>風乎臺</title>,<text>纔出壺山同裏天。高臺突兀坐超然。年來屢涉村邊路。不省名區漏眼前。白髮何來對皓然。松陰如屋草爲筵。不妨取醉歸來晩。留與村童好事傳。</text>
<title>濯纓臺</title>,<text>老去登山步步難。飛騰每憶少年歡。爭如一壑專吾分。几案前頭隨意看。</text>
<title>溪上</title>,<text>坐處深深絶世緣。楓岩高拔極天懸。孱顔不改蒼然色。物外心期可百年。流水聲中坐兀然。携筇日日卽溪邊。幽情不遺村翁解。輸與沙禽結好緣。</text>
<title>種樹</title>,<text>十月天寒木葉衰。栽來小樹占便宜。遼陽種法吾能記。須趁歸根夢着時。</text>
<title>李參判叔謙挽</title>,<text>當時佔畢與同硏。俛仰人間四十年。隱顯休言還異趣。升沉亦自各由天。南謠再說爭騎竹。西頌猶騰不愛錢。勝社如今搖落盡。却揮衰淚一悽然。</text>
<title>夜坐</title>,<text>靜極方能到太虛。天人妙合浩然初。思量不出吾心外。起滅如雲任卷舒。倦欲休時閉眼宜。心從腔子出門遲。靜中好意依俙得。不入羅浮定不知。</text>
<title>蘓一渾與其族人與道來過。一宿而去。以兩詩見志。次其韻。</title>,<text>深恨與君相見遲。忽然來坐釣魚磯。靑山黃葉從他好。爭似同吟一醉歸。溪山看盡目無全。歇處何妨少息肩。已覺文章欺我甚。崢泓莫漫度餘年。</text>
<title>又次</title>,<text>倦馬孱僮行不遲。扶筇怊悵水邊磯。愁看樹外隨風葉。一一飛來送客歸。日冷僮衣破未全。藍輿不欲借僧肩。穿來幾曲深深峽。強力非關學少年。籍甚蘇童子。知應未齕時。取名還太早。成德不嫌遲。此日攀高義。曾年愧淺知。竿頭須更進。路陌定無疑。病伏深山裏。君來眼忽開。心傾殊未已。言放不知裁。大路行猶錯。狂瀾倒欲回。歲寒歌激烈。倚醉強登臺。邈邈高歌鳳德衰。深藏不與聖人知。倘敎心事能如許。無愧頭流獨坐時。一宿心懸不貳門。惺惺猶記上人言。知君泌水棲遲樂。盡室同歡永不諼。欲討幽蹤迷所之。僧言出入亦多時。未能絶俗緣何事。悵望高山詠紫芝。虛將妄轡扣衡門。忽漫相逢是處村。多少向來悁欝意。一番傾倒與君言。</text>
<title>寒雨</title>,<text>微雨還催十月寒。石田收盡慮差寬。憑軒却望西山色。草樹如春始發端。</text>
<title>白髮</title>,<text>壯年心似上山遲。不道羲和日日馳。老去光陰須可惜。公然白髮與人欺。</text>
<title>又步一渾韻</title>,<text>今日逢君不恨遲。濯纓臺下坐苔磯。幽期會有同遊樂。却笑頭流失意歸。人得於天四德全。誰能用力任仔肩。吟風弄月吾何敢。至戒須看白髮年。沙禽格格喚人遲。夜雨新添水沒磯。落葉滿庭寒入戶。風驅殘暑一秋歸。吟哦亦欲樂吾全。不學詩人漫聳肩。看水看山皆適意。不妨行樂送殘年。</text>
<title>次李君韻</title>,<text>愧敎塵鏡使人窺。爲坐娟媸却未知。堪笑許多蒙不潔。捧心爭欲效西施。看書奈乏一班窺。道大如天愧未知。點檢吾身猶不暇。欲將何語與人施。</text>
<title>李同知載方衡坤叔。有書寄一絶。分其韻以謝之。</title>,<text>謝跡猶高秩。投閒便逸民。田園殊可樂。芋栗不憂貧。堗㬉眠常足。牕明眼欲新。人來問消息。安穩勝城闉。一札翩然至。開緘看又看。口吟瓊什爽。手抉蟹臍團。老去猶徒食。朝來不素飧。明春入山日。風範可重攀。</text>
<title>自警</title>,<text>荏苒流光不貸人。一秋行盡又冬春。衰境肎作窮廬歎。志氣須看到老新。倦把殘書着眼新。推尋義理更精神。誰言村酒無佳味。勝似盤蔬惱殺人。少不劬書老且昏。看來彷彿味猶存。甘如芻豢方稱悅。未識吾能信此言。濁酒殘書活計存。高哦取醉送朝昏。傍人莫問他消息。此樂猶堪與尒論。老將魚鳥寄淸歡。喫酒哦詩強自寬。山外紛紛吾不省。雨翻雲覆等兒看。</text>
<title>夜吟</title>,<text>老去還愁着睡遲。幽懷漫托坐吟詩。西峯月借寒囱色。每夜隨人不枉期。花昏兩眼苦羞明。厭對寒燈欲廢檠。坐愛玲瓏新月色。不愁無夢到深更。</text>
<title>李同知叔來見一宿。臨歸。以小詩見贈。和之。</title>,<text>蹇拙衰慵不自奇。甘心雌伏有誰知。閒來倚醉同爭席。野老村翁與等夷。</text>
<title>歸溪。又用前韻。</title>,<text>山水爭跨分外奇。每嫌楓嶽遣人知。休將此地論深淺。不惠堪稱亦不夷。休將茶飯喚神奇。孤陋堪憐淺淺知。擇不處仁焉得智。聖人何意欲居夷。</text>
<title>次趙君韻</title>,<text>劇憐山水樂。不必在淸奇。川上閒來往。悠然只自知。</text>
<title>十月十一日。自歸溪還。</title>,<text>朝日初暾出洞門。熹微樹色掩田園。纔離百步烟雲合。不辨吾家何處村。俛仰懷猶曠。嘐嘐又尙論。閹然羞曲學。陋矣笑專門。去聖千餘歲。傳心十六言。悠悠無適莫。不欲自乾坤。</text>
<title>栗峙</title>,<text>少日登山脚力完。輕身連陟不艱難。居然白髮憑牛背。高處凌兢不敢安。</text>
<title>夜坐金溪</title>,<text>店樹蒼然暝色生。夜天新月引吾行。山阿隱約金溪宅。孤火熒熒數點明。</text>
<title>至草坪。李錫祜士受，李進源士賓。來見。</title>,<text>出峽停吟猛虎篇。騎牛自在月中天。夜來不省橫行迹。纔信人言却悚然。一宿金溪宅。相逢盡主人。舘賓堪與語。童子自來親。况有良朋至。兼將美味陳。夜闌方就睡。幽約又明春。</text>
<title>道中觀獵</title>,<text>默坐澄心認發微。從容活絡自天機。峯頭忽見騰秋準。却憶先生日暮歸。</text>
<title>示聖傳</title>,<text>秋來問訊一書遲。却恨相逢未有期。忽喜班荊山下店。知君跋馬踵余追。</text>
<title>次</title>,<text>新月依然上嶺▣。何曾每夜枉幽期。流光冉冉夜須惜。譬彼前川去莫追。</text>
<title>又示聖傳</title>,<text>踏破重雲上絶巓。夜囱山月與同眠。須君莫漫閒追逐。虛負男兒少壯年。</text>
<title>石南寺與聖傳同坐。用賓携酒而來。有頃景至亦來。是夜月明。飮酒賦之。</title>,<text>寂歷孤庵坐。聯翩二妙來。懸燈良晤穩。酌酒好懷開。夜月心同凈。秋泉響不哀。悠然淸絶意。剛欲在靈臺。良宵却喜故人來。爲遣幽懷強把盃。凉月流牕靈籟寂。共將心界不風埃。禪窓兀坐喜人來。遙夜披襟屢擧盃。星月在天山隱隱。不知何處有塵埃。雅欲窮經志有爲。西庵舊事老僧知。却憐齒髮衰如許。休說光陰不我欺。歸溪存晩計。老去莫虗徐。嘯傲看崢綠。遊歡逐鳥魚。出山猶却顧。安土笑懷居。此夜成良晤。偲偲更起余。我已憐衰疾。君方各少年。讀書宜仔細。努力戒遲延。白髮居然至。靑春倐爾遷。躬行吾窃愧。須在不欺天。</text>
<title>每於飯後。步瑞雲樓。</title>,<text>峯日陰陰晝欲昏。閒來捫腹獨盤桓。老僧亦解觀心術。說與惺惺第一門。緩步時登不貳門。少年棲息跡猶存。黃花却殿空階色。薝葍林中記舊痕。</text>
<title>夜坐</title>,<text>庵邊新月倍淸光。老釋猶專極樂堂。安得將身偏跌宕。開牕忽憶少年狂。老欲看書氣不張。從君爲借引聲長。咿唔縱飮欣然樂。過耳存心也不妨。</text>
<title>昭夫之歿久矣。常有九原難作之痛。今其孫宗萬。忽然來訪于山堂。不謂其長大已如此。且有世其家學之意。尤可喜。玆以詩勖之。</title>,<text>三十年來舊迹微。幽明一隔夢依依。持門却喜賢孫在。唱道遺聲可庶幾。爭趨世路不先治。空被悠悠造物嗤。却自思量前面事。于今此意始聞之。</text>
<title>閒雲有詩和之</title>,<text>秋深黃葉擁寒山。白髮翛然坐此間。䃫石屢空無苦語。弟兄相對自懽顔。閒來杖屨行無倦。老去詩篇故不刪。年到八旬憂喜足。莫敎衰淚暗長潸。不欲持心負碧山。暮年棲息寄岩間。身閒却自忘衰疾。僧老猶能記舊顔。覓酒多緣膓少乏。哦詩未必與難刪。休言阮籍還稱達。每到窮途淚漫潸。</text>
<title>南漢僧</title>,<text>僧在皇都直轡馳。可憐文物百年衰。山城習氣還如許。堪向中原作帝師。</text>
<title>示景愿</title>,<text>歲寒增慷慨。吾道本於天。努力向前去。勤勤到自然。</text>
<title>次子廸諸人韻</title>,<text>永夜挑燈話。悠然不世情。乹乹須各勉。君子軆天行。自覺吟衰病。猶憐抱苦情。登山還有道。量力又徐行。從容今夜會。磊落百年情。不欲窮廬歎。須思奮袂行。</text>
<title>又次</title>,<text>存心求在我。素志不須忙。節度長如許。孜孜要勿忘。平心多失緩。着意易成忙。所以程夫子。殷勤戒坐忘。心應常照顧。錯了每因忙。文字看如此。惺惺不少忘。</text>
<title>臘月初四日夜夢。與固台游玩於溪山之間。似是京城近處。而不記其某山某水也。</title>,<text>郭外徐行且博閒。松陰列坐對孱顔。足成。 悠然便有尋眞趣。流水桃源定此間。夢作。</text>
<title>寄炳然</title>,<text>休嗟老去苦無成。十室猶堪素位行。自笑殘年徒漫浪。空將血悃仰天鳴。投老何妨吏隱成。只從憂樂任違行。天寒歲暮龍潛澤。誰識平輿不躍鳴。高年已道古來稀。我亦隨君或庶幾。妄欲吟詩存懿戒。千秋悵望與同歸。</text>
<title>屬閒雲</title>,<text>歲暮幽懷問若何。攀援桂樹定婆娑。世間憂樂還如夢。扣缶寧敎大耋嗟。坐送流光八十春。靑山不逐世情新。時看負杖村翁至。舊日童行各老人。十里相從步屧輕。風流望若老仙行。世間何事爭如許。八耋同歡弟與兄。</text>
<title>元月二日夜坐</title>,<text>如何漫浪許多年。老去方醒大寐然。莫問躋攀行遠近。將身只欲聽諸天。衰懷切切撫流年。未覺飄颻髮皓然。始信遺經千萬語。但敎心不負蒼天。六十年過又四年。兒童看我老人然。羞將七尺無歸宿。却悔平生不識天。</text>
<title>夜坐偶吟</title>,<text>幽懷意未已。不恨拙於詩。久覺靑燈喜。空憐白髮欺。猶懷秉燭志。奈失讀書時。努力須前去。章程莫謾遲。</text>
<title>史官還後口吟</title>,<text>蓬門一半不曾開。是日幽庭拂草萊。忽見群童爭拍手。野翁還博史官來。</text>
<title>閒雲。以前韻和示。又步成。</title>,<text>雪打寒松奈爾何。歲寒柯葉獨婆娑。誰憐空容佳人老。宿抱幽貞困不嗟。黃髮行將近百春。坐看人事幾番新。山容獨不隨人老。猶靑靑解笑人自。萬事等閒身外輕。扶筇不羡少年行。元方還與季方老。白髮看來難弟兄。</text>
<title>立春日。赴嘉谷。雪後不甚寒。</title>,<text>春回澗壑雪猶深。不怕輕寒掠面侵。岸柳依依微作意。三陽已漏靜中心。亭亭朝日上峯初。羃樹重雲捲復舒。雪後郊原顔色改。眼中村落畫圖如。尋聲却辨人駈馬。蘸水方知鷺逐魚。吟弄正看春意思。不妨歸去且虛徐。</text>
<title>漫成</title>,<text>詩本因情性。初無工拙稱。還從晉魏降。不復風謠升。詰屈爭誇健。淸新自喜能。一言蔽三百。可見使人興。</text>
<title>柳士晦母夫人挽</title>,<text>閫範常欽擧案齊。儂家偪側巷東西。貧猶不遣傍人識。聲氣何曾乍出閨。膝下提撕懿訓承。諸郞次第慶譽騰。楓齋不斷咿唔響。煤帳應傳舊日燈。</text>
<title>醉吟</title>,<text>投老無緣好抱開。有時浮白倒深盃。休言薄薄村醪惡。風味猶能醉後來。前村有酒報新釃。淸濁何曾醉後知。從事督郵無等列。不妨隨意一中之。</text>
<title>歲癸巳。先君子在襄陽府。伯父自三陟來臨。有楓嶽行。至高城。后溪趙丈時宰歙谷。趙豊陵叔章，尹尙書仲和。纔釋褐。並未放榜。自內山而出。與之邂逅於海上。乃不入山。與諸公同還峴山。爲留歡數日。靑草湖船遊。梨花亭劒舞。皆其時事也。今讀后溪集。不勝悽咽。而豊陵，白下。皆少年。故伯父詩。有二妙初來白雪高之句。二公亦已作古人。三十餘年之中。人事乃如此。嗚呼悕矣。</title>,<text>海上遊仙一夢廻。梨花亭畔舞筵開。當時只道尋常樂。不樂悠悠去不來。</text>
<title>上元夜。愼甫來。汝直與光元同來。至夜深。方各還。是夜月色甚佳。老年此會。亦可樂。</title>,<text>月入幽窓良夜長。上元佳節屬三陽。京都樂事知誰健。緬憶朋遊少日狂。良辰強欲置朋尊。舊侶同招作上元。巷北村南携杖至。風流忽如醉西門。一室春溫笑語團。相將白髮盡情歡。人生行樂須如許。不羡康莊卜夜闌。並坐相看各老人。交情更覺白髮新。休將此會尋常說。最少年猶再戊辰。投老幽吟秖自憐。却呼友朋對歡然。更深不盡挑燈話。喜劇渾忘就枕眠。隨意細斟尊有酒。出門相送月中天。村翁好事誰禁得。携手同歸白髮年。</text>
<title>夜坐</title>,<text>遙夜漫漫就眠。幽吟回薄惜流年。羞明却背孤燈坐。月入虛窓對灑然。枕上低回苦不眠。閒愁不耐夜如年。邇來領得村鷄曉。膊腷聲中思豁然。</text>
<title>汝直和示前韻。又次之。</title>,<text>短髮蕭蕭看可憐。衰懷不欲作凄然。良辰超忽懸燈坐。獨夜遲回下榻眠。到老深知閒處樂。潛心怳見靜中天。朋來且喜開襟話。不是游橋學少年。方春生意正堪憐。未怕餘寒更凜然。倒屣欣成諸老會。披襟肎惜一宵眠。寒囱喜氣朋呼酒。永夜淸光月在天。莫笑踈狂猶舊習。強敎風味似當年。殷勤却荷故人憐。蓬籊跫音肯惠然。不使淸尊還獨醉。免敎寒枕耿無眠。耽看影轉西囱月。坐到河傾半夜天。少日朋遊風味薄。爭如安穩樂衰年。人應嗤我老堪憐。吾意昂藏却未然。抑抑猶存卿士志。便便耻作孝先眠。窮通到處皆安命。倚伏隨緣不問天。留與良朋成此會。每年明月似今年。</text>
<title>衡叔來見。送後。又次前韻。</title>,<text>看君衰髮已堪憐。說着童遊思黯然。桃谷日敲花際局。竹亭時喚午來眠。歸來薄俗如長夜。俛仰淳風等葛天。老向村中同結社。風流那得視曾年。</text>
<title>次閒雲</title>,<text>腹裡詩書似火秦。枵然衰骨卧西隣。春回雪擁柴門掩。月到尊添濁酒頻。山木猶存寧怕冷。郡倉贏貯不愁貧。無心出峀閒雲色。獨傍幽軒意態新。</text>
<title>漫吟</title>,<text>老夫無一事。粥飯送殘年。偃仰皆安地。歌吟且樂天。志猶勤秉燭。貧亦不求田。外物何關我。移時坐兀然。</text>
<title>偶吟</title>,<text>逡廵未欲在人前。萬事悠悠自有天。時去時來無適莫。心如不繫水中船。金剛有約不敎忙。三十年來白髮長。再到名山難借便。此心初不薄淮陽。</text>
<title>坪上</title>,<text>吾老營何事。爲農活計存。少時心欲壯。今日智逾昏。水自懷襄後。田餘出沒痕。春來方有事。料理數家村。二十年前事。看來不似吾。挽回溪力健。幻作岸耕膄。一雨俄飜覆。孤村忽有無。經營意未已。良苦托迷奴。</text>
<title>金直講用放翁韻。見示之。又步其韻。</title>,<text>兀坐迢迢獨掩門。寂無人客到窮村。衰顔待酒朝生暈。老眼看書晝亦昏。詩拙不堪佳境入。耳聾誰肯盡情論。邇來稍識惺惺法。百慮同歸但一原。不怕侵身餓與寒。却無餘事更相干。槃蔬可敵兼珍設。蝸室能容八尺寬。分拙唯知隨處足。情閒不解與人歡。欲將衰骨勤收拾。架揷群書坐整冠。</text>
<title>又次</title>,<text>閒來緩步出蓬門。人笑癯容狀似村。髮短無心爭歲月。身安隨意送朝昏。殘書我自能優老。奇字人休要細論。春後歸溪幽約在。一牛行且入西原。春深魚鳥一盟寒。跡謝踰垣愧段干。褊性久嫌塵路窄。放身還覺峽天寬。不知何事爲眞樂。雅欲名區寄少歡。已分心情同野鹿。霜臺豈是待黃冠。</text>
<title>悄坐</title>,<text>志欲看書眼却昏。明窓一半借朝暾。春陰忽遣房櫳黑。暝坐還尋道義門。春雨霏霏晝欲掩。閉門孤坐憶山林。前川且待鵑花發。準擬纓臺竟日臨。贏得壺山十畒寬。行隨魚鳥盡情歡。幽期已許村翁識。定候吾來眼欲寒。</text>
<title>與愼甫諸人。同飮于堂山。</title>,<text>堂山少日結幽盟。老翁還欲學書生。白頭謾被山花笑。聾甚猶堪聽水聲。不欲差池鷗鷺盟。百年隨意樂吾生。杜鵑花外携尊至。山鳥相過自好聲。</text>
<title>上東臯</title>,<text>山低看易易。脚倦費登登。老眼窮何極。玆遊恨未曾。身臨沙鳥逈。心逐野雲騰。花柳堪同賞。招招待友朋。東臯錯把一丘看。眼界居然恁地寬。是日天晴花柳動。千家村外野容團。</text>
<title>入歸溪首路閒雲洞外</title>,<text>携將白髮作何行。離嶽春深惹客情。却向閒雲山外去。杜鵑花發洞天明。悔把烟霞看得輕。老年方切入山情。行行轉到深深處。春鳥相迎百囀聲。年年不厭鎭川行。買得壺山更結情。且喜草坪良唔足。兒孫况復作君甥。</text>
<title>午飯田翁家</title>,<text>村翁口轉梵音低。宴坐時應麈尾提。木食全家俱道氣。長齋肯作太常妻。</text>
<title>過上坪志喜</title>,<text>丈夫能正位。家必有良妻。戒切鷄鳴警。心存擧案齊。祥和孚衆妾。德美蘊深閨。只願吾孫婦。賢媛與品題。</text>
<title>途上口占</title>,<text>倦馬徐駈亦不遲。行行意若與人知。岩花爲報春消息。幽思方濃赴峽時。</text>
<title>栗峙</title>,<text>吾身已占幾分高。欲上穹岩放嘯豪。脚下千峰雲羃羃。看如滄海漲波時。入峽吾將看杜鵑。纔登絶岩思超然。松深忽訝鋪紅錦。無數山花暖欲燃。</text>
<title>望歸溪</title>,<text>肎負歸溪約。今春一債酬。自誇能強疾。人恠不駈牛。醉甚吟詩拙。閑來與睡謀。看耕多好意。饁婦候田頭。</text>
<title>入洞門</title>,<text>峯雲不散日依微。小雨飛來薄打衣。却喜相迎流水出。溪花遲發待人歸。</text>
<title>曉卧</title>,<text>晨鷄膊腷一聲初。夢罷寒齋轉輾餘。少日常嫌春夜短。還愁耿耿大冬如。</text>
<title>悄坐</title>,<text>風鳴微雪下。氣候怳高秋。體冷頻呼酒。衣寒欲換裘。山雲欺日色。花鳥奈春愁。只恐幽期失。朝來上上流。</text>
<title>有所思</title>,<text>深知褊性合幽棲。雅欲挐舟入剡溪。蕙帳不敎猿鶴怨。山花每趁子規啼。歸期結束留庄僕。偕隱丁寧約老妻。要與狙公同活計。更將芋栗種岩畦。</text>
<title>出洞</title>,<text>雨後川岩引客遊。溪流滚滚變江流。入山消息如相候。花鳥爭迎眼不休。</text>
<title>溪畔桃花正開</title>,<text>一樹桃花顔色新。還如空谷有佳人。他時種遍川南北。不羡仙源遠避秦。</text>
<title>過仙巖</title>,<text>拙分無奇特。行將學老農。貧猶安澹泊。病亦喜從容。稼穡寧非寶。風塵願息蹤。於焉存晩計。幽約寄孤松。</text>
<title>玉惠洞</title>,<text>玉惠膏腴上上田。無人管領許多年。朅來問訊桑麻地。魚鳥相看似莞然。</text>
<title>壺山</title>,<text>物外田園活計存。安排壺裏一乹坤。莫敎勝地無人管。浪說漁舟不辨源。局外那無地。壺中別有天。何須分華券。不惜買山錢。拓戶群峯入。開岩細路緣。未妨春燒遍。隨意劚新田。</text>
<title>晩歸</title>,<text>跌宕看花雨後天。溪山太半入詩篇。夕陽乘醉歸來晩。何事風塵與比肩。春天雨歇水東歸。三月淸遊仰浴沂。千載高風同灑落。祝融峯上朗吟飛。</text>
<title>夜卧</title>,<text>却罷風塵夢。還尋魚鳥盟。倦猶乘興出。閒欲放情行。自倚紅顔舊。渾忘白髮成。不嫌爲眼失。歸卧想泓崢。欲遣閒愁未易裁。春眠黯黯不敎催。幽期却有東峰月。獨放淸光入床來。</text>
<title>睡罷</title>,<text>宛轉眠全失。寒鷄不肯晨。蒼茫猶有月。寂歷若無人。眼暗拋書久。情閒得句新。存心惟一法。活絡在吾身。</text>
<title>濯纓臺</title>,<text>楓丹花發每歸來。倚杖時時往復廻。顔面不曾生變態。世間惟有濯纓臺。</text>
<title>自笑</title>,<text>夢着歸溪溪水隈。乘春一入又重廻。童心未改身全老。謾學隨陽鴈去來。</text>
<title>謾成</title>,<text>童垂白髮老人稀。村北村南半是非。坐愛蒼然山色好。孱顔獨不與心違。向塵中去。還從物外求。軒裳非可願。丘壑却無憂。樂意輸黃卷。閒情信白鷗。歸溪心已隱。棲息不關愁。戀戀溪邊屋。棲棲野外蹤。一牛時獨往。群鹿喜相逢。契活開荒土。襟期撫短松。村人多不解。齒冷笑吳儂。問舍求田覺太愚。廣居天地不區區。許多身外商量事。一貫方能應萬殊。</text>
<title>憶壺山</title>,<text>恠底何山麓。馳來宛一壺。巉岩通石棧。戍削上天衢。兩挾高江勢。平排小島孤。翛然吾獨往。不遣畫工模。仙人吾不見。何處是蓬壺。世外多安地。塵中有大衢。林泉殊可樂。麋鹿不嫌孤。宜羡烟霞侶。空敎壁上模。</text>
<title>自歸溪還</title>,<text>洞日溪風相與淸。雲山如有去留情。西來一道壺泉水。十里殷勤送我行。</text>
<title>七佛嶺</title>,<text>每欲分夷險。曾從西嶺行。陰陰山轉合。路難平。白日人猶㥘。淸晨虎却獰。高低無彼此。七佛最光明。</text>
<title>過盤灘</title>,<text>西風却喚據鞍眠。馬度盤溪垂柳邊。忽見孤村顔色動。小桃花發西陽天。</text>
<title>聞達觀亭主人方有湖行。不能歷拜。悵然而作。</title>,<text>達觀門閉久。怊悵有餘情。却向淸安縣。頻瞻上黨城。故敎揮策倦。隨意放身輕。勝似駈牛去。行應到草坪。</text>
<title>小雨</title>,<text>小雨何妨襏襫行。嶺雲峰樹近安城。濯纓臺上花爭發。應笑游人去後情。峯雲欲散雨新晴。倦馬猶堪緩轡行。已道田田皆活水。一般歡喜老農情。</text>
<title>馬上醉吟</title>,<text>頻頻湑我那嫌醉。小婦稱觴大舅前。今日方知飮酒樂。麯生風味倍歡然。</text>
<title>到石南寺</title>,<text>三日歸來速。依依一夢疑。纔登梨嶺暮。復上石樓時。老宿無新面。沙彌半舊知。入山幽約在。怊悵以秋期。</text>
<title>寺有老松。頗偃蹇。忽被斫。</title>,<text>西庵夜色忽蒼唐。見說高松一斧戕。虎倒龍顚休自惜。千年扶植聖人堂。少日禪窓扶筴行。居然白髮老書生。山中好意猶依舊。慣聽摏撞水碓聲。</text>
<title>示浩然</title>,<text>小酒令人醉且眠。君來喚我午窓邊。強扶衰疾成良唔。幽夢醒來便灑然。嚶嚶飛鳥喚春眠。怊悵送君臨水邊。歸去陶山看夜月。淸光兩地定同然。幽窓晝永惱春眠。林鳥相呼到枕邊。不遣離懷空作惡。從君一話各犂然。每憶香芝對榻眠。深情猶結一庵邊。當時不盡餘懷在。說與同人李浩然。醉欲吟詩卽眠。正看風月浩無邊。放身天地如同胞。心與春生共藹然。遇酒尋常醉輒眠。披書帙擁頭邊。不知衰髮還如許。謾托沉冥任自然。</text>
<title>徵西又送酒</title>,<text>君家酒暖醉成眠。晝日便便枉學邊。今日又添餘瀝送。不妨斟酌更陶然。老去昏昏晝欲眠。扶筇隨意到花邊。不緣淺淺拈春酒。衰氣那能便欝然。無事心隨野鹿眠。不敎塵慮到身邊。鸎花爲惜春光暮。小醉猶嫌未快然。眼澁看書倦欲眠。有時徐步出籬邊。白衣還自江州至。未待黃花醉兀然。</text>
<title>浩然去後有思</title>,<text>衰懷悁欝久。今日與君傾。敢許推車子。應知老宿情。荊榛他自塞。風浪莽難平。吾道殊無憾。殷勤托此行。道如從大路。坦蕩不欹傾。戰戰臨淵谷。存存照性情。莫言人世狹。先使我心平。畢竟無夷險。翛然直轡行。老去身全放。閒來酒屢傾。鸎花方適意。吟弄却隨情。耕山中樂。岩泉世外平。有時深省發。恐逐鳳歌行。不入崎嶇路。何曾有奪傾。野翁新結社。麋鹿與同情。醉後看眞樂。詩成詠太平。幽懷輸未盡。珍重送君行。聖遠言猶在。輸心到老傾。沉潛天地義。回薄古今情。氣欲衰還壯。心嫌欝未平。未論生得失。隨處直躬行。</text>
<title>閒居</title>,<text>老識閒居趣。虗名只誤人。微風花點地。晴日鳥鳴春。薄酒憐情熟。殘書覺味眞。恩深收屢召。何必乞吾身。分宜常斂迹。貧亦不關人。谷鳥鳴呼友。林花落送春。虗閒無物累。冲漠自天眞。吾道應如許。心非只養身。</text>
<title>思景活</title>,<text>海外惟孤立。迢迢坐兀然。不緣同氣合。終覺此身偏。落落遙相望。嘐嘐秪自憐。襟期要共照。霽月在中天。道本無今古。流行自渾然。如知天下小。不愧海東偏。已决長途策。從他老病憐。此心猶未已。頭白只懸懸。</text>
<title>醉後吟</title>,<text>自倚平生酒戶寬。渾忘素髮欲衝冠。有時酙酌還成醉。妄欲怡怡分外歡。</text>
<title>次崔敦孺所示韻</title>,<text>柴門一半晝常扃。幽草嫌除任在庭。篷籊聞跫心自喜。山窓對坐眼同靑。思深橘柚難移性。說到金輿不厭聽。悵望南天勞夢想。詩成伐木怳丁丁。</text>
<title>金直講。又步前韻。示之追和。</title>,<text>淸晨起坐晏開門。長夏人誰訪僻村。力疾扶踈心欲壯。看書歇後眼嫌昏。風來有約凉先覺。月到無錢價未論。十畒耕餘牛不倦。緩驅時欲出郊原。投老尋常獨閉門。分宜牢落卧窮村。從知一本能成務。始覺千言解牖昏。放去收來惟在我。入神精義與誰論。無人乘月勤相訪。緬憶堯夫坐百原。心欲氷凝夏亦寒。肎敎塵翳一毫干。浮休自信江湖遠。活絡方知天地寬。詩不苦吟隨意就。酒如良友盡情歡。虗名謬入朝廷記。未敢蕭條戴葛冠。腹不怕飢體不寒。却無餘事與人干。閒思入峽山重阻。晩欲爲農野未寬。隨分自安皆可意。放身何處不宜歡。心期已許漁樵識。愧殺峩峩豸角冠。</text>
<title>新晴</title>,<text>農人祈雨雨祈晴。晴後還深望雨情。天意何曾日千變。長敎衆庶與憑生。</text>
<title>喜雨</title>,<text>麥浪新添纔喜晴。村情又軫水田耕。翻然一雨知時節。大地歡欣百物生。</text>
<title>晴後。又用前韻。</title>,<text>披雲豁豁望天門。不恨身低坐僻村。大塊噓生群動吹。重陰捲盡四邊昏。精神漏日纔能測。氣像方人未易論。妄欲襟懷須灑落。收將百慮出同原。旣雨天容凜欲寒。更敎何物敢相干。高瞻日月廻旋疾。側想洪纖覆燾寬。大地春行皆甲坼。三農慰滿若雷歡。悠然一嘯南窓倚。醉把深盃屢整冠。</text>
<title>八日。適有十里餘。往來困甚。方昏卧。聞愼甫來登南臯。始覺今日爲燈夕。強起赴其邀。令人意思惺然。對坐良久而還。</title>,<text>十里觀人葬。歸來氣索然。忽聞燈夕至。兼荷友朋延。振袖忘衰疾。扶筇倚少年。坐來展遐矚。籬落衆星懸。老憶京都樂。年方二十纔。呼朋携大酒。選勝覓高臺。不怕金吾問。那知玉漏催。狂遊亦盛事。衰抱苦低回。君今如我老。白髮對垂垂。步屧相爲樂。觀燈未足奇。猶疑南郭夜。忽憶少年時。此意同誰語。凄然只自知。</text>
<title>今年受官糶。又如昨年。而此後所喫。恐不啻百包而已。然薄薄酒。猶不廢。時有來乞者。其窮又甚於我者。可發一笑。仍識之。</title>,<text>受糶猶分釀酒資。吾衰強學老人爲。門前有客垂虗槖。小乞兒憑大乞兒。</text>
<title>酒後</title>,<text>引分元吾志。平心任爾輕。自安低下處。誰肯疾徐爭。遠出猶牛背。長咀獨菜根。却憐村酒樂。日日兩三傾。酒亦令人喜。難將外物看。會心何處得。隨意十分歡。斟酌雖無量。淵氷且莫謾。只耽風味足。淸濁不余干。茶湯吾不喫。薄酒亦風流。隣姥還持斝。癡僮解量籌。縹緗妨老眼。花鳥動閒愁。題品何須問。相知有督郵。</text>
<title>又賦</title>,<text>身世羲皇以上人。人爭笑我與誰親。箇中好意吾能識。醉後方看意味眞。</text>
<title>有以甘紅露見餉者。醉吟。</title>,<text>纔逢從事發顔紅。千里殷勤訪老公。旣醉陶然還一笑。村醪喚作主人翁。</text>
<title>送沈生入歸溪。且要往見壺山。</title>,<text>不敎塵事更關心。衰髮行將走入深。君去試尋壺裡宅。百年山水托知音。化翁元自不崎嶇。恠底安排此一區。說着如壺猶未了。祗應行借畫圖模。萬事端宜戒托眞。平心然後可安身。溪邊妄有求田計。不欲栖栖學隱淪。</text>
<title>漫吟</title>,<text>強欲吟詩不解詩。從他聲病遣人嗤。雖然亦有閒中趣。勝似村翁對坐時。</text>
<title>讀太極圖</title>,<text>人言歸一一何歸。此語依俙又却非。倘識源頭無二派。千差萬別不相違。三十年來太極圖。愧余初不近皮膚。何時莞爾濂翁笑。小子摳衣丈席趍。</text>
<title>靜坐</title>,<text>善學那因靜坐知。宜將此意更深思。若敎無覺如枯木。何物堪稱未發時。一氣流行萬品同。人將四德與天通。書題只爲初年設。便把常綱解擊蒙。</text>
<title>山家</title>,<text>老喜山家靜。淸新味自眞。黃鶯初滑口。綠葉半藏身。灌圃行扶杖。廵簷坐岸巾。未能知此樂。何處有閒人。</text>
<title>爲農</title>,<text>慣識爲農急。深憐少日踈。天時無暫息。人事豈容徐。節警催除草。春歸廢斫畬。僮頑勤付托。授課問何如。</text>
<title>自遣</title>,<text>萬事吾何與。悠悠只有天。死生時至爾。軀殼覺徒然。遇酒那嫌醉。看衰不自憐。閻家行見問。供語莫牽連。</text>
<title>自警</title>,<text>病欲猶前去。常嫌氣不勝。差知人有道。敢托老無能。混迹雖爭席。存心怳履氷。未論行近遠。移步振衣騰。</text>
<title>久雨</title>,<text>日日看天色。纔晴又結陰。田家憂太甚。隴麥恐先侵。甔石資身策。江湖戀闕心。公私同樂歲。霈澤及山林。</text>
<title>聞群童讀書。喜志之。</title>,<text>窓櫳日殷讀書聲。彷彿絃歌在武城。寒亦不憂飢亦樂。願從閒界送餘生。攤書猶切老年情。不厭群童競讀聲。勝似池中蛙兩部。幽窓盡日坐來淸。</text>
<title>天君</title>,<text>聾甚褎如不識雷。看書眼澁又難開。三官廢盡成何物。只欲天君儼上台。</text>
<title>喜晴</title>,<text>久雨纔晴快覩天。旁看物物各欣然。農人太半驅牛出。活水交流幾處田。</text>
<title>晴後。始開西窓。</title>,<text>病怕餘寒似蟄虫。春光已遍小園中。朝來始拓西窓坐。却笑堦花爛熳紅。物色隨時去又來。春深百卉日相催。山家亦有繁華事。躑躅花如錦鄣開。積雨纔收天氣淸。秋晴不是勝春晴。閒中意思悠然得。把鸎花更惹情。幽懷悄悄苦難裁。積雨兼旬欝不開。今夜始逢晴後月。籊中如得故人來。</text>
<title>又次門字韻</title>,<text>閒來無客扣柴門。分欲身安寂寞村。隨處盤旋携白酒。有時吟玩到黃昏。塵間遠跡那關說。卷裡方人要尙論。但使此心常自在。長如不捨混泉原。邇來未肎出蓬門。晩計猶存是處村。晴後每思行緩緩。午來常覺倦昏昏。花多題品那無辨。農有經綸與細論。聊復一中隨意樂。督郵容易自平原。飛花亂落入衡門。襍樹陰濃擁小村。澹蕩只憐幽思足。提撕却恐此心昏。榮名老去渾無賴。溫飽年來詎可論。霽後爲看田野色。牧童橫篴過西原。淸曉開窓未覺寒。肎敎僮課輒相干。不嫌蝸室旋旋足。旁覺乾坤納納寬。雨洽村情皆自得。春晴物色與同歡。沉吟坐久還移席。日暖林花或打冠。却怕其飢不怕寒。羞將口腹與人干。身安草坐猶堪藉。分適篷窓亦自寬。底事能令愚計失。太平贏得老年歡。田間偃仰誇天放。無用東門去挂冠。跡謝風塵眼亦寒。紛紛自了敢相干。閒來自覺怡情得。行處方知引步寬。時與野翁添舊契。日隨花鳥托淸歡。却嫌褊性猶難化。羞對鄕人不整冠。</text>
<title>頃於崔載高來見時。聞其讀書過五六千遍者多。方其讀時。通晝夜不已。亦不知有滯症云。余則不能讀書。而每以痞積爲苦。甚可羡也。</title>,<text>讀遍群書五六千。看渠志氣亦堪憐。倘敎眞味如芻豢。會見江河决沛然。捫腹徐行五十年。身從飯後每周旋。如君健骨何由羡。不識他人病可憐。</text>
<title>曉卧</title>,<text>倦欲牢眠到曙天。曉鷄咿喔小窓邊。夢回孤枕纔揩眼。月入懷中覺洒然。</text>
<title>坪上村人。與奴輩。又爲防川之役。</title>,<text>長堤太半雨頹沙。小水徐來亦不遮。是地將成新活計。薄田還之一迂邪。孤村忽散萑蒲嘯。何處纔移負戴家。却喜防川同衆力。免敎身世等棲苴。</text>
<title>農村</title>,<text>靜觀天地意。何事不爲公。莫漫專吾樂。秪應與衆同。有田要割據。隨力責成功。閒處人多忽。長時在反躬。</text>
<title>纔到坪上。忽官吏踵至。以史官路文示之。不能卸坐而歸。</title>,<text>牛背頹然按轡行。行行隨意看春耕。村翁喜動提壺色。野塢欣成結社情。底事吏人勤遠訪。深慙身世誤虗名。悠悠去就商量熟。只怕招虞每以㫌。</text>
<title>得失。初不在我。只當聽天而已。</title>,<text>獨立誰相與。明明上有天。帝心元自簡。人巧秪堪憐。世路寧愁狹。吾身却恐偏。行行皆自得。傾奪只徒然。</text>
<title>幽居</title>,<text>園木陰繁眼欲遮。獨憐林外有殘花。從他野市塵埃閙。隱約還疑峒裡家。襍樹踈來不遣遮。嬋娟只愛餞春花。休將䃫石評多少。贏得群書自滿家。</text>
<title>漫吟</title>,<text>閒來見說日如年。意在看書却未然。老去方知春晝永。案頭時欲倦成眠。幽居寂歷似山林。草閒花亦會心。剗却葡萄虗一半。開窓爲惜滿庭陰。濃陰滿地獨徘徊。日覺窓邊積翠來。想見壺山添物色。鸎花笑我拂衣廻。</text>
<title>廿四日</title>,<text>干戈底事日相尋。極意安排捴禍心。有眼未能看得破。讀書那敢托山林。是非人有秉彛天。莫把私心認出天。暝裡紛紛他自了。淵鑑元似日中天。</text>
<title>釋悶</title>,<text>蹲沓成風紛毁譽。靑衿空作馬牛裾。他山有石堪攻玉。會待磨光更栗如。</text>
<title>人有持酒而來者。且以生魚見饋。</title>,<text>誰將餘瀝歡深盃。花外如逢如客來。從事督郵俱托契。不妨幽抱放敎開。年深齒豁味全踈。不遣臟神訴蹴蔬。忽訝寒廚初動色。人應嗤我食無魚。</text>
<title>喜雨</title>,<text>農家不耐一旬晴。苦雨飜成望雨情。可笑人心朝暮幻。天將大德但生生。百口倉箱計。公儲認己私。不愁索錢吏。猶喜冷廚炊。歲惡能無困。租催恐後時。天應憐窶老。一雨又如期。</text>
<title>承批後謹志</title>,<text>餘花老圃惜春還。緩步高哦且博閒。忽復蒼黃庭下拜。分明只尺近威顔。</text>
<title>端午翌日</title>,<text>自悼身如蓼蓼莪。每逢今日足悲嗟。行過六十餘年後。點檢平生可奈何。日月流行漫不知。耽閒且欲廢吟詩。兒孫見說生朝至。酌酒殷勤勸勿辭。</text>
<title>倦甚</title>,<text>倦欲全身卧。衰從兩眼知。休言此日惜。無事老年宜。客少閒方覺。僮頑不治。猶嫌坐馳苦。把筆強題詩。</text>
<title>閒坐</title>,<text>客不來尋晝掩扃。情閒雅欲抱遺經。鸎花已逐春光老。園木陰濃翠滿庭。</text>
<title>賜送節扇</title>,<text>湘竹揚輝動草堂。開緘猶濕御罏香。朱衣每趁中天節。贏得淸風五月凉。</text>
<title>自遣</title>,<text>大地春行物自私。欣欣首戴仰天慈。世間得失悠悠了。井耕田乃分宜。陶匀轉斡本無私。天意何甞有不慈。鼓腹塡溝皆分定。此身底處不相宜。借麾不是一人私。望哺民呼父母慈。休說專城能養體。已將生老付便宜。</text>
<title>寄炳然</title>,<text>雅欲窮經到白頭。五年爲吏客南州。應將四字能無愧。豈患深恩或未酬。十室絃歌猶學道。全家契濶亦何憂。君歸不用歸田賦。猿鶴孤吟待舊儔。久厭塵埃五斗趍。暮年丘壑且安軀。莫嫌朱紱違初志。猶有蒼山不負吾。破屋誰能勞凈掃。無田自笑詠將蕪。閒雲出峀舒還卷。依舊生涯事辟纑。</text>
<title>悼愼道</title>,<text>老去情還弱。悲懷欝未攄。却憐從我日。猶記課書初。不使天荒破。應看驥步舒。爾歸應有恨。悽切問何如。苦憶庚寅相見初。稚年劬學更誰如。移將七十餘行字。晝似蠅頭半臂書。成童隨我在鄕廬。遍誦無疑小學書。每赴鷄鳴衣帶飭。冬春數月坐如初。千里從游志不凡。幾年京洛弊朝衫。可憐西塞安童子。劣試牛刀兩縣監。</text>
<title>聞鶯</title>,<text>老去深知夏日長。睡魔驅遣苦無方。看書眼澁還癡坐。強學吟詩愧不莊。病欲頹然卧枕邊。閒愁黯黯日如年。數聲何處流鸎語。喚起衰翁警不眠。</text>
<title>元生世泰兄弟來見。每扣其大人信息。心甚嘉尙。</title>,<text>翁年五十樂鱞棲。兒亦如期不見妻。廁牏心勤操井臼。勃磎聲絶儼村閨。稚孫却解飛鳧弋。小婦能知擧案低。九耋親邊兄弟老。至歡誰得與君齊。</text>
<title>聖觀來扣格致說</title>,<text>暗室初如引手摸。心雖認物但糊塗。忽然秉燭來相照。箇箇呈身辨有無。</text>
<title>閒吟</title>,<text>兀坐悠然抱膝吟。輕敎富貴不能淫。虗靈知覺皆天得。四字符成要盡心。</text>
<title>白蓮庵</title>,<text>艮翁攀柏地。牢落有殘僧。樹木人猶惜。丹靑昔未能。上方淸磬絶。虗閣暮雲凝。屢掬寒泉飮。高風挹不勝。爲愛禪窓靜。行將困睡濃。忽驚虫噬急。還似蝟毛攻。坐喜僧同席。心憐月在峰。不妨良夜卜。幽抱對孤松。</text>
<title>兀坐</title>,<text>僧老治繩自爲身。雲松趣味對來眞。還如七佛庵邊坐。把作高孤定上人。一躡頭流世外山。羞將繮勒冐塵寰。白蓮社僻靑楓合。彷彿肩輿碧樹間。</text>
<title>待康津柩行不至。自白蓮社。移到沛然家。</title>,<text>爲待君行至。悽然恠不來。駕牛應未易。㫌翣苦難催。目斷雲深黑。心愁雨乍開。劇憐相送後。何日可重廻。又雨打銘㫌濕不翻。可憐今夜宿何村。商量萬事歸虗地。行色凄凉返塞垣。苦憶垂髫思不群。幾年成就費憂勤。早知人事還如此。肎把深情擧似君。初無三宿戀。底事此遲留。雨亦欺人滯。雲猶覆野稠。倦敎詩遣悶。強欲酒消憂。珍重陽城守。馳人慰客愁。</text>
<title>觀刈麥</title>,<text>罪歲民如望哺兒。還愁䃫石欠前時。不敎大殺終身苦。猶荷皇天及物慈。麥田初割未全收。襏襫人耕便叱牛。雨意方濃殊未已。衝泥却恐抱犂愁。</text>
<title>夜坐</title>,<text>雨濕孤村樹。雲開幾處山。眼窮天遠大。心喜野寬閒。割麥秋先到。驅牛暮各還。稻田皆水足。男女自歡顔。</text>
<title>田家苦</title>,<text>久識田家苦。曾無一日閒。差寬逢樂歲。有役輒愁顔。淟洞長時急。霑塗每夜還。家人炊不熟。悄坐對前山。</text>
<title>屬主人</title>,<text>老夫有何事。身世自優閒。喫麥猶充腹。無魚敢蹙顔。襟期友麋鹿。蹤跡半溪山。莫把殷勤意。空敎拂袖還。</text>
<title>還家。聞春宮賜送節扇。掖隷纔還矣。</title>,<text>一封新箑下春宮。瑞耀猶凝蔀屋中。未及趨將麾使者。不堪稽首激危衷。</text>
<title>聞李副率景活肅命之行。將歷入。待之不來。</title>,<text>九臯聲徹海天長。宵旰方勤廁陋揚。見說緇衣朝夕至。柴門倒屣佇先忙。低回自悼素心違。迹似飢烏倦不飛。去就如君無不可。緇塵那得染蘿衣。</text>
<title>城主以肉見餉可感</title>,<text>老去充腸有菜根。羞將口腹向人言。不緣含菽僑安邑。庖肉那能便到門。惡草能敎肉味忘。臟神不怕蹙蔬羊。今朝動色親廚下。至意偏蒙及老長。</text>
<title>坐吟</title>,<text>強把身心不被慵。閒來兀兀坐高舂。書纔遮眼還嫌澁。酒亦呼眠便欲濃。縱對餘花無意味。時逢殘客欠從容。園中草遍行猶懶。引步幽軒倚一筇。</text>
<title>自笑</title>,<text>自笑踈狂萬事慵。旁人齒冷唾衰容。縱然對越心常在。香案前頭奏一封。負氣昂藏已白頭。流光不貸去悠悠。窮經自是平生事。宿債如山恐未酬。濁酒澆腸麥飯供。衰年活計覺從容。紛紛世事何關我。身世居然一老農。</text>
<title>患麥糴</title>,<text>少日心輕種麥田。那知老去結深緣。却嫌䃫石無餘地。公糴安排何處邊。</text>
<title>五子近思錄</title>,<text>平生慣讀晦翁書。諸子多言覺甚踈。欲向寒泉同席日。爲將刪節問何如。</text>
<title>偶吟</title>,<text>簷外浮雲任卷舒。晩來風力更吹噓。須臾幻出蒼然色。依舊天容本太虗。</text>
<title>雨喜</title>,<text>欲雨身還倦。纔晴氣亦佳。揷秧爭小水。治豆潤枯荄。好意從誰得。歡情與物皆。殘年行飽飯。呼酒遣幽懷。雨過山逾碧。天晴日更佳。園蔬還動色。堦草各沾荄。野饁村村是。農歌處處皆。蟬聲聾亦喜。側聽寄高懷。自信能安分。人應笑打乖。養從諸弟托。隱與老妻偕。粟脫猶供飯。廚淸每啜齋。有時隨意醉。村酒味還佳。</text>
<title>人有饋川禽者</title>,<text>啗鰒尋常如喫蔬。已憐咀嚼味全踈。野人忽有筠籠贈。何處得來丙穴魚。珍錯看來等圃蔬。仍將世味十分踈。感君知我親廚薄。今日登槃喜有魚。</text>
<title>自強</title>,<text>病欲常常卧。那無有劇差。頹然摧壯氣。甚矣貸殘骸。酒爲枯腸洗。嫌老眼揩強。敎精彩變兀。坐學心齋書。</text>
<title>豆粥</title>,<text>魚蒜從他味可人。案頭怡悅不羞貧。婁亭豆粥如芻豢。方丈何須對八珍。</text>
<title>次后溪集韻</title>,<text>少日看書樂。依俙是夢耶。收將牙軸架。粧點野人家。雅欲勤耕穫。初非學種瓜。遺經看意味。勝似啜淸茶。</text>
<title>堂山尋瀑</title>,<text>小雨何妨近出時。堂山去看水簾奇。緩驅且喜溪流響。好意悠然我自知。</text>
<title>德輝彈琴。自謂得新飜數調。</title>,<text>孤齋雨歇坐來時。彈出峩洋響絶奇。秪覺泠泠絃上遍。鍾期去後有誰知。瀑聲切切會心時。手弄新飜秖自奇。山水中間隨意樂。不敎幽抱與人知。心懸離嶽去來時。雅有游山一段奇。几案前頭隨分取。却嫌與世間知。石上翛然兀坐時。堪將底事較稱奇。琴聲宛轉和流水。不到峩洋定不知。淅瀝琴生韵。高吟意適時。瀑泉聲激烈。山水覺淸奇。調古人誰解。心潛爾獨知。蒼然多好意。淺淺屢呼巵。</text>
<title>屬德輝</title>,<text>閒情栽樹日。至樂課兒時。小壑猶堪隱。名山未必奇。夢疑孤鶴唳。心許一琴知。客至開門笑。村醪不乏巵。琴中竗理自天眞。流水高山正會神。莫把新聲輕說與。知音不責世間人。</text>
<title>暮歸</title>,<text>行隨踈雨更蕭然。牛背閒閒萬事捐。倚醉歸來心自祝。每年行樂似今年。</text>
<title>松簷</title>,<text>日色嫌當戶。松陰引作簷。土堦能覆幬。堂宇更深嚴。却喜微風度。寧愁急雨霑。會看新月出。踈影漏纖纖。</text>
<title>生涯</title>,<text>生涯莫謾問於吾。豆粥兼將麥飯俱。待得輸還公糴了。任敎窮鬼自揶揄。免得霑塗宴坐時。麄羹糲飯未全飢。却憐三五當番室。終歲勞身不自持。</text>
<title>次后溪韵</title>,<text>七十年稱自古稀。羞將襏襫比緇衣。放身天地心常穩。寄迹漁樵願不違。花竹滿園園動色。琴書潤屋屋增輝。休言爨婦供無物。已斷餘生早晩歸。</text>
<title>志喜</title>,<text>朝來喜氣忽充閭。小婦生男藉慶餘。已道平生愚分足。天將好意又權輿。</text>
<title>自強</title>,<text>天地中間寄此身。三才欠一敢稱人。紛紛世閙同兒戱。但欲心凝無極眞。</text>
<title>漫吟</title>,<text>睡欲來時便綴詩。偸閒不是送淸時。吟成萬軸知何用。却恨流光與水馳。</text>
<title>看鷄伏雌</title>,<text>坐對鷄窠一羽虫。伏雌心切與天通。莫言微物無知覺。都在乹坤造化中。</text>
<title>強吟</title>,<text>莫說官居逼。難分曉夕衙。孤村常寂歷。平地不風波。部竹開三逕。藏書近百家。詩能睡魔敵。強欲費吟哦。</text>
<title>無題。次后溪韻。</title>,<text>携筇往往坐平沙。林外朝看捲晩霞。爲護西園新種竹。獨憐幽圃未殘花。野情自在從誰得。塵事雖多不我加。行與村翁同結社。一區粧點便成家。昨夢歸溪步晩沙。有時遐想結烟霞。長懷綠蒻閒垂釣。不羡漁舟漫逐花。幽約在心深恐負。虗名於我有何加。莫敎外物隨時幻。鍾鼎山林撓自家。</text>
<title>又次</title>,<text>痴僮爲說雨頹沙。向晩蒸炎又羃霞。隨意吾方行玩瀑。等閑人笑去看花。已從世外無心久。莫把塵中一事加。天有旱澇相往復。未應偏苦老儂家。</text>
<title>省己</title>,<text>治心莫漫等炊沙。見得依俙每隔霞。下手還疑撈水月。高談却似墜空花。深功定向閒中得。妄念休從閑處加。欲付吳儂安泊地。殘書數軸是吾家。</text>
<title>坪上</title>,<text>堤柳依依映白沙。擬將棲息托烟霞。贏輸坪上千箱積。移得村邊百種花。秪欲涵恩歌詠足。初無物外分毫加。煩君莫笑安排力。已有何來八九家。</text>
<title>有燕行時所錄。而狼狽歸來後。不欲披見。二十年之餘。仍閱故紙。不堪凄惋。以詩識之。</title>,<text>往事凄然一夢疑。當時童子鬂如絲。自從狼狽歸來後。語到乾魚淚暗滋。行李全輸一冊隨。深藏未欲要人知。秪今歷歷當時事。仰視蒼天質不疑。竿頭轉斡只艱難。力盡寧甘雪窖飧。出館潸然心欲裂。胡兒相送恠人看。漠漠黃塵日月昬。愁來無處訴煩寃。天驕不省皇王事。只道人間帝者尊。燕山一往齒猶酸。古紙收來感百端。此是一番經歷過。不妨留與子孫看。</text>
<title>讀書錄。稱許魯齋曰。朱子後一人。</title>,<text>側想元明際。巋然許魯齋。黌堂嚴洒掃。墓石見襟懷。道在身無屈。躬行學不差。薛公心眼大。評語最稱佳。</text>
<title>排悶</title>,<text>循環一理自乘除。天意潛看往復餘。已道吾身無不足。等閒豊悴視籧廬。天地中間大丈夫。聖人雖去有䂓模。世間榮辱皆泡幻。從事孶孶是舜徒。</text>
<title>次劒南</title>,<text>閒居意味老逾眞。分作平平一野人。豆已生根持作粥。麥存虗秸不憂薪。常懷適適能知足。未欲䂓䂓猥說貧。只愧廚供多冷薄。敢將禴祀托西隣。</text>
<title>又次</title>,<text>行尋墜緖極茫茫。敢說吾能有寸長。看處眼如微有路。放時心忽莫知鄕。閒來適意還耽酒。老去收功不避桑。已欲沉冥從所好。江湖自在却相忘。</text>
<title>鏡雲亭。荷花已發。未及往見。</title>,<text>半畒塘淸鏡面新。野亭孤立自精神。荷香暗逐微風度。彷彿時時來洒人。</text>
<title>夜坐</title>,<text>一雨纔收天宇淸。喜看羣動自生生。夜來怳有東林月。偏愛今宵分外明。</text>
<title>葡萄</title>,<text>纂纂葡萄實。垂垂枝葉當。繁陰遮日隱。引蔓拂簷長。不待淸風至。已敎朱夏凉。悠然北窓下。身世在羲皇。</text>
<title>避暑于鏡雲亭。是日武士方賭射。</title>,<text>雲影徘徊半畒塘。殘荷隱隱送餘香。劇憐亭廢無人賞。幻作群遊賭射塲。</text>
<title>壁有徐郡守崦詩。步其韻</title>,<text>寂莫荷花發。看如特地開。穿應隨處有。移不倩人栽。倦劇還扶杖。閒來更命盃。壁詩攀欲和。高詠起徘徊。</text>
<title>又用前韻</title>,<text>溪流决决赴池塘。爲訪荷花一院香。不省分曺方賭射。偶然行入少年塲。</text>
<title>驟雨過。荷花更有精神。</title>,<text>急雨駈來粉鵠傾。晴天賭射失相爭。悠然不改從容樂。坐對荷花更結情。萬事看來有奪傾。閒中此樂有誰爭。晩來雨打蓮花凈。綽約幽姿不世情。又暑氣還從急雨收。虗堂六月怳高秋。有時拂面淸風過。陣陣荷香來滌愁。朱夏行將近蓐收。沼蓮先得七分秋。須臾雨過凉生檻。一洗炎天不盡愁。老去無如今日閒。不敎幽夢到塵寰。何妨里社同追逐。村酒呼來各解顔。是處呼朋可博閒。休言咫尺近人寰。須將萬事悠悠了。且遣幽愁不上顔。</text>
<title>沼廢可惜</title>,<text>深憐勝地但空庭。說與旁人要警醒。待得池塘開千畒。荷花千柄襯紅亭。扶藜徐步出幽庭。強欲呼尊醉且醒。近處無如蓮榭凈。炎天獨上鏡雲亭。蓮入池中等草萊。可憐埋沒幾年來。還如空谷佳人在。一笑嫣然作意開。憑虗誰欲訪蓬萊。老脚還能引步來。已與蓮花幽約在。風前莞爾好顔開。</text>
<title>又用壁韵</title>,<text>水滿池荷動。今年始放開。却憐猶土着。無賴費根栽。葉自擎珠露。花爭侑客盃。盛衰還有感。吟賞更徘徊。</text>
<title>夢見翠虗</title>,<text>忽漫相逢夢覺關。依然一笑對蒼顔。問他雲衲從何處。彷彿深深絶峽間。</text>
<title>伏雨</title>,<text>重雲初羃羃。伏雨又紛紛。爽氣扇微動。炎蒸减一分。殘書看欲透。良友惜離群。倦劇支頤坐。陶然取少醺。</text>
<title>漫吟</title>,<text>夜氣逾淸善養吾。功麁猶作聖人徒。羞從外物閒追逐。却怕庸庸賤丈夫。</text>
<title>答晦甫書</title>,<text>聖去言猶在。人無擿埴憂。分明有路陌。畢竟訪源頭。小智還多。良心却不求。吾衰方發省。努力望前脩。年如吾友妙。遐擧有何憂。切切猶初志。行行到上頭。世多爲物役。人或不吾求。自信貧非病。嘐然以拙脩。</text>
<title>小軒</title>,<text>倦來隨意據胡床。投老猶嫌睡味長。積雨陰晴炎熱劇。林風吹作小軒凉。</text>
<title>自笑</title>,<text>長日昏昏養病軀。欲將何事異凡夫。頹然未覺身全老。猶自嘐嘐仰聖模。</text>
<title>次前韻</title>,<text>爲從鄰友借繩床。據坐令人趣意長。亭午可堪簷日曝。手搖輕箑納微凉。免敎屋漏打床床。坐處怡然心自長。賴有葡萄濃滿架。微風時動拂衣凉。</text>
<title>又次</title>,<text>飯後尋常坐據床。閒中意味老偏長。翛然不待淸風至。忽復懸簷雨作凉。身倦猶嫌病卧床。微吟強欲引聲長。兼旬積雨能鏖暑。領取幽軒一味凉。</text>
<title>次放翁</title>,<text>長夏柴門掩。居閒且息交。微軀甘自適。老骨耐人嘲。酒欲澆腸喚。書嫌費手鈔。棲遲世看醜。引分樂衡茅。</text>
<title>元生和棲字韵示之。用其韵。</title>,<text>窮居草食等庵棲。髮落身猶眷有妻。自笑男兒羞濶步。還如女子守深閨。閒來事業那嫌拙。老去聲名不厭低。井耕田皆帝力。願從平世與民齊。一壑烟霞亦可棲。生涯不欲問山妻。金緘戒切輕開口。檢押心存不出閨。時事意中無適莫。月評身外任高低。雖然尼父家風在。恥作區區巨擘齊。泛宅浮家不定棲。鹿車同輓約鮑妻。爲名却恐還爲辱。處世何妨似處閨。已信人情千變足。思將地位十分低。拙修晩欲猶聞道。要與平平下士齊。</text>
<title>炳然在眞寶。以十考十上。移授廣興主簿。此新令也。聞倉隷方往。以詩寄之。</title>,<text>五年爲吏隱。盡室客南州。莞爾牛刀割。居然仕學優。視民應不愧。投紱却無愁。嶺郡知多少。恩褒占上頭。</text>
<title>除庭草</title>,<text>茂叔庭前草不除。爲將底意欲敎鉏。從他外物何關我。灑落襟懷只自如。太極圖中至理含。不除庭草藉虗談。却敎心界同淸凈。善學何妨托魯男。</text>
<title>金直講以詩示之。多嗟老嘆卑語。爲和其韻。</title>,<text>里社優游任打乖。名塗囁嚅使人哀。休將腐鼠爲鴟嚇。早識靑黃是木灾。雅欲潔身惟自好。誰能援繳解相猜。秋來樂事君知否。野老爭酬濁酒盃。石田勤種粟。豊歲亦微收。誰道不耕獲。萑蒲忍奪牛。兀兀幽懷獨。長時意不聊。釜中魚可躍。破屋坐蕭蕭。莫謾安排着。悠悠自有天。天虗無點綴。明月只高懸。用舍吾無與。深居出門。分宜同草木。雨露荷天恩。打頭矮屋裡。炎雨日相仍。蚊蚋從他閙。營營獨惡蠅。平心循理去。排布便人爲。肎作於陵築。未應是伯夷。世上忘情久。山中獨坐饑。不知低仰術。贏得衆人非。失牛躬補綴。藩决却關情。聞戒人無餽。家貧若爲兵。宦遊廿餘載。猶號督郵公。不耐揶揄鬼。爲文擬送窮。積苦淫霖下。欣瞻截雨虹。偶然負藜出。男女喜顔同。</text>
<title>跨驢出野</title>,<text>短驢蹄澁欲虺隤。隨意行行任去來。天地中間吾自在。不論田畔與溪隈。</text>
<title>良甥自玉華臺歸</title>,<text>爾自華臺得意回。花應待我覔春來。山中好事空遐想。問訊還如一夢廻。羣峰環合玉華臺。百折溪流開不開。獨恠壺山山一麓。風烟收入眼中來。</text>
<title>堤上種柳</title>,<text>瀼築行隨杜老爲。坐令流水却淸漪。循堤妄欲繁陰陰。人笑衰翁分外癡。</text>
<title>與諸人對坐。聽雨志喜。</title>,<text>不緣二三子。柴戶有誰開。爲遣閒愁去。差容好意來。少年須自力。此日豈重廻。白髮堪存戒。看吾更勉哉。小堂幽思晩來淸。心喜懸簷滴滴聲。想得溪畦流水足。一般怡悅老農情。愁懷黯黯未全淸。倦夢初醒一雨聲。強抱遺經相對語。除非此事若爲情。</text>
<title>謝金光中</title>,<text>愧君勤訪意。看我豈其人。拙分宜深伏。虗名但誤身。先須知性善。莫謾失天眞。外物從他了。分明辨主賓。</text>
<title>自勉</title>,<text>堪笑吾儕自小人。休將客氣弄精神。但敎此志衰無倦。千聖遺言日與親。</text>
<title>鏡雲亭</title>,<text>引步徐行到小堂。坐來虗檻不勝凉。孤亭忽復生顔色。活水新添半畒塘。</text>
<title>次壁䪨</title>,<text>病被閑愁劇。心從樂處開。幾年亭欲廢。今日柳新栽。隨意頻移席。披襟屢命杯。去來容易事。倚杖卽徘徊。廢沼空埋歿。誰敎鏡面開。水無勤遠導。蓮不待移栽。偶爾來憑檻。悠然強把杯。澄波照毛髮。雲影獨徘徊。</text>
<title>深室中坐久。病骨益覺無力。日往蓮亭。以此詩解嘲。</title>,<text>拙步猶堪百步強。扶藜獨往不敎忙。兒童未省衰年事。爭笑阿翁老更狂。</text>
<title>龍仁倅洪姪獻輔餉酒</title>,<text>自信吾能不皺眉。恠來心事欠怡怡。駒城酒帶冬苽至。平日功踈酒後知。</text>
<title>醉後漫吟</title>,<text>醉後方知萬事輕。百般謀慮誤平生。倘敎認此眞心得。畢竟顚狂又可驚。酒爲澆愁且細斟。於焉可見聖賢心。幡幡只戒威儀失。却恠周卿戒不深。</text>
<title>野行</title>,<text>短僮行與短驢俱。驢背頹然七尺軀。是日天晴花柳媚。風光剩借老年娛。暮年身易倦。深屋坐生愁。野色纔經雨。村情競叱牛。驢行無近遠。人出且浮休。莫恠歸來緩。看耕爲少留。柳欲生芽一雨餘。溪流猶淺但如初。因之藉手時來往。不獨濠梁坐數魚。</text>
<title>幽吟</title>,<text>強起扶藜坐復行。看詩屢羡少年行。荷亭賭射分曺會。明日方成百步行。</text>
<title>鏡雲亭</title>,<text>壠麥紛披不盡靑。風搖翠浪撼孤亭。却憐數畒盤桓地。輸與鞱鈐賭射庭。</text>
<title>四哥及第。喜志之。</title>,<text>吾老無餘願。家聲付爾曺。壯年須自力。外物但心勞。失得由天命。科榮荷上褒。虛舟人莫怒。平地任波濤。</text>
<title>醉後戱題</title>,<text>衰懷鬱鬱自難平。此日開樽試屢傾。醉後油然增意氣。四哥能悅老慈情。</text>
<title>書示四哥而勉之</title>,<text>分外科名是豈徒。天應玉汝要新圖。超然上達人誰禦。到此方稱大丈夫。</text>
<title>又次前韻。示遁谷。</title>,<text>廣大如天地。三才混說人。未聞君子道。虛老丈夫身。浩氣知誰養。空言每托眞。須信安宅裡。堅坐待嘉賓。負氣昂藏甚。心羞下等人。漸知閒有味。還欲拙修身。賤分隨貧乏。交情到老眞。有時成獨醉。不恨坐無賓。陸陸安愚分。嘐嘐仰古人。居然成老大。兀爾警心身。末俗看情薄。遺經覔味眞。閉門常宴坐。懶性欠迎賓。存心勤點撿。未暇管他人。俯仰馳千古。乾坤藐一身。有形多是幻。無極本來眞。秪恐閒酬酢。將迎倒主賓。料撿平生事。崎嶔可笑人。簞瓢能養疾。一壑亦安身。室欠耘前婦。名嫌谷口眞。與君寬禮數。簡率不知賓。從君資警益。有語及天人。莫謾成虛老。公然負此身。殫心思造極。謀道却尋眞。不遣心期隔。渾忘主與賓。</text>
<title>三月二十四日</title>,<text>病思昏如醉欲眠。身隨蝴蝶正翩翩。黃粱未熟魂先悸。一宿依稀抵百年。</text>
<title>自遣</title>,<text>得失何關我。明明有上天。紛紜自起滅。醻酢有經權。變態浮雲是。將心止水然。田間獨偃仰。良友亦周旋。閉門高卧喚春眠。長日昏然病未痊。世事紛紛他自了。人情薄薄秪堪憐。千層浪裡無安地。半畒塘中有別天。獨抱遺經窮白首。邇來漸覺鑽彌堅。</text>
<title>漫吟</title>,<text>幽懷黯黯苦難裁。驅遣閒愁去復來。眼欲看書嫌屢澁。頭常要直覺還擡。強敎收拾詩情發。差喜逢迎酒戶開。老去深知浮世狹。却憐鷗鷺不相猜。</text>
<title>呈遁谷求和</title>,<text>柴門鵲噪報嘉賓。相對皤然白髮身。老去心知朋友樂。閒來日與酒盃親。田翁得意逢新雨。園木爭榮欲暮春。醉後方成欹枕卧。不敎幽夢到風塵。</text>
<title>又次人字䪨</title>,<text>志極千餘歲。吾猶一冗人。不禁狂簡態。忘却老殘身。秪欲看虗實。端宜辨妄直。紛紛天下事。作主每呼賓。自反能無愧。看他只妄人。行來皆信命。着處可安身。竹立風稜足。松孤趣味眞。不妨長對坐。蕭瑟喚爲賓。</text>
<title>自遁谷歸來有吟</title>,<text>伊昔從遊名少年。還垂白髮兩相憐。光陰劇似東流水。努力須如秉燭然。老眼看書却會疑。喟然心悼少年時。從君且喜開昏蔀。語不能形意自知。平平試步不嫌低。患在心先末欲齊。費盡登登辛苦力。坐來方信等岑蹄。分明一性出於天。發處方能見藹然。莫把人間閑漫事。太空眞體揜雲烟。低則太低高太高。平然一路但蓬蒿。超超向上迤邐去。不待文王定是豪。</text>
<title>遁谷以所次賓字䪨。投示。又步其䪨。</title>,<text>何曾倒屣慣迎賓。一室能容俛仰身。薄酒澆懷還獨醉。殘書遮眼更相親。簷懸宿雨猶疑曉。庭有餘花不盡春。莫恠中間褊性適。洗心剛欲淨無塵。曾從鷗鷺要爲賓。自是江湖漫浪身。樂意相關村姥釀。閒情輸與野翁親。郊原得雨溪畦足。天地無私草木春。隨處打乖隨處樂。不知山外有風塵。</text>
<title>次金光中所示韻</title>,<text>天雖無語費諄諄。勝似提撕善誘人。不識不知惟信命。何思何慮且安身。須知外物多心累。獨抱遺經覺味眞。到得將迎無彼此。喚誰爲主復爲賓。</text>
<title>自遣</title>,<text>萬事人間無不有。暮年光景又堪憐。夜來取醉難成醉。始覺悠悠付自然。雅欲爲農餞此生。耕田鑿井樂天成。無端入耳聲聲苦。投老方知世俗情。喜而不寐苦難知。到極猶將外物移。此夜無眠緣底事。怡然覺破十年疑。春夜猶長耿未眠。整來思慮亦悠然。輕將一事看他義。不欲尤人敢怨天。</text>
<title>鏡湖金君來見。回思舊日。爲之悽然。</title>,<text>老去逢君倍黯然。鏡湖烟月憶當年。浮雲變態看時事。自信平生獨有天。</text>
<title>四月二日</title>,<text>今夜方能穩着眠。儻來儻往聽諸天。若將一念怦營久。還似夫夫患失然。旣得還嫌復失之。經營似若在人爲。天應普被甄陶力。然後欣欣物自私。孤懷每憶鏡湖時。幾歲欣霑雨露滋。不恠人間生得失。秪應隨分坐怡怡。雨欲來時氣欝然。田翁扶杖坐看天。浮雲却翳蒼蒼色。捲盡方瞻日月懸。巧舌如簧更托眞。聽來慌惚眩心神。雖然枉費經營力。天定由來却勝人。</text>
<title>屬遁谷</title>,<text>岩牕猶掛薜蘿衣。不許閒雲出洞飛。見說山家幽事足。庭花如待主人㱕。公庭寂歷若無聲。爲吏何妨養性情。百拜禮成民亦喜。新詩三疊自眞城。盡室南遊過五春。歸來又作一閒民。翛然不帶風塵色。泌水衡門舊隱淪。盤錯從君要細論。尋流却欲問眞源。倘敎轉入天然地。是處應知不在言。頭渾白髮病纏軀。妄欲嘐嘐彼丈夫。自笑狂言人絶倒。君來一一盡輸情。</text>
<title>遁谷。又以一䪨示之。步成。</title>,<text>肚裏初無喜與憂。直從天地與同流。聖人心事元如許。鏡面何曾一物留。欲把人言不自憂。陶然爲借醉風流。沉冥且爾閒情得。外物從他任去留。</text>
<title>又次衣字</title>,<text>引步徐行雨打衣。林禽欵欵近人飛。悠然却羡村翁健。日暮叉魚得意歸。聾劇褎如過耳聲。還將寵辱却忘情。風塵有底紛紛事。消息無緣到白城。出戶方知庭草春。蚩蚩分作一閑民。猶有伐檀素餐愧。河水空吟淸且淪。疑處從君索性論。村南巷北每源源。自憐白髮雖如此。要到前修所不言。嘐然百世便忘軀。只信人間有丈夫。分寸躋攀期不息。心齋願與子淵輸。</text>
<title>示遁谷。求和。</title>,<text>吾衰君亦老。不欲恨光陰。人或安卑近。道應無古今。昂藏增意氣。奮發省身心。千載伯牙遠。誰知山水音。披襟迎灝氣。幽竹動淸陰。俛仰常懷古。低回不願今。孤筇隨處樂。一室坐來心。此意誰能解。林禽送好音。</text>
<title>適意</title>,<text>蕭然忽若坐深林。竹木初成滿地陰。貧甚方知君子樂。靜來如見古人心。琴書適意徒虛設。村酒扶衰且細斟。時與田翁相對語。不妨呼爾作知音。自是浮雲變態多。仰看天宇獨婆娑。臧倉縱使行還尼。伯寮其如命奈何。分外怡情俱夢境。閒中樂事在編摩。有時隨意携筇出。蓮榭春深坐日哦。</text>
<title>寄遁谷</title>,<text>官罷㱕來不出門。世間榮辱視雲翻。每憐老物常多病。不惜殷勤半日言。垂垂白髮對皤然。伊昔紅顔各少年。老去欣成團會樂。扶筇日日與周旋。欹枕猶嫌病思昏。案頭書帙懶披繙。老年活計無餘願。且喜同君笑語溫。枵然病骨卧窮村。只許隣翁日扣門。莫把交情深淺說。淡如流水去源源。分作殘年粥飯僧。何由更作脫韝鷹。有時妄欲躋攀去。秉燭前行賴有朋。</text>
<title>憶歸溪</title>,<text>壺山一曲結遐情。準擬尋春計會成。却恠風埃來撲面。揶揄不許拂衣行。開門時少閉門多。強把幽懷費日哦。春晩山中花欲㬉。濯纓消息問如何。已與歸溪托契深。每看魚鳥便虛襟。偶然老作風塵物。白首低回費苦吟。一夢揄揚度萬岑。纓臺却會主人心。閒花嫰草雖云晩。碧水丹楓亦可臨。幽約差池寧不愧。世情輕薄遂灰心。石交自有壺山在。擬對峨洋更皷琴。</text>
<title>自適</title>,<text>閑來有味碩人寬。澗軸逍遙咏扣槃。羞把是非橫肚裡。不敎煩惱挂眉端。圖書自極從身樂。花竹爭供盡日歡。老去何妨欹枕卧。此心須向靜中看。</text>
<title>和遁谷</title>,<text>不嫌斟酌倒深盃。豪氣還從醉後來。已愧狂言醒可怕。君應笑我不知裁。撥棄幽愁賴酒杯。篷門不掩待君來。踈往舊態那禁得。欲借良箴更取裁。花前兀兀且含盃。陋巷何曾有客來。却喜山牕成鼎話。應憐悄坐思難裁。山鳥窺人勸把盃。陶然欲喚午眠來。行隨飛蝶翩翩去。不遣閒愁苦未裁。却笑車薪救一杯。須將氣力奮然來。終看物物成條理。造化何甞費剪裁。</text>
<title>遇燈夕有感</title>,<text>城南朋社樂。側想更茫然。燈夕還今日。童心却老年。閉門成獨坐。吟病秪堪憐。強飮屠蘇酒。便便醉欲眠。</text>
<title>又步前䪨</title>,<text>吾道分明有一門。講帷論說劇瀾翻。臨深履薄家風在。小子曾聞啓足言。辛苦方能到自然。秪應兀兀坐窮年。有疑却借偲偲力。咫尺何妨往復旋。老去神疲眼亦昏。看書不欲手重繙。從君每喜成良晤。解榻逢迎一笑溫。忽漫同居是處村。跫音往往到柴門。相逢擺却寒暄說。說到千流到一源。岩棲淡食或從僧。意氣猶如不繫鷹。老覺良能吾自有。此處無緣藉友朋。</text>
<title>遣懷</title>,<text>百慮紛紛付自然。聖人元是本諸天。他山有石來攻玉。刮垢磨光性益堅。排布經營亦太愚。人能終始勝天無。徒然鬱挹還成病。莫作區區淺丈夫。萬事悠悠不置懷。隨來隨去莫安排。獨嫌兩耳聞人語。天與全聾任打乖。北窓高卧納淸風。意在浮雲度太空。物理推來推不去。秪應身作仰天翁。</text>
<title>詩酒</title>,<text>髮白寧耽酒。才踈不學詩。自憐衰病劇。思得老年宜。倚醉呼眠際。高哦把筆時。悠然方適意。餘事更何知。</text>
<title>漫吟</title>,<text>老欲安身任適然。午來欹枕不成眠。却憐芳草飛蝴蝶。羡爾春風得意翩。雨欲來時倦欲眠。殘書輟讀坐翛然。幽牕晝永無來客。山鳥相呼到枕邊。</text>
<title>又次遁谷和示䪨。兼示愼甫。</title>,<text>設棚行樂事。今日覺悽然。獨處吟衰疾。登高托少年。篝燈看可喜。簷月似相憐。老友扶筇至。良宵故不眠。倦甚猶嫌策足行。訪花隨柳不關憐。有時切切衰懷惡。里社追歡仗友生。</text>
<title>惜春</title>,<text>強欲徐徐放杖行。看花不耐惜春情。喜看寂歷西階下。綠竹森然解籜生。</text>
<title>幽居</title>,<text>陣陣淸風至。幽軒坐兀然。深嗟春已暮。漸覺日如年。美竹新添色。殘花更可憐。柴門誰剝啄。階下老厖眠。</text>
<title>欹枕</title>,<text>少日心嫌晝日眠。睡魔常若捍邊然。却憐氣志今如許。欲把衰軀但任便。</text>
<title>見遁谷詩。又次前韻。</title>,<text>放懷天地與同寬。桂樹攀援歌考槃。已道此身自無事。何來妄舌太多端。書能適性隨情樂。酒亦令人盡意歡。不怕羣童欺我老。從他笑作老狂看。聞作觀燈會。孤懷亦灑然。不知成此樂。能復似曾年。未足良辰惜。還深老病憐。獨看牕月色。欹枕耿無眠。俯仰堪輿自在行。嘐然不盡古今情。猶憐地步開前面。莫復徘徊餞此生。</text>
<title>自警</title>,<text>弱肉強呑勢卽然。明翁此語世無傳。看他起滅何時了。但欲吾心不愧天。</text>
<title>又用前䪨</title>,<text>兀坐無餘事。須應惜寸陰。人分眞與妄。道自古猶今。動靜皆存性。危微不外心。願從晦翁去。呼我是知音。蒼然滿園樹。藉草借繁陰。雨欲頻來去。雲多變古今。閑花有佳態。幽竹自貞心。隱約踈林外。時聽黃鳥音。</text>
<title>雨晴</title>,<text>簷滴纔收喜雨晴。農人指麥七分成。翠波十里看無際。况有淸風日夜淸。隴麥爭言日至時。不然那得免夫饑。爲憐人事渾無賴。獨有天慈物自私。</text>
<title>聞蓮榭有射會</title>,<text>荷亭好會未曾聞。不似尋常賭射羣。觀德元來君子事。謾敎韎韋只紛紛。萬事人間若不聞。劇憐徵逐各成羣。何如學射爭君子。醉後何妨有乍紛。</text>
<title>人言</title>,<text>体言世路似竿登。造次心宜履薄氷。天地甚寬吾自得。廣南行脚老猶能。</text>
<title>遁谷。又以前韻和示。</title>,<text>園木爭鳴雨打門。黃鸝翅濕不能翻。靑衿對坐二三子。長日循循相與言。逢君少日意歡然。擬把襟懷照百年。笑語無非麗澤地。携將白髮喜周旋。病思常昏眼亦昏。閒來猶欲取書繙。從君更欲勘過遍。縱乏新知勝故溫。頭流百里寂無村。半日超然不貳門。自笑吾身無住着。將心但欲問眞源。風味還如戒寂僧。峯尖那得見秋鷹。晩從老友成文會。勝似尋常賚百朋。</text>
<title>又次</title>,<text>鳴鳩拂羽喚新晴。竹木婆娑影轉成。又向花前思一醉。披襟且喜午風淸。麥已成秋坐待時。村情不爨却忘飢。欣霑天地同流澤。可但吾心妄自私。田家望雨雨須晴。未到兼旬麥會成。我亦爲農同此意。頻看樹杪占風淸。翠浪彌空野望時。不愁竈冷忍腸飢。年豊又切華封祝。天意於人本不私。</text>
<title>金尙義</title>,<text>誰知楓井下。直道有斯民。憐爾能持志。超然不爲貧。平時皆自好。是處可觀人。体作高低說。秪應在潔身。末俗滔滔是。初非無好人。入鄕嫌俗套。看汝獨天眞。薄土能無價。飢妻應有嗔。吾雖老無力。猶勝爾家貧。</text>
<title>寄遁谷</title>,<text>閑雲消息夜何其。老去憂勞恐不宜。堪笑衆盲模象說。不治元自是中醫。</text>
<title>十三日坐樹陰甚久</title>,<text>登高漠漠喜天晴。壠麥交黃八九成。爲借濃陰消永日。晩來風緊不勝淸。閒愁忽散坐生時。村老言貧色帶飢。且喜田田皆水足。四鄰耒耟豈吾私。偶然騎馬出。倐爾上山來。處獨身嫌倦。登高眼忽開。林風爭拂面。岩鳥勸啣杯。問訊眞消息。遲遲不欲廻。悠然展遐矚。花柳媚新晴。搰搰農將急。欣欣物自成。不須嫌日晩。聊且喜風淸。頓覺愁全失。優游擬一生。</text>
<title>農人</title>,<text>村情久已與周旋。不待秋成占缺圓。矻矻窮年君子樂。懸懸望歲野人憐。農家作苦渾如許。吾輩專心却未然。看取愚夫能食力。但將誠意事耕田。</text>
<title>春暮景物可玩</title>,<text>莫笑嘐嘐點也狂。喟然吾與豈尋常。看渠氣像知何似。此事元來未易量。節物纔過三月春。風光猶自屬良辰。悠然且覺同流意。未必冠童五六人。緬懷曾點語。千仞鳳高翔。外物徒虛設。吾身亦 缺 忘。無私是良藥。勿貳驗眞方。但作嘐嘐說。終然入倡狂。眞精元妙合。不復辨天人。到此方稱聖。其餘自棄身。如斯好氣像。不免弄精神。理與吾心一。將成德日新。</text>
<title>道谷書堂</title>,<text>三百年餘以至今。等閒芻牧亦無禁。孤村已喜生烟火。况有諸人學聚心。</text>
<title>今日。又出候慈親行次。途中有吟。</title>,<text>舞彩渾忘白髮長。歡然此日拜高堂。身游天地從吾樂。不省人間有底忙。拂拂西風掠面過。醉於馬上意多多。仰瞻俯眺能無愧。喙喙爭鳴奈爾何。</text>
<title>又呈遁谷</title>,<text>却笑當年不學詩。等閒聲病未曾知。如今老去還多事。漫欲推敲強自爲。春深花鳥動閒愁。倚醉微吟且自由。拙語郞當還可笑。不堪和唱與人酬。永日幽懷欝不開。強排詩句侑尊罍。君言是亦閒中樂。故遣奚筒遞往還。</text>
<title>此君</title>,<text>一日不宜無此君。階前儼立已成羣。蕭然忽覺淸風至。樽酒呼來醉欲醺。高枝踈節若相持。氣色陵陵獨自奇。雜卉從他爭媚嫵。風流雅許主人知。</text>
<title>自笑</title>,<text>自笑平生志。人應喚作狂。壯年何所事。衰暮却成忙。分在單瓢巷。氣陵千仞岡。不知前路遠。猶欲更昂藏。</text>
<title>又次前䪨</title>,<text>園中何物不宜詩。幽鳥孤吟似有知。坐見庭花開又落。天時獨運怳無爲。聾者無聞不解愁。世間消息到何由。山家有酒從誰酌。獨喜君來勸復酬。愁顔時與麴生開。大碗携來不置罍。醉倚南牕聊寄傲。愛看飛鳥 缺 暮廻。</text>
<title>又次</title>,<text>老夫初未解吟詩。但欲高哦事不知。自去自來無適莫。安排謾說在人爲。盃中有物豁千愁。始信吾心不自由。鏡裡儻敎無一物。寧嫌終日酢還酬。欲把幽懷一笑開。瓦尊對酌替金罍。夜來躑躅紅全褪。爲惜春光日日廻。</text>
<title>咏竹。又用前䪨。</title>,<text>百花開落餞東君。獨立亭亭自不羣。願把襟期來托契。陶然且欲醉醺醺。犖犖淸標凜自持。雜花爭笑未稱奇。傲然不許傍人識。直到靑靑歲暮知。期將百體事天君。雅欲飄然思不羣。却喜淸風來竹塢。啣杯未覺到微醺。草樹因風不自持。就中何物獨稱奇。最憐階下蒼然竹。未到歲寒人不知。</text>
<title>又詠</title>,<text>百年幽約在。輸與此君知。抱節心偏苦。陵寒氣不衰。婆娑滿地影。颼瑟引風時。褊性無他好。憐渠乃分宜。姱節從他好。貞心獨自知。但隨羣木立。羞與衆芳衰。韻逸風吹夕。陰淸日照時。孤懷正悄悄。對坐兩相宜。天機自無息。不出一園知。次第看豊悴。紛紜有盛衰。靡然黃落後。獨也歲寒時。坐愛蒼蒼色。偏從老眼宜。竹有天然態。幽貞不願知。風霜爭欲奪。氣志未曾衰。落落全孤節。靑靑貫四時。休將微物笑。看取守身宜。</text>
<title>偶吟</title>,<text>久矣狂瀾倒。囂然不欲知。自憐心獨往。其奈氣全衰。強酌微醺後。高吟倦卧時。但敎無一事。却與老年宜。</text>
<title>村中有趙衍祺者。忽以所撰自警聖學圖來示之。所見極不易。吾不識此人乃如此可恠。</title>,<text>等閒村秀視。餘事未曾知。眼媿鑒裁失。心憐道力衰。阿蒙非昔日。癡叔勝前時。恠爾圖中意。能從大處宜。</text>
<title>漫成</title>,<text>聾者恒多笑。何曾一事知。猶嫌麤氣閙。不恨此身衰。兀爾閑情得。怡然獨坐時。祖師安樂意。豈是占便宜。冥途嫌擿埴。知處更求知。妄欲迤邐去。居然向氣衰。虛拋肆力日。非復讀書時。飮啄當隨分。安身且適宜。行行惟力視。不待十分知。緩策心嫌倦。忙趍氣易衰。從容平步日。磊落轉身時。造次勤收拾。常求事合宜。</text>
<title>鄭百揆來見。去後有吟。</title>,<text>分門割戶幾家村。昏暮猶慳水火煩。却笑纓冠太多事。不如努力養鷄豚。</text>
<title>有思</title>,<text>萬事尋常並罷休。竹邊開經許羊裘。恠來數日跫音寂。但有詩筒與酢醻。</text>
<title>與柳僉使諗。對坐有感。</title>,<text>少日同君舞彩衣。還將舊事說依俙。鏡湖烟月應如昨。人事如今半是非。</text>
<title>寄魯</title>,<text>納節歸來跡便踈。依然不廢故山廬。濠梁自有從容樂。一任浮雲卷復舒。心祝恩榮耀板輿。團圓膝下共歡如。世間得失何關我。歸去田園但守初。干祿初非口腹須。任敎窮鬼自揶揄。羊腸不是艱難地。叱馭看如過坦途。</text>
<title>又用知字䪨</title>,<text>入眼皆朋侶。何憂不我知。竹憐孤影直。花惜七分衰。緩步筇携處。長吟野望時。無情紛物色。一一此身宜。</text>
<title>寄遁谷</title>,<text>邇來無日不吟詩。跡似優遊却自疑。賴有東岡老居士。奚筒來去露心期。幽懷撩亂托詩筒。消息何妨日日通。有客來求驅馬隷。今朝遂輟應門童。閒來正覺日如年。憶在童遊却未然。老去難尋詩酒侶。幽吟獨醉百花前。</text>
<title>醉吟</title>,<text>聖人底意取狂狷。桀溺長沮在末篇。有味莊生天放趣。身遊物外獨超然。却笑吾心不自持。閑愁往往忽相期。時有借得盃中物。便欲澆懷一洗之。數仞堂高我不爲。聾深事事若無知。文淵未是懷私憾。介介猶憎惡口兒。庭生新竹怳蒲盧。儼立看疑烈丈夫。堪與老翁同托契。不妨心許此君輸。</text>
<title>待遁谷不至</title>,<text>小雨霏微却打衣。幽筇不肯出岩扉。跫音且待空延佇。時有林花入戶飛。幽抱時時得好開。今朝一雨阻君來。邇來一日如三月。無賴奚筒往復廻。眼澁神昏晝欲眠。掩書時或坐悠然。閒愁日永消難遣。每覺今年異去年。</text>
<title>自遣</title>,<text>飮啄能敎性命全。不知何事不關天。已將活計緣南畒。旣醉高吟麥有年。不怕羣蟲閙耳邊。其如聾者但褎然。莫言生死關心苦。頭上分明自有天。</text>
<title>悶雨</title>,<text>春雨陰晴日不淹。朝來滴滴又鳴簷。溪畦已足翻耕水。麥隴爭磨刈取鎌。富歲無憂心易放。長年取醉面常霑。人情本自多輕薄。但願天慈不置嫌。</text>
<title>無私</title>,<text>好意潛看自在時。靜思天地本無私。欲知上面無窮事。只有心公不被私。</text>
<title>寄遁谷</title>,<text>鄙吝將萌倍憶君。無端一雨阻淸芬。自憐貞疾長沉苦。坐速高筇屢訪勤。</text>
<title>喜晴</title>,<text>樹杪風恬夕照明。鳴鳩喚婦喜新晴。三農慰滿爭歡躍。麥事行將大有成。龍鍾自與老農親。生事還隨食力民。餺飥爭期盈大椀。秪應謀道不憂貧。茅齋晝永坐支頤。惱却閑情每賦詩。不惜鸎花行欲老。新晴喜氣在人眉。</text>
<title>哭善仲</title>,<text>蘭摧玉折許多年。人物堪嗟日渺然。忽見良朋又淪謝。孤懷未暇爲君憐。雅識精思自闇然。誰能撒手在君前。倘敎不死迤邐去。會有丹成拔宅年。如君情境路人憐。鶴髮高堂且百年。若使持門孤子在。知應含笑入重泉。</text>
<title>又和遁谷。用前䪨。</title>,<text>自憐衰骨病常淹。靜夜無眠月到簷。儻把經書空藉口。不如樵叟但腰鎌。閑情我獨謳吟樂。大澤人匀雨露霑。爲感鮑公知仲意。扶筇理屧未曾嫌。</text>
<title>朝望</title>,<text>朝來悄坐意沉淹。篳戶徐開碍短簷。春睡未闌鷄已曉。曙雲初綻月如鎌。幽懷不與詩情薄。病思還宜酒氣霑。案有殘書開不讀。心雖戀戀眼猶嫌。</text>
<title>一盲</title>,<text>孤坐難如對坐時。一盲還笑衆盲癡。書非杜撰懸空說。看取吾心始可知。</text>
<title>又悼善仲</title>,<text>幽懷常悄悄。與爾獨相親。見識空餘子。精明自一人。看書無畛域。處世絶埃塵。苦憶平生志。心悽淚濕巾。</text>
<title>整書帙</title>,<text>敢說平生好讀書。廢然深伏與人踈。牙籤揷盡塡蝸室。緗筐携來曬蠧魚。雅欲藏身窮白首。還羞擧足曳長裾。却憐老眼昏花亂。會待天君坐自如。</text>
<title>除草</title>,<text>強欲庭前草不除。安排那得古人如。能知上下同流意。霽月光風是廣居。</text>
<title>忽思邊孝先腹便便。讀書白日眠之語。戱識之。</title>,<text>腸枯未覺腹便便。懶讀猶思白日眠。爲整冠巾還兀坐。老婆心切秪堪憐。</text>
<title>春晩</title>,<text>雜樹陰濃滿一園。邇來幾日不開門。蒼蒼畵裡深藏屋。羃羃烟中認別村。幽鳥惜春啼未歇。閒花照日氣逾暄。悠然更欲頻移席。醉後微吟坐小軒。</text>
<title>甲孫委禽後。示愼甫。</title>,<text>日氣晴暄好委禽。也知深慰老人心。丈夫行事應如許。貧不能移富不淫。</text>
<title>癡坐</title>,<text>癡坐頹然一野夫。眼昏耳塞病纏軀。江湖漠漠飛禽集。乘鴈何甞損有無。靜卽看書倦卽休。晴窓兀坐思悠悠。邇來漸覺觀心錯。方寸中間只自由。</text>
<title>善仲成服。又往哭之。</title>,<text>哭死而哀不爲生。如何却似聖人情。高堂有老身無子。未覺心寒慟失聲。坐久悽然涕自橫。聲從閨出認崩城。更問高堂知死否。爾翁於此若爲情。心知朋友少如君。見處超然自不羣。爲惜藍田稱五福。晦翁悼語亦甞云。</text>
<title>寄遁谷</title>,<text>老去昂藏志未休。肯愁前路更悠悠。不敎私意爲吾累。天地中間可自由。從前何意任浮休。六十年間事謬悠。已識當仁無與讓。今將捨此欲何由。兀坐無營百慮休。還如流水去悠悠。未知當日乘桴意。從我何心獨許由。</text>
<title>靜坐</title>,<text>靜坐看無事。方稱儼若思。不敎中有主。那免物潛移。累我還爲累。欺人却自欺。秪須勤點 缺。乍阻開襟語。孤吟有所思。悄然三逕候。偶爾一筇移。竹愛扇風動。花憐被雨欺。晩來欹枕卧。幽鳥喚人時。極知微分足。勞力遣閒思。竹外壺頻挈。花前席屢移。光陰不曾貸。鷗鷺亦相欺。漫浪非吾事。當如秉煽時。</text>
<title>打麥</title>,<text>人應笑我送窮遲。不怕揶揄五鬼欺。麥又登塲隨打 缺。還敎爨婦展愁眉。齒豁難分菜與鮭。秪將糊口視生涯。休言麥飯非珍味。咽入枯膓亦自佳。</text>
<title>又詠</title>,<text>麥田取次已全收。堪賀村情頓失愁。不使人人俱自得。緩歌那肯閙溪頭。</text>
<title>寄遁谷</title>,<text>昨日奚筒恠不來。幽懷悄悄覺難裁。夜間旋運知何似。同病相憐意九廻。</text>
<title>小酌</title>,<text>小酒令人醉。難如縱飮時。不妨行細酌。那敢倒深巵。可但貧家喜。端爲老日宜。微醺猶自適。忘拙解吟詩。</text>
<title>春暮</title>,<text>非如董子不窺園。懶廢看書坐小軒。忽却西林春色晩。飛花爭入擁柴門。其二始欲栽花竹。從容日涉園。春來爭媚嫵。老去可攀援。倦劇嫌移席。身衰怕出門。韶光今腕晩。怊悵撫空尊。其三強欲偸閒不廢吟。有時開戶玩西林。鸎花已逐春光老。園木濃成滿地陰。</text>
<title>次麥飯䪨</title>,<text>放懷未肎受鎚箝。不省盤粲有苦甜。麥飯淳熬無取舍。秪應隨處一心恬。</text>
<title>又吟</title>,<text>少日心如馬脫箝。老年好覺蔗眞甜。從他外物紛然至。只有天君一味恬。聖人禮制異於箝。有味其言轉覺甜。萬事如雲紛起滅。此心湛若靜波恬。</text>
<title>春晩。次放翁。</title>,<text>壺山何日會成行。坐處園林更結情。白鷺孤飛纔辨色。黃鸝百囀但聞聲。干天雜樹濃陰合。特地出篁解籜生。待得均霑今夜雨。風光一倍媚新晴。</text>
<title>聾甚自遣。次前䪨。</title>,<text>聾應天廢疾。保伏自知時。喜氣隨新麥。幽懷喚小巵。看看微分足。種種老年宜。聲病那能解。閒愁強綴詩。</text>
<title>又次前䪨</title>,<text>身非遯世跡非遐。愧殺婆娑不績麻。小欲爲農今又老。東門學種故侯瓜。</text>
<title>又吟</title>,<text>花惜殘英寄小園。竹憐踈影蔭晴軒。窓前不見題凡鳥。永日何曾客到門。又倚醉幽吟病抱宜。壯心還欲撫流年。從前枉欲經勞力。自笑求魚等木緣。</text>
<title>謹步高䪨。兼示諸弟。</title>,<text>懸孤復今日。悄悄不禁悲。莪蒿慚初志。盃觴憶舊時。病猶心欲壯。靜却坐嫌馳。老去無餘願。團圓小別離。</text>
<title>又吟一律二絶</title>,<text>志退猶堪責。身衰未足悲。莫拋前去日。悔失許多時。齒髮隨年减。光陰與水馳。終然遂枯落。久視亦支離。臨觴不御忽眉顰。恠事尊前欠一人。投老何妨從子弟。強歡心欲爲吾親。老髮鬖髿白盡頭。孤懷曠若未曾愁。莫將尊酒來相勸。醉後那禁痛不休。</text>
<title>又次</title>,<text>違心事至不須顰。分作林泉自在人。聖去千年言獨在。終身矻矻欲相親。但欲窮源到上頭。身疲道遠亦無愁。羞將一等他人讓。未入高明定不休。醜女徒勞強欲顰。劇憐依㨾足羞人。豈敎西子天然色。不潔蒙時有孰親。吾輩相憐已白頭。寧敎一事可關愁。獨看天地生生意。往古來今未歇休。雅趣超然不解顰。誰知空谷有佳人。自憐老子身無賴。屢襲蘭薰意益親。名利關頭不點頭。世間何事使人愁。年來只欲專心力。隴上躬耕早已休。</text>
<title>喜晴。寄遁谷。</title>,<text>春日常多雨。田家樂且疑。陰晴看屢變。澇旱恐違時。麥已能全取。秧應不失期。朝來天又霽。喜色在人眉。</text>
<title>又次前䪨</title>,<text>潛看草樹認天行。物物無私豈有情。病欲不聞掀地閙。聾猶能辨隔牕聲。單瓢自樂誰傾奪。百畒爲憂寄死生。村老尋常借一飮。醉來癡坐喜新晴。</text>
<title>又吟</title>,<text>灌圃治園放杖行。還如物外托遐情。閒花日㬉呈新態。幽鳥春深送好聲。世事驅除安拙分。殘書積疊遣平生。農人每欲看天色。雨足郊原又一晴。</text>
<title>雨後野行</title>,<text>野濶耕牛放。天晴浴鷺飛。農家隨處發。饁婦失 缺 歸。是日須行樂。今年定不飢。每看辛苦意。粒米勝珠璣。</text>
<title>鏡雲亭呼䪨</title>,<text>雲陰不散雨過餘。氣色濛鴻混太初。半畒塘邊成兀坐。荷花時節去年如。亭忽修重久廢餘。民其功德一循初。淸池會待蓮花發。婥約幽姿處子如。又方塘纔十畒。燕喜頌玆亭。特地翻生色。千家怳襲馨。孤花猶寂寂。衆葉已靑靑。理屧從誰適。於焉獨喚醒。</text>
<title>又野行。又用前䪨。示遁谷。</title>,<text>野外乘閒紆轡行。衡門倍切見君情。幽情花落鳥相語。高樹風淸蟬有聲。樂處身安無不適。靜中心活自觀生。悠然我亦添新趣。故欲遲歸待雨晴。</text>
<title>又次</title>,<text>穹然不輟霎時行。以管窺天淺淺情。但見百昌皆自得。誰知一貫本無聲。私心莫漫爭相害。大德由來在好生。欲問陶匀成化妙。主張元是有陰晴。萬事人方欲倒行。昂藏叵耐丈夫情。花園寂歷嫌投跡。蝸室咿唔懶出聲。屈首風塵非素志。潛心典籍托吾生。牕間往往支頤坐。爲喜炎天雨或晴。</text>
<title>掖隷。又以節扇來宣。卽今賤迹。危怖不勝驚惧之至。</title>,<text>藏形不敢放身行。魏闕猶懸戀慕情。篷籊久無看客喜。柴門忽有喚人聲。兩封新箑從天至。五月淸風特地生。陡覺孤齋增爽塏。一山朝暮異陰晴。</text>
<title>次前䪨。寄遁谷。</title>,<text>眞如舜蹠與同行。肚裏分明各異情。在我端宜攻實地。看人太半誤虛聲。優游 缺 說風流好。咀嚼方知意味生。老欲拙修還自笑。披書眼翳待天晴。</text>
<title>雨中悄坐。次放翁。</title>,<text>病欲優游強自歡。看書有課十分寬。炎風正作爐燻苦。晩雨微生草閣寒。身怕官啣如受勒。口安村酒不嫌酸。秋來正向歸溪去。臺下婆娑理釣竿。</text>
<title>醉吟</title>,<text>踈慵却笑老猶狂。詠月吟風也不妨。斟酌尊醪隨意醉。有時高卧夢羲皇。氣欲凌雲早自期。居然白髮忽相欺。行隨草木同歸盡。呼馬呼牛任爾爲。諸子紛紛喜迭攻。聖人元自道中庸。由然未及遲行可。柳下那能免不恭。</text>
<title>志喜。又用放翁䪨。</title>,<text>篳戶翻生分外歡。還如廣廈着身寬。仁風浹洽無冬夏。元氣陶匀有暑寒。自信天心能博愛。休言斗醋不禁酸。爲憐牕下靑靑竹。準擬前溪把作竿。</text>
<title>吟詩自叙</title>,<text>閒愁永日苦難裁。欹枕蘧然喚睡來。漫欲吟詩排悶欝。非關律令遣人催。詩中往往有淸音。堪笑推敲用力深。勝似彈棋消永日。吟來爲見古人心。心嫌杜老癖於詩。模寫雖工未足奇。却喜君能知此意。奚筒迭送兩無疑。</text>
<title>喜晴</title>,<text>旣雨旋晴雨卽晴。天應十日照人情。今年定有豊年樂。餺飥吾將皷腹行。吾心泛若雲無情。雲去雲來陰復晴。心與浮雲隨起滅。世間榮辱如雲輕。久欲爲詩愧未能。邇來吟咏老彌增。郵筒遞去如梭擲。消息因之日日憑。</text>
<title>詠竹</title>,<text>竹色羞澁桃李顔。婆娑獨遣此心閒。不妨呼爾爲良友。相視悠然几案間。盡日攀援不厭看。開襟相與照心肝。淸風來襲衣猶冷。亭午翻知夏亦寒。遐擧亭亭逈出塵。蒼然意氣獨天眞。却憐老物成枯落。可耐靑靑解笑人。</text>
<title>早吟寄遁谷</title>,<text>年衰懺悔切。謀道欠精神。有眼看文字。無心與聖人。披繙蠧蝕。𦬰苒失天眞。敢笑蚩蚩輩。經營但爲身。欲使吾心得。先須質鬼神。硏幾無本末。造極合天人。好辨宜存戒。空言易托眞。試看酬酢際。何事不由身。</text>
<title>次放翁。又寄遁谷。</title>,<text>老去如何不廢詩。却憐酬唱與君宜。憑傳信息無虗日。消遣閒愁欲到時。倚遍矮松循隙地。種來新竹補踈籬。病拋巾襪頻欹枕。有客猶能未敢辭。晦翁亦有願豊詩。天欲綏邦物遂宜。沙市但聞人帶醉。農歌爭咏雨知時。老厖長睡渾忘吠。暴客俱逃不設籬。富歲行將隨意樂。村醪滿酌未須辭。</text>
<title>寄遁谷</title>,<text>老屋深深坐覺安。牕明隨意取書看。軒裳不換全身樂。粥飯難謀百口歡。未信人言貧亦好。自從麥出慮差寬。明年努力緣南畮。免得遊閒愧素喰。</text>
<title>登園眺野。又次前䪨。</title>,<text>逍遙但欲此身安。野色還從雨後看。少日偶然成小築。老年方得寄淸歡。名園地敝登臨濶。嘉木陰繁坐處寬。幾朶堂前叢菊秀。秋來且喜剩朝飧。老覺身閒着處安。聾雖寂寂眼猶看。疑聽竹䪨心相與。不辨蟬聲意自歡。坐屋每愁當暑苦。登山正覺太虛寬。溪畦水足農歌發。餺飥吾將大椀飧。草坐麻衣分亦安。浮雲富貴與同看。邇來阻欝三秋似。頗憶從容半日歡。病欲因循將志奮。詩難陶寫要懷寬。殘年粥飯差堪喜。大麥登盤不厭飧。</text>
<title>又次</title>,<text>園中消息日平安。竹木爭供老眼看。世上不知何事樂。是間眞有本來歡。家家打麥塲嫌窄。處處移秧野忽寬。已斷餘生成漫浪。秪憐饞口未忘飧。傳光日日報平安。自幸風塵老不看。斂迹久無當世意。披書堪與古人歡。深憐客鳥籠中苦。却羡村翁野外寬。每咏太平愚分足。甘心䟽糲更加飧。知極方能所處安。麤心那得然看。聖人自有無窮思。諸子 缺 爭一節歡。變化風雲殊不測。範圍天地與同寬。從前大爵俱糟粕。芻豢何曾悅口飧。</text>
<title>羡飛鴻</title>,<text>冥鴻一擧極天飛。矰繳虗勞謾設機。但自飄然雲外去。不關平地稻粱肥。</text>
<title>自警</title>,<text>志欲嘐嘐慕古人。吾猶泛泛一閒民。從今聊且因循去。虛作江湖漫浪身。耻作尋常放倒身。有時還欠整冠巾。休言病劇難收拾。未死猶堪學聖人。</text>
<title>寄遁谷</title>,<text>邇來同病每懸情。夔行憐蚿一足行。拈筆辨雷猶可樂。全聾只是等全盲。牢落猶存世外情。強扶衰疾逐人行。偶然眼翳元非病。愧我眞盲引衆盲。</text>
<title>又用前䪨</title>,<text>身如栖鳥一枝安。却把鵬搏小底看。已道群童欺我老。期將晩計與君歡。蓬牕寂寂那嫌窄。天地恢恢本自寬。不省人間鍾皷響。鶢鶋豈肎魯門飧。蝸室能容八尺安。心將萬事等閒看。嫌從世去無多說。泛與人交不盡歡。把酒哦詩幽思足。扶筇引步小庭寬。齒踈漸覺咬咀苦。草具珍腴一例飧。底事彷徨分不安。人爭噂畓怒相看。携將醉興頻孤咏。撥棄幽憂強自歡。玄鳥來誇泥宅穩。白鷗飛喜野天寬。向來麤識酸醎別。世味今番頓一飧。</text>
<title>憎蠅</title>,<text>却怕蒼蠅自不禁。營營盡日苦相侵。每搖輕箑勤驅 缺。正似羣鴉集上林。</text>
<title>東宮。又有節扇賜送之命。以詩志榮感。</title>,<text>深居只誦罪如山。自分朝端迹已刪。却捧恩頒行再拜。還疑咫尺不違顔。跡阻銅闈十五年。江湖猶切一心懸。正愁老屋深深坐。忽得淸風便灑然。宮坊舊事夢頻廻。聖代恩深喚草萊。自愧踈狂成棄物。何曾一髮報涓埃。</text>
<title>酒後吟</title>,<text>澆遣愁腸命酒盃。幽懷頓覺七分開。喜言此物那能醉。醒後方知客氣來。酒欲歡然醉後添。將身放倒不曾嫌。聖人自有無量飮。吾輩先須學魯男。一氣流行理必乘。不然私意便騰騰。倘敎酒後惺惺是。已道超登八九層。酒有陶然意好時。未能剛制易阽危。醉中點撿人休笑。猶勝顚狂不自知。</text>
<title>理氣</title>,<text>理氣人從天地看。依俙說去却無難。能知太極非他物。一致同歸不待言。</text>
<title>蛙</title>,<text>皷吹知從兩部蛙。也應聲動四隣家。聾人自信從容樂。却詑幽居靜不譁。</text>
<title>躑躅</title>,<text>籬邊躑躅有殘査。寂寂纔開數朶花。會待明年謹護惜。一團紅錦更繁華。</text>
<title>梧桐</title>,<text>獨向牕前種碧梧。爲憐顔色異凡麁。鳳凰不解琅玕食。開落還隨衆草俱。</text>
<title>牡丹</title>,<text>牡丹何獨擅花王。爲有繁英勝衆芳。爭似殘梅踈影落。小牕浮動雪中香。</text>
<title>此君</title>,<text>不肯從他百卉紛。還如孤鶴在鷄羣。子猷只是風流士。能會幽貞識此君。</text>
<title>自適</title>,<text>分自閒中適。心應靜裡看。舟虛寧費力。波穩不生瀾。臨履身三省。從容氣一團。平生執鞭願。懷仰每長嘆。</text>
<title>漫吟</title>,<text>志欲窮千古。心羞逐衆人。壯年空漫浪。衰髮却紛濱。已矣成何物。公然老此身。有時還自咜。虛作太平民。</text>
<title>心</title>,<text>從容活絡自精神。只是天君管此身。靜極方能知此意。休將毫髮却緇磷。</text>
<title>身</title>,<text>先從外面儼崔嵬。莫把衣冠放倒來。十二時中勤照撿。不敎心事更低回。</text>
<title>視</title>,<text>開闔從心自不艱。尋常易失霎然間。回頭轉睫皆非禮。看處何妨但一班。</text>
<title>聽</title>,<text>入耳喧囂占七分。淫聲可但撓心君。只從天理當然去。瑣說浮言並不聞。</text>
<title>言</title>,<text>商量要在默然時。動處分明却不疑。莫遣樞機容易發。硏幾只合入深思。</text>
<title>動</title>,<text>秪應看透道心微。纔發方知善惡幾。不識於焉能着力。聖賢那得與人歸。</text>
<title>獨坐</title>,<text>春去惜花鳥。閒來強酒時。醉能消感臆。吟或展愁眉。謾托身全老。堪嗟志已衰。令人發深省。孤坐悵然時。</text>
<title>漫成</title>,<text>欹枕難成晝日眠。坐來還覺思昏然。却愁消遣無良策。隨意吟詩笑輒捐。眼暗身疲病亦侵。日長如歲每愁吟。自憐閒漢渾無賴。何處營營合用心。身隨分適寄歡心。未覺閒愁苦不禁。老去悄然無意况。麴生差喜與開襟。</text>
<title>靜坐</title>,<text>善學何關靜坐宜。須將此意要深思。不敎活絡常惺在。等是冥然睡着時。止水無風不起濤。心淸那得着纖毫。羅浮山下歸來後。見處超然一格高。靜極方如鏡面空。娟媸一一照無窮。依俙玩去知何益。自笑身猶夢囈中。四德須從發處論。令人有味伯程言。却將惻隱爲羞惡。衆善分明統一元。纔發方能驗四端。却從冲漠更何觀。靜中體認猶爲累。語涉微差要活看。晦翁純學李延平。却把中和道性情。畢竟丁寧歸宿地。循循不出二先生。</text>
<title>靜坐閒坐之辨</title>,<text>閒坐看如靜坐時。秪從心裡辨公私。邪思妄想頻來往。那得天君凜自持。心通萬變自無疑。動靜惟當不失宜。肎學禪家空入定。喚醒都是一身私。人將靜字每看踈。只道身閒坐自如。到得心中無一物。方稱豁豁十分虛。</text>
<title>高城守朴子中 民秀 有書。以其醴泉而赴高城。心甚爲喜。乃於書中。及此意。又成一絶。並述幽懷。</title>,<text>故人消息喜開緘。老去君能口不饞。宦海猶看安樂處。酒泉那得勝豊巖。</text>
<title>少日自楓嶽歸時。有約必復來。而老矣。已不可得。悵然述之</title>,<text>應笑遊筇不復來。自憐幽約負蓬萊。海山亭子能無恙。三十年間一夢廻。尋仙歸路轉東溟。岸上村疑展畫屛。不問猶知權處士。幅巾孤坐七松亭。</text>
<title>昔年觀所謂望海亭者。卽秦漢所謂東海也。靑齊在其南。而東則不過我國之兩西已。其所托求仙之說。誠可笑。偶因嶺東之詠。及此意。</title>,<text>宇宙聲名大。爭稱望海亭。燕齊曾聘舌。男女舊揚舲。融滑㠶檣岸。沮洳鴈鶩汀。喜深秦漢帝。不識有東溟。</text>
<title>又詠</title>,<text>東海無潮汐。鳴沙白勝綿。平平疑大地。遠遠極靑天。乘化將遐擧。憑虛欲問仙。依俙雲霧裡。採藥有歸船。</text>
<title>鏡雲亭。與炳然愼甫同坐。</title>,<text>孤亭坐待半池蓮。不待秋風已爽然。花葉參差相暎發。靚粧微露更嬋娟。百步蓮亭近。炎天洗欝蒸。携筇猶自力。飛屧更誰能。地敝宜凭矚。亭低不費登。相看俱白髮。吾輩自爲朋。朋遊非舊日。意味少人知。低仰 缺 千古。徘徊撫一時。形骸看已衰。志氣欲無老。言遜君言是。然吾豈爲私。</text>
<title>昨日鏡雲亭之會。甚可樂。又成數詩。</title>,<text>巷北村南細詠開。扶藜轉出莫敎催。於焉自有同遊樂。不是荷花引客來。雨洗池塘暑欲殘。午風微凉醉顔寒。百年好事爭如許。相視無言盡日歡。沼廢兼將亭欲頹。等閒人自等閒來。忽看平地芙蓉出。葉已成堆花未開。</text>
<title>每思善仲。不堪悽惋。又有吟。</title>,<text>朝來小酒各醺然。身外悠悠謝萬緣。獨憶悽凉任善仲。孤魂無托泣重泉。其人如玉有誰知。吾意憐才不耐悲。身世如君天下少。在家無樂死無兒。</text>
<title>又用前韻</title>,<text>衰骨常多病。深愁暑雨蒸。拙吟時自笑。沉醉老猶能。屋陋思堅坐。亭虗負屢登。對人還倚席。良愧遠來朋。世上誰知我。無如我自知。飮啖忘口味。裘葛昧天時。老髮行將禿。童心未覺衰。劇憐昏蔽甚。猶欲辨公私。</text>
<title>無題</title>,<text>詩堪差適意。驅遣百憂侵。病入常常語。愁消切切吟。雨晴看日色。花鳥惜春心。眼底無新物。思從別處尋。</text>
<title>靜坐。又次前䪨。</title>,<text>寂寂惺惺不失時。從容活絡淨無私。聖人猶察危微際。履薄臨深是自持。敬義相持卽不疑。周流內外十分宜。死灰枯木歸空寂。用智那能免自私。閒坐看心出入時。不除思慮便爲私。人從 缺 面何由得。但見凝然獨自持。人或嵬然不自疑。只將修餙以爲宜。雖無毫髮欺人意。纔涉安排便入私。但道治躬未免踈。欺人不是小人如。惺惺只有天君在。莫把無心認作虗。</text>
<title>示遁谷</title>,<text>狂奴猶舊態。獨有故人知。弊箒千金惜。輕藏百襲奇。家貧時打酒。懷惡強題詩。天地看虛濶。吾生自不覊。</text>
<title>訪炳然不遇。歸坐鏡雲亭。又以詩。並前數詩寄之。</title>,<text>山鳥幽吟晝閉關。空庭跋馬悵然還。荷花一笑開新面。贏得衰翁半日閒。</text>
<title>又次</title>,<text>塵事悠悠自不關。看花盡日倚筇還。優遊不怕傍人笑。浮世無如此老閒。慣聽林鳥語關關。花鳥隨春次第還。獨有荷花開滿地。風光留與老年閒。衆芳元自不相關。花笑紛紛客往還。出自淤泥猶自潔。亭亭意態極幽閒。獨向牕前愛此君。風流不入世人羣。荷花更覺幽情愜。却送淸香陣陣聞。參差衆葉積如雲。間發孤花占一分。忽有淸風來拂面。暗香不動不勝聞。</text>
<title>喜雨</title>,<text>時雨頻來雨輒開。農家喜色怳春臺。每年只願長如許。不遣饑穰且往來。貧猶不餓病猶全。歌詠行將七十年。今歲又逢含哺樂。太平吾得且安眠。</text>
<title>每看周禮。多有未解者。自悼以志之。</title>,<text>天下羣書積。思之屢發嘆。眼昏猶自力。心蔽却難看。聖去留文字。丁寧托後人。泛交那得熟。深造自相親。眷眷須專意。孶孶欲致身。抱經窮白首。却恨眼猶塵。</text>
<title>鏡雲亭。次放翁䪨。</title>,<text>絶勝蒸炎老屋棲。小亭軒敝不嫌低。波流㶑灧新添色。花葉參差苦未齊。姱節亭亭當檻戶。淸香續續出淤泥。白城近處無佳境。休與凡區等品題。人似浮苴木末棲。却隨評語任高低。堪嗟向子須婚畢。可笑莊生欲物齊。已信江湖皆坦道。回看世路等靑泥。人應讁我吟詩拙。取趣何妨醉後題。</text>
<title>又至鏡雲亭。與炳然同坐。次放翁䪨。</title>,<text>方塘水積亂蛙鳴。幾朶蓮花間發榮。靜色還隨炎雨淨。幽香細逐午風輕。洲邊鷺占沙頭立。柳外人從鏡面行。世上誰知吾輩樂。偶然佳會不期成。</text>
<title>屬遁谷</title>,<text>語默隨時自不鳴。世間何物使吾榮。行藏信命寧憂樂。失得從他任重輕。野濶山深身易遯。風夷俗弊道難行。牛刀小試恩猶報。里社追歡計會成。</text>
<title>又次放翁</title>,<text>塵埃撲面老猶頑。囊裡無錢可買山。眼澁猶親書一架。身疲每卧屋三間。筒中有樂方成樂。是處求閒却自閒。雨後蓮亭花更好。不妨朝往夕常還。平地尋常每阻岩。撫躬深省却懷慙。紛紜世態誇朝四。約束吾身欠日三。籠裡吟愁思越鳥。箔中眠熟作家蚕。遙憐老釋超然坐。一夢猶尋七佛菴。</text>
<title>又坐鏡雲亭</title>,<text>陣陣荷香引客來。葉間相映見胚胎。每將昨日看今日。花意爭榮取次開。沼上看花步屧回。有時攀檻起徘徊。衰年却有風流樂。盡日爭供趣味來。香自襲人心欲醉。色能盈矚眼頻開。憂懷撥棄身猶健。強復吟詩侑酒盃。天然高出世人間。不遺風埃一點關。爾本無心開又落。吾曾有約往重還。披襟少得如蘭臭。排悶難逢帶笑顔。香遠益淸猶一節。劇憐佳品自幽閒。荷葉如盤大小俱。雨中磊落轉明珠。孤花隱約微香動。忽有淸風盡力駈。移床初爲度暑來。雨餘池舘凈無埃。荷香暗逐淸風便。故遣煩襟盡日開。</text>
<title>望野市</title>,<text>野市人爭揷臂行。心將一醉足平生。世間適意多如此。自咲荷亭獨坐淸。</text>
<title>又次前䪨</title>,<text>衰年冉冉到鍾鳴。敢道軒裳不足榮。志切何論千歲遠。恩深每覺一身輕。可憐負販那知足。秪信虛舟自在行。却咲謀生吾計拙。屋間還羡燕窠成。</text>
<title>鏡雲亭。與炳然，愼甫鼎坐。</title>,<text>老欲身安事不關。語侵生理却騂顔。時時賴有三人會。野外誰知吾輩閒。</text>
<title>屬炳然</title>,<text>風塵爲吏五年餘。盡室歸來只自如。却似無心雲出峀。等閒隨意捲還舒。</text>
<title>屬愼甫</title>,<text>平生不解爲身謀。閱歷風埃五典州。老去方知貧亦樂。羞將一髮與人求。</text>
<title>自笑</title>,<text>分作農民與世踈。優遊懶讀古人書。年來知有吾心在。身外紛紛可掃除。</text>
<title>六月四日</title>,<text>老年心與塞翁俱。得失從它不在吾。家事任隨兒輩樂。小孫今日又懸弧。</text>
<title>又次蓮亭䪨</title>,<text>幽約丁寧寄此間。輸將樂意與相關。排駈虐暑侵肌苦。嬴取淸香滿袖還。氣味猶存憐冶態。風流不减笑衰顔。吾儕幸占昇平樂。此事休將視等閒。荷亭偪側在人間。獨與風塵自不關。移席每因炎暑避。曳筇徐逐暮雲還。淸香不厭風前臭。靚色偏憐雨後顔。時去時來惟自在。天應餉我老年閒。虛勞氣力秪堪憐。不愧于人不畏天。天道自然生往復。會看滄海變桑田。</text>
<title>又用鏡雲亭</title>,<text>少日非如到老頑。超然雅欲入名山。却憐雲水浮游計。誤墮風塵出處間。野外秪堪隨意樂。世間誰道此身閒。百年幽約歸溪在。早晩吾將拂袖還。身無知覺但如頑。悔不焚魚負碧山。俗套猶存非世外。名纏未脫等塵間。羞從逐逐朋遊樂。強作悠悠野老閒。賴有紅亭會心處。與君同往亦同還。</text>
<title>君子所以終日乾乾。只是軆天而行。</title>,<text>投老悔無及。深知性出天。曾思豈欺我。門路有眞傳。悲咜撫初志。昂藏倚少年。反求初不遠。休被善言論。</text>
<title>梧峙</title>,<text>嶺路迢迢頓覺高。曾行未識此身勞。山川不是殊前後。老去尋常怯所遭。怪底山川幻舊容。卧雲亭外見枯松。劇憐湖海風流盡。何處行尋去後蹤。</text>
<title>卧龍亭</title>,<text>聯鑣隨意與君歡。未覺身疲倦據鞍。白髮同遊欣自得。黃童競出怪相看。村煙寂歷秋容淡。秔稻紛披野勢寬。行到卧龍亭下宿。主人珍重勸加餐。</text>
<title>歸溪</title>,<text>歸溪別後夢常懸。幽約差池又四年。偶入山中嫌獨往。雙垂白髮各翩翩。嶺樹重重日正陰。林間歇馬聽啼禽。山神忽送霏霏雨。洗盡風埃未滌心。度嶺心方穩。歸溪眼已先。爭來雲際岳。披覩雨餘天。旱晩尋初服。商量在百年。悠然起遐想。底事未忘筌。</text>
<title>濯纓臺</title>,<text>緩步微吟撫古松。臨溪愛聽水淙淙。蒼髯不改當年色。白髮回憐舊日容。移席肯嫌諸子至。侑盃時喚小奚從。淸遊况與君同樂。盡夕看山好意濃。嶺樹重遮度幾層。入山初約老猶能。村翁問訊歸來緩。谷鳥紛飛喜語騰。橋路縱橫秋水冷。桑麻隱約暮烟蒸。溪邊舊屋還無恙。獨夜幽吟耿小燈。</text>
<title>早發歸溪</title>,<text>朝出歸溪洞裏天。漫山宿霧羃村烟。行行不辨高低路。只信身邊有大川。洞府雲烟幾層深。壺峰十里見遙岑。歸時爲踐華臺約。猿鶴秋來定苦吟。滄浪之水見心淸。百尺臺高歌濯纓。又入煙霞深處去。玆遊奇絶冠平生。與君携手去。山水有知音。遯世初無悶。尋山恐未深。嘐然千載志。兀爾百年心。不怕衰還劇。從他病或侵。</text>
<title>至報恩。與遁谷分路。</title>,<text>錦峽靑山路徑庭。溪橋歇馬喚奴生。不愁少別成南北。幽約還期太古亭。客路分携出報恩。送君今夜宿何村。遙知兄弟逢迎地。白髮垂垂笑語溫。</text>
<title>宿元岩驛</title>,<text>暮抵圓岩驛。心懸太古亭。依微生夜月。錯落見秋星。錦舘曾頭黑。朱溪又眼靑。不愁鞍馬苦。遊子迹如萍。</text>
<title>霧中行</title>,<text>霧重渾不辨。何處是靑山。日出長雲外。村生雜樹間。野花紛衆色。山岳見眞顔。始識經行地。曾年亦往還。</text>
<title>過靑山。李季馨來見。</title>,<text>齒髮相看較十年。君衰自覺老堪憐。朱顔不是前時舊。笑語移時記宛然。</text>
<title>峽行</title>,<text>山雲羃羃擁山門。松檜陰陰幾處村。問舍求田非我志。百年幽約箇中存。老去猶初志。悠悠我獨知。狙芧皆活計。福地是幽期。麋鹿皆安性。禽魚自適宜。太平吾已矣。回笑少年時。</text>
<title>有叉魚者。以錢買之。</title>,<text>不食尋常賴酒盃。病懷那得爽然開。靑錢自有囊中術。贏得川禽入饌來。</text>
<title>峽行</title>,<text>避地那無地。尋山會有山。此心超世外。佳境在人間。嗒爾誰能識。迢然不可攀。紛紛他自了。吾道本優閒。</text>
<title>入朱溪</title>,<text>飄然忽若御風泠。屢入朱溪視戶庭。少日歡遊前後島。衰秊彩服短長亭。爲憐總角頭渾白。猶有寒樓眼獨靑。城郭人煙長不改。勝如華表舊丁令。心豁朱溪洞裏天。携將白髮思依然。風光自與吾家舊。慣識山川六十年。</text>
<title>西村</title>,<text>偶到西村喚主人。蒼頭顚倒解迎賓。薇山舊約猶依舊。萬事悠悠跡已陳。</text>
<title>金斗益諸人來見</title>,<text>卸坐招相識。仍成半日閒。有來皆白髮。無改獨靑山。話舊多陳跡。知情不記顔。遲遲歸意懶。移席樹中間。</text>
<title>踰栗峴。卽龍潭地。</title>,<text>龍潭自是曾遊地。太古亭邊流水長。四十八年成一夢。當時童子鬂如霜。十里催驅猶覺遲。心如去鳥奮飛時。趍庭喜色人誰解。此意懽然獨自知。舊跡微茫記有無。老婆前日說陪娛。曾從小嶺憑遐矚。十室蕭然怳畵圖。</text>
<title>太古亭</title>,<text>洞裏烟雲別有天。御風遐擧覺泠然。亭名太古從何代。松老猶存不記年。入檻依依來遠岳。循除衮衮有長川。心閒偶結羲皇夢。山鹿相隨與共眠。</text>
<title>獨坐發省</title>,<text>此心吾自有。外物豈相侵。動靜能如一。何勞更喚心。</text>
<title>又吟</title>,<text>紅亭生特地。此日又重還。軒檻猶增色。岩泉不改顔。緬懷今古際。虛老往來間。跋履勞鞍馬。欣成半日閒。</text>
<title>壁有白軒詩步其韻</title>,<text>誰將此地發天慳。突兀名亭俯小灣。始識靈區眞面目。不知何處有塵寰。松楓自老爲人惜。日月長時特地閒。少醉微吟幽思足。悠然高卧却忘還。</text>
<title>書朱子大全題目</title>,<text>聖人千載遠。吾道晦翁傳。不有冥行燭。那知性出天。群言紛自了。一笑每犁然。詑說貧兒富。充堂貯大全。</text>
<title>太古亭。與遁谷同吟。</title>,<text>彩服趍庭日。童遊感舊情。岩松無恙在。林壑有餘淸。白髮重來喜。紅亭解笑迎。與君同跌宕。鷗鷺更尋盟。心會名亭日往還。坐令塵慮十分刪。牕邊影轉千章樹。檻外雲深幾疊山。夢入羲皇眞世界。身疑蟬蛻去人間。悠然自有林濠趣。不是尋常且博閒。</text>
<title>示壁上韻。又與遁谷同賦。</title>,<text>嶺路攀如上樹枝。溪山到處與君宜。兒時豈識重遊樂。老去還成一段奇。薄宦猶能供小酒。高歌怳聽詠靈芝。寄言吾弟勤爲政。缺 莫因公更濟私。雲山結想阻幽期。太古亭中始得之。鍊石誰能求作吏。爛柯人或愛看碁。高吟更覺風流遠。勝賞非緣水石奇。向夜月明淸露滴。洞天笙鶴怳然疑。</text>
<title>還衙中。又次板上韻。</title>,<text>投老尋常無一事。每逢佳境覺優閒。移來病骨風塵外。領取名區几案間。南邑行憐衰力倦。北堂心喜舞衣斑。幽情又與紅亭得。魚鳥相迎更解顔。雲山羃羃但風烟。世外方知別有天。欲討名區爲吏隱。先敎蔀屋與安眠。朝來却信是官家。鴈成行趁早衙。賴有名亭時獨往。群芳已歇賸餘花。</text>
<title>遁谷還錦山贈別</title>,<text>八月天高秋氣淸。行行未覺路殊長。溪山跌宕君同樂。鞍馬馳驅我亦忘。好會那嫌羞白髮。幽期不枉醉黃堂。晴囪晝靜笙歌動。老去遊歡也不妨。</text>
<title>太古亭。又思遁谷。</title>,<text>緩駈深入路艱難。並馬行行倦據鞍。我自離家常厭食。君能在道又加餐。溪雲滿目怡情玩。官酒盈觴盡意歡。沙鳥亦知機事少。不飛安穩坐闌干。</text>
<title>漫成</title>,<text>泓崢恠底每開顔。自笑塵心未盡刪。著處安行皆自。市朝林壑更何關。心目翻開入玉川。老年懷事却欣然。山中野外何須擇。愧殺吾心待物遷。</text>
<title>秋夕悄坐。使鎰弟拈出劍南韻。吟之。</title>,<text>地僻與誰干。官居分外安。盤登魚膾細。廚薦蠏臍團。淺酌衰顔暈。微風小閣寒。今宵明月出。癡坐老懷寬。丹砂勾漏令。芳草惠連塘。不雨山如霧。先秋境自凉。優游時偃仰。嘯傲意弘長。喜見村情得。岩畦稻黍穰。地分幽絶處。琹閣自蕭然。吏退眠如鹿。官閒坐如禪。長時封綠印。盡日咽淸蟬。往往肩輿出。觀魚到水濱。</text>
<title>悼鄭汝吉</title>,<text>少日朋遊有幾人。有時回想涕沾巾。聞君又啓原山紼。寥落乾坤寄此身。</text>
<title>金參奉頤行來見。有詩答之。</title>,<text>坐如蓬藋裡。囱外喜跫音。萍水團歡地。山河緬仰心。極知衰世薄。還覺老懷深。弊帚人誰惜。潛藏享抵金。初尋下手處。疑若浩無邊。戒在空言鑿。嫌將拙語宣。平行如失步。上達却何緣。秪恐悠悠裏。賺從外物牽。</text>
<title>訪玉瀑</title>,<text>駈出籃輿借兩肩。縣庭朝日靄村烟。迤從太古亭邊過。山後行吟看瀑泉。石路登登山又山。還疑身世出人間。秋花錦石紛崢綠。未到孤亭已解顔。</text>
<title>自玉瀑歸。坐太古亭。</title>,<text>休將妄語與人傳。强欲忘緣却被緣。隨意登臨看小瀑。不妨蕭瑟着孤椽。川岩自在閒多歲。斧鑿何來打有年。投老每嫌懷事惡。洞天回首悵風烟。攀援到處好懷寬。採菊看山意一般。莫把名岩工破碎。天將勝地與人看。亭樓幾處眼俱靑。獨喜翛然太古亭。持作平生知己友。有時孤往喚醒醒。</text>
<title>遁谷還錦山。有和詩。又次之。</title>,<text>着處幽吟引興長。林風拂拂與人淸。寄情山水心知樂。何事風塵意未忘。拋去愁懷還適適。喚來衰氣自堂堂。尊中有物頻呼酌。欹枕狂歌醉不妨。</text>
<title>秋夜。次劍南韻。</title>,<text>幽夢低回耿不成。背囱惟有小燈明。辭巢燕語知何意。近壁蛩吟辨有聲。秋野泬寥風少力。夜天虗濶月徐行。悠然緬憶桃源內。老去猶憐百感生。穡事心欣八九成。天應閔下意分明。黃雲覆野家家樂。白叟騰歌處處聲。仄徑遙看携筥饁。高亭坐數叱牛行。他年每與今秋似。蔀屋雖愁可活生。</text>
<title>與金光中。同坐太古亭。講討朱書。</title>,<text>佳處浮遊意未眞。偶然逢着會心人。携來太古亭中坐。更覺溪山自有神。俯仰乾坤一喟然。紫陽眞訣有誰傳。欲知吾道天人合。須讀中和第六篇。</text>
<title>待仙樓</title>,<text>十室依山小。孤樓面水成。一溪無日歇。羣木待秋鳴。嘯傲聊爲樂。登臨更有情。泓崢元自在。傾奪又誰爭。</text>
<title>太古亭。次白軒銘。</title>,<text>着處孱顔巧勒銘。留名初不待移星。爭如一架林岩上。從古人稱太古亭。</text>
<title>與光中。又理中和說。</title>,<text>有味中和說。商量百十回。意隨閒處得。心向靜中開。活絡天機動。淸明夜氣來。悠然身自在。魚鳥不驚猜。</text>
<title>又到太古亭</title>,<text>白髮翛然往復廻。烟雲日日會心開。高松老大千章立。急水縱橫一道來。稼穡方成皆得意。禽魚相近却無猜。曾年遊覽風斯下。幾處名樓幾處臺。</text>
<title>與光中聖伯錫來諸人。同坐。</title>,<text>是處相逢眼忽靑。從容盡日與談經。將身欲出風塵外。看取翛然太古亭。溪山環合怳丹靑。不似曾年漫浪經。簪盃良朋成晤語。勝遊他日說玆亭。盲人那得見丹靑。洗眼方能覷聖經。更喚此心須自立。霞標千仞獨亭亭。</text>
<title>夜坐。又使鎰弟。拈出放翁韻。吟成。</title>,<text>野塵情馳自不禁。官居超忽似山林。閒來志有眞遊樂。閙處身如靜坐深。高閣泠泠生夜籟。遙村往往起秋砧。悠然又結羲皇夢。夢罷猶懷秉燭心。打乖吟弄有誰禁。時往濠亭坐樹林。官酒頻拈幽抱遣。故人勤訪老懷深。寒囱夜待孤輪月。小閣風傳幾處砧。別思盈盈還不恨。喜君今日解吾心。憶光中自註。</text>
<title>對菊小酌</title>,<text>天時冉冉近重陽。庭菊看來欲吐香。不待江州勤送酒。東籬緩步御深觴。佳菊爭榮作意新。夜來秋雨更精神。尊中有酒何妨醉。莫使黃花解笑人。</text>
<title>廿六日。朝坐醉吟。</title>,<text>寥慄秋懷強自寬。閉囱惟與酒盃歡。夜來初罷還家夢。潛禱高堂日日安。邇來十日意差寬。舞彩中堂極意歡。恩許專城推老老。願敎家國每平安。在家常覺老懷寬。菽水供來亦自歡。况見親廚殊未薄。此心那得不平安。</text>
<title>又至太古亭</title>,<text>一壑超然太古亭。遙看甍桷眼先靑。泠水石潭閒物▣。少坐令人每喚醒。詩篇滿壁詑淸新。此地登臨問幾人。莫把名亭爭簸弄。煕然太古有長春。節近登高日。人方作別時。閒愁坐超忽。倦睡覺支離。強被淸歌喚。還嫌外物欺。肓敎老懷惡。更欲倒深巵。笙歌初動畵堂開。兀坐高吟喚小盃。自笑風流衰落盡。醉中豪氣一分來。歌管掀囱舞袖長。不妨携酒作重陽。還將白髮怡然坐。却笑吳儂老更狂。兀坐悠然引興長。蕭蕭風雨近重陽。岩楓已幻全身色。堦菊初呈半面粧。覆野黃雲多變態。漫山碧樹盡迎霜。名節欲別還惆悵。強欲高哦更御觴。</text>
<title>廿七日。自龍潭歸。</title>,<text>游子辭親戀戀情。不堪揮策就長程。來時更結濠亭約。爲趁春風又此行。</text>
<title>嶺上回首。悵然有作。</title>,<text>行行踰嶺去。回望白雲飛。超忽樹重隔。蒼然山四圍。凉風吹不歇。流水與同歸。</text>
<title>柳陰里</title>,<text>羡爾生涯樂。團歡長子孫。風塵有何事。澗軸永無諼。稼穡秋將斂。樵蘇室亦溫。老翁每閒坐。勤苦護鷄豚。</text>
<title>西村</title>,<text>雅欲超然慕隱淪。高飛不願在風塵。却憐白髮身全老。重到朱溪意更眞。村叟相迎多欵曲。山容依舊更精神。夜來孤卧懷猶惡。遺跡依依憶古人。又入朱溪洞裏天。風光一一似當年。烟霞滿目堪成隱。傲吏遊閒不是仙。</text>
<title>喚睡亭</title>,<text>舊遊憐物色。卸坐意怦營。白鳥如相識。紅亭却有情。地深猶近古。樓逈不勝▣。</text>
<title>次壁上韻</title>,<text>石路迢迢獨去時。溪亭少憇占便宜。偶因酬酢頻拈酒。那得登臨不賦詩。三代民情猶直道。百年吾計又誰知。遲遲欲發還成坐。徒倚朱欄席屢移。㶑灧秋波照日光。醉來仍欲據胡床。夢游邈邈烟霞窟。癖在深深雲水鄕。近岸赤楓初動色。漫山黃菊不須香。何時盡室成嘉遯。長對崢泓似此堂。</text>
<title>靑山</title>,<text>離庭半歲問平安。強策歸來意自歡。少日心輕長路逈。老秊行懾畏途難。穿過幾疊山猶隔。度盡千厓野不寬。指點圓岩何處是。峰陰坐歇卸征鞍。山重水複路齟齬。呼吸高低氣不舒。自笑平生深入計。老年那得欲虗徐。</text>
<title>含林柳亭酒店。朝飯。問崔君復元赴擧而行。其甥姪鄭童子來見。</title>,<text>童子來迎笑語長。主人何日問還鄕。遐情不慣山中樂。又逐槐黃擧子忙。盡日看山坐井然。閒愁秪欲據鞍眠。蒼蒼十里山重阻。不省歸溪何處邊。</text>
<title>歸溪</title>,<text>溪魚岩鳥自相親。四十年餘作主人。白髮歸來猶有樂。風烟每覺倍精神。又趁秋風訪舊居。烟雲羃羃繞村廬。還山不欲欺猿鶴。入洞依然記鳥魚。羞向風塵供笑語。早將身世寄樵漁。老年愧負平生志。宴坐幽囱讀古書。歸期晼晩負幽居。一夢揄揚到草廬。霅水遊曾忘設餌。碧山心記舊焚魚。猶將簑笠閒垂釣。莫漫桃花更引漁。回笑平生棲隱志。朅來携取萬籤書。</text>
<title>九月一日。在歸溪。見魯令書。志喜。</title>,<text>離家一月意如何。消息眞傳笑且歌。喜劇呼盃須縱飮。興來拈筆又高哦。淸風戶納微凉動。秀色山呈好思多。爲把壺峯勤付托。老年猶欲更婆娑。</text>
<title>自歸溪還</title>,<text>入山心喜出山愁。胡不翩然得自由。雅有平生幽約在。每秊猶欲趁春秋。將身雅欲出人間。底事低回苦未還。無奈流光欺白髮。恐敎幽約負靑山。收心綽約方稱靜。放跡優游不是閒。老去看人嫌俯仰。每從崢綠且開顔。</text>
<title>村村有槐亭。可喜。</title>,<text>村邊獨樹是槐黃。處處方敎擧子忙。會待秋風搖落▣。行人指點問何鄕。</text>
<title>朝發盤灘</title>,<text>村邊宿霧白漫漫。只尺看人苦未看。籠處猶疑山萬疊。捲來飜喜日三竿。遙憐樹色橫分路。慣聽溪聲咽下灘。行到上坪方歇馬。老懷贏得醉成歡。</text>
<title>夕到汶上 良甥。新遷其親墓於鎭川地。人稱吉地。</title>,<text>人將福地賀新塋。次第科名弟與兄。愛子誰如吾妹甚。幽堂喜色想平生。</text>
<title>還至白峙</title>,<text>離家經一月。歸路喜淸秋。野稻黃雲捲。岩楓錦繡稠。還棲將歇泊。秣蹇少遲留。倦卧槐陰下。微風故不休。</text>
<title>出山回望。悵然有作。</title>,<text>少日心如野鹿馴。騰空每欲走嶙峋。偶然跡入崎嶇路。却使人疑漫浪身。始信名山多可隱。回瞻苦海莽無津。玆遊更憶曾行日。不省林泉趣味眞。</text>
<title>重陽前一日。悄坐强吟。</title>,<text>游歷爭如卧小廬。一盂朝晝食無魚。持盃强飮酬佳節。縱乏黃花意有餘。</text>
<title>閉戶獨吟</title>,<text>病骨凌兢不逼寒。長關無恙度艱難。朝來糾緊風聲急。自荷天慈分外寬。</text>
<title>重陽</title>,<text>種菊東籬下。秋來滿地黃。纔經大冬後。奈乏一莖長。有酒嫌孤坐。無人與共甞。閉戶還成醉。怊悵送重陽。</text>
<title>地主送酒</title>,<text>東籬悵失菊花香。爲遣幽愁强引觴。忽喜江州勤送酒。傾壺不欲負重陽。籬邊喜見白衣來。引飮何妨屢擧盃。不使重陽成少醉。老懷那得一分開。寒天木落晩風饕。卧聽長雲旅鴈號。老去難成朋酒樂。菊花時節負登高。</text>
<title>寄遁谷[一]</title>,<text>頃枉未成穩。其後數日阻悵。未知起居。日來何如。弟昬惙日甚。不但勞役之致而已。還家後。又得龍衙平信。誠幸誠幸。魯令所帶。未得解。方欲上洛蘄遞。而兒患未快。以是爲悶。重陽。獨坐無聊。有所吟。玆以書呈。和示爲望。詩已見上者。只提第一句。游歷事如卧小廬。病骨凌兢不逼寒。九日地主送酒東籬悵失菊花香。籬邊喜見白衣來。寒天木落晩風饕。</text>
<title>述行求和 元錄。作寄遁谷。</title>,<text>遠游同跌宕。長路不艱難。錦峽塤箎樂。龍衙舞彩歡。紅亭成好會。白髮又相觀。次第歸來緩。依然澗軸寬。</text>
<title>酬遁谷。又用前韻。元錄。作又用前韻。寄遁谷。</title>,<text>讀書雅欲守吾廬。投老纔能辨魯魚。却笑猶將勤秉燭。當年漫浪負三餘。凉風乍起未催寒。不怕重關道路難。休說歸來衰力倦。白雲南望意差寬。黃花不貸一枝香。怊悵東籬憶把觴。爲喚兒童供小酒。閉門猶欲作重陽。薄酒頻斟醉興來。小盃纔撤又呼盃。重陽令節行酬債。不問黃花開未開。風力駈寒怒響饕。聽來山木一時號。暮天寥慄秋懷惡。心逐浮空鴈陣高。放身天地內。何處有艱難。適適隨情樂。恢恢極意歡。升沉卽兒戱。得失是童觀。不用安排力。乾坤本自寬。淳古風流較兩潭。竹林那得勝雲嵐。長關跋涉能無恙。倦力猶堪策倦驂。昬卧中。強成數詩。並次前韻。幸視至焉。</text>
<title>示遁谷[二]</title>,<text>阻甚堪悵。卽拜手帖。深慰深慰。弟昏惙之症。益可苦。每夜失睡之致。誠無可禦之術。奈何。五哥與良甥名。在榜中。亦可喜。得失初不欲計較。而旣得之。則猶欲其畢竟成就。人情亦可笑。昨夕倦卧。又次前韻以自嘲。盖亦不有博奕者之意也。對客撓草。不宣。自嘲。又用前韻。元錄。無又用前韻四字。堪羞枯落歎窮廬。架揷群書養蠧魚。漫托長程行役苦。閉門牢卧一旬餘。蓬囱晝掩禦輕寒。勝似長途跋履難。衰力已愆心亦倦。有時携酒強成歡。讀書儘覺口生香。漫說風流醉引觴。老去倘敎心力健。膏油猶得繼殘陽。淸明夜氣有時來。悄坐怡然倦把盃。莫說詩篇渾漫興。幽懷憑得故人開。性命爭如貴富饕。同人後笑悔咷號。從他得失悠悠了。分在安身覺最高。</text>
<title>示遁谷[三]</title>,<text>昨進。未獲成欵。深悵深悵。拜玆手誨。良慰未究之懷。弟日來尤覺困憊。去夜便道忽急。幾致狼狽。以是神氣益不自振。亦可苦也。來詩。使悄懷稍豁。又以所吟者。寫去耳。日來續有來訪。不無應接之勞。而有禹德泰者。居儒城云。而乃以性命之說。見叩。今朝又以未盡討者。書示之。其言雖未恰好。而亦自不易也。秋懷。又用前韻。冉冉天時近剝廬。前溪水冷聚群魚。逢人試問秋來信。見說村情樂有餘。握蛇騎虎未艱難。等是循環有暑寒。不遣此心長活絡。那知身外太虗寬。圃花已落有餘香。對此幽吟獨把觴。莫笑衰翁無意緖。孤懷切切惜重陽。小雨猶妨好月來。晴囱悵失坐含盃。不愁深夜寒無寐。剛被幽懷欝未開。風飄落葉吼聲饕。客鴈驚飛失侶號。扶出小庭頻悵望。泬寥天色仰彌高。</text>
<title>寄遁谷[四]</title>,<text>早拜手敎。慰甚慰甚。弟今曉。便道又暴發。堇免狼狽。此疾自未老時已覺其不可堪。况此病惙之久。其何能抵敵乎。日覺神氣之轉損。未知畢竟將如何也。來詩俱佳。三復吟玩。而病思昏然。亦不能成吟。昨有漫吟者。玆以寫去耳。禹生不知其何狀。而其言性命者。似非科儒儱侗之比矣來辭後。直還去。欲以他日更來云耳。李仲壽昨夜來見。想於今日。當進候矣。久欲看書理會深。神昏無奈物來侵。猶嫌博奕消長日。却笑哦詩枉用心。寒風淅瀝覺秋深。亂葉紛飛坐處侵。已分爭名同戱劇。方知閒漢久無心。今日。卽少輩入塲屋也。自註。</text>
<title>示遁谷[五]</title>,<text>不審夜回。起居若何。弟每曉登溷。獲免狼狽者。亦幸矣。心氣日益澌脫。若不可支吾。雖於時至之日。顧無可怕。而夜間辛苦。極可惱。奈何。李仲壽來時。有何說可聞者否。此人輩中未易得。殊不可歇視也。卧吟一詩以自遣。視過後和示。亦所望也。不宣。恠事秊方壯。優游懶讀書。徒勞空自苦。用智漫多踈。濩落身全老。昂藏志有餘。寄言二三子。懺悔試看余。</text>
<title>示遁谷[六]</title>,<text>九月三十日。夜雷異常。不勝驚惧而識之。老覺存心法。無虞對越天。忽聞雷出地。那敢卧成眠。况此收聲後。吁何發怒偏。悸魂猶未定。祈死太平年。不聞信過數日。不審調候加减何如。前夜雷動極異常。病卧昏然中。蹶然起坐。殆如不識四到時節。想兄同此懷否。生於太平。死於太平。自是平生所願望。不覺形諸句語。此實際語也。病惙如此。不得就叙。而日來無往來。或意所愼之尙爾。敢此伻候。不備。卽弟拜。</text>
<title>次遁谷[七]</title>,<text>夜來調候若何。昨書之來。昏憒中。撥忙作之。辭語亦未之領悉。所示閒雲詩。不能如敎還送。殊可愧省。今玆還呈。而拙吟次雷字送之。而率意成之。不宜以詩看也。賤患一味昏倒。而便急之症。昨今又少止耳。振威倅遭憂已久。想必還櫬于溫陽也。忽驚轟燁吼狂雷。勢若崩騰萬馬來。繞壁彷徨仍失睡。深憂不散結成堆。</text>
<title>[缺題]</title>,<text>飄飄短髮不禁秋。日月看如逝水流。數朔添衰憐骨體。三秊缺掃憶松楸。貧羞乏具私懷切。恩許專城聖渥優。天遣吳儂微分足。更將何事可關愁。</text>
<title>金直講時芳。以三詩見示。次其韻。</title>,<text>忽有雷聲奮。囱欞震盪時。投梭忘恤緯。推枕起披衣。剝盡行交節。陽舒恠失期。悠悠天下事。伸屈在知幾。寂莫窮村裡。誰憐餒坐時。明庭曾釋褐。宸陛阻披衣。兾野遺良馬。峩洋失子期。倘敎眞樂在。不諂是知幾。</text>
<title>示遁谷[八]</title>,<text>次金直講所示韻烟霞成痼疾。會待入山時。自笑空回首。緣何未拂衣。徘徊猶却顧。悵望枉幽期。緬憶狂歌士。超然早見幾。</text>
<title>示遁谷[九]</title>,<text>夜來氣况何如。昨日尹令公歷見否。如弟病惙日甚者。每見其精力愈旺。心甚愧歎。奈何。身無惹絆。自覺脫然矣。忽被除旨。又此叨冐。痛裡。一倍憂縮。奈何。昨有臨見之敎。而捨馬策足。恐亦未易也。又次金直講韻以見志。並前作送上耳。又叨憲司之除。病懷。尤不自安。元錄題寸心懸魏闕。雷動倍憂時。嚬笑藏單袴。軒裳濫布衣。千人爭諾諾。一个乏期期。轉斡無他術。端拱願審幾。</text>
<title>示遁谷[十]</title>,<text>卽拜手誨。深慰深慰。叔平行後無聞。想多憂慮。而少者一時所苦。亦何足過慮耶。弟澌惙去益甚。未知畢竟將如何也。分外謬叨。已至四五。今番特授。尤不敢仰揣。秪切惶愧而已。來詩奉玩。可喜。昨送詩。有未盡送者。錄在紙末耳。奈乏囂囂志。長愁病卧時。跡畸稱老圃。貧甚典朝衣。拙分宜無失。虗名本不期。極知材力薄。成務愧硏幾。</text>
<title>示遁谷[十一]</title>,<text>自吟 元錄題昏昏欹枕卧。間有奮然時。萬仞瞻遐擧。高岡更振衣。羞從衰世去。妄欲古人期。却討神明舍。須看善惡幾。藐然顔氏子。超出在當時。陋巷樂瓢飮。吳門辨馬衣。冥行爭索道。蹙到恐無期。所好是何學。獨稱殆庶幾。夜來起居如何。今日有臨見之示。而未之果者。豈以神氣不平而然乎。叔平其已歸侍。而憂患得有差勝之喜耶。弟一味昏卧。而無聊中。又有拙吟。書呈。兼候動靜。姑不宣。</text>
<title>和遁谷[十二]</title>,<text>昨往石泉。承書並詩。爲之奉玩。卽因叔平之來。承拜手誨。慰深慰深。而憂患旣向差路。自應漸安。何至過加懸慮耶。弟不出門久矣。昨晩。自力往見姪兒。而不能轉進。心甚悵望。歸後。又昏倒。益不自振。奈何。前寄三詩及昨詩。幷和之。錄在紙末。視至爲望。不宣。田間長俛仰。罕有出門時。自笑乘軒鶴。猶憐一布衣。鳶魚同活地。麋鹿托幽期。夕惕知吾分。乾乾可與幾。夙抱雲霄志。飄然獨往時。妄思回薄俗。初不製蘿衣。士雅中流誓。希文後樂期。悠悠成濩落。深愧未知幾。虗名何與我。會有脫然時。早已輕投紱。寧愁未拂衣。北風同惠好。東海問安期。却笑徒言爾。那能若是幾。</text>
<title>又次</title>,<text>不遣風塵到草堂。愛聽童子詠滄浪。寒松獨耐初冬雪。衰菊誰憐舊日香。偃仰堪誇南畒趣。虗徐莫待北風凉。有時引滿尊中物。旣醉高卧發興狂。</text>
<title>次遁谷[十三]</title>,<text>夜來起居如何。阻晤且久。第有懸情。頃示滄浪之韻。非滄浪則浪字。皆屬去聲。恐或不能詳知而輕押之也。旣吟滄浪。更無以和呈者。故玆及之耳。昨韻。謹步呈視。至爲幸。雪打茅齋欲放梅。寒囱苦憶思難裁。寄書倘報瓊花發。不待慇懃喚我來。雪裡寒花忽着梅。化翁多意費神裁。淸香自與幽情愜。不遣狂蜂趁臭來。又自愛孤山一小梅。寒花暗入好懷裁。君心不與吾心隔。怳接淸香透室來。松竹無香不似梅。孤懷悄悄苦難裁。寒齋馥郁藏春色。客歲吾曾屢往來。</text>
<title>寄遁谷[十四]</title>,<text>方欲遣書而未之能。忽拜手誨。極令人開慰。弟頹然中。日有五六人酬接之勞。亦未覺其非力之所及。豈如負販之虫而然耶。寶城李生朝才還其家。冒寒往來可念。而千里遠涉。志氣則極不易也。來詩奉玩。可喜。昨有至日詩。幷有憶梅之吟。玆以付呈耳。頃有春坊官。以繼講冊子問議矣。下吏有告目。不妨一覽。故送之耳。冬至天地心從是日看。動時須取靜中觀。循環一理無終始。達道初開第一端。陰凝何處覔餘花。雪裏深藏處士家。冷屋虗囱勤問訊。梅兄消息近如何。</text>
<title>示遁谷[十五]</title>,<text>悄然無聊中。手誨忽至。令人心開。况披瓊章。尤可喜也。弟一味沉昏。而昨承龍衙平信。誠幸誠幸。纔有從關西來者。姑未知其人之如何。千里跋涉。亦可恠也。以短律錄在紙末耳。漫吟 元錄題囱外風聲急。昏然奈耳聾。微陽纔已動。一理自無窮。警節常回換。循環有始終。皓天知必復。何事惱危衷。</text>
<title>示遁谷[十六]</title>,<text>積雪中波咜之苦。想一般也。弟頹卧中。日有對討之役。不欲以此爲惱。而漸覺身疲。此亦衰轉甚之致也。新曆始見之。玆以一件送之。仍有所吟者。呈去。一粲無妨耶。嵯峨氷雪裏。兀坐意悠然。偶爾看新曆。居然餞舊年。昂藏憐短景。搖落對寒天。眼澁羞明燭。閒愁每失眠。</text>
<title>寄遁谷[十七]</title>,<text>卽問起居何如。阻懷悵甚。想同此抱也。弟雖無別般疾痛處。而有時惡寒之候。亦可苦。此不過衰惙益甚。不可以外治者。推分委命。時至則行。其亦奈何。玩易之功。想日有味。來易亦能披看。而其言如何。梅花消息。亦如何。近被病倦。且因忌故。不能出。稍俟神氣少安。日候穩和。當進不負梅兄之信耳。因卧中。成一詩送呈。不備。牙籤高揷笑衰翁。虗度光陰漫浪中。眼翳紗籠看未透。神疑霧隔苦難通。沿洄今古懷長往。俯仰乾坤意不窮。爲羡寒囱觀易處。主人心事小梅同。</text>
<title>寄遁谷[十八]</title>,<text>寒梅欲放小齋春。和氣氤氳已襲人。宴坐咿唔深雪裡。瓊葩作意自精神。差池一約負新梅。遙想踈枝取次開。欲討幽情陶寫地。床頭不乏滌愁盃。日來寒緊。不審起居如何。弟一味昏惙。前夜又失睡。益覺漸頓。不自振耳。崔生復源有書。昨因無奴。今始送去。幷以兩詩。憶梅吟付呈。</text>
<title>寄遁谷[一]</title>,<text>遁谷案下。夜來氣况何如。賤疾一味作苦。雖欲任之。而有時叫痛。似不可少頃耐過。是可悶也。無意於吟詠久矣。朝來。始作意成一律。以資一粲。望和示焉。寒囱孤卧憶梅兄。一病三旬半死生。見說餘花猶未落。也應虗待灞橋行。齋居誰與欵披襟。千古羲文却會心。賴有殘梅開又落。淸香不斷托知音。</text>
<title>寄遁谷[二]</title>,<text>遁谷案下。夜來起止何如。弟之所患。有進無退。一味沉篤。入新秊後。汔未能瞻拜于家廟。其可謂之有人理乎。秪自嘆恨而已。病懷無聊。又作兩詩以呈。望須和示焉。遁谷近讀來氏易。羡其老年讀書。以詩寄之。元錄題羞如伯子不衣冠。頹卧尋常四體寬。五鬼從他隨意逼。輕將一死等閒看。行將七十愧無聞。秉燭窮經每羡君。少不讀書今已矣。秪應齎志負羲文。元錄。此首在前。</text>
<title>寄遁谷[三]</title>,<text>昨日之穩。頗慰孤卧幽獨之懷。夜來氣候。何如。微感想已和安矣。弟長時昏卧。有時叫苦不可堪。朝來。又經一番辛楚。才得少定耳。又次前韻。葢欲爲抒病懷。不以其詩也。又次前韻 元錄題老去襟期賴有兄。欣逢一笑話平生。邇來伏枕憐幽獨。屢荷殷勤倚枝行。世外風聲閴不聞。瓊花遲落伴吾君。咿唔未絶貧猶樂。寒屋無氊鄭廣文。</text>
<title>示遁谷[四]</title>,<text>上元夜卧吟 元錄。卧吟作悄卧。病怕餘寒逼。深藏獨掩門。遊橋憐共樂。候月不禁喧。去歲能呼友。元宵強對尊。撫衾還自咜。孤卧耿心存。</text>
<title>次遁谷[五]</title>,<text>夜來起止何如。弟不能轉身。每覺日甚。奈何。今日萬戶家成服後。說之作龍潭行。才送其行。孤卧悄然耳。心甚無聊。次高韻送呈。以資一粲耳。心將榮辱已都捐。天假高秊絶韋編。獨伴梅花香暗動。夜深囱外月孤懸。病卧頹然萬事捐。蠧魚依舊味陳編。古人已去言猶在。開眼須如白日懸。元錄。此首在前。</text>
<title>示遁谷[六]</title>,<text>午來起居何如。弟一味昏痛。而魯弟之行。冒寒往來。能無恙。誠幸誠幸。悄卧中。又有拙吟以呈。幸視至焉。一疾居然動六旬。寒嚴已解又新春。屈伸來去元常理。羞作無聞可笑人。側想平生點撿來。將身不欲近風埃。嘐然尙友非無志。高處何曾眼大開。老去方知性命全。喧豗衆說只徒然。經營謀慮還堪笑。存養分明是事天。</text>
<title>感聖恩</title>,<text>夜分村路黑。傳呼太醫來。一縷知誰惜。深恩荷上裁。微軀輕似葉。滄海視如盃。藥褁天香濕。雙擎淚滿腮。</text>
<title>示遁谷[七]</title>,<text>伏枕還愁志氣消。沉痾不去勢猶驕。全身每覺如鍼骨。五斗誰言是折腰。無望枯荄霑雨露。忽驚神藥下雲霄。微臣蔑效涓埃報。結草心長祝聖朝。夜來起居如何。弟言疾。亦覺支離。一味沉頓。分作廢疾人。此可以荀全爲幸耶。又成一律以呈。和示爲望。</text>
<title>示遁谷[八]</title>,<text>拜此手誨。深慰深慰。旱餘得此一霈。病思亦覺有喜也。弟每日如昨日。別無所加。而氣力自不免漸損矣。和章爲之吟玩。而以拙吟謝之。望視至焉。常愁病胃苦難開。又被家人勸酒盃。舊習猶能傾白墮。欲敎豪思醉中來。</text>
<title>喜雨</title>,<text>床席長時病抱衾。小囱愁見日陰陰。朝來喜聽懸簷雨。不獨田家望望心。</text>
<title>示兒輩</title>,<text>底事當年懶讀書。顚毛落盡白紛如。丁寧爲向諸孫說。努力脩途願起余。</text>
<title>次遁谷[九]</title>,<text>謹次難將病口辨辛甜。未覺山腴勝海塩。猶有麴生情不薄。從他盤饌味無兼。三陽次第又重廻。好雨知時一夜來。見說井泉如涸轍。誰言凍雪積成堆。世味秊來閱苦甜。爭稱西子笑無塩。梔黃蠟澤徒爲爾。貴在英華外內兼。誦味羲經日幾廻。寒囱獨坐斷人來。梅花落盡應須惜。小室無風細作堆。午來起居若何。悄卧中無聊。謹次所示兩韻以呈。又不審夜回起居何如。長時昏卧。無以自遣。又次前韻送之。幸視至焉。睡着何曾到黑甛。有時啖蔗味如塩。膚雖尺寸皆吾體。所愛難敎所養兼。斟酌殘盃不厭廻。爲嫌腰膂喚愁來。劇憐病後書還廢。架揷牙籤一任堆。</text>
<title>自解</title>,<text>心輕惡食視如甜。肯把膏粱換薤塩。生死在天何與我。熊魚取舍勢難兼。六百餘行日再廻。心中怳接古人來。不須文字勞遮眼。故遣飛塵案上堆。</text>
<title>示遁谷[十]</title>,<text>吟病頹卧。心甚無聊。此際手誨並詩忽至。爲之開喜。弟病淹四朔。不生不滅。可謂良自苦矣。奈何。適吟一絶以呈。昏卧中。以此。作一分消遣之資。亦無妨耶。强欲哦詩病懷攄。曾於此事未全踈。旁人不省愁心遣。漫說推敲舊習餘。</text>
<title>示遁谷[十一]</title>,<text>拜書慰▣。弟昨與愼甫。打話竟晷。語及少時跌宕之事。亦能消遣幽鬱之思也。來詩又蒙和示。爲之披玩。而以少日遊蕩爲題。又成短律。以資一笑焉。病卧中。愼甫來話。仍及少日遊放之事。爲之一笑。元錄題伏枕昏如睡。君來話更長。偶提前日事。回笑少年狂。過去猶三宿。風流劇一塲。依俙追舊迹。欲說太郞當。</text>
<title>又用前韻</title>,<text>黯黯閒愁鬱未攄。不因多病故人踈。却從枕上牽幽興。呼酒吟詩意有餘。</text>
<title>示遁谷[十二]</title>,<text>早承手帖。慰甚慰甚。弟每日言病。亦覺支離。而第四弟昨自龍潭。轉從韓山，靑陽諸處而歸。在途得免狼狽。誠幸。拙詩輒蒙俯和。可喜。玆以二絶所吟者。謝之。不宣。小囱深掩月三回。纔倩旁人一半開。啼鳥近簷飛不去。晩天勾引暖風來。病欲昏昏意欲强。有時努力起彷徨。坐憐只尺如千里。堪笑當年志四方。</text>
<title>示遁谷[十三]</title>,<text>承拜手字。深慰深慰。尹公八耋。無疾而逝。以其身言之。則亦可謂好八字矣。第想其伯氏。必不能爲懷。是念是念。弟不能轉身之苦。去而益甚。四朔沉頓。一味無起色。畢竟若不免。則尹公之行。顧不可羡耶。來詩吟玩。而近因宗家有忌事。無意於此等事。而有贈李晦甫詩。玆以書呈耳。不宣。示晦甫 元錄題秉燭心存秪自憐。撫躬回首却茫然。斯文墜地將長夜。此事由人信彼天。試服烏頭多瞑眩。終看篙柁任洄沿。更須努力催前去。點撿悠悠四十年。</text>
<title>示遁谷[十四]</title>,<text>不審日來起居如何。昨聞往慰尹令公。想見其情思之慘然。而篤老後。早晩必有此事。亦可以自慰也。弟一味昏卧。無可言者。有二絶爲解尹公之意。旣有吟成者。寫呈耳。聞良村尹公楫不起疾。爲作二絶。元錄題不出岩扃八十年。長衾▣夜共床眠。白眉更抱無窮恨。春草堂成定自憐。八耋同歡九耋兄。人間此樂有誰爭。仙鄕好事留終古。不欲悽然悼死生。</text>
<title>良甥遍遊勝地而歸。見其詩強吟。元錄。作良甥自朱溪諸處而歸。以所作詩。見余。</title>,<text>少日尋常恐不深。每從魚鳥結歡心。如何老作閨中女。閉戶空成漫浪吟。聽說名區思轉深。瞻雲病鶴起遐心。詩篇往往工模寫。側想煙霞喜獨吟。</text>
<title>寄遁谷 第一首。元錄題云。次遁谷。 [十五]</title>,<text>不審日來起居如何。弟病情。尙無加减之可言。而牽疼則愈覺不可堪。奈何。愼甫方來。或蒙臨以成鼎話。則誠幸。第恐無騎不能動也。所次一韻幷二絶送之。姑不宣。安宅休論小大家。不妨棲息室如蝸。洛陽亭館何須羡。陋巷單瓢可打過。病眼猶看陰復晴。不知春色幾分生。小園忽送緡蠻語。桑上鳴鳩喚雨聲。閉戶呻吟一枕欹。無勞屑屑訪良醫。缶來遲速唯安命。不欲徒爲造物嗤。</text>
<title>寄遁谷 第一首。元錄題云。示遁谷。 [十六]</title>,<text>安身着處便爲家。小屋休言劣似蝸。底事傍人爭壞弄。等閒饒舌耳邊過。</text>
<title>卧吟</title>,<text>微雨纔收向晩天。閉門昏卧不成眠。飄飄江海憐乘鴈。納納乾坤笑一身。節届方春行欲半。病淹三月苦難痊。午來風緊雲陰散。日照山囱意灑然。第二第三。改沿洄上下空遐想。俯仰乾坤秪自憐。</text>
<title>擬挽尹濟卿</title>,<text>宴坐無營享八旬。如公福力更誰倫。室中偕老年添筭。况有孫曾五十人。</text>
<title>寄遁谷[十七]</title>,<text>卽拜手誨。慰仰慰仰。弟方與尹公對坐。而愼甫亦來。又成鼎話。稍覺病懷之差寬耳。此時若又臨貺。則尤可喜。而恐不能數數勞動也。魯弟朝作覲行。未知長路往來何以爲之。亦自關心耳。來詩吟玩而又以兩絶寫呈。視至如何。病抱差寬笑語團。披襟不厭卧相看。老秊好事知誰最。里社同遊盡日歡。底事人人各自疑。看如棲鳥不安枝。村情指麥騰新喜。天意須從好雨知。</text>
<title>示遁谷[十八]</title>,<text>令孫錦山之行。果卽治送否。想見憂慮必深。爲之懸情。仲氏丈目下情境。聞極驚慘。頃見萬戶家事。心甚慘然。况有哭壻哭女之異耶。所敎想叔平歸禀矣。庭邊叢松欲移栽。送人多少惟宜。分付如何。多則益好矣。漫成妄欲求斯道。茫然昧大原。幾年勞擿埴。從事苦多門。理義懸空祝。文華信口言。反躬深省發。成性擬存存。</text>
<title>寒食</title>,<text>夢入松楸暗愴神。自憐衰骨病纏身。每逢寒食思先墓。何獨今人異古人。</text>
<title>示遁谷[十九]</title>,<text>病卧。偶閱栗里所錄而識之。元錄。作病中披見栗里所錄。慨然有吟。誰能出力救焚然。萬姓魚喁正可憐。異代元來才不借。隱淪何必在林泉。天地中間但一公。大人心事本來空。吁何坐處爭高下。忍見斯民到骨窮。才如管仲得君專。可使吾民解倒懸。爲惜空言無所補。袁安一念每潸然。日間起居如何。竟日昏卧中。偶閱▣▣所說。爲之感嘆不能已。有此吟。覽後▣▣無妨。萬戶明將赴龍潭。去時有書。當如所敎耳。不備。</text>
<title>示遁谷[二十]</title>,<text>雨陰不開。起止何如。弟每於如此時。尤覺昏悴不自振。杜戶涔涔。無以自遣。卧吟一詩以呈。視至爲望。昨日龍潭遣書後。始悟日昨所送小紙之漏。病昏人事。極可愧。雖以別紙詳及湖伯相見時必爲之拔汎依施之意。而第其所經四邑等說。不及之。未知或與魯令書中。亦以此語委懇否。或有去便。當送此帋。而事甚踈漏。深自恨耳。不宣。卧聽孫兒讀孟子而自述 元錄題鄒經在案苦難披。頹卧猶能課小兒。少日不知眞有味。老年無及悔何追。文章快覩懸河勢。義通如破竹時。倘遣潛心千萬遍。聖賢門路更誰疑。</text>
<title>寄遁谷[二十一]</title>,<text>偶閱前秋與遁谷同行詩 元錄。此下有而吟之三字。溪山入夢記前秋。白髮欣成並馬遊。莫說詩篇徒漫浪。病中披玩豁幽愁。峽路登登強此身。冥搜不憚費精神。悠然更結尋眞夢。水色山光怳襲人。爲惜同吟盡意歡。未論工拙聚成團。不妨還與奚筒送。留作兒曺好事看。卽拜書詩之惠。深慰病懷。而賤患一味宛轉。秪自苦而已。途中聯成之詩幷還送。而▣▣所論者方在愼甫。未及推送耳。</text>
<title>示遁谷[二十二]</title>,<text>夜來失睡。益覺惛然。此際手帖忽至。深用慰喜。微雨亦可以爲農家之喜。而第此病軀。每遇陰曀。則尤不堪頹卧不自振耳。來詩又蒙和示。玆以一詩送呈。葢於無聊中。隨意妄作。亦可笑也。自歎 元錄題病抱悁悁但撫躬。小囱纔拓引淸風。乾坤納納心同遠。節序悠悠思不窮。携取脚跟高處著。收來眼界極天通。居然老大還如許。萬事商量便落空。</text>
<title>示遁谷[二十三]</title>,<text>自遣伏枕行看月五團。春深猶覺小囱寒。不須悁欝心長苦。少醉微吟意自寬。馬牛休笑帶襟裾。裸軆看吾却不如。強欲隨情傾白墮。風流忽若竹林餘。長日昏昏意不舒。人來珍重問何如。嫌將病字煩騰舌。試取吾身見起居。</text>
<title>金光中來見。送後有吟。兼示趙文甫。</title>,<text>人物無今古。如何日眇然。不知求在我。喜說各由天。博約能深造。中和豈或偏。寄言吾黨士。心信晦翁編。</text>
<title>寄遁谷[二十四]</title>,<text>夜來起居何如。弟一疾已淹五朔。而自力於床席之上。有時運步自試。如是者又月餘日。而一向無所勝。以此尤知其不可以藥物治之者。只可任之而已。奈何。夜卧。又吟二絶送之。視至爲望。獨卧無眠漫自吟。非君誰與更披襟。病中但欲閒愁遣。不是搞推枉用心。迭擲奚筒問訊憑。無勞策足小岡登。不緣藉此頻來去。消息那能鎭日承。</text>
<title>春夜</title>,<text>不勞辛苦遠尋春。園裏風烟亦可人。須向箇中尋意思。欲將何處見精神。簷禽對語從容樂。庭樹初舒次第新。深夜月明踈影入。閉門幽思覺淸眞。自憐瘦骨怕輕寒。不省春色已欲闌。向晩試開囱一半。閒愁忽覺七分寬。閉門牢卧十餘旬。幽圃花飛已送春。大白浮來從滿椀。陶然一酌喚精神。何來小酒卽醺人。把作雲安麴米春。剛欲引繩初試步。席間努力強騰身。</text>
<title>挽尹濟卿</title>,<text>老年琹瑟與相宜。頤指諸孫各抱兒。跌仆斑斕皆可喜。膝前羅列坐含飴。支頤宴坐送平生。隨意西疇放杖行。山外有時風浪足。羞將名姓與人評。</text>
<title>擬挽懿昭世孫</title>,<text>講書院設一春秋。人事堪悲劇謬悠。三歲光陰何遽促。九重懷緖不禁愁。群情錯愕心驚墜。寸臆低回淚暗流。秪祝銅闈勤毓德。繩繩繼繼自無憂。</text>
<title>史官歸後。强疾吟成。</title>,<text>庭堦曳疾倩人扶。仰首高瞻萬歲呼。畏命分甘輕捨死。酬恩早欲誓捐軀。始知天下無難事。愧殺人間作懦夫。夙把此身能盡瘁。何渠不若仲尼徒。</text>
<title>喜雨</title>,<text>小酒纔斟未覺醺。枕中猶喜雨聲聞。晩來試眺西囱外。園樹陰濃已七分。幾處村情惜雨乾。今朝一霈使人歡。潛心仰祝無他語。按堵生民各奠安。大德包涵自好生。靜看人物化陶成。高歌不羡康衢叟。鼓腹吾將樂太平。</text>
<title>燈夕</title>,<text>老去心如少壯年。每逢燈夕思依然。閉門又負登高會。强啜深盃醉欲眠。</text>
<title>[缺題]</title>,<text>不遣踈籬眼界遮。雨餘庭草翠交加。爲憐園裏春容晩。醉對薔薇一樹花。</text>
<title>示遁谷[二十五]</title>,<text>卧吟雜樹陰▣日覺濃。海棠花發更丰茸。嫣然一笑呈新態。似惜衰翁換舊容。爭指如波麥擁阡。不然那得免顚連。嗷嗷莫漫愁無告。萬事悠悠但聽天。孰不能言父母慈。乾坤覆載未曾知。莫將形體論天地。看取欣欣物自私。</text>
<title>示遁谷[二十六]</title>,<text>又吟 元錄題棠花隱約對含盃。數朶爭榮取次開。莫笑衰顔無意緖。喚敎豪思醉中來。隴麥將黃待有秋。凄風日至未全休。一聲雷雨從何處。吹散田家望望愁。</text>
<title>牡丹盛開</title>,<text>幽懷不散苦低回。强欲孤吟更引盃。忽覺玲瓏光燭地。牡丹花壓小囱開。</text>
<title>卧對海棠 元錄。無卧對字。</title>,<text>海棠花下久逍遙。病思今朝又昨朝。朶朶爭新供一笑。閒愁不覺箇中消。</text>
<title>示遁谷[二十七]</title>,<text>喜雨 元錄。作雨洽。天將好雨遍東方。壠麥須晴不日黃。品物欣霑皆得意。枯荄亦自暗生陽。炊煙早起催呼侶。襏襫爭趍喜揷秧。但願公家無一事。不愁蔀屋乏倉箱。</text>
<title>示遁谷[二十八]</title>,<text>雨後吟雨足高低幾處田。猶將私意妄窺天。陰晴自有時來往。不逐人心屢變遷。病困强吟冠巾初不着枯骸。我本無心學打乖。强欲微醺憑酒力。試將詩律費安排。</text>
<title>寄遁谷[二十九]</title>,<text>謹次尹令公所示韻今朝好會又成三。草具看如衆味兼。小屋從容隨意樂。風流不必盡東南。强次高韻 元錄。作次遁谷。乘氣流行理自如。問誰不足問誰餘。倘來倘去吾何與。消息虧盈在太虗。夜來調候更如何。弟昏昏惙惙。殆不省四到時節。固知畢竟之如此。而在旁者。欲試治救之術。猶幸其萬一人情。亦可笑也。尹令公所示韻。爲之步。而又次所示兩韻。以此氣力。强欲吟詩。葢於病昏中無聊之致也。幸視至焉。</text>
<title>示遁谷[一]</title>,<text>兩宮次第有新箑賜送之命。而病不能出戶秪受。惶恐以識之。瓊箑翩翩有隕天。兩宮殊錫自秊秊。回憐一縷危如綫。出拜君恩又闕然。謹次一韻鳥哢花飛簾席間。園中物色足幽閒。恠來一枕昏如睡。縱有淸風却閉關。夜來起居如何。賤疾。每日不如前日。一息尙不泯絶。亦是恠事。昏卧中吟詩。亦自笑。然爲探起居。而自力寫呈耳。不宣。</text>
<title>示遁谷[二]</title>,<text>甞麥飯大麥登塲已報秋。人將䬪飥不關愁。病嫌可口無他物。喚取滹沱第一流。夜卧昏昏中。知有書來。而不能披見。朝始承審。調候一㨾無加。亦可喜也。弟言病。每覺支離。而自數十日。若將奄奄垂盡。然能日復一日。不至泯絶。此亦不可知者也。玆又卧草以謝。姑不宣。</text>
<title>示遁谷[三]</title>,<text>早承手帖。豈勝披慰。弟病日覺澌盡。而醫言猶有一分之望。誠不可知也。惠詩。爲之奉玩。而夜卧有吟。送之耳。妄將私意問榮枯。生死前頭欲避趍。大化流行吾自在。不敎愁鬼更揶揄。</text>
<title>次前韻</title>,<text>小柳陰濃已拂天。雲亭物色想依然。荷香不到旁村近。抱疾幽吟負賞蓮。</text>
<title>尹令公。以銀唇見餉。謝之。</title>,<text>麥飯纔登飣餖新。含飴盡日不愁貧。蕭然一任村廚薄。贏得川禽濟病身。</text>
<title>寄遁谷[四]</title>,<text>昨日之竟晷穩晤。實是病困中不易得者。心甚舒暢。拜此手誨。披審夜來起居安勝。慰甚慰甚。弟一味困惙。少無一分差勝之勢。奈何。來詩。爲之吟玩。而點改處俱勝。尤可喜。卧吟一絶。以博一粲焉。不宣。登登一嶺不辭勤。賴有居停過鏡雲。想見紅花爭暎發。好將風月獨輸君。體不披衣頭不冠。病深非欲强偸安。荷亭好會何由得。且喜同君半日歡。昨日之穩。頗使病懷少寬。卽拜手誨。披審起居佳廸。深慰。弟今日。尤覺昏惙。而亦復任之。不欲自撓也。來詩。爲之奉玩。而夜卧。適有一絶之吟成者。錄在紙右。幸視至焉。不宣。</text>
<title>示遁谷[五]</title>,<text>雨過快雨駈來爽氣隨。炎塵不動午風吹。昏昏伏枕身如夢。忽若神扶坐少時。拜書慰甚。弟一味惙惙。而昨於雨過後。稍令人神思少醒。夜卧吟詩。玆以書呈。而來詩。爲之披玩。不妨有時寄詩。以爲自力吟弄之資也。不宣。</text>
<title>示遁谷[六]</title>,<text>雨後大暑醺人便欲狂。何來急雨灑高堂。猶嫌病骨輕寒逼。不借西風一味凉。卽拜下札。慰仰慰仰。弟昨日。尤不勝困薾。不自振。今朝猶不至昨日之甚。而方此昏昏。不能遣。奈何。來詩披玩。而再昨雨後有詩。敢此書呈耳。不宣。</text>
<title>寄遁谷[七]</title>,<text>夜來起居若何。聞霞谷遺稿不失之云。心甚爲幸。弟一味如昨耳。昏卧中。又有吟成者送之。幸視至焉。病裏無營可自由。思量萬事捴悠悠。有時白髮成高會。平語尋常淡不流。</text>
<title>寄遁谷[八]</title>,<text>早拜手誨。深慰深慰。弟之病狀。每如昨奈何。錫余與曺生同來。病裏開懷。亦可喜。今日雨勢。恐其不能成行也。來詩爲之吟玩。而爲兩生有所吟。玆以書呈耳。不宣。作詩勉錫余幼安翩翩二竗訪窮廬。病抱於焉太半舒。撥棄人間多少事。須從大路莫虗徐。善利分明舜蹠徒。平看路脉不崎嶇。超然撒手行將去。畢竟方稱大丈夫。</text>
<title>寄遁谷[九]</title>,<text>昨暮所貽書。至朝始承見。慰甚慰甚。夜來起居更何如。弟之病狀。不欲每言之。且可任其添損耳。錫余幼安。今方辭去。而雨意未已。能無阻滯之患否也。又有一詩勉兩人。玆以書呈耳。不宣。舜是何人我亦人。那堪埋沒走風塵。窮廬轉眄成枯落。莫漫悠悠老此身。</text>
<title>[缺題]</title>,<text>病裏身疑籊裡逃。跫音寂寂聽松濤。不妨小酒微成醉。寄傲南囱一枕高。大暑駈人酷吏如。殘骸不耐汗流餘。夜來却怕囱生白。喘月吳牛定笑余。病懷終日苦忡忡。如在洪罏烈焰中。不識寒門何處是。奮身剛欲濯淸風。</text>
<title>示遁谷[十]</title>,<text>卧吟昏昏無奈睡魔侵。山鳥因風送好音。酒可怡情猶不廢。詩能適性或微吟。蹣跚一室憐衰疾。俯仰千秋撫苦心。多謝殷勤二三子。莫將幽約要重尋。乍阻亦可悵。拜此手誨。知有遁谷之行。而且與尹令公成穩。爲之羡仰。弟日被虐暑所困。盡日涔涔。益覺些少氣力之凘脫。卽今所見。又不啻如數日前頹卧笑語之猶可喜。若此不已。則誠無支堪之勢。奈何。再昨試作長律。欲知神識之如何。而非曰詩也。玆以書呈。視至爲幸。來詩披玩不已。餘不宣。小屋長愁氣欝蒸。中天赫日又高騰。老年氣力今如此。赤脚層氷愧未能。不耐幽愁積。怡然喚酒來。自憐衰弊劇。難得好懷開。雨忽驅雲急。風將掠暑廻。昏昏方病暍。翹首思悠哉。</text>
<title>聞梧川入相</title>,<text>肓逐紛紛獻賀人。心欣聖主自知臣。但敎無負蒼生望。出爲斯民不爲身。</text>
<title>眞率會</title>,<text>幽軒物色雨餘新。山鳥相親自近人。白髮屢成眞率會。物微情厚不嫌貧。</text>
<title>夜看月色</title>,<text>屛從小閣更遮廻。病抱尋常欝不開。閉戶却嫌新月入。卧看囱外影徘徊。</text>
<title>漫吟</title>,<text>沉綿八朔病文園。轉覺支離不欲言。自笑枵然軀殼內。惺惺獨有一心存。漫將心地但悠悠。萬事商量在上頭。老去方知門路在。不從身做更何求。點撿平生計太迂。冥途不識聖狂趍。榮枯得失吾何與。恥作人間淺丈夫。人笑狂夫老更癡。嘐嘐獨與古人期。此心炯炯無終始。不要人知秪自知。平生有說夢依俙。文字中間辨是非。不省當年顔氏子。單瓢一樂在知幾。鐘鼎山林各自安。平平大路不艱難。不知何事爲眞樂。休把軒裳一例看。虗拋日月負當時。投老悲吟悔莫追。賴有此心能不死。行行不欲問前期。</text>
<title>漫成</title>,<text>本不能詩强欲吟。幽愁散遣更披襟。紛紛野水羣鴻噪。落落雲霄病鶴心。浪跡初非超世界。虗名自笑誤山林。麴生風味還依舊。呼與同歡淺淺斟。</text>
<title>聞荷花盛發</title>,<text>試取前詩枕上吟。荷香淡蕩怳盈襟。新粧灼灼爭呈面。舊態亭亭不改心。應笑乘閒靳杖屨。自憐沉疾卧雲林。去秊好會還如夢。難得花前要細斟。</text>
<title>又用前韻</title>,<text>遙憶荷花引拙吟。悠然自覺洗煩襟。但敎萬朶從他艶。難借餘香爽此心。格格沙禽長入檻。垂垂堤柳遍成林。風烟不减曾秊色。却欠遊人載酒斟。</text>
<title>吟詩</title>,<text>不用敲推費苦吟。病懷憑此要開襟。非緣佳句耽成癖。雅識高調妄會心。隨處烘然如火焰。有時超忽坐雲林。少年羞作詩人態。舊習猶呼酒細斟。</text>
<title>送禮官後。有吟。</title>,<text>披衣顚倒輟呻吟。爲對王人强整襟。床簀自憐垂死疾。江湖秪切戀君心。身如老鴈愁長路。跡似棲鴉憶上林。客去怡然方宴息。不妨隨意淺盃斟。</text>
<title>卧吟</title>,<text>晴軒欹枕卧。何事可關心。久病人誰問。幽愁鳥伴吟。悠然吾自得。嗒爾思還深。從他身外物。不怕死生侵。天應仁覆我。皇極本無偏。戈戟生何地。風波不辨津。禍心先害己。邪說劇誣民。願學朱夫子。循循善誘人。閉戶鄕鄰闘。心閒坐自如。紛紛何與我。寂寂已忘余。寄傲看松菊。輸情對鳥魚。家貧無活計。賴有一床書。伏枕思斟酌。悠然不廢觴。秪嫌長日卧。回笑少秊狂。枉說忘憂物。堪稱養病方。許多塵世事。還覺已亡年。頻從方寸裏。問訊主人翁。放倒無餘地。樵蘓最下風。麤知存性訓。妄欲與天通。不病猶如此。那能免壤虫。</text>
<title>示遁谷[十一]</title>,<text>南履長來言見讀大學。以數語勉之。成聲五百亦云多。不入腔窠可奈何。但願從今高着眼。行尋路陌莫蹉過。明德皆知統性情。不敎心在但虗名。雖然未識從門入。着處渾如鐵作城。擿埴茫然問路歧。行行盡日被人欺。開心明目無他術。第一良䂓是致知。一貫縱橫統萬殊。致知何必問精粗。須從淺處思量得。達道應隨大本俱。能知四德不離吾。造次尋常辨所趍。天下靜觀無二道。一心從事聖人徒。昨日阻信。方以爲悵。卽拜手帖。慰仰。始謂惟憂。只是一時過去之輪矣。豈至兼旬沉重之境耶。旣得差勢。則誠可幸也。弟病情。別無加减之可言者。日被暑熱凌鑠。若不能耐過。方此昏倒。殆無人事者矣。奈何。諸作。一一和示。病中率尒之作。恐爲酬酢之勞耳。又以五律所吟者錄上。不宣。</text>
<title>示遁谷[十二]</title>,<text>萬事無如醉不知。從他笑罵作聾癡。小軒孤卧昏如睡。山鳥聲中一枕欹。病骨焚如不自持。從前度暑未曾知。心如瞌睡依俙覺。一任顚狂四到時。雷驅一雨自何來。劇暑隨風勢若摧。忽覺高堂生爽氣。幽懷豁豁七分開。終日昏昏醉夢人。喚醒那得聚精神。不緣一雨來鏖暑。長作洪罏咄逼身。雨後林園意色新。傍人禽鳥自相親。病夫亦有昭蘇氣。方寸惺惺問主人。</text>
<title>示遁谷[十三]</title>,<text>七月一日前冬一疾到今秋。九朔沉昏萬慮休。莫把死生來聒耳。不曾聞道是吾憂。衰懷切切又逢秋。秉燭猶勤死未休。倘遣初心能不負。樂天知命更何憂。小雨乘風微作秋。朝來又霈未全休。西疇日茂村情得。百畒今秊可不憂。夜來起止若何。叔平所患。想已輕安也。弟困暑。誠不可堪。裸體終日。或坐或卧。不識置身處。所患之被苦。猶不若虐暑之逼人也。痘憂幸已回勢。當暑重病之能得差安。深幸深幸。又以所吟呈去。姑不宣。</text>
<title>[缺題]</title>,<text>爲惜荷花日欲衰。小甁貯得兩三枝。高堂色動淸風至。陣陣餘香不盡吹。新花灼灼自精神。應笑衰顔異昔人。勝似名山移畵裡。卧遊猶得對天眞。塊卧高齋晝掩關。羸形不欲對人顔。箇中獨有幽期在。長對瓊花意自閒。淸香斷續有時聞。不似羣芳纈眼紛。獨立亭亭無俗態。貞心端合事天君。</text>
<title>寄遁谷[十四]</title>,<text>昨日之穩。病懷爲之稍開。卽拜手誨。尤慰未盡底思。弟一味頹卧。雖有凉風之時至。亦未覺其灑然。盖困暑已久。不能自振而如此也。惠來和章。可謂神速。又以拙吟送之。姑不宣。君來一笑與從容。裸體何曾視不恭。却似前秊花下飮。數枝移揷更丰茸。</text>
<title>論省察</title>,<text>小智尋常錯路頭。輕將口舌爲人謀。此心初發知何處。端本須應問下流。</text>
<title>省察</title>,<text>省察分明在反躬。不然那得與天通。身無主宰如荒屋。酬應紛紛盡落空。頑然百體本無知。獨有心官却會思。何處融融觀氣象。寂如人物未生時。天地心從發處看。一陽纔動已生端。須將思慮初萌地。更着精神仔細觀。心如波蕩不能持。未暇欺人却自欺。萬變縱橫紛自了。莽無存主更誰知。</text>
<title>對花吟詩</title>,<text>詩料難供枕上吟。荷花忽動小堂深。悠然自與心冥會。隨意高哦酒細斟。羞與羣花較短長。氷壺暗送一堂香。亭亭自有風流遠。錯說容華似六郞。案上書堆手拂塵。放翁詩語憶曾親。不妨拈筆從吾好。那得淸新學古人。昨日無往來。不審夜來起居如何。弟昨聞庭信之平安。心甚爲幸。自不覺其賤疾之作苦也。又有拙作而呈去視至焉。如或以閒漫有妨看易之功。則不必一一和示也。不宣。</text>
<title>始聞蟬聲</title>,<text>深林響振等蛙鳴。錯說蜩螗競發聲。却笑褎如聾不辨。蟬聲已與舊時淸。快雨吹來爽氣俱。蒸炎忽似輟洪罏。蟬聲又挾秋風起。喚取精神病欲穌。深樹蟬鳴響益淸。微凉又欲作秋聲。此時轉輾孤齋上。懷仰高風倍有情。困卧中書來。而又以七詩一一和示。尤可慰也。弟昏惙不可堪。僉正之亡日隔宵。病懷不能自遣。奈何。昨有所吟。又呈去多少。不宣。</text>
<title>寄遁谷[十五]</title>,<text>昨日兩阻堪悵。卽拜下札。慰瀉深矣。弟日來不但懷惡。困暑轉益不可堪。今又倒卧昏昏。殆不省人事者然。奈何。來詩。爲之吟玩。而敢不謹步耶。不宣。白日高堂倦欲眠。那堪午熱火爭燃。忽驚急雨排囱入。昏夢醒來更灑然。</text>
<title>謹次</title>,<text>自笑頭童眼亦眵。整衣那得坐如尸。從他四體非吾有。却恐天君不自持。囱邊明月每重回。丹桂還從小室開。梅落梔黃皆不見。病懷怊悵苦難裁。</text>
<title>自詠</title>,<text>心知學稼小人歸。其奈踈慵志力微。雅欲爲農存活計。妄希超世坐忘機。田間放迹無傾奪。山外爭名有是非。不恨枵然空濩落。夙聞成務在硏幾。</text>
<title>禮官還後有吟</title>,<text>九朔沉綿半死生。重宸猶復記虗名。朝家典禮勤垂問。再辱王人冒熱行。制服紛紜自不倫。王言屢出更如綸。節文儀則那能辨。只願諸公舊禮遵。夜來起居若何。弟每日困暑不能堪。益甚於前。而朝有禮郞接應之勞。一倍凘頓。方此昏卧涔涔耳。以昨日所作。並禮郞還後詩送呈。不宣。卽弟拜。</text>
<title>示遁谷[十六]</title>,<text>漫成大德天應在好生。潛看萬品自然成。不愁蔀屋人無樂。行見西疇歲太平。處處謳騰知穡事。田田雨足愜村情。理財正欲民体息。王稅何煩問重輕。卽拜手帖。慰仰慰仰。弟困暑之患。日覺難堪。而第處暑已近。此後庶幾少勝矣。來詩。披讀吟翫。而昨有一詩。錄在紙左。幸一粲焉。不宣。</text>
<title>示遁谷[十七]</title>,<text>有感而作深嗟世路莽難平。得失看如塞馬輕。報國雖勤酬素志。持身却恐負吾生。高梧喜見翔還集。中澤愁聞鴈有聲。萬慮俱如灰已冷。江湖秪切戀君誠。困卧高齋晝卧未成眠。山鳥欺人到枕邊。晴後園林增氣色。晩風無樹不鳴蟬。爐火侵人苦不裁。排囱喜聽雨聲來。蓐收警節行秋令。殘暑隨風取次廻。又吟困暑心如醉夢餘。鳴簷乍喜雨聲踈。自憐病思隨時幻。高樹蟬啼忽起余。</text>
<title>示遁谷[十八]</title>,<text>處暑邇來頻雨又頻晴。火正金神遞送迎。一理循環無蹔歇。四時交節有常行。陰陽迭換天機轉。寒暑相推歲籥成。莫道蒸炎猶未已。心從此日幾分平。拜此手誨。第審所苦有添。爲之仰慮。弟昏惙不能振。日復一日。俄者城主臨見。而顚倒不能成道理。奈何。來詩。吟玩不已。以昨日所吟。寫呈。不宣。</text>
<title>寄遁谷[十九]</title>,<text>困暑之餘。病益苦。林風颼瑟動微凉。殘暑猶驕未肯藏。解使餘威來逼骨。沉痾一倍不禁當。聞蓮花將謝。又取數朶揷甁。折取荷池數朶紅。淸香暗入病懷中。槿花亦自嫣然笑。題品還應在下風。</text>
<title>示遁谷[二十]</title>,<text>携將萬事聽諸天。不被塵覊更脫然。堪笑此心無適莫。兔魚俱失幷蹄筌。自憐筋力愧於君。深羡韋編玩古文。美疢何如吾病劇。彌留九朔到秋分。坐待秋風至。懸懸病欲蘓。撫躬還一笑。衰骨已全枯。强欲加飡飯。何妨引酒㪺。怡怡須自適。等視薺如荼。不審夜來所愼加减更如何。寒熱往來。猶不止。則誠可悶。未知治之以何法乎。弟一味困惙。亦復奈何。兩韻所次。並一詩送呈。以爲病患無聊中一笑也。不宣。</text>
<title>寄遁谷[二十一]</title>,<text>昨日阻信甚悵。不審調候加損如何。寒熱往來之候。更不作。而朝夕所進。亦或加勝否。弟便道似少安。而感冒忒苦。亦可以任其侵攻。不欲爲惱耳。朝卧所吟。玆以寫呈。爲探夜來起居耳。不宣。肉少許有所得。亦送之。眼暗囱昏。尤不能成字。奈何。一死吾何怕。從他二竪嬰。吟詩聊自適。同病不關情。餐飯須努力。韋編更趲程。自憐塵滿案。深愧負平生。</text>
<title>寄遁谷[二十二]</title>,<text>夜來調候加勝。無復可悶者否。弟昨午無他失攝。而神氣昏黑。至夕猶未定。日用所誦。一倂思不起。未知其何由而如此也。葢積敗中小小微感。皆足爲患。奈何。今日雖似差定。而薾然不振。又不啻如其前而已。愼甫赴良村之會。老秊筋力。可羡可羡。爲探晩來起居卧草。不宣。一番微感偶然添。神識全昏不可堪。內記羣言渾未省。心如捉影更何探。</text>
<title>寄遁谷[二十三]</title>,<text>强欲心如不病時。幽愁往往托吟詩。偶然微疾還欺我。神思迷茫醉夢疑。怕暑多時又怕寒。閉門孤卧意瓓珊。一聲何處蟬聲至。不道囱欞透入難。午來起居如何。弟益覺凘惙。雖曰耐遣。亦自不易。奈何。卧吟兩絶以求和。自力只此。不宣。</text>
<title>寄遁谷[二十四]</title>,<text>昨來益復昏昏。不能出氣力送書問訊。玆承手帖。第聞目前僮指。竟不救。甚可傷慘也。賤疾偶添微感。亦不似大段。而爲日且多。神氣轉覺不振。奈何。前送疊韻詩。可見病狀也。更次其韻送之。望一粲焉。精神收拾眼開時。兩句初看疊韻詩。誤達空緘還不恠。遣書披閱未曾疑。所落者。卽疑字也。</text>
<title>寄遁谷[二十五]</title>,<text>數日病昏。又不啻如其前。雖以阻信爲紆欝。而亦不暇於問訊人事。第有悵然而已。卽問夜回調候如何。弟自患感冒之後。神氣凡百。日益落下。以此飮啜之數。亦不逮前。未知如是。而其能支過否也。無聊中所吟者。寫呈。幸視至焉。不宣。翩翩赫𨂜使。不見索詩來。抱樹凉蟬噪。投林宿鳥回。未應心忽倦。其奈氣全頹。小醉知良筭。微吟强喚盃。不欲勞神思。居然廢賦詩。幽情難自遣。殘夢或相欺。忽忽閒愁集。昏昏倦枕欹。却思會心處。要與故人宜。</text>
<title>寄遁谷[二十六]</title>,<text>昨日阻信可悵。不審夜來調候益勝否。弟感氣猶未夬解。而便道又不閟。以此神氣轉覺凘惙。奈何。日來無意於吟詠。而聞梁上君子之消息。偶成一絶以呈。幸視至焉。偸兒潛入黑甜中。恠事衣囊免一空。他處豈無厖也吠。秪應天意獨憐窮。</text>
<title>寄遁谷[二十七]</title>,<text>太極在躬太極無聲臭。胡爲萬化根。直須窮到底。方得會尋源。一氣伸還屈。羣生整不煩。反躬深省發。機軸任乾坤。日間調候益勝否。弟所苦雖不見轉加之勢。而旣無一分向勝。則自應凘盡而已。病卧昏昏。不事吟詩。亦覺無聊。作此四韻短律以求和。餘不宣。</text>
<title>悼朴景賚</title>,<text>瓢飮從君要罄歡。手將盂飯勸加餐。山阿採蕨貧猶樂。海邑懷章分亦安。自有靑氊傳舊業。看他白地起狂瀾。一身久作斯文重。不獨淵源擧世尊。欲遣人未之能。方用懸情。書來披審所愼無所加。亦可幸。弟昨今來。固無加减之可說。而神氣一味昏惙。自外視之。雖似耐過。而其中則苦惱不可狀耳。來詩蒙此和示。可幸。玆以朴景賚悼惜之語。作一律送示耳。朋友如景賚者。又有幾人。而今又失之。奈何奈何。餘不宣。</text>
<title>寄遁谷[二十八]</title>,<text>林薄霏微雨歇時。秋懷切切更凄其。蟬飛不待淸霜重。燕去應尋社日期。長夜每愁殘夢覺。老年回笑壯心馳。思量萬事渾無賴。強學騷人撥悶詩。卽者。尹君袖傳下札並詩。深慰深慰。弟昨暮。因人聞石洞病患有加。心精飛越。魯弟蓐食而馳去。此間撓慮何可狀。昨有詩。未及送。並此申謝耳。不宣。</text>
<title>示遁谷[二十九]</title>,<text>虗囱夜寂不成眠。月黑襟懷更灑然。人有七情隨感動。喜而無寐豈其天。小奚之不往來者凡三日。盖此間危厲熏心之狀。可知也。未知日來調候更何如。弟昨因魯令之歸。知妹病大勢固無憂。其爲喜幸。曷可形喩。賤患日覺凘盡。亦不足爲撓也。夜卧無寐而有吟。須以喜而不寐之義。詳示之。如何。龍潭便。明間當有之。來書姑未付送耳。不宣。</text>
<title>示遁谷[三十]</title>,<text>早拜手誨。深慰深慰。弟病惙之狀。去而益甚。而啜藥不知止。雖非本心。時自笑耳。來詩奉玩不已。而前韻謹次以呈。不能點撿。伻來爲之胡亂寫去。似出副急之作耳。不宣。𤱶畒還慚不自聊。古人心事樂囂。潛身靜處兪窮約。閉戶幽吟轉寂寥。覆地黃雲無大野。含山白日極淸霄。佳辰又負成良會。抱疾非關坐處遙。</text>
<title>寄遁谷[三十一]</title>,<text>夜卧吟默筭行秊近七旬。昂藏自笑負經綸。堪嗟漫浪身全老。不怕侵凌病殺人。古壁虫吟時斷續。長雲鴈叫㝡精神。夜深無寐頻開睫。明月多情故故親。日間起居增廸否。弟頹薾不振。自春夏來。未有如近日之甚。少欲自力。則輒欲暈倒。其爲惱苦不可狀。夜卧無寐。盖秋夜漸長而然。不獨病人不成眠。未知兄得不如此否。又有一詩送呈。而十簡久欲送之而未果。今玆並付。以資一時酬應之地耳。錦山書。昨已遣去矣。不宣。</text>
<title>寄遁谷[三十二]</title>,<text>夜來調候如何。昨與汝成叔對坐。頓令人病懷稍豁。想兄亦同此抱也。夜卧。以此意有吟。玆以書呈。和示爲望。賤疾凘惙。一味無少歇。苦甚奈何。餘不宣。南郭朋遊五十年。舊時陳迹記依然。顔丹髮黑知何術。齒豁頭童秪自憐。末路低廻甘薄宦。郵軒寂歷醉高眠。隣翁有妾愁廚冷。應羡玆行望若仙。</text>
<title>寄遁谷[三十三]</title>,<text>汝成叔送後。悵然有作。謹步來韻。柴門日午有誰開。村巷爭傳馹騎來。病裏逢迎成少話。幽懷不覺待君裁。社中消息喜憑君。歡戚存亡要細聞。忽漫相逢旋作別。不堪離思滿秋雲。歡情乍洽酒盃間。白首欣逢少日顔。醉後不妨頻記馬。卑尊於我更何關。夜來調候益勝否。弟昏昏惙惙。去益不自振。奈何。强欲吟弄以自遣。而此亦不能自力。不但聲病之不協。必多可笑者。而一掛高眼。亦何妨耶。不宣。自前冬病後所作。並不留草者。聞兄一一不失云。試使少輩覓送之。如何。欲一寄目耳。</text>
<title>示遁谷[三十四]</title>,<text>閒愁欝欝苦難開。爲倩奚筒日往來。拙語還蒙勤並蓄。一秊篇軸便成堆。興來隨意漫題詩。聲病敲推本不知。不是泠泠山水曲。峨洋何必待鍾期。深知同病自相憐。貽阻那堪倍悵然。不使詩筒來復往。箇中消息有誰傳。</text>
<title>寄遁谷[三十五]</title>,<text>日昨不期之會。誠可樂。不審日間起止如何。弟昏惙不能轉身。去而愈甚。雖或不至遽絶。分成癃廢。亦復奈何。作此三詩以求和。而此亦不能運意吟成如前日。以此。尤可知病情之轉深也。不宣。三翁圍席盡情歡。我獨頹然病不冠。彷彿鬚眉同四老。不妨鄕里勝遊看。洛社朋遊結夢魂。算來今日幾人存。不須漫作黃壚感。且喜披襟對小尊。携手歸來惠好同。分甘貧賤不愁窮。老年好會知誰似。天許吾曺聚此中。</text>
<title>謹步來韻</title>,<text>八尺能容兩膝舒。不歌長鋏食無魚。恠他身外求名利。豊悴悠悠已擺除。迤從大路放行舒。緣木求魚豈得魚。靜裏潛觀消長理。循環終古有乘除。夜來起居如何。昨日尹令公來見。以所次來韻二首奉贈。又作二首送之。近覺此事亦不能如前日之易。可見賤疾之彌苦。未知盛意以爲如何。朝因四哥龍潭之行。要與李晦甫往復時以所敎詳言。且及鄙意。盖病後答人書之外。並不以書先之也。白紙有所得。以五張送之耳。不宣。</text>
<title>寄遁谷[三十六]</title>,<text>夜來調候益勝否。弟一味如昨惱苦。奈何。所次尹令公詩。覽後還送。而仍步其韻以呈。視至如何。不宣。超然孤卧撫流年。烈士悲秋涕似漣。長夜堗溫宜貼骨。薄寒衣冷欲藏綿。爲酬佳節時呼酌。且喜村廚屢擊鮮。要與故人同此樂。幽期毋枉菊花前。</text>
<title>寄遁谷[三十七]</title>,<text>夜來起居如何。弟困薾不振益甚。奈何。偶作兩絶以呈。一笑之無妨。不宣。妻憂夫病自相憐。偕老行將七十年。俛仰人間還一笑。身如蚕食到三眠。</text>
<title>有客自湖南。願留而爲學。葢不知吾病者也。</title>,<text>湖南千里有朋來。其奈龍鍾愧匪才。莫恨今行鞭失着。周求大道自恢恢。</text>
<title>寄遁谷[三十八]</title>,<text>昨日阻信可悵。卽拜手帖。慰甚慰甚。弟病惙日覺不可堪。畢竟凘盡而已。且以室人之病。轉成二日瘧。此豈七十者所可支當耶。說 缺 渠之父母病狀如此。而昨聞其所後親患之添谻。蒼黃赴洛。所見誠可悶也。來詩。爲之奉玩。而漣字極無味。且難強押。故弟不復續成。而適吟一纔以呈耳。不宣。漫吟千頭萬緖會精神。扃鐍機緘秪在人。欲討吾心深省處。虗靈不昧是天眞。</text>
<title>重陽</title>,<text>黃花應笑枉幽期。强把閒愁漫託詩。九日登高眞可樂。孤懷曾許故人知。東籬悵望菊猶遲。又失花前一會期。陶寫閒情無處託。不妨斟酌醉吟詩。</text>
<title>漫吟</title>,<text>落木聲中意不平。少年豪氣尙崢嶸。却憐白髮還如許。况對兪扁問死生。老去悲秋似杜陵。東臯恨不奮身登。還如病葉成枯落。且喜開樽喚友朋。未識年光不貸人。平生浪跡半風塵。邇來始解閒中樂。俛仰乾坤但悔身。</text>
<title>讀繫辭傳</title>,<text>身外何須要細論。聖人初不寄空言。傳中有訓如金石。成性存存道義門。</text>
<title>卧吟</title>,<text>不欲營營造物嗤。閉門孤卧更何思。風塵消息君休問。聾者無聞豈有知。</text>
<title>赴擧之行。見其徒步而往來者。</title>,<text>未識生三義。那能齒士流。經營供世具。機變在身謀。不見朝家重。徒聞蔀屋愁。槐花黃未落。跋履亦堪憂。</text>
<title>次遁谷[一]</title>,<text>病懷猶御酌。微醉每潸然。夢斷琴聲閴。悲深鴈隊聯。閉門掩歲月。初服想風烟。分在尋丘壑。寧愁室磬懸。三年長伏枕。巷北廢追尋。忽復移家遠。超然遯世深。秪應心自樂。不欲物來侵。朗月懷玄度。孤吟思不禁。</text>
<title>智異僧聖眞來覔詩。以病辭之。去後有吟。</title>,<text>一躡名山結夢魂。頭流消息爾能言。超然遠出風塵外。半日惺惺不貳門。楓嶽爭稱第一區。奈人噂𠴲等衡衢。頭流勢壓西南海。氣像森然儼畫圖。</text>
<title>寄遁谷[二]</title>,<text>流光冉冉枕邊多。叩缶還嫌大耋嗟。問訊東岡老處士。山中消息近如何。歸來俛仰弊廬中。老去窮鰥意况同。爲羡高年猶健飯。閉門高卧挹淸風。</text>
<title>示遁谷[三]</title>,<text>萬事悠悠但聽天。身如一羽覺翛然。茫茫浩刦何須問。碧海桑田在眼前。天時𦬰苒衆芳姸。梅柳爭春更可憐。每憶花前隨意醉。吟風弄月思悠然。</text>
<title>和遁谷所示韻[四]</title>,<text>人心看似九疑峯。何處寬閒可自容。飮啄飛沉同野。行違憂樂是潛龍。常嫌近岸隨風柳。偏愛空庭傲雪松。忽得瓊琚投滿袖。坐來珍重笑開封。戶納高低幾處峰。雨餘山色競脩容。林邊躑躅憐飢鶴。泓下沉吟想蟄龍。倦甚課僮治小圃。閒來放杖撫孤松。簞瓢自有平生樂。不省人間有素封。</text>
<title>李叔汝成在金井郵。有書送酒。</title>,<text>髫髮相看到白頭。回思舊迹劇悠悠。自憐伏枕淹三歲。潦倒風塵亦可愁。病裏相逢頓失愁。柴門半日爲遲留。一壺遠至傳消息。側想郵軒醉不休。</text>
<title>酒後吟</title>,<text>投老悲吟不遣情。少年歡樂若前生。命盃猶有風流事。旣醉陶然萬慮輕。我亦人間大丈夫。如何老作一窮儒。不知努力成枯落。分付兒曹入坦途。</text>
<title>醉後</title>,<text>麴生風味足。喚發少年狂。衰氣能猶振。沉疴忽欲忘。小園花信動。高岸柳陰長。簷鳥如相識。飛來故不翔。</text>
<title>病卧閒吟</title>,<text>長日昏然一枕欹。誰將心迹謾相疑。羣書在案塵常積。窃恐欺人又自欺。</text>
<title>思遁谷[五]</title>,<text>岩居寂歷少人烟。活計應須在服田。內記徽齋前日語。知將生死已超然。</text>
<title>永興李陽來問求放心</title>,<text>君來却問放心求。正路人多舍不由。須向頂門針一着。有餘師在學將優。王陸分明是本心。上頭那得一毫侵。聖人門路看曾氏。只在深淵戰戰臨。長時照管一心求。萬事權輿在上頭。撒手端宜從此世。間何物可關愁。莫敎僧釋混相侵。但欲惺惺是本心。履薄臨深眞諦在。聖人遺戒要欽欽。</text>
<title>愼甫炳然來。尹令公亦來。酌酒同歡。</title>,<text>白髮同歡笑碾然。病中心若死灰燃。人間好事知誰似。老去風流等少年。</text>
<title>聽敬倫讀西銘</title>,<text>兒孫却解讀西銘。聾劇猶能側耳聽。不識書中眞意思。盲人枉欲說丹靑。萬物生生自一元。要將成性解存存。身心未敢爲吾有。欲報乾坤造化恩。轉眄人間白盡頭。回看世事劇悠悠。少而不力今成老。說與兒曹莫漫遊。</text>
<title>自歎</title>,<text>茫茫宇內撫吾軀。愧作人間小丈夫。可笑徒然憑口耳。元來大道不崎嶇。白首低回意不平。人生七十更何成。早知此道還如此。忍把光陰一擲輕。</text>
<title>開牕</title>,<text>病思昏如醉夢中。開囪却喜靜無風。小園忽覺生顔色。一樹桃花爛熳紅。</text>
<title>無題</title>,<text>俯仰乾坤意不窮。有時遐想撫吾躬。茫茫自覺心同大。其奈虛拋百歲中。獻歲居然又發春。看看物色日應新。紛然世事何能了。但欲將身仰軆仁。</text>
<title>遁谷書。有風物可玩之語。[六]</title>,<text>風物依依似畫圖。柴門晝掩有誰呼。山中亦有桃花否。對此恰然強自娛。三歲沉淹病日加。行將性命托閻家。昨年不語今年事。園裏紅又發花。物色看來日日新。飛潛上下與同春。氤氳自有融融意。君子於焉仰軆仁。病欲催成午枕眠。強斟盃酒覺醺然。小囪不掩微風入。啼鳥春深語東園。園中物色媚新晴。草樹爭春日日生。莫道海棠花未發。已看蓓蕾七分成。</text>
<title>屬遁谷[七]</title>,<text>烟霞成痼疾。麋鹿托襟懷。廚下愁樵爨。盤中乏菜鮭。秪應全性命。亦可外形骸。不改方稱樂。簞瓢便且諧。天地看虗濶。悠然獨放懷。一身非我有。羣物是吾儕。鴈去心同遠。燕飛意自佳。却憐欹枕卧。衰力等枯荄。</text>
<title>戱志</title>,<text>悠悠天意莽難平。世路章徨各自營。試看園中多少樹。挺然松栢獨崢嶸。人物何甞有古今。忽如長夜靜沉沉。敎兒莫復于榮祿。只要將身保此心。童子何知但讀書。防流却在發源初。如將善敎常提耳。行止從容自有餘。</text>
<title>示元直</title>,<text>科聲恥作一身榮。但爲吾君不爲名。得失悠悠何與我。閉門求志樂平生。但欲存心豈事天。要將成性日臨淵。如敎一本當頭貫。萬別千差各粲然。</text>
<title>悼亡</title>,<text>鰥魚夜夜不成眠。老去人情秪自憐。五十年餘良友失。不聞箴警每悽然。筭來平日足悲歡。琴瑟無聲強自寬。恠底人䂓苟奉倩。應將老物此流看。</text>
<title>寄遁谷[八]</title>,<text>獨往成遐擧。平生志未乖。鴈愁南國熱。人咏北風喈。遯世應無悶。浮名不掛懷。時聽塵世語。回視等優俳。詩拙人應笑。癡吟强遣懷。將身愁放倒。得志愧安排。病欲多成醉。閒嫌每打乖。喜看二三子。漸入境還佳。</text>
<title>漫吟</title>,<text>自視頭渾白。多年枉用功。任他爲世笑。妄欲與天通。俯仰能無愧。棲遲任固窮。採芝應有趣。引領極高風。</text>
<title>自憐</title>,<text>高枕看人眼欲空。自憐枯落白頭翁。滔滔薄俗頹波逝。但見金夫不有躬。塵中消息每愁余。聾者何知但褎如。遮莫將身輕一羽。任從風力送吹噓。</text>
<title>晝卧</title>,<text>白日昏昏倦欲眠。又呼盃酒醉陶然。深羞草木同歸盡。可奈浮休度百年。</text>
<title>惠而送酒</title>,<text>朝晝空敎對一盂。膓衰不喫病難蘇。故人知我能呼酌。載送春波滿大壺。</text>
<title>自憐</title>,<text>身疑墮落霧中如。強欲看書眼亦踈。不辨東西南北路。有誰能引指南車。身常放倒廢看書。不是平生自待踈。病覺支離言亦苦。從他漫應問何如。</text>
<title>次遁谷[九]</title>,<text>久矣陽生動管灰。花開落已成堆。閒居俛仰甘隨分。聖世低回愧不才。日日相關禽對語。年年有信燕歸來。病懷又恨襟期隔。願遣詩筒去復回。老去那能與俗諧。經營或恐入安排。臣勞君逸眞良訣。宴坐何妨縛少齋。天君自在不將迎。萬事何曾發慮營。掀却卧房猶未怕。等閒而毁等閒成。</text>
<title>又用前韻</title>,<text>莫把吾心等死灰。不愁用智結一堆。誠明事業寧非願。博約前頭但竭才。嶺上閒雲隨意悅。塘邊流水有源來。存心養性元吾事。旣倒狂瀾用力回。閒來取醉聽詼諧。強欲幽愁豁豁排。陋巷簞瓢非可樂。願從顔氏學心齋。雲去雲來坐送迎。肓從心下費經營。等閒萬事悠悠了。矮屋何須突爾成。</text>
<title>燈夕示愼甫</title>,<text>三歲支離一病淹。東臯咫尺但高瞻。老年氣力何由羡。步履輕如利刃尖。隨意登臨縱目觀。懸燈百尺揭高竿。年年此會君猶健。遁谷迢迢眼亦寒。京鄕勝事說觀燈。幾處歡遊設 缺 棚。猶憶舊時行樂地。革橋南畔每呼朋。</text>
<title>四月十四日。尙州官隷至。</title>,<text>板輿遙自玉川墟。行到商山始有書。病伏三年猶曠省。那堪朝暮倚門閭。</text>
<title>漫吟</title>,<text>小室沉吟俛仰中。飄然意馬去騰空。乾坤納納心同遠。江海茫茫思不窮。有軆羣生皆得意。無聲一理極天通。藐然獨立吾誰與。堪笑昂藏白髮翁。病裏新添兩耳聾。劇憐齒豁又頭童。儀形自視還多愧。言語相觀不與通。萬事看來同泛梗。百年馳去等飄蓬。人生行樂知何事。天地中間道未窮。</text>
<title>喜雨</title>,<text>隴麥將枯旱氣多。朝來一雨忽滂沱。欲敎人費經營力。其奈魚喁萬姓何。潛心默禱仰天慈。一物何曾有欠虧。愁殺村情方渴急。忽然心豁雨來時。聖世寧無歲大侵。救焚爭抱急人心。誰將腔血憂虞切。手段非緣有古今。</text>
<title>雨餘</title>,<text>小園花木媚新晴。枯麥爭穌欲向榮。旣雨旋開尤可樂。農人襏襫試春耕。田家一雨享千金。病渴人如酌水心。况値村情方急日。愁容全失發歌吟。身在田家四十春。農情未必不如人。今朝得雨心驚喜。天意油然愛此民。</text>
<title>漫吟</title>,<text>形容眞是一籧篨。見客尋常廢起居。對面渾忘曾對面。看書却似未看書。幽囱夢罷鸎啼後。倦枕心開雨歇初。撩亂閒愁駈不去。深盃一酌意方舒。</text>
<title>愼甫來話之久。旣去而汝直亦來。喜而志之。</title>,<text>病中深荷友朋憐。取次逢迎思豁然。呼酒頻斟歡意足。不愁長日度如年。</text>
<title>聞衿陽以北。至今不雨。</title>,<text>兩麥枯黃渴雨時。油然一霈荷天慈。同風百里猶難遍。不識乾坤亦有私。旣雨欣欣物自私。暖風晴日坐來時。翛然不省行無力。欲向西園試一窺。</text>
<title>尹德衡來見</title>,<text>聾劇猶輕視。看君更自憐。無聲同啞揖。不語等寒蟬。已廢甘衰疾。方騰惜少年。非緣人事錯。一笑却怡然。</text>
<title>次遁谷[十]</title>,<text>心䰟𩗏若鳥驚棲。有酒頻斟醉欲迷。幽圃羣花爭纈眼。隔林風送恠禽啼。</text>
<title>牧丹</title>,<text>遊蜂日日趁花房。雨後嬋娟更解粧。題品花王稱第一。百花香裏却無香。</text>
<title>燕子</title>,<text>春風燕逐主人來。却把幽懷待爾開。不入高明華屋裡。十年岩谷又重回。</text>
<title>[缺題]</title>,<text>冥途擿埴苦棲棲。投老方能路不迷。天地中間皆自得。等閒花鳥任開啼。</text>
<title>牧丹</title>,<text>衆女爭姸到後房。燦然朝日矜新粧。亭亭獨立知誰與。自保幽貞晩節香。</text>
<title>新燕</title>,<text>閉門終日有誰來。悄坐無人笑語開。新燕却能知舊主。幾年飛去又飛廻。</text>
<title>排悶</title>,<text>和氣氤氳自一團。獨拈春酒盡情歡。誰憐老圃從容樂。躑躅花明襯牧丹。常嫌老眼遠難窮。春色來藏小圃中。縱有黃鸝千百囀。乘風過去奈吾聾。</text>
<title>自憐吟</title>,<text>愧作人間小丈夫。居然白髮在窮途。早知吾道元如許。肎逐他人却自娛。漫托讀書還可笑。無寧耕野庶全愚。猶似秉燭行將去。免得區區一腐儒。</text>
<title>閒雲洞逢炳然</title>,<text>是處逢君豈偶然。纔離尺地各風烟。朝因霧捲遲遲發。天若殷勤更借緣。白髮人逢白髮人。班荊一笑意愈新。昂然自力三年疾。道左看如少壯身。</text>
<title>栗峙</title>,<text>長亭送客覺勞勞。此去毫無少日豪。歇馬回思前度日。還愁嶺路逐年高。歸溪獨往每超然。默筭行將五十年。白家衰齒誰與托。吾家子子視平泉。</text>
<title>歸溪</title>,<text>自憐三歲鬼爲隣。強疾成行不計身。去入靑川家漸近。秪應驚動一村人。歸溪逬出水縈廻。物色看如喜我來。洞裏春花猶未落。却憐飛鳥不爲猜。</text>
<title>過沙潭</title>,<text>路入沙潭一笑新。更看魚鳥自相親。飛來峰下滄浪水。咽咽寒聲憶主人。</text>
<title>龍游洞</title>,<text>龍游洞裏又重來。岩鳥看人去却回。短屋蕭然無恙在。蒼松猶記舊時栽。齒落神昏意索然。掛錢猶憶入山年。揶揄莫漫容私智。崢嶸懸空自有天。重到龍岩屬暮齡。十年來宿舊溪亭。靑山不改當時色。黑髮遂成篤老形。草樹䓗䓗生氣態。階流㶁㶁赴淸冷。悠然不起安排想。別界烟霞定有靈。</text>
<title>踰蘆葛峙</title>,<text>朝出龍遊洞裏天。雨餘山色更堪憐。穿過虎豹深深窟。卸坐槐陰始豁然。</text>
<title>來稅尙州</title>,<text>沉痾三易歲。言病覺支離。強欲排門出。行將跋馬馳。人應爭指笑。吾亦置安危。旣稅回頭望。茫然一夢疑。騎馬乘如醉不明。病軀忘却載轎行。長如枕席昏然卧。不省長關路不平。</text>
<title>貞洞行次至。痛泣而成。</title>,<text>未惜孤舟盡日橫。濟川誰復費經營。嗚呼萬事悠悠了。哭死而哀不爲生。</text>
<title>悄卧使無堂</title>,<text>頹然北牕下。忽若對靑山。夢入羲皇世。身猶野鹿閒。槐陰濃滿地。鳥語喜開顔。不被幽愁閙。塵襟且並刪。</text>
<title>示啓倫</title>,<text>立志須剛大。初程且學文。閒來休打話。閙處若無聞。物理宜看取。人生但在勤。警敏能詞賦。畢竟喚機雲。</text>
<title>防弟自龍潭至</title>,<text>爾自龍潭來省親。異鄕相見此懷新。歡然強作團圓樂。膝下那堪少一人。</text>
<title>商山</title>,<text>燁燁何山採紫芝。千秋悵望一悽其。鬚眉皓白還堪笑。只學人間事不知。四皓高風若可攀。此行猶喜過商山。公庭盡日紛如沸。聾者無聞且博閒。</text>
<title>授聖祜反切書</title>,<text>曾入華山結草廬。昨來經宿十年餘。箇中消息憑誰問。分付童男反切書。</text>
<title>遁谷有詩次之[十一]</title>,<text>力疾今朝始發轅。趍庭喜色覺溫溫。愁看戶外如千里。一日穿過嶺下村。徐驅倦馬入山時。商嶺雲生却自怡。行到南州三宿後。此心初不望如期。山路相逢不後先。初非留約與周旋。邇來怊悵時回首。嶺樹重重夢獨懸。</text>
<title>次尹令公所示韻</title>,<text>朅來岩下宅。山日凈暉暉。一夜留雲榭。曾年製薜衣。長亭憐暮色。寸草報春輝。強欲慈顔悅。遲遲故不歸。</text>
<title>使無軒晝卧</title>,<text>公庭雖閙奈吾聾。頹卧高齋百慮空。長日昏然疑醉夢。北窓纔拓納淸風。近樹鸎飛愧耳聾。鳥聲虫語寂然空。有時枕上微凉入。開闔方能辨有風。病劇還添兩耳聾。羣言噂沓坐來空。不聞嶺外千餘里。文獻猶能有古風。</text>
<title>悶旱</title>,<text>遠邇人情鼎沸時。三農望失且愆期。倘敎一霈悠然作。能得周餘乏孑遺。</text>
<title>北牕</title>,<text>開闔從他孰主張。小牕隨意不敎忙。耽看盡日濃陰轉。長夏無營易夕陽。</text>
<title>看燕超集</title>,<text>却笑當年不學詩。推敲低仰我何知。偶因漫興時排悶。肎逐虗名要並馳。自倚心情陶寫得。人將聲病點評疑。效顰西子還多事。深恐唐家見我嗤。</text>
<title>端陽</title>,<text>又届端陽節。人人上墓時。幾年猶曠省。踰嶺秪增思。聖澤幽明及。官榮老幼知。今朝欣得雨。一一仰天慈。</text>
<title>始雨</title>,<text>爭將一雨卜安危。千里人情鼎沸時。忽看雲膚來觸石。霏微聲逐暖風吹。大雨前駈細雨來。徐行霈澤不敎催。終看一夜旁流遍。處處歡騰響若雷。</text>
<title>少晴</title>,<text>天將小雨費商量。一霈猶靳遍四方。春麥免敎都萎絶。水畦人或早移秧。</text>
<title>示李仁復克己</title>,<text>千里勤相訪。昏昏自笑余。頹然伏衾枕。久矣廢琴書。聖去言猶在。人存道亦踈。長途須振策。努力莫虗徐。</text>
<title>徑醉</title>,<text>莫說陶然醉興來。纔傾一盞厭尊罍。秪緣多病還如此。投老猶曾喜把盃。</text>
<title>又雨喜甚</title>,<text>雨却懸簷勢未央。人人動色失彷徨。天憐蔀屋愁塡壑。大霈行將遍四方。</text>
<title>十三日。祗受大朝小朝節扇賜送。惶感之極。率口而成。</title>,<text>掖隷翩翩嶺外來。兩宮新賜一時開。微臣愧蔑涓埃報。異渥年年及草萊。經年篤疾死爲隣。分外仙劑濟此身。點撿平生恩未報。敢言人道有君臣。</text>
<title>聾甚不聞鸎語</title>,<text>依俙辨色不聞聲。時有炎風拂面淸。但見槐陰綠滿地。知應黃鳥上和鳴。晴牕欹枕喚眠來。耳外常疑有磤雷。縱使黃鸝千萬囀。病懷那得一分開。</text>
<title>看搗藥</title>,<text>欹枕常愁病獨吟。不妨晴日對花林。老年猶有梨渦戒。恐把人心作道心。</text>
<title>醫來。請診脉。送後有吟。</title>,<text>聖人一語豈欺吾。咀藥求生亦太愚。早晩將身歸造化。不關醫術有精粗。</text>
<title>怳若蟬聲過耳</title>,<text>淸風時向枕邊回。忽若蟬聲遠遠來。夏木陰繁憑一矚。病心猶覺少分開。</text>
<title>引酒少飮</title>,<text>肚裏全虗萬慮輕。厭看茶飯日經營。麴生風味差堪戀。相對怡然薄有情。</text>
<title>卧吟</title>,<text>晴軒高卧日如年。病不看書意索然。強討平生歸宿地。要將活計寄心田。</text>
<title>聞禱雨于社稷</title>,<text>靈壇獻酌拜陳詞。風伯先驅喚雨師。况有桑林親禱切。秖應天意格無疑。</text>
<title>聞有京司上納之數極多。慨然而作。</title>,<text>許多鵝眼賈。龜背刮無求。抒抽空如此。村烟散不收。秪應懷保急。那忍扑鞭投。願擺逢迎雪。深陳蔀屋愁。</text>
<title>二十日</title>,<text>天色猶慳一霈然。爭將牲幣禱山川。鳴鳶喚雨槐陰轉。幽夢低回惱不眠。</text>
<title>卧吟</title>,<text>雨意微凝旋復開。閒愁黯黯苦難裁。晴牕不愛濃陰遍。眼入浮雲占去來。</text>
<title>王山</title>,<text>小丘看突兀。從古說王山。眼收村遠近。身立樹中間。暇日登臨便。公餘嘯傲閒。自憐長伏枕。望若杳難攀。</text>
<title>漫吟</title>,<text>平生不是癖於詩。况在沉吟病伏時。晝永還嫌無所事。拙吟隨意強題之。</text>
<title>金璇自鳳笙來見</title>,<text>金璇又自鳳笙來。分外名區首幾回。少日眞遊還一夢。翠虗何處骨成灰。</text>
<title>次遁谷所寄韻[十二]</title>,<text>已斷餘生未足悲。兀然高卧且隨時。鳶魚飛躍無今昔。草樹榮枯有盛衰。拙分甘成村社老。初心妄與古人期。近因多病披書倦。排遣閒愁漫賦詩。</text>
<title>又次</title>,<text>眠雲自怡悅。迹不出岩棲。已謝塵纏逼。那嫌野老齊。襟期契魚鳥。寵辱視荃蹄。放杖幽吟久。前峰日欲踈。</text>
<title>自咲</title>,<text>世上無人似我愚。從他歇後馬牛呼。如今已矣身全老。愧作平平小丈夫。公庭還似靜無喧。耳塞心昏手不繙。自笑身成痴獃漢。靑衿漫欲挾書論。</text>
<title>二十五日喜雨</title>,<text>夜雨懸簷喜不眠。閉囱孤卧思悠然。劇憐人事難容力。但有蒼蒼上有天。</text>
<title>雨餘</title>,<text>小霈能令亢旱回。民情猶惜谷口蓷。鳴鳩喚雨繁陰裏。四際重雲羃不開。</text>
<title>又雨</title>,<text>快得翻盆雨。歡呼喜氣騰。田田流水足。處處惰夫興。大麥寧愁失。嘉禾屈指登。四山猶羃羃。不見火聖升。</text>
<title>雨澤周洽</title>,<text>天地氤氳自好生。陶匀品物各流形。人方渴急如焦釜。一霈居然望太平。</text>
<title>又詠</title>,<text>霈澤旁流遍。人情便灑然。水喁魚潑潑。籠脫鳥翩翩。幾處生歌詠。何村廢竈烟。太平佳氣像。堪入畫圖傳。回視民情渴雨時。若無維楫放船危。皇穹忍負蒼生望。遍禱羣神應不遲。</text>
<title>旣晴</title>,<text>旣雨還晴天日明。幾村秧馬一時行。病中不喜閒消息。佇聽康衢鼓腹聲。</text>
<title>憎蒼蠅</title>,<text>營營日夕苦來侵。駈去旋回却不禁。會待凉風吹飄飄。自然無迹可相尋。</text>
<title>聞黃鸝</title>,<text>黃鸝聲出綠陰中。側聽方能問小童。牕外尋常千百囀。好音風送奈吾聾。喜聽黃鸝語。聾猶耿此心。小山當戶立。高樹極天森。隱約藏姣服。綿蠻送好音。呼僮勤問訊。癡坐却披襟。</text>
<title>尹丹城東夏來見</title>,<text>齒髮還同十載前。炎天遠涉意超然。平生活計看文字。記性能如少壯年。</text>
<title>李生兄弟送後有吟</title>,<text>行尋大道劇悠悠。遮莫低回錯路頭。天下有書皆可讀。秪應先向聖門求。</text>
<title>六月二日夜雨</title>,<text>翻盆一雨勢傾河。水活方塘燕䠞波。見說高田無不遍。未知山外更如何。</text>
<title>聞京中一向不雨</title>,<text>聞說桑林日致虔。躬將牲幣禱山川。誠心合有冥冥應。其奈終靳一霈然。</text>
<title>祈雨</title>,<text>天人一理自流通。響應如桴定不窮。鍾皷鏗鏘何與我。至誠相與不言中。</text>
<title>仍於誠字。有感發而偶賦。</title>,<text>外面多從裏面由。一誠須向此心求。免敎毫髮蹉過處。默契何曾劇謬悠。衆人自肆謂天高。不省明鑒照一毫。願把羲經无妄意。仰寬宵旰莫虗勞。</text>
<title>梧川負釋爲之心喜</title>,<text>紛然衆說日應陳。出處無他在潔身。道旣不行宜可止。浩然歸作一閒人。</text>
<title>自吟</title>,<text>方寸虗明萬慮空。時時獨喚主人翁。邇來消息平安否。却恐無風自起風。自笑行行七十年。回思舊日却茫然。如今微解治心法。成性存存是事天。</text>
<title>聞鸎</title>,<text>林間百囀是何聲。兩耳褎然聽不明。爲倩旁人勤問訊。方知牕外日聞鸎。</text>
<title>漫吟</title>,<text>一元資萬始。吾道是淵源。軆立方能用。枝長盖有根。不嫌歸造化。深恐負乾坤。肎怕旁人笑。嘐然欲尙論。</text>
<title>呼取穢物惑蒼蠅</title>,<text>終日營營何所求。爲將滓穢試相投。同心難得如蘭臭。更向淸風灝氣收。九月初六日。始欲自力於吟詠。前此遁谷送詩而不能和。今日用其韻。試一吟。昏卧中。忽奉惠詩。強欲如向來詩筒往來之時。神思泯然。不能皷作。玆以兩韻步呈。視至爲幸。</text>
<title>步遁谷韻[十三]</title>,<text>天命奚疑可樂夫。白頭隨分在窮途。羣書在案從他適。薄酒傾觴強自娛。與世浮沉初不學。偸閒宕跌庶全愚。老年活計還如此。甘作踈慵一腐儒。懷仰淸風每挹塵。劇憐窮老失芳隣。詩筒迭擲思前日。籬菊同看屬此辰。笑挹餘生輕一死。從他活計樂長貧。怡然不省人間事。老去何曾學養神。</text>
<title>曉卧不寐</title>,<text>落木寒聲更喚睡。不堪終夜聽颼颼。非如烈士幽懷切。寥慄悲秋涕自流。</text>
<title>呈遁谷[十四]</title>,<text>强欲以詩求和以自遣。而亦不能自力。昨成四韻短律以呈。俯和爲幸。形骸非我有。耿耿抱眞心。貞疾長如許。悲懷亦不禁。孤鴻憐獨往。老木對千尋。道大身無外。䌤綸亘古今。老殼餘強骨。猶存一片心。昂藏悲宿昔。晼晩失光陰。久病嫌咀藥。孤懷托醉吟。悠然吾自適。村巷喚知音。存養無他術。惺惺不放心。一陽流潑潑。萬品自森森。仰軆天人際。潛思隔蔽深。胸中常豁豁。外物莫敎侵。長亭行未息。不欲負初心。絶壁瞻千仞。孤松聳百尋。居然成濩落。兀爾對沉吟。寄語諸年少。從今惜寸陰。卽問起居何如。弟沉惙日甚。自憐自憐。拙吟久欲呈去而亦不能。可見病狀之不翅如向來而已。錄在紙末。視至爲幸。</text>
<title>次遁谷[十五]</title>,<text>人間閱歷幾悲歡。老去堪憐一縷殘。自信平生安義命。鰥魚不廢夜眠寒。每憶看書少日歡。夜來愁對小燈殘。披衾轉展還無寐。不是秋深却怕寒。呼酒頻斟強自歡。向人羞說病骸殘。舊衣在篋猶堪着。不怕淸霜九月寒。園花猶欲寄情歡。強對籬邊老菊殘。不是身邊無可樂。心如寂歷死灰寒。世上應無似我愚。行年七十不知迂。渾忘老醜成枯木。說與兒童勉丈夫。俛仰唯看天地大。昂藏未覺古今殊。却憐衰弊還如許。分作乾坤一腐儒。</text>
<title>靜中有物</title>,<text>地中纔有一陽回。臈月方寒雪正堆。何處更尋生意露。寂然不動見枯荄。枯荄欲動眼將開。風日淸和色不摧。試討無心涵有象。靜醒須自喚中來。先聖曾言未發時。後來爲說轉神奇。靜中有物非他事。只是心存不被思。心如明鏡照無疑。軆自虗靈動靜宜。獨有惺惺知覺在。尋常不昧寂然時。心在分明五性全。須從未發有些偏。若敎存養無時歇。然後方稱是本天。</text>
<title>又因遁谷詩。次前䪨。</title>,<text>藏身自笑在塵間。不學劉伶善閉關。惠好長思携手去。優游高挹浴沂還。梧桐每引懷中月。鬢髮堪羞鏡裡顔。始欲讀書成晩計。却從魚鳥與同閒。頹然四大覺冥頑。安重何曾似樂山。堅白羞騰言語際。雌黃不設齒牙間。頻吟自笑行成癖。習懶人稱每討閒。向夜又思高枕卧。小牕明月喜重還。</text>
<title>又次</title>,<text>活絡從容自不頑。七情治若忿摧山。千秋歷歷思量內。一室恢恢俛仰間。藥褁相忘嫌護疾。牙籤長對豈求閒。會心未必遊澲濠。時有親友與往還。強疾周旋几案間。門誰來扣晝常關。言稱古昔心長往。思入羲皇夢獨還。詩社本踈寧費力。麴生時至且開顔。此君雅有風流䪨。幽塢徐行可博閒。</text>
<title>又次</title>,<text>謾說虗生覆載間。何曾用力透重關。年光荏苒爭推敓。天道流循好往還。少日秪應嫌白髮。壯心那得駐朱顔。邇來點檢多攕悔。漫浪羞稱老去閒。陰陰不散暮雲頑。忽有淸光出月山。萬藾不聞高枕上。羣咻難到小牕間。神心謾被長時惱。氣像無如獨夜閒。却笑紛紛何與我。塵愁次第盡驅還。</text>
<title>野行</title>,<text>強欲乘間野外廵。翛然行色怳尋眞。始知老屋深深坐。彷彿紅爐來爍人。</text>
<title>鏡雲亭</title>,<text>兀坐空亭眼不遮。參差蓮葉亂交加。幽香忽被淸風送。始信中藏萬朶花。見說花嫌衆葉遮。不如爭發盛繁華。獨憐秀出紛披外。未必名家負大家。</text>
<title>又吟</title>,<text>世態人情箇箇頑。悠然每欲見南山。常愁老抱開無處。獨有幽期在此閒。香自淸馨隨意發。花如歡喜助余閒。兒童不解吾心事。却恠尋常日暮還。不恠人頑我亦頑。如何未肯入深山。優游敢道風塵外。失得眞如百五閒。志欲藏修方有疾。身無職事强名間。倘敎前轍行將去。定逐頺波滚滚還。</text>
<title>又坐鏡雲亭</title>,<text>身忽冷冷怳御風。小亭憑矚豁然通。老年自有風流事。坐擁蓮花萬朶紅。</text>
<title>次前韻</title>,<text>身在乾坤俯仰間。渾忘脚下幾重關。襟情苕霅浮家往。契活湖船見鶴還。妄欲沉潛窮白首。狂猶激烈倚紅顔。無心仰見浮雲色。莫漫安排意不閒。</text>
<title>鏡雲亭。又與炳然。愼甫同坐。</title>,<text>特地名亭度百年。伊誰穩得滿蓮池。也知天餉三人樂。白髮同歡定有緣。小喜朋遊意未休。窮廬枯落抱幽愁。等閒此會人誰樂。萬事人間已謬悠。</text>
<title>又用前韻</title>,<text>敢惹爭端作訂頑。多君志義重於山。心期欲討從何許。捿息同歸偶此閒。自信交情如水淡。共將身世與雲閒。邇來屢有荷亭會。半日團歡每夕還。獨立藐焉天地間。一關纔渡又重關。自從觀海翻嫌小。未到窮源定不還。聖路漸開寧彈力。晦翁先導破愁顔。洪濤巨浪無停泊。駐足何能少頃閒。</text>
<title>又坐鏡雲亭</title>,<text>蓮榭留情屢往還。幽花綽約解愁顔。相看每覺呀然笑。意態悿生一夜閒。</text>
<title>學之爲言效也</title>,<text>先覺爲誰後覺誰。晦翁遺訣卽吾師。讀書但作南車指。明善誠信不在斯。人不讀書禽獸歸。須從一念辨危微。文章事業從何出。深造源頭可庶幾。人將學字讀書看。只道行來上面寬。訓義分明稱一效。不敎門路許多般。取次開花自不閒。看來看去每新顔。嫣然向我如相笑。報道平安一夜間。</text>
<title>次放翁䪨</title>,<text>蓮葉參差疊幾重。看如羃羃野雲同。有時高會成三老。鎭日閒行恠一翁。逸䪨愈淸風拂翠。幽香不盡雨添紅。憑欄更聽農歌發。憂國心長願年豊。世道休言百二重。婆娑林壑與君同。蘿衣肯涉緇塵路。鳩杖相從白髮翁。身老不愁拈酒碧。眼昏猶喜對花紅。仰天獨有潛心祝。願逐今年賜屢豊。</text>
<title>又往蓮榭望見一朶花</title>,<text>日與名亭有約回。不然那得好懷開。出門遙見孤花笑。墻角依依待我來。</text>
<title>又往蓮堂。次前䪨。</title>,<text>荷花間發葉重重。白髮交歡一笑同。兀爾登臨憑遠矚。蒼然對坐各衰翁。淸香斷續無窮臭。艶色半茸不盡紅。天許優遊吾輩樂。太平行祝每年豊。地與風塵隔幾重。閒中此樂少人同。行藏自信由天命。得失何須問塞翁。入檻蒼唐來積翠。暎階披拂襯深紅。於焉老子留幽約。意思悠然氣貌豊。擬把金箆刮膜重。還嫌德逐喜相同。誰憐天下無家客。獨立人閒可笑翁。擧世相看俱眼白。閒情隨意愛花紅。池荷勝似前年好。歲事元來有歉豊。</text>
<title>又吟</title>,<text>身掛名繮心自閒。朅來寄傲小亭間。荷香爲拂風塵面。俗慮醒然八九刪。強欲身閒未是閒。休將毫髮着心間。超然自與天眞會。不省重重有幾關。</text>
<title>蓮亭又賦</title>,<text>安身自有小亭幽。世界寬閒不解愁。坐處紛華眞富貴。醉來軒豁獨風流。人情邈邈誰靑眼。山色蒼蒼笑白頭。到底無非棲息地。百年吾計儘悠悠。</text>
<title>具文字哭善仲而歸。又用前䪨。</title>,<text>靑霞氣欝夜臺幽。牢落人間萬事愁。已悼斯文行墜地。却憐衰淚又橫流。逡廵縱欲辭前列。畢竟那能讓一頭。從古靑山理玉樹。化翁底境每悠悠。</text>
<title>又坐蓮堂。次前䪨。</title>,<text>坐攝身心思轉幽。悄悄不欲作閒愁。才難自是安中品。志墜還甘處下流。檻外山高看意氣。塘邊水濶問源頭。老年飮啄皆隨分。萬事從他付謬悠。</text>
<title>又次今日阻雨。不得往蓮榭。無聊坐吟。</title>,<text>纔發誰能便燭幽。羣情各抱淺深愁。定知天下無虞者。須是人間第一流。欲討公私分界處。先從名利辨關頭。邇來漸覺吾心得。逝水浮雲日夜悠。老屋深藏竹林幽。爲憐蓮榭使人愁。花應一倍丰茸色。溪亦重添噴薄流。理屧衝泥嫌試步。出門關雨却搔頭。陶然更取尊中物。倚醉微吟意自悠。豁豁心如出自幽。世間何事可關愁。昂藏志欲追前輩。衰塌身猶處末流。自笑章程山覆簣。堪憐鬢髮雪滿頭。秪應努力捱將去。利鈍看如一夢悠。</text>
<title>又坐蓮亭</title>,<text>夜來池舘更淸幽。却對荷花便豁愁。風送暗香無暫歇。雨添殘水不勝流。參差欲發開新面。次第相迎競出頭。眼厭看書身亦懶。支頤宴坐但悠悠。</text>
<title>獨吟</title>,<text>午風初動雨纔收。憑檻冷然爽似秋。寄傲名亭隨意樂。邇來無日不風流。爲借風軒寄病身。炎天不勢爽心神。怡然且喜荷花凈。氣味相憐正可人。蓮亦多情取次因。一花纔落一花新。誰憐老子婆娑意。與爾相看更可親。出自淤泥冠衆芳。亭亭獨立抱幽香。休將世類高低說。人物看來日眇茫。老去還成里社遊。心羞名利沒人頭。翛然更托荷花契。爲許襟期自不侔。</text>
<title>雨中。悄坐憶蓮亭。</title>,<text>不赴蓮亭約。蕭然老屋中。輕輕驅虐暑。颯颯納淸風。雨過扇微暈。雲來翳太空。未愁流汗苦。猶憶萬池紅。</text>
<title>遁谷詩來。又次其韻。</title>,<text>吾廬那及小亭幽。况有荷香頓滌愁。取醉何曾思酒侶。癡吟或笑涉詩流。尖天却怕墻當面。隙地非嫌屋打頭。今日不成扶杖去。蓽牕深坐意還悠。房櫳雖靜地分幽。竹下無風却喚愁。暑雨頻來嫌屋漏。天時正熱苦金流。爲將送客窺牕外。強欲看書坐案頭。忽聽蟬聲生碧樹。聾猶豁豁思悠悠。</text>
<title>善仲將以明日入地。引到山下。一哭而歸。</title>,<text>白髮含悽老淚垂。眼中何事不爲悲。送君一慟靑山暮。無復人間惜別時。</text>
<title>又坐蓮亭。忽憶善仲。方返虞。心甚悽惋。</title>,<text>坐對荷花醉撫尊。幽懷忽惡悄無言。可憐玉樹埋黃土。歸馭凄凉載斷魂。</text>
<title>又到蓮堂。遣幽懷。</title>,<text>幽懷欝欝苦難裁。輸與荷花取次開。朶朶生香香不斷。有時風倦向人來。我行無日廢。花落又花開。節勁誰能奪。根深不費栽。冷冷凄韻逼。隱隱好香來。叵耐幽愁積。憑軒强命盃。</text>
<title>遣懷</title>,<text>不知有何事。忽忽喚愁來。扶筴心難托。尋花眼未開。悽然但不淚。兀爾時呼盃。旣醉差能遣。猶憐膓九廻。</text>
<title>日來懷惡。不能吟詩。遁谷又有所寄。强次其韻。</title>,<text>病削初非山澤癯。坐來超忽意高孤。強生笑語心如失。雖對花叢眼若無。佳節問誰能曬腹。流光又惜近飄梧。不憐草樹欣然色。愧我稜稜老骨枯。人將衰骨強稱癯。自詑襟懷日覺孤。褊性靜嘉羣慮息。小齋淸坐一塵無。浮雲色變遮紅日。急雨聲高打碧梧。𢤱草紛披田野洽。不愁三夏半旬枯。</text>
<title>七月十二日</title>,<text>底事無佳緖。因之久廢詩。愁來時自遣。懷惡不能爲。强欲吟成韻。還憐意自悲。奚筒今復送。心惜阻幽期。</text>
<title>又至蓮亭。半月之間。花幾落盡。或有數朶新生者亦自佳。</title>,<text>半月花應恠不來。靜粧無賴好懷開。餘香暗逐淸風度。猶有殘葩未盡摧。</text>
<title>與遁谷對坐</title>,<text>餘香猶作一堂淸。雨後微凉檻外生。世上誰知吾輩樂。儼然相對兩無情。</text>
<title>樗塢</title>,<text>休言飮啄可關情。齒豁方知口味輕。村塢百年吾計得。野翁生活有誰爭。身老無一事。高卧草堂時。樹外千村失。林中獨鳥知。病嫌看客閙。聾喜聽蟬嘶。雨過單衣冷。淸風不盡吹。老頑看醜恠。非復讀書時。已覺精神短。剛憐意味知。眼昏但開睫。口呿不能嘶。欹枕幽牕下。任敎風拂吹。</text>
<title>發省</title>,<text>志欲勤收拾。先從外面來。威儀常整暇。氣像儼崔嵬。屬屬如將失。存存莫放開。病衰猶可說。深恐此心頹。倦欲便身卧。閒嫌引睡來。却愁昏氣蔽。還失地分嵬。兀爾孤情得。惺然一笑開。秪應努力去。猛省不敎頹。</text>
<title>野望</title>,<text>秋雨頻來不作凉。小亭移坐午風長。有時舒嘯登高望。四野連天稻欲黃。</text>
<title>寄遁谷</title>,<text>詩筒迭擲小僮顚。拙句聯成二百篇。莫笑書生供戱劇。有時吟弄思悠悠。高風每憶聽蟬時。雜樹陰濃俛仰宜。幽塢不愁閒寂寂。喜看山鳥自來窺。</text>
<title>漫吟</title>,<text>妄欲超凡衆。嘐然慕古人。尋常憂客氣。仔細辨天眞。認賊還爲子。欽名每誤身。將心須自勉。白髮已紛繽。</text>
<title>又吟</title>,<text>自笑人間第一狂。不知身外有何忙。死生禍福俱駈去。雅欲齋心捧玉皇。磊落方稱大丈夫。爲名爲利捴區區。仰看天宇穹然色。中處其間七尺軀。失路崎嶇可笑人。謀身猶欲不憂貧。思將努力廝前去。其奈星星白髮新。</text>
<title>喜愼甫來</title>,<text>䨥垂皓髮坐來時。篷籊聞跫喜可知。且待蟬鳴千樹夕。扶藜一笑出門遲。</text>
<title>聞炳然有閒雲行</title>,<text>洞裏閒雲深復深。有時孤往愜幽心。山家消息知何似。落盡庭花鳥獨吟。</text>
<title>仲壽來有所言。去後志之。</title>,<text>格致端爲第一門。上頭方信許多言。紛紛世外瑰奇說。不省天然有大原。擧足須憂路陌差。休將亂說要安排。洪濤巨浪如平地。然後應知有大街。心如千仞鳳高翔。下視羣鴻覔稻粱。極目天衢行不礙。冷然一擧御風長。恥作沾沾小丈夫。能言猶許聖人徒。如將等死超然去。脚底無非坦坦途。旁人齒冷是翁狂。多見蚩蚩不自量。早晩同歸吾計决。朝聞夕死也何妨。</text>
<title>草堂</title>,<text>懶讀書猶挾。支頤坐草堂。分宜長時拙。志欲不嫌狂。適適惟安命。乾乾只自彊。閉門窮白首。敢道識行藏。老暑猶堪遣。蓮堂校草堂。便身俱自適。隨地任吾狂。眼暗心還細。年衰志可彊。虛名掛朝籍。人笑莫深藏。喚醒衰塌氣。突兀便堂堂。迹似昏耽酒。心憐老作狂。原泉流不息。牝馬自无彊。度分甘雌伏。非如舍卽藏。</text>
<title>自得</title>,<text>自得須如果熟宜。捺生那可合天時。雲行雨施流形後。日至功成會有期。潛思此道浩茫茫。深造能知意味長。欲問眞源何處討。分明不失進爲方。勞心用力費窮硏。極處方能到自然。可笑規規奇特想。還如坐井仰觀天。休將獨見壓他人。造次循循反我身。纔着安排非自得。雲飛川泳是天眞。人將自得錯看來。妄想橫生便取裁。却道羣言徒聒耳。主張還欲不敎回。</text>
<title>氣</title>,<text>天地流行氣浩然。就中誰復發揮全。初緣利善孶孶別。畢竟翻成舜蹠懸。一氣何甞出二途。持行漸久辨精麁。天人本自無分別。至訣丁寧善養吾。</text>
<title>理氣</title>,<text>理氣須將勝負論。縱橫起滅等雲翻。聖人分外無餘事。成性存存道義門。理氣人從天地看。語窮玄奧但翻瀾。吾身正自陰陽合。開闔周旋定一那。</text>
<title>李仲壽爲次幽字䪨見示。又步其䪨。</title>,<text>看花對竹極淸幽。山外紛紛有底愁。秋暑一宵鏖氣勢。晩蟬千樹足風流。晴牕俛仰時欹枕。黃卷咿唔坐點頭。雲去雲來閒自在。不妨身世共悠悠。前路茫茫夜轉幽。冥行索道正堪愁。猶思疾走爭先得。莫恥將身混下流。萬馬驅來能駐足。千牛牽挽不回頭。鞠躬盡瘁無休歇。成敗端宜付謬悠。</text>
<title>聾</title>,<text>少日心嫌聾不開。近日多病氣全摧。如今已覺無聞久。霹靂聲如絲髮來。爲聾爲啞病相謀。誰把高低較孰優。自是癡然天廢疾。無心不似等虗舟。聾甚眞成聵聵形。醉來人或訝沉冥。風塵消息君休說。入耳渾如隔壁聽。人說盲猶一級低。廢書還覺與渠齊。亡羊挾筴難優劣。遮莫區區强品題。妄許班窺占七分。肅然孤坐事天君。聾猶喫着知分別。身外睢盱了不聞。得失何煩問塞翁。自憐殘疾耳全聾。平陂往復當安命。天有乘除自至公。</text>
<title>坐草堂。頓覺凉動。</title>,<text>風力爭驅暑氣鏖。蕭然忽覺小亭高。蓬牕且掩衣猶冷。爲倩兒童換溫袍。</text>
<title>客氣</title>,<text>客氣平生是亦憎。此身隨處自騰騰。天然一理無虧欠。小處寧微大處增。</text>
<title>聞觀魚。病不能同往。吟成二律。</title>,<text>濠上觀魚樂。飄然並馬行。輝輝山日白。拂拂野風淸。稻飯開新肚。川禽勝大烹。堪憐幽約失。凡坐却馳情。兩翁却淸健。隨意作閒行。十里野雲遍。孤村秋日淸。歡深諸老會。飽劇小鮮烹。閉戶吟衰疾。那堪悵望情。</text>
<title>過遁谷</title>,<text>澗軸蕭然處士廬。舊時麋鹿與同居。不妨隨意來城市。山外山中坐自如。</text>
<title>至閒雲。主人尹公。以詩示之。次其䪨。</title>,<text>翁垂白髮出門時。忽漫相逢定不期。冠童俱來村寂寂。山牕細話日遲遲。詩攄苦抱還堪玩。酒出深情未敢辭。三十年前舊遊地。翻將皓髮又追隨。萬事無心兀坐時。林禽多意喚幽期。凉風淅淅排牕入。淡日陰陰度樹遲。浪迹初非輕世肆。虛名不敢掛冠辭。差憐竹下開三逕。獨與羊裘日日隨。從容推敓驗天時。豊悴元來各有期。園竹獨靑長欝欝。澗松含翠自遲遲。常懷卓爾如山立。雅欲超然與世辭。爲圃爲農吾計左。只呼鷗鷺與相隨。</text>
<title>喜雨</title>,<text>暮雲漠漠開還翳。秋日陰陰去不遲。老圃將踈花獨舊。風枝猶動葉爭辭。喜見黃雲覆野時。今朝一雨又如期。猶憐豆殼焦焦急。正是田家望望遲。大梡澆膓那患乏。深盃到手不容辭。草堂癡坐心差適。數種殘書獨自隨。休言春雨卽知時。秪在旁流不失期。野色三農方苦渴。人情一霈不嫌遲。衢歌到處爭新詠。早魃今年已永辭。見說都中頒酒誥。德將猶欲小壺隨。</text>
<title>閒坐又次</title>,<text>天機衮衮自循時。摧敓分明不枉期。夜雨微寒呼酒禦。午風猶㬉閉牕遲。庭梧摵摵蟬將歇。蓬屋蕭蕭燕欲辭。幽塢悄然成獨坐。秪憐身與病相隨。幽懷兀兀坐來時。日與孤亭赴有期。秋樹蟬啼心自靜。晩天雲去意俱遲。非緣狂直寧三點。雅欲逡廵退一辭。投老却憐蹤跡倦。羞將歡笑衆人隨。</text>
<title>示遁谷。復次前䪨。</title>,<text>聖人猶說大哉時。去就行藏未失期。農圃憂勤猶勉勉。事功趍赴已遲遲。病成癃廢還無惜。塗霑畸孤亦不辭。悄坐誰能來晤語。夜天微月解相隨。</text>
<title>用前䪨</title>,<text>秋懷憀慄又遲時。百感來攻晼晩期。棲圃餘花揩眼喜。隔牕幽鳥喚人遲。心常慕聖寧存畏。意在當仁不欲辭。莫道▣衰枯落近。嘐然猶欲古人隨。人生不分古今時。明道希文妄自期。若奉躬圭猶恐失。催驅逸駕却嫌遲。川奔海上流無歇。㠶在風前去不辭。由也獨稱師百世。將身竊欲執鞭隨。</text>
<title>獨坐</title>,<text>鸎花已送又蟬嘶。次第流光自轉移。欲討人間休歇處。秪應高卧草堂時。</text>
<title>南陽倅朴景賚饋酒</title>,<text>欲遣愁懷欝不開。強吟詩句苦難裁。故人有作南陽倅。壺酒殷勤百里來。非緣草具稱家貧。齒豁全無世味珍。獨有靑州從事至。陶然一咲自相親。</text>
<title>望野</title>,<text>舊欲漁樵且寄歡。每從此地獨盤桓。忽然曠野生村落。豚穽鷄塒便改觀。</text>
<title>觀漁</title>,<text>意在觀漁却取魚。少年爲樂問何如。向來漸覺人情濶。懷事差寬坐閱書。</text>
<title>農事</title>,<text>藉草幽吟野望時。天低遠樹鳥飛遲。不緣今日觀魚會。十畒汙萊定不知。</text>
<title>園栗</title>,<text>秋園有栗未全收。無奈羣童日擊毬。三十年前勤手植。不妨今日爲兒謀。</text>
<title>八月初七日 卽僉正晬奠</title>,<text>潛思舊迹夢依俙。眼底猶疑舞彩衣。忽報晬盤今日是。居然老淚不勝揮。</text>
<title>屬閒雲</title>,<text>支頤宴坐自精神。閱歷人間八十春。舊日兒童皆白髮。同時朋友已黃塵。嶺高慣識身登際。松老渾忘手種辰。可笑燕齊都枉了。金丹消息問誰眞。</text>
<title>獨坐</title>,<text>出門移步轉崎嶇。何處人間有坦途。爭似秋園高卧樂。少兒投栗與同娛。</text>
<title>遁谷。又次前韻。更和之。</title>,<text>吾輩俱非少壯時。邇來怊悵阻幽期。暮雲漠漠飛無盡。秋日陰陰去不遲。老圃將踈花獨散。風枝欲動葉爭辭。君來我去無虗日。村巷何妨倚杖隨。</text>
<title>又次前䪨。送資一玩。</title>,<text>峩洋山水坐彈時。只信平生有子期。世路茫茫他自了。天機衮衮更何遲。養痾君欲心常愼。無樂吾還死不辭。身外等閒看萬事。野翁爭席許追隨。才踈未敢溷明時。分外虗名本不期。草澤狂歌從漫浪。衡門寄迹獨棲遲。圖書但欲身長逸。爵祿初非義可辭。賴有隣翁同此樂。拙詩每與赫蹄隨。</text>
<title>醉吟</title>,<text>萬事從他醉不知。隨緣未必用心爲。仰看天宇穹然大。各付欣欣物自私。醉後猶嫌客氣乘。強將言語戒騰騰。黑甜鄕裡還無事。亭午幽牕一枕凭。食少猶能自不飢。非緣窮鬼解相欺。麴生風味扶吾老。醉後膓鳴亦不知。剛制尋常戎在心。人於此處每涶沉。邇來縱吟還無憚。日與村醪晩契深。朝朝喫飯未多匙。持粥差堪救苦飢。不使衰翁憑酒力。更將何物與扶持。</text>
<title>閒雲有詩。是長律也。截爲短律。七言</title>,<text>玄亭盡日覺寥寥。眼厭看書不自聊。秋夜漸長眠漸失。欲將何術度今宵。一年明月最今宵。老去無朋坐寂寥。園木自知時節過。有時風外響蕭蕭。強欲將心不寂寥。衰懷忽復覺無聊。夜來枕上難成夢。長日何曾願短宵。</text>
<title>漫成</title>,<text>人未能知我獨知。秪應省察每於斯。倘從此處行將去。然後方稱不自欺。須將事事莫安排。過此關頭大是佳。私意淨來方活絡。却從天地與同懷。</text>
<title>又次前䪨。要和。</title>,<text>花開花落自知時。默識天機有定期。幽圃苦吟閒意足。小堂癡坐起來遲。開牕得月眠全失。呼酒盈尊醉不辭。自許莊生天放趣。肓敎塵事一分隨。</text>
<title>秋夕志懷</title>,<text>三歲松楸隔。淒然思不裁。那堪孺子慕。秪切蓼莪哀。偶被名繮掣。非緣疾病來。虛紆恩禮重。欺世愧踈材。</text>
<title>中秋。望野色有喜。</title>,<text>閉門淹日月。佳節又中秋。翠浪行將斂。黃雲故不收。簞瓢堪自樂。尊酒易爲謀。拙分於焉足。寧從外物求。</text>
<title>待月</title>,<text>寂寞窮村卧。金神警節過。佳辰今日是。明月此宵多。壯志渾無賴。孤懷可奈何。自憐衰力倦。扶起欲婆娑。</text>
<title>夜卧</title>,<text>病敓幽懷曠。中秋候月明。孤齋方目送。半夜忽雲橫。隱隱扶搖色。超超坐待晴。夜來虗室白。心爽覺神明。</text>
<title>鼓腹</title>,<text>登臯舒嘯望。虗閣野天高。市遠人爭閙。雲長鴈自號。醉能家撥酒。貧欲日炰羔。老我無佳興。猶愁作意豪。</text>
<title>官吏。以史官路文來示。</title>,<text>跡似窮猿不擇音。危衷妄徹九重深。君臣義重如天地。移孝爲忠耿一心。官人見說史官來。佇待恩光耀草萊。賤分初無非分望。願瞻雲漢爲昭回。</text>
<title>史官歸後叙懷</title>,<text>迤從官路去。底事忽崎嶇。跡與漁樵混。名隨宰相俱。有時發孤笑。無樂帶虗紆。所塊簪纓秩。公然在賤𨈬。王人啣命至。蔀屋又生榮。顒若終朝裭。超然放意行。蹣跚扶病出。縮踧下堂迎。白日猶遺照。危衷更不平。少年無遠慮。輕欲出風塵。浪迹還欺世。虗名又失身。山林難覔士。鍾鼎笑求人。寂寂空岩穴。無人訪隱淪。無才初守拙。充隱却多慙。隴畒知爲力。軒裳塊不堪。囂囂心自樂。坎坎分宜甘。韁勒看如疾。深恩但自涵。</text>
<title>野行</title>,<text>秔稻油油滿眼前。黃雲不捲極秋天。一盃濁酒村翁勸。看野歸來復果然。</text>
<title>自遣次前䪨</title>,<text>未肯㫌招赴。嵬然妄自高。不妨隨地樂。無賴仰天號。歲樂家藏酒。村勸日殺羔。老夫何事在。倚醉氣增豪。</text>
<title>寄遁谷示志</title>,<text>君衰吾亦老。同病每相憐。生死俱安命。行藏不負天。心將追聖軌。志欲灑陳編。所惡陽明說。潛敎別路遷。</text>
<title>動</title>,<text>人心自在本無爲。動靜須應不失宜。發處能敎皆中節。殊途一致更何思。</text>
<title>靜</title>,<text>動靜循環無歇時。死灰枯木是何爲。欲知天理機緘妙。先遣吾心不被私。</text>
<title>動亦定</title>,<text>心似權衡善自持。不隨低仰有推移。從他外物紛酬酢。發處還如未發時。</text>
<title>靜亦定</title>,<text>淸鑑高懸本自空。確然那得一塵蒙。娟媸白黑形難遁。隨去隨來照不窮。</text>
<title>大本</title>,<text>萬物云云捴一原。潛看草樹各歸根。元來大本還如許。軆立方稱德性尊。</text>
<title>達道</title>,<text>道自迤邐四海通。出門移足去無窮。倘敎路陌纔差失。那免冥行擿埴中。</text>
<title>一貫</title>,<text>天然一理自分明。無臭無聲不可名。衆萬於焉爲骨子。洪纖巨細各憑生。</text>
<title>萬殊</title>,<text>萬別千差自燦然。安排纔着便成顚。須看脉絡分明處。豪髮何曾不出天。</text>
<title>大本</title>,<text>纔別陰陽本一原。達枝先欲就培根。分門豁戶爭餘裔。可笑紛紛妄自尊。</text>
<title>達道</title>,<text>迤邐上達與天通。萬變酬來自不窮。欲討男兒眞事發。秪應存養寂然中。</text>
<title>一貫</title>,<text>至理淵深未易明。伊誰妄欲一言名。許多天下紛紜物。得不先從大本生。</text>
<title>萬殊</title>,<text>一體瀜瀜本渾然。人多妄作走狂顚。同歸一致無他路。萬事行來自有天。</text>
<title>大本</title>,<text>吾道分明是本天。聖人千語要相傳。須知五性皆全具。發處循循付自然。</text>
<title>達道</title>,<text>不入榛蕪便坦途。何人擧足更踟躕。還如一統山河內。萬逕千蹊赴國都。</text>
<title>一貫</title>,<text>先從大體到蚕絲。萬理還應一貫之。下學宜承忠恕訓。不煩辭說妄生疑。</text>
<title>萬殊</title>,<text>歧路亡羊不自由。行行各由一源頭。川流日夜朝宗海。脉絡分明去不休。</text>
<title>本天</title>,<text>人路看如大眼開。放心纔覺便收回。臨深履薄終身事。天理尋常體貼來。</text>
<title>本心</title>,<text>但欲惺惺是本心。人將此意享千金。上頭有物無聲臭。仰事須如赫赫臨。</text>
<title>本天</title>,<text>人之一性出於天。率性而行是本天。喚取此心方養性。將身俯仰不欺天。</text>
<title>本心</title>,<text>爍爍光中指此心。肆行胡走認眞心。不敎天理爲存主。縱說良知亦本心。</text>
<title>靜中須有物</title>,<text>須看萬物未生時。資始乾元以易知。不動還應能有動。纔思却是自無思。如言出入心將別。便作須臾道可離。但欲存存成性在。喚醒腔裏卽嚴師。</text>
<title>存養</title>,<text>已發還從未發時。不應長短却參差。存心養性爲眞諦。一是淵氷凜自持。</text>
<title>省察</title>,<text>人不能知我獨知。須從此心要硏幾。危微界割分天壤。但有惟精一箇思。</text>
<title>靜中之動</title>,<text>復處方看天地心。一陽纔發透重陰。靜中有動還如許。寂莫聲希認大音。</text>
<title>動中之靜</title>,<text>還如未發寂然時。鏡軆何甞屢照疲。隨感能通天下故。懸空一理自無爲。</text>
<title>格物</title>,<text>休言物理莽難窮。覷破令人眼便空。表裏精粗無內外。一朝方覺豁然通。</text>
<title>致知</title>,<text>人應深淺有些知。不着而寒不食飢。從此推明天下理。心官一一要精思。</text>
<title>物格</title>,<text>達道無人去不由。迤邐獨往更何愁。細推物理渾如此。究極須應到上頭。</text>
<title>知至</title>,<text>枉說吾知便已窮。要將小智鑿虗空。須如白日中天照。物不逃形是大公。</text>
<title>中和</title>,<text>靜時常少動時多。酬酢循環似梭。隨處心存能中節。遂用天下便稱和。</text>
<title>喚醒</title>,<text>看取虗靈不昧時。死灰枯木便無知。倘敎烱烱心常在。是處人稱儼若思。</text>
<title>自彊</title>,<text>仰體乾乾要自彊。混然中立意昂藏。道從天地無時歇。不爲堯存爲桀亡。着處何曾有別般。長時照管在心官。榮枯得失悠悠了。羑里匡人一例看。</text>
<title>和愼甫 三首</title>,<text>短髮飄飄白盡頭。心從芳歲已全遒。猶懷烈士流年感。落木聲寒又送秋。朝來孤坐少齋淸。世外渾忘路不平。活計稻梁羣鴈啄。閒情江海一鷗輕。漁樵跡穩還無暮。寵辱心寒謾若驚。老去方知朋友樂。歡然相視仗吾生。</text>
<title>格物</title>,<text>一理森然散萬殊。肖翹耑耎共頭顱。須知本末無先後。此道相傳不可輕。</text>
<title>致知</title>,<text>人孰初無一箇知。癡頑未會入心思。倘敎致曲推將去。藩決終看角不羸。</text>
<title>心統性情</title>,<text>人孰能知性出天。常如爬癢隔靴然。不敎心解醒醒法。本體那緣却渾全。右性一貫縱橫有萬殊。粲然還與渾然俱。倘非照管心長在。理自悠悠我自吾。右情一箇虛靈統性情。從容活絡任天成。惺惺自有機緘妙。纔着安排便不誠。右心</text>
<title>九月四日。史官昨宣傳敎後。愼甫有詩。步成其䪨。</title>,<text>在野心懸北極尊。又承天語 缺 深恩。殘臣塊蔑消埃報。留與相傳世世孫。</text>
<title>與愼甫炳然同坐</title>,<text>白髮同歡笑語淸。深知此樂足手生。詑言吾輩三人會。雖在風塵未易成。</text>
<title>遁谷。又以蓮堂䪨。見示次之。</title>,<text>心慕濂溪獨愛蓮。老年扶杖步成聯。邇來迹阻名亭會。霜後風光担可憐。</text>
<title>史官去後。惶感之懷。敢有詩自叙。</title>,<text>如綍如綸下太淸。王人以手儼然擎。自天有隕驚魂定。頓地長號感涕橫。窃塊涓埃無寸報。願將忠義效平生。敢輸腔血微微瀝。仰恃懸空日月明。</text>
<title>智</title>,<text>四德分明統一天。常嫌看智義似遮。烟是非却息中出。定有其前所以然。心軆依俙苦不開。非非是是有誰裁。若能尋向源頭去。兩面應從一面來。一箇心官但有知。上頭何物是非之。欲尋分界無疑處。理氣中間更細思。</text>
<title>雨餘野望</title>,<text>微雨纔收天氣淸。秋晴况復勝春晴。閒來日涉西園望。遙野黃雲取次平。</text>
<title>喜有年</title>,<text>穰穰方有歲。吾老却怡情。且可能酬償。何須更取嬴。課僮催割稻。要客屢呼觥。不恨田間廢。哦詩咏太平。幽懷常自遣。何事更關情。棲息能安分。經營愧擧嬴。屢拈排悶韻。頻 缺 滌愁觥。不省山牕外。西江浪未平。</text>
<title>尊德性</title>,<text>上帝如臨汝。長時履薄氷。存心猶恐失。收氣不敎騰。夜寐風鳴歇。天高月影澄。眼中無一物。兀坐對孤燈。</text>
<title>道問學</title>,<text>䌤綸天地道。收來在此心。勤勤須究極。一一費推尋。縷析何妨細。窮探未覺深。還如磨鏡後。毫髮莫能侵。</text>
<title>致廣大</title>,<text>藐焉天地內。癡立仰穹然。豁豁心同大。融融性獨全。知周常活絡。靜極自淵泉。莫遣毫私逼。依俙翳眼前。</text>
<title>盡精微</title>,<text>尋思天下理。徹底見精微。毫髮無差舛。蚕絲辨是非。始看雖到極。纔發要硏幾。巨細何分別。須敎一處歸。</text>
<title>極高明</title>,<text>如何尊德性。便說極高明。懿德人皆有。麤心見未精。己私凈盡後。本體豁然呈。却似中天日。高懸耀太淸。</text>
<title>道中庸</title>,<text>處士多橫議。千年聖路榛。豈無言可喜。其奈道非眞。惑世疑仁義。驚人若鬼神。平生家法在。出此便儀秦。</text>
<title>重九</title>,<text>獨向籬邊強把盃。黃花已趁九秋開。年衰却淺登高興。不爲無人送酒來。</text>
<title>易字之義問遁谷</title>,<text>天地生生是易行。宜從妙合辨眞精。休將主客無分別。却恐源頭見不明。</text>
<title>菊花</title>,<text>園中饒草樹。次第解迎霜。老圃餘花寂。微風亂葉忙。衆芳俱失色。佳菊獨搖黃。緩步東籬下。心憐晩節香。</text>
<title>示遁谷</title>,<text>伊川曰。有理而後有象。有象而後有數。此誠不可易之言也。古人有曰。康節因數以推象。因象以知理。濂溪自理以明象。因象以知數。不記此說出於何人。而濂溪象數。又不知從何處知之耶。世之所謂知象數者。不過謂卜筮也。然不原其理。而但欲知其數。則必有不能合者也。况又不知象而遽可議其理乎。然伊川理象數之說。誠無可疑。未知盛意以爲如何。區區於此所不敢言。初不知數之爲如何。又何論其象與理耶。妄就三者。各有一詩。幸斥敎之也。萬事看來理不精。知應定體自然成。淮陰持作兵家說。能辨多多分數明。右數有物方能有是名。名隨實著却分明。聖人見賾還稱象。擬待形容道性情。右象無臭無聲只太虗。陰陽由此始權輿。就中天地氤氳內。人物憑生各自如。右理</text>
<title>夜坐憶少日</title>,<text>廢書悄坐每深更。背壁懸燈對短檠。少日不知秋夜永。尋常睡着到天明。</text>
<title>九月十四日。史官傳批。職名又未蒙解免。心甚憫歎。</title>,<text>分外恩啣在賤軀。行看春去又秋徂。天門如海深難見。無賴披雲仰首呼。蓬門屢見史官來。匪分光榮耀草萊。自愧君恩叨濫極。中宵有夢苦低佪。</text>
<title>閒雲尹公。新有壽職之除。以詩賀之。</title>,<text>八十年高又有餘。緇塵不許到寒居。夢隨鷗鷺閒來去。心與山雲任卷舒。老把幽情輸月露。貧將活計寄極漁。虗名却笑乘軒鶴。樞府新榮耀草廬。</text>
<title>又次前韻。寄遁谷。</title>,<text>陰陽只是道流行。動靜方看二五精。竹易知從天易出。推尋脉絡始分明。乘氣爲誰卽理行。莫從粗處認爲精。川流不息應分曉。却塊塵昏眼未明。</text>
<title>閒雲有詩次之</title>,<text>友道元來在五倫。襟情到老覺彌親。還非世外藏修士。與作林中漫浪人。里社追歡猶可樂。朋尊對坐不嫌頻。暮耳好事知誰健。自笑非如德有鄰。</text>
<title>屬閒雲</title>,<text>襟䪨超然自邁倫。身從麋鹿與相親。衰年雅志猶嫌俗。少日剛膓不貸人。戀闕心懸憂愛切。看雲志篤去來頻。八十屢荷勤相訪。不恨源源來卜隣。遯世徒然亂大倫。㓗身孤往與誰親。雲山有約深藏迹。鳥獸同羣欲避人。軳石徒誡枯槁赴。蒲輪或笑往來頻。爭如吾輩優游樂。老去朋從喜作隣。</text>
<title>明德</title>,<text>明德。是心是性之問。朱子只以統性情答之。則其意可見。北溪至以光明之理言之。而浦渚以明德爲性。舊時甞不能無疑。但以章句所得乎天虗靈不昧見之。則是心而不是性也。若曰。得乎天。不似說心。則其下承之以具衆理應萬事者。豈非性情耶。不欲以虗靈不昧爲心。則所謂具所謂應者。是何說耶。理豈尋常一德名。只言冲漠是無聲。虗靈自是生知覺。心上端宜道着明。明德言來有淺深。却敎心性互相侵。先儒漫作光明理。纔說光明便是心。不有虛靈理不明。須令私意十分精。晦翁却取橫渠說。只道心能統性情。</text>
<title>夜坐</title>,<text>寒牕坐對一燈懸。憀慄風高落木天。日覺漫漫愁夜永。老夫無術穩成眠。愁來欲喚睡魔侵。底事令人可會心。強欲拈詩消永夜。不關工拙費長吟。</text>
<title>天心</title>,<text>妄欲深求天地心。不知何處見天心。秪應主宰難爲說。自理推明喚作心。未復難尋天地心。復來方可見其心。不知草木歸根日。天地都無一箇心。動靜循環無歇時。斡旋應有主張斯。屈伸相感機緘妙。誰識乾元大始知。朱子所謂光明正大者。爲之明德。此是合心性而言。似非分別言之也。章句所得乎天。只當以性看。而其下承之以虗靈不昧。中間有一而字。則第以文理看來。不是單指性也。尋常不能無疑。故及之。試更思之如何。</text>
<title>夜坐</title>,<text>少雨乘秋杪。凄凄自作寒。室 缺 猶怕冷。衣重却嫌寬。御酒愁全失。挑燈夜向闌。倦吟猶未已。還欲寢成安。秋風頻警節。曉雨更催寒。壯志衰猶激。幽懷強自寬。心愁眠不着。坐欲夜將闌。故遣吟詩久。敲堆字就安。</text>
<title>學之爲言。效也。</title>,<text>明善功成可復初。每從先覺問何如。聖人自有開端語。爲學休言但讀書。古人糟粕食其餘。未可輕言不在書。訓學爲言一效字。晦翁深意定何如。凡言學者是何爲。坐立無非不習時。莫把看書稱第一。秪應居業在修辭。讀書一事。在學者。爲甚重。盖古人之事。不讀其書。則不能知也。然若以句讀文義而已。則亦末矣。學而時習。人或看作讀書不輟之意。此不可不辨。朱子自言道問學上工夫多。而乃曰學之爲言。效也。以明善復初解之。其意可見也。</text>
<title>次愼甫</title>,<text>迎霜草樹十分殘。階竹蒼然不受寒。雪後精神尤可喜。不妨凄日倚牕看。</text>
<title>夜坐。又次愼甫䪨。</title>,<text>老態愁長夜。交情許拙詩。安排才已退。皷作氣全衰。坐久挑燈數。眠來撫枕遲。看書知勝筭。不與眼相宜。夜永眠無術。幽懷強托詩。高哦思不倦。堅坐欲忘衰。按抑吟還苦。敲推意故遲。頹然時自笑。不是老年宜。</text>
<title>何必曰利</title>,<text>篇首何言是造端。只將仁義與人看。自從利害紛紜作。長夜漫漫苦未闌。舜蹠初分利善間。如何不辨死生關。秪憐私意偏難克。日夜交征却未閒。利害驅人無暫閒。爭看毫髮等丘山。將身未出橫流外。秪恐滔滔去不還。孟子曰。後義先利。不奪不饜。甚矣。利欲之陷人。如此可畏。窃意孟子時人之征利。恐不至如後世也。苟以義與利爲對立關鍵。則猶有天理人欲互相勝負之別。而但以利害從事。則出此入彼。都在人欲窠窟中。其自謂終身逸樂者。亦可哀而不足道也。使孟子視之。則未知更以爲如何也。</text>
<title>心理</title>,<text>本心自與本天殊。是理分明不可誣。這裏倘無知覺在。一身誰復主張乎。無他只有放心求。萬事商量在上頭。不使光明能徹照。性情何處可遲留。</text>
<title>次愼甫所示䪨</title>,<text>行藏唯信命。休道理難諶。適性書頻閱。安身酒細斟。蒼茫秋後色。牢落歲寒心。自笑詩情薄。何須費苦吟。一理流行處。茫茫未可諶。將身還自廢。遇酒不辭斟。兀爾宜微分。嘐然耿此心。極知詩語拙。猶欲坐沉吟。</text>
<title>次遁谷</title>,<text>心與身隨皆中節。秪應身外更無心。臨深履薄家風在。遮莫將心別處尋。許多方外紛紜說。爍爍光中指本心。不有天然眞實見。撈摸却恐費推尋。已覺吾身非自有。不知天地更何心。眇然孤立能無愧。墜緖茫茫妄欲尋。裂戶紛紛多少說。皆言此事在身心。只將得失爭傾奪。聖路榛蕪却不尋。文字多歸閒說話。吾心不失卽天心。但看方寸惺惺在。何處辛勤費力尋。後覺且從先覺往。嘐然千載但齋心。聖人已遠言猶在。欲向關閩去後尋。亡羊患在多岐路。莫漫悠悠枉用心。欲問眞源何處是。須從一脉下流尋。爭將言語論強弱。猶說工夫却在心。天下卽今何事大。可憐戈戟日相尋。𤱶畒囂囂無外事。希賢希聖在吾心。超然百尺竿頭進。俯仰風塵度幾尋。千載緬懷吾與點。却從言外要傳心。吟風弄月渾閒事。須向當時樂處尋。堯典欽明只是敬。發揮還欲但存心。安行自有當然處。吾輩須應極力尋。</text>
<title>次愼甫韻。賀尹僉知樞府之榮。</title>,<text>樞啣再降爲尊年。持作靑氊世世傳。廿載重看恩誥至。壽星應照盛門偏。門闌共享八旬年。鄕里爭稱好事傳。自有虧盈皆定分。天將一福享公偏。煌煌實誥侈高年。大阮還從小阮傳。人爵不如天爵貴。愧將蕪語賀公偏。</text>
<title>狂狷</title>,<text>聖人何語便稱狂。爲是嘐嘐不自量。風詠歸來好氣像。看如千仞鳳高翔。狷者其心有不爲。爲名寧欲要人知。西山薇蕨歌聲遠。百世淸風未盡吹。</text>
<title>鄕愿</title>,<text>鄕愿包藏却發揮。聖人心細自硏幾。言忠行㓗還無取。只爲欺心似德非。</text>
<title>狂</title>,<text>聖難幾及若天然。人自甘心小智偏。狂者不嫌言志大。嘐嘐千載擬隨肩。</text>
<title>狷</title>,<text>一介還羞取與人。從心直遂認天眞。回頭却笑中行士。爲說平生但㓗身。</text>
<title>鄕愿</title>,<text>天地包荒有愿人。自將吾道樂因循。未知一判陰陽後。何物中間與屈伸。</text>
<title>狂</title>,<text>妄欲超然去。人稱是子枉。將身羞俯仰。亢志慕皇王。爲詠風雩樂。來歌季武喪。聖人還有取。此意久茫茫。</text>
<title>狷</title>,<text>獨往心情薄。看來似恠民。千鍾何與我。一髮不求人。囂囂還自得。凉凉有孰親。淸風吹濁世。想像更精神。</text>
<title>鄕愿</title>,<text>聖人辭不迫。鄕愿斥何嚴。自好人皆悅。爭趍衆所覘。顯攻先附盖。柔克在沉潛。却恐同流去。餘波更浸漸。</text>
<title>狂</title>,<text>忽若超千古。還羞善一鄕。可憂如舜氏。何事待文王。天地心同大。風雲思共長。只憐多一氣。纔得許升堂。</text>
<title>狷</title>,<text>百世思狂狷。懷襄可奈何。休言低一級。猶足挽餘波。枉道爭先得。機心負自多。千秋能立懦。悵望却嵯峨。</text>
<title>鄕愿</title>,<text>欲知鄕愿說。道在不分明。笑罵從他視。浮沈秪自榮。人應無咄逼。世亦許公平。天下中庸語。千秋警俗情。以俗情而視鄕愿。則豈不可悅也。而聖人以爲德之賊。盖以其惑世誣民。充塞仁義。不直是其身之可惡而已。奪人之物。猶謂之盜。况欲擧一世而漫漶之。則其害將何如也。且謂之德之賊。則所可惡者。使人疑於德。而自不知其陷溺之甚也。孔子旣斥之嚴。而孟子又發揮之。煩而不殺。爲後學。可不猛省而痛卞之耶。</text>
<title>有自隣邑來者。爲說鄕里紛紛。看其頭勢。必不但已。未知其得失之滿如何。而亦可見世道日益汚下也。</title>,<text>病怕寒威坐擁衾。晩天雲日正陰陰。怡然不管鄕隣闘。閉戶何妨把酒吟。</text>
<title>又吟</title>,<text>天道有分別。一陽又一陰。往來常不息。開闢到如今。於穆機緘妙。維皇主宰臨。可憐小智。紛若各懷心。世間饒舌極紛繽。天地元來一理眞。可笑傳燈何事錄。漫將衣鉢欲投人。道本悠悠自至公。同流天地與無窮。如何妄欲爲家許。不識尊嚴有上穹。盛德如天但日新。有些私意却碯磷。不知此道爲何物。強欲安排作主人。</text>
<title>漫吟</title>,<text>老去頭顱已可知。人應拍手笑支離。殘年粥飯元吾分。萬事何關閉戶時。天自無心與孰親。主張斯道待其人。却憐關捩紛高下。手把危言漫托眞。</text>
<title>取酒御寒</title>,<text>病骨稜兢畏薄寒。旁人恠問授衣單。淺斟未覺朝曛足。投老還嫌酒戶寬。少日尋常未怕寒。薄衣隨着不嫌單。呼盃爲倩扶衰力。斟酌令人意小寬。</text>
<title>次愼甫咏張子房䪨</title>,<text>節義堂堂天下士。誰言其貌如婦人。扶漢爲韓人不知。來從沛公爲君臣。力士呼來滄海上。沙中霹靂椎狂秦。不是其人 缺 太踈。一心爲國不知身。早學圯翁退一步。鴻溝違約何不仁。自托身從赤松遊。超然遐擧烹葅辰。遺像猶傳畫圖中。是非秪應照千春。</text>
<title>酬愼甫</title>,<text>有德與無德。不孤皆有隣。近知朋友義。少日面相親。萬室鱗鱗外。君家與幷隣。膝前 缺 孫樂。更覺老境親。</text>
<title>費</title>,<text>道在吾心始造端。不容言語太翻闌。欲知上下同流意。魚躍鳶飛正好看。</text>
<title>隱</title>,<text>事有當然所以然。無聲不待語言宣。須看一氣流行處。物物應知自出天。</text>
<title>職名如蒙恩遞不勝欣快</title>,<text>久宜三裭不終朝。人笑霜臺分外高。今日始憐生意動。放身天地極遊遨。日隨鷗鷺自相親。分外田間襏襫民。久識軒裳天上物。如何來着野翁身。到底無非祝聖恩。生成只是荷乾坤。野人爭喚還爭席。携酒徐行始出門。三歲坡山不往來。每年寒食思難裁。吾心日夜如流水。肎怕寒威却未催。心如孺子慕慈顔。草宿新阡阻往還。恩許此身隨意出。夢魂先已繞來山。</text>
<title>十月九日。赴衿陽旋往坡山。渡鷺梁有吟。</title>,<text>飄然獨上一虗舟。棹外相迎有白鷗。莫笑行將城市近。風塵不到小江頭。</text>
<title>過延曙。望白雲臺。雨餘山氣可悅。</title>,<text>山棲粉堞望崔嵬。雨後羣峯秀色來。三十年前成一夢。憶曾身近白雲臺。過雨峰嵐逐面開。白雲如海極天來。令人忽有烟霞想。不省風塵十里纔。</text>
<title>路傍有小寺。與晦甫，錫予，子順，幼安同話。是夜月明可喜。</title>,<text>小寺幽情得。篝燈細話長。自憐衰已甚。人笑老猶狂。夜寂山生籟。天虛月似霜。悠然有好思。倚醉更昂藏。</text>
<title>晩宜拜叔母墓</title>,<text>蘇來山下伏牛眠。幽宅平安抵萬年。但喜縈回峯勢合。悠悠禍福聽諸天。</text>
<title>自來山歸</title>,<text>跋馬陂塘上。寒波鏡面淸。機心初不設。沙鷗自相驚。野濶馳神逈。峯低縱目平。歲登無喜色。蕭瑟見村情。</text>
<title>二十日。自衿陽歸坐。與諸少年講中和說。</title>,<text>人物如何日眇然。不知天欲道無傳。懸燈偶閱中和說。却喜披襟對少年。</text>
<title>翌日還樗村</title>,<text>三年方省墓。強策病𨈬行。牛谷攀號色。蘇川愴慕情。人應哀老物。天亦貸殘生。意適歸來緩。心憐四大經。</text>
<title>十月三十日</title>,<text>風雪凄陰又大冬。閉門牢落斂幽縱。却愁三日襟期隔。更把詩筒替一逢。閉戶幽吟亦自佳。羞將心事要安排。不知逐逐相爲樂。爭似悠悠任打乖。壯歲名聲輸小輩。老年歡喜屬吾儕。一盂飯具無餘願。朝暮登盤有菜鮭。江上歸來意不佳。戒深言語亂生階。方知世外皆莊嶽。未信人間有坦街。行與田翁謀檣事。爲呼鷗鷺托襟懷。西牕一架殘書在。隨意吾將更打乖。</text>
<title>次閒雲</title>,<text>洞裏氤氳別有春。精英孕出百年身。居然草木生顔色。恩誥臨門集賀賓。尊斟大酒㬉如春。戴白垂髫各致身。秪恨西隣癃病客。高筵 缺 欠忝爲賓。每待花開始識春。廢然孤卧病纏身。倘敎鞍馬歸來早。定作筵前不速賓。</text>
<title>次閒雲賀席䪨</title>,<text>高年意氣自堂堂。引步徐行視作常。諸老髮黃圍一老。季方頭白撫元方。賓朋畢至情何極。野酌無廵醉不妨。說與兒童傳盛事。描來端合畫圖長。</text>
<title>漫吟又用前䪨</title>,<text>架揷羣書侈小堂。有時吟誦日爲常。初非老去懷長往。自笑當年志四方。物外安身差可適。世間投足動相妨。消除百慮還無事。閉戶深知歲月長。分守東岡一草堂。輕將得失視尋常。家貧不恨謀生拙。心苦猶懷事上方。志在君親無少欠。身遊天地有何妨。不使平生能自立。百年虗送未爲長。</text>
<title>淡而不厭</title>,<text>辛苦醎酸各自珍。纔傾一勺卽醺人。爭如淡淡淸冷水。屢酌何曾味失眞。道是平平未易窮。須從言語但由衷。試看交際甘如蜜。那得周旋有如終。</text>
<title>內省不疚</title>,<text>萬事紛然有是非。殊塗一致要同歸。欲敎心下無毫累。須辨初頭善惡幾。患在吾心見未明。却從身外亂縱橫。不知內省爲何物。妄欲鴟張了一生。霜月臨空夜色寒。凈無纖翳太虗寬。欲知心與天同大。看取吾身驗四端。</text>
<title>博學</title>,<text>宜將事事要深推。一物何曾不合知。若遣毫毛看不透。心從是處不差池。</text>
<title>審問</title>,<text>夫子何甞有不知。猶將每事問人爲。可憐小智阽阽喜。却取零金漫自奇。</text>
<title>愼思</title>,<text>人有心官便有思。却能推到十分知。倘無誠字相終始。動靜如何不失宜。</text>
<title>明辨</title>,<text>月明銅盤辨不明。眼盲猶自勝心盲。欲敎著察無遺恨。方寸須如鏡面淸。</text>
<title>篤行</title>,<text>濶步徐趍亦不遲。九層臺立百層基。休言勤苦無餘力。秪恐功成一簣虧。</text>
<title>以所次高䪨者。寫呈耳。</title>,<text>閒愁却向卷中開。舍瑟鏗然怳對來。妄有嘐嘐枉簡志。欲從夫子化而裁。心昏那可發蒙開。深愧衝寒遠涉來。若使斐然章欲達。何方小子不知裁。見說窮鄕志不開。非如朋自遠方來。却慚伎倆還如許。那得令人更取裁。</text>
<title>求放心</title>,<text>本意在仁心義路上。而凡所謂求之者。但欲此心之收回而已。恐非存其心養其性之義也。然不先存心。則亦無以養其性。此意有不可不知也。人能知有放心求。何物無聲在上頭。不識存存成性是。缺 喚醒空作但 缺。人心義路自疑無。不使心存便不知。學問無他眞切意。求心或昧是何爲。性在心中不自裁。功夫先欲放心回。存心養性爲眞諦。達道元從大本來。</text>
<title>警省</title>,<text>流光冉冉去難追。浪走人間白髮垂。少日不知何事在。向來差有一班窺。驅車薄薄心非倦。索道茫茫力已衰。說與諸君須發省。休將大路苦多岐。</text>
<title>聾甚自嘲</title>,<text>啞者期期聾者昬。朅來癡坐兩無言。人稱啞癈聾猶勝。不愼樞機戒却存。聖人深戒在行藏。不獨無言是括囊。可笑身投天祿閣。誤將明哲是煌煌。眼厭看書手不披。閉門惟與睡相宜。吟哦亦是樞機發。雅欲無言並廢詩。</text>
<title>冬至</title>,<text>管灰初動透重陰。大地方愁積雪深。仰體先王閉關意。須知養性在存心。道在一陽又一陰。往來誰測玄機深。寂然不動無思極。靜裡方看天地心。天機衮衮轉光陰。悵惜流年到老深。一氣循環無漸歇。犂然默契靜中心。悵。一作爲。</text>
<title>次春卿</title>,<text>岐路亡羊恐易訛。不妨前生問如何。閒愁夜永眠全失。樂意春回日欲和。私慾凈來風掃葉。善端藹若草生芽。一陽潛動重陰底。滋息行看分數多。</text>
<title>靜中之動</title>,<text>大地陰凝方寂然。箇中生意正堪憐。良心藹若微陽動。充斥初如火始燃。無思無慮一心虛。寂似鴻濛未判初。須識靜中能有物。不然那免死灰如。</text>
<title>答衡叔</title>,<text>蕭蕭憐髮短。耿耿覺心長。兀爾襟期獨。嘐然氣志狂。村深閒日月。木老耐風霜。夜卧衰無夢。吟蛩各自藏。每憶肩隨日。悵然別思長。爾窮應有恨。吾老不嫌狂。歲暮風饕雪。天寒寫叫霜。閉門還塞竇。病骨欲深藏。</text>
<title>酬吳士受 遂采</title>,<text>忽漫成良晤。呼盃引興長。心憐舊遊樂。醉作少年狂。偶爾萍逢地。居然鬢各霜。脩途更努力。吾與凍虫藏。</text>
<title>和海州崔器仰</title>,<text>並馬勤來訪。翻然別意催。懸燈成小欵。衝雪又旋回。秪恐行無勇。寧愁禀匪才。倘能知自力。將敬要裁培。</text>
<title>寄遁谷</title>,<text>病骨深藏不耐寒。故人消息問平安。閒中賴有聯床樂。雪擁柴門意自寬。</text>
<title>酬曺彛甫 命敎</title>,<text>老惜朋遊盡。相逢意更長。風流憐浩蕩。野性愧踈狂。好會隨江月。深情踏夜霜。淸詩重有感。玩味却心藏。</text>
<title>寄遁谷。又次前䪨。</title>,<text>獨卧孤齋曙色寒。却憐棲息一枝安。朝來偶被村人酒。撥乘幽愁強自寬。大暑收來又大寒。秪應隨遇且皆安。亨衢折阪如同視。天地何甞不是寬。雪裏般柴且禦寒。夜來眠罷覺身安。深知分外無餘願。八尺能容小室寬。心羞私慾不氷寒。大化中間一宅安。頗識依俙微路在。老年懷事却差寬。不敎鷗鷺舊盟寒。圭竇蓬牕分亦安。少欲爲農今又老。澗阿須學碩人寬。強欲微醺不怕寒。貧雖徒食亦能安。村醪未足令人醉。淺酌還嫌酒五寬。</text>
<title>酬愼甫</title>,<text>本自人生有是寅。不然那得是爲人。老人氣力能康健。更喜明年七十春。</text>
<title>又用前䪨</title>,<text>衣弊猶能可避寒。心安勝似此身安。悠悠喫着何關我。案有殘書賴自寬。少日功夫等十寒。只從忙裏自爲安。邇來頗解看文字。路陌看如大道寬。</text>
<title>與韓生思哲，李宗敬，李仁復。對坐。</title>,<text>關路超超雪作寒。舍車行色度長安。憑君爲問滄溟濶。更覺胸呑八九寬。</text>
<title>鏡明</title>,<text>明鏡何曾屬照疲。靜來還若寂無爲。莫敎心下紛多事。要在虛靈不被私。</text>
<title>止水</title>,<text>强欲將心止水如。波淸歷歷數遊魚。微風不動纖紋息。靜極還疑鏡面虛。</text>
<title>遁谷詩來次之</title>,<text>睡起東牕出日寅。詩來怳接意中人。爲憐枕外梅花樹。消息應傳未臘春。斗柄昭回且建寅。仰看天道不違人。貞隨萬物相終始。冬盡行行又欲春。凍鷄聲緩曉將寅。苦被閒愁惱殺人。近臘寒威來逼骨。梅花無賴報新春。</text>
<title>示韓李諸生</title>,<text>衝雪凌千里。令人氣欲摧。君來有何意。吾老不知裁。聖去言猶在。心存眼亦開。歸看滄海大。豁豁照靈臺。看君志欲古人如。不必求師自有餘。遮莫懸懸勞遠夢。閉門深讀聖賢書。養正元來是聖功。秪應勞力更專工。人將千里看猶遠。天下何甞道不同。莫漫悠悠枉用心。心能直遂又誰禁。不敎外物爲身累。吾道何曾有古今。</text>
<title>酬愼甫</title>,<text>行隨本分君應樂。猥竊虛名我却慚。倘敎氣志空埋沒。天地徒生一箇男。不怕飢寒我亦能。任他牕外雪稜稜。人看癡坐閒無事。雅欲心如履薄氷。</text>
<title>和遁谷</title>,<text>梔憐渠不受雪中寒。獨也靑靑分外安。春欲氤氳生意動。小牕還欲太虛寬。梅雪打虛牕不怕寒。梅兄消息日平安。淸標恥與梔黃伴。塵俗還如對褐寬。</text>
<title>視思明</title>,<text>老眼渾疑隔霧看。人來咫尺辨猶難。能從心下通無蔽。見處還如照肺肝。</text>
<title>聽思聦</title>,<text>聾甚褒如聦必重。旁邊未覺扣洪鍾。倘知蔽陷難窮病。到處寧愁耳不聦。</text>
<title>色思溫</title>,<text>論篤那能免色莊。詩稱衣錦闇然章。一團和氣如泥塑。三日人稱坐處香。</text>
<title>貌思恭</title>,<text>終日乾乾可與幾。看來體若不勝衣。恭人自有溫溫貌。一念何甞造次違。履薄臨深可與幾。看來體若不勝衣。溫溫造次常如許。却有英華自發揮。</text>
<title>言思忠</title>,<text>辭氣從容自至公。樞機少錯易興戎。聖人有戒庸言謹。語不由衷便不忠。</text>
<title>事思敬</title>,<text>欽欽盡日若無爲。動靜尋常不失宜。敬立義行無由外。箇中惟有鬼神知。</text>
<title>疑思問</title>,<text>岐路亡羊却會疑。從人一一問何其。翛然撒手迤邐去。南北東西任所之。</text>
<title>忿思難</title>,<text>盆來焱發疾投梭。懲若摧山勿放過。轉眄須臾生禍福。莫敎平地有風波。</text>
<title>見得思義</title>,<text>得失悠悠但任他。萬鍾於我豈能加。莫將非義來相試。齊國其如仲子何。</text>
<title>夜坐。聞諸人在旁舍講說。喜志之。韓李生前夜。與仲壽，聖登，仁博。會話至朝。故云云。</title>,<text>分作癡然粥飯僧。少年豪習有時騰。會心未必遊濠澲。樂事無如對友朋。滿目羣書抽在架。披襟永夜坐挑燈。老夫孤卧眠難着。側聽餘言氣欲增。</text>
<title>遁谷有和詩。又次之。</title>,<text>惺惺欲學瑞岩僧。衰氣猶嫌分外騰。簷外喜逢新到月。雪中遙憶遠遊朋。心愁不寐眠侵夜。眼苦看書坐背燈。歲色行行殘臘近。感懷牢落老彌增。</text>
<title>理一</title>,<text>自有機緘妙。於焉孰主張。理應無內外。道在一陰陽。不遣洪纖漏。潛看品制詳。天人相與際。心上要商量。</text>
<title>分殊</title>,<text>一致無虧欠。殊塗各粲然。物物爭占地。紛紛自有天。往來看日月。昭著驗魚鳶。眼入川流細。秋毫辨不愆。</text>
<title>次愼甫䪨</title>,<text>小牕朝日凈暉暉。暈不生顔酒力微。過臘行看春色動。肎愁殘臘雲擁扉。</text>
<title>又次遁谷月前䪨</title>,<text>隨意寫呈。不自免胡亂。時加年斥亦無妨。枯落心同守靜僧。欲將私慾不敎騰。深思切切新知樂。謝遣憧憧舊日朋。身倦懶迎排戶月。眼昏羞對讀書燈。却憐齒髮還如許。差過兼旬歲又增。窮居木食淡如僧。何事紛然妄欲騰。老托孤懷同社友。初無一字寄親朋。貧猶不廢朝拈酒。坐亦常愁夜乏燈。却笑倉箱吾計拙。歲寒猶有感懷增。</text>
<title>太極圖</title>,<text>千古濂翁着眼高。靜看天地辨秋毫。陰陽自有陶匀力。品物生成不弛勞。造化全輸太極圖。陰陽變合極排鋪。就中却有安身地。敬肆前頭辨所趍。</text>
<title>寄遁谷</title>,<text>歲色行行臘又殘。孤懷倍憶少年歡。消愁賴有盃中物。雪打虛牕未覺寒。少日懸燈卜夜闌。卷中書細不愁看。自憐秉燭心還切。閉眼幽吟強自寬。不欲幽愁集百端。強將詩句費吟安。朝來爲問東岡老。定與吾儂意一般。</text>
<title>極數知來之謂占</title>,<text>極數知來驗自然。爲憑蓍德本神圓。一陽生後推行去。占得千年又萬年。</text>
<title>通變之謂事</title>,<text>造化機權自不閒。寒來暑往劇循環。縱橫闔闢無非事。點想天人定一般。一章自一陰一陽之謂道。至不測之謂神。以天道說去。不應中間揷入人事也。占與事雖在人。而其原皆出於天。則主以天道。而包以人事而言之。恐無妨。未知如何。</text>
<title>一故神</title>,<text>道在陰陽與屈伸。不言無極又誰眞。橫渠却就源頭說。未識何如一故神。陰陽不測是謂神。道本無心作主人。有感能通天下故。何曾一物更碯磷。張子言一故神。又曰。兩在故不測。所謂不測者。盖或陽或陰而不可定也。苟如是則指其用處而言之也。一故神云者。豈指一陰一陽以前事耶。雙湖胡氏曰。其軆謂之道。其用謂之神。在造化以軆言。在易以用言。未知張子之意。其兼軆用而言之否。</text>
<title>次愼甫䪨</title>,<text>夜坐悠然背短檠。自憐衰眼却羞明。寒簷有月來相照。勝似前宵雪打聲。褊性深嫌俗慮繁。分宜枯落卧窮村。有時獨引尊中物。醉後氤氳小室溫。故人寒掩雪中扉。纔遣詩筒扣顯微。何處靑衿來問字。強携書帙坐朝暉。</text>
<title>游楊立雪之疑</title>,<text>靜中須有物。無眹亦無思。窃恐存心法。非專閉眼時。事過還不見。人立未曾知。記錄能無誤。良多後學疑。游楊侍立時。程子瞑目久之。始曰。諸君猶在否。旣出則門外之雪深尺許。此事不可知也。有時瞑目則可。而乃若是之久。豈先生平日存養之功。每如此耶。所謂不覩不聞者。盖言事未至。而未及有覩聞之際也。必欲其無所覩無所聞。而兀然瞑坐而已。則不幾近於晦翁所說。請問記錄者之罪耶。</text>
<title>漫吟</title>,<text>閉門恒兀兀。寥落歲寒心。酒欲生微暈。詩嫌費苦吟。愁懷歌白雪。樂意對靑衿。且喜孤齋夜。懸燈坐擁衾。</text>
<title>夜卧喜月</title>,<text>老去長愁苦未眠。寒衾輾轉夜如年。家貧奈乏焚膏力。縱有靑燈弛不懸。夜卧無燈耿不眠。閒愁自欲暗相牽。牕虛忽見孤光動。喚起幽懷更灑然。</text>
<title>一故神</title>,<text>來往何甞有屈伸。無名可說強名眞。不行不疾玄機速。天下誰能與此神。至誠之道自如神。建立無勞卜筮人。可笑爭鳴紛喙喙。輕將堅白試緇磷。</text>
<title>村情</title>,<text>村情蕩漾似風波。無處求安可奈何。恠底流行時氣戾。豈緣人事欠祥和。世間何事可關愁。已把吾身自不謀。九卦分明存戒切。聖人於此亦甞憂。</text>
<title>來留鳳捿庵</title>,<text>避地初無遠。孤庵勝大村。偶然穿雲入。聊以與僧言。且樂幽情愜。寧愁俗慮繁。夜聞老緇說。舊習喜山門。禪房寄迹更加餐。棲息便便強自寬。老去麤知君子位。此身何處不爲安。</text>
<title>發省</title>,<text>心隨淨地更分明。靜極須如水至淸。未識羅浮更何似。小臣應被大臣輕。靈臺一片本虛明。外物來時撓不淸。秪欲澄然無一事。過空雲逐㬉風輕。不信風塵樂。已堅鷗鷺盟。靜來深省發。老去悔心萌。妄欲輕身擧。渾忘隨風行。更從踈處密。期到十分明。善學還稱靜坐時。宜將此意要深思。若敎肚裡紛紛了。可但欺人亦自欺。</text>
<title>又用前䪨</title>,<text>快然一氣屈還伸。理自乘流浩浩眞。過此難知稱盛德。無方無體說窮神。初無所屈又何伸。無臭無聲太極眞。不貳還能生不測。至誠還自道如神。張子所謂一故神云者。窃恐不宜作軆用說。只欲以體用看去。則亦不難解也。體立而後用行。則雖不言。而纔說體。已見用之具於體之中矣。盖无思无爲之時。感而遂通之妙。已在寂然不動之中。道本不外乎一陰一陽。而又結之曰。陰陽不測之神。聖人之言已如此。仁者知者。各主所見。殊不知其顯諸仁藏諸用者之爲道也。自其富有日新而目之謂盛德大業。是豈軆用之說耶。旣不曰一而神。而乃曰一故神。張子之意。必已見得到此矣。未知以爲如何。</text>
<title>庵中不畜鷄。柳生斗采送之。今夜可無轉輾之愁。可喜。</title>,<text>閒愁永夜度如年。報曉聲中始豁然。却恨孤庵鷄不唱。曙光癡待到牕邊。禪房寄宿覺來疑。萬籟聲沉寂歷時。老釋無眠同客抱。殷勤爲問夜何其。犬吠岩扉試小開。忽看人自抱鷄來。不愁今夜漫漫永。咿喔聲隨夢屢回。偶然爲客入禪林。壺酒隨身淺淺斟。少日猶存剛制切。老年還許契情深。常嫌下士遲聞道。試問孤僧定後心。嚮晦怊怊將宴息。悔將塵事惱煩襟。</text>
<title>二十五日朝起。看雪積。</title>,<text>忽驚瓊樹擁禪關。羣品看來頓改顔。蕭條始認金沙界。慌忽如騰白雪山。二氣鴻濛疑未判。三淸咫尺若能攀。超然更結烟霞想。不道身猶在世間。</text>
<title>又吟</title>,<text>巖扃隱約近塵寰。誰識孤庵寄此間。不怕山家淡生活。老年棲息共僧閒。何來大雪極吹噓。銀海浮空混太初。天地中間愁欝氣。風驅一夜便消除。短景行窮㬻。岩風送大冬。寒天憑遠目。夜雪失羣峰。不辨森然路。猶憐獨也柯。門前有高樹。喜鵲坐從容。</text>
<title>靜坐</title>,<text>雅欲超然汗漫遊。思將外物不關愁。且須歇泊閒中坐。莫謾承當閙處求。意氣從容眞自得。風流蘊籍是無憂。免敎塵事來相撓。然後方稱付謬悠。常嫌俗物苦多侵。遐想烟霞恐不深。倘遣吾身能脫灑。動中心是靜中心。出入無時一箇心。收來放去有誰禁。纔敎主宰惺惺在。靜處方看意味深。岩棲趣况少人知。近處無山亦自奇。頗憶身曾遊法界。七佛庵畔坐來時。不欲心隨外物遷。俯看榮辱似雲烟。蘧廬等是安身地。未必名藍可結緣。</text>
<title>又吟</title>,<text>不讀僧家貝葉書。羞從長老問眞如。達磨一語爲眞諦。凈智何曾是緖餘。眼翳昏花坐廢書。殘年粥飯老僧如。出門爲訪春消息。陽意微靜積雪餘。閒中隨分對殘書。開眼多時坐晏如。強欲咿唔還自笑。老年那得趁三餘。</text>
<title>除夕</title>,<text>風自刀刀大塊噓。三陽勝似一陽初。靜看天地循環理。新歲將來舊歲除。身如枯木理難噓。老去心誠在復初。寒往暑來元不息。秪應天理有乘除。靑冥不欲藉吹噓。已約漁樵且遂初。身外紛紛都不管。起來隨意步前除。孤懷常悄悄。不欲惜流年。頓頓朝供飯。癡癡夜輒眠。有生還有死。可笑妄回天。活計吾能得。初無外物牽。自笑吾年紀。行行近七旬。高年初豈敢。少日望如神。世肯憐衰物。天應貸病身。兀兀孤庵坐。懸燈夜欲闌。僧寒廚不擧。歲樂巷無喧。節氣行相遞。人情佇改觀。松楸觖灑掃。盃酒與誰歡。</text>
<title>元朝</title>,<text>天地中生七尺𨈬。蕭蕭短髮見頭顱。心隨理一無夷險。然後方稱大丈夫。處世行將七十年。坐看榮辱劇紛然。盡𨈬身外悠悠事。不敢尤人敢怨天。平生未讀許多書。老欲劬心已覺踈。若使服膺能不失。庶幾身與古人如。</text>
<title>予之不托於音久矣。要柳德輝皷琴。以爲舒散幽襟之地。</title>,<text>絲竹還非樂。含悽不托音。有誰來凈界。呼汝抱瑤琴。嗒爾雖無語。冷然却會心。坐令幽思足。舒散滌煩襟。</text>
<title>寄遁谷</title>,<text>岩捿隱約愜幽襟。詩句差寬歲暮心。不是東岡酬復酢。老懷憀慄與誰吟。詩社何甞早托身。老年隨意任天眞。高哦大醉非吾事。恐作林泉漫浪人。晝夜乘除有短長。衰懷無術送年光。燈前強綴消愁語。人笑詩翁老更狂。詩筒日日往來長。枉欲投桃博夜光。不有鮑牙知仲意。打乖誰肎貸踈狂。底事悠悠費苦吟。推敲不欲更關心。却愁枕上寒無夢。聊復哦詩到夜深。</text>
<title>愼甫携酒而至。與炳然會話。</title>,<text>依依柳色已知春。行入新年近七旬。遇酒何妨隨意醉。歡然一咲老懷眞。雪消風㬉已新春。借得僧床過一旬。聾劇不聞山外事。世閒行樂定誰眞。山氣氤氳又一春。偶然棲息動徑旬。故人携酒勤相訪。白髮交歡意更眞。</text>
<title>謝遁谷。又用前韻。</title>,<text>君來豁豁却披襟。白首同歸共此心。詩去詩來虛日少。老懷輸入短長吟。分宜丘壑置吾身。風味相看到老眞。不怕兒童爭拍咲。同垂白髮坐三人。醉後微吟引興長。不須怊悵惜年光。乾坤納納心同大。妄許嘐然舍瑟狂。人如不學馬牛襟。老去猶存耿耿心。前面排鋪期漸縮。有時攄發不平吟。莫負男兒七尺身。將身秪恐失天眞。崇高事業吾何敢。俯仰無欺却在人。當時自倚此心長。妄欲身親日月光。却笑林泉成漫浪。人應齒冷老猶狂。道在吾身不在書。廢書求道却全踈。書能與我犂然契。動靜還應秪自如。不欲怦營白髮年。小庵癡坐意超然。行遲久速皆安命。萬事悠悠自有天。</text>
<title>聽琴</title>,<text>琴聲忉忉散煩襟。千古遺音閟一心。莫說今人多不識。秪應泓下老龍吟。消除百慮不關心。幽窅聲中意味眞。縱有峨洋山水響。世間誰是解音人。絃上冷冷手語長。羽聲沈欝意含光。呼童爲問尊中物。取醉幽吟自笑狂。</text>
<title>丙舍</title>,<text>衣冠藏此地。三百有餘年。舊事無人識。幽堂曠世傳。扶踈栽栢樹。偪側置茅椽。却喜瞻依近。心如在膝前。</text>
<title>自勉。次前韻。</title>,<text>心隨飛鳥逝。歸路與天長。道本無今古。人何有聖狂。蕭條懷曠世。俯仰挹千霜。恠底同流往。滔滔舍不藏。</text>
<title>仁</title>,<text>終日乾乾在體仁。只將天理律吾身。瀜瀜洩洩心全得。看取氤氳始發春。</text>
<title>禮</title>,<text>禮樂斯須不外求。治躬捨此更何由。節文儀則無差失。人道能期到上頭。</text>
<title>義</title>,<text>舜蹠初分利善間。行行直欲透重關。發強剛毅能無惧。休把鴻毛視泰山。</text>
<title>智</title>,<text>萬事紛紜有是非。殊塗一一不同歸。公私莫漫無分別。只在初頭善惡機。</text>
<title>信</title>,<text>動靜存誠凜自持。不然那得免支離。古人解作中央土。元氣流行貫四時。</text>
<title>閱地圖</title>,<text>天下茫茫道不窮。千谿萬徑豁然通。諸馮畢郢知何許。前聖心應後聖同。大地縱橫亘古今。靑丘一片等蹄岑。太倉梯米猶爲大。參作三才但此心。</text>
<title>寄遁谷</title>,<text>吾曾爲吏宿心違。君亦南州解紱歸。老去投身樵牧社。方知四十九年非。事與初心八九違。百年吾計欲何歸。從知天下紛紛物。去取分明有是非。仰事天翁恐有違。將身只願與同歸。欲從世路縱橫去。那免浮沉太半非。與天相似不相違。聖人行處聖人歸。年來麁解存心法。却向源頭辨是非。不怕行行與世違。前修呼我要同歸。但敎俯仰能無愧。充耳從他有是非。深嫌俗態但依違。肯欲同流爛熳歸。只使此心常對越。不關身外有人非。逐利東西恐或違。離家遠出不知歸。眼前得失看爲大。未暇商量是且非。初服漁樵計不違。野翁爭席醉同歸。卽今天下無公眼。莫漫悠悠說是非。</text>
<title>聞慶倅尹元道屢送酒。感而識之。</title>,<text>觥盃猶不廢。村酒慣澆膓。分已隨貧足。心是到老長。粃糠寧在後。芻豢欲相忘。累荷江州送。令人醉欲狂。挈榼勤踰嶺。官僮屢往還。村醪欲無色。山客破愁顔。旣醉衰猶健。癡吟意自閒。百朋何與我。塵慮已全刪。</text>
<title>靜坐</title>,<text>看書未必漫長吟。却在犂然契悟深。方寸不敎私意閙。靜來能會古人心。獨夜寒棲不貳門。懸燈悄坐寂無言。心能靜極方呈露。想像堯夫在百原。</text>
<title>漫吟</title>,<text>占取孤庵且寄身。老僧情熟自相親。邇來頗信機心靜。山鳥飛來不畏人。殘年粥飯不如僧。引步徐行却未能。強學跏跌成宴坐。此心無物自然澄。</text>
<title>尹尙彦自歸晩來訪。約於春㬉入去。</title>,<text>閉牕猶怕雨餘寒。棲息還從丈室安。更待山中花欲㬉。濯纓臺畔倚筇看。鷗鷺幽盟定不寒。故山消息問平安。君歸試報鵑花信。老眼行將倚醉看。</text>
<title>正月十二日。愼甫相邀。閒雲尹令兄弟先到。炳然亦至。盖主人生朝也。</title>,<text>白髮相看雪皓如。懽深喜氣藹春噓。筭來五老經行日。三百年仍六十餘。巷北村南好會頻。新成小屋更呼賓。雪堂不飮風流在。酒熟能知勸故人。小堂延客坐來寬。酒襲衰顔未覺寒。野老同成眞率會。不妨乘醉盡情歡。人生喜事故多般。朋酒相招盡日歡。夜卧禪牕初夢罷。居然一枕似邯鄲。主人珍重勸深巵。好意方濃醉不辭。寄語兒童休竊笑。老年行樂爾何知。</text>
<title>夜坐又吟</title>,<text>底事支頤坐。悠然不賦詩。秪緣心自懶。不是氣全衰。客睡愁難着。春宵覺太遲。</text>
<title>上元</title>,<text>嗷嗷如在沸湯中。佳節誰能好會同。少逐遊人看月出。晩從村老占年豊。羣情却欲爭逃籊。賤跡方愁似轉蓬。強借峩洋山水響。行消懊惱豁然空。酬節無心作上元。深愁不散十家村。却憐山月排牕入。如得披襟一笑溫。</text>
<title>德輝又來皷琴。歌者隨來。</title>,<text>遙夜迢迢不世情。更呼明月照心淸。歌中節拍琴中語。聾者纔能辨有聲。聾如無聽但怡情。縱有琴歌不辨名。夜久悠然生好意。微雲點綴月猶明。天地氤氳運一機。三陽欲動氣猶微。歌聲激越琴聲激。堙欝初舒助發揮。</text>
<title>閱見朝紙。有食物周給之命。不勝惶感。夜坐有吟。</title>,<text>藜藿充膓性命全。心將貧富欲超然。微忱戒在干恩澤。分外榮頒又自天。夙抱愚衷欲致身。居然顚髮白紛繽。一心𥷋向酬塵刹。敢欲徼君更說貧。平生但識有君親。早近銅闈已許身。河海恩深慚未報。長時一夢繞楓宸。</text>
<title>官吏以監營關文來示。而照例賜給之數盛多。盖惠養之恩。至及老人。不但賤臣之周給而已。追念舊臣。乃有異恩。其爲感泣當如何。玆以愧惧之意。吟數詩以識之。</title>,<text>望外榮頒及老人。王言如綍又如綸。微臣罪大違明主。聖主恩深念舊臣。感極秪應期結草。誠結雅欲報糜身。陽和布澤方資始。仰禱吾君懋體仁。分在緣南畮。還非慕耦耕。欺天爲大罪。處世愧虛名。海鳥那知饗。𩃉人不赴㫌。寸心猶耿耿。無路效愚誠。</text>
<title>漫成</title>,<text>側身循省切。深覺負平生。古今昂藏志。堪輿俯仰情。年馳行不力。老去愧無成。恠事浮休跡。何緣更窃名。</text>
<title>春雨</title>,<text>盛德潛看每日新。山邊草樹已爭春。悠然一雨從天至。上下同流霈澤均。心欲乾乾強自新。還如枯木喜逢春。數枝猶有方生氣。枯枿欣霑雨露均。園木爭榮日日新。陽和又布一番春。自憐枯落無餘地。不是乾坤澤未均。</text>
<title>又用前韻</title>,<text>恠來田畒一畸人。叨被天門降鳳綸。中處乾坤稱父母。尊古今有▣君臣。存心只欲無違道。盡分端宜不失身。歌詠太平隨意樂。願將耕報堯仁。</text>
<title>漫成</title>,<text>靜來方有省。如見古人心。鏡體初無欠。毫私凈不侵。讀書空自苦。希聖又誰禁。吾亦能言者。知之恐未深。</text>
<title>雨雪</title>,<text>雨雪霏霏交下時。農人種麥又愆期。老夫獨有康衢樂。恩侈倉箱不怕飢。</text>
<title>陳䟽後。吟詩自叙。</title>,<text>分作農人擬一生。課奴方欲事春耕。猥將文字陳楓陛。深愧虛名誤聖明。游衣游食送平生。婦不投梭子不耕。心欲乍開年又老。眼看文字未分明。含哺皷腹樂吾生。是豈尋常祿代耕。早許捐𨈬湯火蹈。非若不食寸心明。</text>
<title>雪後</title>,<text>岩棲寂歷閉門深。雲日依依晝以陰。銀海中間方蕩潏。不知身世在山林。大雪飄來尺許深。扁舟誰肯訪山陰。老僧却掃門前路。山外人應辨石林。雪擁孤庵深復深。山雲不散日陰陰。化翁忽把靈區幻。瓊樹高低自作林。</text>
<title>爲步遁谷䪨</title>,<text>昏然耳目似聾盲。但欲心官分數明。若使天君常烱烱。在躬神氣日應淸。心從老眼霧重遮。遇事常嫌打未過。磨鏡功成無內外。物來相照不愁多。行藏今古不同時。却恐徐徐閉戶遲。自笑謀身還太挾。不妨成就一龜玆。</text>
<title>吟雪</title>,<text>恠底叢林頓改顔。瓊峰玉樹幾重環。初看自信金沙界。何處移來白雪山。忽若槎行滄海上。怳然身出世人間。天敎老子婆娑樂。隨意浮遊萬慮刪。</text>
<title>尹選之子來</title>,<text>領取龍遊洞裏天。曾從老宿結因緣。溪山莫說閒名字。迹負奇岩二十年。</text>
<title>雪後</title>,<text>積雪埋山路不開。老僧辛苦汲泉廻。禪門寂寂長時掩。犬吠方知有客來。</text>
<title>次遁谷</title>,<text>閒情有味鳥聲餘。引步徐行意自如。朝晝一盂成活計。不愁身與老禪居。</text>
<title>二十八日。承批。史官又傳喩。惶恐惶恐。</title>,<text>見說王人過渭陽。披衣顚倒下山忙。村童却恠蒼黃色。不省行將近耿光。怳覩威顔咫尺親。天書璀璨耀村隣。貧家忽侈長腰積。爲說恩波渙與人。含菽心甞愧古人。公庭投狀說家貧。自天雨露欣霑足。百口無虞擬一春。</text>
<title>夜吟</title>,<text>漫浪爲何事。支離却笑余。有言多說病。稱老廢看書。夢罷三更後。宵長一枕餘。朝曛每如許。日月自居諸。</text>
<title>示德輝 僧舍忽有書案。頗可玩。問之則德輝之物也。</title>,<text>案上朝來始拂塵。休將此物但供賓。咿唔饗徹山牕外。不爲長時解笑人。一壑烟雲護靜居。恠君何事不看書。幽期况有峨洋趣。吟弄時時意有餘。琤琤豈是解知音。願灑靈臺試按琴。千古遺聲藏不得。箇中求見古人心。</text>
<title>聖登以整齊嚴肅後。又有存心之說。吟此示之。</title>,<text>人患心君未定居。但言功在博觀書。不知操舍尋常事。堪笑騎驢又覔驢。</text>
<title>看繫辭</title>,<text>自爲身謀覺大愚。只勞粧點漫區區。聖人用意看何處。慙作尋常淺丈夫。天地高深理不誣。洪纖臣細粲然俱。聖人已去言猶在。奚啻殷勤擧一隅。千載嘐嘐願掃門。欲從何處問眞源。聖人然後能知聖。無恠歐公有是言。探取驪珠入海深。滉然難測萬千尋。休將淺智爭誇毗。多見平生枉用心。俯仰無垠但撫躬。擬諸天地語難工。悠然心會堦前草。生意潛看造化功。</text>
<title>興於詩</title>,<text>愧殺看詩眼未明。吟來不見古人情。須如出地雷聲奮。庶草油然自發生。</text>
<title>立於禮</title>,<text>法地行行不出仁。何勞勤苦着心遵。方維上下無相奪。山立揚休儼一身。</text>
<title>成於樂</title>,<text>隨處從容樂自生。純如不待玉鏘鏗。淴然天地同歡合。玉振金聲始大成。</text>
<title>春意</title>,<text>春意尋何處。潛從小樹看。欣欣生喜色。深深似微闌。日照還添色。風來不怕寒。試求方寸裏。點撿藹然端。</text>
<title>春色</title>,<text>盛德看天地。風光每日新。淺山猶氣色。枯木更精神。决石泉流響。隨人鳥語親。欲從方丈室。收納一團春。</text>
<title>三月八日。在鳳棲庵。設蒭酒。與隣近諸公同歡。以志恩波之覃被也。</title>,<text>小酌寧辭醉。吾方詠太平。君恩天地大。𨈬命羽毛輕。愧蔑涓埃報。恐寒鷗鷺盟。身心捧塵刹。魏闕但懸情。且沐恩波濶。狂歌動四隣。設泡仍具飯。蒭酒更呼賓。跌宕朋遊樂。氤氳丈室春。喜看林下路。携手醉歸人。早識生三義。誠縣致身。居然成濩落。非欲出風塵。老大空悲咜。恩榮每主臣。一作逡廵。 自憐違宿計。虛負聖明辰。喜氣乘春與藹然。呼朋共樂太平年。恩波不乏添尊綠。雨露均霑仰祝天。</text>
<title>次遁谷</title>,<text>眼不看書廢夜釭。孤光獨許月窺牕。爲沽村酒頻添綠。長使春波滿小缸。羞明不欲對殘釭。獨夜無眠待曙牕。何必靑州從事飮。未分淸濁但盈缸。愁對明光映小釭。喜看新月入虗牕。老年敢作無何飮。斟酌時傾淺淺缸。</text>
<title>詩</title>,<text>仰思三代際。成德在詩書。眼到心能解。言窮意有餘。良心應易發。專對不曾踈。白髮猶墻面。茫然窃愧余。</text>
<title>禮</title>,<text>天理流行處。人應有節文。尋常心獨苦。造次志彌勤。照管肌膚會。商量物我分。勿旗一揮却。定位儼天君。</text>
<title>樂</title>,<text>禮樂周旋久。斯須可去身。消融無滓穢。灑落不碯磷。舞蹈從童歲。優游到聖神。劇憐三代後。誰復喚醒人。</text>
<title>酒後吟</title>,<text>閒然黯黯惱愁膓。終日昏然氣不楊。賴有麴生風味足。淺斟猶覺意差強。</text>
<title>靜看</title>,<text>混然天地內。物物與同春。稏䆉因風動。參差逐日新。一般看意思。羣品各精神。合在陶甄裏。融融正軆仁。</text>
<title>老眼</title>,<text>老眼依俙是。春心藹善端。初從林下過。忽似霧中看。案有書難讀。身因酒少安。閒閒無外事。持作暮年歡。</text>
<title>送聖登</title>,<text>竄身荒谷裏。誰肎惠然過。爾獨同晨夕。吾甞與切磨。眞心閒處得。樂意靜中多。離思還堪遣。春愁可奈何。</text>
<title>寄遁谷</title>,<text>深嫌枉用力。數日廢吟詩。不見專功在。還多因睡時。不知長日計。何術老年宜。貽阻亦堪悵。奚筒又遣之。</text>
<title>杜鵑花</title>,<text>猶怕餘寒老去情。不知春色幾分成。杜鵑花映踈林外。分外嬋娟眼忽明。</text>
<title>喜雨</title>,<text>不辨何聲吼夜扃。閉門高卧笑重聽。明朝試看山牕外。風雨驅來葉滿庭。</text>
<title>風雨</title>,<text>大地魚喁萬姓情。籲天無路但寃聲。夜來風雨從何處。吹盡彌空火色淸。好雨冥冥故不晴。三農慰滿共歡情。孤庵忽動欣然色。一壑風烟特地生。</text>
<title>禮郞以文信國，陸丞相二人建祠。收議而來。</title>,<text>百世淸風可立頑。高懸日月有誰攀。燕囚海入猶生氣。莫把鴻毛等泰山。文山遺像逐槎還。感動天威咫尺顔。何必妥靈爲勝事。盛名人誦大東間。</text>
<title>雨餘</title>,<text>雨餘風切切。山日或陰晴。不耐牢關坐。還思放杖行。林中花欲㬉。牕外草新生。却怕輕寒襲。超超野望情。澗壑生精彩。韶華已七分。風光花柳動。吟哢野禽聞。有約窺牕月。無心出峀雲。不妨呼小酌。淺淺到微醺。</text>
<title>鵑花</title>,<text>孤庵兀坐思悽然。怊悵淸明節又遷。春入山中猶寂歷。杜鵑花動艶陽天。黛色微生雨後山。禪牕寄傲樹中間。鵑花婥約看如笑。故爲幽人作好顔。</text>
<title>三月一日。聞李子剛之柩以木道泝往砥平。將於初九日入地云。</title>,<text>俯仰悲吟伐木篇。故人稚子又重泉。後生可畏行將進。恠事天胡不假年。吾有平生友。襟期自古人。心安無貴富。跡倦不風塵。拙宦曾聯武。深情又結親。誰言生可樂。腸斷撫孤辰。見爾垂髫歲。堪憐在膝前。病淹能不死。年大意彌堅。眼透難看處。心閒小歇邊。方期充斥去。暴拆是何天。</text>
<title>漫吟</title>,<text>不欲幽憂集百端。何來邸紙偶然看。莫言臺地風流盡。今日驚瞻豸角冠。燕在高堂子母歡。西峯日日且平安。不知恤律遠堪笑。春事西疇報已闌。</text>
<title>寄遁谷</title>,<text>悄坐無聊。數詩走草。送呈以求和。而崔大而理發形發之說。不欲與之深說。草草答之。並呈去。斥敎爲幸。萬事悠悠自去來。浮雲一任等閒廻。古人却恥成愁鬼。要在天君更取裁。閒愁黯黯欲相侵。更著精神喚此心。却怕揶揄騰五鬼。秪應終始但欽欽。危者能平易者傾。定知天道自分明。休言着處無安地。肚裏存存一箇誠。</text>
<title>閒行</title>,<text>雜樹陰陰問杜鵑。鋪張錦繡媚春天。誰知淺淺童山下。特地風光一壑專。紅覆恒河爛熳新。小牕晴日暗藏春。山中亦有繁華想。不羡高堂貴富人。引步徐行白髮垂。杜鵑花際去遲遲。自憐筋力年年减。春色何曾欠昔時。</text>
<title>雨後</title>,<text>不被人來晝掩關。幽懷日日對春山。東君忽送知時雨。園木爭榮頓改顔。寄傲山牕見杜鵑。夜來微雨更嬋娟。紅光隱約踈林外。勝似繁花耀眼前。粧成一壑怳丹靑。彷彿山河展錦屛。春雨一番生氣色。正看羣品各流形。</text>
<title>小庵遣懷</title>,<text>每結烟霞想。馳心七佛庵。老年難自力。何處可窮探。欝欝懷猶惡。超超意不堪。還思隨分取。龍肉笑空談。九苞山一曲。蕭瑟有孤庵。迹與幽情愜。心從賾處探。雲林吾自樂。粥飯老猶堪。時聽牙絃語。何如野客談。</text>
<title>喜遁谷來</title>,<text>禪門一笑喜君來。陡覺幽懷豁豁開。細草如茵花似錦。風流彷彿小車回。小牕晝靜好懷開。淺酌微醺侑酒盃。不是無人勤問訊。喜君今日惠然來。人笑踈狂不肯回。自憐辛苦困知來。妄將弊箒千金享。高眼懸空願取裁。</text>
<title>理氣互發</title>,<text>知覺何從始發源。未應來討下流渾。如將太極爲好諦。動靜纔成第一門。高明廣大一心存。冲漠惟稱德性尊。不識初頭泉始達。更從何處問眞源。脉絡分明自一源。不愁流動太翻瀾。有時風掣波濤激。平地還生灧澦灘。</text>
<title>雨餘峭寒</title>,<text>春衣未換怕餘寒。却負花前一日歡。案有殘書差可樂。不妨隨意閉門看。心逐浮雲卷復靜。却將身世任虛餘。晴縱有時翻陰覆。動靜吾常秪自如。</text>
<title>漫吟</title>,<text>無事關心着處安。握蛇騎虎不艱難。思量天下皆如許。夷險還須一例看。虎尾春氷寄此身。庶幾三月不遲仁。倘敎造次心長在。畢竟期成寡過人。天將一理與人看。不要身安方是安。滿地風波皆坦道。此心隨處自成歡。</text>
<title>三月十二日</title>,<text>山牕兀坐意超然。萬事悠悠但信天。不用安排生計較。機緘自有化翁權。</text>
<title>雨</title>,<text>雨脚懸簷滴。風吹不作寒。閒情深處得。生意靜中觀。樹色隨時變。山容與客歡。幽吟吾自適。妄托碩人寬。春風知有力。日日破餘寒。雨澤行將遍。韶光更可觀。一般生好意。羣動與同歡。兀兀頻拈酒。愁來強自寬。雨來平陸失。水色極天寒。不信孤庵宿。還疑大海觀。魚龍應出沒。鷗鷺各呼歡。未待登高望。蒼然眼界寬。</text>
<title>又吟</title>,<text>且喜風光好。牕開不怕寒。樹容春後辨。山色雨中觀。一壑知誰奪。孤庵可自歡。心安隨處樂。久信太虛寬。天機固慾淺。那免不氷寒。欲向身邊討。須從肚裏觀。跡嫌塵世托。心逐古人歡。自反惟求縮。軒裳等褐寬。日朗山逾好。雨餘微作寒。襟情濠上樂。風物畫中觀。岑寂與誰語。優游獨自歡。消愁有尊酒。屢酌覺懷寬。携筇時引步。衣薄不愁寒。野色春行晩。山光日聳觀。繁陰隨意遍。遊鳥盡情歡。民有周餘歎。無如此地寬。三官俱欲廢。只自辨飢寒。可笑登高望。何由縱目觀。偸閒扶杖出。隨分占身歡。獨立踈林外。平看野勢寬。杜門常簡出。病骨㥘春寒。酒爲消愁用。書猶閉眼觀。却憐良友阻。還與老僧歡。俛仰秪林下。身安小室寬。偶來沙界淨。棲息度春寒。定性期眞諦。存心學內觀。不知何事樂。麁欲此身安。莫說塵閒窄。乾坤本自寬。</text>
<title>又和</title>,<text>不將火氷抱。猶怕熱兼寒。道旣如天大。學慙坐井觀。灘舟誰共挽。禪室幸同歡。盡日偲偲處。幽憂頓覺寬。浹旬蕭寺寓。塩韲耐辛寒。志欲隨宜樂。詩非可以觀。常資仁友警。嬴得暮年歡。誰道區中隘。此身着處寬。</text>
<title>三月二十日。文憲書院儒生。又致膰。本不欲受之。遠路往來之弊。亦不可不念。作答而已。</title>,<text>一壺淸酒海州來。無賴閒愁不自裁。未若村醪浮大白。石林春日引深盃。</text>
<title>昨日文憲書院儒生。又致膰。作答送之。而識此意。</title>,<text>自笑虛聲却誤人。漫敎名性入風塵。從他拳踢何關我。依舊田間食力民。無心一片雲依依。自在中天去又來。薄暮還從岩際宿。隨風不肎出山飛。</text>
<title>挽李冲玉</title>,<text>妄許知心久。猶嫌識面遲。自憐衰病遽。難得好懷披。不謂君先逝。還敎我作悲。湖山空入望。夢斷訪前期。天賦如君特。知應不偶生。輕車臨大路。執策問前程。混迹非良筭。藏身有聖經。思量吾已熟。何日罄愚誠。一庵人物評。誰得與君爭。自有天機靜。深嫌世路榮。會成吾道望。側想遠遊情。萬事俱陳迹。含悽老淚橫。</text>
<title>訪遁谷</title>,<text>只在分明辨一幾。殊塗萬別却同歸。狂言妄許千金享。不有吾人識者希。不廢尊罍自古今。油然但欲合歡深。聖人亦有無量飮。斟酌還應有道心。</text>
<title>自寓所醉歸</title>,<text>出山旋欲入山來。三月離家思未裁。在抱孩孫能勸酒。歡然一酌好懷開。</text>
<title>漫吟</title>,<text>孤庵獨與老僧居。雅欲心公鏡面虛。爲問羅浮山裏坐。靜來消息更何如。</text>
<title>近日。村癘所聞。益可怕。</title>,<text>玉石難分烈火邊。燎原勢猛遽茫然。莫敎身立岩墻下。浪說悠悠命在天。戒在尋常立不邊。將身如履薄氷然。惧而終始要無咎。思順元來是事天。</text>
<title>春晩</title>,<text>且喜閒中樂。山光日放靑。繁陰濃滿地。雜翠繪成屛。悄坐人誰語。孤吟酒欲醒。有時扶杖出。隨意步虛庭。</text>
<title>梨花</title>,<text>牕外梨花樹。紛紛作雪𩗏。小山方氣勢。幽圃便蕭條。品彙爭消長。陰陽有乏饒。靜看天地運。循還暮又朝。</text>
<title>與遁谷相和</title>,<text>貯得春溫氣。渾忘餒且寒。兼旬聯一翥。幾日與相觀。泛若交還淺。悠然意自歡。休言禪室狹。俛仰十分寬。兀兀山牕坐。簷虛夜月寒。志 缺 邪思入。心一我生觀。亦欲緣愁閙。猶嫌待酒歡。放身天地內。何處不爲寬。</text>
<title>四月二十日。聞雷雨至。</title>,<text>萬姓魚喁可奈何。情如涸轍不霑波。忽然雷雨掀天地。乖氣收來便太和。</text>
<title>酒後偶吟</title>,<text>不恭猶使薄夫寬。衆楚咻來亦自歡。天地中間吾自在。呼牛呼馬等閒看。</text>
<title>遁谷先還悵然有作</title>,<text>少喜禪房宿。猶嫌浹數旬。今年是何歲。窮臈又經春。君來差可樂。自詑好因緣。白髮同衰暮。靑燈憶舊年。相看兩不厭。寧苦耿無眠。奈此山門送。幽懷更悵然。</text>
<title>李叔子潤送詩答之</title>,<text>詩從何處忽相存。籊衷跫音喜十分。自咜心違龜縮頸。人應齒冷鶴乘軒。不愁衰骨歸玄化。寧怕顚毛到白紛。遙想楊江江上月。一般哀淚墮啼猿。</text>
<title>懷遁谷</title>,<text>雨欲來時病益昏。涔涔不願對人言。雖然倘與君同坐。定得開襟一笑溫。靜裏無心玩物華。村中消息日堪嗟。卽今天下無安地。惟有心君奠自家。</text>
<title>五月九日。又蒙大朝節扇之賜。是日適雨。盖霈澤上下同也。</title>,<text>渴雨爭霑霈澤長。朝牕喜見野人忙。朱衣忽復從天至。陣陣淸風遍十分。每年珍箑下重閽。微物長涵雨露恩。自愧身非林下士。虗紆寵渥侈山樊。</text>
<title>數日留鏡雲亭。有吟寄遁谷。</title>,<text>投老難謀七尺𨈬。有時頹卧起長吁。此心猶欲躋攀去。恐負平生大丈夫。內屋深藏養病𨈬。衰懷耿耿撫躬吁。倘敎志氣隨埋沒。我亦尋常一匹夫。</text>
<title>端午前一日</title>,<text>聽說村情每喚愁。欠將尊酒灑松楸。明朝又是天中節。北望坡山淚不收。</text>
<title>庵栖。次唐人韻。</title>,<text>萬事消除醉夢閒。晴牕兀兀對靑山。孤庵僧出無人話。不待求閒亦自閒。一壑淸遊在此間。無勞辛苦訪名山。新晴好鳥來相語。不省吾方對爾閒。</text>
<title>寄遁谷</title>,<text>邇來兩月恠無詩。底事幽吟又作之。山榻自從君去後。昏昏但欲睡相宜。</text>
<title>漫成</title>,<text>夏木陰濃晝掩關。孤庵超絶世人間。岩邊隱約吟幽鳥。樹際依俙出遠山。好是優遊須自在。秪緣煩惱不敎閒。春坊問議知何事。掖隷纔勤再往還。</text>
<title>春坊官員。以繼講冊收議而來。文學韓光肇</title>,<text>曾備銅闈陛戟郞。桂坊偪側襯春坊。朝登講席聞天語。夜醉宮尊近耿光。奮志爭思輸肺腑。引君誰欲入皇王。秪憐白髮今猶在。仰覩重明照四方。</text>
<title>倦卧自咜</title>,<text>長日昏昏宿醉然。從朝至夕度如年。前時未覺如今日。老去光陰只可憐。眼昏不欲坐看書。頹卧多慚志負初。前輩亦應經老病。願將心事問何如。山房栖屑半年强。靜裏功夫病輒妨。悔不早知長夏樂。向來麤解讀書方。</text>
<title>又次前韻</title>,<text>阻斷筇音獨閉關。休言咫尺便塵間。箇中大抵無邊野。何處移來一面山。冷淡不知三月味。棲遑剩得半年閒。任敎榮欲從他了。看似浮雲往復還。繁陰日覺擁禪關。積翠來侵几案閒。自喜斯區成特地。不知何處有名山。肎敎煩惱眉端掛。雅欲優遊脚底閒。爲待東峯新月出。淸光依舊夜深還。慾海重重問幾關。翻生得失瞥然間。常如悍馬兼焦火。俄作鴻毛與泰山。閙處難求投足穩。靜來方覺此身閒。淺斟小酒幽吟發。漫數林中宿鳥還。</text>
<title>遁谷。次郞字韻寄來。又步成。</title>,<text>宮衛當時白髮郞。至今魂夢繞春坊。每慙密邇無毫補。猶自憑依仰末光。睿學端宜先一本。寸心惟祝體三王。食芹妄欲吾君献。休道新奇有別方。</text>
<title>又用閒字韻</title>,<text>是處棲遑每閉關。風光屢換半年閒。葱葱不盡岩邊樹。歷歷難尋雪裏山。我自神疲嫌習懶。人多面謾强稱閒。安身却有吾廬穩。秪事低回久未還。名利端成第一關。不容毫髮在心間。謀身未免遺全軆。逐鹿何曾見泰山。志大行看能氣浩。誠存方得要邪閑。須將曾重思量熟。莫漫求珠買櫝還。急雨驅來了不關。帲幪賴有屋三間。茫茫忽失連天野。隱隱微分隔樹山。飛鳥投人看可愛。老僧歸舍與同閒。爲問前溪流水至。林邊坐候小僮還。有底嬰懷一事關。不敎幽夢到塵間。壺中有日堪成隱。農裏無錢可買山。天餉全聾甘廢伏。世輕衰齒覺優閒。却嫌老去行無力。扶杖時時引步還。雅欲身超百二關。昂昂不入衆人間。才非經濟文兼武。分在棲遲野或山。老作湖邊乘鴈集。心憐岸上一鷗閒。北牕孤卧淸風至。思入羲皇夢裏還。何來黃鳥語關關。喚起幽愁一枕間。樹密纔容瞻白日。牕虛獨許納靑山。人應未靜方求靜。我自長間不覺間。天地同流好生意。暮春何必浴泝還。</text>
<title>自嘆</title>,<text>倦卧行成習。頹然不自持。遲遲時引步。往往坐支頤。少飮猶前醉。微吟有所思。對書還懶讀。甚矣奈吾衰。</text>
<title>遁谷詩來。又次其韻。</title>,<text>底事紛然與我關。雌黃不設齒牙間。缺 身自有裕如地。埋骨行應是處山。道必深求方可得。人將少歇稱閒。仰看明月常圓缺。榮辱悠悠任往還。年衰自與病相關。漫揷羣書在案間。積翠浮空簷掛日。濃陰滿地屋當山。愁因得酒堪成醉。卧欲呼眠不耐閒。忽有孤厖迎客吠。喜看林下一僧還。</text>
<title>鄭順義自壺山來。聞歸晩守舍者病不起。今春又不成行。悵然有作。</title>,<text>夢著壺山山色新。今年又負一番春。箇中消息憑誰問。喜爾殷勤訪主人。今春一約又差池。問訊歸溪忽見欺。爲惜纓臺無管領。秪應猿鳥恠來遲。不愁孤鳥鎖樊籠。雲路悠悠萬里通。却恨身如雙懸翅。乘風無力去騰空。</text>
<title>又次前韻</title>,<text>誠意元來第一關。不愁人鬼未分間。冥行動輒艱難路。遐擧低臨大小山。自是川流無暫息。方敎身世有餘閒。尋常照顧長如許。莫遣時時往復還。蒼岩碧樹侈禪關。秀色爭呈坐卧間。遙想海邊千朶嶽。不如牕外一拳山。紛紜着處從他閙。俛仰於焉任我間。三宿初無桑下戀。秪緣心穩却忘還。空門寂歷晝常關。捫腹徐行數步間。濟勝那能遊着屧。乘高不是倦登山。詩嫌思苦還成癖。坐或心馳却未閒。寄語東岡老居士。孤懷猶結送君還。</text>
<title>又蒙城主米酒之餉</title>,<text>淺斟村酒日澆膓。猶勝從朝不御觴。忽見江州白衣至。東籬如對菊花香。滹沱飯主野人腸。時倒平原滿滿觴。白粲忽兼江露至。老人今日口生香。</text>
<title>看語錄論古今人物</title>,<text>翹首凌空不是高。傲然長嘯强稱豪。秪回自有嘐嘐志。意氣雲宵一羽毛。靜極方稱盖世高。百原山裏有人豪。弄環天地閒無事。豊悴看如劇一毛。</text>
<title>見梧川與諸公書。漫成。</title>,<text>溝壑魚喁萬姓情。訏謨正在答昇平。旁人莫謾長吁發。等是閒爭坐與行。幾回愁色作歡情。蔀屋尋常詠太平。會與村翁爭席樂。饁歌聲外飯牛行。</text>
<title>次遁谷</title>,<text>心昏不覺到稀年。猶欲騰高坐兀然。放倒身邊多少事。安排肚裏一團天。襟情恐負漁樵約。意思長隨野鹿眠。樂地虛徐安拙分。逡廵只怕在人前。携將粥飯送殘年。底事令人意灑然。朝對宿雲生遠峀。夜看晴月在中天。北牕且喜淸風卧。高枕猶嫌白日眠。老去却憐餘興在。有時扶杖到山前。蒸炎如爍日如年。移席披襟坐悄然。彷彿金沙眞法界。依俙花雨墜諸天。幽吟未是工排句。倦卧初非要喚眠。忽得來詩深省發。精神抖擻午牕前。里社追歡學少年。半旬貽阻覺愀然。閒來漫浪皆安地。老去浮休有別天。蓮榭逍遙時共玩。梵宮棲屑與同眠。碧雲佳約猶虛佇。暝鳥飛還望眼前。</text>
<title>自笑</title>,<text>心恠居閒不遣懷。秪應性癖與人乖。朝來自笑懸懸苦。爲候君來眼屢揩。輕將事物不嬰懷。且挹堯夫學打乖。眼底從他紛衆萬。有誰侵軼與人揩。</text>
<title>過弦日有吟</title>,<text>坐待東峯月上弦。心同一氣浩無邊。夜來消息知何似。朝來村生萬竈烟。</text>
<title>暮坐。見老僧鉏豆田。</title>,<text>徙倚山牕意悄然。頑雲忽卷喜晴天。老僧頓飯揮鉏出。日暮猶能辨豆田。</text>
<title>又次遁谷所示韻</title>,<text>活計如僧且半年。人應恠我坐怡然。久知得失皆由命。要把行藏但聽天。老屋心憐玄鳥語。遙沙夢逐白鷗眠。晩來何處樵歌動。襏襫人歸暮雨前。何事差堪送老年。有時無語坐翛然。身安雨打三間屋。眼逐雲歸万里天。酒至每嫌朝經醉。睡來猶戒夜妨眠。吟詩不解椎獻習。勝似樗蒲閙目前。朝來一霈占豊年。餺行將腹果然。淡靄初生沙谷口。重雲不散雨花天。老僧晏起營朝飯。游鳥何來攪客眠。漫欲敎鉏岩下豆。課僮癡坐小窓前。</text>
<title>水雲亭。與遁谷對坐小飮。</title>,<text>是處披襟似昨年。看花一笑對悠然。依依手展屛中畫。豁豁心開鏡裏天。偶到雲亭呼酒飮。爭如蓮社共床眠。沙禽亦解閒中趣。爲勸提壺坐檻前。與世推移七十年。支離却似懦夫然。猶似守分常安命。秪欲將身不負天。隨意打乖歌或笑。有時乘興醉成眠。自恨聖人吾不見。楚狂何事過車前。準備孤庵遣暮年。身安看欲在家然。風烟掩映諸村塢。草樹粧成小洞天。風過爲聽山鳥語。夜來還與野僧眠。荷亭偶爾同君醉。萬朶花呈白髮前。</text>
<title>還北庵</title>,<text>荷葉紛披勝去年。幽花間發笑嫣然。蒸炎欲肆當庚暑。爽氣偏生正午天。樂意携將尊酒醉。閒情輸與水禽眠。不妨蓮社歸來緩。緩輿徐行日暮前。</text>
<title>屬瑞巖僧</title>,<text>憐渠較我若干年。氣奪奔牛制悍然。數畒營生躬自力。簞瓢不乏食爲天。床頭咆草長時飯。榻外雷鳴每夜眠。從此寒泉能有主。小庵無恙九苞前。</text>
<title>又次自吟</title>,<text>無端一蹙到高年。却把吾身笑碾然。着處皆安寧擇地。妄行猶欲仰觀天。非因鼓腹常踈飯。愧未看書奈廢眠。投老麤知努力地。更將何術擬生前。</text>
<title>聞近日諸議漫吟</title>,<text>生民疾首許多年。下手誰能變猝然。強挈妻兒求樂地。爭塡丘壑仰呼天。寄身奈乏三椽屋。墮堗何安一枕眠。見說龍門爭献策。休將謾語對君前。今年𦬰苒又明年。日見羣情蹈火然。焚溺莫言難着手。變通端合一聽天。人將殫力爭趍死。我亦無心獨穩眠。何處得來供佛子。活吾民到十分前。</text>
<title>又和遁谷</title>,<text>十年差减亦衰年。白髮相觀各皓然。好會纔歡蓮擁榭。幽懷更結月流天。不愁旅榻吟成癖。爲警禪窓倦欲眠。已分詩人爭詬疾。賴渠能禦睡魔前。孤懷轉展感流年。撫往推來思眇然。伉拙自知難適俗。行藏雅欲不違天。閒無可意詩堪唱。倦或徐行醉卽眠。笑與空門同入定。跏跌打坐午窓前。</text>
<title>又次</title>,<text>霈澤行將更有年。井閭回首却悽然。飜犂野色無乾土。得雨村情共樂天。樹近風傳幽鳥語。日長僧與老厖眠。化翁多意生功德。赤子移安袵席前。聖去言堙問幾年。文猶載道正昭然。功深可信心無慾。志壹方知性出天。雅欲拙修勤秉獨。還如先覺更呼眠。秪憐身老書難讀。閉目咿唔小案前。</text>
<title>恃粥</title>,<text>朝暮登盤但薤塩。邇來幾月味無兼。老夫恃粥猶茶飯。爲有天君律令嚴。</text>
<title>靜坐</title>,<text>乘月人曾訪百原。夜深孤坐寂無喧。靜中好意依俙得。何處摳衣問一言。</text>
<title>自省</title>,<text>放意優游日覺慵。旁人錯說坐從容。劇憐終日心無用。悔不當年學老農。幽明往往費深思。自笑平生不解詩。但爲此心無住着。塔然無語坐來時。</text>
<title>喜鷄鳴</title>,<text>夜雨懸簷不已鳴。小窓猶墨恠遲明。正愁枕上眠全失。咿唔鷄號第一聲。</text>
<title>又雨</title>,<text>好雨冥冥意未休。村情渴雨雨還愁。坡言造物應千變。那得人人各自由。</text>
<title>見遁谷詩</title>,<text>一札何來病欲痊。吟詩更覺意𢥠然。非如邊孝便便腹。懶讀還同晝日眠。茅庵盡日坐怡怡。飮啄如僧分亦宜。嚮晦悠然方晏息。一身康濟自隨時。自遣林薄霏微雨脚稀。農人太半捲簑衣。山僧亦解緣南畒。襏襫塗霑日暮歸。見嚴老長自野歸窓外繁陰欝不開。雨中孤坐思難裁。穹岩自在巋然立。淡靄縈生積翠來。北巖風力吹開聞戶烟。却披雲霧覩靑天。欲將雨後澄淸色。擧似吾心豁豁然。喜晴酒能適性亦戕生。飮者留名有底名。烟帒極知無用物。恠來天下與同情。烟帒有約歸溪四十年。嗒然孤卧夢翩翩。秋來定欲駈牛去。看水看山意灑然。憶歸溪一曲壺山更結緣。邇來忽復有人烟。生涯欲借翻車力。料理岩前十畒田 見申舜民書有懷千章夏木欝參差。幽事相關獨自知。吟罷悠然方適意。滿山蒼翠坐來時。獨坐新晴好意靜中知。禽鳥和鳴各自隨。旣雨羣山皆秀色。眼前何物不宜詩。孤庵日與老禪眠。愁裏光陰度半年。雨後風光皆可樂。心如歸鴈喜晴天。活計還同粥飯僧。少年徒食老猶能。倘敎氣健身無疾。快讀羣書讀未曾。自笑謀身拙且愚。殘書遮眼謾區區。廣居正位行將去。然後方稱大丈夫。漫吟人能並立爲三才。羣聖相承萬物開。俯仰中間身自在。秪將天地取裁來。快雨乘風又一番。俄看天宇更晴暄。病軀猶覺神心爽。如得良針試頂門。好雨知時還復晴。農歌處處見人情。老夫無力揮鉏出。漫欲吟詩答爾聲。頻將喜雨解人寃。物荷皇天布大恩。不使吾民逢樂歲。周餘那得了遺存。伏雨紛紛暑欝蒸。勤搖輕箑坐驅蠅。不愁見月吳牛喘。猶賀三農喜氣騰。雨後志喜洞裏浮雲捲似烟。山光忽動雨餘天。北窓時有淸風至。移席披襟正儷然。閒坐</text>
<title>排悶</title>,<text>老去身無事。方知夏日長。看書隨意了。成誦不敎忙。拙語騰高案。幽吟侑淺觥。却愁眠不着。衰骨坐難强。齒踈不省味稱奢。孤寄僧庵等在家。塩豉菜羹無取舍。八珍於我又何加。守分何物相關舍取難。輕將口腹等閒看。秪憐老去忘滋味。村酒携來且寄歡。謝李君貺酒壺一壺良苦到山門。風味令人色笑溫。多謝鄕憐珍重意。不妨斟酌屢開尊。冠巾欹對北窓風。多愧候山六月中。不使吾身衰疾劇。靜來那乏來年功。自嘆樹際依俙辨有聲。恠來何物使心淸。人來爲說蟬方響。更覺風流特地生。耳邊切切有蟬聲。怳御冷風分外淸。徒倚南窓聊寄傲。不妨庚暑喚愁生。聽蟬聲褒如充耳不聞聲。心絶紛華亦自淸。今日始知聾可苦。分成天廢遣平生。</text>
<title>自北庵還家。客歲臘月二十二日來棲。今始歸。凡七朔也。</title>,<text>會有還家樂。心嫌分外馳。猶憐投迹穩。不恨出山遲。鳥作相留語。僧輕少別時。便便吾自在。容易往來宜。</text>
<title>雨中坐鏡雲亭</title>,<text>荷花婥約寄淸歡。錦繡粧成十畒寬。葉大如盤珠露瀉。亭亭不厭雨中看。</text>
<title>還家兼旬不作詩。聞遁谷被瘧赴閒雲。尤覺悄然。</title>,<text>隨處超然樂有餘。未知虛實定何如。欲將榮辰無分別。欣戚從他不到余。聞君移疾赴閒雲。特地淸源占七分。我亦沉昏衰病劇。猶思呼酒醉醺醺。長時伏枕氣昬昬。不欲支離病帶言。苦憶山窓聯榻夜。無勞相訪每源源。偶爾來三嶽。居然過十旬。燕栖經社日。禽弄惜餘春。白髮空催老。靑山解笑人。齒踈滋味乏。情與酒盃親。兀坐愁幽獨。逢君更結緣。盍簪猶間日。聯又今年。晝永書堆案。晨淸鳥喚眠。不知何事樂。相對兩悠然。</text>
<title>喜雨</title>,<text>慰滿三農渴雨情。終朝滴滴小簷鳴。應憐大地洪爐遍。霈澤旁流故不晴。同胞吾欲幷煕煕。一物何甞不被滋。欲見陶匀無覔處。雲行雨施自無爲。</text>
<title>寄遁谷</title>,<text>人誰不足我何餘。自視罍空大澤如。羣物並生看一例。嗒然還欲却忘余。看他衣狗變浮雲。世路危爭八九分。輸與麴生存晩計。有時斟酌到深醺。聾與心謀已並昏。有來相對却忘言。欲將世事從他閙。但識天人是一源。藜藿充腸食有餘。嘐嘐妄欲古人如。超然遐擧憑誰力。不在他人却在余。虛空起滅有浮雲。世味刪來到十分。身外相關何事在。不如高卧且微醺。分成聾廢氣全昏。多謝紛紛聒耳言。萬別千差從一本。尋流秪恐不求源。</text>
<title>挽金判書晦而</title>,<text>海藩爲政記心中。悃愊無華有古風。末路多𡾟紛毁譽。名塗退步見謙冲。斜榮不乏圖班報。晩節能全保始終。三柱省中靈壽杖。兄弟聯武孰如公。</text>
<title>八月二日</title>,<text>曉雨翻盆急。驅除大暑輕。微凉生晩樹。幽賞勝春晴。病欲秋風待。心從夜氣淸。殘骸猶自力。神識欠分明。竹塢凉生籟。徐行擧足輕。兼旬愁積雨。今日喜新晴。野日輝輝淨。林風拂拂淸。多情白衣酒。往往問淵明。</text>
<title>喜晴</title>,<text>仰視天容淨。風吹暑氣輕。乾坤常變合。日月有陰晴。晏坐琴書靜。幽吟竹木淸。不愁眠漸失。窓月夜應明。老覺頹然甚。何由四大輕。心昏還似夢。眼翳每須晴。竹塢迎新爽。風軒納晩淸。籬花猶未落。歌枕玩孤明。</text>
<title>欲雨</title>,<text>卧羡羣童健。棗園上下輕。晩雲猶不散。秋雨又慳晴。拙語吟成苦。幽懷淡欲淸。夜來眠轉展。愁欠少燈明。</text>
<title>寄遁谷</title>,<text>日看秋雨至。鏖暑七分輕。滴滴行將歇。陰陰不肎晴。廢書塵案積。謝客竹軒淸。倦卧仍成癖。孤懷耿耿明。又微醺殊不惡。百慮筭來輕。倦鵲愁添翅。鳴鳩苦喚晴。迹嫌丸子閙。心許此君淸。案有書堪讀。還羞眼未明。又重雲千萬疊。容易捲回輕。白日當空照。靑天盡界晴。縱橫烟樹出。䆉稏野風淸。老眼常如霧。翻疑豁豁明。雨餘初試步。衣掠午風輕。病苦無時健。心開半日晴。老懷隨處澁。幽夢覺未時。分外風塵事。尋思記不明。莫把紛紛說。譸張問重輕。物應常變化。天豈異陰晴。世態千般幻。吾心一味淸。靜來成晏坐。點撿更分明。</text>
<title>次遁谷</title>,<text>自憐頭已禿。短髮舊鬖髿。淡白身疑夢。依俙眼有花。遐心馳似鹿。拙計分藏蝸。皷缶歌還㴬。深嫌大耋嗟。</text>
<title>中秋。次遁谷。</title>,<text>佳月承晴日。今宵似昨朝。容光隨地遍。深影極天遙。稚竹聲還切。高梧葉轉飄。良辰每虛負。兀坐思搖搖。佳辰須可惜。明月最今霄。栗逕看虗濶。蓬窓捲寂寥。不眠心耿耿。無夢夜超超。老去憐同病。羊裘亦未招。</text>
<title>和遁谷</title>,<text>爲愛松篁色。長時獨也蒼。分宜常閉戶。倦欲屢移床。放杖園難涉。循除草自 一欲 荒。偶然揮策出。排遣 一作不耐 老懷傷。</text>
<title>又次</title>,<text>積雨三旬浹。苔長上砌蒼。簷鳴愁日日。屋漏墮床床。室淺琴書潤。園深草樹荒。悲秋宋玉恨。憀慄不禁傷。</text>
<title>次遁谷所示韻</title>,<text>天容無變態。軒豁雨來餘。日出還依舊。雲歸自太虛。體能隨處適。心欲仰觀舒。問訊東岡老。長貧意晏如。隨身惟一病。用力愧三餘。自笑風流薄。人疑俗慮虛。投林飛鳥歇。出峀倦雲舒。粥飯殘年飽。生涯老衲餘。</text>
<title>又次</title>,<text>不省前途窄。昂昂 一藏 意有餘。從他羣啄閙。妄欲一心虛。寵辱紛傾奪。行藏任卷舒。試看方寸裏。消息問如何。寂歷柴門掩。淸晨一夢餘。病懷與誰討。幽抱待君虛。百步愁難度。三旬欝未舒。奚筒漫頻擲。那及對歡如。</text>
<title>士得，彦春。偶然合幷。送後。又用前韻。</title>,<text>逢君何太 缺。兀兀坐來餘。雨過秋齋寂。燈懸夜席虛。長時遙憶苦。此日盡情舒。莫問吾消息。曾年百不如。</text>
<title>自笑</title>,<text>自笑狂愚甚。行年六十餘。恃身無寂寞。由腹但空虛。爲之心遠大。便便體欲舒。雖愁有憂在。所願聖人如。</text>
<title>悼李夢鯉</title>,<text>恠爾胡然逝。含悽一慟餘。嗟嗟塵世狹。寂寂夜臺虛。黑髮年猶壯。靑霞氣未舒。屢憐埋玉樹。天意竟何如。世間憂喜足。牢落白頭餘。變態千般幻。靈臺一片虛。厭看蒲柳危。遲待菊花舒。榮悴從他了。超然却自如。不哭潛垂淚。猿膓寸斷餘。河西人歿恨。冀北馬羣虛。恠我心如失。非君志不舒。從遊二三子。操趣更何如。</text>
<title>又次</title>,<text>節届深秋後。凉生積雨餘。風來踈竹韻。月入小窓虛。怡情醒復醉。隨意卷還舒。有底關心事。悠悠秪晏如。無聞稱四十。况在六旬餘。裒爾聾形醜。枵然殼子虛。病常嫌雨濕。寒亦愛陽舒。見說乘輿出。微𨈬敢自如。</text>
<title>伏聞元孫誕生之慶。拜章秪祝。</title>,<text>天祐宗祊又克昌。前星一夜輝重光。微臣秪切無彊祝。輸瀉丹忱猥上章。又欲從塵後望淸光。却怕微軀病且彊。終古靈泉奇效著。庶幾無疾祝吾王。三十年餘記亦詳。先臣秪伏候先王。却憐童子衰如許。坐閱滄桑內自傷。</text>
<title>重陽</title>,<text>爲撥幽愁强引觴。花前更欲作重陽。停盃問訊東籬菊。底意扶踈未著黃。佳菊遲開但色蒼。恠來猶欠解迎霜。炊烟不起村情急。廣野秋深稻未香。</text>
<title>九日。上東臯。與炳然，愼甫。</title>,<text>强扶衰病上東臯。遙野平臨放嘯豪。爲逐村翁爭席樂。老年不能負登高。</text>
<title>又次遁谷</title>,<text>幽園對坐共含觴。爲惜峯陰易夕陽。佳節且酬重九會。不妨籬菊未全黃。山氣凄凄暮色蒼。衆芳收斂待嚴霜。會看佳菊垂垂發。三臭東籬不盡香。</text>
<title>又用豪字䪨</title>,<text>舒嘯平平有斷臯。坐來軒豁氣全豪。佳辰又屬重陽節。不必登臨百尺高。楓林繫馬坐蘭臯。仰視飛鴻擧翮豪。里社朋尊成漫浪。莫將充隱誤稱高。</text>
<title>十一夜</title>,<text>少晴旋雨雨旋晴。秋日陰陰不放淸。喜覩朝來佳氣象。秪應天意自明明。羣情拭目喜新晴。四際無雲仰太淸。向夜又看光燭地。半輪孤月極天明。</text>
<title>十三夜留康里</title>,<text>方愁輦路陰難平。更有懸簷雨滴聲。深夜夢回孤枕上。喜看微月半窓明。龍馭乘舟引纜遲。湖山千里路逶迤。微雲解駁天容淨。秪恐東風不盡吹。</text>
<title>十五日秪迎後。喜志之。</title>,<text>行與齊民樂太平。千羣百隊動歡聲。西風吹盡兼旬雨。瑞日中天仰大明。</text>
<title>十六日還家</title>,<text>蔀屋深愁太半平。民從管籥助歡聲。朝朝仰首看天色。願與封人祝聖明。不效龍門献太平。深居但祝有仁聲。天心暗與鑾輿便。積雨新晴白日明。</text>
<title>二十三夜。聞雷動。驚惧有作。</title>,<text>雷雨轟天夏令如。小窓驚超一眠餘。行宮朝日紛章奏。不似尋常問超居。天意茫茫未可知。夜來嚴警忽如斯。九重憂畏當何似。𤱶畒心動不自持。</text>
<title>二十五日帳殿。入侍而退。</title>,<text>一朶紅雲繞玉。廣寒宮殿欝參差。小臣身惹爐香出。上界淸遊怳夢疑。不覩淸光十六年。江湖忉忉每心懸。仰聆天有諄諄語。忽若銅闈忝講筵。</text>
<title>遁谷有詩。又次前韻。</title>,<text>對越常思侍玉墀。恐敎心迹兩參差。愛君誠切還如父。義在三生自不疑。白髮蒼顔異昔年。仰瞻天色日高懸。桂坊舊事依俙是。挾策身疑更躡筵。</text>
<title>夜卧吟</title>,<text>靑蒲俯伏白頭新。咫尺威顔仰覩親。出入居然橐健手。歸來依舊野翁身。心懸魏闕誠如血。耳聒匀天夢或眞。不旋終朝鞶帶裭。聖恩偏貸一愚臣。强欲扶衰要自新。爲將書筴更相親。喚醒世外浮休念。悔作林中漫浪身。百爾回思都 缺 幻。天然自有本來眞。狂奴舊態猶依舊。聖主慇勤問老臣。</text>
<title>道外無身。身外無道。</title>,<text>盛德悠悠每日新。仰看心欲事如親。身邊着處無非道。道外何曾更有身。知自本天純是善。不須加意又稱眞。秪從一理堂堂去。不作朱門一佞臣。</text>
<title>黃花晩發</title>,<text>籬菊迎霜始發黃。勝如䓗欝百花香。重陽未必爲佳節。有酒盈尊老與狂。菊有繁英取次黃。寒花欲打酒尊香。醉來不覺高歌發。人笑樗翁老更狂。看他草樹變靑黃。獨愛籬花晩節香。不使尊空心不倦。仰天孤笑發吾狂。岩霜無奈滿枝黃。肎學羣芳暗送香。欲把襟期輸末契。老年猶不悔踈狂。稻熟天風滿地黃。匙翻玉粒口生香。邇來剩得蒭新酒。隨意歌吟醉且狂。佳菊嬋娟數朶黃。劇憐幽圃殿餘香。秋花已盡襟期獨。不見翩翩飛蝶狂。</text>
<title>酬崔大而</title>,<text>思君一念老彌誠。其奈沉昏二竪嬰。苦憶溪齋心獨往。曾陪杖屨眼獨明。鷗盟晩托江湖樂。塵夢初回紱綬輕。會待春深花發後。各垂衰髮對提觥。</text>
<title>十月</title>,<text>寥慄秋行盡。居然又大冬。村村人墐戶。處處澤藏龍。落木爭新響。幽花失舊容。淸霜亦無奈。欝欝有孤松。蕭蕭風落木。節物已嚴冬。野濶歸乘鴈。波寒有蟄龍。閉門長偃仰。無客獨從容。不被風霜色。心憐竹伴松。寒窓葉打自繽紛。坐客無氊等廣文。案有殘書須可讀。尊餘薄酒不妨醺。夜將三五懸簷月。山自尋常出峀雲。何處霜鴻來喚侶。幽懷悁欝信思君。</text>
<title>又用前韻</title>,<text>爲遣幽懷强酒醺。菊花三嗅把餘薰。寒簷淅瀝風驅葉。遙野翻飛鴈叫羣。暮色初收籠樹雨。秋陰不散羃山雲。夜來無夢成高卧。新月窺窓占七分。</text>
<title>無牛歎</title>,<text>健兒努力負黃雲。人自輸來百十斤。穡事愁違耕麥節。村情悵失服牛勤。貧踈歲計倉箱積。念切公家糶糴分。不問寒廚謀粥飯。秪將呼酒日微醺。</text>
<title>獨卧</title>,<text>閉門高卧獨從容。寥落難聞籊裏跫。夜月多情遍入戶。霜風有力解鳴冬。殘年活計尊中酒。投老心期澗畔松。却恠虗名能誤世。列書時或問吳儂。</text>
<title>子固以南漢留守。適到振山。有酒壺之饋。</title>,<text>久識梧川酒令踈。一壺勤逐一緘書。枯膓擬作陶然醉。纔擧三盃不復餘。</text>
<title>獨卧</title>,<text>風聲已動雨聲回。晴月如期入戶來。獨夜超然無夢寐。小窓能遣此心開。</text>
<title>謹次御製行宮韻</title>,<text>曠野秋淸寶殿開。鳴弓挾筴四方來。誕敷綸綍提撕切。莊誦王言儘大哉。天出靈泉一道開。百年重覩翠華來。纔從泮水故多士。野外求賢又盛哉。蔀屋爭騰積欝開。吾王不爲浴泉來。含弘光大無彊德。萬物資生仰至哉。</text>
<title>固台送酒兩壺。而初不知之。只以一壺所寄者。認以爲酒令之踈。而自不知我之爲踈也。可發一笑。又識之。</title>,<text>可笑吾儂亦太踈。胡然不信手中書。故人知我無何趍。㶑灧雙壺自有餘。</text>
<title>權聖傳以新恩來見。以詩勉之。</title>,<text>人自懷私便不公。體仁方得與天通。如綸一語須膺服。實踐分明在反躬。</text>
<title>又用其韻</title>,<text>諄諄天與一團公。呼吸方知帝座通。拜受歸來藏十襲。喚醒常切飭撫躬。天下悠悠一箇公。殊塗百慮豁然通。出身事主權輿始。生死前頭但鞠躬。</text>
<title>李在川冠禮後。作詩勉之。</title>,<text>勉爾申申仰祝天。平生志學正今年。四時推敓無休歇。義取嘉名是在川。</text>
<title>路中。望見任善仲墓。悽然有作。</title>,<text>荒山草宿有孤墳。是處尋君不見君。撥棄人間多少事。豁然去作一修文。</text>
<title>冬至</title>,<text>一陽初動靜中看。生意於焉最可觀。却恐知幾纔失着。千差萬別故多般。品物潛形已盡藏。看如歧路劇亡羊。箇中纔報春消息。知有微陽一線長。</text>
<title>次遁谷盆梅韻</title>,<text>近臘微陽欲放梅。花成蓓蕾未全開。老夫猶欠偸間出。不爲餘人索咲來。氷色峩峩雪作堆。化翁多力遣花開。吟枝踈蘂能句引。元氣氤氳入室來。自愛君家一小梅。每年消息驗花開。坐令幽約差池久。定被嬋娟恠不來。積雪埋山着處堆。衝寒獨有小梅開。還敎冷屋春光動。不待三陽取次來。花開花落自成堆。定有餘花次第開。早晩同君花下飮。不須紅絲待春來。獨許心期護短梅。嫣然一咲雪中開。淸標不願餘人識。誰肎尋花載酒來。</text>
<title>又次前韻。寄遁谷。</title>,<text>案有殘書一任堆。孤懷非爾與誰開。深知天下何思慮。但怕憧憧有往來。心被多思便結堆。秪應驅去豁然開。莫敎事物閒爭競。然後方有好意來。</text>
<title>金參判士順挽</title>,<text>浦戶相驚各涕零。知榮動聽報王靈。生來志欲忱成血。用處才如刃發硎。廟席初登頭尙黑。朋遊不倦眼尙靑。自憐舐犢懷常切。強瀝悲辭溷大庭。</text>
<title>又次梅字韻</title>,<text>問訊君家近臈梅。寒花欲綻幾分開。差池不恨幽期晩。消息眞傳喚我來。不是尋常獨訪梅。擬將幽抱日君開。世間何事爭如許。花下提壺何醉來。無勞理屧訪寒梅。但欲幽懷得好開。半日團歡眞可樂。靑衿團席喜君來。爲報瓊琚屢詠梅。淸香欲動使心開。不妨消息憑詩問。故遣奚筒去又來。近臈春光已著梅。良心對此藹然開。君來成晤吾當往。一往旋看又一來。風光不到小牕梅。是處悠然老眼開。遙夜枕邊踈影落。氷魂綽約月中來。已看春心欲放梅。寒花爲報一枝開。灞橋雪後騎驢出。携酒閒行日暮來。苦節如何不數梅。秪緣花落又花開。靑靑獨也蒼松立。咲視風霜震剩來。</text>
<title>訪遁谷</title>,<text>今日翛然獨訪梅。出門還覺此心開。不妨踈雨霏微濕。何必衰陽雪後來。莞爾相看一尺梅。幽懷悁欝忽然開。主人延客成良晤。村酒頻斟醉興來。爲趁幽期不負梅。從容笑語與君開。人生行樂須如許。取醉方看好意來。獨憐孤節雪中梅。耐寒猶得盡淸開。寒窓寂歷花如咲。老子婆娑冒雨來。雹雪饕風所逼來。丰茸宛若畫圖開。佳人空谷誰憐汝。我獨乘閒佩酒來。花氣氤氳擁小梅。寒窓盡日不敎開。淸香自覺全身襲。勝似山陰雪後來。羣芳不敢視寒梅。傲雪瓊葩次第開。晴窓獨與幽人伴。蜂蝶何曾逐臭來。</text>
<title>漫吟</title>,<text>兀兀神超忽。無燈耿不眠。蒼唐愁永夜。牢落撫流年。役役空勞力。悠悠自有天。卧看虗室白。凉月更娟娟。久知朋友樂。難得會心人。眼暗書堆案。年衰病逼身。優游隨意適。寂莫與誰親。每喜君同飮。村醪味更眞。貧家無物獨藏梅。不被閒愁欝未開。要與故人同此樂。殷勤更欲賞花來。冷屋餘寒逼小梅。孤花纔得數枝開。忽如一夜春風至。蝴蝶紛飛滿樹來。</text>
<title>又次自笑</title>,<text>室如懸磬立。吾獨不愁貧。倉積非虛設。公家但爲民。輸還應舊歲。活計在明春。深暫無善策。周旋却後人。</text>
<title>南漢留守李台子固送酒。醉後有吟。</title>,<text>孤懷欝欝撫空罍。那得陶然好抱開。堪笑淵明偏愛酒。白衣遙自廣州來。萬事消除有酒罍。世間憂樂一時開。東西南北君休怕。但使吾心整帖來。</text>
<title>除夕</title>,<text>老覺光陰速。行行近七旬。高年吾豈敢。明日歲將新。志欲修前面。天應貸此身。不妨勤秉燭。免作醉生人。</text>
<title>又次前韻</title>,<text>幽居盡日掩柴扉。窮巷無喧客到稀。試覔幽花時獨往。高吟大醉却忘歸。庭竹蕭踈替作扉。幽人晏坐出門稀。此行不獨尋花去。呼酒披襟醉未歸。</text>
<title>寄愼甫。聞正朝無炊婢。不能擧火。詩中及之。</title>,<text>人生七十古來稀。莫怕寒窓坐苦飢。可笑旁村同病客。看花酌酒醉方歸。</text>
<title>示李仲壽</title>,<text>天意茫茫未可知。只將吾道付無爲。許多己分商量事。更着精神到不疑。老去方知少日非。輕從世路與同歸。聖人却許風雲詠。像想當年皷瑟希。</text>
<title>史官去後識之</title>,<text>三十年前忝桂司。居然骨體已全衰。才踈愧蔑涓埃報。分外偏霑雨露滋。寂莫人誰訪草萊。屢驚村巷史官來。身心但欲酬塵刹。獨閉山窓晏不開。</text>
<title>漫吟</title>,<text>閉門常不出。衰骨怕輕寒。跡向塵中謝。心從靜處觀。讀書年已老。緣畒力嫌單。且喜尊添酒。悠然強自歡。</text>
<title>排悶</title>,<text>竈冷終朝爨。糧愁百里嬴。馬牛還不具。僮僕又難貞。奈乏般柴術。猶懷學稼情。西疇將有事。更欲倩人耕。</text>
<title>濁酒。以紅露和之。味亦佳。</title>,<text>酒濁非渠病。調來味更佳。頻拈須大椀。微醉遣孤懷。莫漫論高下。初何有等差。悠然心自適。便覺足生涯。</text>
<title>動心忍性</title>,<text>窮鬼揶揄爾自忙。頭上方見有商量。書能適性常抽帙。酒可怡情屢引觴。皮薄易知寒透骨。耳聾猶覺餒鳴膓。人從這裏須經歷。領取精金百鍊剛。</text>
<title>自寬</title>,<text>已識吾生自有天。何從少日到高年。方來可驗應如許。不必勞著問福田。雅欲行行但聽天。新春有祝願豊年。羞將乞字從人討。活水謀添數頃田。</text>
<title>自笑</title>,<text>百慮消來坐嗒然。閒愁不用醉成眠。何難酒債尋常有。自笑龍鍾直一錢。</text>
<title>獨坐</title>,<text>兀兀窮年但自持。有時如醉又如癡。愁看檻外林烏哺。厭聽田中野鶴飢。恠事村情同沸鼎。無端世路苦多岐。前修獨有傳心法。眼暗猶能辨不疑。</text>
<title>寄遁谷</title>,<text>吾老君應老。添三過七旬。吟詩多說病。守分恥言貧。臘雪寒猶逼。梅花意更新。諸陽行出地。明日又立春。</text>
<title>自寬</title>,<text>心欲軒然強自寬。擬從肚裏報平安。自憐肌草年 缺 减。着處尋常怕餓寒。又豊瘁人間辱與榮。浮雲來去等閑輕。世間得失紛紛了。從土何賞免死生。</text>
<title>大雪</title>,<text>身立茫茫大海中。二儀將判在鴻濛。山客不辨高低是。天色翻驚上下同。慌惚銀橋升上界。飄颻列子御冷風。應憐外釀氛埃積。淨先乾坤豁豁通。</text>
<title>看人文字。慨然有吟。</title>,<text>不肎身超羿糓中。𩒷將惡口要人蒙。朝東暮北家何在。萬別千差道未同。氣色相看秦越瘠。心期不啻馬牛風。天應悔禍知何日。剖破藩籬便卽通。</text>
<title>立春後。又往遁谷賞梅。</title>,<text>強欲評花較短長。寒梅過臈有餘香。行將第一歸題品。倚醉微吟屢引觴。梅兄獨許百花長。雪裏孤高不盡香。三到令人餘興在。臈天隨意坐呼觴。</text>
<title>歸後又吟</title>,<text>老去風流一味長。襟期獨與小梅香。雪天三訪還多事。勝似寒窓坐獨觴。南貧北富較誰長。自有氤氳滿室香。未識風塵多小樂。爭如花際倒深觴。</text>
<title>早坐</title>,<text>早起披衾坐。怡然獨抱孫。不妨多愛惑。猶勝聽羣言。投栗心情得。舍飴笑語溫。老年行樂處。外此更誰存。</text>
<title>又賦</title>,<text>每到名亭醉興長。池荷斷續送淸香。寒花又帶風流色。絶勝炎天強把觴。人笑衰翁白髮長。春來每逐卉生香。况從雪裡看花發。不覺沉吟屢御觴。</text>
<title>自遣</title>,<text>夕未般柴晏未飧。猶將薄酒侑淸歡。每思道上孤兒泣。雪裡啼飢不耐寒。自笑看書錯。忩忩有底忙。秪應窮白首。還欲熟黃粱。見賾知難透。硏幾味自長。新年猶少日。呼酒更昂藏。</text>
<title>次遁谷</title>,<text>樂意看花花滿條。三陽偏向箇中饒。恠他廈屋渠渠裡。底事關心不自聊。</text>
<title>上元夜。悄坐。懷舊事。</title>,<text>少年行樂處。第一上元遊。士女傾城出。笙歌塞道留。太平佳氣像。遺俗舊風流。夜月天還惜。應憐蔀屋愁。</text>
<title>又吟</title>,<text>遊橋舊事意茫然。爲向寒齋獨夜眠。開眼忽看窓戶白。一輪明月已中天。</text>
<title>示遁谷</title>,<text>雪壓柴門白屋貧。小庭踈竹獨天眞。爲憐短短梅花樹。冷蘂寒香已發春。架揷羣書懶不看。秪憐衰骨怕深寒。欲憑酒力支頤坐。醉後微吟強 缺 歡。</text>
<title>聞運元李監司錫杓不起疾。感懷識之。</title>,<text>世事潛然更可憐。滄桑不待許多年。城南舊事何由得。人物看來日渺然。</text>
<title>悄坐</title>,<text>大雪埋山氣欲獰。閉門幽思覺沉冥。心如草澤行吟客。衆醉人應笑獨醒。</text>
<title>漫吟</title>,<text>放懷高視太虛寬。與物悠悠一例看。休說體膚寒飢怕。握蛇騎虎不難難。</text>
<title>憶澹軒</title>,<text>每憶沙潭第一峯。飛來大字勢如龍。主人去後風流盡。猿鶴長愁水自舂。</text>
<title>悼運元</title>,<text>猶記垂髫讀尙書。杜鵑花外爲停車。阿翁不做君應做。攬轡澄淸又墮虗。</text>
<title>積雪中。日氣稍㬉。喜識之。</title>,<text>日㬉微陽動。潛看雪欲消。烟光生屋漏。峯色辨雲霄。對客寬幽獨。開窓破寂寥。村中聞喜語。寒竈不愁樵。</text>
<title>排悶</title>,<text>久識貧爲寶。將心在固窮。秪應隨地樂。行欲與天通。花盛有開落。松寒無始終。打乖安拙分。人笑一衰翁。</text>
<title>懷沙潭</title>,<text>寄跡沙潭十日餘。一山楓葉暎村居。寒溪水咽幽窓寂。終古空藏滿室書。傑氣收來志有餘。山中突兀好樓居。可憐湖海風流遠。誰讀牙籤萬軸書。虛檻依然舊迹餘。朅來纔得一秋居。從知好事多成欠。宛委樓高亦有書。游刃恢恢自有餘。倦來隨意卜山居。宦情已遣秋雲薄。天忽慳吾坐讀書。留與兒郞福有餘。恠來人事又何居。不如世上爭名利。游食游衣懶讀書。</text>
<title>酬漢輔 崔昌傑</title>,<text>一壺勤問訊。知與麴生依。蓽戶能輕雪。村壚免典衣。秪成前夜話。還向舊山歸。勞力加餐飯。功夫更發微。嘐然千載下。孤夢每依依。末路嫌投足。高崗欲振衣。一源生萬別。百慮要同歸。此道元無對。潛看在顯微。</text>
<title>寄遁谷</title>,<text>遙夜高齋冷。披衾獨卧時。不知春睡足。深恠曉鷄遲。眼澁燈生暈。心開月有期。超超無夢寐。天下更何思。嘐嘐還自笑。緬憶古之人。牢落猶初志。昂藏撫此身。憑虗多假借。務本是天眞。莫漫優游度。行將七十旬。料撿平生事。優游可自由。外輕貧已樂。年老病何愁。漸覺羣疑釋。還敎百慮休。孤懷猶耿耿。秪恐負前脩。</text>
<title>憶梅花</title>,<text>携將白髮獨婆娑。樂志丘園扣缶歌。十日蓬窓寒不出。梅花消息近如何。梅花待臘已堪憐。一室還敎好意專。修養引年非異事。此心能奪化翁權。窓梅羞與柳爭春。雪裡開花已可人。不有裁培勤用力。寒花那得臈前新。矮屋藏春特地寬。自家心事一般看。不知窓外猶䨪雪。坐對花兄獨自歡。梅香來襲寄淸歡。和氣氤氳自一團。見說餘花猶未落。疑從几案與同看。</text>
<title>示少輩</title>,<text>吟詩無存語。多說氣昏昏。老去應同病。醒來亦廢尊。初筵知自悔。秉燭戒猶存。努力須前去。高低未欲論。人何期待淺。漫浪送平生。不免簪裾在。同歸口腹營。優遊雖可樂。畢竟更何成。老去方知悔。諸郞莫自輕。</text>
<title>示遁谷</title>,<text>自笑吾詩不副忙。故人珍重送瓊章。吟成拙語酬還酢。迭擲奚筒也不妨。</text>
<title>爲農</title>,<text>西疇春及雪消初。爲戒農人各報余。僮僕未貞牛已失。老夫無力學長沮。行將活計寄春耕。老去猶存少日情。衰力已愆心不倦。默看天意在生成。天生一介丈夫身。學稼那能免少人。不使煕煕襁負至。無寧歸作等閒民。</text>
<title>夜雪</title>,<text>小閣無眠卧。開衾夜不寒。朝窓方出視。氷雪又闌干。隱約三陽動。氤氳一氣團。靜觀生物意。活絡與同歡。</text>
<title>課農</title>,<text>天應生萬物。菽粟養斯民。稼穡寧非寶。飢寒不逼身。高低宜視力。得失各隨人。買犢須宜早。西疇已報春。</text>
<title>自嘆</title>,<text>老脚行無力。尋常不出門。棲遲幾寒暑。俛仰一乾坤。眼翳難看字。聾重未辨言。人應憐廢疾。不復世情論。</text>
<title>漫成</title>,<text>懶讀緣衰疾。塵凝案上書。平生何事業。老大愧空踈。世路還如夢。村名亦是樗。分成無用物。近又謝樵漁。</text>
<title>酒後</title>,<text>少勤剛制戒。心欲凜然持。縱飮非將德。隨情易失儀。旣衰多恃粥。無物可充飢。賴有樽中酒。令人兌餒而。酒亦令人喜。陶然醉不知。一心都自放。萬事更何疑。閒有眞情得。渾無巧餙爲。不妨斟淺淺。聊復強扶衰。</text>
<title>括囊</title>,<text>括囊明訓在。无咎亦无譽。世事何關我。遺經却起予。雲歸心泛若。雷動耳裒如。每切三緘戎。樞機或恐踈。</text>
<title>耳聾</title>,<text>分成天廢疾。日覺耳全聾。有語如無語。無風怳有風。廹人騰小鼠。欺我任羣童。白髮癡然坐。三官並未通。</text>
<title>作詩</title>,<text>未識詩人態。那能䪨格通。初緣排悶作。未信使人窮。結締多成拙。敲推笑不工。醉來方得意。高下莫論功。</text>
<title>自吒</title>,<text>記昔垂髫未弱冠。年稀七十老人看。已憐衰髮今如許。不識兒曹視一般。收將萬事責吾躬。戒功山虧九仞功。齒髮那能三達並。試看多少走村翁。</text>
<title>春寒</title>,<text>三冬已盡意差寬。每對朝牕愛小暄。缺 信陽和方布澤。春心何事又催寒。</text>
<title>陳䟽</title>,<text>聖世勤民豈愛憎。行看蔀屋頌歌騰。恠來近日恒寒若。未必天時有咎徵。山居寂寂不風塵。剛愧虛名解誤人。忱血每伸文字入。莫迍天下有君臣。但欲襟懷不染塵。誰將賦跡混山人。狂歌草澤非吾事。髮短心長一病臣。冬春大抵少晴暄。不信三寒有四溫。波咜自憐長閉戶。非如蕫子不窺園。一氣循環自有期。方春正屬解嚴時。奈何栗烈寒如此。大麥纔生不自持。</text>
<title>漫吟</title>,<text>未暇憂人秪自憂。希文俯視笑千秋。劇憐天下多如許。其奈蒼生蹙頞愁。三代人應直道行。樂如春意藹然生。未知今日能如此。治法端宜小鮮烹。齒髮居然近七旬。分宜身作一凡民。煩君莫說貧無敵。蔀屋還多羡我人。人來莫漫問何如。默撿手生意有餘。早晩悠然歸造化。從他萬事不關余。</text>
<title>示兒輩</title>,<text>藐焉中立丈夫身。及物知推在我仁。寄語兒童須自力。讀書能解倒懸人。</text>
<title>朝從愼甫所。少話而歸。玆以一詩送呈耳。</title>,<text>我生千載後。不見古之人。縱有嘐然志。何由莞爾親。遺經空自在。正脉孰尋眞。仰賴朱夫子。能開聖路榛。</text>
<title>自勉大路</title>,<text>須從大路坦然行。底事優游度平生。莫使窮廬枯落後。空成汾水悔心萌。倚伏分明自有因。休將小智弄精神。紛紛得失徒爲爾。天定由來却勝人。巨細洪纖分不移。已從天地有尊卑。不能安命空勞苦。無作悠悠造化嗤。自無疾病慮差寬。冷屋咿唔分亦安。鎭日般柴深雪裡。弱奴衣薄不勝寒。不敢尤人敢怨天。寒居日日坐悠然。送窮文亦還多事。五鬼揶揄度眼前。</text>
<title>漫成</title>,<text>吾非無意者。自祝奈才踈。秪欲勤緣畒。猶嫌懶廢書。枵然成老大。兀爾愧空虛。分外承天寵。何由出草廬。舊成朋友樂。蹤迹太翻瀾。邈若山河遠。時從里社歡。暮年懷易惡。長日意難寬。索酒陶然醉。風流自一般。一盃看淺淺。斟酌却歡如。氣欝方能適。情深遂不踈。夜牕眠失後。朝日坐來初。解駁還無術。醺人賴有渠。</text>
<title>又用前䪨</title>,<text>坐擁群書俛仰身。藹然春意一般仁。東西南北吾何擇。天地中間自在人。</text>
<title>朝坐</title>,<text>朝來又酌一深盃。便覺幽懷豁豁開。堪笑此心猶自效。却憑微醉喚醒來。幽遠草色待春噓。朝日微陽藹欲舒。爲向庭前初試步。邇來三月閉門餘。</text>
<title>元同知重會挽</title>,<text>近百年高聳四鄰。公歸不省更誰人。自天有隕超三品。行地無彊到九旬。膝下兒仍俱白髮。枕邊山許伴靑春。中身乏饋傳家法。端合揄楊載二倫。</text>
<title>寄遁谷</title>,<text>老覺交情薄。惟思勝己親。看花時獨往。索笑到三廵。乍阻懷猶惡。相逢意更眞。殷勤成一穩。勝似擲詩頻。</text>
<title>聞防弟獲宰龍潭而識之</title>,<text>一麾吾弟得。恩許老人便。所愧親廚薄。寧愁恥巷偏。經營生得失。澹泊欠周旋。笑乏資身策。悠悠信彼天。</text>
<title>朝家。又有大臣夫人食物題給之命。惶感惶感。</title>,<text>聖主臨朝軫舊臣。長腰十斛侈家貧。年年霈澤旁流遍。仰語蒼穹願百身。莫把機心負此生。生三事一自分明。恩深愧蔑涓埃報。老去空懷結草情。恥作人間小丈夫。熊魚造次肯捐軀。羊膓九折何曾怕。叱馭前驅視坦塗。</text>
<title>開牕坐吟</title>,<text>開窓忽覺此心歡。園木扶踈眼界寬。自笑吳牛看月喘。不知春日異冬寒。蓬屋多寒眼未開。爲嫌風力逼身來。人應笑我猶虫蟄。不省諸陽次第廻。山鳥鳴春多小言。如將好意到柴門。潛看草樹新添色。強欲携筇日步園。終日昏昏氣未舒。床頭悄坐倦看書。不知老去還如此。無奈吾身點撿踈。</text>
<title>夜卧</title>,<text>宵長不耐抱衾寒。轉展難成一枕安。二月看看行且半。却憐春夜更漫漫。</text>
<title>蔬食</title>,<text>粥飯充來意有餘。殘年契濶更誰如。自憐齒落無滋味。簞食知應不負余。</text>
<title>喜雨</title>,<text>羣陰隨雨盡驅除。便覺餘寒已剝廬。從此一番流澤後。麥芽初動柳將舒。餘寒不散日陰陰。雨後方知解澤深。何處試看春意思。爲憐禽鳥各歡心。</text>
<title>本天</title>,<text>本天無別法。易簡有乾坤。絡活看羣彙。流行但一元。繽紛看自得。闔闢更何言。實體吾心在。存存道義門。聖人何可及。望若上天然。切切從身超。平平去路便。讀書空自苦。成性是眞傳。不有朱夫子。求魚等木緣。</text>
<title>又用前䪨</title>,<text>身如太蒼米。唐突效乾坤。慙負丈夫志。能輕勇士元。无彊地厚載。不息天何言。知體是成性。須從第一門。日出羣陰散。幽懷更灑然。孤吟心遠遠。懶讀腹便便。志欲將身隱。名羞與世傳。於焉存晩計。魚鳥有眞緣。吾弟專城分外榮。老人將有板輿行。在家常惧親廚薄。敢道區區遠別情。今日辭朝已啓程。願君安穩好成行。秋來自力吾當往。况有溪山舊有情。名亭相近錦官城。童子曾隨杖屨行。三宿初非桑下戀。秪今山水結遐情。</text>
<title>金光中自京歸路歷見</title>,<text>異說喧豗鼎沸然。披雲無路覩靑天。今君一着猶增氣。多士齊聲過二千。一氣流行本浩然。夫何厭厭入重泉。倘敎善養能無害。充升行看不愧天。</text>
<title>光中見讀朱書。以中和說。與之商量。</title>,<text>達道還如大路然。紫陽眞訣有誰傳。洪濤巨浪掀天地。正柁中流自在船。</text>
<title>史官去後有吟</title>,<text>野人何所業。用力在西疇。宛轉馴頑僕。經營博少年。穩將愚分托。初不善名求。却恐違心事。幽盟負白鷗。禦人猶謂盜。奈此竊虗名。不密身還失。包羞志不平。猴冠堪自笑。海鳥豈知榮。穩有江湖戀。空懸魏闕情。</text>
<title>自嘆</title>,<text>皓天將不復。世路莽難平。恤緯憂嫠婦。窮途哭阮生。機心何乃苦。物理自然成。囊括應无咎。風波莫浪驚。</text>
<title>喜遁谷來</title>,<text>昏昏但欲醉成眠。却喜君來意豁然。分在歸農猶飮啄。方春有事課耕田。</text>
<title>野行</title>,<text>不出郊原已一年。朝來緩轡踏荒田。新晴野馬生村樹。春意醺人與藹然。</text>
<title>入山</title>,<text>堤柳依依作意靑。爲憐春鳥語丁寧。家貧莫漫松楸近。山色凄然幻舊形。</text>
<title>過陽村</title>,<text>垂垂白髮弟兄同。八十年來大被中。坐遣羣童娛膝下。世間憂樂等雲空。不向家人問有無。老翁躬課小孫娛。滹沱麥飯猶難遍。見說朝廚但一盂。吾道元來在固窮。齋心妄欲與天通。榮枯自是隨寒暑。原始知應又反終。外物從他咄咄侵。思將弊箒享千金。萬鍾簞食吾何擇。秪恐悠悠失本心。</text>
<title>朝吟</title>,<text>紛然世事並驅除。俛仰田間意有餘。自笑平生三不惑。麴生風味未全踈。不知何事可關渠。世與君平已兩踈。深恠夜來成夢寐。有時顚倒少年如。</text>
<title>示遁谷</title>,<text>君能率爾舍車徒。我且頹然仰屋吁。一往一來隨意適。百年天地與同娛。魚躍鳶飛上下同。游優天地化陶中。簞瓢不改平生樂。獨許顔淵是屢空。妄欲嘐嘐慕大同。不知身在𡏖埃中。紛紛世事何關我。榮悴從他並一空。麋鹿相親性命同。蘿衣木食百年中。行從造化悠悠了。鍾鼎山林眼底空。</text>
<title>溪上</title>,<text>三十年前學稼時。用天因地庶人宜。偶來濠上觀魚樂。童子居然白髮垂。舊知農亦樂。底事傍風塵。迹欲漁樵混。名疑玉石眞。棲遲猶引分。俛仰奈欺人。萬事吾心在。長沮笑問津。</text>
<title>遁谷爲其孫。行冠禮。</title>,<text>老知朋友樂。相見每從容。我恨難移屧。君來亦借筇。冠顚行盛禮。設醮喚吳儂。莫道貧無力。盃盤分外供。吾衰君亦老。冠子又冠孫。却笑治身拙。多慙勉爾言。不妨成好會。因復置芳尊。老去須行樂。相觀意味存。三加深一節。童子責成人。志與春茅長。心從突弁新。傳家知有法。由己卽爲仁。枯落如吾老。那能更悔身。</text>
<title>悄坐</title>,<text>春雨懸簷不肯晴。撥書遮眼未全明。愛看庭草紛披綠。羣動欣欣各有情。</text>
<title>勉洪甥 良漢</title>,<text>尙志千年上。嘐嘐彼丈夫。聲希鏗爾瑟。脚立坦然途。水逝知天運。鷄鳴辨舜徒。勤勤窮白首。不識有榮枯。</text>
<title>閒唫</title>,<text>終日心如醉夢昏。不知春色入西園。偶然携杖籬邊出。紅杏花開覆一村。</text>
<title>往看尹友家葬事而歸</title>,<text>留意千年始卜居。朅來觀葬問何如。有人勸酒微成醉。濠上歸時坐數魚。</text>
<title>送春有吟</title>,<text>幽居盡日掩山扉。撩亂餘花入戶飛。春服未成三月暮。浴沂何處咏而歸。千古嘐嘐點也狂。看如萬仞鳳高翔。暮春縱有風雩志。其奈吾衰不自強。晴窓悄坐思依依。眼入遙山玩翠微。不喚家人勤索酒。花前怊悵惜春歸。</text>
<title>不求唫</title>,<text>成性能存樂有餘。更將何事可求歟。細推物理從心去。要在吾身占廣居。自笑爲農餒在中。恐敎身作小人窮。動心忍性家風是。寒餓能成百鍊功。分欲安身百不求。優游天地更何憂。且看廣野多閒土。筋力其中可自由。世不來求我不求。君平旣棄兩悠悠。小時麤解耕田術。謀道何妨食且謀。不欲欺人又自欺。深知分在拙修宜。爲名爲利還多事。跡混三農但怕飢。底事求人不自求。思將富貴視雲浮。天應與我無他物。道在吾身動必由。老翁於世更何求。只有殘年粥飯謀。今日偶然成少醉。不妨含哺野人謳。不足人方有所求。天將四德與優優。恠來砂礦零金取。喚作人間第一流。吟弄何妨且適情。肯將聲病損天成。傍人莫咲詩還拙。自信吳儂不要名。窮鬼揶揄易作愁。從人俯仰亦堪羞。倘能知足貧如富。不待安排自不求。治身但欲放心求。萬事商量在上頭。外物莫敎來撓我。世間榮辱付悠悠。吁何索性向人求。得失關心死不休。口腹自然能討喫。爭如兀兀反躬修。宜將此志杜門求。深處還從近處求。身外紛紛多少事。泊然初不一毫求。羞從分外與人求。在我天然道可求。若使潛心能有得。不求還是也深求。開口尋常有所求。人能無慾便無求。久知萬物吾身備。弘道方能不外求。</text>
<title>和遁谷</title>,<text>幽懷漫作不求唫。爲覔尊醪淺淺斟。此物還從何處得。經營恐失老夫心。齒豁還憐飮啜踈。不緣長鋏食無魚。麴生老去襟情熟。風味猶能每起余。老去求閒剩得閒。無勞辛苦出人間。翛然兀兀長時坐。賴有東岡與往還。</text>
<title>逢新月</title>,<text>且喜逢新月。更深夢屢廻。幽窓光透徹。踈樹影徘徊。不借孤燈照。差寬老眼開。懽愁心自適。如得故人來。</text>
<title>燈夕</title>,<text>少年行樂處。第一說觀燈。屋上知無數。竿頭揭幾層。太平眞有象。盛事亦堪稱。氣像猶然否。吾衰見未能。懸燈今日是。勝事憶長安。莫笑風味薄。還從酒盃歡。不愁衰力倦。爲陟小臯觀。側想孤齋宿。幽懷定一般。懸燈舊事見人情。老眼猶知點綴明。強欲登高窮遠矚。風流彷彿在京城。超然展矚野寬閒。錯落燈光二里間。氣力雖愆心尙在。高臺兀坐不知還。</text>
<title>第四宅以晬盤之酒送來。醉後喜識之。</title>,<text>不愁吾弟忍飢寒。二十年餘見晬盤。一第何妨生得失。充閭慶溢喜門闌。</text>
<title>夜卧</title>,<text>好雨知時遍四方。隴頭新麥日應長。獨憐今夜窓邊月。微影依依不放光。獨夜無眠喜月來。孤懷怳得故人開。淸光忽被微雲掩。牕外徘徊似有猜。</text>
<title>漫唫</title>,<text>收將倦迹寄樵漁。缺 鳥情深與世踈。少日倘能知自力。老年應不歎窮廬。軒裳分外心無悶。𤱶畒身閒樂有餘。笑問家中何所蓄。架頭長物獨殘書。</text>
<title>近被文字之役勞心。殊不自快而有唫。</title>,<text>自視踈材等散樗。金鞭無賴策孱驢。却愁近日如臨渴。深悔當年不讀書。拙語猶嫌隨俯仰。浮名豈肯借吹噓。薜溪舊有相箴說。天下分明定笑余。</text>
<title>自適</title>,<text>從他百慮坐怡然。醉卽微唫倦卽眠。活計無謀當食力。資身有策在耕田。閒情自足皆宜分。妄想都休仰恃天。強欲催奴勤趁課。莫將農事視前年。</text>
<title>雨中</title>,<text>喜雨翻將苦雨看。麥田方茂不愁乾。陰晴自是時來往。畢竟何妨皷腹歡。古人憂國願年豊。深意潛思不語中。莫把訏謨誇自得。爭如天地化陶功。</text>
<title>漫唫</title>,<text>棲遲雅欲地幽偏。可獨投閒性命全。棋局每疑輸一着。野蚕今到老三眠。閒情等是浮雲似。晩節思如秉燭然。莫笑衰翁枯落盡。此心猶欲慕狂狷。</text>
<title>示遁谷</title>,<text>幽懷欝未展。每豁君來時。獨寐與誰語。相觀與子宜。不須情欵欵。且喜對偲偲。蓮榭有前約。孤筇倘赴期。</text>
<title>鏡雲亭</title>,<text>鏡雲亭上坐悠然。風物依依似去年。波面饒平蓮出短。玉盤磊落借靑錢。携將白髮共聯襟。醉後微唫意有餘。吾輩暮年同樂此。世間榮辱較誰如。</text>
<title>今日始見孫婦。喜甚識之。</title>,<text>舐犢情深欝未舒。歡然此日便消除。阿兒已大持門戶。中饋人來恰慰余。</text>
<title>新婦行廟見之禮。尤覺心喜。</title>,<text>寒廚日晏始生烟。不食吾能腹果然。新婦纔來家慶集。門闌喜氣溢初筵。</text>
<title>自勉</title>,<text>造次嫌違道。如何不問天。放船如蕩潏。操柁可洄沿。發憤元眞訣。臨淵是的傳。此心隨得失。還欲學朱然。</text>
<title>韓生員挽</title>,<text>八耋行將近。便便步屧輕。自憐身不健。深羡眼猶明。野寺勤相訪。川禽見厚情。不知存歿隔。哀挽使人驚。</text>
<title>次遁谷所示䪨</title>,<text>醉對新人喜撫孫。心如朝日上初暾。倘非吾祖留餘福。那得賢媛又入門。</text>
<title>以喜而不寐之義。識此志。</title>,<text>日日扶筇到石泉。對來新婦每歡然。夜來睡足成高卧。鄒聖如何喜不眠。</text>
<title>太素。以甘紅露見饋。醉後有唫。</title>,<text>風味誰能與我深。麴生情好日相尋。朝來忽得甘紅露。却勝村醪大椀斟。</text>
<title>自巨谷還。有唫。</title>,<text>彼此均安理。分明不可誣。從身生禍福。是處辨賢愚。妄欲勞心。那能用力圖。自天應助順。隨地莫糊塗。</text>
<title>自內舍。移處存悔窩。</title>,<text>內屋深藏處子然。幽懷不耐每悁悁。移床更坐樗陰下。花竹爭姸已可隣。微唫徐步小堂前。雜樹陰濃近午天。躑躅嫣然如一笑。園中物色獨專權。</text>
<title>輔養廳下人告目。旣設講書院後。輔養廳自在栦罷中云。便覺所律之脫然。可幸可幸。</title>,<text>跡近銅闈夢屢回。老臣猶待講筵開。虛名已自無心久。一任浮雲去又來。</text>
<title>閒來</title>,<text>閒來緩緩步循除。幽思悁然覺少舒。庭草紛被侵戶近。課僮努力更敎鋤。</text>
<title>知有實體</title>,<text>年衰精力短。那得趁章程。倚枕身多倦。披書眼未明。入心潛理會。成誦寂唫聲。有味曾思訓。躬行實體呈。</text>
<title>尙論</title>,<text>塵囂不奪此心存。妄欲嘐然更尙論。上古何曾書可讀。將身俯仰體乾坤。</text>
<title>閒唫</title>,<text>小堂欹枕卧。鷄喚午聲餘。日照花容淨。風來竹影踈。夢隨飛蝶栩。心與倦雲舒。物色多嬗變。吾身秪自如。</text>
<title>聞沛然墓將移葬。悽然有作。</title>,<text>山寺君來贈一壺。忽驚人事變須臾。悽然不忍拈新酒。散與緇流淚滿鬚。重入冥冥九地深。不堪衰淚又拈襟。非無旁近它人在。誰似吾君盡瘁心。</text>
<title>固台自南漢解歸時。贈一大壺。爲十饍云。醉後唫成。</title>,<text>齒豁猶嫌倦把盃。幽愁每覺渙然開。羞將口腹爲人累。獨喜親朋送酒來。琅玕有味更棲梧。餘瀝猶能及槁枯。多謝臨歸珍重意。一壺還敵兩三壺。</text>
<title>又與遁谷成半日欵</title>,<text>側耳跫音聽。翛然倚短筇。長時愁偃息。半日喜從容。幽賞看花笑。淸歡侑酒供。百年愚分足。何事更關儂。</text>
<title>遁谷朝。又來見。</title>,<text>睡起朝來不整冠。裁書副急弄毫端。君來又發呀然笑。爲酌紅霞罄一歡。</text>
<title>墓奴自龍潭回。而端午祭需備來。</title>,<text>久曠松楸省。悽然意不堪。三牲初失養。四節每懷慙。近覺貧家苦。回思聖澤涵。自憐恩未報。官享又龍潭。</text>
<title>大興孫婦還本家。以酒送之。喜吟。</title>,<text>新婦初隨喜氣來。老懷歡劇豁然開。還家各送盈壺酒。怳對丰儀擧大盃。</text>
<title>躑躅花</title>,<text>手拓西窓坐兀然。晶光忽動小堂前。盈盈一樹紅花發。獨立嬋娟更可憐。幽窓獨坐日遲遲。躑躅花如錦繡披。莫笑庭篁猶寂寞。蒼然秀色歲寒知。名花獨媚艶陽天。靚色明粧纈眼前。會待容華消歇後。等閒還與衆芳捐。</text>
<title>李君秀完。自智異下來訪。又將轉入楓嶽。乃以衰年徒往之不宜。勸止之。</title>,<text>楓嶽瓌奇有盛名。憶曾吾亦一番行。超然未出人間世。日見游筇迭送迎。頭流勝處未窮探。一宿猶憐七佛庵。夷惠何曾同氣像。二山題品謾輕談。行行肯怕陟重關。不見金剛不擬還。遮莫贏粮三月計。頭流山近莽蒼間。</text>
<title>惠而在桂陽。送杜鵑酒。</title>,<text>䨥壺可見故人情。大白浮來盡意傾。莫道園中花已落。芳醪猶帶杜鵑名。強覔村醪日把盃。貧兒暴富具尊罍。憑渠爲問從何處。一一渾霑聖化來。</text>
<title>偶閱邸報</title>,<text>偶閱紛紛說。其言亦自佳。若從腔血出。何害是非差。失得猶瞋目。安危不置懷。識看天下事。時事莽無涯。</text>
<title>微聞北報</title>,<text>百年天下等蘧廬。蒲狄相乘不定居。却恐波臣歸未得。還如涸轍有枯魚。久將皮幣走胡塵。鼻息還愁每仰人。時去時來渾不管。餘波莫漫浸東濱。</text>
<title>示遁谷</title>,<text>名聲出入半風塵。分作君平兩棄身。欹枕不知春已晩。閉門還謝客來頻。花粧老圃憐幽獨。鳥語虛簷解笑嚬。見說前溪魚潑剌。思將白髮坐垂綸。老夫不是愛唫詩。其奈昏然倦卧時。不有微哦能自適。欲持何事與相宜。</text>
<title>又用前韻</title>,<text>那得長時不起塵。中原久作太平人。紛紛爭奪何關我。但祝皇天覆海濱。莫使風塵到草廬。麻衣草食侈山居。有時苕霅閒來往。取適耽看不餌魚。</text>
<title>閒唫</title>,<text>小堂晴日坐支頤。花竹供歡一枕歌。躑躅孤鶱多少樹。海棠橫出兩三枝。風流自有繁華想。意態深憐隱約時。園裏韶光猶未晩。老懷終日與相宜。</text>
<title>又次前韻</title>,<text>長敎宇內靜無塵。海不揚波祝聖人。莫遣樓船勞遠涉。百年安穩大瀛濱。不耐窮陰解剝廬。春來又是好家居。已憐花木爭園席。况有盤登丙穴魚。</text>
<title>生朝</title>,<text>哀哀父母蓼莪篇。老去情懷異少年。地下倘能如地上。不妨今日又重泉。孤懷切切又生朝。不耐愁深欝未消。欲倩盃觴隨意醉。園花相對惜飄颻。</text>
<title>感懷</title>,<text>細草紛然出。看來亦有根。人誰無父母。物各一乾坤。樹盛皆因土。泉流混發源。我生須自力。終始只資元。</text>
<title>小園</title>,<text>坐見游蜂趁早衙。小園風物盛繁華。眼前日日添新色。芍藥花承躑躅花。</text>
<title>李君玉又來。以其不能言不能聽。而每從嶺南往來。未知何以問路而行也。</title>,<text>吾聾猶未似君聾。答在西而問在東。自笑裒如多聵聵。還嫌率爾對忩忩。羣言迭至尋常聽。萬事紛來打疊空。却恐樞機容易發。金緘有戒每加功。</text>
<title>雷動</title>,<text>聾人五月始聞雷。積欝深藏乃發開。百果爭榮俱甲拆。天中氣戛地中廻。</text>
<title>東宮。又有節扇之賜。</title>,<text>村深忽復見朱衣。蔀屋欣瞻日月輝。特地淸風生枕席。無勞輕箑手中輝。珍箑封猶襲御香。賤臣扶疾下庭忙。卽今方外民愁急。乞與仁風遍奉揚。</text>
<title>閒唫</title>,<text>雜樹陰濃春欲闌。花開花落等閒看。世間榮辱還如許。休把千鍾換一簞。浮雲變態劇鞭韆。淨盡天容見自然。外物來時多撓我。就中花木意差憐。心從動靜故多般。閒處方知意亦閒。欲使驅除空蕩蕩。如無一事可相關。</text>
<title>有寶城李希夔者來見。其人甚不草草。未知其果然也。</title>,<text>天地生人物。何甞有古今。不知禽獸域。甘作馬牛襟。轉斡無他術。收回在此心。看君成老大。俯仰一悲唫。</text>
<title>林校理汝三。赴富寧。在途遽不起。其送挽。並此紙呈之。</title>,<text>聖主憂深軫北民。君乘一障聳邊人。俄驚玉署經綸手。忽作西陲馬革身。雅欲窮經輸大造。却憐齎志負昌辰。風霜雨露皆安地。死生惟看義分伸。</text>
<title>作雨後想隴麥。指以爲食。有所吟。</title>,<text>小雨偏宜麥。村情語各欣。黃雲將動色。翠浪已成紋。饁婦忘飢爨。田翁植杖耘。來年承帝命。仁覆更殷勤。</text>
<title>大殿賜送後又唫</title>,<text>蓬蓽昭回日月光。兩封珍箑引風長。朱衣前後臨門賜。怳近銅闈侍玉皇。</text>
<title>對花塢</title>,<text>幽塢栽花數種成。有時開落却無情。不須一一煩題品。看取光華老眼明。躑躅花衰換舊容。已憐佳態失丰苴。紅雲一朶油然出。何處移來火色峯。</text>
<title>今日陳賀後。陳䟽自列。</title>,<text>臚唱傳呼引朝班。神孫親抱解龍顔。微臣引疾騰文字。跡阻天門罪積山。</text>
<title>閒唫</title>,<text>倦欲昏昏睡。閒成緩緩行。鳶魚隨意樂。花鳥惜春情。泛若雲同態。悠然水與淸。踈慵人莫笑。持此見吾生。平生不信日如年。老去方能見果然。隨去隨來多少事。餘閒又欲強成眠。</text>
<title>濠上觀魚。與炳然，愼甫同往。閒雲尹令公兄弟徒步至。</title>,<text>人言七十古來稀。况復如今世有幾。鳩杖相從兄弟樂。同來十里又同歸。濠上心憐舊釣臺。野村深坐倦徘徊。老年猶有觀魚樂。人笑垂垂白髮來。野翁爭席與同羣。舊跡依依七八分。村媼每稱新酒熟。時將大椀致殷勤。</text>
<title>燕巢</title>,<text>世間無限畫樑新。底意勤尋不避人。對坐呢喃如識面。自來相近又相親。燕燕于飛上下音。飛來飛去肯相尋。喃喃自有多情語。恠底人無不貳心。</text>
<title>漫唫</title>,<text>雅欲求閒却怕閒。心無住着任循環。日長如歲常嫌睡。漫托唫詩故不刪。家貧不廢老翁餐。却恐恒飢及小孫。分與兒童充腹後。只將盃酒盡情歡。寧愁苜蓿日登盤。粱肉雖來一例看。若使盃中能不乏。老夫捿息自平安。</text>
<title>喜雨</title>,<text>不愁天不雨。澇早自相乘。望望村情急。虫虫火氣騰。忽看朝日隱。旁覺㬉雲蒸。蔀屋多歡色。來牟指已登。魏闕心懸切。江湖戀主誠。訏謨休日聒。稼穡願秋成。衆智還多。天心自好生。試看今夜雨。眞宰意分明。一雨懸簷盡日鳴。隴頭新麥九分成。秋來不乏村家釀。老子年深仗麴生。時雨冥冥晩未休。一時驅遣幾村愁。勞心肯借溪流遠。活水方生故不收。</text>
<title>坐鏡雲亭</title>,<text>幽期肯負鏡雲亭。小坐令人已喚醒。待得荷花紅滿地。日扶衰疾醉憑欞。</text>
<title>自解</title>,<text>惡草登盤每失期。晩來當肉可充飢。世間滋味還如許。憂樂榮枯兩不知。飮啜雖踈不自憐。馴成伎倆到衰年。淳熬麁糲同歸盡。方丈徒然侈眼前。</text>
<title>又雨</title>,<text>霈澤均霑後。南風大麥黃。相看相意動。不復惹愁長。雨脚隨時下。天心有底忙。稻畦無不遍。次第見移秧。</text>
<title>閏月五日。志喜。</title>,<text>拙詩又作太平唫。花鳥看如會此心。行與野翁爭席樂。爲呼村酒許頻斟。心懸魏闕解憂勤。萬姓同情喜色欣。仰視天人相與際。雨餘風日正氤氳。</text>
<title>初七日。魯令自京還。志喜。</title>,<text>一心懸北極。不省在江湖。消息眞傳後。憂慮頓覺無。天添宗社祿。雨活野田枯。喜劇忘衰疾。山高萬歲呼。</text>
<title>漫唫</title>,<text>長日昏如睡。猶嫌一事無。眼愁文字閱。心待酒尊蘇。講說資良友。沉思惱病𨈬。有時唫拙語。自笑勝樗蒲。</text>
<title>病卧吟</title>,<text>等閒看二竪。來去不相關。禱久非吾事。侵凌任爾頑。有時欹枕卧。頻問主人還。念切兒童病。憂懷未盡刪。</text>
<title>閏月十九日。史官又傳喩。</title>,<text>一封纔奏後。粗效戀君誠。敢欲承天寵。深憂在藥甞。王人凡幾至。村巷視爲常。戒切干恩澤。臣綱恐不張。</text>
<title>自唫</title>,<text>形骸同土木。虫臂鼠肝如。不怕閻家老。寧愁陋巷居。南貧猶北富。惡草視嘉魚。但願無憂患。優游樂有餘。</text>
<title>悼李進士大而</title>,<text>與君隣並後。風義自相親。已省經營力。惟知澹泊眞。有書看不厭。無事志常伸。愧卧風塵外。忙忙擧世人。世方看利害。如市日交征。每聽君消息。無心世奪傾。課兒聊自樂。遇酒可怡情。瀛博歸來後。遲吾有此行。</text>
<title>雷雨非常自昨夕至朝。而雷光無少息。驚惧驚惧。</title>,<text>雷電何轟燁。乘昏遂達朝。乾坤方震盪。軒屋欲飄颻。敢問皇天怒。潛思丙枕霄。晩來神稍定。猶覺坐搖搖。</text>
<title>反求</title>,<text>投老悔無人。方知性出天。曾思豈欺我。路陌有眞傳。悲咜撫空志。昂藏若少年。反求初不遠。言語莫諞諞。</text>
<title>頹卧</title>,<text>聾劇何能辨有聲。窓邊樹密不聞鶯。頹然欲睡還非睡。但覺風來拂面淸。不聽蟬聲數日來。風搖夏木影徘徊。陰晴自與心機轉。老眼愁看雨不開。老去思量百事低。有時孤卧意悽悽。衣冠不整非人道。呼馬呼牛等品題。羞將四軆每全舒。却笑人來問起居。不學人間多少事。麤知案上古今書。神昏敢祝心能會。齒豁猶稱味可咀。盡日頹然欹枕卧。爲看方寸更何如。</text>
<title>奴言坪上水又至</title>,<text>少日求田強欲耕。溪頭百畒偶然成。幾年風雨能無恙。今夜懷衰未足驚。得失在天何與我。盈虧有數肯嬰情。阿僮不解阿翁意。見說前川水又生。</text>
<title>雨開</title>,<text>雨去雲收一夜間。擧頭依舊對玄顔。蒼蒼自有天然色。不省陰晴屢往還。雨挾蒸炎正逼𨈬。閒愁近烘爐。重雲忽捲靑天覩。不待秋風病欲蘇。</text>
<title>鏡雲亭。又與諸公同坐。</title>,<text>吾輩年來有勝因。垂垂白髮兩三人。名亭此會誰禁得。俯仰乾坤自在身。瑞日氤氳微景催。荷花遲發待人來。淸香暗逐微風度。一葉參他數朶開。人之有眞樂。外物不余欺。富貴浮雲視。光陰過隙馳。勞心亦多事。求道儘無爲。強欲忘衰疾。猶唫抑抑詩。</text>
<title>聞子固被絶島之啓</title>,<text>長日頹然一枕欹。病懷還與睡相宜。但敎無乏尊中物。山外風聲醉不知。麥飯匏尊分不踈。休將活計問何如。軒裳嶺海多翻覆。未若長時卧弊廬。平地無端日起塵。忙忙不覺失天眞。老農何與人間事。猶怕虗名誤此身。</text>
<title>漫成</title>,<text>病𨈬無恙卽平安。萬事驅除意自寬。倦劇猶嫌欹枕卧。閒深强欲取書看。何來一雨能鏖暑。向晩微風乍引寒。盡日心昏如醉睡。家人莫漫勸加餐。老去猶存耿耿心。愧將蹤跡托山林。排愁會待開尊醉。適意行輸閉戶唫。病脫冠巾無畏客。聾疑村語認啼禽。幽懷永日消無術。欲倩輝來更皷琴。</text>
<title>雨後。日氣淸快。</title>,<text>急雨驅來勢倒瀾。床床屋漏坐無乾。元來至實天應惜。架揷羣書一味安。向晩重陰取次開。小堂淸坐好懷來。雲光灑落天容淡。誰道翻盆雨過纔。</text>
<title>劇暑</title>,<text>放倒冠裳已十分。行隨鳥獸與同羣。小堂亦有淸風地。無奈烘爐撲面燻。火色騰空咄逼人。不知何處可移身。心如坐在昏埃裏。却待淸風來拂塵。</text>
<title>不聞蟬</title>,<text>兩耳全聾也不妨。世間消息隔微茫。却憐園裡風流盡。萬樹鳴蟬已暗藏。惠好歸來與子偕。天敎野逸屬吾儕。高風乍阻如三日。不待蟬聲亦可懷。</text>
<title>北庵嚴老長。飢急來告。</title>,<text>自笑身如包米僧。不緣口腹有誰增。邇來齒豁無滋味。煉取丹砂愧未曾。僧在山中有底忙。爲言窮鬼勢難當。切身無若飢寒逼。看取吾身要細量。</text>
<title>見貶目竹山府使居下</title>,<text>可憐勞苦竹州民。迎送年年換主人。頗喜新聲聞遠近。吁何不惜去來頻。</text>
<title>欲赴鏡雲亭。不果。流頭日。</title>,<text>不赴名亭會。荷花解笑人。淸風生特地。佳節又玆辰。耳絶羣蟬噪。心輕衆口嗔。悄然無晤語。岑寂與誰親。</text>
<title>漫成</title>,<text>懶讀便便等孝先。從他人事托衰年。虛窓夜納孤輪月。僻塢朝生滿樹蟬。倦劇何妨唫綴語。閒來且欲醉成眠。有時自力支頤坐。抖擻精神坐兀然。</text>
<title>示遁谷</title>,<text>屢躡名亭意未闌。荷香續續臭如蘭。同携白髮隨情樂。不分紅花帶笑看。吾輩百年何事業。老來無恙卽平安。自憐今日違佳約。幽思超超定一般。</text>
<title>東風日吹。不但田家之憂而已。</title>,<text>田家望望待新秋。底事東風苦未休。少日爲農能慣識。先來閒卧解深憂。縱思浸灌容人力。無奈潛消損糓頭。但願神功行一雨。不然那得幻西疇。廢然孤卧耳全聾。剛欲爲農責歲功。擊壤成歌含哺樂。杜陵憂國願年豊。兼旬雨後還無雨。幾日風吹又疾風。愁殺田田憔悴色。不妨身世仰天翁。</text>
<title>鏡雲亭</title>,<text>名亭準備老年觀。一畒塘花不爲官。白髮蒼顔俱自樂。紅粧翠黛助成歡。身遊天地閒情得。跡遠風塵世界寬。不許旁人同此席。白鷗休問舊盟寒。</text>
<title>爲報東風且莫吹</title>,<text>爲報東風且莫吹。劇憐禾麥正離離。天應不惜傍流澤。行遍田田渴雨時。爲報東風且莫吹。人情性命仰天慈。邇來三日無休歇。愁色相看不自持。爲報東風且莫吹。今秋穡事係安危。從來大德生人物。忍使黎民不孑遺。</text>
<title>又用前䪨</title>,<text>全聾已久廢雙觀。倦迹初非懶赴官。行與野翁爭席樂。時從隣老賞花歡。心遣肉食貧猶遣。口絶塵淡意自寬。田畒囂囂吾豈敢。願隨松栢氣凌寒。默坐潛從靜裡觀。有時頻倒喚心官。收來可驗眞情得。活絡方知淨智寬。靈籟初生羣動息。密雲纔捲太虛寬。臨深履薄家風在。莫漫悠悠耐十寒。</text>
<title>鏡雲亭。獨坐唫成。遁谷來話。去後又吟。</title>,<text>池荷消息問平安。半畒添成一畒寬。獨許名亭知己在。紅花不改舊時顔。老識雲亭樂。扶筇幾往來。荷花隨地出。野色極天開。雨浥粧容盛。風驅臭氣回。悠然吾自在。俛仰極恢恢。</text>
<title>遁谷來見旋去。悄坐。</title>,<text>君去悄然獨坐時。老年懷事許誰知。荷花滿地淸香送。勝似旁人對解頤。</text>
<title>漫吟</title>,<text>有約名亭理屧來。看花雅欲好懷開。金城柳色偏蕭瑟。不是將軍去後栽。白城無勝觀。從古有玆亭。沼廢同平地。堂虛窓典形。蓮花紅纈錦。柳色翠成屛。見說三年後。風光賴喚惺。不妨今日雨陰晴。農事行看八九成。老去無如朋酒會。天敎吾輩樂昇平。</text>
<title>要德輝彈琴</title>,<text>忽聽冷冷山水音。晴窓手弄伯牙琴。不知六月炎天盛。句引淸風便爽襟。</text>
<title>昌之宅。與炳然，愼甫會坐。</title>,<text>三人同白髮。強赴少年塲。遇酒那嫌醉。披襟自笑狂。此心無適莫。隨地且翺翔。濠上觀魚樂。從遊又何妨。</text>
<title>望野觀打魚</title>,<text>長日心如醉欲眠。秪憐衰氣每昏然。朅來湖上知魚樂。携手同來各老年。少日經營一菟裘。曾從是處每遲留。居然白地生村落。爲惜風烟更謬悠。於焉取適坐歡如。不爲觀魚却打魚。自有從容濠上樂。久將蹤跡寄樵漁。分日遨遊又水邊。同垂白髮與周旋。不妨里社追歡樂。強欲將身學少年。陶寫幽懷對碾然。老年行樂覺翩翩。披簑不恨歸來晩。暮雨方霑幾處田。</text>
<title>濠上觀魚。次遁谷。</title>,<text>雨洗東風旋又晴。田家日日待秋成。觀漁取醉黃昏近。行與羣生樂太平。晩來山色有陰晴。禾稼盈疇八九成。醉後微吟高着眼。軒然野勢極天平。山雨欲來還復晴。朋遊好會偶然成。人間多少羊膓路。爭似村前十里平。仰仰時看雨或晴。行隨魚鳥樂天成。箇中自有安身地。休說西江浪不平。坐處還嫌煑背晴。長堤却欠柳陰成。羣童狎水如鷗鷺。泛泛心輕白浪平。</text>
<title>悄坐。又用前䪨。</title>,<text>宿把行藏視雨晴。當年有志老無成。遲回却負名山約。婚嫁非緣向子平。無言兀坐小窓晴。底事商量做得成。架揷羣書猶未讀。低回不覺愧生平。塊處幽軒喜乍晴。茂林葱蒨逐籬成。仰看高鳥超然擧。雲外翩翩去路平。病思昏如雨不晴。有時欹枕夢魂成。欲將繩墨勤收拾。骨軆牽強覺未平。靜極心如久雨晴。看來物物自天成。能敎軆立行將去。達道分明大路平。雨旣均霑便欲晴。兼旬以後卽無成。同流上下無虧欠。人在其間誦太平。一雨今朝旋復晴。秋來穡事會全成。年登自有生涯足。世路人情或小平。</text>
<title>朴景三爲言。羅居士自中原遁世而避世者。必有之。其言盖不誣也。</title>,<text>臊羯何來便卽眞。百年天地入腥塵。魯連去後風流盡。遯世方知蹈海人。人能戶說義尊周。底事沉沉夜轉幽。欲問堂堂名節士。須將眞虛宲心頭。</text>
<title>嘆息。又以前詩未盡之意。吟成。</title>,<text>西江日日足波瀾。着處尋常有惡灘。自笑風塵同腆日。仰看高鳥在雲端。讀書剛欲使人安。世道如何日入難。恠事紛然爭逐鹿。泰山低視等彈丸。</text>
<title>倦卧</title>,<text>處暑明朝是。蒸炎苦不堪。脫巾非舊態。裸軆却懷慙。眼翳看書懶。心開與客談。江洲又送酒。強欲取昏酣。</text>
<title>卧唫</title>,<text>有時舒嘯上東臯。扶杖徐行覺自勞。倚粥初非嫌麥飯。含盃不患乏村醪。蟬鳴近樹聾猶聽。雲在中天眼亦高。莫笑龍鍾甘廢伏。老年心氣尙麤豪。</text>
<title>七月四日醉卧唫</title>,<text>呼盃取醉不禁愁。舐犢懷深等老牛。歲月能成良藥語。桐湖秪是爲人謀。</text>
<title>倦卧</title>,<text>冥然未敢笑豚魚。跡似便便懶讀書。偃卧那能心不慢。求安每欲軆常舒。方愁劇暑嫌生疾。會待凉風佇復初。却恐長時成漫浪。衣冠脫去馬牛如。</text>
<title>聞湖南伯印送朱子大全</title>,<text>久識荊州刺使面。坐看朱子大全來。已令蔀屋生顔色。喜劇陶然屬擧盃。慕仰平生獨晦庵。聖人門路可眞探。全書已得吾家畜。霧裏冥行已指南。</text>
<title>排悶</title>,<text>天地中間獨放懷。吾生不欲逐無涯。世間憂樂俱泡幻。區別何須有等差。悄坐孤懷自往來。強扶衰疾命深盃。已將榮辱能蟬蛻。生死前頭苦未成。</text>
<title>雨後</title>,<text>小雨那能大暑鏖。頹然倦劇覺心勞。羣蟬忽引淸風至。晩樹陰濃一枕高。遇雨令人心欲淸。倦雲收盡喜新晴。排愁賴有湖南酒。大椀浮來盡意傾。蟬吟每覺此心淸。聾劇那能辨有聲。恠底爭鳴能聒耳。不然今日若爲情。羞將心迹逐雲翻。雅欲觀書眼已昏。俯仰茫茫無住着。藐然孤立信乾坤。</text>
<title>呈遁谷</title>,<text>欲廢詩筒漫浪吟。還愁只尺阻淸音。荷花欲落秋風動。明日無妨更盍簪。屢倒名亭有拙吟。荷花時節費登臨。淸香恐逐凉風發。幽約殷勤載酒尋。</text>
<title>次愼甫䪨</title>,<text>幽居不許客來尋。走入名山恐未深。懶性却愁治壠畒。遐情猶欲寄雲林。心裁酒戶嫌成醉。迹遠詩𡊢喜獨唫。倦劇頹然欹枕卧。夢回時或聽啼禽。看來活計似踈愚。粥飯尋常對一盂。肚裏烱然何物着。太空雲去寂如無。老去衰無力。乾乾要自強。人應憐髮短。吾乃覺心長。日月空催老。風雷亦備甞。不愁窮鬼逼。藜藿可充膓。</text>
<title>昌之宅同會</title>,<text>閉門孤卧懶逢迎。里社朝來喚友生。大胾充然隨意足。枯膓無復不平鳴。老年猶喜風流事。半日爲聽山水聲。取醉寧辭留永夕。主人珍重勸深觥。</text>
<title>湖上觀魚</title>,<text>取適來濠上。叉魚不問多。老年行樂最。君子意如何。</text>
<title>屬尹令公</title>,<text>不逐浮雲出洞門。百年棲息要田園。堪憐宿志期鴻擧。無賴平生愛菜根。</text>
<title>困暑獨卧</title>,<text>幽懷獨喜聽蟬鳴。積雨收來氣未淸。深夜猶嫌窓欲閉。不知何處覔秋聲。</text>
<title>次述懷䪨</title>,<text>安身隨意占便宜。分外聲名本不期。剛愧林中多小事。定應披褐獨懷奇。</text>
<title>寄遁谷</title>,<text>病欲侵凌不自强。雲亭只尺負徜徉。荷花落盡無人管。風外飄颻滿院香。</text>
<title>聽蟬</title>,<text>欹枕時時倦欲眠。小堂晴日思悠然。休言老去風流薄。滿樹蟬聲替管絃。</text>
<title>服藥自唫</title>,<text>年來已覺此身輕。時至吾當早晩行。咀藥祈天還一笑。莫敎三稏誤餘生。已斷餘生百不求。看他萬事等浮漚。肯將腐草還求活。天地中間可自由。</text>
<title>又次前韻。屬尹令公。</title>,<text>昂藏雅欲大于門。肯事塗霑在兔園。可惜牛刀終不試。行隨草木與歸根。江湖自在安身地。雲月長閑是處村。氣宇崢嶸猶少日。膝前隨意課兒孫。</text>
<title>自唫</title>,<text>暮歲蹉跎志不強。林間獨卧撫流先。讀書未覺身先老。求食無謀野亦荒。人笑空言成落落。自憐衰氣負堂堂。淸風忽送羣蟬噪。幽夢初回百慮輕。</text>
<title>自省</title>,<text>田間偃仰樂平生。不欲身隨口上評。委巷前頭多少路。爭如世路莽難平。</text>
<title>又次尹令公前䪨</title>,<text>求志尋常戒杜門。古人三歲不窺園。要名莫漫爭循物。食宲由來在漑根。初服漁樵嫌薄俗。晩年棲息卧窮村。悠悠萬事驅除了。至要無如課子孫。休誇衮衮日登門。可獨村多匠石園。衆物看看皆有本。靈泉往往或無根。坡山不减嵯峨勢。白野那憐寂寞村。努力讀書須勿怠。宜將志氣課諸孫。八十三年長生村。當時童子抱曾孫。棣華更有聯席樂。鄕黨人稱並達尊。携將白髮對由由。大被同歡百不憂。七十九年兄弟樂。人間好事校誰優。</text>
<title>尹令公以其生朝。要朋友同飮。乃與炳然，愼甫同赴。魯令亦隨往。</title>,<text>偶成眞率會。衰髮各翩翩。白酒村情洽。黃雲野勢圓。浮游涵大造。行樂送殘年。取醉歸來晩。家家起夕烟。好會今朝是。朋遊舊事非。野人醉爭席。魚鳥坐忘機。滿目黃雲遍。稱觴黑髮稀。休言日將夕。携手與同歸。</text>
<title>寄遁谷</title>,<text>強欲躋攀去。身如懶性何。偶然騎馬出。忽若泛槎過。况有朋尊會。行成皷缶歌。不妨歸轡緩。人笑老顔酡。</text>
<title>微凉</title>,<text>長夏洪爐逼。今年異昔年。淸風時拂地。赤日奈行天。夜卧衾微薄。朝來軆乍便。爲憐秋色至。衰骨欲翩翩。</text>
<title>寄遁谷</title>,<text>風雨蕭蕭遂達朝。晩來寥落仰靑霄。凄凄忽覺衣裳冷。造化神功幻一宵。衣冠不整馬牛然。却悲風流近七賢。扶得此身成宴坐。喚醒憑籍化翁權。蓬囱兀坐思悠哉。收拾精神取次來。凉意轉生秋夜永。眼昏無賴好音開。</text>
<title>次尹令公䪨</title>,<text>看公敢說到稀年。棣萼交揮纈眼前。莫笑衰翁歡喜劇。堪將好會直圖傳。林泉送老非輕爵。履屧如飛不羡仙。耕秪應皆帝力。太平行樂荷皇天。</text>
