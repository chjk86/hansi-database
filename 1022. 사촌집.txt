<title>端懿嬪挽詞 戊戌。代老親作。</title>,<text>毓祥名世閥。生有懿姿純。戲絶鳴璫歲。誠深扇枕辰。行錄中語。 終英且順惠。旣敬又端仁。令度行爲則。徽規動必循。禮迎車百兩。明配月重輪。有賴陰功助。無違姆敎遵。怡愉佳婦譽。慈愛兩宮均。遊賞元非好。圖書且自親。行錄中語。大朝愆度久。連歲色憂頻。揮淚焦心日。柔聲問寢晨。禱天誠感帝。嘗藥孝通神。至行何須勉。純心自是眞。謂宜躋壽考。終未賴神人。竟嗇綿瓜慶。空悲素柰春。瑤臺娥影缺。玉宇婺光淪。悼思纏靑邸。悲懷切紫宸。德音留女史。遺慕想羣臣。理舛仁無福。天高痛莫詢。先陵依象設。夙駕戒龍輴。警衛紛千隊。悲號咽萬民。凄風東郭外。飛旐暮江濱。白首孤臣在。那堪淚滿巾。</text>
<title>除夕 辛丑</title>,<text>餞歲郞齋夜。孤懷不自聊。家山二老隔。江漢一身遙。計拙時危亂。憂深燈寂寥。功名猶未晩。莫歎鬢蕭蕭。</text>
<title>任執義 泂 挽 代人作</title>,<text>社稷危疑際。凡人失降衷。公操金矢直。國賴鐵冠風。浮議梅詢薄。孤忠獻可同。先人聯旁誼。臨挽泣無竆。</text>
<title>悼尹老彭 志述○二首</title>,<text>義士從容就劒鋩。慘惔西市日無光。先朝志事嗟誰識。回首明陵痛裂腸。白日誅夷太學生。諸生鼠竄寂無聲。西州豪傑今安在。愧負寧王樂育誠。</text>
<title>猛狗行 壬寅</title>,<text>東鄰老翁畜猛狗。厥狀獰猙大如犢。見人無聲初若馴。忽然潛來肆噬毒。露出白牙狺當道。羣犬膝行皆掉尾。雖然賊來不知吠。但能舐糠仍及米。又走荒郊掘藳葬。飽噉枯骨狂而猘。客來逡巡不敢入。家中有酒無人買。主翁小兒狎與遊。嚙斷兩腎成閹豎。翁怒呵叱欲反噬。豢養深恩那復顧。天生畜物皆爲人。牛耕馬駄雞晨司。吁嗟此狗亦一畜。桀驁猾賊胡如斯。會將快刀斬爾首。食肉寢皮葅其骨。從來惡極當受戮。蓋帷豈爲爾狗設。</text>
<title>移寓高山時。李進士 渘 携琴酒來別。癸卯</title>,<text>小酌山空夜。孤琴月落時。明朝欲別去。歲暮感靈芝。</text>
<title>奉贈洪監司 禹傳</title>,<text>暮年郊墅任優游。杞菊庭除百事幽。淸洛月明龍卧水。曲江霜落燕知秋。琴鳴自適閒閒趣。酒重聊寬悄悄憂。世道他時將有賴。請公遵養待天休。</text>
<title>弊廬 甲辰</title>,<text>弊廬依舊在林郊。春至無人蔭白茅。寂歷園梅猶自發。蕭條圃藥已全拋。簷虛偃蹇雲山入。棟屹侵凌風雨交。最愛門前銀杏樹。鵲來重葺去年巢。</text>
<title>構木爲巢 刻燭走筆</title>,<text>淸濁初分二氣交。承天聖后闢荒淆。伊來世界無儀度。漸次人文有象爻。宰物聖功能立極。奠民新制始爲巢。生靈此際都蚩蠢。鳥獸爲羣共混殽。厖俗不知軀體庇。露居無奈雪霜敲。羽毛旣異山藏鹿。鱗介嗟非水蟄蛟。忍見蒼生塡彼壑。堪憐赤子病于郊。淵衷擬布帲幪澤。聖智寧爲瑟柱膠。要使丘民均庇覆。睠玆山木鬱柯梢。攀來翠櫱仍盤屈。挽得靑條更裹包。蔽芾枝頭隨結架。蔥蘢陰下代誅茅。橧巢美制欣新就。營窟前規已永拋。德著生成蒙大庇。仁深覆燾徧同胞。春叢露葉華如服。秋實霜英美作肴。民得廕庥嗟帝力。人因制作信天敎。綢繆牖戶同禽巧。顚仆郊原免獸咆。火食繼斯昉燧后。結繩從此有羲庖。淳澆樸散崇臺室。殿鏤牆雕速貶嘲。至化當時知皥皥。洪猷千載起嘐嘐。卑宮儉德稱今日。簡策增光太史鈔。</text>
<title>柳汝章 應煥 挽</title>,<text>每道君人物。終非都事休。蓋棺今草草。司命只悠悠。末路兒相貴。荒原木已秋。空餘舊損契。慟哭峽雲頭。</text>
<title>送呂士新 命周 赴禮安任 丙午</title>,<text>擺脫東華十丈塵。遺風追挹退陶醇。詩書遠去朝無士。山水相親地得人。宿學自優眞抱負。雷封先試小經綸。東南近日凋民力。翹首行車脚有春。</text>
<title>趙相國 泰采 遷葬挽 代人作</title>,<text>殊遇曾蒙睿聖王。崩年親受末音揚。宏猷鎭物平衡眼。大節臨危確鐵腸。爲社忱誠先后信。忘軀忠赤女堯詳。廷陳大策元良定。箚奠宗祧衆孼忙。心事明明臨日月。禍機看看漸冰霜。逕連暝竇乾兒鑽。肉視朝紳劊子戕。生路在旁頭不顧。死期當刻面如常。天心乍悔東林禍。人世空回碩果陽。網漏鯨鯢誰任責。枕高檮杌了無殃。惟應此去明陵路。舊契昭融際一堂。</text>
<title>趙相國 泰采 遷葬挽 代人作</title>,<text>小子評公敢一言。稚圭忠烈汝愚冤。天遺社稷維持責。國倚巖廊輔相尊。憑几末音躳受託。泣弓餘淚血留痕。人推重厚賢如勃。世値危疑勇奪賁。深念燕居殫石畫。合辭同德決廷論。中宵擎出重輪月。東土培安大本根。分炙聖心明敎在。達權聯箚舊章援。宗祧有主輿情忭。腸肚無君孼種喧。戕正陰機森白刃。締邪幽窟鑽黃門。跳梁勢熾乾綱亂。及米謀成震極掀。網埽羣賢魚上俎。株連誣獄火炎原。餘生未害圖全范。勁節羞干近出敦。蒼昊疾聲冤氣鬱。碧波流恨怒潮噴。稚陽僅復重陰底。赫日昭臨大地昬。一死邦家終有力。三宗血脉賴今存。綱常擧昧春秋討。義理何多煖熱呑。榮侈愍章祠屋煥。卜遷幽宅粉旌翻。神朝北闕傷新渥。靈謁明陵泣舊恩。無復淸朝儀鳳德。謾悲喬木卧牛村。孤舟野渡斜陽外。哀誄空招不昧魂。</text>
<title>李相國 健命 遷葬挽 二首</title>,<text>世道危疑際。毅然眞大臣。死生惟義理。刀鋸更精神。社稷今蒙力。奸凶只殺身。惜哉何處得。寧考果知人。其二達權聯箚日。陳力出疆年。歸國葬無地。愛君監有天。今來重白日。此去又黃泉。事業光明在。惟應太史傳。</text>
<title>次老杜韻。答呈舅氏菊窩姜公二首。丁未○姜公名啓溥</title>,<text>弊廬無恙倚園林。杞菊交馨檜栢森。夢裏風雲曾厚契。眼中天地又竆陰。且隨山鳥安巢分。猶具潭龍潤物心。閉戶燕居空百念。夜深何處起遙砧。時事危登百尺頭。紛紛飄葉洞庭秋。挑燈把酒聊排悶。閉戶哦詩爲遣愁。鞭策也應加坂馬。網羅元不到沙鷗。從今省得經營力。數畞生涯老漢州。</text>
<title>黃判書 欽 挽 代老親作</title>,<text>喬木先朝老。恭惟福德隆。百年差八歲。一品視三公。夷險有天相。行藏與易通。死生寧且順。明哲獨斯翁。</text>
<title>黃判書 欽 挽 代人作</title>,<text>園林鐘鼓了餘年。三萬光陰又閱千。煙火食中仙在地。輔台班外爵兼天。淸時道與休名泰。黨禍身同盛德全。伊昔通家拜牀誼。不堪南望涕漣漣。</text>
<title>渭陽。次老杜秋興八首。爲春興要和。戊申</title>,<text>煙靄依微集遠林。透簾空翠影森森。溪亭欹枕聽流水。竹逕携筇步夕陰。雨過遙山三代象。時危破屋百般心。詩成孤憤無人語。崖碓承泉也自砧。頭上烏巾整復斜。靜觀時物自芳華。一天陽德開羣閉。萬樹新條出老槎。藿食伊來憂漆室。醉人何處聒繁笳。心期託在巖松翠。不羨東園灼灼花。蒼蒼山日欲斜暉。夕吹空庭墜露微。支廈本難容一木。刺天無奈彼羣飛。光陰倐忽不吾與。事業蹉跎今半違。盡室鹿門存定計。前岡雨後蕨芽肥。客去空枰獨叩棋。閉門長抱道竆悲。憂深百口飢寒外。夢想三王揖讓時。土木形骸自忽忽。金丹消息苦遲遲。人間蹙蹙身謀拙。紅樹仙源起緬思。終日相看偃蹇山。我家深在白雲間。宜休史不非還笏。可仕賢猶樂抱關。好是靑春縱白酒。向來執友無紅顔。如今淨盡功名念。無復端門夢引班。鳴鳩喚雨在枝頭。野色離離近麥秋。吾已得歸更何預。世之多難未忘愁。煙簷樂意喃喃燕。月渚閒情泛泛鷗。洛下音書君莫問。也無王所一居州。仙竈初成九轉功。名繮已謝急流中。誰能禁得散人號。世或許之前輩風。堪笑雲飛無定態。却憐花老不常紅。嬌鶯語燕猶嫌鬧。我欲去師牢睡翁。芳草山扉一逕迤。洞霞初捲水連陂。紛紛世態輸贏局。稍稍花心雨露枝。君子行藏要自識。丈夫貧賤不能移。旁人莫道躳耕苦。莘叟留名宇宙垂。</text>
<title>次渭陽晩菊吟</title>,<text>節序不欺菊。疎叢稍稍黃。淸晨粲一笑。昨夜凜寒霜。本以勁爲性。兼能豔有香。幽芳誰與賞。三嗅惜流光。</text>
<title>尹白川 鳳韶 挽 二首</title>,<text>挽公得三字。天質醇乎醇。倒廩傾囷語。虛心接物仁。和猶歸則潔。義固見之眞。風範想如昨。孤墳又一春。其二有子能廉耻。家庭蓋義方。回頭是捷逕。閉戶共書牀。品藻江山待。優游杯酒將。也應淸士傳。留得姓名長。</text>
<title>洪參判 禹傳 挽 三首</title>,<text>敦厚儀容愷悌風。近來難得搢紳中。對之卽見休休量。忌者猶知斷斷忠。三窟羣賢皆利害。一身宗國與竆通。全歸天爵無遺欠。不朽元非腐鼠功。朋魁濫享主危時。公秉春秋首抗辭。義理自如官與奪。倫常差賴力支持。孤燈百慮身家外。凍雪竆途江漢湄。臨歿諄諄憂國語。不知張目屬之誰。昔歲龜灣始拜牀。芭蕉葉謝菊迎霜。新詩王粲他鄕感。姱節韓公老圃香。山外卽今何世界。眼中依舊又滄桑。艱虞溢目餘生在。孤憤心期託薤章。</text>
<title>李咸悅 相華 挽 二首</title>,<text>塊苫哀淚血漣洏。五十思親病不醫。君子如修純孝傳。同編高閔也無疑。湖邑民謠麥兩歧。我曾鄰寓見施爲。璽書增秩歸何處。錢倅人間紫綬馳。</text>
<title>黃判書 龜河 挽 二首</title>,<text>舊臣一隊二三在。時事十分八九乖。公至差如臂有右。人亡更歎水無涯。棧萁飽噉僨轅犢。衢路橫行厲吻豺。未死餘生逢百險。敢憑挽幅寄悲懷。後生孤陋事難詳。晩識公爲先執行。三幸登龍承咳唾。一斑窺豹見輝光。麁評敢比春溫玉。拙獻常期老辣薑。無復人間知顧感。此行安得不沾裳。</text>
<title>趙參判 榮福 挽 二首</title>,<text>公復一朝捐館舍。艱難之際失良臣。通才達識丘原去。亂孼奸凶意氣新。時事茫無維楫日。舊人稀似落星晨。竆林風雨餘生在。險界前頭閱幾巡。記昔勤王赴禁闈。相逢執手泣歔欷。憂時一念鬢疽發。到死丹忠喉語微。何限忘君與賣國。終無鬼責况人非。尊官不乏如公者。誰復臨危解指衣。</text>
<title>李參判 喬岳 挽 二首</title>,<text>師友有先正。終身抵死誠。滔天邢七禍。流血季通行。義理跲猶秉。艱虞老飽經。嗚呼遽窀穸。不復見昇平。其二七月天威急。三司公作頭。人難奪氣數。賊不懼春秋。身遠猶嫠恤。時危如醉憂。誠臣又弱一。世事淚長流。</text>
<title>孟安陰 萬錫 挽 己酉</title>,<text>金吾直夜漏鐘初。一炷靑燈談古書。僭論特將淸士許。眞心自以散人居。糟糠墨綬歸來後。筆硯玄經點綴餘。今日多慚舊僚契。病違江漢送靈車。</text>
<title>南注書 有常 挽 四首○代人作</title>,<text>壺老文名在。君今又得聲。穠華知氣脉。變化出孤淸。其進遠難涘。噫天秀不榮。風花誰品藻。徒爾百禽鳴。其二第一儒林望。儲君元服辰。英聲諧泰運。口氣吐靑春。大硯行來物。南牀首議人。脩途忽短筭。已矣惜元賓。其三劌鉥平生句。多聞過麝薰。新能必出己。奇欲獨離羣。上乘傳三昧。中唐逼七分。塵箱遺稿在。誰是草玄雲。其四東牀夙有契。金榜與聯名。獨許風頭立。纔同血脚行。河山醉後感。樑月夢中情。今日慙追誄。孤墳草又生。</text>
<title>鄭修撰 弘祥 挽 二首</title>,<text>發軔雲衢早。功名取次來。英華兼蘊藉。敏妙濟淹該。何事不能做。少年如此才。嗟乎淸廟器。松栢暮山哀。其二朝奏夕炎海。孤魂招旅牀。今天何運氣。直道遂淪喪。視彼鼻呑醋。差能性用薑。漣漣堂有老。遺恨九原長。</text>
<title>次尹季章 鳳五 腰字韻</title>,<text>何業年來副是腰。殘書數卷擁蘿橋。徘徊不去雲相戀。邂逅同聲鳥自招。澗籟淸分新句爽。林飈力折太陽驕。山情水意看無盡。料理枯筇又詰朝。</text>
<title>又次行字</title>,<text>風塵歧路幾冥行。田野逍遙樂泌荊。語鵲啼鶯高枕夕。一書千里故人情。雲歸物色孤村晩。天濶精神遠嶽明。閒裏工夫君有得。別來詩格長新淸。</text>
<title>又次門字</title>,<text>無人來訪薜蘿門。偃蹇高山畏友尊。爵祿可辭便綺皓。風塵不到是仙源。蒼濃岸樹圍書幔。紅簇林花逼酒樽。依約夕陽芳草路。牧童吹葉下遙村。</text>
<title>又次蝸字三首</title>,<text>蠻觸功名戰角蝸。輸贏那復識端倪。本來人爵輕天爵。今日紅牌羨白牌。酒遣閒愁長引滿。詩隨技癢或評批。回頭嶺海多遷客。古亦坡翁十渡淮。久雨茅齋壁印蝸。川原水漲渺津倪。頻呼巵酒花添筭。細檢牀書紙作牌。志士悲歌牛角叩。何人大膽龍鱗批。風塵消息君休問。賈竄長沙汲黜淮。避世畸蹤似縮蝸。天時人事莽無倪。漢朝幾圮黃巾賊。宋事又乖金字牌。三窟連延猶亂孼。十行哀痛謾恩批。發蒙弘等皆卿相。誰使奸萌自寢淮。</text>
<title>又次添字二首</title>,<text>痛飮茅軒酒筭添。遙山空翠透疎簾。片陰稍與一身地。萬樹不搖三伏炎。習靜因知書有味。長貧每歎食無鹽。君詩大似平原客。已見囊錐脫穎尖。林泉景物靜中添。風月逢迎不下簾。稍稍滿山生富貴。時時一枕見黃炎。花亭客憇溪當飯。峽市僧歸草裹鹽。爛醉威儀多脫略。詩成隨命筆奴尖。</text>
<title>又次絶句二首</title>,<text>淸賞翩然藜杖同。欹壺醉枕靑林中。霏霏疎雨獨歸去。暮鳥一聲幽壑空。草生花發鶯兒翩。不醉卽眠無盡閒。石逕深深客未到。朝朝相對靑孱顔。</text>
<title>次淸沙宗叔江居詠 淸沙公名在魯</title>,<text>天與投閒界。淸江也對門。憂常爲世道。身已託漁村。鷗鷺秋容潔。蒹葭夜響繁。知公舌猶在。諫議荷新恩。時宗叔。方帶大司諫。</text>
<title>有客自京來。傳白虹貫日。上下敎求言。</title>,<text>客有傳時耗。嫠憂自熱腸。虹壯直干日。天仁大警王。難將文以應。貴在德之剛。中夜耿無寐。星河照卧牀。</text>
<title>渭陽姜公挽 三首○庚戌○代老親作</title>,<text>君非衰世品。人物古人高。氣節東京望。文章四傑豪。爲官郡與府。啓足斂無袍。草稿留塵篋。子雲朝暮遭。其二人方貴有挾。子視藐如無。何往不貧賤。此心眞丈夫。田園幽事足。杞菊晩香孤。其歿士林惜。公評果可誣。其三吾生幾九十。五世閱君家。重以㛰姻故。相關憂樂多。竆途晩同抱。瘦馬近頻過。器也終埋土。嗟如運氣何。</text>
<title>李參判 顯祿 挽</title>,<text>忠孝名卿七尺摧。齎咨中外百身哀。喉音憂國諄如夢。苫淚傷生復以縗。歲暮荒原新馬鬣。時危何處更人材。惟餘末契竆林在。病負靈輀哭一杯。</text>
<title>宣懿王后挽詞 五首</title>,<text>昔覩宗祊慶。香車六禮初。寧王是日喜。佳婦自天譽。黃道同暉後。蒼梧灑淚餘。千秋女史筆。懿德不勝書。其二允矣黃裳德。嗚呼不可諼。民依天只母。物囿至哉坤。朴示先躳化。私無濫戚恩。將何慰普慟。寶冊萬年尊。其三宗社幸今日。艱危調護謨。無臣死主辱。有敎辨邦誣。周姒陰功厚。宣仁聖烈俱。眞遊何遽促。雨淚一寰區。其四長樂雞鳴曉。依然玉漏催。未終千乘養。永切九重哀。霜露秋多感。光陰水不迴。卽今是誕月。何處祝岡杯。其五因山奉慈令。落木懿陵秋。神理通玄隧。月遊仍一丘。徽儀鏡奩閉。遺服篋香留。聖慕羹牆寓。僾然如有求。</text>
<title>宣懿王后挽詞 三首○代老親作</title>,<text>淸渭舟梁日。六宮和藹然。幽閒生有德。孝敬性乎天。二聖慈無間。三朝禮愈虔。遡論賢后傳。知在長孫前。其二兩殿盡慈孝。天倫樂洩融。驚聞誣聖語。慽若在躳恫。三載春秋討。一言社稷功。嗟乎女堯舜。彤史德無竆。其三率土仰文母。慈臨甫十齡。宮恩覃自徧。梱化語難形。造次常賢範。將歸亦孝經。末音猶節儉。泣誦萬生靈。</text>
<title>趙敎官 謙彬 挽 四首</title>,<text>白又長身善笑言。憶曾相見老泉軒。十年重對滄桑後。滿面惟餘泣血痕。識見言論儘邁倫。天生男子擬昌辰。流離禍變終枯死。從此吾安敢相人。扣心冤痛夏霜飛。天地雖寬孑靡依。惟有生前自靖義。九原農老庶同歸。苦待凶魁伏法時。庶幾無死一觀之。深讎未報棺先蓋。地老天荒不盡悲。</text>
<title>趙敎官 謙彬 挽 代老親作</title>,<text>尋常血與淚。至痛夭餘生。鬼厚竆奇福。天瞢孝子情。調停新義理。冤憤尙幽明。今日潔身去。先公莞爾迎。</text>
<title>趙敎官 謙彬 挽 代人作</title>,<text>先公殉國死。孝子不天年。大運終如此。其機孰使然乾坤餘至痛。湖海寄孤阡。十載除讎念。魂兮尙勉旃。</text>
<title>趙敎官 謙彬 挽 二首○代人作</title>,<text>十年抱至痛。淚盡奄嗚呼。老賊行當斃。餘生盍少須。恩讎歲月去。抔土海天孤。幸有春秋討。西南賀一壺。其二竹馬論交際。伊來迄二毛。從遊益不細。義理見能高。日者杞連抱。天乎卵覆巢。幽明無限感。江漢自滔滔。</text>
<title>仁祖大王遷葬挽詞 五首○辛亥</title>,<text>尙此冠裳免獸戎。於戲皇祖德之隆。春秋撥反三韓義。天地綱常萬世功。黃鉞已光周武聖。白登何病漢高雄。珠丘劒舃今移奉。攀慕哀悰血氣同。皮幣無如羯狗狺。十年薪膽唾燕雲。嗟乎業半蒼梧駕。否者銘高紫塞勳。遺恨謾悲投袂士。大功猶待築金君。殘胡消息坤維裂。靈蹕前頭敢以聞。一炷爐煙禁苑深。周京望拜密伸忱。精誠默徹天王近。星月昭森上帝臨。東土兒童猶識義。中原父老必知心。寧陵善繼明陵述。碩果生陽也自今。不謂灾生萬歲園。灤移大事決廷論。因山流水維新兆。鳳舞龍飛卽吉原。亶出聖孫深遠慮。豈憑臺史是非言。微臣默寓冥冥祝。震索垂祥係本根。鳳綍遲遲靈旐颺。西風萬淚更如喪。僾然日朗天臨表。邈矣雲深海濶岡。顚倒英謨才士感。昇平遺澤野人傷。哀腔一洩猶餘慟。松栢寒聲咽曉霜。</text>
<title>仁祖大王遷葬挽詞 三首○代人作</title>,<text>大哉皇祖德。神聖百王前。義奮天人合。治新日月懸。宣光姑舍是。湯武後能然。薪膽留餘痛。遺民尙涕漣。其二輕漢肆隣喝。尊周展密誠。金繒輸北耻。江漢必東情。八域人猶誦。千秋義有聲。寧王先志繼。壇亦報爲名。其三遷陵事體重。大議決於朝。孝在先靈妥。論非術士搖。吉岡天待聖。佳氣地成謠。從此宗祊慶。綿綿萬代遙。</text>
<title>仁烈王后遷葬挽詞 三首</title>,<text>至哉坤道配乾維。聖祖中興后內治。一怒而安姜有助。二南之化姒能基。揚輝彤管型慈範。嗣德黃裳軌母儀。父老追思猶痛慕。况今重覩欑宮移。旌翣重開九地幽。臣民如覩六騩遊。臨同日月龍興世。移共衣冠象設丘。母育餘恩覃率土。子來遺庶哭淸秋。惟應神理安新宅。冥佑於千慶澤流。翟儀偕引九疑轝。遺德空徵太史書。文子文孫胎敎後。匹夫匹婦梱治餘。從新捨舊靈應妥。錫慶垂休理不虛。蕪拙哀章慚善頌。誰歌懿範列關雎。</text>
<title>申學士 魯 挽 二首</title>,<text>危急之秋臣盡分。一封忠赤反深文。謀臧運屈嗟無奈。城閉言開果孰云。破屋數間憂在世。孤燈萬慮病緣君。滔滔名節渾髦梗。謂子重泉不覩聞。也雖枯死耻含糊。終始此心吾自吾。誰忍乞墦又登隴。直如叱狗與嗔奴。乾坤不愧奇男子。今古優爲士大夫。久矣懲羹文字謗。更憑挽幅露狂愚。</text>
<title>伽倻山卧龍潭。次尹瑞膺 鳳九 季章諸友五首。</title>,<text>醉拍欹壺酒已殘。悠然置我雜花間。奇遊忽得淸泠瀑。新契相看偃蹇山。時出雲煙層壁古。深藏頭角老龍閒。夕陽餘興猶蕭散。倦馬知隨宿鳥還。歲色駸駸臘欲殘。團欒朋酒笑談間。牕櫳有響泉鳴澗。詩句生寒雪擁山。稚子讀書貧亦樂。孤琴在御病猶閒。旁人莫說名場事。顚沛曾從九折還。黃粱未熟夢先殘。誰復褰裳名利間。多是世情搖似旆。本來吾意確如山。園收芋栗地專福。案有詩書天與閒。湖海故人懷歲暮。扁舟却憶雪灘還。少時奇氣不低殘。其舌猶存杯酒間。爭獻蕩平爲妙策。獨緣狂直屛竆山。心期雪裏孤松挺。身世林中返鳥閒。且翫羲經消長理。大寒之後必春還。疎懶猶尋蠧簡殘。飢寒也愧乞墦間。廟謨不問豺當道。國勢誰凭虎在山。曾閱亂離憂尙在。晩歸丘壑夢長閒。他時或係蒼生望。學取端明一馬還。</text>
<title>次尹甥道經 心緯</title>,<text>竆年生計瓮罌殘。康濟身謀簡冊間。刎頸故人多白眼。會心佳客是靑山。平林暮雪烏鴉亂。流水柴扉雞犬閒。時運本無終否理。輕雷昨夜一陽還。</text>
<title>桂陽府 富平別號○壬子</title>,<text>一時便養抵三公。再佩銅章六載中。敢謂此州如斗小。空慚所餉滿盤豐。山圍大陸閭閻倚。地接長江魚蟹通。儉歲民憂宵不寐。曉天星斗近牕櫳。</text>
<title>次李奉化 龜齡 祈雨韻</title>,<text>昔聞老農語。欲雨浮朝紅。盛服中宵立。虔誠一炷通。生民命已迫。天道變於竆。卽看雲如絮。潛祈少女風。</text>
<title>送李相公 宜顯 赴燕</title>,<text>春秋義理久沈昬。前輩常談不復存。正朔卽今非大統。星軺此去拜誰恩。新編果是光先物。名類爭爲動色言。想有悲歌燕趙士。未應全似九泉論。朝廷以癸亥反正時事。辨誣彼中。請改皇明史。虜主許之。先頒謄本。故頸聯云云。</text>
<title>詠雪 甲寅</title>,<text>密布陰雲微洒庭。疾風頃刻滿郊埛。平林已變渾新色。老栢雖衰尙舊靑。四海蒸黎愁白屋。一年威柄奈玄冥。天心昨夜陽雷復。會見枯荄雨露零。</text>
<title>梅花 兒輩方習課做。呼韻同賦凡十一首。</title>,<text>偃蹇孤槎依短牆。風前灼爍數枝長。看來玉貌淸如瘦。覔到瓊心妙有香。天與潔身元苦節。月逢知己自濃糚。靑春結子須珍護。調鼎他時帝賚良。</text>
<title>雨後山</title>,<text>天澤旁流庶物新。羣巒黛色一時春。精神爽對惺心士。氣像淸看洗耳人。頓爾千林爭秀態。依然三代太平辰。詩翁卜宅欣相近。滴翠高軒卧岸巾。</text>
<title>春雨</title>,<text>過化存神妙。甘霖旱後生。疎簷俄細滴。幽澗已新聲。色態山將改。精神花欲明。乾坤同喜氣。吾亦動詩情。</text>
<title>鵲巢</title>,<text>聿來胥宇拂雲柯。不日成之一小窠。宅土羣生徒爾鄙。近天身世孰余何。情諧伉儷同居穩。劬育兒孫克肖多。能善內治無外患。異哉其智百禽過。</text>
<title>紅桃</title>,<text>灼灼夭夭開晩風。姸姿特出百花中。雨餘錦繡全身濕。日照臙脂滿面紅。或者天生衣絳德。自然仙與渥丹工。斂華歸實如知道。靑子重重繞一叢。</text>
<title>庭前大樹</title>,<text>下託坤維上拂雲。童童靑蓋卓離羣。身高百尺三圍大。脉貫千條一氣分。但使生民蒙厚庇。不敎鱗甲露奇文。先人手種存餘蔭。爲屬兒孫護養勤。</text>
<title>蜜蜂</title>,<text>小者兵民大者王。元年遷木定封疆。千花採處充倉廩。三尺嚴來整紀綱。不億兒孫分樹國。幾重宮室巧排房。憐渠自盡君臣義。見此令人感意長。</text>
<title>木工</title>,<text>斧斤以削準繩治。豎斷橫裁各適宜。運用方圓隨手得。從容法度只心知。材逢盤錯能先利。思到精微別出奇。爲學工夫寧異此。梓人遺傳讀孶孶。</text>
<title>老將</title>,<text>泣嘆髀肉久離鞍。膂力全愆鬢髮殘。談裏火生呑鏃石。夢中血沸洗刀瀾。靑門晩計餘瓜地。金印新功孰漢壇。聞道楡關傳虜警。秋蓮燈下尙頻看。</text>
<title>老馬</title>,<text>荒坡懶齕氣難伸。垂耳低頭悵失神。背集蠅蟲連脇腫。眼流膠液滿眶塵。空憐草索凌兢態。誰復金羈翦拂人。儻遇孫陽能一飽。猶堪朝楚暮過秦。</text>
<title>薔薇</title>,<text>簇蔕交英開向陽。中央正色特羣芳。形因金粟前身淨。氣得瓊裳元吉黃。雨浥衣新靈武聖。風吹冠倒四明狂。牧丹虛竊花王號。外貌雖姸乏國香。</text>
<title>五月初一日嚴敎後。與韓 億增，安 相徽，趙 明履 三友。胥命金吾。戊午</title>,<text>天威震盪擧朝箝。廷尉門前坐待殲。今日胷中心可驗。此時頸上首如粘。刑論不敬生安望。罪至無君法莫嚴。配去黑山猶大幸。歸傳老母淚雙沾。</text>
<title>到沙川辭先墓</title>,<text>再拜辭先墓。興言更愴情。爲孫誠不肖。離母有今行。喬木悽生籟。幽泉咽送聲。尊靈垂默佑。遄荷賜環榮。</text>
<title>謫行</title>,<text>候雞喂馬載南征。爲是孤臣泣玦行。北闕浮雲憂慨念。西山暮景別離情。晨光稍散希徒峴。雨氣遙迷慰禮城。身落瘴鄕猶舌在。他年不作噤烏聲。</text>
<title>十三日。到茁萊浦登舟。</title>,<text>驅馬到萊浦。客愁渾不刪。今來水陸界。明發死生關。霧起迷茫外。天空浩渺間。登舟更爽朗。頭上月如彎。</text>
<title>舟中悲感</title>,<text>一葉扁舟大海深。數聲欵乃淚盈襟。竆途倍切君親念。險處難持鐵石心。黑痣天邊瞻小島。靑螺雲外背遙岑。從來怕死非男子。更倚篷牕勵寸忱。</text>
<title>次井邑守李 衡鎭 見贈韻</title>,<text>虛勞皁蓋白蘋洲。一棹飄然逐客舟。滄海極天孤島遠。楚山回首暮雲浮。楚山。井邑別號。</text>
<title>中流遇風。下碇移時。</title>,<text>生平多愧敬工持。今日風波惶恐時。萬里嚴程滄海濶。百年微命一帆危。上天入地須臾事。餌鰐騎鯨容易爲。王靈所及波臣護。免作三閭楚水悲。</text>
<title>蝟島</title>,<text>孤島彈丸小。殘村蝸屋欹。居人船作產。百種陸爲資。瘴溽常蒸汗。風腥易病脾。竆通元有命。隨分且安之。</text>
<title>島中卽事</title>,<text>漁戶依汀屋似蝸。逐臣酸况甚長沙。惟看天外皆爲水。直至日中始斂霞。鼉作鯨呑渾例事。劒炊矛淅是生涯。蘋洲佇立空怊悵。向晩浮雲望眼遮。</text>
<title>島中漫詠</title>,<text>此漢言之罪。孤村海以圍。君親恒一事。忠孝已全違。南土嗟炎瘴。北方猶是非。汀洲有杜若。日暮搴芳菲。</text>
<title>寓舍安頓</title>,<text>小瓮輕罌備酒漿。僕夫婢子與商量。十年榮辱循環理。五口生涯瘴癘鄕。怒雪中宵潮撼枕。黝雲一夕颶掀牀。從今欲謹三緘戒。其奈天鍾嫉惡腸。</text>
<title>遣悶</title>,<text>身世屯之極。嗚呼歌政長。乾坤誠廣大。溟島獨棲遑。舌以今顚沛。心猶昔倔強。頹然更一醉。榮辱兩相忘。</text>
<title>待家信不至</title>,<text>苦恨鄕關消息稀。常如便信自庭闈。帆將入浦空延佇。人有臨門或庶幾。枕上尋常沾感涕。夢中時復弄斑衣。天涯無限思親意。獨倚空齋望落暉。</text>
<title>思親</title>,<text>望子山頭日欲昬。老親懷事不堪言。晨憂夕念寧安枕。朝出晩來亦倚門。一語愚狂罹大譴。三遷義訓負深恩。雖然幸被思先勖。庶免儒林忝祖論。</text>
<title>自笑</title>,<text>羣材彙進蕩平餘。狂妄微臣此謫居。險獨身經蛟鰐窟。竆猶口誦聖賢書。世間何限工於宦。天下應無愚似余。今日不將斯易彼。後人必有辨之歟。</text>
<title>島中過先忌</title>,<text>淸晨一慟哭。今日是喪餘。灌必阿兒在。吾猶不祭如。終天常至痛。絶海况竆居。慈氏作何抱。思之血染裾。</text>
<title>與僉使李天球。謫客許明川 㙉。往海門。觀大洋。</title>,<text>爲物巨如許。河兒瀆是奴。空明一上下。軒豁露端倪。萬古流無盡。扁舟醉共携。長安日邊遠。怊悵意都迷。</text>
<title>島中所見</title>,<text>薪將冬栢爨。屋以密蓑乘。例直雞加狗。異聞烏啄鷹。魚龍時作怪。風雨故無恒。借問瘴炎惡。瓊崖較孰增。島人以殺狗椎牛。有妨於漁利絶不爲。故狗價極賤。反不如雞。島中無百鳥。只有數千烏甚惡。曾前僉使臂一鷹入來。羣烏啄之致斃云。</text>
<title>伏聞上悶旱疏決。因命出陸。</title>,<text>吉報分明海外傳。初聞感極涕漣漣。欣同困獸虞羅脫。幸似幽鶯喬木遷。臣罪固應烹乃雨。聖恩終是覆如天。俄看大霈方千里。上帝孚誠理必然。疏決時。自上有金某却膳廣諭後。復事舊習。此等烹然後。天乃雨之敎。故第五句云云。</text>
<title>家奴意外闖入。驚喜有作。</title>,<text>茫茫滄海濶無津。今到家奴何所因。舊面怳驚人或鬼。此心旋訝夢非眞。庭闈筆札忙先納。親友音書次第陳。招近牀前話長夜。遠雞三唱已淸晨。</text>
<title>萊浦別許明川 余謫島中。許弁前以贓罪。配此者已三年。所謂贓罪。殊孟浪而無左右者。故終抵罪。與余寓隔鄰相從。今同出陸。</title>,<text>絶島俱爲放逐臣。天涯何幸得芳鄰。元知四海皆兄弟。况是三旬共苦辛。刀筆深文曾巧衊。糟糠生理見淸貧。故山無復風波險。從此藍田射獵人。</text>
<title>離蝟島。移詩山。泰仁別號。</title>,<text>聖主憐臣霧露傷。稍移內地就淸凉。身離鼉作鯨呑窟。足踏雞鳴犬吠鄕。槐柳樓臺官事少。桑麻村落野謳長。休言信美非吾土。猶幸音書慰北堂。</text>
<title>李正言汝朝 聖海 踵余言事。竄黑山。因疏決。亦移配長城。奴來有書。</title>,<text>故人謫嶺下。書到相憐言。此事吾之罪。今行子則冤。幸因湯禱雨。纔免屈沈沅。千里思親意。一般勞夢魂。</text>
<title>次蝟島陳生 后摶</title>,<text>崖州說也怕。夷險一吾誠。屈放身懷石。韓竆手覆羹。人逢墜驢後。詩許執牛盟。別恨雲波渺。書來見故情。</text>
<title>次陳生</title>,<text>披香形勝鶴樓如。著眼韶光倚檻初。綠影風搖兩岸柳。淸芬雨浥一池蕖。如非南土來吟鵩。安得西湖去跨驢。最是庭闈瞻望意。不堪橫笛月臨餘。</text>
<title>披香亭感詠</title>,<text>馬北舟南爲底忙。人生良苦此行裝。辭家柳色渾春夢。倚檻荷花又異鄕。落日孤吟流水急。歸雲遠意暮山蒼。羈愁乍豁三杯後。一醉陶然寵辱忘。</text>
<title>次杜少陵秋興八首韻</title>,<text>僑居趣味寄書林。堤柳交垂砌竹森。坐對靑山生好意。行逢老樹倚繁陰。怒拳毒手夢中事。明月淸風世外心。九轉金丹功未就。玄霜欲擣廣寒砧。淸坐閒齋月欲斜。曉來庭草露滋華。荷憐玉貌生泥土。梅愛芳枝茁朽槎。客抱都憑鄰舍釀。鄕愁勃起暮衙笳。心期歲晏將誰託。且翫寒香老圃花。憀慄秋懷對落暉。疎簷一陣夕風微。人生眞若白駒過。故國願爲黃鵠飛。楚女笙歌愁暫遣。齊門竽瑟世相違。誰言髭髮猶平昔。慚愧前修義勝肥。閒對晴牕一局棊。天涯流落不須悲。分明錯自彈冠日。畢竟憂從識字時。懷石汨𤄷忠反過。求田伊穎計何遲。萱堂定省三秋隔。遊子那堪寸草思。周遊鰐水又蛇山。奔走曾無席煖間。謾歎竆途身極否。不知良策舌牢關。殊方尠與人開口。雅契惟看月賜顔。斲朮長鑱歸欲備。伊來夢斷紫宸班。憂畏風波欲白頭。夜來庭樹又生秋。樵蘇客土艱哉病。饘粥荒年餒也愁。天地至仁猶賦鵩。江湖何處可盟鷗。休言命厄文章達。吾愧瓊琚柳柳州。君民素志歎無功。身世流離謫籍中。耻作祈哀韓愈表。曾聞立懦伯夷風。簾疎遠峀來空翠。牆短孤花挺軟紅。篛笠騎牛何物老。是非應不到田翁。緣溪細路步逶迤。雨後淸波綠滿陂。天際浮雲無定態。風前弱柳自搖枝。誰能截鐵斬釘勇。不以刀山劒樹移。客裏光陰流水急。忽驚雙鬢白垂垂。</text>
<title>又次</title>,<text>颯爾秋聲自遠林。淸齋幽意竹森森。歸雲帶雨霏霏過。落景低山翳翳陰。去國孤臣三折臂。離親遊子百般心。他鄕漸近寒衣節。閨婦應催月下砧。淸秋亭館夕陽斜。結子池荷已斂華。籬菊夢中眞故里。客星天外尙孤槎。悠然句得晴餘峀。忽爾愁生月裏笳。惟有石榴多好意。一枝留發近牕花。前修事業炳餘暉。深愧吾身稊米微。未見腰錢仍跨鶴。元無與走更兼飛。乘風破浪心猶壯。緯地經天計已違。伯樂千秋不常有。世人相馬失之肥。牢愁消遣弈秋棊。搖落還知宋玉悲。但抱民憂兼國計。不知人事與天時。竆居志學年嗟晩。親所無書日苦遲。岸芷汀蘭看欲老。夕陽怊悵倚樓思。少日麤狂氣湧山。老來消沮宦遊間。平居識乏三千禮。世路危行百二關。矛淅劒炊渾白髮。朱輪華轂盡韶顔。元城嶺海惟誠字。今我多慚若是班。沈吟百慮倚欄頭。物色他鄕已早秋。醉裏狂言醒後悔。夢中好事覺來愁。文章不願皮留豹。湖海終期迹伴鷗。莫道詩山非樂土。風波曾亦到崖州。重課朱書未了功。晴牕兀兀蠧編中。芳荷嫵媚偏承露。喬木孤高最受風。羈抱自多秋夜感。衰顔非復少年紅。尋常筆硯猶嫌鬧。從此吾爲隱睡翁。竹間幽逕直西迤。秋水粼粼菡萏陂。急雨何山雲觸石。斜陽獨樹雀喧枝。素知坡老僑居簡。未暇龐公盡室移。聽說鱖魚新上瀨。苔磯料理釣竿垂。</text>
<title>又次</title>,<text>晴軒負手眺平林。喬木村邊遠峀森。詩到喚眠風助爽。竹來參坐月移陰。秋聲淅瀝生悽意。夜氣虛明驗本心。無限客愁仍不寐。誰家淸曉尙寒砧。海山秋半日將斜。客子殊方感歲華。憀慄天時近落木。風波世界寄浮槎。支頤夕榻看歸鳥。抱膝宵牕聽遠笳。蕙已捐芳蘭亦老。東籬猶待傲霜花。平林雨後淡斜暉。散步閒庭露氣微。依舊儒冠醒蟻夢。流行天理察鳶飛。年來謗輒隨言至。竆處謀常與事違。差喜客廚新得味。前溪收網蟹螯肥。無意山陰賭墅棊。空懷墨子染絲悲。誰能坦蕩竆通際。多見啁啾得喪時。鳳去琅玕秋欲老。雞鳴風雨夜何遲。南來自幸新功進。棐几晴牕讀近思。他鄕新契是靑山。雲靄時生水石間。曾犯雷霆身不死。此來炎瘴病相關。世憎麤腦頑皮相。吾愧妖睇巧倩顔。名敎之中有樂地。悔將詞翰學揚班。夢驚孤枕悄回頭。摵摵寒聲竹語秋。櫪馬依風同客意。階蟲啼月引鄕愁。空憐簾幕將歸燕。多愧煙波自在鷗。儉歲殊方翔米價。難謀一飯飽新州。互去循環四序功。阿誰勇退急流中。疏傅淸名供帳地。張生逸興布帆風。虧盈月不三旬白。開落花無百日紅。視鼻工夫吾晩悟。靈臺試喚主人翁。匏蔓籬邊石逕迤。一番秋雨水生陂。脊瘡老馬猶知道。聲澁寒蟬倦抱枝。君子工夫天不息。皇王運世午初移。吾今晩矣聰明退。事業誠難竹帛垂。</text>
<title>詩山漫詠</title>,<text>吳音楚語異鄕人。溟海歸來眼目新。抗疏當時丞相誤。全生今日上天仁。夢中風雨何村急。閒裏詩書一味眞。回首家山消息斷。桄榔樹下獨傷神。</text>
<title>次主守許 逅 晩雨韻</title>,<text>大旱三旬霈澤遲。堪嗟今雨失耘時。十纔半有西成望。萬不一還南畞離。肉食誰能安集者。血誠要在撫摩之。古人飢溺視猶己。莫謾官廚自養頤。</text>
<title>次陳生</title>,<text>冉冉年將晏。悠悠水自流。西悲爲暮景。北望有危樓。夢罷襟生月。詩成語帶秋。何當倚一棹。與子汗漫遊。</text>
<title>與李生 大疇 呼韻得新字</title>,<text>枕簟閒眠罷。軒牕凉意新。不禁秋日感。多是遠方人。鼠腐嗟誰嚇。龍蟠會有伸。江山隨處助。自覺筆生神。</text>
<title>得陽字</title>,<text>殘書凡幾卷。拂蠧㬥秋陽。垂柳風無力。凋荷水有香。燕辭音下上。龍戰血玄黃。倚杖雲北去。歸心共爾長。</text>
<title>次井邑守鞍字六首</title>,<text>夢中時復跨歸鞍。覺後悲歌行路難。風外竹聲欹枕聽。雨餘山色卷簾看。搔頭攬鏡千莖素。有血盈腔一寸丹。悵望家鄕何處是。終南渭水杳長安。悍馬宜加箝與鞍。竆居益覺檢身難。常時細行留神省。前輩嘉言著意看。學士本來腸鐵確。黎媧一任臉花丹。淸心寡慾承明誨。涪謫遺規我所安。乏乘年來不用鞍。有筇閒處步何難。一壺村酒慇懃謝。三月家書仔細看。遐擧長思採芝皓。孤忠終愧伏蒲丹。古人處厄尤存戒。事事宜求義理安。身如老將謝征鞍。辟穀逃塵也不難。葛叟秘方丌上在。伯陽眞訣枕中看。居然桂影三回白。庶矣仙爐九轉丹。世念死灰仍槁木。邇來無復夢槐安。驅馳嶺海髀消鞍。竆道資身轉覺難。他鄕友許靑山契。要路人多白眼看。只有片心憂國赤。非無一粒壽民丹。曾聞大禹陰猶惜。我縱流離敢自安。朱門日日簇金鞍。熱處寒蹤炙手難。孤島風波餘悸在。是鄕山水且閒看。竆猶君子心精白。飢亦仙翁貌渥丹。身世可憐羈鳥似。一枝聊借旅巢安。</text>
<title>寄主守</title>,<text>久違傾蓋晤。聞有下堂憂。終日但憑几。西風獨倚樓。忽然詩得月。意者病蘇秋。無以慰幽寂。籃輿肯枉不。</text>
<title>次主守見寄韻</title>,<text>颯颯西風響。居然已仲秋。流離同屈賈。詞翰謝曹劉。狂妄誠臣罪。模稜亦我羞。北方有消息。新貴盡才猷。</text>
<title>題姜生 柱復 扇面</title>,<text>卷時輕簡袖中親。舒處團圓月㨾新。恩薄秋天同逐客。寵承炎節類佳人。誰羞白日還遮面。每遇西風欲障塵。驅去靑蠅終爾力。楓宸願作掌中珍。</text>
<title>主守大夫人晬宴後。餉余一盤。兼示軸中詩。謹次以謝。</title>,<text>斑衣舞膝下。融洩樂天倫。萬壽無疆祝。三杯不老春。分珍兼惠客。錫類願推仁。父母人皆有。如吾子罪人。</text>
<title>豹老南仲擧 鶴擧。詩豪也。不相見殆廿載。忽遇於詩山謫中。披示槖中詩。且和投秋字。要余覆次。忘拙步韻。</title>,<text>忽爾廿年面。相逢霜髮秋。軾竆憐竄惠。汲戇許安劉。詎昧高華好。深知笑罵羞。休言宣室例。朝不乏英猷。</text>
<title>覆次長城朴生 璘 和投韻五首</title>,<text>不愼金緘戒。淸朝又妄言。一封千里謫。終古幾人冤。遐蹈難追穎。秋風忽起沅。汀蘭空采采。日夕費吟魂。其二與世今相忤。逢人畏有言。終慚借劒直。敢恨戴盆冤。嘉惠還同賈。離騷不獨沅。蛇山鰐水險。欲說怕餘魂。其三秋齋但塊坐。終日默無言。刖足猶餘悃。知心孰謂冤。道傷歌鳳接。悲甚葬魚沅。旅槖朱書在。讀之招散魂。其四高堂鶴髮在。情事不堪言。霜爲燕臣哭。旱緣東海冤。人誰論易播。忠亦過投沅。一念懸親所。天涯惱夢魂。其五齷齪滔滔是。阿誰可與言。世方爭欲殺。公獨以爲冤。桃李蹊成洛。蘅蘺葉悴沅。知音在嶺下。詩到爽神魂。</text>
<title>覆次長城金生 奎瑞</title>,<text>羣猜又衆怒。溢世是非言。舌在誠吾罪。株連愍友冤。敢云恩薄漢。終恐怨深沅。無奈漏船上。梢工政醉魂。</text>
<title>詩山夜吟</title>,<text>迢迢嶺樹與江雲。旅館無眠坐夜分。苒苒流光燈下過。蕭蕭寒雨枕邊聞。三秋以後尤思母。一飯之間敢忘君。少日耽佳工部癖。又緣排悶謾云云。</text>
<title>次朴聖膺 瑞</title>,<text>此道傳精妙。䲶鴦繡出鍼。舒時龍躍海。卷處鳥歸林。老圃搴馨菊。希音發古琴。多君盡三益。相勖歲寒心。又旅舍寥寥坐撥灰。見君書牘眼偏開。名花滿發風常妬。好月初圓友不來。有味獨看牀上卷。無人同酌甕頭醅。尤翁已去南溪沒。生晩何緣絳帳陪。</text>
<title>次宜寧戚老姜 錫禔 二首</title>,<text>妄於衰世欲將爲。三刖荊人尙獻奇。一曲水調空自詠。天涯悵望五雲墀。旅館秋風握手看。依然顔面十年間。潮竆惠厄休相歎。一片猶餘鐵石肝。</text>
<title>喬木亭</title>,<text>雨露生成好。臨途爲歇凉。繁陰聞爽籟。亭午失驕陽。三伏人歸倚。五株勢久長。願終庥庇德。應免斧斤傷。</text>
<title>爾雅體。送蝟島金生 旭。</title>,<text>鷦鷯未借一枝棲。老馬猶聞伏櫪嘶。霜渚鴈羣雲漠漠。露階蛩韻夜凄凄。乾坤落落誰歌鳳。風雨喈喈不已雞。嘉爾遠來勤鳥習。愧無蛾述助提撕。</text>
<title>重九日。與兒輩。登寓後亭子。</title>,<text>重陽佳節客中迴。何處徜徉襟抱開。落日空吟思美曲。西風獨上望鄕臺。詩生旅榻朋遊至。夢好前宵兒子來。遙想故園饒物色。茱萸庭畔菊籬隈。</text>
<title>贈別李古阜 龜瑞</title>,<text>送子全家去。秋風錦水濱。他鄕同作客。孤館獨留人。一別重陽後。相思明月晨。玆行羨不得。新寓近君親。</text>
<title>呼韻。與尹道經同賦。</title>,<text>夏徂秋盡已冬初。嶺海支離尙謫居。不計皮膚言則罪。無寧斧鉞載之書。誠微自愧干三尺。主聖終何畏百車。湘澤蟄龍如更起。風雷一吐斂藏餘。</text>
<title>次尹季章</title>,<text>危帆絶海幸生還。風雪殊方獨掩門。憂深身外常如醉。夢去親邊欲斷魂。偏蒙天地生成澤。且得優游煙火村。九死丹心難變改。此臣所以答洪恩。</text>
<title>次尹瑞膺二首</title>,<text>人默吾言笑此生。間關嶺嶠血跟行。孤燈旅館愁誰語。滄海危舟夢亦驚。去國身同辭樹葉。離親心似颺風旌。何當澤畔恩環賜。歸卧鄕山養性情。僇人之事世多評。老友良規也不妨。卅載論心知我鮑。一言鍼頂起予商。流離嶺海風霜苦。擿埴迷途歲月長。精密工夫曾未講。淸篇三復謾嗟傷。</text>
<title>次邑士趙 恒震 三首</title>,<text>兀兀無誰語。囚山深復深。緣何徧水陸。政坐未浮沈。淡食魚鹽貴。寒眠霰雪侵。淸詩多濫奬。自覺恧余心。其二絶海兼荒裔。微臣罪也深。君憐霧露死。吾敢汨𤄷沈。悵望庭闈遠。流離歲月侵。孤峯松栢在。看取後凋心。其三素患中庸義。南來講更深。人情隨厚薄。物理信飛沈。恐壞竆時操。多閑外誘侵。精金鑠猶勁。九死礪丹心。</text>
<title>次鰲山 長城別號 金生 天德 六首</title>,<text>直道平生愧昔賢。虛名士友枉流傳。今行坐乏匡君策。斯世誰言溺嫂權。旅館孤懷殘燭背。危樓百慮夕陽邊。向來致澤區區志。多負聰明少壯年。平蕩朝廷萃衆賢。獨余狂妄罪名傳。琅玕披腹王臣職。嶺海驅人宰相權。憂大一身飢凍外。數奇多口毁譽邊。天涯隻影松楸隔。霜露凄然泣暮年。羈抱惟憑酒聖賢。異鄕寒暑迭相傳。蕭條白屋誰憐凍。栗烈玄冥政用權。禮樂詩書几案上。功名富貴笆籬邊。嗟吾半世成何事。已近知非伯玉年。濂翁有訓士希賢。心法精微此道傳。貌則姸媸于彼鑑。物之輕重以夫權。勤工琢玉淘金後。浩氣吟風詠月邊。韓鬢易蒼回髮白。須君努力惜流年。曾聞嶺下湛齋賢。立懦淸風今古傳。君子元來惟信道。聖人然後可行權。卵山血淚蒼梧外。心畫精神御竹邊。縱恨吾生躳未炙。襟期不隔百餘年。河西先生一號湛齋。金生。卽先生同鄕人。閉門閒對卷中賢。世外風聲不欲傳。誰是乾坤旋斡力。夫猶霜露吸噓權。但將杯酌澆胷裏。常恐雌黃到耳邊。他日故山歸老計。石田茅屋送餘年。</text>
<title>又次金生六首</title>,<text>謫籍淹三序。湘潭春不還。汀蘋渾謝綠。籬菊已凋斑。有事書相對。無營夢亦閒。孤松靑帶雪。勁節歲寒看。其二瘴雨連荒裔。孤臣久未還。伴燈憂耿耿。開卷訓斑斑。吾且安於命。天猶餉以閒。溪山隨處好。幽意捲簾看。其三離親強半載。曷月故山還。陸橘懷思嗜。萊衣夢著斑。衷情長懇迫。眠食少安閒。手簡牀頭在。朝朝替面看。其四尙幸江南放。纔從海外還。艱難須忍性。文字略窺斑。擁被三冬病。關門百事閒。天時近復卦。周易旁梅看。其五昔有流離客。淮中十往還。歸應烏不噤。死且豹留斑。嶺海寧人殺。風塵尠我閒。時時成一笑。兒戲卧相看。其六晩學參同契。丹爐慕大還。楚騷蘭採馥。湘淚竹成斑。勳業終餘事。文章也等閒。題詩寄嶺外。留與子雲看。</text>
<title>次南原柳進士 一相</title>,<text>若昔劉蘇元祐賢。高名千載月星懸。敢援前輩論同日。竆在炎荒偶契年。南國詞人知已久。北方學者莫之先。慇懃誨語宜銘佩。精白吾心對越天。</text>
<title>冬至 五首</title>,<text>今日日南至。潛陽地底生。使君憐客意。豆粥作人情。久矣風霜苦。居然歲月驚。題詩倩翠袖。歌奏入關聲。其二異域無靑眼。寒霜弊黑貂。先王閉關日。孤客伴燈宵。丘墓荒誰埽。庭闈憶更遙。棊朋携局至。強與慰無聊。其三長夜坐無寐。幽愁耿徹晨。天今剝後復。吾尙坎中屯。昨夢笑携子。佳辰悵戀親。三陽消息近。且待物皆春。其四羈旅光陰速。荒村冰雪深。三冬虧子職。七日見天心。碩果生生理。殘燈耿耿忱。千秋令伯表。彈指一悲吟。其五平生成懶惰。竆道悔愆尤。謾愧鸚猩語。徒知雞犬求。乾坤強不息。日月惜如流。縱恨桑楡晩。從今勉自修。</text>
<title>次南進士 允明 二首 南丈主守之渭陽</title>,<text>夜借鄰家宿。房櫳小燭紅。丈夫爲癘逐。羈旅念人功。雪虐仍交雨。天寒不可風。詩鋒方礪鈍。長者欲投筇。其二遷移客中客。無寐坐深更。忽有一鴻過。時聞雙杵鳴。竆通元是命。憂患不須驚。此意常存在。終期玉汝成。</text>
<title>閒亭 二首</title>,<text>翛翛叢色挺千竿。簾几蕭然遠韻寒。會待丹山祥鳳降。枝頭留護碧琅玕。右西園綠竹蒼然偃蓋鬱崔嵬。皮裏文章大廈材。且耐風霜丘壑老。用時應見萬牛來。右東嶺碧松</text>
<title>寄李汝朝謫所</title>,<text>鰲山遷客近如何。同病天涯歲月多。嶺下行人春信報。聞君背上有黎媧。</text>
<title>送兒子後感詠</title>,<text>征馬蕭蕭踏凍街。南天苦霧午猶霾。悽然旅館離兒意。想得高堂戀我懷。寒葉有聲生獨樹。夕陽無語下空階。何時脫此囚山厄。母子相看父子偕。</text>
<title>覆次長城金生五首</title>,<text>此漢愚之甚。今行坐以言。朝廷誰出力。士友或鳴冤。詞愧瓊琚柳。愁生楓樹沅。君親恒一念。遙夜伴燈魂。其二柴門時有客。世事睡無言。直恐罪添罪。何論冤不冤。道依三黜惠。哀託九歌沅。靜裏天心見。寒梅已返魂。其三飽經屯險厄。猶誦聖賢言。貧怕身心累。竆酬業債冤。何山說是汝。有石戒懷沅。千載孤雲躅。神交冥漠魂。其四自古文章士。竆時乃立言。如令萬口誦。何害一身冤。淮海詩傳軾。日星辭就沅。將吟竹枝曲。儻遇謫仙魂。其五曲直聞矦死。今而果若言。十郞兩葉貴。三士二桃冤。北望幾重嶺。東流不盡沅。丹爐文武在。且待鍊還魂。</text>
<title>又次金生二首</title>,<text>義理麤從師友聞。行裝終愧卷舒雲。空看節序催相換。獨怪天人勝未分。五畞今將歸學稼。一樽誰與細論文。羈愁消遣知何事。洛閩遺編了晝曛。寒笳嗚咽枕邊聞。旅鴈嘶酸遠渚雲。今日有身無地措。異時何價買山分。形同土木全於酒。朋得西南會以文。歲暮天涯生百感。空齋倚柱落暉曛。</text>
<title>詩山臘日</title>,<text>苒苒年光暮。凄凄天氣昬。居然漢戌日。且近夏寅元。病賴文章力。憂寬義理言。分明大來月。恩綍十行溫。</text>
<title>主守有歲饋。詩以謝之。</title>,<text>客館甁罌罄。良難餞歲徂。欲將琴代杵。欣覩米生廚。太守庖常繼。竆人飯不孤。肥甘寧下嚥。揮涕暮林烏。</text>
<title>次南進士四首</title>,<text>此身囚一㨾。牢蟄病如增。人道瘦生骨。吾猶善服膺。丹靑笑勳業。黃白慕飛升。地底句萌動。春來雨露應。其二枯形隨日減。霜髮逐年增。戀闕憂無寐。思親病著膺。胡然荒裔斥。時則大猷升。遙想城東宅。寒梅結子應。其三京國羣山隔。憂端永夜增。弊帷恩不棄。團扇寵嘗膺。節序空回換。人天互降升。久矣竆之甚。歸歟理則應。其四積痾緣水土。無減亦無增。此漢艱難備。諸公福祿膺。醉醒關利害。愚智判沈升。素性終靡化。開喉觸諱應。</text>
<title>臘月廿八日</title>,<text>他鄕當暮景。百慮轉縈紆。妄昔蚍蜉撼。竆今牛馬呼。高堂夢舞綵。明日我懸弧。歡飮殊無意。屠蘇謾一壺。</text>
<title>除夜</title>,<text>寥落寒齋獨掩帷。天涯逐客默傷悲。已終臘月三十日。更冀淸朝太平時。厄値今年祈歲去。除當此夕願宵遲。遙想北堂萱影老。孤燈膝下對諸兒。</text>
<title>元日 己未</title>,<text>元日他鄕愴感新。衣冠處處埽塋人。馬醫賤鬼皆能饗。獺祭微誠獨未伸。村鼓祈年偏聒耳。妓箏飄夜謾傷神。離親去墓伊誰致。悔不從前作逸民。</text>
<title>覆次徂字。贈主守二首。</title>,<text>嶺外靑陽届。燈前淸夜徂。我無食肉相。婢慣爛蔬廚。莫挽流光促。空憐隻影孤。羈愁何處切。月落又啼烏。其二浮雲衣狗變。白日隙駒徂。興處覔詩料。閒時閱畫廚。愁多魯酒薄。身遠越吟孤。絃管增悽悒。琴中怨夜烏。</text>
<title>次李生 正祥 踏橋韻</title>,<text>霧罷前山月在霄。寒齋客意共騷蕭。淸遊跌宕容羈迹。往事依俙醉洛橋。杯酒不妨良夜話。衣冠俱是異鄕邀。琴聲似有還家兆。頗異蘇翁赤壁簫。</text>
<title>敬次河西先生題仁宗大王石竹圖韻。二首</title>,<text>畫逼神明筆造微。數叢霜籜一拳圍。君臣際會難終古。七月天崩萬事違。託意孀閨語婉微。相思一夜減腰圍。鴛鴦繡出無人見。度世金鍼志已違。</text>
<title>病後吟</title>,<text>經歲殊鄕病苦纏。凌兢瘦骨杖周旋。瓦全玉碎今無怪。弦死鉤矦古亦然。夜火何村山杵急。曉燈孤枕雨鈴懸。年來詩長夔州格。語到工時更自憐。</text>
<title>次朴聖膺</title>,<text>義理關頭稱重輕。一刀桐葉截分明。行藏只欲伸吾志。不爲沾沾死豹名。</text>
<title>次南進士詠竹韻</title>,<text>梅兄松友是前緣。叢色翛翛簇砌邊。賞愜騷翁淸勝肉。爽分詩榻韻欺絃。能穿石壓天生直。不受霜侵性類賢。願作鳳笙薰殿上。一聲吹破蟄龍眠。</text>
<title>次李生二首</title>,<text>高卧閒齋百慮空。宿酲餘暈帶微紅。何村晝永雞聲外。老木春生鳥語中。久約羲之癸丑稧。終孤點也舞雩風。柴門寂寞無人問。只作蒲團渴睡翁。半世塵根了已空。淸晨小燭照襟紅。浮名子莫求身外。眞趣吾今識酒中。驛使春來梅寄信。官橋雨後柳多風。牀頭近有留心事。新得仙方號葛翁。</text>
<title>又次</title>,<text>去國頻登王粲樓。吟蘭久作楚臣儔。他時儻復脩門入。金口三緘戒也不。</text>
<title>流觴臺。懷崔孤雲。</title>,<text>千載孤雲去渺茫。至今遺躅是桐鄕。中原北學塵方暗。故國東歸葉已黃。志屈經綸州似斗。形忘泉石水流觴。江南逐客來懷古。喬木荒臺倚夕陽。</text>
<title>次寒碧堂懸板韻</title>,<text>第一亭臺勝。湖山千里州。懸崖境自僻。流水意何幽。欹枕八牕月。維舟三峽秋。君親俱北望。詩罷更危樓。</text>
<title>路寄楚山守</title>,<text>皁蓋携壺餞遠人。東風二月草如茵。蕭蕭征馬花前發。虛負披香亭上春。</text>
<title>歸家後。復次金吾胥命韻。</title>,<text>聖主終寬漢法箝。微臣幸免蟇頤殲。身如病馬羈初脫。心似春泥絮已粘。死也難名義重。生來可畏是非嚴。空庭有月移時立。不覺冠巾曉露沾。</text>
<title>漫詠宮怨寓感</title>,<text>咳唾成珠笑語香。漢宮新寵擅匡牀。長門此夜猶寬遣。何限人間未嫁娘。</text>
<title>一心願有年 李士受鼎輔應製韻。</title>,<text>玄冕勞親藉。靑紘祭社虔。純誠雨曰雨。一念天之天。篝簍穰穰望。宵昕耿耿懸。高穹從所欲。大有自今年。</text>
<title>李龍宮 重華 挽 二首</title>,<text>可惜君人物。胡爲監務休。英華濟以穩。盤錯綽然優。玄髮交遊託。眞心上世求。全天斯已貴。一第豈名流。其二世人交以面。一躓衆擠仍。絶海存生死。竆途有友朋。驛梅書未寄。篋札淚旋凝。不盡幽明愧。靑山負引緪。</text>
<title>昔在辛丑肅廟誕降。文谷金相公有志喜詩。今上乙卯。世子又誕生。左相族叔步文谷韻。廣要搢紳酬什。且命余和。忘拙書呈。左相。卽淸沙公。</title>,<text>卜士負之見廟庭。元良岐嶷慶含生。承天首出三陽月。配日輝增四頌星。子啓又賢能繼譽。文王爲父止慈情。於休宗社無疆福。仁孝聰明驗穉齡。</text>
<title>朴參判 師正 挽 庚申</title>,<text>潔難瑕玷植難摧。此義君能濶狹裁。終始自持謙愼德。生平耻衒喔咿才。身閒世騖名場際。心小家連禁臠來。朝語嘻嘻昬已復。不堪後死寢門哀。</text>
<title>李大司諫 亮臣 挽 三首</title>,<text>晦翁之在季通沈。得自家庭聳士林。繩墨有程言顧行。冰壺無累貌如心。剛能董簡書餘鉞。勁獨昆爐鑠後金。九地何緣傳世耗。一陽今日劈重陰。生之非偶奪何遄。氣數升除未定天。斯世擔當猶有日。以君人物獨無年。已看義理障流柱。安怪功名逆水船。臨歿諄諄憂國語。不知張目屬誰邊。去歲星軺鴨水湄。篝燈一札問三危。瀧南病瘴昬昬喘。天末懷朋耿耿辭。平地誰能憐險道。古人何幸見今時。蒼苔竆巷餘生在。淚灑春江送葬詩。</text>
<title>南仲擧有詩要和</title>,<text>豹老餌松葉。貧猶仙子風。三旬九食士。一斗百篇翁。我道固如是。古人無不同。書牀茶飯在。咀嚼性靈通。</text>
<title>統軍亭 辛酉○宰定州時</title>,<text>碣渤擧鞭指。城樓倚劒歌。邊風吹卷地。鴨水暮生波。宇宙全才少。山河遺恨多。經綸平日計。垂老恐蹉跎。</text>
<title>藥山東臺</title>,<text>人與臺天半。蒼茫積氣牢。絃歌助奇賞。詩句發新豪。大界爲吾有。層雲擁我高。不怕風吹緊。金樽侑煖醪。</text>
<title>偶吟</title>,<text>蕭疎華髮鏡中添。流落邊州歲月淹。富貴幾多營窟兎。功名自笑上竿鮎。酒醒微雨凉生枕。詩罷遙岑碧滿簾。誰採玉關人老曲。東風吹徹九閽嚴。</text>
<title>次鄭惠卿 後僑</title>,<text>苦霖迷朔界。寒角起孤城。書劒身將老。杯樽氣不平。客今偕燕去。秋亦以蟲鳴。依約驛亭柳。風條繫遠情。</text>
<title>又疊</title>,<text>州自三韓世。民依七里城。危譙殘月暎。大野宿雲平。夢裏燕山勒。愁邊隴水鳴。笛中聞折柳。頓覺故園情。</text>
<title>深源寺栢樹</title>,<text>昂霄兼聳壑。蔥鬱滿山蒼。雨露生成久。風霜忍耐長。盤根元地力。結子亦天香。皮裏文章在。須時貯棟樑。</text>
<title>參釋奠祭</title>,<text>釋菜中秋月。靑衿夫子宮。門牆如可炙。俎豆幸而躳。元氣三才會。虔誠一炷通。居夷當日意。久矣道之東。</text>
<title>聞促織</title>,<text>月淡風淸露滴桐。寒聲隱在小堂中。每年秋織誰先促。長夜天機本自工。螢爝儻分穿壁照。蝥絲如助擲梭功。藉令辛苦終成匹。丁布安知不到蟲。</text>
<title>次邑生承 天衢 三首 壬戌</title>,<text>枕塞孤城暮角收。遙山寒色海門秋。弓鳴朔氣籠原野。劒躍龍光射斗牛。勒石奇勳愚自許。叩囊餘智老猶優。鈴齋小燭悄然卧。錦瑟聲中遣客愁。遲徊墨綬念民憂。荒歲秋來不似秋。戀棧何曾同老馬。求芻只爲受人牛。空慚食有三時飽。自顧才無百里優。想得故園梅政發。遙憑驛使寄新愁。關外春生厭宦遊。身如社燕欲辭秋。空憐峻坂鹽車驥。何處函關柱史牛。比屋催租良不忍。在家咬菜判爲優。行當解印歸桑柘。免得名繮未脫愁。</text>
<title>覆次承生寄金齋長 南獻</title>,<text>翰墨名家閱已周。自然皮裏有陽秋。空羣冀北眞無馬。對壘騷壇孰執牛。老矣簿書非計得。歸歟山水與閒優。相隨穉子論奇字。爲爾他鄕一破愁。</text>
<title>又次承生</title>,<text>孤燈懸旅館。志士惜流年。杯酒不平氣。江山著處篇。鳳兮毛可貴。牛則目無全。五畞聞春及。歸心在鴈先。又塞外頻看金火遷。吾踰朱買會稽年。虛拋少壯聰明日。猶寫平生感慨篇。老圃寒花憐性潔。仙爐眞訣在神全。騷壇鼓角爭無已。君似元戎十乘先。</text>
<title>次鄭惠卿</title>,<text>新春迎淑氣。明月入高樓。少日橫金志。頹齡如斗州。欺陵從俗輩。精白企前修。一馬行當去。杯樽洛社遊。</text>
