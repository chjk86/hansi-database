<title>林湖賦</title>,<text>漢陽客。問於林湖主人曰。蓋聞天地之東。勝界錯列。厥有林湖。乃居其一。而僕局於塵臼。曾未之覿。洎薄遊於西湖。爰創覯夫玆域。然而千奇萬勝。一瞬難竆。子盍臚其梗槩。俾余心焉豁蒙。主人曰唯唯。原夫義原之北。巨澤是瀦。載於地誌。寔曰林湖。羣山之所環。衆流之所滀。有壇屹其千尺。于勒之所棲息也。有堤繚以十里。河東之所營度也。美哉萬頃之洋洋。涵乾象而浸坤軸。投長緪而測深。曾莫知其所極。洪濤噴雪。細浪展縠。挹之無竭。撓之不濁。蕩瀰瀰其漭沆。信乎應龍神蛟之攸宅。將非造物者鍾一氣於無極之元者乎。其南則滲流石竇。儲水鐥淵。疏其餘派。灌于渚田。迨稼事之西成。鬱萬畦之黃雲。睠彼高阜。華構翼然。眄玆平郊。大道如弦。繽士女之還往。絡軒蓋之翩翩。漁村樵店附澤而居者。蓋有數十戶之延緜。其北則燕巖岧嶤。直踞湖尻。脩汀曲渚。葭菼檉柳。羣巒列峀。控遠勢而相挹。蓋乃龍頭之山。煙橫翠屛。雨濯靑鬟。林谷淸幽。隱者所盤。楩枏杞梓。寔生其中。森鄧林之如束。繄邑人之是賴。棟千家而柱萬室。其東則斷壁相紆。懸厓如削。倒影湖心。盪搖丹碧。蔚䕺卉與灌木。紛鬱蓊而薆薱。吐葩颺馨。布葉交翳。松風一起。萬壑竽籟。糚數疊之雲霞。幻龍眠之圖繪。其西則水溢爲瀑。倒瀉百尺。霜霰交飛。風霆迅擊。噴薄轟豗。神𢥠鬼懾。下有紅流之洞。上有候仙之閣。穹巖邃谷。幽澗茂林。長松虬屈。十畝蒼陰。撫斬蛟之遺躅。凜壯氣猶至今。爾其春風扇和。百卉爭姸。山桃澗杏。躑躅杜鵑。深紅淺白。流豔燁然。張畫屛之熠煜。裛藻繡之光鮮。及夫黃梅之節。時雨潤物。綠樹交蔭。葱蒨可悅。靑蘋泛波。翠荇牽風。覽羣芳之競茂。咸自得於天工。迨乎素帝按序。靑女鋪屑。野菊釘金。巖楓噀血。潦縮沙呈。煙消山出。鏡萬象而涵虛。水與天兮一色。洎乎玄冥尸律。積水凝冰。剛風夜吼。六花朝騰。千岑飾玉。萬樹綴瓊。騁雪車於琉璃。怳御風余上征。乃若涵蓄之饒。寔繁厥產。鳥則鸕鷀鸂鶒鸛鷺鳧鴈。游泳淸泓。飜波掠岸。啄靑菰而飮白水。曾不嬰乎弋彈。魚則鮎鱺䱊𩶫銀鯽之腴。纖鱗巨鬐。戲躍騰趨。大如龍門之鯉。美若松江之鱸。亦有水葵羅生。采采水涯。葉如靑錢。莖類銀釵。和蜂液而一啜。沁淸馨於肺胃。宜乎張別駕之夢想。宛然陸內史之風味。主人乃於春和景明之辰。月白風淸之宵。筴短筇駕輕舠。攜溪友拉野翁。投文竿布鴻罿。獲雋無筭。貫腮盈筒。或烹或膾。以佐匏尊。擧杯相屬。其樂無垠。沿洄柳灣。濯足淸漪。欣然自適。叩舷而歌之。歌曰山有桂兮澤有蓀。我思幽人兮不可諼。棹輕舟兮泛綠波。聊逍遙兮永言。歌竟復歌。和者伊誰。潛魚駭奔。宿鳥驚飛。斯蓋江湖之至樂。而主人之所自怡者也。且夫震澤之三萬頃。洞庭之七百里。大則大矣。美則美矣。諒匪吾土。疇能見者。惟玆湖之廣象。斯亦洞庭震澤之亞也。羌卒歲而優游。偉天翁之餉我。悠悠然浩浩然。物莫足以我拘。跌宕乎湖山魚鳥之側。惟彼乾沒風埃。營營逐逐者。又烏足以知我之所樂哉。主人之辭未卒。客乃規然以驚。躍然以喜。遂避席而跽曰。僕本鄙人。早嬰世累。井鼃之觀。不離尺咫。聆夫子之閎論。怳惺然乎大寐。爽我以金莖之仙液。博我以雲夢之胷次。膏吾車兮秣吾馬。永願從乎夫子。遂繼而歌曰靑山峩峩兮綠水泱泱。芰衣蕙帶兮與子相羊。</text>
<title>閒居賦</title>,<text>余讀潘安仁閒居賦。有感於心。遂步其韻。雖文辭蕪淺。有愧前哲。何傷乎。亦各言其志也。按詞翰之直轡。遊道德之夷衢。結情姬孔。繫想羲蘧。徒泛濫其奚補。顧初心而咜愚。唉惰肆而自放。學未篤於三餘。冀以此而涉世。茫不識其涯涘。苟得列乎齊民。匪敢拾乎髦士。羌守分而樂志。夫豈云深藏而不市。顧余之居也。林湖北渟。月嶽南峙。中劃大野。於焉經始。偪于勒之仙壇。緬百代之淸徽。托幽盟於鷗鷺。聊且以乎忘機。豈知夫雲出峀而遐征。鳥辭林而遠飛。何春卿之謬鑑。指敦洽爲南威。凡鱗縱于帝沼。駑馬御乎天閑。如玉脫璞。若珠離淵。眇爾微物。大造惟天。擢名桂籍。于今三年。暫丐余以歸耕。亦天澤之普施。符養閒之雅志。異遯世之高義。室有圖書。門無車騎。南簷揭而納月。北牖豁而迎吹。斯亦足以偃息。又何取乎宏麗。旣爽塏之鮮雙。矧景致之匪一。地敵仙區。人慕眞逸。湌霞有志。鍊汞無術。未就雲棲。且安蓬室。溯伯玉之知非。邁淵明之覺是。然而宮花尙挹天香。紫誥猶帶御璽。匪採芝之綺皓。豈築巖之胥靡。惟素心之樂靜。不因物而外徙。於是乎後闢幽圃。前鑿小池。薙草開徑。編棘爲籬。花藥燦列。荷芰爛披。槐陰掩翳。柳色參差。臨溪有三色之桃。隔麓有七絶之柿。旣移金色之梨。又種玉華之李。離離乎左右芳植。匪直爲此自娛。蓋欲奉慈顔之和色。翩翩彩服。日侍于側。稺子隨父而讀書。幼女學母而修飾。怡怡一室。樂亦無極。縱乏甘毳。則有芋薑。煙葵露藿。氣味俱芳。或烹司晨。或膾浮陽。舂珠炊玉。稻熟淸霜。以玆奉養。日來月往。若乃春和景麗。秋澄氣朗。太夫人遂啓北堂席南軒。面平郊背小園。體氣乃舒。笑語載宣。六沴不作。宿瘵已痊。前戲諸孫。傍侍兩子。樂時物之得宜。感風雨之順軌。隨地產而具饍。豈必河魴與洛鯉。卽家園而眺景。豈必山顚與水汜。摘果嘗新。香霧潠齒。釃酒擧白。浮花報喜。長幼咸歡。一團太和。或攜棊局。玉子星羅。雖無管絃。且自詠歌。庶色養之無方。諒此樂之匪他。彼軟紅之乾沒。問孰優而孰劣。嗟易溺於宦海。恐終就乎朝列。顧短材之曷施。世不乏於英哲。踵昔賢而奮藻。竊自附於用拙。</text>
<title>感興 二首</title>,<text>蓬生麻田中。托體同其直。秋風一以吹。飄轉任所適。物性固如此。人心那可測。獨有南山松。蒼然萬古色。幽圃蓺芳蘭。蘭生苦未長。培灌亦旣勞。恒恐失其養。蕭艾自生成。葳蕤蔽林莽。太息復何言。浩歌聊自廣。</text>
<title>耕田歎</title>,<text>朝耕壠上田。暮耕壠下田。借問耕田叟。筋力得無諐。田叟聞之歎。釋耒向余宣。少小學耕稼。至老未息肩。篋中無錦綵。囊裏無金錢。山田四五頃。食土乃爲天。方春候蒲杏。土脈潤不堅。蓐食𨓏南畝。旣夕猶未旋。老㹀如我老。力疲耕且顚。辛苦不須說。職分乃使然。耕訖蓺之麥。糞灰隨手捐。苗生旣憂旱。穗長更怕蝝。幸免二者災。待熟日如年。縱使歲大稔。甔石良可憐。太半入官倉。幾何資粥饘。不如販寶翁。千繦積市廛。不如遊冶郞。日日醉華筵。我聞田叟言。惻愴腸內煎。稼穡天下本。王政所必先。誰哉採國風。願續豳詩篇。</text>
<title>苦寒吟</title>,<text>龍公寒正蟄。雪汝誰遣降。銀海漲宇宙。無乃堯時洚。獰飈拔巨木。勢若千軍鬨。茅屋亂飄零。竹扉紛擊撞。朝煙冷土銼。轍跡斷竆巷。庭松偃孤靑。簷旭閃微絳。琴絃凍欲喑。劒氣鬱成虹。忍寒獨吟詩。書生何太戇。</text>
<title>南窟</title>,<text>呀然石門闢。濺濺小溪流。肩輿入洞府。列炬破陰幽。銅柱如擢筍。玉乳如懸旒。兀起如躍虎。橫挐如怒虯。或如屛障疊。或如雲霞浮。或如犬牙錯。或如鶴脛脩。偉哉造化功。物物刻而鎪。前臨黑無底。知是老龍湫。水氣沁人膚。凜乎不可留。金簡與玉策。幾日竆冥搜。</text>
<title>林湖記遊</title>,<text>杜門養宿痾。煩憂苦未寫。朝來憶林湖。豪興忽復惹。輕袷試淸風。蘭臯步余馬。野田綠初秧。巖阿鬱杉檟。明湖玉鏡開。飛閣燦甍瓦。凭軒納灝氣。心骨覺淸灑。靑絲繫竹壺。大白浮三雅。揚舟欲採蓴。蓴亦有眞假。假蓴遍一池。令人眩取捨。眞蓴甚稀少。採採不盈把。以玆悟物理。觸類驗多寡。浩歌擊楫回。水鳥同上下。靑錢可買魚。隔浦喚漁者。銀鱗四五頭。亦足佐吾斝。醉眼睨宇宙。于勒何人也。千秋嫰竹聲。至今傳賀若。長松老不僵。可以柱穹廈。緬憶斬蛟人。猛氣軼古冶。俯瞰紅流洞。淸溜濺濺瀉。濯足復振衣。莎臯且焉舍。空吟紫芝曲。安得見園夏。輕䨓殷遠霄。薄煙籠近野。歸時訂白鷗。與爾爲保社。</text>
<title>杜門</title>,<text>杜門非遯世。懶慢自無爲。麤糲日再食。卒歲猶不飢。案上亦何有。一編陶韋詩。讀之未終卷。偃臥輒自嬉。悠然遇興來。時復綴其辭。神仙竟虛無。富貴不可期。百年貴適意。所樂亮在玆。阮籍何爲者。竆途空自悲。</text>
<title>古意 二首</title>,<text>東北有佳人。窈窕傾城質。含笑馥秋蘭。顧眄閒且逸。容華豈徒美。才慧亮無匹。織成七襄錦。光采耀朝日。繡作回文詩。美價傾百鎰。持之欲遺誰。庶士迨其吉。蹇脩不我顧。天寒掩蓬蓽。天馬出西極。來向崑崙東。擧足蹴玄雲。長嘶振䧺風。橫行碣石間。走入燕王宮。燕王骨已朽。惆悵金臺空。躑躅將安之。寒郊侶斷蓬。棧豆非所懷。志欲超崆峒。無人爲湔拂。顧影自悲忡。</text>
<title>述懷</title>,<text>人生各有役。擾擾天地間。而我獨何事。高臥百不關。眼暗廢觀書。腳病妨遊山。冥心學無爲。口業猶未刪。啁啾類蟲鳴。搜抉發神慳。方其得意時。萬象爭一斑。要自適其適。豈必於詩嫺。至道貴無言。思之赧吾顔。</text>
<title>卽事</title>,<text>夜深人語喧。村丁自縣歸。各言賦稅重。兼之敲扑威。幽人推枕起。默坐倚牕扉。幸玆太平世。民不識戎衣。今年况小豐。貧者猶未饑。努力給公上。勿復議是非。</text>
<title>感懷 二首</title>,<text>霜風日以厲。草木日以衰。終然零落盡。焜黃何足悲。時運有代謝。皇天本無私。玄蟬輟其響。鴻鴈旅天涯。瑤華不可掇。何以贈所思。獨有靑松樹。歲寒共心期。人生百年間。惟適乃爲樂。中心苟自適。外物徒龍蠖。珪組豈不榮。雅志在丘壑。冰蠶篤於寒。火鼠豈燋灼。六合亮恢恢。逍遙各自託。</text>
<title>登凌虛臺</title>,<text>我有六尺藤。提攜陟崚嶒。奇巖自作臺。高下有三層。靑松立可倚。白石坐堪凭。俯視萬象出。方知宇宙弘。大野西北闊。坡陀或丘陵。蝸殼點村廬。龍鱗錯溝塍。林端見聚鴉。雲表送盤鷹。霏霏風動雪。閃閃日照冰。極望意隨遠。孤吟感自興。冄冄惜頹景。迢迢睠良朋。安得駕黃鵠。萬里一飛騰。長嘯且歸來。遙山夕氣凝。</text>
<title>夏大旱池塘盡涸。命童子遷其魚於井泉。感事有述。</title>,<text>我昔鑿玆沼。延袤五丈餘。灌水滿其中。涵育千頭魚。何意旱魃虐。一朝焦釜如。淺處欲生塵。深處亦已淤。魚兮良可哀。失所將何居。喁喁亂如沸。戢戢困未舒。豈無一斛水。令汝相呴噓。移之淸泠泉。亦足游泳於。泥蟠乃天飛。不有神龍歟。巨細理則一。天道信盈虛。秋水漲新綠。然後反其初。</text>
<title>除夕 二首</title>,<text>棲棲何所苦。默默空自傷。還似送親友。又如別故鄕。此歲詎能幾。此日亦已暮。亦知有來日。人情自懷故。達人洞元化。循環固其常。一日亦非短。萬劫亦非長。有始必有終。小者大之影。唯當百年內。修身以竢命。</text>
<title>七夕行</title>,<text>今夕何夕七之七。梧風竹雨吹蕭瑟。古來相傳是佳節。云道河橋會靈匹。無人破其疑。簧鼓天下舌。吾聞萬物精。上天爲列宿。織女豈有夫。牽牛豈有婦。銀河不似人間水。烏鵲豈爲天上橋。乘槎之說亦荒唐。終古何人上碧霄。斟酌無此理。大抵皆寓言。棄置不復道。浩歌傾綠樽。</text>
<title>林湖觀瀑歌</title>,<text>林湖煙樹媚晴晝。騎者先行步者後。來登仙閣忽改觀。瀑布崩騰在其右。銀虹直曳碧潭垂。玉虯斜劈蒼厓走。坐久渾疑霜雪飛。聽來驟若䨓霆吼。寒溪朴淵不復論。廬嶽天台更何有。偉哉造化爲此奇。融結想自鴻濛剖。謫仙仙去世無詩。朱欄落日沈吟久。</text>
<title>山火歎</title>,<text>君不見湖上羣峯高揷天。春來雪盡翠如拭。山民斲山爲菑畬。處處縱火燒林木。晝日遙看煙氣漲。黃昏照耀連空赤。陰陽爲炭天地冶。回祿睢盱勢熻爀。爛若朝霞標赤城。燁如漢幟竪趙壁。豈但燬卻鄧林材。且恐焚盡崑山玉。驚麏逸兔走莫逃。山鬼林精呵不得。而我性本愛靑山。擧頭四望長歎息。邇來竆民無卓錐。燒盡山腰及山脊。安得畫井人百畝。自無火田分其力。不然且噀欒巴酒。留我南山半山碧。</text>
<title>輓權持平 斗紀</title>,<text>太白之山鍾秀氣。惟公得之爲國器。東序天球古今珍。崑丘彩鳳賢愚瑞。靈根散作棣華春。桂籍聯翩伯仲季。冲齋直節凜千古。公復侃侃繼乃祖。皁囊封事滿紙血。皇穹不照丹心苦。投之嶺海不死還。畢竟聖代多雨露。湖山佳處日婆娑。人世榮枯於我何。浩然一朝乘化去。嗚呼萬事同南柯。方今聖主思讜言。惜哉斯人已九原。繄我知公三十歲。淸馥飮人消吝滯。憶曾京邸哭阿連。相送天南黯垂涕。中間日月黍一炊。忍續當時相紼辭。他年會訪大馮君。說盡存亡無限悲。</text>
<title>春帖</title>,<text>春爲天地仁。仁是人之春。三陽動新律。一理驗吾身。</text>
<title>東歸舟中</title>,<text>煙樹楊花浦。風帆燕子灘。靑山行不盡。終日臥相看。</text>
<title>耕雲</title>,<text>淸早驅牛去。歸來日欲曛。耕時渾不覺。回望始知雲。</text>
<title>吳幼淸 尙濂 見訪。留話夜歸。</title>,<text>相逢澤南子。一笑見天眞。山中無夜禁。落月照歸人。</text>
<title>卽景 六言</title>,<text>綠樹陰邊官路。靑山影裏人家。花暖蜜蜂世界。泥融乳鷰生涯。</text>
<title>淸明</title>,<text>閉門春草上階生。一瓣名香坐臥淸。試著袷衣嘗冷酒。杏花煙雨過淸明。</text>
<title>七夕翌日雨</title>,<text>昨日不雨今日雨。雙星無乃誤佳期。不然別後相思淚。多似臨河欲別時。</text>
<title>偶成</title>,<text>槐陰翳翳麥風凉。粉竹新梢已過墻。春盡江南歸不得。落花芳草又斜陽。</text>
<title>輓申都事 滌</title>,<text>三十年來桂籍人。白頭竆巷病兼貧。公矦螻蟻渾閒事。歸臥靑山是返眞。</text>
<title>琴</title>,<text>老夫元不解彈琴。手拊時時亦好音。雖非白雪幽蘭曲。自有幽蘭白雪心。</text>
<title>口號奉李載方，李君敬 日躋。</title>,<text>桃花洞裏昔遊人。玉筍峯前再問津。不識沙鷗能記否。蒼顔雖舊白頭新。</text>
<title>京邸逢友人</title>,<text>十年天地各浮萍。誰謂今宵有聚星。遮莫南山晴後色。不如吾眼向君靑。</text>
<title>待金文饒，吳幼淸。阻雨不至。</title>,<text>天敎風雨枉佳期。尺地相逢亦有時。尙待夜深乘興到。一燈虛閣閉門遲。</text>
<title>謝柳峀雲翁 德章 墨竹</title>,<text>淋漓醉墨小堂晴。便面琅玕擢數莖。怪底淸風來颯颯。知君倂畫竹間聲。</text>
<title>初秋遣興</title>,<text>向夕微凉進。天時覺已秋。圓荷飜翠蓋。缺月搭銀鉤。極望情隨遠。沈吟思入幽。雖無絲與竹。佳句也風流。</text>
<title>端午日卽事</title>,<text>醉過天中節。醒來已夕曦。煙含芳草色。風颭綠楊絲。雨意鼃先報。花香蝶自知。偶逢湖畔客。留話採蓴期。</text>
<title>瘞鶴</title>,<text>仙禽何處去。梅月弔空樊。忍作燒琴語。聊推弊蓋恩。本非塵土物。應返海天魂。莫笑纍纍塚。渠今亦九原。</text>
<title>宿坡山舘。夢得一句。曰風動釣魚絲。覺而足成。</title>,<text>憶在林湖日。幽閒事事宜。雲迷採藥路。風動釣魚絲。明月誰家篴。靑山到處詩。關西一千里。來往豈曾期。</text>
<title>丙午八月。浴鏡城溫泉訖。乘小輿入洞。淸川白石。茂林幽谷。眞世外別境。吟眺移時乃還。</title>,<text>晩罷溫泉浴。肩輿入洞門。淸川鏘玉佩。蒼壁繡苔痕。水黑龍蟠處。雲深犬吠村。那知竆髮地。別有武陵源。</text>
<title>靑田雜詩 二首</title>,<text>十家同一井。煙火送朝晡。籬缺通鷄犬。林深聚鳥烏。黃粱催夜杵。紫蕨媚春廚。地僻疎人事。眞堪著病軀。春寒殊料峭。何處酒宜賖。雪擁千山色。天慳二月花。閉門惟散帙。扶杖或隣家。尙愧渾無事。詩篇敵物華。</text>
<title>山茶</title>,<text>嫰葉經寒翠。繁英近臘紅。滿山渾雪色。何處得春風。羅幔煩相護。金罇幸不空。飜愁殺風景。花下白頭翁。</text>
<title>述興</title>,<text>宇宙斯人在。江湖晩計成。卷簾黃葉落。高枕白雲生。損益觀天道。浮沈悟物情。本無經濟術。非敢薄簪纓。</text>
<title>人日</title>,<text>凍雪經殘臘。和風媚上春。江湖星有客。天地日爲人。笛奏梅花落。罇開竹葉新。須知榮子樂。不管阮家貧。</text>
<title>林湖酒席。送隣居柳老歸達城。</title>,<text>聚散尋常事。人情老易悲。花間簇歸馬。松下斂殘棊。別酒斟休急。離歌唱故遲。林湖他夜月。應照洛江湄。</text>
<title>閒適</title>,<text>草堂常晝閉。門巷半莓苔。野鼠沿牆走。溪禽觸牖廻。日移書榻影。風散藥爐灰。午睡悠然覺。靑山枕上來。</text>
<title>除夕</title>,<text>去去皆成舊。來來摠是新。星回今夜象。人老昔年身。鳳曆頒三始。桃符走百神。何須戀竆臘。明日是靑春。</text>
<title>幽居</title>,<text>澗水平橋外。村家亂樹間。地分要路遠。天與散人閒。藥是尋常草。樵宜咫尺山。未須揮俗客。誰肯款松關。</text>
<title>夏日山居卽事</title>,<text>人煙接空翠。茅屋在蘿陰。白日圍棊靜。靑山隱几深。微風送荷氣。細雨裛蕉心。莫話功名事。蕭蕭雪滿簪。</text>
<title>直省卽事</title>,<text>深院晝如海。寂寥人不過。愁來暫杯酒。夢罷失煙蘿。地濕生塵少。潭澄得影多。眼看靑草長。歸思奈春何。</text>
<title>小圃</title>,<text>暫得歸休暇。逍遙小圃中。古桑蠶後綠。新菓蠧餘紅。坐處衣霑露。梳邊髮颺風。那堪海色動。騎馬又悤悤。</text>
<title>後塘枯蓮</title>,<text>蕭瑟芙蓉國。西風露欲霜。未容全謝碧。猶得半渝黃。生意傳新菂。貞心抱舊香。扶筇立寒渚。吾豈異炎凉。</text>
<title>客中秋夕</title>,<text>京洛三年客。乾坤八月秋。雲煙迷嶺嶠。香火隔松楸。阮籍難靑眼。馮唐易白頭。世間何限事。斟酌老宜休。</text>
<title>永禧殿謁眞像</title>,<text>閟殿開晴晝。皇皇列祖眞。天高瞻日月。世遠感君臣。袞冕渾無恙。丹靑覺有神。常時嚴鎖鑰。此日盛鋪陳。鳳翥雙甍翼。龍盤萬瓦鱗。翠杉深翳景。紅杏暗催春。秩秩儀文肅。承承命祚新。乾坤自今古。每歲薦明禋。</text>
<title>輓洪判書 萬朝</title>,<text>燀爀豐山胄。元精嶽降來。玄球東序寶。直榦鄧林材。通籍馳聲譽。彯纓歷省臺。高懷矯霞擧。淸德激波頹。灣府分符出。沁都守鑰回。棠陰留七路。卿月逼三台。海屋仙人筭。宮筵國老杯。完名無點玉。浮世有沈灰。久鬱爲霖望。飜驚食昴灾。公應含笑逝。人自有情哀。尙記門屛忝。多蒙城府開。別離悲歲晏。存沒慟山摧。鳳穴無凡種。龍駒必異才。靑氊百世業。餘慶更悠哉。</text>
<title>題麻谷寺</title>,<text>丹碧煌煌似翥翬。樓臺縹緲半天巍。淸泉白石自今古。老鶴閒雲無是非。三世玉燈傳舊火。百層金塔爛初暉。居僧莫怪肩輿重。十里靑山滿載歸。</text>
<title>村居漫興</title>,<text>奈城東北古名區。簇簇羣巒繞碧湖。靑蛙聖報雨消息。白鷺閒窺魚有無。已學何顒嘗早韭。不隨張翰憶秋菰。風軒睡足花陰轉。一瓿松醪也自娛。</text>
<title>酬踈翁</title>,<text>杏園纔醉看花觴。歸臥江湖萬事忘。漫刺不須遊鄴下。弊裘何必入咸陽。梅前瀹茗銅甁小。竹裏圍棊石局方。莫道名韁容易絆。遐心終與白雲長。</text>
<title>聞進宴疊前韻</title>,<text>金宮聞獻萬年觴。畎畝何曾一飯忘。鳳幄高張承曉靄。龍旗徐轉閃朝陽。浮天喜氣開三殿。匝地歡聲動四方。未逐瓊班陪燕飮。獨拈華管頌靈長。</text>
<title>杜門</title>,<text>午夢初回不下牀。流鸎百囀在垂楊。閉門剛畏春風厲。無事偏知晝日長。偸筆稺孫頻抹壁。學針嬌女始縫裳。東園芳樹花應老。料理明朝醉一觴。</text>
<title>閒居寓興</title>,<text>草堂西畔俯長郊。蕭灑孤村近鶴橋。春市每沽東海藿。暮廚遙待北山樵。纔看漲綠開冰浦。漸覺微黃著柳條。門巷向來寒不出。暖風遲日剩消搖。</text>
<title>宿法泉寺早發。是日寒食。</title>,<text>去年寒食鐵關北。寒食今年滄海涯。世事糾紛難自料。此生流轉更堪嗟。千峯雨意如留客。萬樹春心欲放花。暫借精藍成一宿。攝衣騎馬又塵沙。</text>
<title>錄奉鄭兄伯瑜 瑾</title>,<text>遲暮投身畎畝間。向來乾沒覺騂顔。天回蘧伯知非歲。地接茅君煉藥山。那復走如黃犢健。只堪眠似白鷗閒。知心賴有東隣老。拄杖時時且往還。</text>
<title>義林池作</title>,<text>湖上風煙悵久違。白頭重訪舊漁磯。彈琴仙子無消息。臨沼高亭有是非。沙觜水生知雨過。樹梢花盡見春歸。波鷗故故飛相近。自信疎慵漸息機。池北燕子巖。世傳于勒彈琴處。池南臨沼亭。邑人時有毁撤之議。三四及之。</text>
<title>秋興</title>,<text>九月深山盡得霜。天風槭槭撼枯桑。閒收桐葉題詩遍。倦枕松根引睡長。十里川原縈薄霧。數家砧杵殷斜陽。一畦杞菊殘年計。頭白無心飽太倉。</text>
<title>贈李敬輯 瑞胄</title>,<text>午枕纔銷鵲尾薰。起呼新茗破餘醺。蕭蕭自響無風葉。冄冄初生欲雨雲。吾道秖堪修白業。世人誰肯賞玄文。乾坤歲暮江湖遠。采采瑤華獨贈君。</text>
<title>曉起書事</title>,<text>睡起書齋換宿薰。隔簾寒鵲數聲聞。千家曉色浮煙火。萬壑重陰漲雪雲。黃卷秖堪終夕對。濁醪纔得片時醺。散材不合犧尊用。差喜深山遠斧斤。</text>
<title>壬子元日試筆</title>,<text>爆竹聲催一夜終。曈曈旭日上天東。三千界裏人皆老。四十年前我亦童。臘雪尙依衰鬢白。春風先入醉顔紅。桃符椒頌渾閒事。只願謳歌樂歲豐。</text>
<title>初九日立春</title>,<text>積雪層冰凍萬家。條風今日扇陽和。已傾柏酒還柑酒。纔頌椒花又綵花。珠斗暗從東極轉。瑞雲偏傍北宸多。金門阻獻宜春字。頭白江湖記歲華。</text>
<title>遣懷</title>,<text>老子婆娑足一丘。此生隨分百無求。衰年種柏兒童笑。荒歲飡松婦女愁。天下有仙閒卽是。世間多事醉方休。春來更覺江山好。六尺枯藤伴我遊。</text>
<title>擬王元美。寄李于鱗。</title>,<text>燕臺詞客近抽簪。海嶽淸秋隱几深。蓋世聲名高北斗。經年書札重南金。新詩筆動春雲色。古調絃鳴白雪音。總道鹿門長謝客。還期命駕一相尋。</text>
<title>奉別地主李公 喆輔 投紱之行</title>,<text>碧樹鳴蟬喚別愁。使君歸旆趁淸秋。雨和峽口攀轅淚。風送江頭載鶴舟。百里極知龐統屈。一年猶願冦恂留。西湖煙月長依舊。故許蘇仙夢裏遊。</text>
<title>權聖三 台彥，李敬輯來訪。見和濱字遂次。</title>,<text>寒天白屋臥漳濱。起色今朝臘釀新。出閤暗香梅破萼。到牕疎影竹傳神。鹿門朋友渾忘主。錦里兒童亦喜賓。文獻異時徵此地。天敎吾輩和陽春。</text>
<title>送申善仲移家東峽</title>,<text>霏霏雨雪滿江關。惜別長歌行路難。鴻擧豈憂罹網罟。鳳飢唯患乏琅玕。秖應帶索誇三樂。誰復綈袍問一寒。盡室五臺山下去。春來薇蕨正堪餐。</text>
<title>重到三玉堂。留贈主人。</title>,<text>重入桃源路自通。竹籬茅舍往時同。五臺山下西流水。三玉堂中舊主翁。我較十年頭已白。君經八袠臉猶紅。仙區物色留餘興。更趁秋風馬首東。</text>
<title>立巖</title>,<text>巨靈何日劈山門。仙掌分明半壁痕。元氣積成蒼玉骨。大江環抱白雲根。金盔猛將戎壇立。雪衲癯僧丈室蹲。獨占上游奇壯勢。俯看拳石摠兒孫。</text>
<title>同地主趙公讌候仙閣</title>,<text>風暖花香細細浮。一尊徙倚候仙樓。雙鳧泛水疑君舃。獨鶴翹沙似我頭。白日笙歌喧洞壑。靑春羅綺照汀洲。習池曾說山公醉。江漢風流萬古留。</text>
<title>永慕亭卽事</title>,<text>岧嶤飛閣俯空濛。匹馬西來懶復東。坐臥不離山色裏。笑談常在水聲中。溪心石露千年白。洞口花開三月紅。惆悵美人期不至。碧雲天末思無竆。</text>
<title>燈下書懷</title>,<text>蕭然茅屋傍嵒藤。石戶生涯歲不登。藥餌秖堪供老病。杯樽無計款親朋。樵艱自斫園中樹。茶盡旋敲井底冰。卻笑詩情猶未減。夜寒吟對短檠燈。</text>
<title>漫成</title>,<text>夢回幽鳥啄牕櫺。鵲尾煙沈一穗馨。雪在峯顚如我白。春將柳眼向人靑。浮榮蕉下誰藏鹿。晩計松根自斸苓。飽卻蠧魚三萬軸。案頭唯有洗心經。</text>
<title>還家作 二首</title>,<text>三旬爲客返柴荊。屋後春薇已可羹。啼鳥近人如款曲。餘花在樹更分明。風塵一出有何意。丘壑向來無俗情。依舊此翁閒事業。柳磯垂釣石田耕。不見長安問幾年。終南山色獨依然。玄都偶作看花客。華表眞同化鶴仙。宇宙人將雙鬢老。江湖天借一帆懸。靑田小築猶無恙。徑酌松醪索醉眠。</text>
<title>詠羣蟲</title>,<text>蛩吟蟬噪各天機。楚楚蜉蝣亦一時。夢裏功名羣蟻穴。閒中鼓吹亂蛙池。聖知鮑臭蒼蠅黠。輕觸蛛絲粉蝶癡。休把蜣丸較蘇合。獨憐螢火鑑書帷。</text>
<title>直省吟呈同舍 時奉使湖西。竣事而歸。</title>,<text>當筵玉麈話津津。湖上初廻使者輪。省號縉雲偏覺夏。杯傳紅露別生春。南階芍藥分明老。北沼芙蕖次第新。聖代優游更何事。一官唯愧食浮人。</text>
<title>直中遣興</title>,<text>九關如海隔鳴珂。黃嬭唯堪永日過。北極祥光螭陛近。西山爽氣馬曹多。歲星誰識金門隱。春雪空傳郢里歌。坐對禁林蒼翠合。故園松竹想如何。</text>
<title>贈姜子淳 樸</title>,<text>世事由來多糾紛。百年能復幾逢君。矦芭未守玄亭業。楊惲猶傳太史文。老菊有情開晩圃。賓鴻何意叫寒雲。急須料理淸樽得。細雨孤燈話夜分。</text>
<title>酬柳來卿</title>,<text>高秋江漢鯉魚風。人事天時逆旅中。漸覺白頭無石友。獨憐靑眼有泥翁。孤鴻叫月聲含冷。萬樹酣霜葉鬪紅。聞道五陵饒勝景。約君騎馬出城東。</text>
<title>次金孟綽林湖韻</title>,<text>金鯽銀蓴味傡佳。野人於此作生涯。仙壇俯壓三叉路。畫閣傍臨百丈厓。巨澤涵容思偉量。靑山偃蹇愜高懷。逍遙半日猶餘興。歸及村家暮掩柴。</text>
<title>己未元日試筆</title>,<text>客舍重逢歲載陽。光陰似爲老夫忙。椒花懶頌宜春字。柏葉驚拈最後觴。雪盡羣巒遙獻碧。風吹細柳暗催黃。芳菲漸欲媚人眼。秖是江山非故鄕。</text>
<title>感懷寄贈泥翁</title>,<text>惆悵佳期日暮雲。斷鴻殘蚻不堪聞。靑門舊會今餘幾。白首相看獨有君。楓葉得霜含淺絳。菊花經雨散淸芬。天時冄冄重陽近。料理芳樽共一醺。</text>
<title>次李相國女童詩韻</title>,<text>高麗柄臣崔沆。大集朝貴。以夜繼晝。有女童輩年可七八。而聰利警悟。凡於樂伎。無所不曉。殆若天仙然。沆遂以女童進於王。王樂之。至於連夜開宴。於是侍郞李需賦詩。相國李奎報屬和三章。今載於李相國集中。余愛其格律蒼健。材具富贍。押韻愈奇。騁辭愈妙。而亦恨其極意鋪張於聲色繁華之盛。而曾無片言隻字及於規諷之義。爲可惜也。噫玉樹亡陳。梨園亂唐。麗祚之不振。可以覘之矣。三復遺篇。不勝慨然。遂依韻和之。炮鳳烹龍棗似苽。坐看西日欲揮戈。銀虬滴滴籌初下。綠蟻浮浮筭已多。列坐四筵珠錯舃。招呼十隊翠交蛾。華燈影裏金釵炫。廣樂音中玉佩儺。黃口最憐丫䯻輩。丹唇巧作慢聲歌。糚成寶靨臙脂暈。跳出深房錦繡窠。纔到齔時能若此。未知笄後更如何。雛鸎乍囀靑林密。稺燕初飛畫棟峩。弱柳弄絲低綺陌。幺荷含萼出淸波。玉蔥細按泠泠瑟。金蘂輕移窄窄靴。妙技更敎呈鳳掖。新題旋報遍鑾坡。嬋娟豈必無他妓。聰慧應難似此娥。一笑看時歡未足。萬幾拋處飮方酡。唯將聲色迷情竇。不把淵冰戒頰渦。覇業漸看危似綴。繁華無奈擲如梭。遺墟啼鳥偸絃管。廢苑殘花送綺羅。卻憶女童爭媚嫵。豈無賢士困蹉跎。侍郞句麗工雕錦。相國詞䧺直倒河。一字曾無補袞闕。三篇空自頌時和。松都王氣寒如水。千載書生擊節哦。</text>
<title>郡齋感興。用韋蘇州韻。</title>,<text>手持竹如意。座燒蒼朮香。風雨自東來。衣袖產微凉。岧嶤春雪樓。敞豁春和堂。煩襟幸一滌。病體得少康。毁譽略不省。榮辱澹俱忘。浮瓜與沈李。時物次第嘗。興發輒爲詩。半是思歸章。仰睇雲間翮。安得共翺翔。羅山碧峩峩。洛水流洋洋。淸賞殊未已。令人意差強。</text>
<title>宿村家早發</title>,<text>晨鷄喔喔鳴。行子不遑寐。呼童鞴馬出。馬毛寒縮蝟。曾聞四不出。亦知三有忌。胡爲栗烈交。俶裝行未已。嚴程亮有期。賤軀焉足庇。去去勿復道。悠然信行止。</text>
<title>登凌虛臺</title>,<text>屋東凌虛臺。久矣遊跡斷。老病怯春寒。杜門寢自懶。佳辰理杖屨。天氣稍暄暖。雖無冠者偕。亦有童子伴。縱步陟崚嶒。舒嘯豁煩懣。蘚古石髮長。莎軟土毛短。循崖索舊題。風雨已漫漶。晴絲弄曖曖。熟鳥啼款款。堤柳嚲金縷。广松竦翠繖。隱軫識閭閻。坡陀見町疃。洞壑窈而深。川原夷且坦。羣巒立如韭。巧曆焉得筭。東西百里間。俯視一氣滿。頗疑躡紫煙。縹緲聆鵝管。胷襟一滌盪。不待淸水盥。借問苦營營。何如樂衎衎。歸臥草堂靜。乳花湛一碗。</text>
<title>踏靑行</title>,<text>昨日踏靑近。今日踏靑遠。映土細於毛。長者僅盈寸。無論蕙與艾。所愛新茸嫰。愛之反見殃。踏去能無損。且容拄杖徐。莫倚步履健。</text>
<title>書感</title>,<text>玉衡指季秋。風露夜凄凄。虛牕見疎影。月在梧桐西。羇人自多感。良會况易睽。展轉不成寢。空階絡緯啼。</text>
<title>書懷</title>,<text>朝起對鈴牒。了無半刻閒。雙眼眩朱墨。不識有靑山。句股商米鹽。孟靑化蠢頑。公家急租稅。蔀屋多辛艱。况逢歲云饑。何以濟痌癏。平生湖海志。墨墨空摧顔。秋風落一葉。拂袖吾當還。</text>
<title>別歲次東坡韻</title>,<text>此歲已云徂。此日不肯遲。人情自相戀。去者那可追。茫茫宇宙間。此別恐無涯。從今六十朞。或有重逢時。且復祖其行。酒甘魚亦肥。所願駐須臾。慰我垂老悲。明日豈無年。惜與舊歲辭。孤燈知此意。耿耿猶未衰。</text>
<title>流頭</title>,<text>今日流頭日。流頭問何義。伊昔龍孫朝。貴遊刱此事。長夏月之朢。赤煒當空熾。金石鑠欲流。飛鳥困垂翅。喬木不可休。廈屋亦難庇。擧目六合間。何處淸凉地。潏彼山下澗。泠泠浸寒翠。臨流解其衣。一濯且自試。赤身澗中臥。玄髮水上被。靑童酌無廵。遞吸流霞觶。故俗至今傳。未必知所自。寄語流頭人。我詩足爲記。</text>
<title>種柏行</title>,<text>植物品有萬。惟柏最難長。種柏冀成實。自古以爲誷。我昔初種時。頗亦自惝怳。成實亮未必。成陰或可想。種之問幾年。三紀一俯仰。不藉培灌勞。雨露得滋養。始從徑寸莖。漸至四五丈。蒼蒼八九株。錯立十弓壤。柯葉互相糾。團成一翠幌。亭午日不漏。盛夏氣猶爽。成陰又成實。足供籩豆饗。一苞蘊百子。蜂房略相倣。而我老不死。食效如指掌。盤踞幸得地。斤斧免夭枉。雲移繖蓋影。風動笙竽響。其下置石牀。杖屨日來往。烏臺乍依俙。蜀祠緬想像。君看濫觴源。畢竟波滉瀁。昂然聳壑姿。自能出草莽。有志者如是。作詩聊自廣。</text>
<title>月嶽</title>,<text>朝看月嶽靑。暮看月嶽紫。月嶽遠幾許。只在牕牖裏。汪汪雙目睛。終日不改視。面貌旣爛熟。神情亦潛揣。雨暗或似愁。雲舒乃知喜。帶雪白於肪。迎暾燦如綺。靑天露眞骨。百瓣蓮花蕊。卓立障東南。金墉蓄峻址。側過羲和氏。卻走夸娥子。扶持認元氣。凝結想太始。伊昔入此山。無幽不踐履。匪惟吮其膚。而亦擢其髓。純石竦爲峯。繚以淸泠水。龍湫與水簾。奇詭亮無比。山不要人知。人亦罕到此。譬如草茅中。深藏魁傑士。千載一相逢。未必無知己。</text>
<title>藥裹。用山谷韻。</title>,<text>本草一千種。浮生四百病。神農肇權輿。岐伯指門逕。瞑眩可攻邪。中和能養性。囊篋賸芬馨。琴書共淸靜。</text>
<title>朝起用山谷韻</title>,<text>秋日日以短。秋宵日以永。林葉冷颼颼。秖覺助幽靜。霜氣曉更嚴。寒凘生淺井。擁褐不出門。隣社倦邀請。茶飯略自具。於分亦已幸。明牕可讀書。朝旭出東嶺。</text>
<title>曉起觀書 二首</title>,<text>獨夜不能寢。起坐聽鷄鳴。鷄鳴亦何爲。衆人各營營。遙想長樂鍾。落月半西城。微風送玉珂。端門火樹明。亦有羇旅人。蓐食就遐征。莊馗塵暗天。唯聞車馬聲。樵人礪其斧。弋者起翺翔。而我獨無事。愧彼伐檀章。詩書散榧几。燈火有餘光。潛心繹緖言。千載會一堂。平生無所嗜。所嗜在簡編。結髮始讀書。于今六十年。世故遂蹉跎。舊學寖棄捐。幸玆衰老日。謝事歸園田。聰明雖已减。志慮頗自專。夜氣肅以淸。端坐對聖賢。南塘亮吾師。三復夙興篇。</text>
<title>所思 二首</title>,<text>我所思兮在何許。屛山馬鬣三尺土。人生脩短會一死。獨有文章壽千古。世間兒子太啁啾。不足充君一笑具。白頭故人老於詩。詩成惜不令君覩。我所思兮在何許。岧嶤白嶽天尺五。靈光一老老且病。豪氣猶堪跨藝圃。高者直出翠蘇間。下亦不爲今人語。雙鳥和鳴復幾時。江湖日暮空延佇。</text>
<title>次高達夫封丘縣韻</title>,<text>鳥在于林獸在野。虞羅不識何爲者。借問優游樂天性。何如局束居人下。功名富貴空爾爲。朱墨棲遑曾未期。蕭蕭短髮不勝簪。坐撫頹年秖自悲。彭澤舂陵兩夫子。分明心事亦如此。家貧雖道食無魚。豈少靑蔬與白水。故園歸意日悠哉。山長水遠夢自回。赤煒燒空且少留。早晩秋聲閶闔來。</text>
<title>苦雨行</title>,<text>禱雨禱雨雨不來。祈晴祈晴晴不得。須晴卽晴雨卽雨。我聞此語未曾覿。亢旱昔何甚。淫雨今何極。天道豈或然。天心莽難測。已看平陸飜波白。又報高田垂穗黑。床床屋漏何暇問。哀我農夫淚盈臆。</text>
<title>春宵對月</title>,<text>春宵不寒亦不熱。半空輾出玲瓏月。春月未必不如秋。秖是人情看自別。開軒獨坐眄淸光。平地都盧白如雪。太白只愛照金樽。金樽恐點冰壺潔。翛然欲招姮娥語。萬里長風駕銀闕。</text>
<title>哀乞丐女</title>,<text>沿門乞食誰家女。問之不應但長唏。面貌黧黑髮髼鬆。白晝現出羅刹鬼。伶俜赤手瓢也無。終日所得能復幾。想渠深閨婉㜻時。豈知零落隨腐卉。可憐三歲大無年。蒼生太半困瑣尾。老夫對此氣塡胷。安得一杯澆礧磈。願將鄭俠流民圖。添畫此女貢丹扆。</text>
<title>松明歌</title>,<text>漆自割兮蘭自焚。松明亦是松之病。槎牙癰腫半欲朽。津凝液結柔且硬。樵夫一擔來日中。靑錢換取人人競。書齋寂寞秋夜長。黃卷眞堪對賢聖。此時吹火點松明。光與金釭同一映。燃松一夜凡幾家。績麻舂粱處處傡。不照朱門照白屋。到死亦有堅貞性。請君莫笑松明歌。蘆管土缶相和詠。</text>
<title>秋曉</title>,<text>夜如何其初睡覺。人聲寂寂室如漆。櫪馬頓蹄靑草盡。塒鷄搏翼明星出。譙樓寒角報開門。蕭寺孤燈照禮佛。何處征車躙曉霜。幾家亂杵敲秋月。須臾紅旭湧扶桑。人間萬事紛如髮。</text>
<title>雜言</title>,<text>孔雀刷其毛。照潭自見影。吾亦愛吾詩。閒時每一詠。</text>
<title>永慕亭十詠</title>,<text>墩上八九松。團成一靑蓋。欲訪永慕亭。此是洞門外。右松墩雙峙水中央。分形本一體。相遜不相前。誰兄復誰弟。右兄弟巖張以翠錦屛。展以靑瑤席。眞仙定此遊。世人自不覿。右遊仙巖蒼巖高數尋。是我釣魚處。人皆喚釣臺。何似富春渚。右釣臺一片浣紗石。多少浣紗女。晴川練光白。可能浣如許。右上浣紗巖遙看路下村。浣紗石復在。何必盡浣紗。漚麻兼瀹菜。右下浣紗巖人言石似瓮。我謂瓮如石。瓮中何所有。靑泥髓一斛。右瓮巖九疊雲屛下。湛湛琉璃碧。波心亂躍金。沙日蕩相射。右屛風潭奇巖蹲似豹。霧雨深不出。養得幾點斑。蒼苔半身沒。右隱豹巖白龍飮長川。驟視令人愕。飛騰會有時。只恐䨓雨作。右臥龍巖</text>
<title>雪澗斷橋</title>,<text>南村復北村。雪澗一條路。橋斷不須愁。臥柳亦堪渡。</text>
<title>挽李德秀 六言</title>,<text>久矣才命相厄。如何哀樂共時。朝露先晞䪥葉。天香猶濕桂枝。</text>
<title>次半山六言詩韻</title>,<text>午枕初回短夢。卯觴尙帶餘酣。借問烏衣巷口。何如白鶴峯南。</text>
<title>余弱冠。讀書于霧巖之白蓮堂。有小沙彌北石。聰令可喜。越三十一年甲寅。來遊神勒寺。有老宿戒禪者。頗闡叢林之敎。訊之卽白蓮堂沙彌北石也。話舊有贈。</title>,<text>一別蓮堂三十秋。重逢此地意悠悠。風塵不獨催人老。僧在山中亦白頭。</text>
<title>嶺南樓。與地主仲秋翫月。地主有故徑歸。余乃泛舟于樓下。泝洄久之。錄奉地主。</title>,<text>笙歌移上木蘭舟。太守先歸客自遊。人世幾回端正月。百年今夜嶺南樓。</text>
<title>梵魚寺遇兪士良。乃四十年前洛下面目也。年近七袠。而髭髮無一莖白者。吁亦異矣。挑燈話舊有贈。</title>,<text>蕭寺靑燈照夜分。向來離合摠浮雲。秋霜染盡人間鬢。公道如何不到君。</text>
<title>宿內院菴。朝起漫吟。</title>,<text>宿霧初收曉日紅。泉聲樹色滿簾櫳。不須更拄參軍笏。身在西山爽氣中。</text>
<title>春雪樓納凉</title>,<text>從他赤煒鑠人間。高臥西樓吏牒閒。我與神仙同一快。淸風遙自海中山。</text>
<title>旣朢雨霽。月色甚佳。</title>,<text>劈破陰雲萬里開。靑天誰喚桂輪回。淸光倍覺今宵勝。一雨分明洗出來。</text>
<title>賦得梅影</title>,<text>一朶寒梅一膽甁。燈前月下解分形。細看枝葉分明是。無奈眞身色與馨。</text>
<title>鵲院途中記所見</title>,<text>桃花千樹在江干。紅影離離漾碧瀾。更著扁舟一漁子。何人不作武陵看。</text>
<title>江行雜詠</title>,<text>連檣浦口簇如麻。半載長腰半載鹺。獨有江湖無事客。孤舟載得碧山多。</text>
<title>贈學靈上人</title>,<text>老僧趺坐一蒲團。流水白雲相對閒。水流出洞雲離壑。僧在靑山獨閉關。</text>
<title>靑琉璃杯</title>,<text>碧於藍瀋炯於冰。盛得流霞表裏澄。飮罷杯心有殘瀝。靑荷葉上露華凝。</text>
<title>留衣別金生應龍</title>,<text>天地東南我識君。白頭離別倍銷魂。潮州亦有知名士。何必留衣贈老髡。</text>
<title>上元夜卽事</title>,<text>星斗微茫雪月寒。寂寥山閣夜空闌。銀花火樹何由見。村俗家家草一竿。</text>
<title>有客談鏡浦臺。憶舊遊。悵然有作。</title>,<text>岳陽壯觀天下無。煙水茫茫七百湖。鏡浦臺前滄海闊。洞庭還覺小如盂。</text>
<title>盆梅臘前開花。春初結子敷葉。而二月之晦。忽有一萼發於梢頭。誠可異也。以詩記之。</title>,<text>靑子離離綠葉稠。天葩一點忽驚眸。看渠臘後重榮意。可是衰翁黑白頭。</text>
<title>踏靑</title>,<text>竆巷逢春太少情。無花無酒送淸明。踏靑不是衰翁事。扶杖東陂看麥耕。</text>
<title>月季花</title>,<text>仙葩暗與月輪同。十二弦時度度紅。應笑東園花萬樹。等閒開落一春風。</text>
<title>白躑躅花</title>,<text>天敎絶豔殿羣芳。一朶輕盈雪有香。料得人間無與比。蕊宮仙子白霓裳。</text>
<title>永慕亭雜詠 二首</title>,<text>千重峽裏小乾坤。一半煙霞一半村。麥秀靑靑牛臥壠。山家猶帶太平痕。蜂唼花鬚鳥啄苔。山風自散茗爐灰。午牕睡罷無人見。步到溪邊濯足廻。</text>
<title>江行雜詠</title>,<text>秋風嫋嫋漢江波。江上征帆背日斜。遙望孤山靑一點。至今猶憶李長沙。</text>
<title>旅舍見月。憶李槎川一源 秉淵。</title>,<text>槎川將月送余行。月到今宵盡意明。遮莫江山千里隔。也應分照兩鄕情。</text>
<title>除夕戲筆</title>,<text>老病人間了百緣。獨將詩句送流年。從敎最殿今宵詠。猶冠明朝第一篇。</text>
<title>蓮亭卽事</title>,<text>荷花荷葉滿池塘。淸坐亭中領色香。恰似美人含笑立。靑羅扇底露紅糚。</text>
<title>開心寺東菴。留贈淨上人。</title>,<text>一年身在簿書間。那得浮生半日閒。偶到白雲深處宿。使君今夜亦靑山。</text>
<title>東萊旅舍。送歌妓有吟。</title>,<text>飛來飛去任風花。老子春情薄似紗。虛舘夢回人不見。一簾霜月冷婆娑。</text>
<title>舟中卽事</title>,<text>風帆側側弄斜暉。兩岸靑山盡欲飛。洲渚半沈潮已上。逆流還作順流歸。</text>
<title>德山官池有白蓮。採其根。將移種瑞山。</title>,<text>淸和時節燕飛飛。芳草郊原綠已肥。八日驅馳成底事。使君唯自採蓮歸。</text>
<title>蓮子半熟。食之甘脆無比。</title>,<text>甜於蜂液嫰於酥。馬乳雞頭摠合奴。公子華筵渾不識。可憐風味在江湖。</text>
<title>讀宋史</title>,<text>花石綱成萬事非。黃袍容易化靑衣。虛擲中原半天下。金繒唯贖鐵檠歸。</text>
<title>雨後</title>,<text>四月山中芳草多。夜來時雨足桑麻。殘紅莫道飄零盡。春在來禽一樹花。</text>
<title>林湖觀瀑</title>,<text>危亭落日倚嵯峨。一道飛流萬頃波。倒瀉至今猶未涸。義林池水始知多。</text>
<title>久旱園中。百卉枯瘁。日事澆灌。漫詠一絶。</title>,<text>嘉木名花半欲凋。強勞盆盎沃焚焦。君看百尺蒼松樹。根到三泉不待澆。</text>
<title>看山</title>,<text>新晴嶽色問何如。千朶芙蓉揷紫虛。解使老夫閒不得。硯頭長滴玉蟾蜍。</text>
<title>雪後</title>,<text>昨夜看書手屢呵。一燈明滅暈成花。打牕簌簌知多少。曉起山城玉萬家。</text>
<title>贈別南河陽士徵</title>,<text>萍水相逢地。高歌惜歲闌。功名黃綬薄。離別白頭難。萬葉驚秋響。雙旌犯曉寒。乾坤容我輩。垂老各平安。</text>
<title>書懷</title>,<text>井邑連靑嶂。雲霞入訟堂。宦情垂老薄。歸思到秋忙。鳥下空庭夕。蟬吟碧樹凉。孤懷易憭慄。况復客他鄕。</text>
<title>舟中作</title>,<text>老作江湖客。光陰半在船。經秋山骨瘦。向晩水容鮮。拍浪羣鷗戲。翹沙一鷺眠。暫拋朱墨累。身世覺悠然。</text>
<title>登沒雲臺</title>,<text>路盡松陰裏。登臨眼豁開。乾坤三面水。今古百層臺。浪蹴山如動。風驅石欲來。孤雲千載事。斜日獨含杯。</text>
<title>一麾</title>,<text>一麾南服遠。人老米鹽間。地接雞林國。舟通馬島蠻。有詩多說海。無夢不歸山。公事何時了。黃堂病始閒。</text>
<title>罷郡志喜</title>,<text>萬事從吾好。閒忙各有宜。深知罷郡日。眞勝得官時。湖海身猶在。功名夢不知。歸囊免羞澁。千首五年詩。</text>
<title>通度寺。留贈禧有上人。</title>,<text>南國秋風起。蕭蕭亂樹間。行裝無一鶴。歸路有千山。古寺客重到。白雲僧自閒。不須三宿戀。去住本無關。</text>
<title>九日地主登高見邀。遂赴會拈韻賦詩。</title>,<text>夕照低遙嶺。秋花被斷皋。若敎看漸闊。除是坐彌高。浪說金光草。唯知玉色醪。向來眞局促。意氣爲君豪。</text>
<title>歸田 二首</title>,<text>故國靑山在。餘生白首歸。草荒今日徑。松大舊時圍。父老爭攜杖。兒童競挽衣。堪嗟見事晩。六十五年非。垂老將安適。幽期在薜蘿。鷹風振空谷。鳳葉落疎柯。廚冷無鮭菜。門閒有雀羅。先生渾不管。浩浩發商歌。</text>
<title>自南漢入京</title>,<text>夜宿開元寺。崇朝渡廣津。山城南北漢。天府古今秦。鬱鬱風雲氣。紛紛車馬塵。五年湖海客。重到眼如新。</text>
<title>閒居書事</title>,<text>梅萼已舒白。茶花方闖紅。春生寒雪裏。人在暗香中。不入繁華社。能先造化功。他時枝葉好。亦足謝東風。</text>
<title>過午橋舊宅</title>,<text>東里今誰在。西州偶醉歸。故堂三易主。往事一霑衣。城郭遼陽是。衣冠杜曲非。莫論人代變。天地刦灰飛。</text>
<title>立春</title>,<text>曆紀分三統。禎符會百靈。臘寒杯底失。春意筆頭生。雪讓梅腮白。煙添柳眼靑。山人有歌詠。解頌泰階平。</text>
<title>省松楸</title>,<text>警欬成千古。衣冠拜九原。歲時霜雪感。人世昊天恩。短日依山暮。凄風撼樹喧。摩挲石面刻。有淚寄苔痕。</text>
<title>欲雨不雨。萬畦龜坼。不勝野人之憂。呈東閣。</title>,<text>三春靳一雨。搔首倚湖亭。大地愁將赤。高天望轉靑。空傳神蜧躍。欲喚懶龍醒。何處桃花水。漁舟閣淺汀。</text>
<title>永慕亭雜詩</title>,<text>永日溪亭暮。無人慰寂寥。鷺眠如我懶。鸎語向誰嬌。野飯盛瓷盌。村醪酌癭瓢。陶然太古意。塵俗自能銷。</text>
<title>江行雜詠</title>,<text>十日長安客。孤帆漢水頭。人家兩岸畫。舟楫一江郵。沙日行將暮。蘋風坐欲秋。終南看漸遠。回首意悠悠。</text>
<title>送別申延日 維翰 之任 自太常移拜</title>,<text>自古文章厄。于今太守難。簷楹賓彩旭。枕席俯滄瀾。遮莫官廚薄。何如旅食寒。淸齋三百日。五馬出長安。</text>
<title>漫成</title>,<text>咫尺分寒暖。開門與閉門。室中梅世界。簷外雪乾坤。且任兒童鬧。猶勝市井喧。嗒然無事坐。吾自澹忘言。</text>
<title>除夕</title>,<text>冄冄靑陽逼。風光暖更姸。雪融千樹露。爨熟萬家煙。舊臘餘今日。中宵判兩年。何論及尾飮。濁酒任吾先。</text>
<title>上元</title>,<text>憶曾騎省日。元夜踏橋廻。酒氣熏天暖。人聲動地豗。樓臺雲縹緲。城郭月徘徊。白髮還今夕。孤燈照一杯。</text>
<title>村居雜興</title>,<text>卜築維盤谷。田園是橘洲。客稀氂臥犬。樵遠汗歸牛。峽內靑天小。林間白日幽。漸應村有事。春雨潤西疇。</text>
<title>新禮院</title>,<text>曉發新昌縣。重登舊驛亭。蟲絲懸破牖。雀鷇墮空廳。三宿可無戀。一麾聊復停。往來人漸老。山色古今靑。</text>
<title>卽事</title>,<text>斥鹵多空地。波濤有別天。風頭腥海氣。霧腳濕人煙。簿牒齋時少。詩篇臥後圓。籃輿乘晩出。看種小池蓮。</text>
<title>朝起卽事</title>,<text>夜長眠苦短。起坐候天明。盥櫛吾無事。樵蘇各有營。林霏餘宿靄。嶽翠送新晴。已覺衣裳懶。何論簪組榮。</text>
<title>謝李仲擧來訪</title>,<text>三歲一相見。百年知幾廵。文章別後進。世事話中新。坐送靑山暮。吟回白屋春。濁醪供遠客。慚愧阮家貧。</text>
<title>輓權蒼雪 斗經○二首</title>,<text>夫子生南紀。風流聳士林。人皆瑞鸑鷟。國亦寶璆琳。晩歲猶無恙。皇天若有心。那堪殄瘁慟。吾道日銷沈。黃卷平生事。孜孜老不閒。鉢衣傳錦水。言行纂陶山。人物明宣際。文章漢魏間。居然乘化去。後學更誰攀。</text>
<title>閒居述事</title>,<text>官橋春市罷。隣叟買簑還。陰壑渾無凍。田家漸未閒。香秔耕白水。火粟斸靑山。獨有一竿老。不離明月灣。</text>
<title>閒居卽事</title>,<text>山外乾坤闊。林中日月遲。土垣松作瓦。茅屋薜爲帷。坐倚烏皮几。行須斑竹枝。此間閒事業。泚筆細評詩。</text>
<title>幽居述興</title>,<text>竹徑露猶濕。松扉風自開。叮嚀鸎獨語。頡頏燕雙廻。樹影移欹枕。山光映把杯。忽然眉睫動。知有好詩來。</text>
<title>夏日田家</title>,<text>風暖日遲遲。田家五月時。秧分靑剡剡。葚熟黑纍纍。籬外鳩呼婦。簷間燕哺兒。無人管物色。盡室在東菑。</text>
<title>觀物</title>,<text>遮莫閒無事。誰知管領多。千林深雨露。一壑老煙霞。絲密蛛添網。泥新燕補窠。乾坤自萬象。不必在吾家。</text>
<title>大旱四十日。百穀盡焦。人言春上甲之應一雨。雖晩猶可以救得一半。東池涸轍之魚。今得洋洋然可喜。</title>,<text>赤地徵春甲。靑丘泣老農。前宵幸得雨。今歲未全凶。野色觀秋稼。村聲聽暮舂。東池漲新碧。從此免魚喁。</text>
<title>寄權一甫 萬</title>,<text>十年君不見。容鬢已應殊。水石靑巖迥。音徽竹嶺疎。瑤琴空宇宙。綵筆且江湖。直以心相照。何煩數字書。</text>
<title>暮雪六韻</title>,<text>暮雪疎疎下。欲晴還未晴。映空纔辨色。到地不聞聲。忽訝靑巒白。能令濁世淸。有花春頃刻。無月夜分明。授簡遊梁苑。含枚入蔡城。山人本無事。寂寞小詩成。</text>
<title>蓮塘十二韻。次袁中郞城西看荷花。</title>,<text>西郭盈盈沼。何人始種蓮。影交槐樹下。色映草堂前。受日房先坼。含飈蓋自偏。漾淸魚劈浪。籠碧柳拕煙。且愛隣公廨。寧嫌近市廛。往來憑竹杖。題品費花牋。藕許佳人採。筩堪醉客傳。句回好風景。糚點小林泉。引澗穿城竇。分渠及稻田。暗香飄不盡。淸露碎仍全。浪跡淹遐裔。遨頭忝具員。賓朋須盡興。不惜罄金錢。</text>
<title>卽事</title>,<text>幽居林壑足盤旋。愛聽松聲夜夜絃。寒雨遠成千嶂雪。濕雲低壓萬家烟。三杯軟局紅顔老。一枕華胥白髮仙。春色漸看芽甲動。不須鄒律暖回燕。</text>
<title>遣懷</title>,<text>白髮南陲旅興闌。一官猶自飽奇觀。山光咫尺軒楹外。雲氣尋常枕席間。淸沼綠荷森萬柄。古原脩竹擁千竿。無監有蟹渾閒事。極目天涯暮鳥還。</text>
<title>贈別尹密陽汝敏 懋敎</title>,<text>天涯宦迹等飄塵。南國江山又一春。却喜懸弧同二首。還嗟傾蓋逼中身。升沈滾滾渾疑夢。聚散依依各愴神。今夜嶺南樓上月。可憐雙照白頭人。</text>
<title>觀漲</title>,<text>滂沱三日欲何爲。怪底天公學漏巵。大陸盡成無限水。平林唯見最高枝。西原驛路今朝失。南郭人家昨夜移。登眺自然眉帶蹙。使君非是覓新詩。</text>
<title>旣朢夜。與客泛舟釜山浦。二首</title>,<text>千秋壬戌幾回過。明月淸風此夜多。天下未應無赤壁。世間那復有東坡。高歌且拍鐵如意。半醉還拈金叵羅。一葉便成天上坐。飄然羽化更如何。蘭槳鴉軋破蒼煙。宿雨初收海色鮮。絶影島邊波淼淼。永嘉臺下月娟娟。何須赤壁吹簫客。欲喚瀛洲駕鶴仙。秖是美人千里隔。扣舷歌罷意茫然。</text>
<title>乞歸不得志悶</title>,<text>乞歸三牘竟徒然。未了人間五斗緣。簿牒似膠難解脫。衣冠如棘動鉤牽。猶酣穴蟻槐南夢。不識醯雞瓮外天。遙憶故溪秋政好。釣臺孤月爲誰懸。</text>
<title>郡齋書懷</title>,<text>天地東南黑水州。四年留滯老遨頭。文書夜讀參同契。公務春修雙碧樓。詩爲遣愁還意氣。酒因治病也風流。歸時載鶴還多事。片石猶堪鎭小舟。</text>
<title>立春前一日作</title>,<text>客舍經年獨未迴。望鄕何處可登臺。天長嶺北音書斷。歲晏江南節序催。雪色漸融簷外巘。春心已透檻前梅。白頭事事居人下。不但屠蘇最後杯。</text>
<title>漫成</title>,<text>六甲初回第一年。白頭猶滯海南堧。臘前小雪春還雪。夜裏無眠晝或眠。檢篋尙存千首藁。看囊安用半文錢。東風吹暖粼粼水。料理江頭載鶴船。</text>
<title>送別金源仲 景泌 解官歸鄕</title>,<text>芳草萋萋欲暮春。白頭猶滯大江濱。那堪客裏逢寒食。又向天涯送故人。別酒飮闌花似醉。勞歌唱咽柳如顰。南柯一夢君先覺。慚愧微官絆此身。</text>
<title>端午</title>,<text>鞦韆高颭綠楊風。絶域猶看習俗同。北望幾回回斗柄。南來五度度天中。香蒲政好浮金盌。彩線何須繫竹筒。詩卷尙留端午帖。憶曾頒賜出彤宮。</text>
<title>郡齋書事</title>,<text>養病黃堂愧俸錢。藥囊茶竈與周旋。幾回彭澤投簪日。半度淮陽卧閤年。未必民情爭挽轡。秖應吾計緩回鞭。斑生行色何須羡。歸去林泉便是仙。</text>
<title>早發利川</title>,<text>曉起東天爛爛星。出門騎馬問長亭。鶴翹沙際如人立。鳥散林梢似葉零。入谷漫思燕律暖。經壚忍作楚臣醒。禦寒猶有煙茶在。噓吸銅腔一縷靑。</text>
<title>閒居述興</title>,<text>蹉跎白髮晩歸田。富貴功名讓少年。老境豈無閒日月。貧居亦有好風煙。天晴嶽色杯中畫。夜靜松聲枕上絃。杖几略曾成隱具。春來更覓釣魚船。</text>
<title>漫成 二首</title>,<text>靑山半面寄全家。松桂陰陰一徑斜。飮啄殘年憑藥餌。起居終日在煙霞。春風不散千峯雪。天氣猶慳二月花。玉燭調元廊廟事。野人唯惜麥耕賖。蒼藤老木繚西垣。家在靑山盡處村。彭澤昔曾攜稚子。武夷今復對曾孫。綠蒲初笋試耕耒。紅杏欲花開酒罇。摠爲太平無一事。此生丘壑亦君恩。</text>
<title>老圃</title>,<text>老圃生涯似老農。春來著意養新茸。移從日本花如錦。種出河源草是龍。裛露海棠饒醉態。傲霜籬菊漸秋容。繁華信美還堪惜。歲晏靑靑獨也松。</text>
<title>夜坐</title>,<text>山齋寂寂夜如何。樹葉翻翻露有華。雲薄應因漏明月。霜遲也似惜黃花。稚孫讀史燃松骨。老子吟詩瀹茗芽。料得此時人盡寐。寒砧猶起崦西家。</text>
<title>輓蔡獻納 獻徵</title>,<text>南國耆英次第亡。百年人事淚沾裳。時來白簡風稜肅。老去朱幡宦迹凉。拭目靈光猶在魯。轉頭滄海又成桑。應知父子欣相見。地下修文有二郞。</text>
<title>閒居述興</title>,<text>書藥縱橫懶未齊。小牕終日角巾低。歸雲坐失天邊峀。飛雪看添地上泥。甕底已乾仍宿醉。筆頭猶濕更新題。客來不道風塵事。但問春菑理幾畦。</text>
<title>立春</title>,<text>東方旭日照春臺。和氣應先萬國回。桃熟三千一度實。葭吹六十四番灰。周郊緬想蒼旗動。唐殿空聞綵勝裁。靑瑣問誰題帖子。白頭吟望謾徘徊。</text>
<title>西行途中</title>,<text>浮雲西北是京華。強理朝衫出薜蘿。二月無花天雨雪。五更聞鴈客思家。行藏閱去靑山在。寵辱更來白髮多。高枕杜門無不可。自憐驅馬犯風沙。</text>
<title>瑞山郡齋漫吟</title>,<text>半世悠悠草澤淹。白頭還愧領魚鹽。沉痾拋却三年艾。萬事從他六日蟾。山郭晩煙橫遠樹。海門朝雨入疎簾。文書判了餘閒足。何意啼鸎攪黑甜。</text>
<title>題過仙閣 崔孤雲會宰此州。故閣號過仙云。</title>,<text>山平野闊莽悠悠。行盡湖西得瑞州。海隔登萊波萬里。地經羅濟月千秋。回瞻直北朝天路。坐送三南貢稅舟。最是孤雲仙迹遠。至今華額在楣頭。</text>
<title>題看月菴</title>,<text>金鼇戴立一峯孤。上有蓮宮景自殊。桂子香飄靈隱寺。君山影浸洞庭湖。潮生潮落天噓吸。雲去雲來島有無。最愛碧波全受月。倒涵千尺玉浮圖。</text>
<title>追和槎川見寄韻</title>,<text>萬事人間髮已黃。宦情羇思兩凄凉。天寒雨雪連滄海。歲暮音書隔舊鄕。寵辱久拚身外冷。光陰偏覺客邊忙。殘年最憶桑楡暖。社酒何時酌滿觴。</text>
<title>憶淸凉菴</title>,<text>憶昨蓮龕一宿還。至今淸氣逗眉端。輕輿滿載靑山重。小閣平呑碧海寬。老釋生涯金鉢在。眞仙消息玉笙寒。歸來莫道人天隔。今夜還應夢裏看。</text>
<title>郡齋書事</title>,<text>白髮三朝見在身。一官猶幸免沉淪。恩沾俸祿何論薄。愁對緘書盡說貧。竆海地蒸恒作霧。盛冬天暖或如春。拈來綠酒遲遲飮。安得餘波及細民。</text>
<title>早衙卽事</title>,<text>畫角三聲催早衙。使君推枕整袍靴。秫收彭澤官田稅。梅送長安驛使花。天外海門波萬里。夜來山郭雪千家。文書滿案猶閒暇。自撥爐灰試臘茶。</text>
<title>輓李三嘉 集</title>,<text>斯文百代大宗師。詩禮遺風見子知。宦業何論五馬貴。家聲最許八龍奇。秖應世界無恒住。未必神仙有死期。零落暮年瓜葛好。嶺雲湖樹遠含悲。</text>
<title>金百行誦傳姜栢病蝶猶尋寂寞花之句。次韻寄贈。</title>,<text>之子文章老八叉。騷壇角藝更誰加。名傳蜀相祠前樹。迹阻劉郞觀裏花。一字未能添黼黻。孤吟秖自管雲霞。傳聞西士多攜笈。好養人才潤國華。</text>
<title>更和姜栢叉字韻 三首</title>,<text>破硯生涯足一叉。萬鍾於我復何加。功名晩矣叨分竹。簿牒紛然費押花。醉後欲呑杯底月。夢回猶挹枕邊霞。百年且置悠悠事。唯把詩篇敵物華。燕寢凝香畫戟叉。書生富貴此無加。金丹可柰頭如雪。朱墨堪憐眼欲花。北海春風回夜酌。西山爽氣送朝霞。歸時琴鶴還多事。拚取孤篷載月華。坐看墻頭樹露叉。更憐寒竹翠交加。深慚宓子治單父。遠憶夔翁住浣花。身世堪悲洞庭葉。文章可敵閬風霞。吾東亦有開天響。未害偏方喚小華。</text>
<title>觀壓酒。次松坡李公 瑞雨 韻。</title>,<text>夜滴眞珠滿一盛。囊中餘滓壓將平。初如驟決春渠勢。漸作稀聞晝漏聲。槽頭香霧濛濛濕。缸面淸波灩灩生。只愛新嘗醺入髓。不須分別聖賢名。</text>
<title>和愚谷</title>,<text>暮年黃綬太遲留。隨意詩篇總客愁。山郭晩煙沈碧樹。海門斜日見靑州。回頭世事驚殘夢。屈指何人退急流。聞爾卜居眞可羡。少風波處繫虛舟。</text>
<title>維鳩途中寄愚谷</title>,<text>前驅已自轉平坡。爲愛靑山按轡過。熟路覓詩新語少。荒村經宿故情多。驛亭暮色纔分堠。汀樹春心欲上柯。愚谷幽居知不遠。近來詞興問如何。</text>
<title>送德山趙使君瓜還</title>,<text>湖山飛舃共聯翩。傾蓋殊方也宿緣。早識仲由能折獄。已拚文擧許忘年。聲名雅重連城璧。行李還輕載鶴船。君且北歸吾亦逝。可堪千里各風煙。使君以斷獄名。年且少三四云。</text>
<title>金龍寺留別遜窩堂兄 鍾萬。兼懷棃洞堂弟公儀 式萬。○是夜聞杜鵑。</title>,<text>南來幾日會連枝。蕭寺靑燈此夜期。黃綬功名元自薄。白頭離別更堪悲。存亡點檢靈光在。去住商量蜀魄知。最是罇前人少一。棃花明月黯相思。</text>
<title>郡齋暇日書懷</title>,<text>案牘初停鈴舌瘖。郡齋無事試長吟。雲巒縹緲鉤簾迥。竹樹靑蔥隱几深。浮世百年槐蟻夢。滄波萬里海鷗心。遲回秖爲君恩重。白首風塵尙戴簪。</text>
<title>漫述 東軒有紫薇。花雨後零落。</title>,<text>卧病三旬剩廢衙。秋風落盡紫薇花。淸罇也自酬佳節。白首元非戀物華。京兆安能復按事。錦城不若早還家。靑梧葉上蕭蕭雨。孤夢忽驚天一涯。</text>
<title>東還路中遇秋夕。卽事。</title>,<text>蘆葦蒼蒼白露寒。江湖秋色伴人還。此生點檢已黃髮。何處逍遙無碧山。荒歲棄官親友怪。佳辰爲客僕夫訕。毋論故里瞻松菊。野草閒花亦好顔。</text>
<title>忠州途中</title>,<text>東來西去送年光。自笑浮生太作忙。雞唱忽驚千里夢。馬蹄催踏五更霜。鳳凰川接桃村路。烏鴨山分竹縣疆。莫道鴈門踦可復。只愁松菊故園荒。</text>
<title>雪後</title>,<text>向來秋旱土生煙。三白猶能趁臘前。月嶽已看成雪嶽。靑田故合作瓊田。聲回郢客千秋曲。興入王猷半夜船。最是酒醒淸透骨。忽疑身在玉壺天。</text>
<title>歲除偶得長律。錄寄槎川。</title>,<text>白髮蒼顔半朽身。眼看徂景劇奔輪。幾年能作世中客。明日又逢天下春。老樹定含新意思。衰翁欲試舊精神。東風早晩蘇羣瘁。把酒吟詩不道貧。</text>
<title>輓丁寧海 惟愼</title>,<text>探花文彩昔何如。老去功名一左魚。海國纔聞飛皁蓋。桑鄕忽報返靈車。泉途雙劍神應會。人世三珠慶自餘。路左班荊猶昨日。北風吹淚滿衣裾。</text>
<title>春日書懷</title>,<text>東風花柳滿江湖。春興無多到白鬚。宿業全拋浮世冷。親朋略盡老身孤。凶年始學餐松法。隙地新開種芋區。萬事極知隨分足。鷃飛元不羡鵬圖。</text>
<title>詠堤川風土 二首</title>,<text>龍頭遠勢鬱嵯峨。大野中含點點螺。峽路嶔巇騎馬少。畬田磽确叱牛多。春盤每薦北池鮒。雪嶺遙通西海鹺。近者衣冠成一聚。居然十室有絃歌。百里桑麻自一天。忠州東北是堤川。林湖灌作千畦雨。稷嶺樵成萬竈煙。上客山家沽白酒。竆民官市稅靑錢。千秋欲問于仙事。嫰竹遺音秘不傳。</text>
<title>遊林湖</title>,<text>騎馬春郊醉帽斜。看看忽已及湖涯。高亭鳳翥遊人樂。大樹龍顚志士嗟。堤闊恰容新漲水。壑深猶有後開花。孤舟蕩日金光碎。想像銀河貫月槎。</text>
<title>夏日山居。用東坡韻。</title>,<text>日午幽軒曬藥香。麥風吹面卧生凉。含英芍藥開何晩。引蔓葡萄看漸長。天下定無治老術。山中眞有養閒方。流光又報端陽近。料理淸罇且一嘗。</text>
<title>白躑躅</title>,<text>東園紅紫太紛紛。誰識孤芳獨不羣。白晝遙驚千片雪。黃昏但覺一堆雲。冰蠶吐出應難似。粉蝶飛來也未分。天上玉妃新謫降。輕風吹動素霓裙。</text>
<title>卽事</title>,<text>微雨新晴草樹香。隔簾啼鳥弄初陽。閒敲柳癭衰翁懶。偸剝松皮稺子忙。宦拙本非輕富貴。才疎空自愛文章。思量萬事皆烏有。且盡流霞灩灩觴。</text>
<title>漫興</title>,<text>山外升沈卧不聞。一牀書藥一爐薰。花間鳥哢聊成曲。葉上蟲雕偶作文。日落北郊明遠火。天晴南嶽逗孤雲。淸齋本自貧家事。白水靑蔬未是葷。</text>
<title>奉謝仙槎令許 佐 饋藥幷魚</title>,<text>幽鳥閒雲與索居。杜門空谷故人疎。靑田野老復誰記。東海使君今有書。玉札遙分鍊砂後。銀鱗更出鱠鯨餘。知公投筆詩猶健。白首操觚愧不如。</text>
<title>新秋夜坐。次李于鱗韻。</title>,<text>白露翻翻見瓦溝。一罇凉意在高樓。雲開玉笛聲中月。風動靑梧葉上秋。萬寶西成天地義。百川東逝古今愁。思量且置悠悠事。未死湖山爛熳遊。</text>
<title>耳病長聞風水聲戲題</title>,<text>雙耳聞聲太似聰。根塵擾擾不如聾。鬬牛常怪來牀下。鳴鐸還驚在野中。石竇泠泠無限水。松間謖謖自然風。故應著我靑山裏。浮世氛囂一洗空。</text>
<title>憶從弟公儀</title>,<text>逆旅相逢歲幾翻。古今唯別黯消魂。兒孫漸長宜吾老。兄弟俱亡獨爾存。愁外暮雲橫竹嶺。夢中孤月掛棃村。秋風匹馬丹陽路。倘復西來一踐言。</text>
<title>幽居述事</title>,<text>隱軫川原高復低。鶴峯深處卽吾棲。穿林有徑通前野。移石爲橋跨小溪。却喜山蔬甘似蔗。未妨村酒濁如泥。松陰一局觀棋罷。不覺斜陽在崦西。</text>
<title>夜坐對月。又用前韻。</title>,<text>北斗闌干南斗低。半輪孤月照寒棲。淸添玉露光翻樹。炯送金波影浸溪。詞客競拈銀弗聿。遊人初卸錦障泥。誰憐寂寞靑田老。坐到三更河漢西。</text>
<title>述興</title>,<text>萬事悠悠白髮翁。側身天地又秋風。雲開嶽色新磨翠。露下楓林淺染紅。咬菜始知貧有味。讀書還覺老無功。十年剩作龜潭夢。江月圓時我欲東。</text>
<title>永慕亭夜坐</title>,<text>山亭高出碧蘿煙。雲峽深開小洞天。水缶喧喧村有酒。篝燈耿耿客無眠。林梢暗響風敲葉。波面澄光月浴川。縱是紅塵醉夢者。到來能不一惺然。</text>
<title>對菊小酌</title>,<text>白髮如絲已覆肩。金丹歲暮尙茫然。霜林策策鳴秋葉。雲壑淙淙落夜泉。浮世幾曾開口笑。病身多自曲肱眠。殘年不復風流意。聊結黃花一醉緣。</text>
<title>寒雨視園樹</title>,<text>寒雨朝來忽散絲。一園千樹看參差。苔封老榦如糚點。菌出枯枝亦怪奇。盡刷芬華還覺淨。乍添顔色稍含滋。藤梢松骨無今古。悵望空吟老杜詩。</text>
<title>遣懷</title>,<text>貂裘弊盡角巾歸。白鶴峯前小竹扉。不是尋山山自近。非關謝客客常稀。雪籬凍鵲何心語。煙樹寒鴉取意飛。冬至一陽無處覓。忽驚梅萼漏天機。</text>
<title>梅花</title>,<text>朔雪漫天雲四垂。孤芳獨抱春風姿。長枝短枝錯相糾。一點二點疎更奇。開處忍敎吹玉篴。落來猶喜泛金巵。從今紙閤深深閉。分付幽香好護持。</text>
<title>輓權江陵 世恒</title>,<text>冰壺皎㓗照淸秋。玉署銀臺第一流。七綰郡符淹驥足。再標仙籍煥龍頭。桑田忽報今爲海。大壑翻驚夜失舟。鐫卻舊銜公豈憾。早知榮辱等泡漚。</text>
<title>曾孫</title>,<text>曾孫四五輩。頭角正嶄嶄。雙瞳光炯炯。髫髮短鬖鬖。雖復數寸芽。可知杞與枏。大者纔八齡。小者齒二三。大者初入學。字義略能諳。小者始學語。有似鳥喃喃。大者稍欲黠。小者直且憨。時常戲我側。冀我與分甘。塗牕落鴈斜。遇食飢鳶饞。偸蔥解作管。折竹命爲驂。驅去復還來。喧噪不可堪。太翁老且病。獨坐誰共談。時復與汝嬉。嗔笑恒相參。翁今六十六。西日已半含。若復過七旬。見汝成中男。傳家無長物。但有書百函。期汝日孶孶。丘索要盡探。匪惟取靑紫。人道斯指南。譬彼編戶氓。亦復勤耕蠶。如或墜厥緖。得不心內慚。作詩與汝誦。詩義須硏覃。前頭詎可卜。濁醪且自酣。</text>
<title>題畫馬</title>,<text>𣯶𣯶綠楊樹。枝葉倒垂下。下有長身士。騎著雪白馬。躞蹀不動塵。意態甚閒雅。知是汗血種。遂空冀北野。吾意畫馬人。乃爲相馬者。一一伯樂經。移入毫端寫。畫者良獨苦。識者蓋亦寡。金臺駿骨寒。志士淚如瀉。</text>
<title>記遊</title>,<text>莊生說逍遙。盧敖期汗漫。優哉以卒歲。孔聖發永歎。至樂亮在斯。榮華何足玩。眇余志於古。嘐嘐自覊貫。少遊翰墨林。妄意掞雲漢。中歲學遠遊。幾涉靑丘半。光陰迅若流。鬒髮坐成蒜。志氣日以耗。筋力日以愞。塊然守虛白。擧足如見絆。晩爲文字遊。萬軸餘蠧爛。白日小牕明。靑燈半壁燦。寂寞手一編。坐卧恒與伴。六經如日月。史記鑑治亂。李杜光焰長。卿雲黼黻煥。金石動牙頰。江山在几案。咀嚼有餘味。不啻悅芻豢。然後發爲詩。雲蒸又霞散。遊乎良已足。樂哉何衎衎。少文畫非眞。華胥夢亦幻。援筆記玆遊。付與兒輩看。</text>
<title>夜將半。雪月甚佳。開戶視之。良久就寢。</title>,<text>開門雪初霽。寂寂三鼓時。明月如有意。忽復來照之。樹影花動搖。瓦紋玉參差。俯仰天地間。但見白離離。淸寒沁肺腑。吐出詩更奇。千家入鼾睡。此懷空自知。悠然還閉戶。卻赴華胥期。</text>
<title>古意</title>,<text>悠悠日月徂。過去積何處。萬世猶一日。人生自今古。彭殤與貴賤。等是一逆旅。曲士昧其端。枉自費心膂。達人洞元化。任運無迎拒。啾啾燕雀羣。黃鵠千仞擧。</text>
<title>李花</title>,<text>杏花落已盡。桃花未全坼。墻西千樹李。粲然敷素萼。娉婷羣玉妃。縞帔紛倚薄。親見雪肌膚。未覺姑射邈。淸香風似扇。秀姿露爲濯。耿耿照黃昏。姸姸披曉旭。梅兄已仙去。典刑猶在目。所貴天然色。紅紫令人俗。</text>
<title>抄寫簡齋詩</title>,<text>吾觀簡齋詩。五言眞卓爾。雖異漢魏規。頗得杜陵髓。刱意一何奇。摛辭麗不靡。江西太深刻。公也異乎是。老夫晩獨嗜。不啻歜與芰。強揩兩眼花。寫出蠅頭字。閫域亮難窺。餘光或可冀。每到會心時。如飮醇酒醉。千秋一朝暮。不必兩相値。滿眼皆公詩。春山依舊翠。</text>
<title>述懷</title>,<text>俗士不我諧。我復不喜俗。紛華性不便。淸凈心所欲。趣尙本殊宜。行藏良已卜。鳳凰千仞翔。鷦鷯一枝足。通籍踰三紀。歸來食無肉。躳耕老未能。且自蓺松菊。晩覺讀書好。始知如秉燭。時復倚南牕。風煙集遐𥋛。晶熒日映川。澹蕩春浮木。豈不慕遠遊。擧趾還躑躅。所嗟筋力衰。非無一筇竹。獨有月嶽山。悠然寄吾目。</text>
<title>散步</title>,<text>卧久氣未舒。起行且逍遙。循階縱余步。遂渡門前橋。嘉樹鬱蔥蒨。平原綠迢迢。農夫滿四野。各自愛其苗。獨往仍獨歸。誰可與招邀。山鳥時一鳴。似欲慰寂寥。</text>
<title>述意</title>,<text>纓紱束其身。人誰無退志。及爾端居日。未免慕榮利。顧惟老且耄。何足玷名器。趨走力不任。坐謀闕才智。所以守東岡。經濟自家事。前階與後圃。花藥雜種蒔。時復踞石牀。古柏蔭靑翠。山深客自稀。逍遙伴童稚。赤霄鸞鵠遊。豐林麋鹿戲。所樂雖不同。要自適其意。寄語東華子。努力贊至治。</text>
<title>放言。次張燕公韻。</title>,<text>謫仙騎鯨去。采石但秋月。歲往水空流。春至花自發。天籟在宇宙。迴薄無時歇。世人不愛詩。對面成楚越。寧將麋鹿遊。或與白鷗沒。不然浮于海。蓬萊訪金闕。</text>
<title>喜晴。次簡齋韻。</title>,<text>山色濃還澹。似欲佞人目。浮雲百生滅。難掩太古綠。杲杲惜雨遲。淋淋喜晴速。雨暘頗應時。豐年吾已卜。萬事匹如閒。秋來且鼓腹。田家比無年。剝盡理當復。嚶鳴悅新晴。山鳥天機熟。扶杖上東岡。淸輝蕩水木。</text>
<title>日用</title>,<text>端居寡所營。卧起不踰席。豈不懷遠遊。柰此病無力。濁醪還自酌。散帙時復繹。冷然好風來。逌爾意方適。虛白自生凉。不受朱炎赫。惜無素心人。晤語共晨夕。</text>
<title>義林池。次柳州南澗韻。</title>,<text>春秋豈不美。最宜朱火時。一泓淸瀰瀰。衆樹綠差差。向者苦炎熱。令人神氣疲。到此覺爽然。奚啻濯淸漪。坐看釣魚者。柳下一竿垂。何用利與名。人生貴適宜。傍觀自閒趣。彼固未必知。白鳥忽飛來。吾與滄洲期。</text>
<title>夢吳幼淸</title>,<text>疇昔之夜。夢見亡友幼淸。幼淸曰盛唐誠不可及。降而後代。猶有可取者。余曰蘇黃乎王李乎。幼淸曰王李可也。因驚寤有感。故人生死別。倐忽四十秋。死者如可老。君應已白頭。如何夢中顔。猶帶靑春色。謂是平生歡。忘卻九原魄。商訂歷代詩。蘇黃及王李。雅論服余膺。取舍有深旨。覺來忽不見。琅然尙在耳。落月半西牕。惆悵情何已。</text>
<title>感諷 三首</title>,<text>雞鳴天下白。紅日漸已高。譊譊九衢人。皆爲自養勞。奔走不得息。如火焚其膏。漢陰有丈人。灌圃無桔槹。華軒馳廣陌。上載千斛愁。高位懼疾顚。積財憂見偸。露葉一朝晞。榮賤皆山丘。毋爲苦營營。卒歲當優游。人之爲不善。未必不自知。私慾汩其眞。淪陷遂至斯。是非或可眩。馨臭固難欺。願言勖此心。誰獨無秉彝。</text>
<title>苦熱行</title>,<text>余觀鮑明遠樂府苦熱行。極言南征炎瘴之苦。而結之以爵輕君尙惜。士重安可希。愛。其切於情而麗於藻。而亦恨其責於上者重。處其身者薄。殊失詩人忠厚之旨。遂乃反其意而步其韻。雖詞語蕪淺。非所擬倫。而其義則竊取之矣。陰陽遞相嬗。寒暑各有威。冬盡復春徂。朱明應節歸。羲和御赤龍。炎炎赫九圻。雨露雖有澤。朝光照已晞。墻壁觸手熱。如以洪鑪圍。夜月赤如日。吳牛喘餘暉。念彼渡瀘者。㬥露萬戎衣。炎氛挾瘴毒。跕跕墮鳶飛。沙焦石欲爛。草木未秋腓。執熱願一濯。淸風來庶幾。豈不懷故鄕。義重覺身微。甘心敵王愾。爵賞非所希。</text>
<title>東池荷花初開。次簡齋葆眞池韻。</title>,<text>我生癖林泉。思量亦一病。輕鞋靑芒織。短鍤白藤柄。徐步未覺倦。消搖愜雅興。東池湛幽碧。坐愛柳陰靜。芙蓉擢淸漣。香豔抱貞正。婉彼西津姝。玉佩竟誰贈。紅粉靚新糚。照映菱花鏡。生憎葉上珠。搖蕩不暫定。要看半開時。物理忌太盛。細數未坼房。尙喜有餘賸。會心正不遠。悵望發孤咏。西湖十里紅。多少採蓮艇。</text>
<title>放言</title>,<text>我髮一何短。我思一何長。孟光偕我老。阿兒鬚鬢蒼。少壯能幾時。曾孫列成行。甔石亦何憂。貧者士之常。但恐草木腐。俛仰中自傷。桑楡白日晩。勳業何茫茫。古人俱寂寞。傳者獨文章。已矣還自笑。濁酒盈吾觴。</text>
<title>早起用簡齋韻</title>,<text>閉門一身閒。開門萬事集。朝露稍欲乾。宿雲猶帶濕。麥耕不可緩。稻穫亦云急。漁商各生涯。攘攘十室邑。而余守虛白。老病謝出入。白駒在空谷。誰能更維縶。</text>
<title>冬暄</title>,<text>冬暄雪稍融。街巷皆泥塗。難將竹篲掃。安得木屑鋪。屐痕凹復凸。平地有崎嶇。癡兒走還躓。不惜濺袴襦。而我不下堂。見此一胡盧。世道良若此。足以反三隅。山高叱馭前。水濁褰裳趨。嗟哉行路人。胡不歸來乎。</text>
<title>山中。次韋蘇州韻。</title>,<text>浮雲與流水。長是出山客。而我獨在山。悠然卧松石。山中無故人。誰與共晨夕。日午睡初罷。牀前有鹿迹。</text>
<title>養眞菴</title>,<text>歲籥倐回薄。春盤試靑韭。盥櫛坐蒲團。初陽動虛牖。世事閱泡影。虛名哂箕斗。禪房穩棲托。未覺爲客久。山深不見人。松扉風自扣。石徑常寂寥。靑苔日爲厚。無論隔家室。且喜離塵垢。趺坐老比丘。相對俱白首。客從山外來。遺我一罇酒。呼童酌酒飮。筍脯亦宜口。澆下磊碨胷。欲呑雲夢九。借問醒三閭。何如醉五柳。</text>
<title>又用前韻</title>,<text>寒齏佐我餐。已盡半甕韭。隨分得一飽。閒吟倚竹牖。不要笏滿牀。何論金至斗。世事點檢熟。物理商量久。瓦缶亦自鳴。不必洪鍾扣。朅來卧雲壑。天公餉我厚。巖泉瀉寒玉。濯盡心舌垢。江山春泱漭。時物矯余首。童子亦解意。走覓前村酒。但恐漏消息。桃花出洞口。風雲杳何許。夢隔天門九。不學五陵兒。走馬章臺柳。</text>
<title>有客</title>,<text>客有杖策來。遙看不知誰。稍稍度松林。步步近荊柴。乃是西村翁。別久驚白髭。淸談破寂寥。不覺簷影移。山花落已盡。碧樹啼黃鸝。我欲留君醉。惜無酒一巵。相送不盡意。獨坐咏新詩。</text>
<title>感遇</title>,<text>朝見北山靑。暮見南山靑。東西亦靑山。我在中央停。幽泉鏘玉佩。列壁環翠屛。松杉鬱萬株。藥草多芬馨。豈但淸耳目。將期陶性靈。平生愛山心。始得償暮齡。客居還得此。寧復歎漂零。但恨無伴侶。顧影自伶俜。安得會心人。於此同醉醒。獨寐永不諼。蘿月滿巖扃。</text>
<title>刈麥詞</title>,<text>田家五月交。黃雲被原壠。男婦盡腰鎌。百秉前後擁。丁丁日中打。揮霍戰士勇。回看滿畦綠。豈無黍菽種。西成尙覺遙。惟麥此時重。先王懋稼穡。邦本斯焉鞏。但使民不飢。九重可垂拱。</text>
<title>西軒用簡齋韻</title>,<text>簡老昔遘難。彷徨村墅側。幸得一席地。開軒遂偃息。豈復厭卑湫。苟免賊鋒迫。淸時竄空谷。今我亦何戹。西軒本疎豁。不待拓四壁。三楹有許寬。盡納千峯碧。坐卧亦有餘。木枕與莞席。渾忘露濕衣。不覺風墮幘。蕭然一禿翁。於此足昕夕。宇宙莽悠悠。礨空寄大澤。若比簡老軒。奚啻珉與璧。但恨乏佳句。虛作軒中客。</text>
<title>雪屋。次袁中郞韻。二首</title>,<text>四壁雪作巢。一道冰成洞。坐我白玉壺。冷然醒醉夢。雲歸手可攬。鳥去目相送。蘭膏照字靑。茗飮徹甁凍。彌天一逍遙。哂爾竆途慟。大鵬摩天飛。蜩鳩地上控。不問雪樓高。奚論雪山重。虛室坐生白。杜門廢迎送。華胥與邯鄲。畢竟等春夢。萬古同一褌。何須辨鴟鳳。</text>
<title>飮酒</title>,<text>朝飮一杯酒。暮飮一杯酒。飮酒不在多。徑到無何有。李白三百杯。陳王十千斗。未知酒中趣。亦復如我否。</text>
<title>元夜。次東坡韻。</title>,<text>昔年直西省。璧月映華燈。騎馬踏九衢。馬首霜稜稜。去年養眞菴。羇棲跼寢興。有月誰與賞。瀹茗敲寒冰。今年鶴鳴軒。身世澹若僧。矯首待佳月。但見浮雲層。雪檜暗糢糊。風柳亂鬅鬙。安得昇天梯。觀燈到廣陵。愁來思一醉。魯酒不盈升。不如夢華胥。合眼睡騰騰。</text>
<title>記聞</title>,<text>東國有一士。三年食松葉。松葉亦不餐。一氣但噓吸。何曾白石煑。未暇瑤草拾。嚴冬衣不重。長路步甚捷。往年疾疫死。浮生何歘翕。或恐羽化去。遺世而獨立。我謂十二會。天地亦灰劫。彭鏗終一死。毋事空絶粒。</text>
<title>山丹</title>,<text>山丹出紺嶽。初亦種花塢。花塢漸不容。斥在墻外土。瑣葉墜霜雪。幺枝戰風雨。一年長幾尺。輒遭樵童斧。蕭條委荒丘。蒙翳雜榛莽。主人久相忘。今朝偶一覩。植杖不能去。擧手再三撫。豈無一席地。丐汝桃李圃。培灌得其宜。不受衆草侮。花開燦如繡。足以賁庭宇。人生亦如此。萬事一仰俯。</text>
<title>述意</title>,<text>霪雨竟長夏。涉秋猶未霽。平陸遂沮洳。比鄰忽迢遞。無勞善閉關。泥水好自蔽。坐卧高閣靜。悠然澹身世。無事但觀書。有興或新製。亦復檢花竹。山林小經濟。倦極曲肱眠。風蟬自嘒嘒。豈但永今夕。玆焉可卒歲。庶幾心丹熟。不必參同契。</text>
<title>讀杜詩</title>,<text>淸晨一瓣香。敬讀少陵詩。天地有元聲。公也實得之。變化亮非一。或正而或奇。百辟儼冠佩。三軍森鼓旗。力掣橫海鯨。勢壓劈天鳷。或如瘦道士。深山獨採芝。又如美少娥。糚閣正匀脂。秋墳古鬼哭。長坂快騎馳。扶桑五色繭。淸廟三代彝。何能入閫奧。未易窺藩籬。而我生最晩。嘐嘐空爾爲。</text>
<title>觀金剛圖與詩</title>,<text>壁有金剛畫。案有金剛詩。詩以領其髓。畫以得其皮。一萬二千峯。誰令咫尺移。壺中有日月。芥子納須彌。小者大之影。六合亦如斯。</text>
<title>草龍</title>,<text>草龍長子孫。家世本西域。何年落海東。造化隨人力。種成三十年。長抵一百尺。揷木綴高棚。澆水浸膏澤。綠雲夏漸舒。玄珠秋可摘。金盤薦佳實。橙橘皆辟易。淸甘沁齒牙。風味亮無敵。不虞竟摧傷。令人空歎惜。物理有榮枯。天道亦消息。其根猶未朽。萌櫱在朝夕。</text>
<title>蓮池</title>,<text>蓮池在屋東。邈若河山隔。匪惟老興懶。實怕炎威赫。小童報花開。今日躍我屐。草露與徑泥。沾衣何足惜。植杖擇柳陰。呼兒斬蓬棘。絳帔間翠蓋。亭亭好顔色。微風水面來。淸香鼻觀逆。如入水仙宮。灑然超火宅。神交著詩翁。意愜作詞客。采采欲遺誰。怊悵碧雲夕。</text>
<title>避暑</title>,<text>貂裘與鳳炭。朱門足禦寒。祝融肆威虐。未曾饒達官。束帶坐朝堂。避暑良獨難。炎天亦有凉。野老君試看。白石爲坐牀。松陰翠作團。單衫半露身。箕踞或不冠。淸風時自至。塵俗不相干。貴人豈辦此。蓬蓽乃所安。曠然寄天壤。浩歌以盤桓。</text>
<title>露</title>,<text>曉看葉上露。璨璨萬眞珠。謂是天澤降。先向草根濡。謂是地氣凝。浮雲蔽還無。吾恐兩儀精。融液如醍醐。夜夜自飄灑。星月與之俱。淸入玉女漿。甘爲聖世符。萬物得沾潤。枯槁亦可蘇。吾欲掬天酒。貯在白玉壺。飮之換塵骨。長揖喬松徒。</text>
<title>雨中閒坐</title>,<text>秋館寒淅瀝。四面皆雨聲。如坐水中央。想像孤舟橫。先生卧不出。不勞問陰晴。貧知人事闕。靜覺道心生。土鑪久無香。茗飮時一烹。居安體自適。慮澹物可輕。寄言名利子。此樂君豈爭。</text>
<title>覽書</title>,<text>老與嬾俱至。百事不自由。端居謝登陟。寂默夫何求。開箱黃卷富。閉門白日幽。竆探似綆汲。循覽如環周。稍久亦云疲。昏花墜兩眸。僵卧展四體。暫向華胥遊。熟寐乃一覺。呼觴潤渴喉。還復親縹帙。樂此以忘憂。借問方內人。亦有似我不。</text>
<title>喜晴</title>,<text>昨夜臂膝痛。今朝膚體輕。昨夜宿雨霾。今朝秋日晶。始知人老病。能卜天陰晴。晨興試盥櫛。拂塵展桃笙。岸柳風絲颺。池荷露珠傾。遙山獻翠黛。天氣肅以淸。譬如世昏亂。一掃六合平。隱几高閣靜。悠然引羽觥。</text>
<title>樹林</title>,<text>繞屋多樹林。得失蓋相半。春綠與秋紅。豈不光燦爛。寒天白玉花。商略最宜玩。但恨風雨時。令人心緖亂。凄聲撼孤枕。冷氣透疎幔。種成三十年。辛苦禁樵爨。或可去繁枝。忍令傷直榦。時復步淸陰。悠然寄蕭散。</text>
<title>述志 四首</title>,<text>老倦百無事。遊戲一於詩。信知無用用。不是有爲爲。欲罷還不能。樂此忘其疲。興來如有助。妙處空自知。異代有子雲。當世無鍾期。擧世愛做官。有如鳧見藻。尊名與厚利。豈非人所好。命也不可求。得之竟難保。所以賢達人。終身樂枯槁。經濟苟不能。獨善亦吾道。叔世漸淆訛。大抵鬼爲政。或願錫其祉。或祈愈其病。不惜費其財。紛然皆請命。諂佛佛不助。黷神神豈應。福善而禍淫。吾聞諸古聖。成周建都時。但用卜筮爾。降及卯金世。亦未聞風水。葬經俑千古。其說不無理。末流害滔天。誣惑一至此。試問郭景純。胡爲日中死。</text>
<title>悲老</title>,<text>悲老不悲死。少時怪此語。及玆衰暮日。始覺果如許。夜深耿無眠。晝永塊獨處。強欲出門遊。腳顫腰且僂。觀書夙所好。病眼眩魚魯。耳鳴聽易訛。齒缺食難咀。萬事已全拋。獨未謝毫楮。我欲寫此悲。寄與少年覩。</text>
<title>雜言</title>,<text>淸晨聞剝啄。有客柴門扣。延之揖就席。乃是西鄰叟。怪余何乃貧。亦曾屢出守。自合有餘俸。云胡棄不取。磬折謝不能。禀性自寡偶。非關勵冰蘗。本昧治生厚。盎中猶有粟。瓮底亦有酒。願子留斟酌。共到無何有。</text>
<title>讀東坡詩</title>,<text>我讀東坡詩。如與東坡語。句句出奇氣。篇篇盡豪擧。博采百家英。巧織七襄杼。三才與萬象。筆端大鋪叙。但恨溺佛甚。一味說禪去。時雜傖父儜。或近書生腐。用事何太多。無乃點鬼簿。瑕瑜不相掩。終是大家數。柰何胡元瑞。排斥不少許。亦有袁中郞。謂可凌杜甫。毁譽邈天淵。均之吾不取。公眼在後人。文章鏡千古。</text>
<title>詠懷 三首</title>,<text>熱官非不好。富貴有危機。况復逼遲暮。心事多相違。所以宦遊客。從古輒思歸。今我歸已得。偃息安郊扉。雖愧景仁勇。庶免德璋譏。病驥甘伏櫪。不復戀金鞿。一丘復一壑。澹然忘是非。莫以九萬圖。笑此搶楡飛。成都老參軍。齷齪不事事。遂遭官長罵。浩然有歸志。留詩別幕府。珠玉生造次。山色挾秋光。席間無脛至。乖厓見之驚。握手挽去轡。探驪固已奇。薦鶚良不易。感激世間人。千古知己淚。腐令續春秋。名山欲藏之。戟臣草太玄。空作覆瓿資。千載朝暮遇。豈無知者知。區區杜元凱。沈碑竟何爲。</text>
<title>風雨杜門獨坐</title>,<text>一日百陰晴。輕霏閃殘照。有如小孩兒。頃刻雜啼笑。連峯雲或開。古木風自嘯。五月思挾纊。天意莽難料。閉門誰與言。濁酒聊可釂。</text>
<title>感興</title>,<text>自古富貴人。未必能壽考。非無大藥資。不省種棃棗。甘脆毒其腸。往往中道夭。空傳紫河車。謾說金光草。田家鶴髮翁。借問脩何道。藜藿常不充。亦得天年老。</text>
<title>秋懷</title>,<text>商飈厲素節。白露洗氛濁。豪鷹摶赤霄。陽鳥起玄朔。幽人感天時。負杖睨寥廓。百年詎自期。今日已非昨。霜鬢不再玄。衆芳竟凋落。富貴亦須臾。九原安可作。悠悠天壤間。適意是至樂。何須爭鷰蝠。只合信龍蠖。醇酒醱新醅。一瓢且自酌。</text>
<title>午睡次東坡韻</title>,<text>菁齏佐糲飯。一飽寧待肉。俄然困思睡。老去此路熟。何必展衾枕。欹坐一餉足。衰年夜無寐。淸晝亦可續。苦遭幼稚聒。嬉笑雜啼哭。徐起拭昏眸。且向晴牕讀。</text>
<title>送春</title>,<text>冄冄百花老。三十六番風。有盛必有衰。何論色與空。畢竟千樹綠。交換十日紅。世人看自別。榮落皆天工。歲有三百日。春到九十終。明年春又來。一氣本無竆。惟人配三極。倂生天地中。伊昔紅顔子。于今白髮翁。衰容不再少。造化獨不公。萬世更相送。誰與詰高穹。天有太古春。人無百年童。王孫或不歸。春草歲歲同。聊爲送春詩。更約斗杓東。</text>
<title>雜言</title>,<text>人生本逆旅。忽忽百年內。彈指萬事空。一往不可再。昨日食萬錢。今日飽安在。唯有不朽三。可以千萬載。文章或庶幾。功德豈吾輩。一醉無是非。陶然見眞態。君看富貴人。動輒有罣礙。</text>
<title>遇皆骨僧問答</title>,<text>不見皆骨山。且見皆骨僧。皆骨問何如。削立玉崚嶒。毗盧一萬丈。高絶出雲稜。旁蹴戲海鯨。俯睨盤霄鷹。其下九龍淵。靈怪亮匪恒。人聲或有鬧。白日䨓雨騰。千巖與萬壑。未可一一穪。要觀眞面目。歇惺樓上凭。淸輝夜月懸。紫氣朝霞昇。最好夕陽時。奇麗一倍增。山深無鳥獸。虎豹見未曾。唯有靑鶴巢。寄在絶壁層。僧言頗歷歷。一問還一譍。我有楓嶽圖。聞此皆可徵。平生願一見。夢想勞寢興。非無雙蠟屐。亦有一烏藤。余髮已種種。老矣更何能。卻後三千歲。羽化或可登。</text>
<title>微雨</title>,<text>朝虹忽在西。少選微雨作。脆葉寄寒枝。相與鳴蕭索。久暵得沾濡。麥苗應盡擢。槽空馬獨立。庭濕雞猶啄。林徑欲披蓑。還愁墊巾角。</text>
<title>野望。用張文潛離黃州韻。</title>,<text>高齋俯荒野。極目少來者。丘壠莽回互。川流自在瀉。白鷺忽驚飛。復集枯柳下。三四採薪兒。稍稍出村舍。可憐凍無襪。赤腳躡不借。雖無草木榮。景色極蕭灑。我欲出門遊。安得款段馬。還坐讀我書。靑燈守寒夜。</text>
<title>盆梅冬至前破萼。至春猶不衰。花之耐久。殆鮮其比。古今詠梅者。皆不及此意。聊爲賦之。</title>,<text>梅兄吾所敬。耐久獨無肩。坼蕊肇一陽。留香跨二年。花壽乃如此。花性豈徒然。匪惟蘊秀冶。則知稟貞堅。東園十日紅。空自逞嬋娟。古査蹙玄虬。新條削蒼玉。奇哉天下白。重以香萬斛。自古風騷人。品題良亦足。云何耐久操。獨不見采錄。千秋赤水珠。留待象罔得。</text>
<title>採松行</title>,<text>年荒無可食。往往煙火絶。人家採松葉。男女走嵽嵲。歸來滿筐碧。石臼搗成屑。或和豆糜餐。或和棗肉齧。乃有最貧者。和水亦可啜。且免一時飢。甘苦安足說。苟能味無味。服之久不輟。匪惟救死方。認是長生訣。華山有毛女。千載傳其術。安知翳桑人。畢竟換金骨。</text>
<title>薙草</title>,<text>山居少比鄰。卜地頗自寬。閒庭履迹稀。碧草漸成團。老病倦把鋤。薈蔚何能刊。豈無長鬚奴。稼穡分功難。今晨得少暇。南畞輟行官。用力雜鎌鋤。隨手除蓬莞。斬刈不少恕。當門豈顧蘭。巨魁固盡殲。細瑣未易殫。西垣表花塢。北圃修藥欄。曠然五畞內。面勢平如盤。兒童競拍手。賓客亦改觀。棕鞋與竹杖。從此日盤桓。</text>
<title>雀舌</title>,<text>茗飮起中古。流傳滿區宇。陸羽首茶經。蔡襄續茶譜。奇貨遍戎蠻。東人獨鹵莽。但知雀舌名。龍焙未曾覩。而我患膈痞。須此浣腸肚。銅鐺煑粟芽。瓷碗瀹香乳。日啜一盞茶。沈痾賴少愈。昔者宰南邑。遣人試摘取。鈴下數十輩。僅得一升許。採掇良亦艱。烹煎未易語。水品揀淸濁。火候適文武。未熟知太澹。過煎覺頗苦。只恨箱篋空。香蒻無宿貯。安得桃花茶。種我靑田圃。</text>
<title>紅樹</title>,<text>金皇御西極。令行天地肅。靑女儼前導。蜚廉紛後屬。芳菲日以變。開此大染局。茜汁漬百甕。猩血灑千斛。染成萬樹紅。坐失羣山綠。初疑靑樓婦。澹糚匀未足。漸似流黃機。雲錦爛成幅。或如赤城霞。或如鍾山燭。端宜裛曉露。最好射朝旭。奇觀亮無匹。光彩奪人目。而我棲碧山。丹楓繞我屋。春花豈不姸。霜葉尤堪矚。搖落固有時。不必悲宋玉。</text>
<title>次王摩詰歎白髮韻</title>,<text>我髮短欲無。誰云千丈白。餘年復幾何。逆旅有宿客。矯首送歸雲。倚杖寒山夕。寄語綠髮翁。相期桂香陌。</text>
<title>次柳子厚覺衰韻</title>,<text>老不與病期。老至病已侵。吾衰覺何晩。不速巧自尋。回憶少壯事。黽勉難更任。筋力百無一。耿耿空此心。宇宙窅難極。金石亦銷沈。若使無生死。何曾有古今。胡爲長戚戚。有酒但宜斟。幽居偃空谷。况復歲載陰。霜天肅以淨。風高灌木吟。世人殉名利。吾道在山林。浩歌聊自悅。何必覓知音。</text>
<title>流民歎</title>,<text>蟲有蚓食壤。獸有熊舐掌。所嗟人不如。有口不自養。况此大無年。蒼生罹板蕩。哀哉半菽魂。四顧靡所往。積雪滿空山。何處可拾橡。國租有常科。不敢怨官長。甁盎已盡傾。四壁如掃盪。里胥迫追呼。公門足箠杖。所以作逋逃。遠近競相倣。人情固懷土。豈欲離鄕黨。畢竟塡溝壑。中心亦已想。眞同鹿走險。且學魚漏網。新居定何許。故里盡虛莽。千秋鄭俠圖。誰向天門上。</text>
<title>龍頭山</title>,<text>雉嶽走南支。龍山鎭艮維。羣峯上縹緲。列壑下逶迤。石骨繡靑膚。雲屛疊錦帷。倒影盪幽碧。純浸百頃池。其陰雲雨蓄。其陽草樹滋。小可供薪槱。大或備棟榱。斤斧無時歇。蒼翠不曾虧。昔余撰杖屨。童冠相追隨。遂歷龍臺菴。爰相書堂基。思攀小山桂。永採商嶺芝。豈不戀奇秀。其柰憚嶮巇。未能造堂奧。僅得窺藩籬。丹崖與紺壁。盡付樵牧兒。惜哉無限景。日日見不知。吾將攬雲松。歲暮訂幽期。</text>
<title>浩歌</title>,<text>天地雖長久。亦有劫盡時。人於天地間。生死固其宜。總有長年者。不過較差遲。老彭今安在。伯陽竟何之。試讀列仙傳。深知弔詭辭。富貴不足恃。貧賤豈可悲。多少土饅頭。萬古咸若斯。原始而反終。吾聞諸聖師。</text>
<title>守歲。次東坡韻。</title>,<text>空山積霜雪。大澤蟄龍蛇。忽聞歲將去。去去沒人遮。珍重欲留之。荏䒣無幾何。相將守一夜。童稚笑語譁。但愛宵漏長。唯恐曉鐘撾。老人本無睡。坐到河漢斜。少年足歡娛。亦恐歲蹉跎。靑春不相待。繁華莫浪誇。</text>
<title>春寒</title>,<text>大運判四時。寒暄各有宜。如何春欲半。風雪乃爾爲。龍蛇驚復蟄。鳥雀凍仍饑。空懷挾纊恩。眞怕折綿威。夜枕抱霜眠。曉起冰滿髭。暗室忽生白。東嶺上初曦。𣌑背坐南榮。始覺皇天慈。</text>
<title>種樹</title>,<text>昔我居靑田。肇允宅不毛。新開數畞園。手種不憚勞。松柏槐楡楓。桑黍棗栗桃。不知日日長。但覺年年高。于今歷三紀。鬱然蔭庭臯。吾衰樹亦老。畚鍤不復操。高卧日無事。家法付兒曹。移栽補其缺。喚令築土牢。其根愼勿撓。其枝愼勿搔。須知百尺榦。始自一秋毫。初植紫薔薇。更架黑葡萄。環池揷楊柳。嫋嫋綠絲絛。栽培亮天道。會見時雨膏。三復種樹經。且莫棄弁髦。</text>
<title>不寐</title>,<text>晝困如中酒。枕肘睡亦足。夜深獨惺惺。徒然卧衾褥。欲眠愈不眠。左輾更右側。山中無更漏。不知定幾刻。暗風時動牖。微月乍緣隙。遙村犬或嘷。深樹鳥應宿。世氛一以消。夜氣頗澄穆。旣無事罣心。未有物經目。倘令長若斯。便是華胥國。</text>
<title>朝起</title>,<text>誰謂夏日熱。事簡心自淸。誰謂夏夜短。睡穩氣自平。朝起盥漱畢。宴坐夫何營。湖上夜來雨。爽氣滿簷楹。白水見鷺下。靑林聞鳥聲。悠然得天趣。窅爾遺世情。掇皮眞乃見。觸物籟自鳴。新詩不必佳。且復隨意成。</text>
<title>林湖記遊</title>,<text>今日天氣佳。遂作湖上遊。一泓開大浸。萬象涵淸秋。衰年寡朋友。獨與兒童儔。徐驅欵段馬。遠逐浩蕩鷗。平湖瀉一壑。屈注銀漢流。隱隱靑林杪。素練千尺脩。珠璣蕩相激。霰雪散不收。藤蘿絡古松。枝蔓錯相樛。怪鳥鳴其間。白日山更幽。惜無好事者。肯爲糚點謀。壞船孰改造。廢閣孰重修。只有一草亭。遊人得庇庥。凭欄坐終夕。欲去還少留。猶疑嫰竹曲。松籟暮颼颼。</text>
<title>觀稼</title>,<text>開門十里野。黃雲媚晴晝。豈必吾家田。頓覺眼前富。香稻卧千畦。縱橫雜黍豆。憶初東作時。辛苦事耕耨。比來歲失穰。或恐今年又。雨暘時旣若。嘉糓日以茂。秋風一夕吹。荏䒣及西候。家家穡人忙。築場任奔走。野老自無事。樂觀歲功奏。</text>
<title>襴衫</title>,<text>襴衫著家禮。蓋是儒者服。維昔兩襴衫。皇朝錫我國。先王敬受賜。重之如寶玉。其一置國庠。其一置鄕塾。三百六十州。獨也州是福。國庠燹龍蛇。舊物皆蕩覆。鄕塾幸無恙。襴衫在舊櫝。蕭條萬曆恩。天香猶帶馥。禮樂歸左袵。中原何慘黷。衣冠變舊觀。文物駭新矚。謇余生苦晩。好古心頗篤。謂宜倣古制。徧置國中學。屢向卿相言。言微不見錄。誰探魯壁經。誰掘酆城獄。豈知徹九重。遺書集天祿。遂令太學生。改服新耳目。天下無襴衫。襴衫此焉獨。王者必取法。華制存東俗。粤瞻大報壇。長夜秉孤燭。乾坤此何世。志士淚盈掬。</text>
<title>曉霜</title>,<text>靑女肅曉威。赤子寒無衣。四序倐回薄。疇能運其機。玉衡已西轉。陽鳥亦南飛。卻喜萬寶成。還愁百卉腓。獨有籬下菊。盡意作幽菲。</text>
<title>山村</title>,<text>山村四五家。鄰曲同一閈。相杵傳夜舂。汲井動晨爨。收穫旣云畢。租庸亦幾半。是時秋冬交。物色漸凋換。木落寒山高。日出煙霏散。人家晝不閒。生事各有幹。老翁嗜負暄。坐久睡凭案。要知太平象。試向此中看。</text>
<title>月夜</title>,<text>曉月若離別。夜月若相思。昔嘗聞此語。乃今心獨知。庭宇閴無人。滿地唯淸輝。河漢上崢嶸。煙樹遠熹微。端坐悄不寐。還似遲佳期。悠悠我所思。未知屬阿誰。非關觸物感。終是有情癡。棄置勿復道。還寢令自嗤。</text>
<title>伐木</title>,<text>天陰雪欲作。曖曖山村暮。野人念無薪。不惜園中樹。揮斧砉數聲。老榦隨手仆。擔曳入中庭。細斫成一聚。匪惟供一爨。數日亦堪度。念玆始徑寸。幾年長雨露。盛夏枝葉茂。淸陰可十步。鬱鬱霜雪姿。亭亭棟樑具。不得盡天年。傷哉亦有數。</text>
<title>詠史 三首</title>,<text>揚扢歷代史。寸心鏡千秋。耿恭秉苦節。乃是子卿儔。韋叡抱奇略。亦爲孔明流。前人闕稱道。後世將何求。沈埋蠧爛間。遺蹟空悠悠。繄我三歎息。微顯而闡幽。三代旣云邈。至馨一何眇。貞觀治則盛。慚德蓋不少。慶曆固云仁。雜用賢不肖。上下千百年。漢文與明孝。書生生苦晩。尙論同管豹。人生千載後。得知千載前。周佚及晉狐。一言信可傳。後世無直筆。予奪何其偏。語言旣易差。文字亦難詮。况多堅白論。誰司袞鉞權。安得照心鏡。洞見媸與姸。</text>
<title>一室</title>,<text>一室幽且曠。圖書整復斜。室中更何有。小梅與山茶。山茶始蓓蕾。小梅欲吐葩。葳蕤不凋葉。屈曲半朽楂。冬月剩閉門。山林咫尺賖。尙愛數尺枝。况此兩樹花。風霜徒自厲。春色在吾家。逍遙只可悅。何必向人誇。</text>
<title>朝望</title>,<text>淸晨梳白髮。盥漱仍束帶。夜雨餘簷滴。朝旭破林靄。遠峯乍隱見。依微水墨繪。近郊收穫竟。曠然無翳薈。井屋煙初起。人聲雜天籟。營營各生事。食力俱有賴。而我獨守謙。端居且塞兌。道機應環中。榮名付膜外。悠然水石情。邈矣風雲會。一粒寄殘生。俯仰乾坤大。</text>
<title>一片雲</title>,<text>悠悠一片雲。乃在太虛裏。本自觸石生。仍復從龍起。周旋玉樓側。容與銀浦涘。何意剛飈吹。飄落九萬里。無心似有心。浩蕩知所止。終然歸舊山。不復隨風靡。輕籠夜月白。半映朝霞紫。中有綠髮翁。冥棲餐石髓。騎雲入無極。世人那得視。</text>
<title>古意 三首</title>,<text>誰言冬日寒。貂裘暖逼身。誰言冬夜長。畫燭不知晨。白屋凍欲死。豪家自有春。愁人悄不寐。公子醉華茵。蒼天覆下土。苦樂胡不均。富貴豈不樂。貧賤豈不憂。憂多或逢泰。樂極還生尤。天道有虧盈。四序亦環周。桃李競春風。花落隨東流。孤松飽霜雪。鬱鬱千尺脩。升沉亮有命。卒歲且優游。妾有百鍊銅。背畫雙飛龍。棄置不復照。膏沐誰爲容。君子久未歸。山川邈幾重。酒壚賭新歡。香閨斷舊蹤。芳辰不再好。秋霜隕蕙草。相思翠袖寒。玉顔爲君老。</text>
<title>六言四韻</title>,<text>今夕何夕秋夕。非春非夏非冬。草花一點兩點。山翠千重萬重。枯筇獨立野老。濁酒相邀村農。人欲散靑田社。月初昇白鶴峯。</text>
<title>迎送神曲 地神祀</title>,<text>我酒兮旣篘。我肴兮旣羞。菅席兮斯張。蠟炬兮有煌。神之來兮從百靈。月皎皎兮風泠泠。右迎神酒盈觴兮肴載俎。神之醉飽兮澹容與。肅靈駕兮送將歸。千秋萬歲兮神無我違。右送神</text>
<title>漁父四章。效東坡體。</title>,<text>漁父飮何時足。白酒酒家新熟。囊中自有賣魚錢。一醉寧須論直。漁父醉江天夕。起舞短蓑獨速。西風吹面酒初醒。更理手中竿竹。漁父醒秋江綠。隨意扁舟南北。逌然一笑笑何人。駟馬高車傾覆。漁父笑無人識。秖有白鷗相逐。夜深還復飮前村。明月滿船來宿。</text>
<title>浩歌 二首</title>,<text>君不見雕盤綺食直萬錢。目飫心飽匙箸倦。豈若陋巷士。藜羹不啻甘露嚥。又不見銷金帳底錦衾暖。中夜不寐猶輾轉。豈若田舍翁日高睡足臥草薦。所以宗少文有言。曰富不如貧貴不如賤。人生適意耳。身外何足戀。天吾覆兮地吾載。生老病死相嬗變。至樂在人人不覺。枉自營營膏火煎。花落子方熟。江淸石自見。浩歌歌罷意悠悠。雲散天高月如練。我欲陟名山。僕夫已嚴駕。層厓絶巘兮崱屴而嶔崟。熊虎晝嘷兮令人怕。我欲浮滄海。篙師已整舵。洪濤巨浪兮蕩潏而浩溔。鯨鯢吐沫兮如相嚇。山不可登兮海不可涉。不如歸臥靑田舍。舍中亦何有。靑燈照寒夜。渾成陸子巢。亂抽鄴矦架。老學如秉燭。佳境在啖蔗。山之高海之深。黃卷中有變化。直須三食神仙字。何必靑鸞背上跨。</text>
<title>洗鋤會</title>,<text>洗鋤洗鋤鋤已畢。南隣北隣同時會。田家禮數最今日。新濯麻衫綰索帶。家家婦女戴榼至。半色靑裙亦綷䌨。廣庭淨掃平似砥。高槐垂蔭靑如蓋。東西分席儼成列。上頭裒然坐耆艾。麥酒醇醲滿盆香。胡餠飣餖如掌大。雕盤綺食何可論。將比簞瓢亦已泰。是時新秋積雨晴。遠山依微澹靑靄。笑語喧喧倚半酣。四民辛苦農爲最。向來畏日赤如火。汗滴田中欲成澮。如今始識把鋤功。萬畦禾頭看旆旆。竆民饘粥且休說。至尊玉食惟此賴。積鏹至萬自錐刀。可笑市兒誇狡獪。一人作之百人食。苟非農穀渠何奈。今年何幸得小豐。蟊蠈不作時雨霈。吾曹歡會豈得已。半日沈酣亦無害。俄然語罷歌嗚嗚。蘆葉橫吹應虛籟。持杯拍卓樂未央。新月已上林梢外。靑田老子見之歎。自慚歲月空玩愒。分明此是太平象。安得妙手移作繪。</text>
<title>和袁中郞和東坡梅花詩韻</title>,<text>老榦査牙半欲槁。小枝側出疎影倒。北風卷地寒稜稜。溫然一笑無煩惱。也知孤潔宜冰雪。不是靑春爲君早。幽人偏愛冷澹姿。桃李東園他自好。試看今日誰最姸。夭紅嫰白蕩如掃。俗子紛紛那得知。知心獨有孤山老。泛將醽醁嚥淸香。服食休說金光草。只願相伴不相離。瑤壇半夜牋蒼昊。</text>
<title>山門有松柏</title>,<text>山門有松柏。不繫寶車軛。山徑有苔蘚。不受珠履跡。但宜竹杖與草屨。徜徉可以陶日夕。由來天道有乘除。富貴安能倂閒適。自是朝市隔雲林。未必山靈拒逋客。我亦初非田舍翁。投紱歸來臥松石。借問逍遙廣莫鄕。何如蹩長安陌。鶴長鳧短各天性。持杯一笑春山碧。</text>
<title>落花</title>,<text>桃花紅李花白。昨日風今日雨。木官無語花龍泣。眼看春色堂堂去。飄揚萬片正無力。且復一番回雪舞。或點靑苔墜錦茵。未忍便逐泥沙腐。亦知來歲再繁華。可憐俯仰成今古。靑樓少女淚如霰。白頭老人心獨苦。心獨苦可奈何。綠陰芳草金樽美酒。一醉猶可賭。</text>
<title>西軒</title>,<text>西軒睡歇淸風度。五月蟬聲滿綠樹。起視靑天日正中。遙山忽起濛濛霧。須臾上天滿天飛。也知早晩天欲雨。翛然山氣自生凉。不必靑林搖白羽。濁酒一瓢令人醉。更臥西軒到薄暮。</text>
<title>魚壯士斬蛇歌</title>,<text>昔有堂堂五壯士。乃是堤州魚氏子。義林池上大松亭。兄弟俱來演弧矢。欲吸銅腔無火燧。遙望北坨孤煙起。季也赤身凌碧波。誰云湖廣不盈視。紙繩取火束之䯻。泳去泳來如尺咫。中流忽驚大蛇出。白日風濤迷兩涘。奮身一蹴蛇輒退。天水光中鬪生死。看看幾及不能及。湖上四子摩拳俟。湖竆岸平躍而出。蛇亦怒掣常山尾。尾有脩距釘著樹。勢與觸藩羝羊似。遂將白梃擊之斃。碎鱗滿地血如水。橫捲其腰罥高柯。頭尾下垂蟠泥滓。神虯瑟縮馮夷遁。猛氣射天天爲紫。蘇公釣龍不須論。周處斬蛟差可擬。向來人畜幾遭害。從此漁樵相報喜。悠悠往事雲水白。老松獨立斜陽裏。我今商搉爲此歌。留與千秋續詩史。</text>
<title>記事</title>,<text>養牛堗煖衣不纊。三冬穩臥靑田家。春深始覺向來寒。菊多凍死梨不花。山高峽深節候遲。人家四月始蠶麻。檀谷水丹應爛熳。淸溪一道蒸紅霞。去矣吾乘下澤車。</text>
<title>恨歌</title>,<text>我不恨家貧甔石空。又不恨年邁桑楡薄。只恨孤唱少人和。知己于今盡零落。憶曾少與澤南生。鞭弭周旋事如昨。江山風月不寂寥。金石宮商相間作。玉樓迢遞錦囊空。碧蕙秋風隕哀壑。中年又得李敬輯。古道不厭相酬酢。空餘散帙逬淚吟。蘭室淸芬已冥漠。晩歲始識槎川翁。遺我玉案報金錯。百鳥啾啾孤鳳鳴。誰其和者靑田鶴。那知一老天不遺。從此詞林便蕭索。秖應流水秘牙絃。誰復成風斲郢堊。空山歲暮雪漫漫。獨自沈吟倚虛閣。</text>
<title>苦寒行</title>,<text>蓬蓬一夜風如刀。愁雲贔屭日色死。長河冰合鐵不如。百石之車輕一葦。朱門酒肉暖如春。不遣餘波到白屋。白屋蒼生眞可憐。鶉衣半裸寒砭肉。拾薪歸來凍欲僵。租吏臨門又迫蹙。嗚呼苦寒雖苦豈長在。君不見陽和布暖羣生育。</text>
<title>春寒謠</title>,<text>朝來小雨廉纖罷。終日獰風撼屋椽。玄冥不忿老謝事。倔強欲鬪靑帝權。冰痕已遍淺流水。土膏更澁新耕田。樵童畏寒不得出。白屋處處靑松煙。薰爐灰死硯滴凍。霜花四壁斑如錢。羊裘弊盡豹裘短。白頭無語坐悄然。豪家繡幕暖圍春。未信人間寒折綿。山人不關繁華事。只愛南榮炙背眠。</text>
<title>竹葉硯</title>,<text>君不見宋時文與可。又不見東國石陽正。墨妙俱入竹三昧。縑素至今流傳盛。豈若藍浦水沈石。石中有紋自成竹。天然刻畫个字㨾。造化神功信難測。良工斲爲硯。秀潤可潑墨。赤管與靑簡。文房鎭相逐。可憐三友俱此君。對之可使食無肉。</text>
<title>喜雨篇</title>,<text>氓之蚩蚩食爲天。水旱怨天天豈然。天之雨暘自有時。未必祈禱格上玄。苟免饑荒斯可矣。安得年年大有年。今年玉燭頗順軌。種稻穫麥時不愆。鶴臯先生家食久。生涯但付數頃田。分秧纔罷水欲乾。僕夫荷鍤空濬川。忽驚東風習習來。須臾雨腳當空懸。冥冥野外色初變。策策簷間響已傳。村翁拍手相告語。一滴何啻直萬錢。先生睡起岸角巾。濡筆大書喜雨篇。</text>
<title>卽事。次東坡韻。</title>,<text>白鶴先生老愛睡。永晝一半分短夜。藉蒲枕木一欠伸。夕陽已在西簷下。翛翛木末泠風來。淙淙石竇暗泉瀉。山光送翠濃似滴。花影飜紅半欲亞。起攜兒輩上林丘。六尺筇枝雙不借。功名已自任蹉跎。齒髮焉能不凋謝。但願餘生守一壑。偃息不離靑田舍。葵羹爛煑滑於膏。麥酒新醲甜似蔗。山居風味足自娛。世路機關眞可怕。東臯幸有舒嘯地。北山免使移文罵。</text>
<title>觀棊行</title>,<text>谷口先生筇竹枝。總角童子相扶持。風簷拂席半日話。餘興未闌要觀棊。卻呼西崦李生至。令與童子鬪雄雌。雙奩拈出黑白子。文楸散點星參差。春泉野火樊川語。淸簟疎簾小陵詩。生也挈盡囊中智。手法輸與五尺兒。賭墅元非太傅戲。爛柯或恐樵人窺。看時只道有飜覆。斂後方識無成虧。推枰滿座開口笑。浮世滄桑總若斯。先生歸去老夫睡。橘中之樂亦一時。</text>
<title>醉歸吟</title>,<text>十日關門一枕高。今朝偶自出林臯。日暖雪消泥滑滑。誰道天時十月交。王恭未須誇鶴氅。范叔那復思綈袍。菽粟收盡野無人。田間黃雀鳴嘈嘈。麥鬣靑靑寒不死。疎籬傍水一犬嘷。歸途不怕北郊風。醉顔留帶東村醪。狂歌欲和白石爛。老氣猶壓元龍豪。漆園未信逍遙者。鯤鵬只解驚兒曹。</text>
<title>魯生行</title>,<text>有客有客在錦城。魯其姓兮訒其名。島夷構難六閱歲。湖南之禍慘丙丁。生也漏命白刃下。被驅越海耄倪幷。潛身半夜附商舶。出沒風濤幾萬程。落帆始踏中華土。直抵南極超東瀛。廵撫御史施厚賚。武夷書院齒諸生。學憲徐公問學術。生言考亭集大成。徐公雅亦攻陸王。聞生此言蓋爲傾。留之數歲乞東還。移文護送隨其伻。龍湫暮雨濕客袂。赤城朝霞射旅旌。右軍亭下流觴在。子猷溪上一棹橫。雲門若耶千古勝。靑鞋布襪隨意行。湧金門外駐十日。南北兩高浸一泓。東南天地半領略。吳越山川盡飽更。龍盤虎踞帝王州。萬世鴻業肇南京。楊州二十四橋月。玉簫猶有當時聲。曲阜來謁素王廟。想像千秋夢奠楹。東望岱宗夫如何。但見一碧高崢嶸。迢迢行邁入皇都。九街三市如案平。金莖玉樹五雲中。象魏中天瑞日晶。勑裝東出山海關。醫山縹緲遼河淸。生還故國眞不意。况復壯遊凌八紘。豈知含蘆避弦鴈。偶作出谷遷喬鸎。鴨綠衣帶限中國。蝸角區區蠻觸爭。崔溥但記寒山鐘。曹庶徒傳竹樓笙。天台鴈蕩見者誰。井蛙甕鷄聞亦驚。老夫擊節還有感。今日域中非皇明。</text>
<title>放歌行</title>,<text>小少負奇氣。頗昧攝養理。人言非壽骨。自期亦如是。豈料今年七十三。有子生子子生子。人生落地命在天。畢竟彭殤等一死。早年釋褐登淸朝。一蹴靑雲程萬里。潦倒今成白髮翁。數間破屋蓬蒿裏。四壁懸磬可奈何。三邑佩符徒爲爾。麤飯兩盂僅脫粟。濁酒一瓢半和水。書生本無潤屋才。冰蘗非關效廉吏。中丞誰道獨坐榮。往來屑屑令人恥。結習三生磨不盡。羈貫攻詩老未已。鶴唳聞天吾豈敢。蟲語鳴秋或可擬。義湖煙波月嶽雲。皇天不恡賜吾履。於焉老子日婆娑。興至長吟雜宮徵。當其得意盤礴時。天地萬物不盈視。晝或忘餐夜忘寢。兒輩何知翁樂此。千秋豈無朝暮遇。世無知音亦已矣。</text>
<title>食春菜</title>,<text>家貧無旨蓄。凍齏了冬月。朝盤擧筯忙。嫰薺甜如蜜。忽驚春色媚山廚。雪消細菜漸可擷。東渠水暖長芹芽。北郊土軟肥苜蓿。欣然一飽淸滿腔。絶勝枯魚與腐肉。</text>
<title>題畫</title>,<text>畫師畫得山水形。此畫畫出山水意。山水之意問如何。不在淸泠與蒼翠。相馬得之驪黃外。意足不求顔色類。想其操筆舐墨時。悠然領得平遠致。神凝手活乃一掃。筆所未形意已至。造化不專工。斯須發神秘。玄圃及瀟湘。咫尺渺盈視。山橋落日蹇驢遲。江浦秋風一舤駛。雲間似有隱隱響。何處疎鐘出古寺。老夫頗有山水癖。對此不覺令人醉。子長壯觀雖未敵。少文臥遊差可比。一幅丹靑萬里勢。方信壺中有天地。回頭欲語畫中人。何必棕鞋竹杖竆遐異。</text>
<title>刈麥行</title>,<text>四月五月天氣燠。黃雲遍地麥初熟。北郊延袤十里餘。高下萬畦森如束。富家爛熟刈自遲。貧家半熟刈何速。富家舊麥猶在囷。貧家新麥不盈斛。貧家一春恒苦飢。富家之犬猶飽肉。忍死待麥秋。幾何入余腹。官倉有積逋。太半償不足。噫嗟嗟安得井田人百畝。人無貧富有餘穀。</text>
<title>蓮花峯歌</title>,<text>江陵舊是東原國。往跡尙傳無月郞。白馬金鞭冶遊處。蓮花峯下誰家庄。有美一人洴澼絖。珠波玉手互低昂。郞也邂逅驚且喜。含情不覺暗斷腸。試欲挑之相問答。其言凜凜色且莊。唯期徐結月老繩。不許偸窺宋玉牆。郞歸月城信久斷。女在深閨誓不忘。爺孃不知心內事。卜日將欲延東牀。臨池暗語感鬼神。赤鯶騰出覺非常。春羅半幅血爲字。納之魚口投滄浪。是時阿郞索鱠魚。金盤尺鯉倐跳踉。俄然呀呷吐涎沫。中有素書書十行。郞也將書謁紫宸。異事驚動新羅王。遂命大臣與郞俱。星馳乃及期日良。白幕如雲衆賓會。忽見郞到皆蒼黃。可笑北坪少年子。半道虛返靑絲韁。夫人托病不梳洗。此日始起理新糚。靑鸞肯作木鷄伴。玉簫和鳴雙鳳凰。也知金鯉作良媒。不待玉杵搗玄霜。溟原卒享千乘養。舊宅至今爲寶坊。此事分明載輿誌。不是野人說荒唐。君不見蓮花之峯碧不老。百代遺躅留芬芳。</text>
<title>哀丐者</title>,<text>夜來風雪漲九衢。赤子凍餒相號呼。我無粟兮果爾腹。我無繒兮煖爾軀。只有同胞一寸心。雖欲救之何爲乎。君不見貂裘錦帳暖如春。漿酒藿肉驕僕奴。</text>
<title>和袁中郞看梅</title>,<text>東園千樹競紅綠。春光爛熳一百六。豈若孤芳守寒臘。餐霞不復思食肉。玉妃拋卻石榴裙。六銖衣剪冰文縠。瑤臺銀闕冷無塵。或駕素霓驂白鵠。人間姝子那得比。若非雙成定小玉。何人覩此不稱奇。不知子都應無目。寫眞不必倩龍眠。孤山一語意自足。姑射自有雪肌膚。一見可知熟年穀。</text>
<title>醉樵歌</title>,<text>漁父莫歌滄浪歌。醉樵自歌山有花。樵人一醉亦有時。醉臥不知山日斜。壚頭酒價問幾何。美酒休言斗十千。枯柴一束足一飮。濁醪一盞論一錢。醉樵之歌歌一曲。爛柯日月壺中天。</text>
<title>斑竹杖引</title>,<text>瀟湘之浦有斑竹。通身點點血花赤。人言二妃灑淚痕。風磨雨洗猶未蝕。海東萬里隔南楚。遠莫致之何由得。忽然一莖落吾手。摩挲良久驚且惑。乃知人巧能爾爲。琅玕半染珊瑚色。龍身正直鶴骨癯。連根至梢長七尺。而我腳弱不能步。出入扶持仗爾力。梓州桃竹伯仲間。靑藜赤藤俱難敵。老夫從此不離身。行年恰過杖于國。草堂夜夢瀟湘雨。斑竹秋聲動槭槭。</text>
<title>和昌黎望秋詩韻</title>,<text>昌黎夫子有古詩。珠出重淵劒發函。而我嘐嘐尙友心。有時回望億丈巉。朝來吟諷望秋作。况値新秋凉透衫。強拈枯翰欲和之。有如弱馬困鐵銜。且置是事默商量。四時回斡自機緘。直從東作到西成。坐對秋郊誦載芟。秋雲縹緲龍頭山。秋水瀰漫燕子巖。平生詩癖未可醫。食鹽三斗不知醎。欲將瑣力挽頹波。肯從兒輩鬪呫諵。三年林下甘屛跡。浮世嘵嘵怵譏讒。搯擢肝腎不遺力。苦吟猶復費礱劖。寧爲瑕玉恥全礫。此心炯炯天所監。功名富貴視弁髦。獨於山水未免饞。山斗文章景仰久。公若有靈孚我諴。續公之詩踵公韻。韻書頗訝纖與攕。</text>
<title>九月初一日。次昌黎秋灰初吹季月管韻。</title>,<text>秋灰初吹季月管。秋夜漸長秋日短。借問秋色何處多。試看園林霜露滿。寒楓爛爛披絳帷。老柏童童竦靑傘。棗實點點類鷄心。梨顆團團如鵠卵。朅來萬樹葉半空。秋風蕭蕭吹不斷。四郊已盡斂禾菽。三農不復憂水旱。開軒宴坐縱遐矚。分付兒童瀹茗盌。重陽漸近月桂紅。鶴林開花語匪誕。秋花往往似春花。花史補遺吾欲纂。况復時菊吐芬芳。黃金布地紛何筭。廵籬掇英空滿掬。惆悵白頭無舊伴。須看物色易消歇。杪秋光陰又上澣。朱顔綠髮豈長在。年少淸遊且莫懶。城市喧啾厭紛雜。山林閴寂甘蕭散。地逈靑田眼界遙。川原十里夷且坦。空庭但見鳥雀驕。陋巷元知車馬罕。柴門剝啄問是誰。野人相逢意頗款。開懷且破一日閒。𣌑背共愛南榮暖。時時一語出肝肺。略去皮毛洞其窾。請君莫話功名事。老去筋骸任駑緩。</text>
<title>放熊行</title>,<text>野史云孝廟朝。禁中畜熊子。稍長漸不可馴。中官白上請殪之。顯廟時在春宮。進曰熊固害人之物。但此熊猶未及害人。宜放深山。何必殺之。孝廟喜曰汝之在位。必不以猜疑殺一人。爲汝之臣者可謂有福矣。遂命虞人放熊於深峽。嗚呼。此盛德事也。臣不勝感歎。遂賦詩。君不見西伯卜獵渭川陽。所獲非熊乃太公。又不見漢主出遊上林苑。婕妤當熊衛帝躳。豈若吾王及物仁。不欲殺熊還放熊。熊之害人固其性。雖使殺之夫何恫。未及害人猶可恕。不如放之深山中。獸猶不忍矧同胞。乃知惻隱心無竆。所以聖考聞此言。天顔有喜生春風。殺一不辜有不爲。嗚呼聖德格蒼穹。易牛釁鐘何足言。祝禽解網差可同。小臣薰沐下一語。垂之永世傳吾東。</text>
<title>三四五六七言</title>,<text>秋天朗。秋夜長。白露橫空。星月揚光。童子睡已熟。幽人興未央。試看亡凡存楚。何須非穀是臧。安得一綴飛霞佩。高擧八極凌蒼蒼。</text>
<title>雪月戲賦。自一至十體。</title>,<text>雪。月。天晴。地潔。冷侵肌。淸入骨。玉山嵬峩。金波蕩潏。三尺積已深。十分圓無缺。南巷北巷鹽鋪。千溪萬溪鏡徹。風頭觸樹散瓊花。露腳飛空洗銀闕。銷金帳裏羔酒宜斟。廣寒宮中兔藥誰啜。人聲寂寂幾家睡正闌。夜色迢迢獨自歌未闋。飄飄乎浩浩乎天上人間。又何必蓬萊方丈神仙窟。</text>
<title>釣艇吟</title>,<text>釣臺隔一溪。盈盈不可越。自從具小舟。來往無時歇。</text>
<title>聞蟬</title>,<text>山閣靜如許。幽人驚晝眠。東園千萬樹。何處一聲蟬。</text>
<title>曉起聞鸎</title>,<text>宛轉淸敲玉。玲瓏滑瀉珠。商量百囀意。多是止丘隅。</text>
<title>霜後楓凋可歎</title>,<text>政愛三秋色。還驚一夜霜。不知靑女意。何忍損紅糚。</text>
<title>鶴鳴軒八景</title>,<text>遙看碧一色。鐘磬亦難聞。雲開日回照。屋稜猶可分。右南山蘭若起伏大野中。蒼松列衆阜。未知謝公墩。亦有七點否。右北郊松墩月嶽萬古在。雲亦無時無。最是睡初覺。開牕看更殊。右月嶽朝雲芝村在阿堵。只隔一牛鳴。熒熒每夜火。伴我讀書檠。右芝村夜火幽人夢初回。山月落未落。天鵝三疊聲。知是開門角。右曉月譙角西郊日將夕。處處相應歌。衰翁臥無事。愧爾競鋤禾。右夕陽農謳鑿破一畦地。裁成千柄蕖。始愛靑錢疊。忽驚紅錦舒。右東沼紅蕖蒼蒼幾株柏。種來三十霜。六月不知暑。下有靑石牀。右西園翠柏</text>
<title>雜詩</title>,<text>萬象各自然。未必爲吾姸。靑山推不去。何用買山錢。</text>
<title>早梅七絶。以暗香浮動月黃昏爲韻。</title>,<text>千林雪贔屭。萬壑雲慘憺。獨有一枝春。淸香來暗暗。偸卻春前信。先於地底陽。花開纔數點。天下更無香。芳蘭九畹綠。叢桂小山幽。梅兄來最遠。家世本羅浮。草木盡蕭條。山石瘦巃嵸。借問此時節。春從何處動。淸疑雪映膚。寒恐霜入骨。吸盡姑射風。步向瑤臺月。國色誰爭艶。天姿豈假糚。蛾眉澹自掃。未肯貼鵝黃。但道冰姿冷。誰知玉色溫。自有天然白。緇塵不敢昏。</text>
<title>難易大小四絶</title>,<text>奮身起大海。揮手上靑天。借問黃河碧。何如白髮玄。右難熟路膏雙轂。洪爐燎一毛。終看破竹勢。誰道折枝勞。右易重溟杯底水。五嶽隙中塵。只恐乾坤窄。未能容一身。右大忝民嚴部伍。蚊睫好家鄕。卻笑蝸牛角。何須用許長。右小</text>
<title>霧中見山</title>,<text>白霧平如海。靑峯一抹高。三山應若此。何必跨金鼇。</text>
<title>坐見缺月冄冄沒于林杪。遂以風林纖月落。分韻作五絶。</title>,<text>坐看高樹頂。誰掛不弦弓。卻疑吹易墮。還欲恨西風。黃昏一片影。只道在天心。天心看不見。尋覓到西林。樹杪看看惜。微明尙屋簷。靑天萬里闊。光在一鉤纖。屋西楡樹林。濃碧障籬缺。藤蘿萬縷縈。不解罥斜月。依約在林梢。猶堪破冥漠。脈脈似多情。相看落未落。</text>
<title>杜門次眉叟韻 二首</title>,<text>寒燠守一牀。陰晴在雙牖。天地本自寬。何妨室如斗。缺月已過簷。餘光猶在牖。不識夜深淺。呼兒看北斗。</text>
<title>新晴月色甚佳。忽爾雲陰可歎。</title>,<text>政逢佳月嬋娟。誰忿頑雲黯黮。應是羣仙宴遊。不敎下界窺瞰。</text>
<title>卽事</title>,<text>啄雪飢烏亂噪。銜枝巢鵲雙飛。柴門日暮休閉。童子采樵未歸。</text>
<title>次王維田園樂 五首</title>,<text>柴門竟日常靜。村逕繞田自斜。年少盡去田野。老人獨在山家。槐日漸看晝永。麥風時作朝寒。新醅正好抔飮。漉酒何須葛冠。淸溪曲抱小村。芳草極望平原。客來先生正睡。獨有童子應門。榮華春暮紅槿。心契歲寒碧松。山童採藥何晩。西日已下高舂。靑山不關世事。絶峽更有人煙。試問家中何有。正堪花笑柳眠。</text>
<title>偶成</title>,<text>山林鐘鼎兩悠悠。萬首吟成白盡頭。寒食墨梅千古事。兩朝天子也風流。</text>
<title>輓洪進士 重威○二首</title>,<text>君家兄弟古來稀。文采風流映一時。三桂八蓮凋落盡。百年人事不勝悲。白頭高臥大江邊。回首靑雲足少年。人世功名知不屑。故應歸作玉樓仙。</text>
<title>夜半睡覺。室中生白。</title>,<text>山行餘困寄團蒲。一枕風灘夢有無。夜半覺來牕忽白。臥知松月到簷隅。</text>
<title>霧中看山</title>,<text>霏紅靄翠錦離離。濃澹隨宜巧蔽虧。奇境豈能長在目。他時只好看吾詩。</text>
<title>雨後望見月嶽</title>,<text>氛埃日日暗千峯。月嶽依微不見容。一雨朝來淸似濯。半空浮出碧芙蓉。</text>
<title>永慕亭對雨</title>,<text>雲樹重重綠映村。東南天地小桃源。溪山本似丹靑畫。疎雨添成水墨痕。</text>
<title>月夜聞簫</title>,<text>一燈靑照草堂眠。林壑沈沈但暝煙。忽覺夢廻淸透骨。洞簫聲在月明船。</text>
<title>張興</title>,<text>按唐史。饒陽裨將張興。力擧千匀。性復明辯。賊攻饒陽。彌年不能下。及諸郡皆陷。思明倂力圍之。外救俱絶。城陷擒興。謂曰將軍眞壯士。能與我共富貴乎。興曰興。唐之忠臣。固無降理。今數刻之人耳。願一言而死。思明曰試言之。興曰主上待祿山。恩如父子。羣臣莫及。不知報德。乃興兵指闕。塗炭生人。大丈夫不能翦除凶逆。乃北面爲之臣乎。且足下所以從賊求富貴耳。譬如燕巢于幕。豈能久安。何如乘間取賊。轉禍爲福。長享富貴。不亦美乎。思明怒鋸殺之。罵不絶口。以至於死。嗟呼。顔杲卿罵賊而死。人到于今稱之。張興之死節卓然。無愧於杲卿。而後世罕有知其事者。名湮沒不稱悲夫。余故表而出之。令百代之下。知有張興也。罵賊常山人共稱。不知還有一張興。忠臣豈爲留名死。文獻嗟無後世徵。</text>
<title>種蓮</title>,<text>荇葉田田蒲葉長。綠楊樹下小池塘。新移數柄靑荷種。想像西湖十里香。</text>
<title>題錦南漂海錄 二首</title>,<text>甕裏醯鷄核裏蟲。鴨江衣帶限西東。一從漂海書成後。萬里山川指掌中。弘治禮樂極彬彬。漂海書中拾一塵。蘭臺容有揄揚語。百世公言在野人。</text>
<title>雙燕</title>,<text>雙燕銜蟲自忍飢。往來辛苦哺其兒。看成羽翼高飛去。未必能知父母慈。</text>
<title>山村雜詠</title>,<text>階前惡草翦還新。造物無私等是春。數畝荒庭猶不理。澄淸天下亦何人。</text>
<title>哀朴季良 師休</title>,<text>學勝於文文勝詩。至今深負故人知。朱絃淚濕聲還咽。何處人間有子期。余與季良。半世不相識。及季良之宰春城也。訪余于靑田。因遂往來。季良之攝堤川篆。晝在縣衙。按治公事。夜則來宿鶴鳴軒。相與劇譚。蓋自性理之蘊經書之奧。以至文詞術藝之糟粕。靡不上下而揚搉之。樂而忘疲。必過夜半而就枕焉。又嘗與余同舟。自春城上越州。聯句成古詩長篇。平居書札之往復。詩律之唱酬。殆不可僂指計。李學士德壽因季良見余詩歎賞。以爲當世無敵。季良曰其人文勝於詩。學識又勝於文云云。嗟乎。余與季良。相知之深相與之篤。蓋異姓而天倫。今季良之墓草宿矣。感念疇昔。抆涕題詩。略記顚末于左方。</text>
<title>靑梧</title>,<text>靑梧葉葉大於盤。朝暮軒庭不厭看。最是夜深殘酒醒。碧牕疎雨夢中寒。</text>
<title>王昭君</title>,<text>未論南北淺深恩。生死唯知戀故君。靑塚尙留心一片。春風不到李陵墳。</text>
<title>賦得一騎紅塵妃子笑</title>,<text>亡國由來是女戎。蒼生髓竭荔枝紅。豈知五十年天下。虛賭蛾眉一笑中。</text>
<title>雜興 二首</title>,<text>憶昨飛驂度鐵關。壯遊天地一開顔。東臨千里無潮海。北眺三庚有雪山。東西南北遍曾經。靑白分明辨四溟。垂老壯遊那可得。小溪流水亦淸泠。</text>
<title>溪亭秋夜</title>,<text>靑山明月可憐宵。世外風流此地饒。村婆杵罷能爲唱。峒客樵歸亦按簫。</text>
<title>覽鏡歎</title>,<text>此老當年少壯姿。兒孫生晩詎能知。唯應案上靑銅鏡。曾照朱顔綠髮時。</text>
<title>偶閱鄭谷淮上漁者詩。云白頭波上白頭翁。家逐船移浦浦風。一尺鱸魚新釣得。兒孫吹火荻花中。仍憶昔年龜潭遇一釣叟。以船爲家。龜潭亦名長淮。遂用鄭韻賦之。</title>,<text>玄鶴峯前鶴髮翁。一竿裊裊鯉魚風。篷底夜眠朝自爨。生涯都在小船中。</text>
<title>十四夜。陰雨不見月。</title>,<text>雨色沈沈夜不晴。浮雲上面月應明。何由直上浮雲上。快見光輝滿太淸。</text>
<title>採藥</title>,<text>一雨前宵潤似酥。春山無處不宜鋤。朝來童子提籠出。採藥何妨倂採蔬。</text>
<title>松聲</title>,<text>松籟泠泠萬竅噓。七絃餘響更何如。鍾期但解論山水。千古知音陶隱居。</text>
<title>杜鵑花</title>,<text>春來桃杏幾多燃。喚作花時是杜鵑。只爲蠶叢天子魄。至今猶管百花權。</text>
<title>四月八日</title>,<text>長安城裏萬家燈。詩酒風流記我曾。山寺可憐今夜客。短檠相對白頭僧。</text>
<title>漫詠</title>,<text>淸溪無數水丹花。夾岸離離錦作霞。桃李早開還早落。不妨留此殿韶華。</text>
<title>夏日卽事 二首</title>,<text>春來禽鳥爲誰鳴。得氣欣欣見物情。久住山中聽已慣。漸能分別百般聲。驅將景物入毫端。畫譜詩家略一般。形色模來猶自易。就中意象寫應難。</text>
<title>朝起見白雲滿山</title>,<text>石苔曾不染塵蹤。翠壁丹崖深幾重。洞口尙嫌通世路。山門更借白雲封。</text>
<title>初五夜見月</title>,<text>一輪纔得十分三。缺處應知夜夜添。萬里靑天多少影。如何偏照屋西簷。</text>
<title>看山</title>,<text>西來無日不看山。山在先生眉睫間。山色亦無兒女態。與人相對各蒼顔。</text>
<title>夜深不寐</title>,<text>欲眠不眠夜已深。幾回輾轉更披衾。不知不覺還成睡。方信無心勝有心。</text>
<title>話歸期</title>,<text>經年蕭寺未歸身。何事將歸更愴神。縱使蘇秦佩六印。只今誰是下機人。</text>
<title>朝起卽事</title>,<text>簷溜淙淙警曉眠。起來山閣坐翛然。地爐種火灰猶暖。吹作銅腔一縷煙。</text>
<title>題桃源圖</title>,<text>仙源千古剩傳疑。流水桃花畫更奇。留與詞家作談柄。淵明本意少人知。</text>
<title>林湖欸乃曲 三首</title>,<text>龍頭山下日西沈。燕子磯頭煙霧深。可惜遊人歸去盡。一天明月照湖心。五月平湖㶑碧波。採蓴還較釣魚多。相逢未必盡相識。湖北湖南相應歌。憶自舟中瞻岸上。倚樓人與羽仙同。如今也復憑欄坐。卻望漁舟似畫中。</text>
<title>中原二月是花時。我國則三月是花時。蓋地氣有寒暖。而天時亦爲之早晩。</title>,<text>春風二月憶中華。桃李秦城百萬家。東國地寒春較晩。落花時節始開花。</text>
<title>夜雨</title>,<text>輾轉寒衾睡未成。山中無漏不知更。茅簷一夜多情雨。相伴孤愁滴到明。</text>
<title>醉吟</title>,<text>綠陰黃鳥殿餘春。半醉微吟岸角巾。萬古湖山應一㨾。詩成巧拙各隨人。</text>
<title>送別公儀</title>,<text>林湖落日採蓴舟。斜倚危舷兩白頭。今夕送君多少意。靑山不盡水悠悠。</text>
<title>田家卽事</title>,<text>山中節序報南訛。老圃芳菲只菜花。月露風煙問誰管。小詩唯自記田家。</text>
<title>漫詠</title>,<text>山田數畝足桑麻。付與兒孫管一家。獨有閒雲與閒水。不辭留作老生涯。</text>
<title>詠枯木 三首</title>,<text>義林池西岸。有老樹立枯。蓋數百年物也。龍身鶴骨立杈枒。半朽猶堪上漢槎。春色不知何處寄。綠藤爲葉蘚爲花。萬綠前頭白一株。霜皮全剝蠧穿膚。看渠猶勝溝中斷。得盡天年自在枯。竦立亭亭只舊容。不知天地有春冬。若逢好事蘇明允。應作三峯第一峯。</text>
<title>冬至</title>,<text>葭灰不是山家事。豆粥聊隨俗節餐。欲識一陽初動處。小梅春色雪中看。</text>
<title>輓金新昌 㙫</title>,<text>商山縹緲洛江淸。聚散依依一夢驚。門巷寂寥芳草遍。可堪他日過功城。</text>
<title>病中卽事 二首</title>,<text>病骨全憑藥餌扶。靑絲虛掛壁間壺。不知吸火成何味。曉起呼兒覓小爐。新春品物盡昭蘇。遊騎翩翩滿九衢。啼鳥不知人臥病。隔牕終日勸提壺。</text>
<title>詠史</title>,<text>鷄狗猶能報主恩。囊錐亦解重平原。如何珠履三千客。空使頭顱擲棘門。</text>
<title>題日出圖</title>,<text>紅輪自轉太虛中。人道朝朝出海東。若到海東天更遠。應知地上望皆同。</text>
<title>行飯 二首</title>,<text>綠雲深處見紅霞。萬樹參差是我家。春後剩留春色在。晩開眞勝早開花。隱隱風頭畫角吹。遙知太守坐衙時。黃堂朝暮應嫌鬧。聲到山中更一奇。</text>
<title>憶許甥子正 佖○二首</title>,<text>花飛峽口送殘春。靑杏團團麥已人。幾日義林池上客。孤舟西下廣陵津。眼看歸客等徂春。一去何曾戀主人。唯有片雲含我意。悠悠相送到西津。</text>
<title>朝起卽事</title>,<text>風雨黃昏打北牕。小齋孤枕耿殘釭。朝來扶杖柴門外。溪水新痕到石矼。</text>
<title>睡起閒眺 三首</title>,<text>西臨官道閱行塵。去去來來各有因。誰識半簷舒膝臥。人間也有不忙人。離離禾麥萬家田。尺畝那曾浪棄捐。只有山中無限土。等閒松柏自蒼然。春風遮莫斂芳華。碧樹蔥瓏滿一家。黃蝶紛紛過墻去。隔林知有野棠花。</text>
<title>還家</title>,<text>驅馳何事白頭翁。長在黃塵赤日中。歸到鶴鳴軒上臥。北牕依舊有淸風。</text>
<title>夏日卽事 二首</title>,<text>匡牀睡足篆煙空。日在槐西影在東。寄語朱門褦襶子。君家亦有北牕風。赤日當空熾欲焚。九衢車馬想紛紛。相看自有淸凉氣。無限靑山與白雲。</text>
<title>忘事 二首</title>,<text>老年眞覺減聰明。太半逢人不記名。從此忘身復忘世。世間何事更嬰情。少時於事欲忘難。方寸何曾一日閒。老去豈無憂喜事。事過忘了不相關。</text>
<title>金君慶益。與余同甲子。每到溪亭。君必伴宿。聞其逝作詩哀之。二首</title>,<text>天地生同二首年。七旬歸化讓君先。秋來永慕亭中夜。更有何人伴我眠。釣臺煙月冷悠悠。魚鳥猶應識舊遊。能挽角弓抽羽箭。去年徒步往淸州。</text>
<title>湖亭望見。漁者乘舟入湖心垂釣。三首</title>,<text>湖上風微不動舟。一竿身世宛中流。細思未是眞閒者。終日機心在釣鉤。看取漁翁釣碧灣。向來塵土覺騂顔。安知日日垂綸苦。卻望亭中羨我閒。近來澤國成漁市。競學持竿懶把鋤。辛苦捕魚魚似土。盤中猶自食無魚。</text>
<title>中秋翫月</title>,<text>中元猶熱上元寒。端正淸光此夜看。萬古靑天一片影。不知分照幾悲歡。</text>
<title>子正遺我鶴臯小印</title>,<text>銅章半世簿書間。投紱歸來老自閒。玄玉刻成方寸印。秖堪封押施靑山。</text>
<title>暮春之朢。山花始開。木葉微生。</title>,<text>嫰碧嬌紅錦一團。暮春春事不闌珊。天公殿卻芳菲節。準備遊人晼晩看。</text>
<title>病後閒步小園。仍陟後麓。攬景紓懷。凡五首。</title>,<text>輕衫小幘試春風。隨意東西興不竆。踏地忽驚花片碎。仰看紅杏幾枝空。倦步時時坐草茵。未妨花露濕衣巾。東園雜樹參差綠。盡是衰翁病後春。領略羣芳未遽歸。碧桃樹下立移時。衰翁不爲尋詩出。步到西巖每得詩。兒孫前後費扶攜。檢盡花園又藥畦。欲上山顚無奈倦。斜陽已在鶴橋西。腰似弓彎腳似綿。少年應更笑吾顚。回思病困淹牀笫。半日逍遙亦是仙。</text>
<title>將赴京。留別鄭士宗 弘儒。</title>,<text>白首寧宜戴惠文。秦城迢遞惜離羣。風光不逐吾行李。一半靑山盡屬君。</text>
<title>李尙書明叔 益炡 是閒亭八詠次韻</title>,<text>平原煙靄渺無邊。細雨絲絲隱几前。看取夕陽晴後色。滿林紅碧鬪春姸。右富原春雨上下澄光玉鏡開。靑天萬里濯纖埃。高樓坐吸樽中月。疑是金莖露一杯。右冰湖秋月銅津大路直長安。半是南征半北還。高臥小亭春睡足。軟紅塵裏幾人閒。右沙路行人墟煙明滅夕風微。斷續行歌競落暉。采采前山纔束楚。幾家門巷候樵歸。右芝山樵歌樓臺迥出水雲間。綵筆時容氣象干。最是風帆朝暮色。長江十里枕頭看。右桐江歸舤三朶芙蓉擢半空。曉看高頂宿雲濃。天然一幅丹靑畫。愁殺龍眠枉費功。右華嶽曉雲黃鷄唱罷水邊家。睡起西牕半月斜。窰穴野中看易辨。靑煙一抹犯紅霞。右瓦店朝煙風絮飄揚暝不收。玉峯寒色半天浮。還愁一夜層冰合。沙岸前頭閣釣舟。右冠嶽暮雪</text>
<title>旅邸見南山</title>,<text>白鶴山人本在山。誰敎一出客長安。也知不盡煙霞債。猶得終南半面看。</text>
<title>觀漲</title>,<text>萬頃溶溶漾太空。向來洲渚失西東。故山亦有淸溪水。應逐羣流到此中。</text>
<title>旅邸用船篷補簷</title>,<text>高下隨人一木支。遮陽納月總相宜。夜來滴瀝簷間雨。髣髴篷牕臥聽時。</text>
<title>龍山江漲</title>,<text>積雨長江灌百川。挹淸樓下水如天。篙竿三丈垂垂沒。曾是苽畦與稻田。</text>
<title>甲戌春帖</title>,<text>春風吹暖入門楣。柳綠花紅亦未遲。莫問此翁年幾許。綵衣還是白頭兒。</text>
<title>桃花。次簡齋韻。</title>,<text>桃花應笑白頭人。霜雪何如錦繡新。幸有一樽桑落酒。半酣顔色亦爭春。</text>
<title>閒詠</title>,<text>村巷人稀晝寂寥。獨攜藜杖步逍遙。等閒籬落無名草。仔細看來半藥苗。</text>
<title>山家卽事</title>,<text>次第田家節序更。種來蕎麥趁三庚。鷄雛較似烏鴉大。學作茅簷曉月聲。</text>
<title>望月嶽</title>,<text>靑山只在屋南楣。白首歸來看更奇。堪笑思鄕蘇玉局。一生辛苦說峩嵋。</text>
<title>樗</title>,<text>亭亭百尺出荊榛。散木偏宜傍散人。從古免遭斤斧厄。天年看到八千春。莊子大春。卽樗也。</text>
<title>槐</title>,<text>少時辛苦爲渠忙。白首相看意自長。一夢南柯何足道。炎天只愛冷淘香。</text>
<title>送孫兒輩往檀谷</title>,<text>百年桑梓洞中村。尙帶先人杖屨痕。小子卽今頭似雪。又將泉石付兒孫。</text>
<title>雜題</title>,<text>十里分明枕上看。靑山如障野如盤。縱然甲第繁華盛。那得門庭有許寬。</text>
<title>朝起卽事 二首</title>,<text>山川自在人空老。草木無知歲又秋。不識愁從何處起。秋心方覺合爲愁。萬乘無如白髮何。秋風天子自爲歌。傍人莫謾愁貧賤。富貴誰知愁更多。</text>
<title>白松</title>,<text>天仙廟裏一株松。萬古橫盤老玉龍。未信蒼髥如許白。秖疑霜雪徧身封。中國密縣天仙廟有白松。李于鱗，袁中郞。皆有題詠。</text>
<title>紅樹 二首</title>,<text>一夜飛霜翦刻工。千巖薜荔萬崖楓。靑皇應被靑姨笑。但使花紅葉未紅。秋容糚點畫難工。最愛前山血色楓。不學人生悲白髮。向衰猶作一番紅。詩到淸秋覺自工。思量多是爲霜楓。終非寶靨凝糚艶。恰似衰顔帶醉紅。</text>
<title>大雪 五首</title>,<text>玉田琪樹浩無涯。擎重寒梢半欲斜。縱使靑皇工翦刻。可能枯朽盡開花。近自晶熒遠自昏。晴來忽覺照乾坤。茅簷瓦壠渾無別。盡是人間白玉村。拋擲瓊瑤滿地堆。誰家門巷最先開。遙看小竈靑煙起。暖酒何人不覓來。龍公卷海撒成鹽。睡起寒光逼曉簷。須識積多中自暖。萬畦滋養麥纖纖。細屑徐飛大片忙。空中誰遣墮瓊芳。羔兒鶴氅渾閒事。最憶千秋赤腳狂。</text>
<title>借書</title>,<text>短檠相對一瓻餘。欲見平生未見書。家有六經猶不究。細思還是捨田鋤。</text>
<title>遊仙詞 二首</title>,<text>醉劈龍根吸玉漿。碧桃花下不知霜。應笑世間凡草木。等閒榮落一年忙。紫府逍遙不記年。幾回滄海化桑田。嗔他巖客旌陽輩。名字區區地上傳。</text>
<title>冬暄</title>,<text>村童破褐劇懸鶉。無柰寒天露半身。今日忽驚春入髓。卻來林下拾枯薪。</text>
<title>山茶花 二首</title>,<text>天寒翠袖一佳人。猶有臙脂兩臉匀。看取山茶恰相似。花紅葉綠雪中春。春風一夜到山家。付與孤芳殿物華。的皪寒梅寧有葉。靑葱古柏亦無花。</text>
<title>黃昌郞</title>,<text>黃昌郞八歲童子。爲新羅王謀釋憾於百濟。往百濟市以劒舞。市人觀者如堵牆。百濟王聞之。召入宮令舞。昌郞於座揕王殺之。至今敎坊傳習其舞。垂髫舞劒氣如虹。五步飜驚濺血紅。堪笑千金燕匕首。荊卿虛擲祖龍宮。</text>
<title>送別公儀 二首</title>,<text>春殘谷口杏花飛。竹嶺連天匹馬歸。十五弟兄今有幾。白頭相送淚沾衣。棃花洞裏送君還。白鶴峯前獨掩關。一枕相逢知有地。春風吹夢度千山。</text>
<title>登東臯</title>,<text>黃楡葉密漸藏鴉。野草菲菲各自花。步上東臯回首望。一團紅綠是吾家。</text>
<title>山丹花</title>,<text>山丹一朶隔林叢。濃綠陰中隱約紅。恰似九枝燈吐焰。夜深光透碧紗籠。</text>
<title>薏苡酒</title>,<text>醇醲氣味勝醍醐。禦瘴輕身病欲蘇。千古伏波知此意。一車那肯載明珠。</text>
<title>書觸目</title>,<text>前山嵐氣映斜陽。回薄玲瓏紫翠光。老子不禁三叫絶。野人元只看尋常。</text>
<title>歸田吟</title>,<text>野人何事著朝衣。裹得紅塵一斛歸。欲向義林湖上濯。恐驚沙渚白鷗飛。</text>
<title>尋詩</title>,<text>終日尋詩坐碧山。忽成奇句破天慳。鳴蟬嘒嘒緣何事。相對長吟兩不閒。</text>
<title>漫詠</title>,<text>靑絲爲絡玉爲珂。紫陌驕行白鼻騧。野老亦要黃犢轡。茅簷細雨剝山麻。</text>
<title>余少也讀書于新興寺。有學俊上人雅相識。今已五十餘臘矣。乃乙亥仲秋。訪余于鶴鳴軒。皤然兩老。相與話舊。當時釋子幾盡涅槃。而新興寺亦燬已久矣。感歎不已。口號一絶。</title>,<text>支許交情有自來。憶曾蕭寺讀書廻。浮生五十餘年夢。白首相逢問劫灰。</text>
<title>觀麥耕</title>,<text>田家種麥趁秋晴。處處郊原叱犢聲。衰病未堪躳耒耟。綠槐陰下看人耕。</text>
<title>磨鏡吟</title>,<text>暗鏡其如照影何。今朝拂匣瑩新磨。向來老態猶藏拙。忽覺衰顔皺更多。</text>
<title>重陽</title>,<text>重陽一醉與誰同。紅樹靑山極目中。世事摠饒朝暮變。菊花終不負秋風。</text>
<title>詠菊五章</title>,<text>孤芳忍使沒蒿萊。朝暮慇懃手自培。小圃秖應甘寂寞。不須移向紫雲栽。右種菊曉起黃花摘滿筐。不辭零露濕衣裳。歸來馥馥渾身透。可是花香是露香。右采菊楚騷空說夕餐英。不把淸香泛綠醽。若使當時知此味。靈均未必獨爲醒。右泛菊黃花不獨泛香醪。熬出金盤九日糕。風味最宜題品得。劉郞枉自負詩豪。右煮菊金英捲入枕囊盛。夢寐淸香徹五更。神功可但頭風愈。老眼應添看字明。右枕菊</text>
<title>紅樹</title>,<text>秋色高齋四望同。羣山一一畫圖中。霜林未必皆楓樹。斜日遙翻葉葉紅。</text>
<title>客有善歌者歌數闋</title>,<text>高歌一曲響靑天。入耳誰能不灑然。莫怪夜深雷雨動。也應驚起老龍眠。</text>
<title>喜晴</title>,<text>水氣爲雲火氣煙。偶然相合翳靑天。斯須散逐長風去。依舊淸明白日懸。</text>
<title>盆梅次農巖韻</title>,<text>雪映寒梅兩鬪新。箇中分別屬閒人。暗香疎影知誰是。滕六休誇頃刻春。</text>
<title>聞酒禁</title>,<text>古來詩酒不相離。李杜文章醉更奇。左海忽成無酒國。老夫從此减新詩。</text>
<title>雜賦 二首</title>,<text>山村太半甑生塵。何限喁喁涸轍鱗。安得一囷三萬斛。朝朝散與翳桑人。臘梅冬柏鬪姸華。玉蕊眞宜映錦葩。怪底深山三尺雪。春風獨在野人家。</text>
<title>曉坐</title>,<text>睡起東窻曙色遲。悄然凝坐湛無爲。虛明氣象知何似。髣髴先天太極時。</text>
<title>四月桃李始開 二首</title>,<text>湖城風雪一春寒。桃李繁華四月看。卻怪靑皇何意思。盡分花事與炎官。積李崇桃四月天。一時紅白鬪嬋娟。向來浪恨花開晩。留得春光更可憐。</text>
<title>移秧</title>,<text>小麥靑靑大麥黃。綠陂疎雨看移秧。田功竟暮知多少。天爲農人夏日長。</text>
<title>感舊</title>,<text>總角當時白面郞。曾孫彩舞已成行。從敎最後屠蘇飮。到處賓筵第一觴。</text>
<title>卽事</title>,<text>遊絲靄靄弄晴光。草樹無花亦有香。稺子喚來還復去。櫻桃初赤杏初黃。</text>
<title>志感</title>,<text>幽明一別愴殊塗。白首人間弔影孤。我忝大夫君命婦。九原應泣報恩珠。</text>
<title>伏日漫吟 二首</title>,<text>葛衣蕉扇北窻凉。何似紅塵熱客忙。秖惜碧筩猶未噏。坐看荷葉滿池塘。豪家聞道琢冰山。三伏寒生宴席間。只恐冰山消易盡。爭如長對碧孱顔。</text>
<title>卽事</title>,<text>茫茫迥野綠西東。高下畦塍錯繡中。忽覺夜來新店出。一燈留照賣瓜翁。</text>
<title>觀耦耕</title>,<text>一雙烏㹀與黃犉。曳耒看他等輾輪。草野豈無沮溺耦。只今誰是問津人。</text>
<title>七夕</title>,<text>秋風一夜撼靑梧。河漢雙星事有無。今古幾多人乞巧。細思人巧不如愚。</text>
<title>唐蓼花</title>,<text>唐蓼春來種子生。數叢庭畔綴紅英。秋風吹動蕭蕭影。便有江湖萬里情。</text>
<title>夜吟</title>,<text>剪剪新寒入布袍。碧空雲盡絳河高。衰年懶復親燈火。臥聽曾孫讀楚騷。</text>
<title>對月</title>,<text>秋空露洗碧琉璃。松際娟娟月半規。圓到十分看易缺。思量最好欲圓時。</text>
<title>鳥嶺</title>,<text>穹巖疊嶂帶回溪。天險由來不可躋。坐使賊兵談笑過。當時豈少一丸泥。</text>
<title>竹嶺</title>,<text>西自長林東鐵橋。緣雲磴路躡岧嶤。試向嶺頭翹首望。江山風氣劃南條。</text>
<title>大關嶺</title>,<text>橫溪東去路迢迢。鞍馬徐行未覺高。直上上頭危萬仞。俯看滄海浩煙濤。</text>
<title>檀嶺</title>,<text>十月行人汗透衫。峯巒矗矗石巉巉。危途歷盡奇觀出。玉骨槎牙道德巖。</text>
<title>月嶺</title>,<text>迢迢一路走秦京。檀嶺纔過月嶺橫。高頂上來西北望。白雲無盡大江平。</text>
<title>葡萄一架。葉盡深紅可翫。</title>,<text>草龍翻作火龍來。珠帳仍成錦帳開。定有行人遙指點。紅雲一簇落庭隈。</text>
<title>閏九</title>,<text>佳節堂堂去不歸。白頭那得問前期。高秋更値重重九。稍喜流光一月遲。</text>
<title>閏九月朢日雪</title>,<text>湖天九月六花新。亂入窻間灑角巾。松鬣毶毶半靑白。秋山也學二毛人。</text>
<title>感舊</title>,<text>風流湖社集羣賢。此老曾爲最少年。當日不知眞好事。到今追憶若神仙。</text>
<title>曉雪 二首</title>,<text>睡起江山一夜殊。開門但見白糢糊。世人不識蓬萊島。珠樹琪花似此無。銷金帳底醉羔兒。半夜文城鐵馬馳。爭似山人淸意味。小梅花下獨吟詩。</text>
<title>樵童</title>,<text>飢火燒膓凍逼肌。雪崖無處拾枯枝。請君莫怪薪如桂。不到山中定不知。</text>
<title>題詩卷</title>,<text>雕蟲不足與斯文。萬首初圓筆欲焚。但恐獵心隨處闖。林湖煙月鶴峯雲。</text>
<title>書觸目</title>,<text>北風吹雪送霏霏。溪上人家晝掩扉。峒客背樵何處去。市門斜日販鹽歸。</text>
<title>三田浦碑</title>,<text>片石無言立屹如。白軒文字竹南書。漢水滔滔洗不盡。至今遺恨拜穹廬。</text>
<title>曉枕</title>,<text>天下雄雞第一聲。幾人枕上夢初驚。兩儀開闢應如此。漸覺明從黑處生。</text>
<title>硯滴</title>,<text>潤色文房第一功。冰心元在玉壺中。傍人莫怪潮還湧。巨海微涓理自同。</text>
<title>詠初月限韻</title>,<text>娟娟初月上簾鉤。坐看淸光轉屋頭。輪缺十分纔得一。可能容著廣寒樓。</text>
<title>梅花落 二首</title>,<text>東園堪笑片時姸。至後花開到臘前。恰似淸修方外士。餐霞服氣可延年。龍涎太膩麝臍腥。最愛梅香逗枕屛。落去猶能淸入髓。發爲詩句也含馨。</text>
<title>紙鳶呼韻</title>,<text>平子休誇製木鳶。紙鳶猶自戾靑天。飄飄直上三千仞。望眼遙分縹緲邊。</text>
<title>讀性理大全</title>,<text>半世風塵醉夢間。暮年天借讀書閒。白頭始識存心妙。秖惜前頭歲月慳。</text>
<title>燈花</title>,<text>山城夜色雪千家。星斗闌干月欲斜。老病極知無喜事。孤燈何意獨成花。</text>
<title>從弟公儀今年七十矣。思之不見。情見于詩。二首</title>,<text>竹嶺迢迢不見君。離愁還與歲華新。傍人莫問吾年紀。少弟于今七十春。兄弟凋零獨有君。池塘草色夢中新。分明昨夜靑田雪。疑是棃花洞裏春。棃花洞。卽公儀所居。</text>
<title>上元 二首</title>,<text>憶昔元宵直西省。黃昏騎馬踏康莊。雲從街上人如霧。日影臺前月似霜。浮生七十五回春。回首塵寰事事新。獨有一輪天上月。至今留照白頭人。</text>
<title>解憫八絶。次杜韻。</title>,<text>靑田五畝是吾居。頭白歸來賦遂初。顔歜巧知飢當肉。馮驩謾道食無魚。白雲何處是王州。前夜分明夢玉樓。日暮天涯空悵望。漢江江水自西流。哀壑傷心碧蕙秋。故人零落盡荒丘。山陽篴裏嵇中散。人日詩中高蜀州。眇眇孤生四海內。悠悠萬事百年中。黃髮獨悲餘鶴老。靑山何處訪龜翁。老杜詞林百代師。心香一瓣更無疑。不識石公何所見。古今唯許雪堂詩。飄然白髮老中丞。長物隨身六尺藤。除卻一生詩萬首。也知衰病百無能。振屧軒高秋夜深。澤南夫子與同吟。至今湖上多情月。猶自娟娟照此心。晩交嶽下先生李。更識蟾江太守安。酬唱至今光篋笥。二公華藻錦成團。</text>
<title>兒輩往遊林湖。獨坐漫吟。</title>,<text>春陰漠漠養花天。桃杏參差看欲燃。自慚白髮花相笑。湖上春遊讓少年。</text>
<title>玉梅花</title>,<text>可憐香艶委蒿萊。從古無人賦玉梅。花史品題猶自漏。故應天下有遺才。</text>
<title>登後麓</title>,<text>尋常身處百花中。或在堂西或在東。今日上山回首望。滿家都是一團紅。</text>
<title>送春</title>,<text>昨日韶華今日非。惜春無柰送春歸。庭畔小桃風落盡。一年花事到薔薇。</text>
<title>倭躑躅四月無花。謂已枯死。忽有萌櫱之生可喜。</title>,<text>嗟渠未慣耐風霜。萬樹皆春獨不芳。忽見小枝生嫰葉。世間眞有返魂香。</text>
<title>伏日漫吟</title>,<text>炎炎火繖到天中。汗雨遙知滴軟紅。自是無人高臥得。誰家不有北窻風。</text>
<title>雨中野望</title>,<text>凉颸吹鬢帽簷斜。雨打池塘萬柄荷。高閣捲簾平野闊。黃雲斂盡綠雲多。</text>
<title>山村</title>,<text>楡柳陰中一逕斜。石田耕種各生涯。黃雞唱作昇平曲。籬落家家琥珀花。</text>
<title>朢夜無月</title>,<text>凍雨纔收月未生。也知今夜十分盈。冰輪只在雲深處。安得長風掃太淸。</text>
<title>聞蛩聲</title>,<text>花鳥春風亦一時。秋蟬吟在碧梧枝。最憎絡緯終宵響。織出朝來滿鏡絲。</text>
<title>對雨</title>,<text>欹枕秋齋睡意闌。雨聲終日在簷端。塞鴻應作江南夢。長白山頭已早寒。</text>
<title>食桃子</title>,<text>寸核栽成十尺長。春花秋實共芬芳。瑤池謾說三千熟。不及吾園歲一嘗。</text>
<title>食菱實</title>,<text>黟然鐵角裹頑皮。雪白酥香剖始知。品題合與蓴菰倂。張翰如何獨不思。</text>
<title>山樝子</title>,<text>點點匀圓滿樹丹。可憐風味絶甘酸。林湖落日歸時路。一槖秋香掛馬鞍。</text>
<title>落木</title>,<text>杈牙老樹聳寒空。落葉蕭蕭滿地紅。自是榮枯隨節序。不須惆悵恨秋風。</text>
<title>冬暖多雨。見牆下靑草逬生。</title>,<text>簷溜丁東滴到晨。雪霜時節雨何頻。千山落木寒蕭瑟。細草靑靑獨自春。</text>
<title>聞權一甫新自嶺東歸。因憶陟州舊遊。</title>,<text>聞君歸自嶺東州。此地風煙我舊遊。滄海桑田容易事。可能無恙竹西樓。</text>
<title>己巳元日試筆</title>,<text>昨夜占天象。分明轉攝提。春生千里雪。漏盡五更雞。鶴髮閒無事。牛衣老有妻。今年三百日。問幾醉如泥。</text>
<title>洪甥稚龍 虎吉 來訪。作此贈之。</title>,<text>相去無千里。相離有二年。羸驂輕跋涉。寒榻賸留連。把酒春山動。論詩夜月懸。那堪送君後。頭白獨悽然。</text>
<title>雨用簡齋韻</title>,<text>夢中簷有語。滴滴到天明。出日渾無影。奔䨓忽一聲。冥濛妨遠矚。膏潤足春耕。老子唯高枕。從他早晩晴。</text>
<title>睡起</title>,<text>一枕華胥國。夜來危得仙。詩成窻影裏。睡起鳥聲前。物色皆春意。吾生自暮年。輕陰不關雨。恰是養花天。</text>
<title>閒居述興</title>,<text>老病投簪久。非關尙隱淪。靑山經雨長。白髮映花新。晝寢家無事。春農野有人。讀書吾自懶。兒輩更何嗔。</text>
<title>述興</title>,<text>病身妨遠出。賴是近林泉。野濕煙行地。山深樹到天。有生那免俗。無事亦能仙。詩酒終何益。差堪樂暮年。</text>
<title>細雨</title>,<text>朝霞乍明滅。微雨度靑林。脈脈隨風遠。徐徐入土深。鷺飛如得意。鳩喚亦何心。寂寞元吾事。休論客舊今。</text>
<title>溪亭卽事</title>,<text>朝起枕猶濕。雲霞通夜櫺。靑煙村樹暗。白雨澗沙明。門繫釣魚艇。壁懸沽酒甁。蕭然無客到。獨坐思逾淸。</text>
<title>夏日卽事</title>,<text>節序任流轉。園林長自幽。孤紅表衆綠。淸囀洗羣啾。曬藥經梅雨。分秧近麥秋。豐年知有象。高臥更何求。</text>
<title>山居卽事</title>,<text>恰恰流鸎語。山窻午睡回。煮蓴湖客餉。問藥越僧來。鑪氣餘蒼朮。庭陰轉綠槐。扶筇柏亭去。萬事一徘徊。</text>
<title>晩霽登東麓眺望</title>,<text>積雨晩來歇。乍凉天氣新。靑奴恩漸薄。紅友意逾親。出水蓮房坼。盈田稻穗匀。榰筇松下立。不覺露沾巾。</text>
<title>一室</title>,<text>一室淸如水。閒門無熱賓。溪邊淘白菜。庭畔𣌑靑薪。樹大隨人老。山空似我貧。阿童來報喜。早稻近嘗新。</text>
<title>歲暮</title>,<text>轉頭驚歲暮。極目况天陰。嶽色寒如睡。泉聲凍欲瘖。雲移猶雪意。梅動已春心。且喜新醅熟。山瓢細細斟。</text>
<title>客有不盲于心者。能彈能唱。作此贈之。</title>,<text>一燈山閣靜。玄鶴乍停絃。女唱嬌聲作。僧歌別調傳。平生都是夜。方寸本來天。當世知音少。千秋憶曠涓。</text>
<title>湖冰</title>,<text>一夜寒多少。朝看路在淵。馬行千頃玉。魚戴兩重天。波浪風還靜。光輝日更鮮。獨憐垂柳岸。閑閣小漁船。第三聯。一作鎭壓風濤靜。匀添雪月鮮。</text>
<title>野望</title>,<text>荏䒣年華晩。蕭條野望迷。天陰煙在地。冬暖雪成泥。宇宙容欹枕。江山與杖藜。長安杳何處。回首白雲西。</text>
<title>早春眺望</title>,<text>寒暄一日內。朝凍夕還融。暗水纔通脈。晴絲已颺空。草應連夜碧。花復幾時紅。萬象皆生意。孤愁獨老翁。</text>
<title>有客</title>,<text>避地幽棲久。雲林寂寞春。忽逢山外客。如見夢中人。繫馬蘿陰動。鉤簾草色新。危途石齒齒。相訪荷情親。</text>
<title>寒食前二日雪</title>,<text>天寒寒食雪。遠客欲添衣。到地融還濕。因風落更飛。暫敎花蕊澁。潛遣麥芽肥。童子西村去。瓷甁得酒歸。</text>
<title>夢得五六足成之</title>,<text>白髮靑田叟。家山悵阻脩。驚回一枕夢。危坐五更頭。留滯非關病。驅馳且得休。禪房壓春酒。孤客也風流。</text>
<title>春暮</title>,<text>三月行看暮。胡爲尙未旋。漸知春夜短。猶足老人眠。世事靑山外。花枝白髮前。客廚還不薄。新蕨半舒拳。</text>
<title>遣愁</title>,<text>百年強半客。垂老更離居。去去愁無限。看看景有餘。詩成黑甜後。花落綠陰初。坐見投林翮。令人憶弊廬。</text>
<title>紙砧</title>,<text>終日因人動。機關若有情。一頭敲處重。兩股踏時輕。似玉磨逾潔。如紈熨始平。丁丁萬杵熟。片片雪花明。</text>
<title>姑蘇臺</title>,<text>白紵歌初闋。層臺啼夜烏。渾忘臥薪日。只醉浣紗姝。太宰先交越。君王自滅吳。空留子胥目。竟看破姑蘇。</text>
<title>銅雀臺</title>,<text>百戰奸雄老。銅臺臨碧漳。猶牽一絲鼎。虛擬六州王。未了生前樂。空分死後香。繁華餘片瓦。亦足賁文房。</text>
<title>松下除地。布席。移坐避暑。</title>,<text>自有山中事。經營未覺難。鋤荒寬拓土。貼石小成壇。嶽色濃如滴。松陰翠作團。淸風灑毛髮。四月颯猶寒。</text>
<title>月出山</title>,<text>道岬停遊騎。肩輿到上頭。龜蟠碑獨立。龍去井空留。白霧東南海。靑煙五十州。小童掀巨石。撼樹信蚍蜉。</text>
<title>西軒</title>,<text>容膝非無地。西軒覺最宜。山低望遠處。風快納凉時。草氣薰相襲。松陰靜自移。臥看雲百變。浮世事堪知。</text>
<title>大霧</title>,<text>崇朝天地晦。眞宰亦何心。一氣通無極。羣形入太陰。濛濛添露重。漠漠助山深。忽見曈曨色。初陽照碧岑。</text>
<title>歸思</title>,<text>宿麥繁黃穗。新秧剡綠茸。坐看南畝色。遙憶北郊農。日月年垂半。雲山路幾重。思歸歸不得。百慮倚孤筇。</text>
<title>六月初一日作</title>,<text>晦朔七回新。棲棲猶竄身。朝廷天上事。故舊夢中人。只可隣山鬼。差堪養谷神。軒車自不到。非爲避風塵。</text>
<title>積雨乍霽。月色甚佳。</title>,<text>積雨今初歇。凉生卵色天。夜深人寂寞。雲破月嬋娟。脈脈誰同賞。依依獨不眠。老年情易感。好景亦凄然。</text>
<title>隴頭水</title>,<text>嗚咽復嗚咽。隴頭人夜行。征夫自有淚。流水豈無聲。沙磧風常急。關山月獨明。斷腸今古恨。留入碧波鳴。</text>
<title>野望</title>,<text>鉤簾山閣迥。萬象入支頤。野闊孤煙細。天長獨鳥遲。春歸芳草外。病起落花時。新熟淸明酒。呼兒倒一巵。</text>
<title>老病</title>,<text>老病拋人事。功名更可論。蓬蒿蔣生逕。鳥雀翟公門。寂寞應吾道。優游亦聖恩。濁醪猶自醉。斜日枕槐根。</text>
<title>老態</title>,<text>此心猶自少。老態巧相干。右手拈盃戰。雙瞳檢字酸。秋山爭我瘦。夜雨逼人寒。白髮應千丈。何須把鏡看。</text>
<title>寓目</title>,<text>曠野蒼茫外。孤村寂寞中。飢烏啄槐子。睡鴨抱蘆叢。歲暮悲人遠。天寒惜酒空。靑山故相近。似慰白頭翁。</text>
<title>鶴鳴軒遣懷</title>,<text>我非高尙者。衰病自休官。勳業從虛擲。身心覺粗安。沙晴鷗夢穩。松老鶴巢寒。濁酒一盃足。人間行路難。</text>
<title>凍溜</title>,<text>一夜千條玉。環簷列短長。垂垂掛羊角。皛皛截熊肪。鳥雀看應怪。兒童叫更狂。憶曾窺石窟。鍾乳巧相方。</text>
<title>春寒</title>,<text>靑帝來何晩。玄英老尙驕。雲稜無去翼。雪竇有歸樵。物色春蕭瑟。人家晝寂寥。幾時沽美酒。爛熳醉花朝。</text>
<title>新春卽事</title>,<text>天地靑陽日。江湖白髮翁。閉門無世事。得酒有春風。桂葉初舒綠。茶花已坼紅。韶華猶在此。窻外雪漫空。</text>
<title>雪後疊前韻</title>,<text>雪屋多奇事。居然侈病翁。簷懸石鍾乳。籬匝玉屛風。醱瓮茅柴白。添鑪榾柮紅。生涯於此足。何必恨囊空。</text>
<title>堤川有一老九十六歲尙無恙。其他七十八十者頗夥。足稱仁壽之鄕。詩以頌之。</title>,<text>山水東南秀。古來風氣淳。須徵域是壽。實藉里爲仁。已見雞窠老。多逢菊井人。金丹非有術。耕鑿太平春。</text>
<title>丸藥</title>,<text>老人須藥物。新製橘皮丸。萬杵篩中細。千珠掌上團。不勞靑籸飯。何必紫金丹。鍊骨非吾事。差堪病體安。</text>
<title>漫成</title>,<text>絶峽人煙少。春天雨雪多。幽泉咽冰壑。凍雀落風柯。臥病江山在。吟詩歲月過。忽逢湖上客。花信問如何。</text>
<title>題永慕亭</title>,<text>峽坼平疇出。林回小築幽。道情觀水得。詩興入山求。夜雨茅茨濕。春風草木柔。由來桑宿戀。况復是菟裘。</text>
<title>重陽</title>,<text>屋後靑山在。登高路不賖。未應無白酒。何處覓黃花。牢落元吾道。飛騰且歲華。西風莫吹帽。留護鬢鬖髿。</text>
<title>安分吟</title>,<text>浮沉半世事。遲暮一枝棲。病起林花落。詩成谷鳥啼。風流歸白酒。筋力付靑藜。不必滄浪濯。門前有碧溪。</text>
<title>晴</title>,<text>久旱方思霈。連陰亦喜晴。融融山翠滴。淰淰麥凉生。流惡溝渠淨。居高枕席淸。摩挲斑竹杖。稍覺病身輕。</text>
<title>閒居</title>,<text>醉應元亮石。玄是子雲亭。鬢帶流年白。山含太古靑。生涯商鶴料。文字演牛經。懶極渾忘掃。蒼苔自滿庭。</text>
<title>獨圍碁</title>,<text>老病閒無事。文楸試獨臨。凉風送荷氣。秋日轉槐陰。敵國還雙手。神機只一心。隔籬聞下子。應道盍朋簪。</text>
<title>新秋感興</title>,<text>七月新凉入。山人始袷衣。秋風桐葉脆。宿霧稻花肥。睡到閒時足。詩從病後稀。寒蟲亦何意。鳴噪各天機。</text>
<title>感秋</title>,<text>營營竟何務。秖是赴年衰。絡緯秋風得。梧桐夜雨知。有情能不感。無事卻成悲。偶作凄凉語。非關學楚辭。</text>
<title>愁懷</title>,<text>病骨淸羸甚。輕寒欲御裘。一生歡有幾。萬事老應休。孤枕風驚夢。空閨月照愁。蕭蕭潘岳鬢。不獨爲悲秋。</text>
<title>贈李生命卨</title>,<text>客自忠州至。柴門卸馬鞍。少年今老大。中歲各悲歡。短日江湖晩。寒天道路難。相逢先問訊。鶴髮近平安。</text>
<title>山齋卽事</title>,<text>竹鑪蒼朮火。枕几挹餘薰。小雪融成雨。遙山暗似雲。書從稺子懶。詩自老翁勤。且喜村醪釅。千愁散一醺。</text>
<title>雪夜卽事</title>,<text>夜靜唯聞角。天陰不見星。雪窻虛更白。燈火耿猶靑。丫婢煎香茗。髫兒讀孝經。衰翁亦有事。叩齒誦黃庭。</text>
<title>將軍柏 幷序</title>,<text>余讀嵩山記。嵩陽宮廢址有古柏。其大六人圍。傍有石刻云漢武封大將軍。在漢時亦必以巨木受封。前乎漢者。不知其幾百年。後乎漢者殆近二千年矣。闕里有夫子手植檜。而今則枯矣。泰山五大夫。亦後人改植云。然則天下壽木。當以此柏爲第一。而唐宋詞人之詠。不少槪見何哉。豈有之而吾未之見耶。聊以短律記之。獨共嵩山老。將軍天下無。秦松非舊植。孔檜是枯株。尙記秋風客。曾傳萬歲呼。當時衛霍輩。朝菌摠須臾。</text>
<title>詠井上老松。效李義山。</title>,<text>昔種才能尺。今看已可圍。葉堪遮井眼。根欲透泉扉。香露凝還滴。蒼雲宿不飛。最憐金破碎。汲月夜忘歸。</text>
<title>東海</title>,<text>大瀛環鰈域。東極是咸池。沙白無潮岸。波紅出日時。百川何處盡。三島至今疑。迥與中原隔。秦皇竟不知。</text>
<title>西海</title>,<text>自古稱東海。誰知我國西。風來連碣石。潮去落靑齊。給餉千艘轉。朝天一路迷。憶曾看月島。凭檻俯鯨鯢。</text>
<title>南海</title>,<text>東淸西海濁。淸濁間於南。蜃市尋常見。鵬圖弔詭談。波濤浸朱雀。島嶼貢黃柑。港口戈船靜。深知聖化覃。</text>
<title>北海</title>,<text>萬古禺強海。茫茫繞北關。深靑如黛瓮。驟白或銀山。河伯乘流望。蘇卿杖節還。未論天外事。壯觀甲人寰。</text>
<title>新春卽事</title>,<text>嫰日烘牕紙。輕風靜樹梢。春雞應欲乳。寒鵲已成巢。苔色上井甃。雪痕沾屋茅。東園坼蔬甲。從此足盤肴。</text>
<title>上元日。訪土谷鄭兄 瑾。集杜律成篇。二首</title>,<text>谷口舊相得。肩輿強老翁。圃開連石樹。雲逐度溪風。枕簟入林僻。衣冠與世同。淸談見滋味。此日意無竆。相識自兒童。如今白髮翁。古苕生迮地。喬木易高風。寂寞春山路。招尋令節同。誰能更拘束。不擬哭途竆。</text>
<title>乙亥元朝試筆</title>,<text>海色蔥曨出。星河與歲翻。江湖春萬里。天地日三元。雪盡靑山在。霜添白髮繁。聖朝餘此老。簪履又霑恩。</text>
<title>午睡</title>,<text>老困多憑几。春寒更閉門。睡中無晝夜。枕上有乾坤。逆旅誰非夢。華胥亦寓言。百年從我適。穩臥鶴鳴軒。</text>
<title>對雨憶紅流洞亭子</title>,<text>老人常少睡。短夜亦難支。早起非因事。春遊半爲詩。微寒侵病骨。一雨敗幽期。悵望紅流洞。看花定幾時。</text>
<title>樵童</title>,<text>一擔誰多少。樵童各自誇。折花爭揷鬢。捲葉或吹笳。桂入長安市。錢歸野老家。靑山無盡藏。日日是生涯。</text>
<title>贈許子正</title>,<text>江漢西歸客。悠悠天一涯。出門芳草長。深樹落花遲。欲別還無語。重逢可有期。卷中三絶在。一展一相思。</text>
<title>閒居述事</title>,<text>小聚三家墅。蒼郊十里天。山容多在樹。草色盡歸田。得氣看魚躍。無心認鷺眠。所嗟人擾擾。風腳市聲傳。</text>
<title>自嘲</title>,<text>白頭心尙少。誰道此翁衰。豪氣終歸酒。淸言盡作詩。春風花入戶。夜雨水平池。明日金虀膾。湖亭又好期。</text>
<title>自適</title>,<text>野麥初齊穗。村蠶欲吐絲。淸風當暑覺。細雨映空疑。睡意生書卷。閒情了奕碁。優游能自適。此老未全癡。</text>
<title>夜思</title>,<text>夜色非全暗。星河炯自垂。鷺藏無月渚。鴉動有風枝。冉冉驚存沒。悠悠惜別離。向來多少事。孤枕不眠時。</text>
<title>苦熱得驟雨乍凉</title>,<text>白日俄明晦。浮雲巧吐呑。槐花和雨滴。匏葉受風翻。暑卻熏天勢。凉生到骨恩。晩晴幽鳥語。還覺靜中喧。</text>
<title>坐看林梢掛月。忽憶袁中郞賦風林纖月落。遂效其體作。二首</title>,<text>微風將缺月。暫寄暮林晴。葉密初疑暗。枝疎忽透明。徘徊乍留影。沉沒太無情。惆悵黃昏坐。棲鴉更不驚。一痕生又滅。只在樹梢頭。匣掩參差鏡。簾垂宛轉鉤。斜輝微破暝。碎影淺涵秋。漸看疎星出。柴門夜更幽。</text>
<title>冬日閒居</title>,<text>老來偏好靜。只與睡相宜。病久如無病。詩多更有詩。竆陰一陽近。寒夜五更遲。箇裏春消息。梅兄爾獨知。</text>
<title>曉起</title>,<text>欲起牽春睡。衣裳攬亦遲。天機雞自熟。曙色鳥先知。藥餌無時了。筋骸覺日衰。平生湖海氣。猶復發爲詩。</text>
<title>朝起</title>,<text>紙牖微微白。披衣已大昕。春霜不殺草。曉氣欲生雲。攘攘人趨事。咬咬鳥命羣。病翁無所管。淸坐爇鑪薰。</text>
<title>睡起漫詠</title>,<text>農時人在野。竟夕不聞跫。睡罷鳩鳴七。詩成鷺起雙。麥風淸透箔。槐日靜移牕。一盞松花酒。閒愁坐受降。</text>
<title>五月十日雨</title>,<text>是日年年雨。瑤階十葉蓂。丁寧爲民意。肅穆在天靈。喜色回枯槁。神功入窈冥。長留萬世澤。深淺看東溟。世傳太宗憂旱。五月十日升遐乃雨。自後歲歲是日必雨。故謂之太宗雨。</text>
<title>發京行。宿遠西曉起。</title>,<text>睡起虛堂曉。星河澹遠天。鄰雞啼送月。店婦爨生煙。名利終誰免。行藏老自憐。悠悠問前路。眼閱幾山川。</text>
<title>直龍山軍資監 二首</title>,<text>直廬無一事。蕭灑米塵間。地接投金浦。天低落帽山。但糜三品祿。猶忝九卿班。借問淸朝彥。誰能似我閒。髮禿猶非釋。身閒也是官。何妨司馬冗。差勝廣文寒。沙鳥來庭際。風帆出屋端。蒼蒼冠嶽色。朝暮把杯看。</text>
<title>送李君澤 渙 赴任慶興</title>,<text>鐵關已云遠。關外更天涯。日月跳靑海。乾坤繞赤池。三邊今妥帖。五馬亦恩私。莫怪男兒淚。離情老易悲。</text>
<title>登龍山北岡騁眺</title>,<text>逶迤穿曲巷。縹緲上高丘。山外天疑盡。江邊地欲浮。魚龍常近屋。雞犬或登舟。向夕蘋風起。泠泠六月秋。</text>
<title>大雨</title>,<text>獨客長安雨。靑山故國心。誰敎三月旱。轉作一旬霖。文字多齊氣。謳謠半越吟。欲歸那可得。千里陸應沉。</text>
<title>乘舟下龍山登挹淸樓。歸路訪李文五。</title>,<text>聊偸直署暇。始了挹淸緣。曲浦千帆落。層崖萬井懸。無風禦寇馭。不雪子猷船。何處故人宅。靑林殘照邊。</text>
<title>歸思</title>,<text>短髮白絲絲。殊非旅宦時。夜眠秋入夢。朝起雨添詩。老病人誰問。行藏世或疑。西風遡江漢。休遣一帆遲。</text>
<title>棃湖與金台太白唱醻</title>,<text>一棹東歸客。西風吹白鬚。山中見宰相。門外有江湖。野色初紅稻。秋聲已碧梧。如公那可得。三紀謝榮途。</text>
<title>夜歸</title>,<text>落日千山色。黃昏十里行。亂雲深广黑。隙火遠村明。戒虎頻回顧。逢人亦自驚。家僮秉雙炬。何幸半途迎。</text>
<title>山居卽事</title>,<text>幽事安排得。非閒也不忙。地膚新束箒。山骨舊支牀。曬藥還愁雨。移花欲避霜。園林饒橡實。亦足備年荒。</text>
<title>山居雜興</title>,<text>山居元自僻。暝色使人幽。啜茗淸吟肺。燃松惱病眸。卷中渾漫興。身外摠閒愁。坐閱閻浮界。神仙也白頭。</text>
<title>暮歸</title>,<text>泥飮東村酒。歸驂醉自遲。斜穿野逕細。半側土橋危。古塔前朝在。寒砧薄暮知。經過一十里。收拾摠堪詩。</text>
<title>火鑪</title>,<text>鵲尾拈香罷。龍頭煮茗催。看來花似焰。過後雪如灰。好事熏衣架。奇功暖酒盃。老人偏愛近。白屋也春回。</text>
<title>田園雜詠</title>,<text>浮生隨分足。數畝亦田園。水淺沙添徑。山深樹補村。宦情吾自睡。幽意鳥能言。野老時來往。桑麻入細論。</text>
<title>春宵對月</title>,<text>忽覺乾坤白。雲開桂影流。眞堪破昏夜。何必讓淸秋。未信銀橋陟。空傳玉斧修。升沉與圓缺。萬古送悠悠。</text>
<title>春興</title>,<text>閏年春自賸。不必惜花遲。會有催開日。猶勝欲落時。淺莎今已坼。宿麥漸應滋。澤國冰初冸。吾將理釣絲。</text>
<title>春日山村卽事</title>,<text>燒痕靑欲透。村叟話春耕。氣候暄凉半。光陰晝夜平。持觴亥酒熟。隔屋午雞鳴。可認書生宅。寒砧擣紙聲。</text>
<title>江漢亭</title>,<text>江漢亭在楊根大灘上。乃玄谷鄭公之所築也。歲久而圮。玄谷之孫都事世甲氏重刱之。余與都事之子應井友善。每舟行經此。必繫纜而登眺焉。倐已四五十年。今又廢壞。但有遺址。乙丑季夏。余過而訪焉。都事之曾孫數輩居其傍。相與話舊歎咜者久之。甲戌季春。夢遊江漢亭。似是主人之更構。遂得一聯。雲仍有肯構。江漢更高亭。蘧然而覺。聊復足成之。玄谷遺墟在。滄桑閱幾齡。雲仍有肯構。江漢更高亭。枕下涵澄碧。窻間挹遠靑。莫言今是夢。曾亦夢中經。</text>
<title>春夜有懷</title>,<text>春宵山閣靜。獨坐思何竆。樹戴纖纖月。窻含澹澹風。匣琴從自閉。罇酒許誰同。倘有緘書寄。雲間聽斷鴻。</text>
<title>寫意</title>,<text>慣在山中住。看山日更殊。雲霞乍興沒。草木遞榮枯。積翠晴猶濕。霏紅近卻無。新詩吟不盡。欲倩畫工模。</text>
<title>哀馬死</title>,<text>步驟眞堪詫。馴良亦可憐。蒭萁闕一飽。鞍轡剩三年。坤象宜行地。房精忽返天。長隄春草色。盡付老牛眠。</text>
<title>閒居雜詠</title>,<text>夙抱煙霞癖。眞成鹿豕羣。澗紅花底水。山黑雨餘雲。晝靜眠宜穩。春寒飮可醺。林泉亦王土。棲息荷吾君。</text>
<title>閒居卽事 二首</title>,<text>恰似無人室。閒眠晝下簾。酸醪飮自快。鹹菽啗猶甜。山鳥窺虛檻。風花入小簷。餘生消底事。時復檢書籤。老覺年年甚。貧知事事妨。買愁還有債。醫懶更無方。細雨桃花濕。新泥燕子忙。白頭猶翰墨。舊習竟難忘。</text>
<title>四月十一日朝起。見霜隕如雪。</title>,<text>曉起寒侵骨。嚴霜卻殿春。昔曾書魯史。今豈哭燕臣。草木方宜茂。乾坤本自仁。無端肅殺氣。靑女是何神。</text>
<title>初夏遣興</title>,<text>淸和時漸好。老病興猶新。礎潤先知雨。花遲晩覺春。閒雲偏傍客。熟鳥不驚人。觸眼生佳句。追摹易失眞。</text>
<title>夜聞蛙聲</title>,<text>夜雨誰先覺。天機爾自知。可能當鼓吹。非是爲公私。井底尊何意。泥中樂一時。衰翁耿不寐。入耳摠宜詩。</text>
<title>曉起童子報大霧。開戶視之雨矣。</title>,<text>似霧還非霧。兒童睡睫迷。開門眞覺雨。滿地已成泥。潤色先花塢。神功最麥畦。斑鳩亦何事。款款盡情啼。</text>
<title>漫成</title>,<text>北斗隨時轉。東風應律回。寒應得酒去。春欲入詩來。白髮人間世。淸朝御史臺。枯桐半已朽。羞比豫章材。</text>
<title>物態</title>,<text>物態眞多巧。天公故不慳。細腰風外柳。濃黛雨中山。石老癯仙骨。花紅醉客顔。笙歌何處發。黃鳥更緡蠻。</text>
<title>漫興</title>,<text>小雨淸梅暑。微風送麥凉。高吟氣自爽。獨坐興還長。點筆修花譜。抽籤檢藥方。老人閒事業。隨意不須忙。</text>
<title>登白鶴峯。草間拾得碁子數枚。</title>,<text>獨往謝牽率。徐行忘險𡾟。山空無白鶴。樹密有黃鸝。流憇一筇竹。追來兩稺兒。爛柯知舊跡。松下拾殘碁。</text>
<title>䨓雨。次袁中郞韻。</title>,<text>䨓聲西北起。雨腳逐飄風。萬井砰訇裏。千山黯憺中。驟來還自止。纔過卻如空。坐看雲鱗坼。斜陽半壁紅。</text>
<title>遣閒</title>,<text>午影移軒砌。秋聲到薜蘿。片雲將鶴遠。深樾得蟬多。小醉供閒睡。新凉起宿痾。滄浪何處是。聊和濯纓歌。</text>
<title>田翁</title>,<text>田家無曆日。節候老農知。土潤秋耕易。霜遲晩穫宜。雞豚團保社。菽水媚妻兒。不學商人輩。經年遠別離。</text>
<title>秋日村居</title>,<text>秋色滿吾家。閒吟意自夸。廚薪多赤葉。馬草半黃花。晩稻皆成穫。新醅不用賖。何須撰杖屨。高臥送年華。</text>
<title>重陽</title>,<text>幾處茱萸會。佳辰獨在家。新霜染紅葉。小雨濕黃花。短髮風翻雪。衰顔酒暈霞。詩成無好語。秖是感年華。</text>
<title>石陽公子畫簇 幷序</title>,<text>外曾祖景憲公。與石陽公子善。故石陽之竹。富公篋笥。而其一障子。石陽自以爲平生最得意。公愛之異於他畫。丙子之訌。公以湖西伯。提孤軍赴難。殊死得生。家人奔避峽中。遺失此畫。旣亂定。公知之。嗟惜之不已。久之畫復出于世。公之外曾孫尹兄斗緖購得之。竟歸本家。噫當兵戈搶攘之際。人孰知愛惜此畫而護藏之哉。然能不漂於戰血。燼於兵燹。泥於馬足之下。而閱歷沙劫。流落人間。卒歸于公之子孫。此豈人力哉。其必有鬼神陰相之者。吁亦異矣。履萬雖不識畫。猶知此畫之逼眞。試掛之風簷月牖。髣髴有生動之勢。信乎希代之奇寶。傳家之長物也。遂序而詩之。王孫竹三昧。筆法古來稀。幻出檀欒勢。偸回造化機。楚弓曾暫失。趙璧竟完歸。留與書香舊。傳家永不違。</text>
<title>暮歸卽事</title>,<text>暮醉南村酒。肩輿緩緩歸。籬根透遠火。屋角閃殘暉。宿鷺驚人起。寒鴉繞樹飛。鶴峯煙靄裏。童子候柴扉。</text>
<title>繪孫往海美。追念行役有述。</title>,<text>海國雲千里。離愁日覺增。馬穿檀嶺雪。舟閣木溪冰。曉煖行時酒。宵明飯處燈。歸期須屈指。春律破嚴凝。</text>
<title>家兒生日</title>,<text>弄璋如昨日。桑海閱人寰。我老渠仍老。衣斑鬢亦斑。酒盃陶暮景。春色盎衰顔。此會年年樂。從敎萬事閒。</text>
<title>雪後卽事</title>,<text>皛皛千山色。新晴入小樓。金星翻日腳。玉蕊散風頭。淸動吟梅興。寒添爨桂愁。明窻讀周易。萬事聽悠悠。</text>
<title>虹</title>,<text>薄雲晴帶濕。斜日照成霓。碧海曾聞市。靑天亦有梯。劒光疑射斗。珠采想探驪。指點如堪掇。追看近卻迷。</text>
<title>曉起風雪</title>,<text>夢破寒生枕。窻鳴雪灑風。凝塵罇失綠。敲火石翻紅。萬事孤吟裏。千山極望中。乾坤莽空闊。誰復問衰翁。</text>
<title>雪後寒甚</title>,<text>夜來三尺雪。春到不知春。窻隙風鳴紙。鑪頭火近人。禦寒盃自聖。呵凍筆猶神。可笑書生事。渾忘白屋貧。</text>
<title>山火</title>,<text>春峽燒畬早。靑山火劫中。晝看煙漲黑。夜識焰馳紅。縱失雲霞色。能資稼穡功。應知虎豹遁。還與獵圍同。</text>
<title>紫薔薇</title>,<text>正惜黃薇落。猶看殿紫薇。不辭差晼晩。應恥鬪芳菲。綴葉元相似。開花始覺非。何須強分別。爛熳欲同歸。</text>
<title>觀震澤記</title>,<text>太湖三萬頃。山在水中央。怪石人間走。靈符洞裏藏。千家市橘柚。百里驛舟航。豈意神仙宅。還兼富貴鄕。</text>
<title>觀金華洞記</title>,<text>石門初傴僂。洞府轉穹窿。開闢乾坤小。雕鎪造化工。班形均動植。積乳自鴻濛。聞有金幱窟。奇觀亦海東。</text>
<title>秋懷</title>,<text>出世無長策。唯知善閉關。墟煙分古木。湖雨入秋山。自是貧成儉。聊因懶得閒。老態渾身在。何須鏡照顔。</text>
<title>永慕亭遣興</title>,<text>十載風塵夢。歸來復此亭。月臨秋水白。天與暮山靑。壯志淸時老。孤愁永夜醒。平生經濟業。新具釣魚舲。</text>
<title>舟行遲滯。欲趁緖孫之婚而恐或未及五月六日。在黃驪作。演雅</title>,<text>龍嶽如相戀。驪江許久淹。虛傳烏鵲喜。遙憶鳳凰占。欲返千年鶴。還愁六日蟾。澆愁仗浮蟻。鵝眼問靑帘。</text>
<title>連雨</title>,<text>陰霪誰不苦。物色較晴多。墨染山圖畫。紋生水綺羅。玉鳴深院竹。珠碎滿池荷。請轉愁霖詠。因成喜雨歌。</text>
<title>卽事</title>,<text>坐久衣裳潤。頻添鵲尾薰。天垂無盡雨。野宿不歸雲。杲杲須明發。沉沉又夕曛。高田泥沒膝。何日理耕耘。</text>
<title>立秋前一日驟䨓雨</title>,<text>隱隱輕䨓動。看看驟雨收。稍思僧解夏。復恐客悲秋。歲月靑山在。江湖白髮留。行藏澹無意。浮世一虛舟。</text>
<title>步月</title>,<text>孤月生天末。盈盈到我牀。川明受虛暈。樹暗界淸光。老興元非淺。閒愁亦自長。寂寥誰與語。萬事一彷徨。</text>
<title>輓金副學 鎭商○二首</title>,<text>心期偶相合。形跡不曾拘。腳底三韓土。胷中五嶽圖。白頭猶翰墨。金帶且江湖。看盡蜉蝣界。褰裳上忽區。憶昨東歸路。維舟訪戴家。勅廚炊白雪。沽酒勸紅霞。語罷靑山暮。詩成醉草斜。存亡還此日。老淚向天涯。</text>
<title>秋日閒居。次袁中郞韻。</title>,<text>濁酒從吾酌。瓷罌等玉缸。心將黃鵠遠。跡與白鷗雙。野語那成脊。樵謳不問腔。蠧書空滿篋。夙業負經邦。</text>
<title>七月十七夜</title>,<text>千林歸鳥盡。夜靜閉門時。閃閃村燈遠。朧朧嶺月遲。不眠還獨坐。無事更新詩。漸覺秋衣薄。庭蕪白露滋。</text>
<title>觀壁畫楓嶽</title>,<text>臥看楓嶽勝。忘卻在風塵。元化留眞跡。曇無想幻身。未勞雙不借。能縮十由旬。髣髴前宵夢。朝來眼更新。</text>
<title>螢火</title>,<text>體較醯雞大。光論鬼燐微。暗中明一點。空外散羣飛。拂草寒無焰。臨書耿有輝。神方傳卻馬。聞道解重圍。</text>
<title>蜜蜂</title>,<text>義在尊君長。心同衛國家。一窠容萬口。兩股寄千花。釀蜜秋供稅。隨潮日報衙。莫敎人盡取。留與作生涯。</text>
<title>蜘蛛</title>,<text>昆蟲各天性。爾獨網羅張。遮莫經綸巧。徒緣口腹忙。籬尖翻細雨。簷角映斜陽。滿腔都是縷。曾不補衣裳。</text>
<title>蟋蟀</title>,<text>天機誰告汝。時至自鳴秋。蛙吠寒初歇。蟬吟夜亦休。寡妻燈下淚。孤客枕邊愁。不用金籠閉。豳歌感歲遒。五六。一作孀閨燈照淚。旅枕月添愁。</text>
<title>蠧魚</title>,<text>鑿壁藏黃卷。挑籤走白魚。稟生唯在紙。到死不離書。倘使呑三字。何妨缺五車。謾言成脈望。吾欲撲無餘。</text>
<title>蚍蜉</title>,<text>含育乾坤內。誰爭爾族多。風流到罇酒。疆域有槐柯。封穴能知雨。穿隄恐漏河。幺麽求易足。酣戰欲如何。</text>
<title>田家卽事</title>,<text>田家少閒暇。晨起喜天晴。宿霧禾頭濕。初陽棗頰赬。物華催歲晏。人事趁秋成。傭作愁將暮。端宜補月明。</text>
<title>秋日村居</title>,<text>寂寂淹竆巷。悠悠赴暮年。生涯憑硯北。意氣到罇前。細雨荻苗水。高風稻熟天。遙知村有酒。水缶送闐闐。</text>
<title>次劒南韻 二首</title>,<text>名利他人得。山林此老遺。逍遙眞自樂。搖落不須悲。露爲滋蘭降。霜因護菊遲。悠悠千古意。聊和劒南詩。不必離人境。心閒地自幽。炎凉從世態。貧病豈吾愁。江漢紆南紀。雲山擁上游。名區長在眼。那待棹扁舟。</text>
<title>偶題</title>,<text>文字眞成祟。平生累肺腸。朝來還一笑。熟處故難忘。老錦無新㨾。脩眉有舊糚。寧誇射鵰手。羞入鬪雞塲。</text>
<title>往檀谷</title>,<text>騎牛向檀谷。到處見楓林。卻賴遲遲去。仍成細細吟。澗流霜後淺。山色霧中深。石棧縈回入。茅亭在碧潯。</text>
<title>詠黃白二菊</title>,<text>萬木秋蕭瑟。姸華占兩叢。共知黃面老。亦有白頭翁。但使淸香在。何論幻色空。金貞與玉潔。畢竟歲寒同。</text>
<title>遣愁</title>,<text>丘壑身堪隱。風塵跡已收。暮年無好事。浮世有閒愁。山暝寒雲合。村深古木稠。正思澆礧碨。一醉與誰謀。</text>
<title>幽居述事 二首</title>,<text>宇宙何須闊。團蕉足病軀。詩應閒事業。睡是懶工夫。落葉風高下。遙山霧有無。流霞酌已盡。餘興問村酤。萬木寒無影。空山歲載陰。琴書四壁靜。兒女一燈深。寂寞歡娛地。蕭條老大心。百年湖海氣。都付等閒吟。</text>
<title>小至</title>,<text>欲識黃鍾律。試嘗玄酒盃。一陽初槖籥。萬象暗胚胎。漸覺靑春近。偏驚白髮催。明朝頒玉曆。安得鳳含來。</text>
<title>臘月初吉。家兒生日。</title>,<text>寵辱誰非幻。行藏老自知。世無靑眼友。家有白頭兒。蓂葉開新臘。桑弧記昔時。百年多少事。濁酒且深巵。</text>
<title>哭鄭龜翁 瑾○二首</title>,<text>故舊幾人在。吾兄今又亡。亦知從此逝。那忍暫時忘。寒日淚相映。孤雲愁與長。湖亭重九會。往跡遂凄凉。老健眞難恃。微痾竟未蘇。猶嫌間一麓。可耐隔黃壚。荷死龜巢冷。松疎鶴夢孤。溫溫想風味。當世此人無。</text>
<title>梅下獨酌</title>,<text>讀盡參同契。金丹不可成。暮年無石友。空谷有梅兄。色欲欺頭白。香宜佐酒淸。黃昏澹相對。老眼爲君明。</text>
<title>守歲。次韋莊韻。</title>,<text>不知生世久。但覺送年頻。爲報紅顔子。休驚白髮身。星河五更曙。盃酒萬家春。老去偏增感。人間少故人。</text>
<title>記月岳舊遊</title>,<text>遠尋神勒寺。曾自霧巖移。紺殿歘新構。緇徒多舊知。洞雲扶塔湧。崖石帶松欹。尙記禪堂曉。前峯聽子規。</text>
<title>卽事</title>,<text>春眠常懶起。初日到松關。籬缺桃花出。簾開燕子還。看山嫌樹密。掃地惜苔斑。自笑干何事。吟詩老不閒。</text>
<title>四月十五日卽事</title>,<text>睡起三竿日。心驚四月霜。遊人惜花柳。野叟念農桑。已自乖寒燠。何能適雨暘。深思調玉燭。搔首問蒼蒼。</text>
<title>山居雜詠</title>,<text>眼看花飛盡。春歸有底忙。客稀莎徑合。兒惰藥畦荒。病已拋觴政。閒唯理墨莊。文無入朝饍。咳唾也生香。</text>
<title>丙子初度</title>,<text>桑蓬今日會。老病百年人。世上多新事。尊前少舊賓。綠荷初展葉。靑杏欲成仁。物色隨時換。吾猶見在身。</text>
<title>余自林居以來。日飮酒二盃。作詩數章。昨日㬥患泄委頓。病起漫吟。</title>,<text>宦業明時拙。幽居晩節宜。百年貧有酒。一日病無詩。碧樹風凉進。閒窻午影移。飛來雙白鷺。忽若與人期。</text>
<title>紫燒酒</title>,<text>白酒成紅酒。瓊漿莫浪誇。味勝金掌露。色奪赤城霞。法醞猶難敵。山村豈易賖。能令棃凍面。醉暈似桃花。</text>
<title>秋懷</title>,<text>日漏重雲薄。風驅片雨歸。樹高蟬得意。沙暖鷺忘飛。獨倚靑藜杖。誰敲白竹扉。菜花開小圃。秋色亦芳菲。</text>
<title>村居卽事</title>,<text>荏䒣中元後。蕭條小隱家。廚人烹瓠葉。稺子摘槐花。日漏雲容駁。風吹雨腳斜。客來誰問字。秖是話桑麻。</text>
<title>山居卽事</title>,<text>垂老宜高枕。連旬懶下庭。雨滋苔欲紫。風落菓猶靑。春釀餘三亥。秋膰致上丁。愧非顔歜巧。免作屈原醒。</text>
<title>曉枕</title>,<text>曉枕常無寐。衰翁起自先。樹梢禽欲動。簷角月猶懸。酒乏新秋釀。詩追昨夜篇。穡人催早爨。秔稻熟陂田。</text>
<title>竹簾</title>,<text>細竹編爲箔。端宜障日斜。非關卜肆隱。不是妓衣遮。樹影看如纈。山光望似賖。蝦鬚與翠羽。何必五矦家。</text>
<title>朝起卽事</title>,<text>夜聽窻扉語。晨興葉滿庭。漸無千樹赤。猶有數峯靑。日月淹竆巷。乾坤屬暮齡。東籬菊已老。惆悵挹餘馨。</text>
<title>寫懷</title>,<text>落落人間世。殘生病獨存。交遊無一老。婚嫁到曾孫。夜永頻推枕。天寒賸閉門。少年空滿眼。此意向誰論。</text>
<title>暮歸</title>,<text>北郊初暝色。西崦尙餘暉。背郭炊煙合。衝人宿鳥飛。山村還覺遠。驛樹漸看微。卻喜肩輿緩。詩成及未歸。</text>
<title>閒居雜詩</title>,<text>人生無那老。此理古今來。富貴徒爲爾。英雄安在哉。白首書千卷。靑山酒一盃。暮年聊適意。何必覓蓬萊。</text>
<title>盤飧</title>,<text>莫道盤飧薄。吾知啖蔗甜。飯炊雲子米。羹點雪花鹽。葵藿猶堪飽。熊魚可得兼。回看煙火冷。太半是空閻。</text>
<title>偶成</title>,<text>莫道歸田晩。猶勝老未歸。林泉斑竹杖。寒暑碧蘿衣。濁酒有醒醉。靑山無是非。敢懷高尙志。病懶自忘機。</text>
<title>雪後漫詠</title>,<text>湖天三日雪。山色白參差。瘦鶴依寒渚。飢烏觸凍枝。流年一彈指。浮世獨支頤。鉛槧吾家事。兒童也解詩。</text>
<title>夢得第二聯。覺而足成之。</title>,<text>小築山深處。端居歲暮時。貧應妨有禮。惰或近無爲。暗竹風敲響。寒松雪壓欹。曉窻推枕坐。猶記夢中詩。</text>
<title>丁丑元日試筆</title>,<text>曙光開八極。春色動三元。謾憶金花勝。還孤柏葉罇。風雲限楓陛。霜露感楸原。萬事長吟外。江湖病獨存。</text>
<title>早春雜興</title>,<text>老去靑山在。心馳腳不隨。只堪遙送矚。聊復坐吟詩。春水林池闊。朝雲月岳奇。臥遊那待畫。都向卷中移。</text>
<title>春分甫隔數日。風寒無異嚴冬。咄咄成詩。</title>,<text>仲春寒更峭。休道艶陽時。未信東風暖。應敎北鴈遲。麥耕愁晼晩。花事惜差池。燮理知誰責。書生淚半詩。</text>
<title>春日步園林</title>,<text>老人無伴侶。拄杖獨盤桓。菜女挑根細。樵童掃葉乾。柳新黃欲染。松密翠成團。莫道春衣薄。東風也不寒。</text>
<title>遣愁</title>,<text>陽春自和氣。霜鬢日蕭蕭。歲儉兒童瘦。門閒鳥雀驕。書來漢北少。夢斷嶺南遙。兀坐愁誰語。哦詩送寂寥。</text>
<title>卽事</title>,<text>春序已過半。淸明亦不遲。薄寒欺病骨。多雨誤農時。撥悶還詩句。消閒且弈碁。看花問何處。早晩義林池。</text>
<title>北麓眺望 二首</title>,<text>憑高聊極目。山外亦靑天。覆頂松爲蓋。承跗草作氊。川光偏受日。野氣自生煙。沙際如人立。遙知白鷺拳。北麓攜兒輩。西郊眺夕天。雲霞隨彩服。林壑當靑氊。土潤耕前雨。村凝爨後煙。漸知春意暖。薇蕨半抽拳。</text>
<title>春日山村 二首</title>,<text>世事千峯外。生涯十畝間。晴絲罥白日。宿雨潤靑山。拙計貧猶泰。衰軀病始閒。向來冰雪谷。回首雜花斑。宴坐朝南嶽。傍臨控北郊。晴林鳩喚婦。春墅燕尋巢。暖日熏花氣。輕風拂柳梢。柴門空晝閉。那復客來敲。</text>
<title>對雨</title>,<text>午夢風扉語。起看山雨過。空濛纔野色。滴瀝已庭柯。花塢痕雙屐。苔磯響一蓑。別有扁舟興。江湖春水多。</text>
<title>書觸目</title>,<text>澤國春將晩。東風細雨過。野靑煙草合。陂白水田多。宿鷺從容立。流鸎宛轉歌。物情閒自得。吾亦步崇阿。</text>
<title>倭躑躅枯死可歎</title>,<text>可憐倭躑躅。曾植小庭隅。只怪花偏晩。寧知樹已枯。雪霜先自凍。雨露竟難蘇。未必天年嗇。應因土性殊。</text>
<title>漫成</title>,<text>靑春曾幾日。節序已黃梅。細雨林花落。新晴嶽色來。傾囊無酒債。拈筆足詩材。三逕何人到。風扉自闔開。</text>
<title>曉望</title>,<text>高齋面蒼野。坐覺曙光分。草露濃如雨。人煙遠似雲。崦村猶寂寂。街市漸紛紛。且復置餘事。鸎聲淸可聞。</text>
<title>翌曉用前韻</title>,<text>曉鏡看雙鬢。秋霜到十分。林花已紅雨。野麥欲黃雲。急景從流轉。浮生足糺紛。幾多山外事。高臥了無聞。</text>
<title>閒居卽事</title>,<text>盥櫛無餘事。終朝俯小軒。飛蟲偏自閃。鬪雀互相翻。麥隴看風色。苔階認雨痕。耕樵人盡散。唯有讀書孫。</text>
<title>曉起</title>,<text>曉起衣冠坐。山深五月寒。苔痕和露濕。花片著泥乾。老覺詩情懶。閒偸病體安。明朝作端午。料理粉成團。</text>
<title>夏日遣興 孤鴻出羣</title>,<text>三夏旣云半。百年那肯遲。鵙鳴元物理。燕乳自天機。學子知宵短。農人惜雨微。衰翁澹無事。高臥送雲歸。</text>
<title>喜雨</title>,<text>赤煒燒大地。蒼生愁亢陽。油雲初冄冄。膏雨忽滂滂。漸覺千畦潤。先偸一枕凉。老夫晴不出。泥潦亦何妨。</text>
<title>雨中漫筆</title>,<text>午枕矇矓覺。鳴鳩在屋東。絮雲披更合。絲雨灑還空。翰墨無他事。湖山有此翁。百年吟自老。未必坐詩竆。</text>
<title>夏杪卽事</title>,<text>日高村巷靜。車馬未曾來。瓜熟供盤饌。蒲長斬席材。微凉生枕簟。驟雨洗氛埃。偶作羲皇夢。幽禽喚卻回。</text>
<title>端居自適</title>,<text>臥送三庚暑。門無褦襶過。風傳黃雀信。雨漲白鷗波。身外功名少。詩中日月多。野人甘袒跣。那復整袍靴。六月風謂之黃雀風</text>
<title>新秋卽事</title>,<text>秋風動林塢。一雨潤蔬畦。花竹閒經理。圖書懶整齊。浮名同嚼蠟。往事足吹虀。小睡移簷影。前村報午雞。</text>
<title>早起</title>,<text>漸覺東牕曙。披衣起老翁。新晴喧鳥雀。餘睡懶兒童。日出靑林外。山藏白霧中。眼前皆舊物。覓句怕䨓同。</text>
<title>余近者衰態畢具。坐則尻痛。立則腰痛。行則腳痛。獨有臥稍便。而熱蒸難久臥。老杜詩曰將衰骨盡痛。可謂曲盡老人之形容矣。遂感而次韻。</title>,<text>浮生能幾許。身老病還新。咫尺行難動。尋常臥自頻。不愁竆到骨。唯怕熱蒸人。最愛北窻下。淸風吹葛巾。</text>
<title>初秋夜坐</title>,<text>白首無儔侶。黃昏坐寂寥。雲開星點點。風過葉蕭蕭。節序經鶉火。仙期近鵲橋。非關怨搖落。秋思正迢迢。</text>
<title>閒居雜興</title>,<text>索居誰與語。觀物驗諸人。烏子猶知孝。雞雛也似仁。蜂衙花作稅。蟻國黍爲民。百鳥皆呼侶。畸孤感此身。</text>
<title>園林 二首</title>,<text>古木千章立。秋花數點明。蟪蛄初得意。蝴蝶老多情。莎軟偏宜坐。林疎不礙行。寒暄遞榮落。回首感浮生。種植踰三紀。千株復萬條。最拚炎月蔭。少助雪天樵。會有花重發。何妨葉盡凋。不須雲夢九。鵬鷃各逍遙。</text>
<title>寫意</title>,<text>風軒午睡足。高枕送雲歸。日暮蟬猶噪。天長鳥自飛。老年情易感。浮世事多違。富貴寧無意。名途有是非。</text>
<title>田家卽事</title>,<text>莫道田功訖。秋來事事新。曬麻風入室。斂稻雨催人。晩種饒生菜。頻炊窘束薪。家貧僮僕少。傭力賴比鄰。</text>
<title>不見林湖三歲矣。昨日偶成一遊。翌朝追思作。</title>,<text>獨往誰相伴。淸遊只自期。紅流迷舊洞。碧水漲秋池。已費三年夢。還勞一夜思。他時記陳跡。唯有卷中詩。</text>
<title>見從弟公儀書</title>,<text>白首老兄弟。迢迢南北居。誰同士衡屋。忽得惠連書。喜極悲還集。辭竆意有餘。孤懷悄不語。秋雨晩蕭疎。</text>
<title>夜坐書懷</title>,<text>乾坤秋欲半。鍾漏夜初長。暗響風吹葉。斜輝月到牀。嶠南書遠近。漢北淚存亡。生世誰無別。衰年易自傷。</text>
<title>卽事</title>,<text>白露成寒露。光陰轉眄中。薄雲能作雨。高樹自多風。戲劇從兒輩。安閒讓太翁。一生文字老。眞是蠧書蟲。</text>
<title>書觸目</title>,<text>客鴈嗈嗈過。秋雲澹碧空。草深三逕失。籬缺四鄰通。黃稻舂成白。靑楓染作紅。可憐霜後蝶。猶待菊花叢。</text>
<title>重陽翌日登高 進退</title>,<text>物色三秋在。天時九日過。出門仍碧嶂。隨處有黃花。曠野行人少。遙汀落鴈多。江山自萬古。回首夕陽斜。</text>
<title>移菊盆入室中</title>,<text>爲惜寒花瘦。移盆入洞房。閤中香暗逗。燈畔影斜長。天地留孤艶。風霜歇衆芳。相看秋欲盡。何必問重陽。</text>
<title>寓歎</title>,<text>卜築山村久。鄕鄰習俗同。兒嬉多學稼。客至半談農。慣見菑畬事。那聞俎梪風。腐儒愁餓死。無媿讀書慵。</text>
<title>孟冬。次杜韻。</title>,<text>孟冬收穫畢。農圃更何爲。釀秫香浮瓮。炊粱滑溜匙。竆通萬事在。寒燠四時隨。最惜流光駛。誰能駐六螭。六螭。見淮南子。</text>
<title>冬日。又次杜韻。</title>,<text>千山寒露骨。萬葉盡歸根。日上簷移影。霜融瓦帶痕。風光挑病睫。詩句費吟魂。只合從吾懶。高眠靜閉門。</text>
<title>山村</title>,<text>溝水浸籬腳。門開小石矼。席空全露堗。紙破半無牕。簷畔懸雞杙。庭隅揷馬樁。松明照夜績。何必點銀釭。</text>
<title>幽居述興</title>,<text>老病無筋力。眞成萬事拋。書從稺子檢。詩倩少年抄。小聚千山內。初寒十月交。曲房偏覺暖。花意已梅梢。</text>
<title>別崔守五</title>,<text>相別豈云遠。出門天一涯。東歸還是客。西去已無家。澤國潛虬偃。江關落鴈斜。乾坤元逆旅。蓬轉不須嗟。</text>
<title>朝吟</title>,<text>虛白幽人室。晨興整角巾。回思一夜夢。較看百年身。澹暈生初日。微暄作小春。閉門聊偃仰。山外自風塵。</text>
<title>雨後</title>,<text>一夜茅簷響。前溪幾尺肥。琴書留宿潤。林壑散餘霏。嶽翠濃如滴。人煙濕不飛。何論今雨客。車馬向來稀。</text>
<title>南山廢寺限韻</title>,<text>蘭若尋何處。靑山縣郭南。佛燈歸滅劫。鬼火出空菴。逕斷埋秋草。林深鎖暮嵐。滄桑眼前事。留恨入樵談。</text>
<title>次袁中郞法華菴八韻 時寓養眞菴</title>,<text>疊巘呀成谷。奔川匯作潭。琳宮問誰闢。蓮社許吾參。萬事捐高枕。孤踪寄小菴。家鄕唯夢蝶。身世已眠蠶。漏短蓮籌五。光圓桂魄三。露花香浥浥。煙柳翠鬖鬖。夜壑泉敲玉。春山雨漬藍。風光閒點檢。憑仗一筠籃。</text>
<title>夢槎翁感舊十二韻 槎翁。一號岳下。</title>,<text>大雅千秋事。孤吟渺八垠。澤南先卽世。岳下又修文。無復江東步。空餘冀北羣。騷壇還寂寂。詞客自紛紛。久閉衝星匣。誰揮斲堊斤。商歌聽易感。魯酒飮難醺。一室扃虛白。羣山擁雪雲。神交通夢寐。談笑接慇懃。四海誰知己。重泉獨有君。瑤絃三疊曲。瑞錦七襄紋。雪岸鴻猶跡。春山麝自薰。夕陽何處笛。愁絶不堪聞。</text>
<title>夜熱六韻</title>,<text>畏日看看暮。黃昏更鬱蒸。猶嫌燈是火。未信簟爲冰。金石俱應鑠。星河只自澄。空勞搖白羽。暫喜息蒼蠅。卻羨悲秋客。還疑結夏僧。天山萬古雪。赤脚去思登。</text>
<title>山齋漫詠八韻</title>,<text>睡足山齋午。小窻風自開。濕雲黏不起。微雨捲還來。拂地披紅藥。侵階長綠苔。乾坤吾老矣。丘壑日悠哉。事業唯詩卷。生涯亦酒盃。敢懷逃世志。實乏濟時才。歲月流如水。功名冷若灰。靑山映華髮。長嘯一徘徊。</text>
<title>自春至夏。小雨霢霂而止。三日滂沱。百川漲溢。有沉稼之憂。卽事感懷十四韻。</title>,<text>一年初喜雨。三日乃愁霖。坐失千山碧。回看八極陰。乍晴還漠漠。連夜遂淋淋。屋壁苔全蝕。村扉水半侵。蛙鳴驕得意。鷺立澹無心。平陸應論尺。汙渠已抵尋。狂流交白道。亂點打靑林。風助掀天勢。䨓兼隱地音。直疑河漢漏。唯恐井閭沉。麥穗憂將黑。樵枝貴似金。民情知共慽。帝意亮難諶。積潤生編簡。微凉到枕衾。新詩吟自細。濁酒酌宜深。空復瑤華採。無因贈所欽。</text>
<title>哭鄭禹玉 瑀 八韻</title>,<text>嗟君於我少。已是者稀翁。竝世心相照。連枝姓不同。卜隣俱老大。問字自兒童。偪側靑門左。聯翩古峽東。悲歡遞滾滾。歲月劇怱怱。逝水終難駐。浮雲本自空。龜兄先卽世。鶴老獨餘恫。忍復林亭會。湖山淚眼中。</text>
<title>謾興八韻</title>,<text>川原連澤國。耕鑿寄山村。瓠蔓緣茅屋。松枝覆土垣。桑麻疎更密。雞犬靜兼喧。故舊今誰在。衰遲我獨存。蓬生蔣詡逕。瓜熟邵平園。寵辱都成幻。行藏可復論。老身須藥餌。餘事或琴罇。長者無車轍。風蘿自掃門。</text>
<title>疊前韻</title>,<text>峽坼開平野。林回隱小村。茅茨蔭破屋。薜荔絡頹垣。嬾慢宜藏拙。幽深足避喧。小山桂已老。三逕菊猶存。勳業輕投紱。生涯冷灌園。酒盃容獨把。文字向誰論。埋沒雙龍劒。浮遊五石罇。翟公不曉事。枉自署其門。</text>
<title>鶴警露。次唐詩六韻。</title>,<text>白露迎秋降。靑田應夜鳴。漙漙寒更濕。滴滴宿還驚。善警應天性。長謠亦物情。迢遙萬里意。寥亮九臯聲。松月窺巢冷。蘆風颺毳輕。幽人偏愛聽。欹枕到天明。</text>
<title>淸明日賜新火。次唐詩六韻。</title>,<text>律改淸明火。恩頒侍從臣。杏蒲韶景早。楡柳曉煙新。錫命來中禁。分光及令辰。罏香添滿室。廚爨動隨人。熒耀能回夜。陽和欲競春。餘輝在東壁。亦足照吾鄰。</text>
<title>織女石。次唐詩六韻。</title>,<text>織女何曾織。虛同箕斗名。未應情婉㜻。猶自態輕盈。瑞錦空雲影。鳴梭但鳥聲。武昌夫自望。嵩岳子還生。豈若雕鎪巧。元非弔詭驚。金刀餘舊跡。片石鎭昆明。</text>
<title>悶老十四韻</title>,<text>老至誰能免。吾衰試自論。盛時眞似瞥。流景倏如奔。去去紅顔减。看看白髮繁。襟懷付丘壑。筋力仗兒孫。漸覺腰肢澁。那禁涕唾煩。眼昏多不辨。齒落半無存。久遠偏能記。斯須苦易諼。少眠愁夜永。多病愛春暄。不識吾何事。唯堪日再飧。親朋略已盡。鄕黨稍相尊。淸晝猶欹枕。芳辰亦閉門。久拚拋黻冕。只合守田園。志業餘黃卷。風流謝綠罇。平生詩萬首。高臥信乾坤。</text>
<title>感興 二首</title>,<text>豸繡曾慚映白頭。一歸東峽萬緣休。但聞州縣催租事。那識朝廷食肉謀。臘雪漸消行藥路。春風欲動釣魚舟。花嬌鳥嫰無多日。且趁閒時盡意遊。桑蓬壯志記當年。南北東西遍著鞭。朱鳥影中臨漲海。白頭山下望胡天。寒松夜月仙遊遠。浮碧春風醉夢顚。萬事只今雙鬢雪。竹窻斜日枕書眠。</text>
<title>上元</title>,<text>滿城冠佩簇成圍。十二橋頭踏月輝。酒氣氤氳熏可醉。履聲絡繹去如飛。雲從街上聞鍾罷。木覓山前走馬歸。一臥故園三改燧。狂塵不到讀書幃。</text>
<title>卽事又用前韻</title>,<text>開軒雜樹坐相圍。雲日蒼茫漏薄輝。澤國春䨓龍或起。松關夜月鶴忘飛。琴書寂寂無人問。嶺嶠迢迢送客歸。一出董生成底事。不如仍下廣川幃。</text>
<title>賀姜丈重牢宴</title>,<text>嘉遯丘園樂自全。伯鸞知有孟光賢。靑廬夫婦重成禮。白首神仙儼在筵。結髮猶思種玉日。添籌恰到釣璜年。揄揚盛事堪千古。安得文章筆似椽。</text>
<title>偶閱東坡律次韻</title>,<text>黃楡翠柏映柴門。白鶴峯南小隱村。深澗浪圓鳧沒處。幽崖草偃鹿眠痕。朝餐未厭廚盤冷。夜臥唯貪枕席溫。秖是寸丹磨不盡。玉樓千里往來魂。</text>
<title>鶴鳴軒</title>,<text>暖閤凉簷布置匀。合敎盛著一畸人。唯將枕几供閒臥。嬾把衣裳裹病身。家釀醉過無事日。野花吟送等閒春。軒名只爲靑田設。淸唳何堪徹玉宸。</text>
<title>寒食。祭先壠宿永慕亭。</title>,<text>草色春原雨露濡。瓣香燒罷日西晡。輕寒輕暖淸明節。好水好山名勝區。野鬣鬖鬖披宿麥。沙茸短短出新蒲。歸來永慕亭中臥。腸斷風林半夜烏。</text>
<title>遣興</title>,<text>萬事其如白髮何。只堪觴詠送年華。江山不狎無詩客。風月偏宜有酒家。黃鳥一聲驚午夢。綠陰千樹殿春花。興來扶杖東陂去。不覺歸時戴暮鴉。</text>
<title>懶出</title>,<text>蘿蔦蕭然獨閉關。高車大馬自人間。通神藥在難醫俗。使鬼錢多可買閒。中歲榮枯纔涉世。暮年經濟不離山。靑田本是吾棲地。何必千秋化鶴還。</text>
<title>輓沈藥峯 檀</title>,<text>東魯靈光昔巋然。山頹木稼問何年。神仙不駐滄桑界。元氣應回混沌天。稍喜傳家餘鳳穴。更聞移兆向牛阡。人間不盡西州淚。喬木城南冷暮煙。</text>
<title>秋雨初晴。次放翁韻。</title>,<text>一雨朱炎稍霽威。上階苔蘚綠成圍。疎松裛露凝猶滴。深壑留雲濕未歸。得氣新蟬爭嘒嘒。多情舊燕故飛飛。先生杖履晴宜出。朝起開箱試袷衣。</text>
<title>輓李東厓 浹</title>,<text>芹老門闌挺秀姿。布韋人以廟堂期。靑春姓字巍蓮榜。白首功名冷桂司。龍臥碧潭眞可惜。鳳藏丹宇更堪悲。鯫生夙忝通家誼。一幅哀箋淚半辭。</text>
<title>偶成</title>,<text>浮世悠悠白髮催。晩從三逕翦蒿萊。藜長及頂眞堪杖。瓠大如顱已過盃。永日只消無事飮。遠方那得有朋來。題詩卻厭尋常語。收拾風煙細細裁。</text>
<title>遣悶 時寓養眞菴</title>,<text>回首乾坤欲歲除。故園梅柳近何如。禪房客久罇無酒。縣市人歸食有魚。臥後不知山外事。誦來猶記腹中書。沙彌亦解春消息。雪裏根芽覓野蔬。</text>
<title>庚午元日試筆</title>,<text>蕭寺香燈寂寞中。起看海色漸曈曨。朝來已是經年客。此去長爲遁世翁。鬢著霜華無日黑。顔生酒暈有時紅。欲知何處春先動。我國分明天地東。</text>
<title>禪房曉起。次東坡韻。</title>,<text>風泉一夜使人悲。已報三星下翠微。客子起隨燈影坐。僧芻出汲井華歸。春來更覺羇心苦。老去元知樂事稀。回首故園時漸好。可憐絲柳綠依依。</text>
<title>次袁石公初正偶題韻</title>,<text>浮世榮枯摠不關。石樓煙月伴人閒。燒殘柏子僧初定。落盡梅花客未還。到處隨身唯白髮。一生知己是靑山。新詩濁酒從吾放。未必金丹可駐顔。</text>
<title>桂糖酒出於平壤。余昔宦遊西關而飮之。今已數十稔矣。偶閱東坡集。有新釀桂酒詩。遂次韻賦之。</title>,<text>田家但有老陶盆。紫醞何如白酒渾。蔗汁分霜浸瓊液。桂香和露落金罇。百年竆巷寧知味。一醉名都亦荷恩。試欲典衣無處覓。碧帘虛掛杏花村。</text>
<title>菴居書事</title>,<text>暫借精藍駐斷蓬。等閒身在翠微中。川華皛皛浮朝日。松韻泠泠落晩風。鄰舍有時分菜把。故人多意續罇空。悲來卻羨花溪老。漂泊猶能婦子同。</text>
<title>雨後謾成</title>,<text>祇樹幽居開士同。一盂朝暮磬聲中。乍寒乍熱衣難稱。半醉半醒盃易空。急溜天晴猶似雨。疎松夜靜自生風。朝來更欲登高頂。竹杖芒鞋喚小童。</text>
<title>客榻言志</title>,<text>寒盡春生客未廻。碧山孤月照徘徊。雲深竹院僧敲磬。露濕松壇鹿踏苔。牧犢無妻何足歎。維摩有室亦堪咍。西湖處士差能適。家口平生鶴與梅。</text>
<title>登覽記勝</title>,<text>三春欲半燕初廻。芳草靑靑獨上臺。蓮社久拚宗炳在。竹林時許阮咸來。飛泉百道皆成瀑。灌木千章盡可材。忽見朝霞映石壁。赤城何必是天台。</text>
<title>旅食</title>,<text>旅食經年寄上方。白頭那復問行藏。春來更覺江山好。老去偏驚歲月忙。浪跡浮雲何處泊。歸心芳草故園長。佛罏冄冄靑煙出。疑是三生結願香。</text>
<title>食薯蕷</title>,<text>山氓采采換靑錢。剝盡緗皮嫰可憐。甜似割脾蜂蜜熟。白於脫殼蟹螯鮮。長鑱不必求黃獨。綵筆聊將賦玉延。風味春來須第一。毋論服食更延年。</text>
<title>淸明</title>,<text>蕭寺香燈儘靜便。白頭爲客自悽然。鄕園坐隔三千水。節序看回百五天。滿地杏蒲迎淑氣。幾家楡柳起新煙。佳辰最是孤生感。雨露沾濡宿草阡。</text>
<title>養眞菴。次東坡金山寺韻。</title>,<text>朝來盥漱覺淸凉。一磬聲中坐爇香。夜雨有情芳草長。春風何意落花忙。貧僧種菜爲農事。病客攜書是藥方。老腳不辭凌絶頂。欲竆雙眼破蒼茫。</text>
<title>外舅春軒公諱日志感</title>,<text>春軒花竹憶曾陪。虛辱乘龍愧不才。碁罷東山賭有墅。詩成金谷罰無盃。希音久閉瑤琴匣。老淚空沾玉鏡臺。五十一年如夢過。更堪新抱叩盆哀。</text>
<title>漂泊</title>,<text>漂泊禪房老病纏。此翁身世太堪憐。深盃不醉愁還醉。高枕無眠困始眠。雲在水流從物態。眼昏頭白強詩篇。人間回首多憂患。未害靑山住十年。</text>
<title>石上作</title>,<text>朝來石上眺晴暉。濃綠溪邊樹十圍。葉底黃鸝嬌不語。枝間蒼鼠捷如飛。可憐山色向人近。無柰春光先我歸。遙憶故園那得見。落花芳草掩柴扉。</text>
<title>峽村卽事</title>,<text>絶峽生涯大抵貧。最憐風俗至今淳。山村盡住燒畬戶。野店時逢賣酒人。麥穗陰中藏乳雉。桃花漲後足銀鱗。太平日月閒耕鑿。卻笑仙源舊避秦。</text>
<title>寺有一丐者。形貌黧黑。頭髮纔寸許。傭役而不取直。每食僧飯之餘。十數年一日。殆亦嬾殘之流乎。戲賦俳體。</title>,<text>半在招提半在村。非僧非俗黑崑崙。弊衣襤褸何曾濯。短髮髼鬆不待髡。恥向役時論雇直。只要齋後掇盤飧。安眠飽食渠能事。差覺生涯勝乞墦。</text>
<title>漫成</title>,<text>一擲烏紗萬事輕。五年身不到春明。樂天已病無樊子。元亮雖貧有麴生。老去榮枯浮世夢。客來漂泊故園情。禪窻曉起凝愁坐。深樹黃鸝自在鳴。</text>
<title>晩眺書事</title>,<text>山樓徙倚客心驚。百感潛因覽物生。野鶩挾雛沙日暖。林鳩喚婦谷雲晴。秧靑水畝多新種。土黑畬田有晩耕。莫道桑蓬丈夫事。周南留滯古今情。</text>
<title>鏡浦臺</title>,<text>鏡浦風光記昔時。東遊千里此憑危。重溟直接鯨鯢窟。一水前開鴈鶩池。誰載舟中紅粉妓。獨留板上碧桃詩。蓬萊知在雲深處。笙鶴飄然若可期。</text>
<title>竹西樓</title>,<text>五十川流曲曲環。竹西奇勝最東關。闌干直壓空靑壁。洞府遙通太白山。官市魚鰕滄海近。崦村雞犬白雲閒。壯遊欲遍扶桑界。蕭灑終須愛此間。</text>
<title>嶺南樓</title>,<text>翼然華構稱名州。天地東南得此樓。畫棟飛雲千嶂曉。蘭舟漾月一江秋。遙穿栗藪郵程直。深鎖松林佛寺幽。坐對淸罇聽錦瑟。白頭爲客也風流。</text>
<title>永嘉臺</title>,<text>壑裏藏舟靜不波。拓開深港起崇阿。棠陰召伯思曾憇。槎上張騫問幾過。萬里空勞通玉帛。百年猶喜偃金戈。晴牕曉看扶桑色。碧海紅輪影盪磨。</text>
<title>鴨綠江</title>,<text>白頭山頂一泓池。瀉作長江淸且漪。滾滾鴨頭流不已。搖搖鷁首去何之。朝天有路那曾廢。蹈海無人只自悲。今古虛稱三大水。可憐猶未限華夷。</text>
<title>豆滿江</title>,<text>東流源出白頭山。六鎭前臨一帶環。已遣滔滔馳赴海。還容曲曲匯成灣。將軍洗馬秋塵靜。戍士椎冰夜柝閒。邊塞百年無戰伐。萬家煙火暗江關。</text>
<title>昭陽江</title>,<text>昭陽江水出關東。西下龍津與漢通。赴海不辭馳晝夜。向人寧要別雌雄。載來舟筏千章木。販去魚鹽一席風。貊國興亡問無處。數聲長笛釣船翁。</text>
<title>卽事感懷</title>,<text>日暖風和盡意晴。眼看物色醉朱明。靑蟲解作莊周夢。黃鳥工偸子晉笙。急景蹉跎空自老。故園迢遞若爲情。愁來欲貰西村酒。逆旅嗟無使鬼兄。</text>
<title>次韻東坡詠荔支</title>,<text>不必綏桃與夢萍。最憐南果應朱星。流傳久已聞名字。想像猶能識典刑。曾逐驛塵通上國。遠隨槎影落東溟。蔡公且莫誇新譜。自有神農本草經。荔支乾者使行帶來。余曾見之。</text>
<title>輓金濟州 </title>,<text>南國兒童誦鶴沙。賢孫今復世其家。江邊惠化留甌脫。海上威名壓漢挐。慶毓三蘭同辥鳳。魂隨一棹異張槎。泉塗亦有還鄕伴。萬事傷心歲在蛇。</text>
<title>謝李正源送魚蓴</title>,<text>藜藿山廚送此生。開包深領故人情。鯽魚細斫銀絲膾。蓴菜眞勝錦帶羹。好是盤餐堪一飽。已曾風味慣南烹。忘筌不待蒙莊子。下豉何論陸士衡。</text>
<title>歸靑田。次老杜歸成都韻。五首</title>,<text>靑田風雨晩霏微。客子經年今始歸。香火寂寥知鬼餒。門庭蕭瑟覺人非。只同潘岳悲空簟。那得蘇秦問下機。強拂塵埃開舊篋。不堪重著手縫衣。幽居何似武陵溪。爲有桃花路不迷。山木結陰團舍北。水田分塹繞牆西。傷禽已側凌雲翅。病馬空餘踣雪蹄。蝸殼秖應容我得。卽今行路劇靑泥。依然鴨柵與牛欄。秖是淸溪漲碧湍。廊下已拋耕麥耒。壁間猶掛釣魚竿。𣯶𣯶楊柳風吹綠。的的葵花雨浥丹。歸臥故園飢亦樂。不妨生事轉艱難。水暖林湖采綠蘋。于仙消息杳千春。桃花解引漁舟子。明月偏隨鐵笛人。萬古江山誰是主。百年鷗鷺我爲鄰。龍岑燕石渾無恙。久客初歸眼更新。南訛知是宅明都。已過天中佩赤符。百囀嬌鸎藏碧樹。雙飛輕燕掠平蕪。試開蠧篋書猶在。空撫羞囊酒未沽。頭白歸來更何事。小齋依舊睡工夫。</text>
<title>秋懷</title>,<text>天地無情白髮偏。金丹消息更茫然。胡僧解夏纔三伏。楚客悲秋又一年。疎雨晩汀驚宿鷺。急風高樹亂鳴蟬。欲彈別鶴傷心曲。零落孤琴已斷絃。</text>
<title>雨中獨坐</title>,<text>宴坐焚香送寂寥。一簾風雨更蕭蕭。雲霾北嶽回頭失。水隔南村對面遙。山閣何緣慰幽獨。市門稍喜息喧囂。靑梧且試霜前葉。陣陣秋聲滿意驕。</text>
<title>閒步眺望</title>,<text>步向東園翠柏亭。竹筇聊爲看雲停。水寒蓮子已成黑。霜暖稻孫猶自靑。石上客留題後字。樹間禽墮刷餘翎。樵童不必遙山去。風葉蕭蕭落滿庭。</text>
<title>不到永慕亭。歲一周矣。庚午孟冬。來留三日。壁面多爲村竪所壞改塗之。招金慶益伴宿。</title>,<text>昔年曾築小茅亭。雲水中間八九楹。俯仰更成三夜宿。寒暄忽已四時更。村童畫墁多無賴。鄰叟聯牀最有情。石老樹荒山亦瘦。風泉依舊枕邊聲。</text>
<title>夜坐尋詩。次唐律韻。</title>,<text>獨夜山齋擁膝吟。悠悠世事不經心。初因細琢如攻玉。忽覺鏗鳴似擲金。梅閤暗香孤枕靜。竹牕疎雨一燈深。此中政好思量得。奇句何須更遠尋。</text>
<title>竹香</title>,<text>春來蜂蝶爲誰狂。不識琅玕老自香。薰鼻詎同蘭麝暖。透襟唯覺水雲凉。聲傳翠葉風含馥。色動寒叢雨浥芳。淸廟希音玄酒味。若敎題品略相方。</text>
<title>輓李判尹丈</title>,<text>獺水雞岑莽蒼邊。夢中芝宇尙依然。談陪謝麈思當日。禮阻龐牀問幾年。白屋還聞淹宰相。靑山何意葬神仙。故知眞氣終歸盡。後死人情涕自漣。</text>
<title>于勒</title>,<text>彈琴遺址碧山隅。千載人傳舊姓于。玄鶴聲留嫰竹曲。靑蛇影斷義林湖。師襄入海同今古。梅福爲仙定有無。欲奠椒漿何處問。柳灣斜日釣船孤。</text>
<title>正月初三日</title>,<text>世事紛如筭海沙。不知銷卻幾年華。春風村落人人酒。臘雪園林樹樹花。躍馬追遊豪俠窟。飽牛耕鑿老農家。衰翁只愛看山色。坐送朝嵐與夕霞。</text>
<title>新春感興</title>,<text>綵勝椒花各鬪新。白頭依舊是陳人。山無曆日唯占斗。閤有叢梅早識春。已判杜門私歲月。豈堪騎馬犯風塵。書生本自憂治世。不爲吟詩也帶顰。</text>
<title>夜坐懷龜翁</title>,<text>殘年心事共誰評。擧目人間足後生。子美豈辭隨鄭老。樂天猶喜喚殷兄。歲更新舊星回次。村隔東西雪滿程。病㥘峭寒深閉戶。鶴峯孤月等閒明。</text>
<title>上元。次東坡韻。</title>,<text>積雪層冰擁一村。紙鳶猶自戲兒孫。麗風獨有竿擎草。楚俗今無柳揷門。攫食但聞烏啞啞。營巢已見鵲翻翻。老農占月知應喜。玉燭調和歲載元。俗傳上元藥飯飼鴉。鵲巢上梁。</text>
<title>山居雜興。用明律韻。</title>,<text>百年榮辱柰吾何。萬壑松杉一逕蘿。高枕不妨幽鳥語。捲簾聊許白雲過。盃罇寂寞春遊少。燈火靑熒夜讀多。傖父丐兒俱是客。未須門設翟公羅。</text>
<title>亭東岸上。有石穹然。狀類巨鍾。命曰鍾巖。賦詩記之。</title>,<text>造物何年攫土爲。高懸大呂碧山陲。華鯨響入風灘吼。追蠡痕留露蘚滋。長樂宮中人定夕。景陽樓上月斜時。看渠合是匀天物。願托芹誠貢玉墀。</text>
<title>村墅晩眺</title>,<text>白鶴峯前數十家。太平消息在桑麻。薄雲偶作絲絲雨。斜日翻成片片霞。乳雉低徊藏茂草。蜜蜂撩亂逐殘花。老人不管西疇事。隨意閒吟欲暮鴉。</text>
<title>漫詠</title>,<text>齒髮凋疎眼欲昏。不妨牢臥鶴鳴軒。貧逢故舊還如薄。老對兒孫卻自尊。萬首有詩忘歲月。一身無事謝乾坤。楂楂曉鵲緣何喜。濁酒新醅滿瓦罇。</text>
<title>詠鴉</title>,<text>野田荒澤不宜棲。回首煙花上苑迷。擇樹有時三匝繞。向人何事百般啼。雞晨共許天機熟。鵠白元知物理齊。數點飛飛堪入畫。柴門流水夕陽西。</text>
<title>卽事</title>,<text>三日陰霪一日晴。小軒高臥又詩成。江山萬古浮元氣。煙火千家見太平。野老豈知當世事。村童猶有讀書聲。黃柑斗酒吾無分。且喜靑林聽曉鸎。</text>
<title>遣懷</title>,<text>繞村楡柳綠陰斜。雞犬翛然八九家。鸎語漸稀猶燕語。榴花已盡欲荷花。病拋簪笏元非隱。貧到簞瓢自不奢。高臥未諳山外事。客來聊與話桑麻。</text>
<title>寫意</title>,<text>衡門寂寂掩蓬蒿。此老生涯亦自豪。蕉葉扇輕風滿袖。松花酒熟雨鳴槽。年光只許詩中過。世事還容枕上逃。猶恨向來曾一出。不如林下布衣高。</text>
<title>夜坐</title>,<text>秋凉稍喜息蚊蠅。坐久西軒夜氣澄。庭樹有風頻問雨。崦村無月遠看燈。靑雲洛下多新貴。白首山中少舊朋。萬事只堪高枕臥。逍遙元自等蜩鵬。</text>
<title>見李載方書</title>,<text>長吟招隱獨盤桓。空谷冰霜歲欲闌。愛日漸舒南至短。饕風猶送北來寒。書回驛使梅花老。飮罷山罇竹葉乾。惆悵碧雲千里暮。幾時談笑共淸歡。</text>
<title>雪水煎茶</title>,<text>千溪萬壑已冰堅。何處能尋陸羽泉。松頂掬將寒玉碎。竹鑪融作小龍煎。葫蘆學士風流在。桑苧先生品味傳。金帳羔兒那足羨。一盃瓊液使人仙。</text>
<title>紅流亭</title>,<text>草閣新成八九椽。坐來飛瀑落靑天。武陵橋畔崔仙洞。華子岡頭謝客泉。搏攫方知造化玅。經營實藉使君賢。請看三字楣間額。留與湖山萬古傳。</text>
<title>凌波臺。次三淵韻。</title>,<text>應從太始漾波瀾。穿齧于今尙舊顔。晴後嶠雲分皓皛。夜來沙月鬪淸寒。鯨鯢半朽槎枒骨。苔蘚微生點綴斑。萬玉叢叢楓嶽出。何如斷髮嶺頭看。第三聯。一作九華奚數壺中假。三嶠猶瞻管裏斑。</text>
<title>壬申元日試筆</title>,<text>嗒然凭几白頭身。唱喏兒孫二十人。窻外掃開三尺雪。燈前團作一家春。角聲初趁雞聲動。曉色仍兼歲色新。骨肉猶嫌未盡聚。嶠南漢北斷音塵。</text>
<title>臥病</title>,<text>臥病經旬閴戶庭。藥方時復檢醫經。吟詩不是飯山瘦。斷酒非關楚澤醒。平野有痕燒後黑。遠峯生色雪餘靑。風光漸欲撩人意。悵望春天獨倚櫺。</text>
<title>閱槎川詩軸有感</title>,<text>白嶽春還空繐帷。鳥嗁花發摠堪悲。山陽落日傷心笛。錦里淸晨逬淚詩。滄海驪珠猶可拾。靑冥鶴馭竟難追。人間我自思君苦。君在重泉未必知。</text>
<title>細雨</title>,<text>輕寒輕熱半春時。岸幘高齋酒一巵。山雨故敎花發早。野人猶惜麥耕遲。濛濛縹氣迷平楚。細細圓紋點小池。今夜虛簷聽滴瀝。只應添我枕頭詩。</text>
<title>寄鄭士宗</title>,<text>閴寂衡門斷履綦。碧雲空擬惠休詩。千山有雪寒猶峭。二月無花春較遲。終日曲肱尋短夢。幾時攜手訂佳期。知君陋巷簞瓢樂。萬種閒愁不到眉。</text>
<title>輓金君會</title>,<text>雞林華胄十靑孫。一蹴雲霄萬里鶱。瑞世文章瞻鸑鷟。薰人臭味挹蘭蓀。魚符冷宦那堪說。豸繡浮榮未足論。適去適來無不可。最悲春老北堂萱。</text>
<title>三月晦日</title>,<text>靑陽冄冄亦云終。大化推遷本不竆。一雨欲添瓜蔓水。羣芳已送楝花風。耕來野畝重生綠。踏去春泥半帶紅。年少何曾惜日月。只堪怊悵白頭翁。四月水謂瓜蔓。三月風謂楝花。</text>
<title>後園閒步憶子正</title>,<text>睡起鸎聲在藥欄。小園扶杖獨盤桓。含桃有子春容老。側柏無枝午影端。莎逕紆回行漸困。石牀平闊坐能安。令人悵憶西歸客。江漢孤舟夜夜寒。</text>
<title>閒居述興</title>,<text>柴門寂寂晝常關。老去眞成一味閒。二十年前猶白髮。千重峽裏更靑山。春風澹蕩桃花落。暮雨霏微燕子還。忽得銀鱗堪作膾。小童來自綠楊灣。</text>
<title>野望</title>,<text>高軒極目野西東。小雨廉纖颺晩風。漠漠靑蕪牛臥處。熒熒白水鷺飛中。春歸卻愛花猶在。病起還愁酒已空。湖上一遊那可廢。鶴翁明日伴龜翁。</text>
<title>園林初夏</title>,<text>芳樹春歸綠漸滋。不須怊悵惜花時。麥凉淰淰淸開卷。槐日融融穩著棊。山郭觀燈還勝事。湖亭載酒更幽期。放翁閒適差相似。猶欠平生萬首詩。放翁詩曰六十年間萬首詩。余今七十矣。所著述亦至十八卷。而通計僅六千六百餘首。故末句云云。</text>
<title>壬申初度</title>,<text>蕭蕭短髮雪盈簪。小閣圖書隱几深。手種杉松皆老大。眼看人世幾浮沉。光陰又屬桑弧日。方寸猶存竹馬心。拚卻百年多少事。一盃紅露不辭斟。</text>
<title>食澹戲賦</title>,<text>平生不解戀生涯。老境長貧亦足嗟。罇酒無緣酌紅露。盤餐只是煮靑瓜。如論鼎食誠爲陋。倘比壺飧尙自奢。口腹累人眞可笑。會從方士問丹砂。</text>
<title>觀唐史</title>,<text>貂璫誤國不須譚。肉食巖廊盡婦髯。若使朝臣如陸九。豈容天下有朱三。黃巢餘黨何時靖。白馬諸賢半夜殲。最是中條山一曲。保身全節兩無慚。</text>
<title>病中自遣</title>,<text>殘生七十寄乾坤。碧水黃塵問幾番。尙記潘安埋稚子。豈知蕭儆見曾孫。鄰翁共約雞豚社。舊客誰敲鳥雀門。濁酒於人亦無分。近因多病謝匏罇。</text>
<title>長物</title>,<text>山家甔石本來虛。四壁生涯尙有儲。破篋神農嘗後草。爛編蒼頡造時書。畫瓷酒盒三升滿。漆竹詩筒一尺餘。更著靑奴隨坐臥。此翁長物果何如。</text>
<title>放言</title>,<text>宇宙無竆生有涯。眼看斯世一恒沙。黃金未潤英雄骨。白髮寧饒富貴家。達士秖應知大夢。癡人猶自戀空花。百年丘壑從吾放。不用輕身上紫霞。</text>
<title>秋日閒居</title>,<text>朱明荏䒣幾時徂。病得微凉稍欲蘇。宿雨離離臥黃稻。秋風策策戰靑蒲。新詩筆禿猶堪寫。濁酒囊空未易沽。槐影上窻淸晝靜。觀書半是睡工夫。</text>
<title>戲筆</title>,<text>紛紛萬事莽悠哉。獨立高歌宇宙恢。失馬焉知塞翁福。得牛還恐邑人災。黃雲稼穡田三頃。白露蒹葭水一隈。榮辱細思都是夢。敎兒且進濁醪盃。</text>
<title>和再從兄嫂淑夫人慶席韻</title>,<text>夫人宜淑又宜貞。會見天恩次第旌。兒舞彩衣供悅豫。鳳銜丹誥帶光榮。瑤桃已報千年熟。寶婺新瞻一夜明。欲和賀詩還自感。此生何處壽金觥。</text>
<title>廨宇前蓮池枯涸多時。一雨漲溢。臨眺有作。</title>,<text>半夜銀河誰倒傾。涸池今復見盈盈。敗蒲折葦翻涵泳。淸水黃塵驟變更。白鷺生心飛欲下。靑蛙得意躍還鳴。天機定透淤泥底。萬柄芙蕖次第生。</text>
<title>直廬感興</title>,<text>竟晝何曾一事忙。冷官唯自睡爲鄕。文書只是題詩草。廨宇翻成養病坊。漲後江流高出岸。晴來樹色翠連岡。故園東望千山外。臥送歸雲客思長。</text>
<title>直署感興</title>,<text>六月池塘細雨天。獨凭危檻坐翛然。含風柳嚲條條弱。出水荷擎葉葉圓。千里故園唯夢寐。一罇高閣且詩篇。會應江漢秋風起。上瀨帆檣問幾船。</text>
<title>新秋感興</title>,<text>直署新秋夜稍長。閒官不識九街忙。池塘有雨偏宜細。林樾無風亦自凉。鄕思倚欄看去鳥。宦情欹枕聽鳴螿。猶存待詔三升戀。酒爛榴花日幾觴。</text>
<title>奉寄李星湖 瀷</title>,<text>蕭然景物似山家。坐對終南碧一螺。浣女翻波敲白石。牧童吹葉臥靑莎。官閒尙恐高人笑。門冷那曾熱客過。忽得星湖書滿紙。暮年離思愴如何。</text>
<title>輓李扶安 文標</title>,<text>浮世悲歡逝水忙。憶曾同醉杏園觴。靑雲步武淹郞署。白髮功名賭縣章。纔報楚江龍已起。忽驚阿閣鳳還藏。松翁舊業猶無恙。看取芝蘭弈葉芳。</text>
<title>遣閒</title>,<text>柴門深巷晝常關。車轍蒼苔漸覺斑。細靄霏霏如有雨。濃雲漠漠欲無山。少來自信貧非病。老去方知懶是閒。漏盡鍾鳴誰道許。三旬不趁紫宸班。</text>
<title>直廬秋夜漫吟 二首</title>,<text>天衢夜色澹悠悠。西北雲開積雨收。水月分光樓失瞑。風松遞響枕生秋。一官已自功名足。萬事終須老病休。想得義湖千頃碧。等閒鷗鷺上虛舟。直署寥寥淸晝空。高卧白髮靑田翁。睡在半醉半醒裏。詩成有意無意中。三旬淋瀝不盡雨。五夜蕭騷何處風。故園魚稻漸應美。好趁凉秋吾欲東。</text>
<title>局束</title>,<text>局束風塵任老孱。誰言大隱在人間。靑雲滾滾官偏冷。白露凄凄客未還。浮世許多心外事。故園依舊夢中山。功名遮莫熏天熱。不敵江湖一日閒。</text>
<title>冬至久旱無雪。盆梅盛開。</title>,<text>靑臺六管問如何。滾滾光陰劇逝波。天意尙慳南國雪。春心已坼北枝花。陽從半夜幾微動。病遇佳辰寂寞過。竆巷閉門愁獨卧。錦筵歌酒是誰家。</text>
<title>雨中遣興</title>,<text>料峭東風透薄綿。霏微細雨養花天。春杯禦冷非關醉。午枕消閒不爲眠。老去秖應詩送日。向來無奈病經年。山中藥草嘗難遍。煮粥新敎糝玉延。</text>
<title>士宗有期。阻雨不至。</title>,<text>靑春忽已楝花時。寂寂山齋有所思。筋力全衰心尙少。光陰太駛日猶遲。杯罇且自酬佳節。風雨無端敗好期。惆悵石峯違咫尺。料君淸坐獨吟詩。</text>
<title>初夏幽居卽事</title>,<text>山人堅卧閱天時。百卉從他互盛衰。曬藥閒中還有事。看花醉後可無詩。泉澆小圃瓜生早。沙瘠高田麥熟遲。頗怪餘寒猶料峭。綠陰何處聽黃鸝。</text>
<title>觀羣稚嬉戲庭中</title>,<text>三三五五聚比鄰。剃髮髼鬆半露身。世事紛紜都夢幻。兒嬉爛熳是天眞。亂投石子頻敲甕。偸折花枝或避人。病叟賴成開口笑。任渠喧噪不須嗔。</text>
<title>登後麓觀漲</title>,<text>步步肩輿草似茵。坐凭松麓俯滄濱。乾坤半入馮夷國。舟楫遙通析木津。出沒游魚吹浪急。高低飛燕掠波頻。枕江樓閣知多少。閒倚闌干問幾人。</text>
<title>旅舍書懷</title>,<text>名利年來已透關。被誰句引離靑山。顔衰早識紅難駐。鬢禿今無白可刪。病裏看書終是懶。客中欹枕也非閒。幽人出世成何事。詩草收將半槖還。</text>
<title>九月初一日</title>,<text>天時滾滾不曾停。又是高秋第一蓂。追筭光陰摠烏有。更過俄頃卽玄冥。鬚眉誰保長年黑。草木猶慳終歲靑。好趁菊黃楓赤日。徑須沽酒醉無醒。</text>
<title>秋懷</title>,<text>空碧遙聞獨鴈號。夜深危坐鬢蕭騷。星懸簷角疑天近。月轉墻腰覺地高。三樂只應歌帶索。一寒誰肯問綈袍。消磨不盡元龍氣。岸幘長吟亦自豪。</text>
<title>往長坪。轉至甫里川獵。</title>,<text>紅樹靑山滿眼秋。出門無處不風流。田園已返陶元亮。鄕里聊隨馬少游。傾槖雪粳催午爨。擧觴雲液足新篘。桃肥栗熟魚堪鱠。乘興眞成一飽謀。</text>
<title>重陽前一日雨</title>,<text>欲泛金英半未開。更愁風雨阻登臺。不知浮世千千界。有幾遊人九九杯。草木靑蔥纔欲變。江山蒼莽已堪哀。家貧尙貯松花釀。好趁天晴自醱醅。</text>
<title>疊前韻</title>,<text>西北浮雲劃已開。卽看晴日照池臺。登臨最有紅流閣。料理那無濁酒杯。平野草衰蒼隼擊。碧空風急斷鴻哀。林湖秋水三千頃。想像葡萄漲綠醅。</text>
<title>恭聞又有亞諫之命</title>,<text>三叨柏府再薇垣。垂老偏蒙簡擢恩。易得簪纓居顯秩。難將藥石進嘉言。長離謾道巢堯閣。雜縣何心饗魯門。回首釣磯煙水濶。此懷聊與白鷗論。</text>
<title>訓鍊院武試席上作</title>,<text>鳳城珂馬曉蒼蒼。金鼓初開選武塲。柳葉遙穿金僕矢。棃花亂颭綠沉槍。靑山一抹新經雨。紅樹千家盡得霜。三畧六鞱渠自試。書生唯自領風光。</text>
<title>三辭得遞。將治任東歸漫詠。</title>,<text>白首靑衫客上都。禁闈深媿倩人扶。還山可是种司諫。去國元非屈左徒。世事冷看雲北去。鄕心遙逐鴈南徂。明朝匹馬湖西路。何似維鳩壁上圖。</text>
<title>雪後發艾村向木溪</title>,<text>濁醪臨發盡餘缸。留却殘燈照客牕。人迹雪埋烏甲路。馬蹄冰破鳳川矼。思家意重輕檀嶺。去國愁深淺漢江。漸近故園風景別。煙磯渺渺白鷗雙。</text>
<title>冬日山村雜詠</title>,<text>山齋白日閉門多。過客虛疑隱遯家。病腳久拋斑竹杖。閒情盡屬小梅花。撥來宿火堪燒芋。融得淸冰好瀹茶。莫笑生涯偏澹泊。素心元不愛紛華。</text>
<title>甲戌元日試筆 二首</title>,<text>春風也解到山家。老子何能答歲華。獨把淸罇斟柏葉。誰拈彤管頌椒花。殘生易足巢林鳥。急景難留赴壑蛇。見說北宸鵷鷺賀。白頭遙望但長嗟。山城暮色雪千家。積素朝來閃日華。短燭尙留經夜燼。寒梅已是隔年花。閒思往事疑藏鹿。重續前詩恐畫蛇。騎馬出門無所適。舊遊蕭瑟使人嗟。</text>
<title>早春。次簡齋韻。</title>,<text>山鳥聲中午睡闌。東風料峭弊裘寒。攀援桂樹聊堪隱。零落梅花可忍看。臘釀更添三亥酒。春蔬初薦五辛盤。桑蓬壯志消磨盡。猶有菁華寄筆端。</text>
<title>歲後不聞京華消息</title>,<text>白髮江湖一老臣。乾坤又見歲華新。天門路隔三千水。聖曆星回六十春。法殿稱觴知幾日。詞垣草敎屬何人。可憐今古周南恨。昨夜分明夢玉宸。</text>
<title>遣閒</title>,<text>遯世初非慕赤松。杜門牢卧病兼慵。酒壚不惜朝衫典。藥裹何妨諫草封。陰壑冰消泉動脈。高原雪盡草含茸。衰羸亦藉陽和力。且試春遊斑竹筇。</text>
<title>夜聞園樹鸒𪆁亂噪</title>,<text>腹背斑斑白黑文。春來千百動成羣。身沾枯木三更雨。意在靑天萬里雲。磔磔有聲渠自語。惺惺無寐客偏聞。深山衆鳥皆應宿。何苦啼號到夜分。</text>
<title>感興</title>,<text>山廚不識有膏粱。白水靑鹽亦可嘗。偶得霜臍紅滿殼。更思霞醞綠盈觴。花心欲動春猶淺。樹影徐移日稍長。老病閉門閒卧久。從今少試杖藜忙。</text>
<title>自歎</title>,<text>新春萬物劃昭蘓。依舊竆廬卧腐儒。老去風塵眞是贅。病來山澤漸成癯。坐須烏几時時隱。行倩靑藜步步扶。五嶽十洲空悵望。幽居幸近義林湖。</text>
<title>輓權丈 斗緯</title>,<text>太白山西淸洛源。憶曾傾蓋奉徽言。聯芳蒼雪先生弟。趾美靑巖相國孫。天爵不須人爵貴。德星兼與老星尊。適來適去公何憾。我自多情涕一捫。</text>
<title>次東坡木假山韻</title>,<text>屈鐵根株不帶梢。貯宜盆沼汲宜瓢。寧同斷木留溝壑。却似乘槎泛海潮。九仞未論眞土石。一泓猶有小金焦。嵌空借與菖蒲種。春雨靑靑長幾苗。</text>
<title>三月三日 二首</title>,<text>東華消息夢悠悠。老去林泉樂自由。馬得一鳴那免斥。車逢九折早宜休。春風漸覺衣裘重。夜雨新沾草木柔。沂上詠歸空悵望。小園聊試踏靑遊。烏藤倒曳角巾斜。隨意徐行檢歲華。弱柳含煙纔弄色。軟莎經燒欲抽芽。可憐虛度三三節。安得催開七七花。報答春光唯有酒。新醅試問崦西家。</text>
<title>憶帒巖</title>,<text>蒼巖環擁碧潭虛。憶坐巖頭看躍魚。急浪空旋磨上蟻。安流旁聚瓮中蛆。遊人競詑探囊取。歸騎猶懸斫鱠餘。一別仙源頻悵望。桃花春水更何如。</text>
<title>憶龍巖</title>,<text>脩可百弓高數尋。直從山腹到溪心。寧同躞蹀追飛電。或恐蜿蜒起作霖。淵底弄珠明月在。洞中噓氣白雲深。摩挲合稱嘉名喚。尙記先人杖屨臨。舊號馬巖。先大夫改之曰龍巖。</text>
<title>次放翁寒食韻</title>,<text>令節蕭條病獨存。客稀庭院長苔痕。誰家蠟燭傳楡火。幾處靑帘出杏村。疏得石泉通小圃。斫來松葉覆荒垣。亂鴉鳴處孤煙起。應是原頭有祭墦。</text>
<title>寫意</title>,<text>天時世事兩茫茫。憒憒黔翁欠主張。花意未闌春序盡。老身猶在小孫亡。人生緣合誰非幻。我輩情鍾謾自傷。古往今來只如此。百年都付濁醪觴。</text>
<title>春日卽事</title>,<text>蕭蕭短髮不盈梳。漸覺光頭老釋如。午睡懨懨浮白後。春陰漠漠踏靑餘。桃花水暖客垂釣。燕子日長兒讀書。追逐少年應見笑。閉門非爲出無車。</text>
<title>初夏幽居 二首</title>,<text>庭院人稀晝掩扉。鳴鳩乳燕各天機。沽來酒盡罇空卧。鍊得詩成筆欲飛。夜雨應催梅子熟。春風已逐楝花歸。山高地迥寒多少。四月初裁白袷衣。一春曾不出門扉。嬾惰方知近息機。墻角任敎芳草長。屋頭虛送杏花飛。閒雲日暮悠悠逝。獨鶴天長冄冄歸。白首豈堪紆豸繡。山人自有薜蘿衣。</text>
<title>雨</title>,<text>忽漫靑天雨腳橫。斑鳩不是等閒鳴。濛濛著土輕無力。滴滴垂簷細有聲。紅濕千林花盡亞。綠添四野草齊生。敎兒斲破莓苔地。藥畹蔬畦取次成。</text>
<title>閒步</title>,<text>白頭非是愛春遊。步屧逍遙爲寫憂。老樹開花還媚嫵。衰翁得酒也風流。臨池投飯看魚聚。入谷吟詩聽鳥詶。回首夕陽山更好。枯筇欲去重夷猶。</text>
<title>連日風雨寒甚</title>,<text>北陸餘寒未解圍。南訛平秩竟何時。閉門空對茅柴酒。開篋重尋吉貝衣。驟雨打蕉鳴葉葉。顚風簸柳拂枝枝。老人不管西疇事。秖惜殘紅看漸稀。</text>
<title>種菜</title>,<text>春來蔥韭理荒畦。更向籬邊種瓠犀。男子壯心歸老圃。書生晩食有寒虀。朱門莫道餘粱肉。白屋猶堪飽藿藜。半醉高歌容跌宕。未妨村酒濁如泥。</text>
<title>幽棲</title>,<text>幽棲元自磬懸如。龕壁猶藏百軸書。櫪上今無少游馬。盤中時有季鷹魚。林湖夜雨生新水。月岳晴雲涌太虛。秖惜老來筋力盡。幾回瞻望費躊躇。</text>
<title>輓李掌令 濰</title>,<text>嶺左交親問幾人。最欽夫子獨淸眞。家聲遠紹騎牛老。輿望爭推戴豸臣。正氣尙看扶濁世。德星何遽霣高旻。素車孤負臨塋哭。遙寄哀詞淚滿巾。</text>
<title>思楓嶽</title>,<text>靑天萬古玉芙蓉。雲海蒼茫隔幾重。迹徧東西南北界。緣疎一萬二千峯。神遊或可憑莊蝶。繪畫還同好葉龍。安得仙人縮地術。歇惺樓上倚枯筇。</text>
<title>壯遊</title>,<text>少小男兒志四方。壯遊轍迹徧遐荒。西來地近嗚呼島。北上山連靺鞨鄕。朱雀影中浮漲海。金鷄聲裏瞰扶桑。白頭枯守蓬廬下。話到前塵興亦長。</text>
<title>端午前一日作</title>,<text>揷秧初罷薦櫻新。冄冄端陽只隔晨。帖子可能追永叔。飯筒不必弔靈均。香蒲欲泛罇中蟻。綠艾還裁勝裏人。牽綴土風聊復爾。更將何物答佳辰。</text>
<title>野望</title>,<text>烏巾白袷倚風櫺。西北川原極目平。芳草接天低遠碧。薄雲遮日漏微明。病辭簪笏身差健。詩到山林語更淸。莫說家無少游馬。籃輿亦可倩門生。</text>
<title>暮坐</title>,<text>烏鴉接翅赴黃昏。纖月松梢淺著痕。柳線貫魚初罷釣。葦鞭驅犢各歸村。靑燈一點幽人室。畫角三聲太守門。想得萬家渾是夢。明朝日出散郊原。</text>
<title>甲戌初度</title>,<text>歲歲懸弧日幾回。此生聊復小筵開。半鉤初月蓂三葉。八袠殘年酒一杯。漸覺形骸枯似木。極知軒冕冷於灰。鹿門未得成偕隱。醉後瑤絃別鶴哀。</text>
<title>追和洪君則堂字</title>,<text>憶曾小築傍華堂。隨意經過也不忙。高論時時能破的。淸詩句句欲生香。雲從夜漏催銀燭。木覔春花動羽觴。君已九原吾亦老。百年風義竟難忘。</text>
<title>追和李敬輯濱字</title>,<text>憶昨竆愁寂寞濱。賴君佳句挹淸新。才高當世憐無命。語出驚人覺有神。賀老昔忻逢太白。韓公今惜失元賓。蕭條破屋琴書在。玉樹靑山問幾春。</text>
<title>寫意</title>,<text>風簷欹枕送朝曛。萬樹蟬聲帶睡聞。靑草壠頭人似鷺。綠楊陂外稻如雲。消閒判爲詩償債。破悶從敎酒策勳。老去親朋零落盡。可堪山鳥亦呼羣。</text>
<title>述懷</title>,<text>此生猶愧晩歸田。白首行藏不問天。幸有淵明容膝地。恰當淸獻掛冠年。門前早稻纔應熟。籬底秋花亦自姸。飽食詎宜無一事。小詩聊復答風煙。趙閱道七十二致仕。吾年適與之同。故第四句云。</text>
<title>寓興</title>,<text>白首投簪賦遂初。暮年身計更何如。老牛力盡耕田後。秋蚓聲高食壤餘。流水有時淸且濁。浮雲多事卷還舒。滄桑百變猶無恙。月嶽亭亭翠揷虛。</text>
<title>七夕。次大復韻。</title>,<text>天孫初整七襄駕。宮女爭穿九孔針。夜月關山何處笛。秋風城陌幾家砧。誰憐一枕寒無夢。獨許孤燈耿照心。悶旱唯思洗車雨。起看西北有輕陰。</text>
<title>卽事漫詠</title>,<text>隨意風扉自闔開。午軒欹枕夢初回。秋聲最向松林得。雨氣多從月嶽來。釀熟薏仁纔洗盞。香銷艾納且書灰。芙蓉一朶瓷甁水。老去花荒亦可咍。</text>
<title>七月朢。與龜翁遊林湖。</title>,<text>肩輿鴉軋出山村。劃破秋光十里原。節序已曾流大火。壺觴聊復作中元。層巖細瀑䨓無響。淺渚明沙雪有痕。宇宙百年容我老。江湖今日亦君恩。</text>
<title>旣望。獨坐思昨遊。</title>,<text>義林湖上採菱舟。憶昨雙橈盪碧流。天地又圓今夜月。江山剩占一年秋。蘭盆幾處金沙供。桂棹何人赤壁遊。孤坐小軒空悵望。濁醪聊爲寫淸愁。</text>
<title>酬寄洪尙書錫余 重徵</title>,<text>相看白髮兩衰翁。今日榮枯迥不同。漢代吾曾中執法。周官君是大司空。百年長憶雞壇血。千里初回驛使筒。紫陌鳴珂非我事。一竿湖上又秋風。</text>
<title>可歎</title>,<text>終朝悄坐撚霜鬚。造物何心困老夫。袴下鐵驄今已斃。眼前丫䯻亦還逋。空齋寂寞堪誰喚。病腳蹣跚只獨吁。身外萬緣磨滅盡。白頭相逐但尖奴。</text>
<title>秋懷</title>,<text>一夢驚回曉枕寒。屋頭初日上團團。芎藭裛露秋花瘦。躑躅經霜老葉乾。冄冄百年能有幾。悠悠萬事自無端。知心獨許東鄰叟。談笑相逢輒盡歡。</text>
<title>書感</title>,<text>晨星落落悵離羣。天外孤鴻不可聞。白髮難投少年社。靑山坐數故人墳。高秋淅瀝湖西雨。薄暮微茫漢北雲。一代眼看知己盡。誰將郢堊試風斤。</text>
<title>效李義山無題</title>,<text>碧雲千里暮悠悠。料得靑蛾亦白頭。錦字書成那復寄。黎渦詩在更誰酬。春絲撩亂蠶應老。秋夢凄凉蝶也愁。惆悵天台採藥處。桃花落盡水空流。</text>
<title>小重陽。寄鄭士宗。</title>,<text>老去常嗟會面遲。重陽况復是佳期。今年未卜明年事。八日聊成九日詩。白髮還羞吹我帽。黃花政好泛君巵。不妨細雨秋山濕。紅翠逾看潤色宜。</text>
<title>對雪</title>,<text>霏霏玉屑滿郊墟。恐是羣仙談笑餘。訪友空思剡溪棹。吟詩不必灞橋驢。騷騷暗響生枯葉。炯炯寒光透綺疏。濁酒瓦盆風味足。羔兒金帳更何如。</text>
<title>閒居述事</title>,<text>午睡初回雀噪簷。石門飛雨暮纖纖。寒山刻露精神秀。古木杈枒氣像嚴。晩食元堪飽顔歜。濁醪猶足醉陶潛。觀書只爲消閒計。信手抽來不問籤。</text>
<title>輓李同樞 道翊</title>,<text>憶昨龍門執贄初。桃顔鶴骨映霜鬚。生來藥裹何曾近。老去筇枝不用扶。壽到大年人或有。健如少日世應無。神仙畢竟歸天上。回視狂塵陋蟪蛄。</text>
<title>文房四友</title>,<text>東國黃毛天下無。鼠鬚兎穎摠堪奴。三端可但金銀別。一字從敎袞鉞殊。栗尾虛傳舊聲價。棗心眞覺好規模。書生長物唯渠在。到處相隨不待呼。右筆廷珪遺法世無傳。鰈域猶知萬杵煙。色染梣皮敲翠餠。香凝龍腦泛華牋。瓊瑤倂價珍堪惜。竹帛留痕久益鮮。自笑寒儒澹生活。瓦池聊復竈煤硏。右墨上古曾聞契代繩。楮膚爲紙世相仍。殺靑不用芟淇竹。知白何煩斲剡藤。贏得神功資藝圃。遂令奇貨擅山僧。雪花最愛河東出。玉版銀光莫謾稱。右紙金聲玉骨迥超羣。何必端溪割紫雲。器適方圓需世用。功參翰墨賁人文。水沉最說藍田產。天巧能成竹葉紋。只惜蘇仙曾未見。也知鳳咮不如君。右硯</text>
<title>北園閒步</title>,<text>永日齋居不耐閒。強扶藜杖一盤桓。昏眸睇遠看看失。病腳緣高步步難。靑石牀頭苔似繡。綠槐亭下草成團。十洲三島非吾土。五畞家園亦自寬。</text>
<title>次放翁韻</title>,<text>七十三年見在身。尙堪花鳥醉靑春。門閒不見徵租吏。市近時逢賣菜人。踏草露沾烏竹杖。倚松風墮白綸巾。新詩萬首終何用。弊帚千金只自珍。</text>
<title>春日山村卽事</title>,<text>老夫無事足春晴。睡起新詩隨意成。燕子日長書几穩。桃花水暖釣船輕。時禽巧作千般語。野草難分百種名。忽漫相逢何處客。棃村弟訪鶴臯兄。</text>
<title>見弇州詠苔詩。聊爲效嚬。</title>,<text>非花非草別成春。點點幽蹊散綠紋。階面自能因積雨。石頭應是伴生雲。蔓金堪照三更室。側理宜呼萬字軍。最愛滿庭斑似繡。莫敎童子任鋤耘。</text>
<title>邸舍。次牧齋韻。</title>,<text>十丈紅塵接翠微。市南山北到人稀。室如蝸殼纔容席。門對蠶頭不設扉。細雨黃梅春後客。蒼苔白石夢中磯。子規啼盡當歸老。江海何時定拂衣。</text>
<title>黃驪舟中</title>,<text>山平水遠勢逶迤。舟到黃驪不覺遲。三峽雲霞深縹緲。二陵松柏鬱參差。陂田麥熟牛眠草。野店煙生犬吠籬。篷底有人高枕卧。盡敎風景集雙眉。</text>
<title>還家作</title>,<text>白首歸田萬事輕。終南漢水尙關情。空餘魯叟遲遲意。頗愧王良屑屑行。垂柳閉門無繫馬。靑山隱几有啼鸎。林湖不待秋風起。見說絲蓴已可羹。</text>
<title>還家漫詠</title>,<text>江南春盡綠陰舒。一出三旬返舊廬。靑杏不禁兒摘盡。赤櫻猶有鳥啣餘。杯斟玉液棃花酒。鱠斫銀絲藿葉魚。風味故園聊復爾。北牕高卧更何如。</text>
<title>乙亥初度</title>,<text>老去滄桑閱幾回。又逢初度小筵開。鉤簾欲放靑山入。折簡仍邀好客來。談笑風生手中麈。功名酒滿眼前杯。長松偃蹇龍鱗坼。記得當時一寸栽。</text>
<title>夏日卽事</title>,<text>荏苒飛光欲半年。雨餘門巷草芊芊。天陰乍减農夫熱。晝永偏饒病客眠。香茗泛甌如濯雪。淸風到枕不論錢。向來簪笏今猶愧。老馬何堪更受纏。</text>
<title>次劍南築舍韻</title>,<text>鑿開翠巘面淸渠。三十年來有此廬。雙牖納風元自豁。半簷延月不妨疎。暝垂葦箔防蚊子。晴散芸編𣌑蠧魚。千載聊成仲長論。一生懶作子公書。</text>
<title>伏枕書事 二首</title>,<text>葡萄引蔓翠雲舒。添作高棚丈有餘。雨後龍鬚知漸長。秋來馬乳定何如。星槎本自移殊域。珠帳今還擁弊廬。最愛淸陰遮赤日。午牕凉處卧看書。滿眼曾孫長不齊。二髫三齓一孩提。摩挲素壁常翻墨。蹴踏華茵半染泥。入室幾多嗔戲劇。登山亦自賴扶攜。病翁可惜前期短。未見名駒試碧蹄。</text>
<title>用弇州韻</title>,<text>紫氣中原鬱未開。弇園花竹但蒼苔。衣冠埋沒歸何處。文字流傳照後來。碣石風雲驅落筆。吳門煙月憶含杯。迴瀾大海黃塵起。摠被人間劫火催。</text>
<title>偶題</title>,<text>端居虛白澹無營。卧送斜陽睡到明。一雨已驚來上甲。重陰忽覺度三庚。草間粉蝶應愁濕。林外斑鳩亦喚晴。竆巷坐成泥水蔽。不敎車馬鬧柴荊。</text>
<title>病後漫述</title>,<text>衰年萬事入支頤。脈脈非關有所思。飯後飽多眠作祟。病餘行少坐生胝。嵐光遠覺靑山潤。樹影徐看白日移。收拾舊篇成幾卷。筭來猶减放翁詩。</text>
<title>贈鄭士宗</title>,<text>落拓憐君掞漢才。蘭臺蓬閣爲誰開。數間破屋凌風雨。十畞荒田沒草萊。濁酒時時澆磊磈。新詩字字散瓊瑰。會須洗眼看魚躍。三級龍門半夜雷。</text>
<title>夢得楓嶽詩。覺而記其第三聯。遂足成之。</title>,<text>亭亭玉骨揷靑天。巧曆方知萬二千。造物摶成應不偶。詞人刻畫竟難傳。泉將石鬬龍爭吼。僧與雲閒鶴共眠。誰識白頭煙火客。夜來還是夢中仙。</text>
<title>田家</title>,<text>田家物色足新題。楡柳靑靑芳草齊。菜圃殘花留老蝶。麥塲餘粒聚兒雞。石橋跨岸通溪口。莎徑穿林到崦西。過客驟看須仔細。重來恐作武陵迷。</text>
<title>秋雨初晴。次放翁韻。</title>,<text>伏雨闌風乍霽威。坐看庭蘚綠成圍。空山落日蟬猶噪。白露靑楓燕欲歸。小酌只愁罇已罄。苦吟還愧筆如飛。自憐病骨驚寒早。開篋先尋舊絮衣。</text>
<title>次放翁晝卧韻</title>,<text>霜髮蕭蕭卧翠微。高槐午影轉牕扉。心隨獨鶴悠悠逝。目送閒雲冄冄歸。刈稻田翁築新圃。績麻村婦理殘機。黑甜天地吾何事。不管人間有是非。</text>
<title>輓金雲山 極齡</title>,<text>靑春擢秀世爭稱。抵老蹉跎料未曾。寵辱百年渾似夢。存亡千里忽沾膺。去時翠幰更丹旐。歸日黃壚閉桼燈。聞說謝庭雙玉在。德門餘慶理堪徵。</text>
<title>園果</title>,<text>老圃工夫費幾年。秋來佳實不論錢。墻頭纂纂雞心嚲。架上離離馬乳懸。曉露凝成棃似蜜。商飈吹熟栗如拳。傍人莫說等千戶。風味差堪助豆籩。</text>
<title>影字</title>,<text>靑編多是手書成。隔紙唯憑影字精。法學井田分畎澮。紋如方罫畫碁枰。裁時已自葫依㨾。貼處仍須鏡透明。老眼糢糊看未細。追思少日若前生。</text>
<title>射韻</title>,<text>幾卷平生未見詩。分曹摘韻亦堪嬉。看來不省藏鉤處。識破眞如獲雋時。手作敲椎猶未定。心商甲乙轉生疑。沉吟半晌方驚悟。始信前人琢字奇。</text>
<title>漫成</title>,<text>浮世功名老病休。一尊林下亦風流。牕含翠靄千峯色。簷壓黃雲十里秋。偃蹇只堪高枕卧。媻姍何必出門遊。求田問舍眞良策。却笑元龍百尺樓。</text>
<title>秋分前二日。獨坐次農巖韻。</title>,<text>天時晝夜欲平分。寂寞山齋坐到曛。蕎麥綴花知白雪。稻秔垂穗見黃雲。九衢車馬從他閙。三峽漁樵亦自羣。幽獨久拚無伴侶。隔林啼鳥只堪聞。</text>
<title>遣興</title>,<text>半菽生涯是士常。一番醉飽足衰腸。醇醪味敵金莖露。香飯名標玉筯光。楓葉漸新初染絳。菊英差早未舒黃。逍遙遮莫靑山暮。明月中天夜正長。</text>
<title>同福有赤壁。削壁騈列。下匯深潭。余曾一覽。今見農巖集有赤壁詩。遂次其韻。</title>,<text>海山奇勝祝融天。赤壁千秋又福川。卷裏更驚新面目。袖中猶挹舊風煙。光涵玉鏡東南坼。影倒金屛上下懸。未必黃州眞勝此。惜無詞賦繼蘇仙。</text>
<title>聞李士濬作丹陽之行。仍記舊遊吟贈。二首</title>,<text>聞君來日向丹丘。四郡江山次第收。篴裏滄波明月夜。馬前紅樹白雲秋。泓崢水石三仙洞。縹緲絃歌二樂樓。倘記十年前度客。玉泉亭下問沙鷗。東遊短棹信洄沿。錦石秋花著處鮮。一水劃開波浩蕩。三峯削立玉嬋娟。藏舟壑底彈丸地。窺管山頭箭筈天。卧病只今空悵望。送君聊復興悠然。</text>
<title>閒居遣意</title>,<text>寥落元龍百尺樓。蓽門圭竇也風流。遙空鳥帶詩情去。古峽雲含畫意留。白髮不關當世事。黃花又作一年秋。陽春莫道無人和。興至何妨自唱酬。</text>
<title>重陽翌日作</title>,<text>昨日登高湖上臺。斜陽欲盡醉扶迴。紅流洞裏猶餘興。黃菊花前更一杯。古木柴門秋寂歷。角巾藜杖暮徘徊。乾坤落落從吾老。不爲竆途賦七哀。</text>
<title>溪亭雜題 三首</title>,<text>危欄高壓碧溪濱。幾度登臨眼更新。絳葉黃花工作繡。明沙白礫凈無塵。村廚已借炊霜稻。旅俎還敎鱠雪鱗。勝賞况兼風味足。不妨爲客動彌旬。霜後秋潭炯若虛。凭欄直欲數游魚。濠梁已得莊周樂。渭水何須呂尙漁。高浪疊時知閃躍。細波圓處見呀噓。悠然坐占閒中趣。物我天機各自如。峽坼林開小築成。萬峯環抱一川橫。雲杉擢秀寒仍翠。水月涵虛夜自明。野客談農無俗事。村婆餉酒見人情。石鍾千古知誰扣。却有松風與作聲。</text>
<title>彈琴臺</title>,<text>龍蛇往事詎堪陳。背水淮陰誤後人。敵愾縱慙能衛國。捐生猶勝苟全身。煙波咽咽流今古。風雨時時泣鬼神。惆悵琴仙不復返。應嫌此地帶腥塵。</text>
<title>秋懷 四首</title>,<text>頭白衡門送寂寥。碧雲千里暮迢迢。秋深黃稻皆應熟。日暖丹楓久未凋。伏櫪雄心空躑躅。搶楡短翮亦逍遙。新詩濁酒從吾好。努力諸公翊聖朝。孤島如萍積水杯。金山亦在海東隈。槎通碧落星辰動。鯨蹴滄波日月迴。始覺壯遊竆宇宙。卽知仙路近蓬萊。十年林下頭空白。一枕中宵夢往來。百年天地帶羶腥。頗怪瑤皇醉不醒。忍使中原更一統。居然左袵總三靈。衣冠獨幸遵華制。皮幣還羞走虜庭。遮莫黃河淸有日。可憐吾鬢已星星。雲散天空一鴈高。獨扶藜杖倚東皋。少時學問唯糟粕。晩節功名亦弁髦。心與暮山俱寂寞。鬢和秋葉兩蕭騷。殘年尙有風流事。手摘黃花泛濁醪。</text>
<title>秋日雜興</title>,<text>黃髮三朝寵辱餘。閉門竆巷意何如。蒼蒹白露年華晩。翠柏明霞歲計疎。語到流民虛慷慨。草成封事重躊躇。丹心不與身俱老。一枕時時夢玉除。</text>
<title>赴周浦川獵之會。日暮留宿。</title>,<text>霜後秋陽稍覺暄。老翁赴約帶兒孫。靑春躍馬秦京道。白首騎牛周浦村。膏雉眞堪佐杯酌。錦鱗兼復入盤飧。主人繾綣留賓宿。且盡懸燈一夜言。</text>
<title>朝自周浦歸靑田</title>,<text>追風何處覔龍孫。來往唯憑一老犍。夜宿西溪驚驟雨。曉歸東嶺欲初暾。長郊草白田無稼。深樹煙靑崦有村。縹緲鶴峯看漸近。定應童稚候柴門。</text>
<title>夜坐</title>,<text>一生鉛槧竟何功。晩節甘爲灌圃翁。世事悲歡兼否泰。年光蠢假又揫中。浮雲漠漠天將雨。落木蕭蕭夜自風。黃卷靑燈付兒輩。白頭唯惜酒罇空。</text>
<title>任同知 洙 來訪</title>,<text>將軍躍馬出蓬蒿。拾取金貂意氣豪。隙月尙餘腰下劍。團花已斂篋中袍。縱饒晝錦歸鄕里。無柰秋霜入鬢毛。竆谷忽驚軒騎枉。白頭談舊貰村醪。</text>
<title>空谷</title>,<text>空谷天寒獨下帷。流年偏入鏡中絲。酒逢易醉方知釅。詩到難言始覺奇。雪意欲呑千嶂色。春心暗洩小梅枝。看取積陰陽必復。細思人事亦隨時。</text>
<title>二女自栗里。三女自海平俱至。長女在京。久無消息。卽事成詠。</title>,<text>骨肉天涯阻一歡。豈知今夕共團圝。江山寥落驚年暮。燈火靑熒話夜闌。坐近梅花堪索笑。杯深竹葉欲排寒。相逢惜未成三影。回首終南路渺漫。</text>
<title>雪夜有感。次弇州韻。</title>,<text>獨夜殘燈照我愁。更堪風雪冷侵裘。舊交零落少靑眼。新貴飛騰多黑頭。閶闔天高懸一夢。江湖歲暮繫孤舟。心知伏櫪無千里。款段唯思馬少游。</text>
<title>卽事</title>,<text>高卧何曾一事營。鶴峯寒雪擁柴荊。春風徑入杯中暖。夜氣全歸筆下淸。澗柳漸應舒翠眼。山茶已復綻紅英。會看萬物皆生意。枯朽殘年倘再榮。</text>
<title>臘日</title>,<text>嘉平令節卽今朝。此去三元亦未遙。禋祀空傳擊土鼓。祓除猶試浸香椒。南枝暖逼花心動。北陸寒添雪意驕。翠管銀罌那可得。一杯村酒送無聊。</text>
<title>歲暮書懷</title>,<text>躍馬紅塵老不宜。閉門竆巷欲何爲。紛囂每憶無人處。閴寂翻思有事時。古石但餘苔蘚色。新松已長雪霜枝。春來柏酒期婪尾。記取童年第一巵。</text>
<title>把酒漫吟</title>,<text>何必金罇灩翠濤。縹瓷聊可酌村醪。年華白髮搔仍短。世事靑山卧自高。虎過雪留行處迹。鶴飛風墮刷餘毛。傍人莫笑桑楡晩。老氣猶能得句豪。</text>
<title>丙子元朝試筆 二首</title>,<text>玉琯灰飛斗柄東。金雞啼罷日輪紅。春風送暖人皆醉。臘雪留祥歲欲豐。劍佩千官龍闕下。笙歌萬戶鳳城中。如何寂寞靑田老。濁酒新詩興未竆。春王正月亦吾東。曆象頒時萬古同。且試今朝婪尾酒。尙餘前歲白頭翁。莎茸已許抽殘雪。柳線行看弄細風。遙憶彤庭呼萬壽。夢魂猶趁朶雲紅。</text>
<title>山茶</title>,<text>南國芳根北土移。臘前春後續開遲。差池恰好留多日。爛熳全勝發一時。寒翠勁如高節士。深紅濃似靚糚姬。不須更問花消息。回首東園雪滿枝。</text>
<title>自上元連日陰靄。始放晴。</title>,<text>澤國濛濛霧雨昏。晩晴徙倚鶴鳴軒。眼靑自愛春山色。頭白猶疑臘雪痕。只合焚香供宴坐。誰堪酌酒與淸言。今年可笑殺風景。無月無燈過上元。</text>
<title>漫成</title>,<text>白首投簪卧翠微。只緣疎嬾自忘機。山林未必無憂患。身世差堪免是非。老去久拚藜藿食。春來更理薜蘿衣。林湖會待桃花水。看取銀鱗上釣肥。</text>
<title>哭李天祥 光庭</title>,<text>故舊東南屈指空。那堪更哭鹿門翁。文章直接西京派。人物猶存上古風。丘壑一生身計冷。金緋晩節國恩隆。禪房夜語仍千古。回首秋山淚不竆。</text>
<title>大雪。次東坡韻。二首</title>,<text>一白千林空噪鴉。閉門非爲出無車。連峯削出崑岡玉。滿地飛來庾嶺花。半雜寒雲迷澤國。全埋幽徑護山家。衰翁欲賦還停筆。安得才如手八叉。團成大片散纖纖。坐覺寒威晩更嚴。病客衣單驚似絮。貧家食澹惜非鹽。郊原已自平無畛。庭院應須積到簷。試掬瓊瑤煮春茗。忽生佳句動眉尖。</text>
<title>觀棊</title>,<text>老病筋骸易覺疲。看書未了且看棊。紛紛晴雹敲寒竹。點點晨星蘸綠池。國手寧無當局失。傍觀或有一籌奇。推枰閒坐春山碧。世路乘除亦可知。</text>
<title>上巳日漫吟</title>,<text>海東風氣異中華。三月空山不見花。寒食淸明還舊節。鞦韆蹴踘定誰家。蘭亭繭紙書猶在。河曲金人事已賖。竆巷閉門無客到。只堪新火試新茶。</text>
<title>讀書</title>,<text>雨雲霏霏澤國陰。踏靑時節閉門深。春杯已分拋三雅。曉枕唯思誦七箴。寵辱都忘浮世事。行藏不繫暮年心。古書萬軸猶無恙。開卷明牕整我襟。時因邦禁止酒。每曉誦古箴七篇。故三四云云。</text>
<title>村居卽事</title>,<text>東風澹蕩暮春初。草色微靑柳半舒。陰壑水生知解凍。遠峯煙起認燒畬。幽棲自有三椽屋。徐步何須駟馬車。剝啄忽逢山北老。鵓鳩聲裏話樵漁。</text>
<title>糓雨</title>,<text>黃鳥聲中罷午眠。卷簾芳草欲芊綿。春波㶑灩桃花水。暮靄霏微糓雨天。早稻幾家初漬種。宿麰隨處已芸田。山村節序新詩在。稼圃應須紀一年。</text>
<title>憶李載方</title>,<text>少日交親畧喪亡。白頭人世有綏方。齒爭十歲知俱老。書斷三年豈兩忘。碧海旌旗橫萬舳。丹丘煙月載孤航。同遊往事詩篇在。悵望天涯續舊章。</text>
<title>哀吳汝信 尙孚</title>,<text>白首人間影弔形。郗家兄弟又凋零。存亡頓覺如朝露。離別何論似曉星。檀嶺暮雲愁外碧。𨺰湖春草夢中靑。朱絃不獨峩洋斷。別鶴聲哀忍復聽。</text>
<title>旱餘得雨志喜</title>,<text>玄蜧驅將赤魃逃。夜來時雨潤如膏。農夫有事千家喜。老子無憂一枕高。濃綠轉添深巷柳。淺紅留濕小墻桃。令人忽起垂綸興。聞道西溪漲半篙。</text>
<title>家園賞花</title>,<text>春晩乾坤日正長。山家富貴百花香。黃蜂釀蜜工夫熟。紫燕含泥意思忙。無事自成閒世界。多情更値好風光。良辰勝賞眞堪樂。秖惜流霞少一觴。</text>
<title>次劍南幽居初夏韻</title>,<text>落花芳草錦離離。斷送三春病不知。翠柳絲絲垂曲岸。靑荷點點出方池。百年自足榮期樂。萬事何須墨翟悲。唯有讀書消永晝。夜牕燈盡爇松脂。</text>
<title>次劍南小築韻</title>,<text>翛然一室謝紛囂。閒把茅柴酌癭瓢。春晝睡尨花外巷。夕陽歸犢柳邊橋。引泉灌菜寧勞汲。掃葉烹茶不費樵。老去此心偏愛靜。未妨林壑太寥寥。</text>
<title>初夏卽事</title>,<text>山中四月雜花稠。可是靑春爲我留。長晝每緣無事睡。新晴徑欲出門遊。耕夫秉耒驅黃犢。俠客揚鞭控紫騮。六尺枯藤吾亦有。意行南北倦方休。</text>
<title>看花</title>,<text>萬事全拋一老翁。閒來點檢百花叢。碧桃綴葉先含碧。紅藥抽芽亦帶紅。香逗室中風細細。影翻庭畔日融融。朱門白屋無分別。總是乾坤造化功。</text>
<title>閒居初夏</title>,<text>山家日月報梅黃。白裌衣衫御麥凉。棗葉欲生知節晩。稻秧初長見人忙。閉門風送千峯雨。攲枕灰殘一穗香。閒卽看書倦卽卧。此翁身世自羲皇。</text>
<title>詠日本躑躅，西域葡萄。</title>,<text>山人種植費經營。三十年來養始成。躑躅遠辭徐巿國。葡萄曾出大宛城。開花小塢紅千片。引蔓閒庭翠一棚。絶域移根中古事。神農本草舊無名。</text>
<title>閒述</title>,<text>久矣全家住翠微。泥蟠不復羡雲飛。天寒草木榮差晩。地僻輪蹄到自稀。拈筆欲竆言外趣。著棊還惹靜中機。竹爐灰冷茶甌卧。留待山童採藥歸。</text>
<title>又用前韻詠懷</title>,<text>月山晴翠遠依微。坐送雲間獨鳥飛。海內交遊靑眼少。嶺南兄弟素書稀。非緣學道常眈靜。只爲搜詩未息機。投老江湖差自得。古來榮宦幾人歸。</text>
<title>記目</title>,<text>極目靑郊控大堤。龍鱗相錯稻千畦。逶迤一道遙穿北。縹緲羣峯迥挹西。日暖村尨陰處睡。天晴谷鳥暗中啼。桃花落盡空流水。山外漁人到定迷。</text>
<title>池塘 二首</title>,<text>江湖萬里夢悠悠。鑿沼猶堪匯細流。菡萏似盤浮水面。菖蒲如劍簇沙頭。忘機鷗鳥翺翔下。得意鯈魚撥剌游。島嶼汀洲略具體。眼中唯欠木蘭舟。幽人杖屨日巡塘。盥漱偏憐五月凉。坐處不離楊柳影。歸時猶帶藕花香。風來白練微生皺。月照靑銅炯有光。歌罷濯纓無限意。一泓雖小亦滄浪。</text>
<title>閒居自適 二首</title>,<text>碧樹蔥曨鸎語圓。淸晨盥櫛坐翛然。一年已過梅黃雨。五月初逢麥熟天。老覺陳編眞有味。貧知濁酒儘多緣。湖山信美仍吾土。回首風塵嬾著鞭。憶曾投紱返柴荊。江漢秋風一棹輕。往日事多生懺悔。殘年夢不到功名。棋枰留客消閒晝。藥裹呼兒曬晩晴。車馬九衢人擾擾。午眠初起鵓鳩聲。</text>
<title>碧線泉。次簡齋韻。</title>,<text>細雨絲絲一霎過。微風吹動縠文波。冰綃剪出鮫人室。雲錦拖來織女河。箔上何煩蠶作繭。機頭不借鳳銜梭。瀑簾湖鏡還堪笑。空費詞人賦詠多。</text>
<title>食櫻桃</title>,<text>摘得含桃滿一筐。匀圓萬顆疊熒煌。中原舊事徵春薦。東國新芳及夏嘗。金掌露凝還帶赤。玉盤珠逬也生香。端宜百果稱先輩。朱李猶靑杏半黃。</text>
<title>哭進士姪 慶錫</title>,<text>竹林蕭瑟使人悲。浮世存亡露易晞。少我八年渠已老。離家半日客何之。藍田草綠迷歸櫬。檀谷雲寒鎖釣磯。癡叔白頭空弔影。忍看欒棘一孤兒。自檀谷來靑田奴家。半日㬥逝。靑田亦謂之藍田。</text>
<title>客有竆不自存。轉徙他鄕者。見而愍之。賦得長句。</title>,<text>凶年纔度麥無秋。瑣尾全家泣道周。茅屋數椽餘草棘。石田三畞罷鋤耰。老妻欲乞羞開口。弱女含顰嬾擧頭。此去飄零同落葉。不知何日返菟裘。</text>
<title>夏日村居</title>,<text>槐柳陰陰夏日長。薰風吹熟麥登塲。農人稍喜三時飽。稼事偏知六月忙。丹杏墮枝童子拾。靑瓜薦俎老夫嘗。晩雲忽送西來雨。偸得山牕一枕凉。</text>
<title>初秋聞笛</title>,<text>病起淸商流火辰。江湖萬里肅秋旻。靑梧院落蟬初響。紅蓼汀洲鴈欲賓。物色故應隨律變。人情自覺感時新。西風何處吹長笛。梅柳還生曲裏春。</text>
<title>曉起頗有凉意</title>,<text>山牕曉起獨夷猶。雲日蕭蕭已覺秋。露滴梧桐凉意動。風來菡萏暗香浮。佳期漸近黃姑渚。逸興先催赤壁舟。同社故人零落盡。白頭誰與共淸遊。</text>
<title>種煙茶</title>,<text>斸破閒庭一席莎。坐看童子種煙茶。人間獨漏桐君錄。天外空回博望槎。蓬島金光終是誕。玉泉仙掌不須誇。爭如細斫千絲綠。點火銅腔吸紫霞。</text>
<title>偶題 二首</title>,<text>行年八耋豈曾期。自笑龍鍾老更癡。擧案已無梁氏婦。洗牏猶有石家兒。文章未信能千古。風景元知足四時。商略世間多少事。夕陽扶杖看雲移。衰年不用筮行藏。但覺靑山是我鄕。白傅懸車欠蠻素。蔣公開徑少裘羊。風吹荷葉翻翻綠。露浥槐花點點黃。高樹秋生蟬得意。一聲先到枕邊凉。</text>
<title>閒居述懷</title>,<text>今雨閒門客自稀。未妨終日掩雙扉。滄桑世界靑山在。耕鑿田園白首歸。藜藿尙堪供晩食。薜蘿端合返初衣。老來漸覺機心少。試看沙鷗近不飛。</text>
<title>驪州淸心樓。獨擅上游名勝。牧老有詩曰捍水功高馬巖石。浮天勢大龍門山。後來和者皆莫能及。余昔經過者數矣。每欲一和而未果。閒居追憶。聊爲效顰。眞所謂搪揬西施也。</title>,<text>牧翁詩板在楣端。欲和瓊琚汗我顔。中劃大荒千里水。平鋪遠勢六州山。天低迥野蒼茫外。人倚危欄縹緲間。東去西來吾自老。滄波依舊白鷗閒。</text>
<title>神勒寺。次佔畢韻。</title>,<text>楓林半赤菊初黃。靑女寧饒佛日光。償得江山一日債。洗空塵土十年腸。魚涵塔影尋常躍。鷺慣鍾聲咫尺翔。僧坐石龕閒誦偈。不關門外往來航。</text>
<title>秋思</title>,<text>風雨凄凄滿意凉。天時已近鴈隨陽。春芳謾惜蘼蕪綠。秋色應催橘柚黃。林壑倦拋靈運屐。圖書閒擁幼安牀。君看病鶴低雙翮。碧海靑天夢自長。</text>
<title>門前樗樹。夜爲風雨所拔。</title>,<text>樗樹亭亭小閣南。一團濃翠障疎簷。天年虛擬同齊櫟。風雨還驚失蜀柟。欹枕中宵萬竅動。捲簾淸曉數峯添。巢烏穴蟻渾無賴。老子徘徊太息三。</text>
<title>閒詠</title>,<text>嬾慢平生百不宜。雲林秖合養吾癡。滿庭芳草知誰種。入戶靑山似有期。白石淸泉閒瀹茗。翠梧脩竹靜觀棋。翛然一室無餘事。老去光陰半是詩。</text>
<title>可笑</title>,<text>可笑竆山一腐儒。百年身計太疎迂。煙霞只自評多少。甔石何曾問有無。聊爲補籬編白竹。旋因織席曬靑蒲。濁醪妙理誰先覺。子美相傳及老夫。</text>
<title>夜坐 二首</title>,<text>淸夜南軒獨坐時。此中佳趣更誰知。星從簷角依依動。月到林梢故故遲。喧靜自應隨地變。燠凉頗覺與人宜。靑燈黃卷輸年少。老子工夫只詠詩。龍火西飛白露時。可憐天氣候蟲知。秋聲颯颯凉偏早。夜色沈沈漏漸遲。本自老懷多感慨。更堪人事少便宜。孤吟盡是牢騷意。湖海風流不到詩。</text>
<title>秋望</title>,<text>卧聽蟬聲睡起忙。獨扶藜杖步初陽。朝煙遙帶千家白。秋稼平鋪十里黃。澤國地卑恒有雨。江城天暖尙無霜。消搖秖爲隨吾適。魚自淵沈鳥自翔。</text>
<title>不向東山。今已五朔。吾衰甚矣。聊此感賦。</title>,<text>靑山只在屋楣邊。老病堪嗟隔半年。石榻也從苔點綴。松壇應復草芊綿。曾看初夏綠陰嫰。恰到中秋素魄圓。會趁新晴天氣好。竹筇棕屨與周旋。</text>
<title>食松耳 二首</title>,<text>秋山回首萬松靑。戢戢松間菌似釘。採到市門新最貴。薦來盤几久猶馨。故應異味傾芻豢。自是靈苗出茯苓。商皓休歌紫芝曲。品題吾欲冠蔬經。野老淸齋慣茹蔬。秋來松蕈最憐渠。竹間錦籜差相似。石上烏衣定不如。白屋未容充飣餖。朱門先已走苞苴。酥香醬美調和得。彈鋏寧思食有魚。</text>
<title>寓興</title>,<text>烏藤柺子漆絲冠。白首丘園舊諫官。濁酒未論徐邈聖。淸詩空學孟郊寒。松杉晩色深凝翠。薜荔秋容淺染丹。病起湖山風景美。可能天意許盤桓。</text>
<title>朝晴</title>,<text>山齋連夜雨淋淋。誰謂朝來破積陰。卷箔急須看上日。隔牕先已聽啼禽。羣峯洗出十分碧。小澗添成三尺深。會趁新晴撰杖屨。白雲紅樹好登臨。</text>
<title>感興</title>,<text>江湖極目莽悠悠。白露靑楓又一秋。菜圃有花蝴蝶喜。竹林無實鳳凰愁。空餘陸子三間屋。嬾說陳公百尺樓。同社只今耆舊盡。強顔難逐少年遊。</text>
<title>夢得一聯曰樓臺夜月千山色。江漢秋風萬里波。似是江閣登臨之詠。覺而足成之。</title>,<text>勝地依俙一夢過。朱欄百尺倚嵯峨。樓臺夜月千山色。江漢秋風萬里波。芳草晴川應自在。落霞孤鶩更如何。崔詩王賦非吾事。且復長吟相棹歌。</text>
<title>秋夜書懷</title>,<text>乾坤俯仰日蕭森。紅樹黃花秋色深。萬里叫霜來早鴈。千家敲月散淸砧。親朋歲暮相思夢。兒女天涯遠別心。童稚不知愁底事。怪余怊悵費孤吟。</text>
<title>通度寺</title>,<text>洞門泉石路盤紆。碧殿朱扉似畫圖。金盒有靈藏佛齒。石碑無語壓龜趺。雞林日月開山久。鷲嶺煙霞與世殊。鍾磬六時勤禮懺。學宮蕪廢愧吾儒。</text>
<title>夕望</title>,<text>山村水店遠依微。霜露平原草已腓。日暮牛羊歸路熟。秋深菽粟在田稀。宿雲漸合靑蘿徑。新月初窺白竹扉。唯有蠧編消永夜。一燈多意照書幃。</text>
<title>燈下縱筆</title>,<text>秋空雲盡露華凝。山閣寥寥夜氣澄。砧杵數家千嶂月。圖書四壁一檠燈。衰年已判辭榮祿。竆峽何由會遠朋。斷送百緣猶翰墨。自慚淸凈不如僧。</text>
<title>秋晩記懷</title>,<text>老病何堪作遠遊。強扶藜杖起夷猶。靑山落鴈聲中暮。紅葉樵童背上秋。斂迹且敎居陋巷。放懷常自寄滄洲。請君莫話功名事。羞向風塵擧白頭。</text>
<title>閏九對菊漫吟</title>,<text>西風淅淅鴈南翔。不是悲秋老自傷。夜榻看書燈下霧。朝牕理髮鏡中霜。杯空久已拋鸚鵡。裘破何堪典鷫鸘。三嗅淸香長太息。菊花孤負兩重陽。</text>
<title>立冬前一日作</title>,<text>秋晩江湖欲蟄龍。詰朝天地又玄冬。一年斷酒非關病。三日無詩自覺慵。軀㱿眞成半朽木。心期聊托後凋松。山牕睡足牛衣煖。可復東華趁曉鍾。</text>
<title>客傳有人賦眼鏡詩。韻險難押。戲爲次之。</title>,<text>靑白曾同阮步兵。老年純黑似殷牲。誰知靉靆能開眼。始覺琉璃亦有情。琢出冰輪欺玉兔。貯來金匣鬬黃鸎。楊州百鍊菱花鏡。與爾論功合負荊。眼鏡一名靉靆。</text>
<title>憶許子正</title>,<text>南郭幽居似野村。少年風采挹蘭薰。文章妙訣通三昧。篆隷餘工到八分。已許神鯤騰碧海。會看天驥蹴玄雲。也知玉斧應仙吏。早晩金宮謁聖君。</text>
<title>憶星湖。疊前韻。</title>,<text>先生遯迹在星村。鄕黨應知德可薰。一別那堪歲華變。相思但有月光分。猶欣濁世餘黃髮。却惜明時卧白雲。拙宦半生歸亦晩。自慚高尙不如君。</text>
<title>漫賦</title>,<text>獨鶴飛飛羽翮低。故林纔得一枝棲。已拚短髮休看鏡。秖惜昏眸未刮箆。南郭先生初喪我。西湖處士本無妻。毛錐禿盡猶餘興。不許江山漏品題。</text>
<title>冬至前二日作</title>,<text>石井敲冰碾綠塵。地爐吹火剝松鱗。山家晝靜人來少。澤國天陰雪下頻。萬事不關高枕後。一陽先到小梅春。朱門酒肉非吾分。豆粥猶堪作令辰。</text>
<title>見海槎錄。述日本風土。</title>,<text>徐福東來竟不還。秦時風俗至今傳。輕生尙氣麁豪甚。重法無恩刻薄偏。朱鳥影中舟萬里。金鼇背上國千年。也知寒燠東南別。花發枇杷十月天。</text>
<title>寒月杜門。頗以幽事自適。</title>,<text>天寒白屋戶常關。垂老生涯一席間。烏几皮穿猶有漆。豹韉毛盡欲無斑。吟看玉蕊盆中樹。卧對金剛壁上山。借問東華塵土裏。幾人能似此翁閒。</text>
<title>賞梅</title>,<text>寒谷誰將暖律吹。春心一夜透南枝。獨開萬樹無花日。正趁千山有雪時。疎影只宜燈下見。淸香耐可暗中知。傍人莫說繁華少。標格須看瘦更奇。</text>
<title>燈下對茶梅兩盆。用袁中郞韻。</title>,<text>老眼看花似隔紗。小梅開盡到山茶。疎枝裛裛香先透。紺葉離離影半斜。誰道竆陰逼殘臘。獨憐春色在吾家。千紅萬紫明年事。最愛玄冬雪裏花。</text>
<title>寓感</title>,<text>百年天地等閒過。滄海黃塵閱幾多。世事都輸兩蝸角。此身猶寄一雞窠。向來勳業期靑史。垂老光陰在碧蘿。曉起新詩動眉睫。開門月嶽雪嵯峨。</text>
<title>夜坐</title>,<text>翛然一室靜無塵。汰却紛華事事眞。蠟紙罩燈圓似月。竹爐留火煖如春。書當病眼文多暗。詩到寒梅語更新。萬戶沈沈應睡熟。夜深猶有不眠人。</text>
<title>次放翁昨非韻</title>,<text>冠服心知與世違。破氊帽子短襦衣。靑春躍馬曾何意。白首投簪晩始歸。開圃只應修菜課。上山閒自勘松圍。迷塗雖遠猶堪復。七十年前事事非。</text>
<title>次放翁題齋壁韻</title>,<text>雙牖三楹八九椽。竹牀榧几亦淸姸。枕中自有華胥國。杯裏那無混沌天。西澗繞籬流不盡。南山當戶見悠然。逍遙但惜光陰促。悔未偸閒趁少年。</text>
<title>立春。次杜韻。</title>,<text>葭灰一夜動緹帷。俯仰乾坤感歲時。老去夢還懷裏錦。春來愁入鏡中絲。顔淵陋巷猶堪樂。阮籍竆途不必悲。榮辱轉頭都是幻。百年唯有萬篇詩。</text>
<title>遣懷 二首</title>,<text>百年勳業鬢蕭蕭。湖上幽居日寂寥。地氣最寒花較晩。天時漸暖凍全消。黃粱已熟盧生夢。白石空傳寗子謠。但願諸公扶社稷。太平煙月足漁樵。靑春躍馬紫游韁。老病如今嬾下牀。筋力久拚行不逮。聰明還復坐成忘。塵生酒甕拋觴政。蠧壞書籤閉墨莊。澤國會應花爛熳。小詩猶可答風光。</text>
<title>幽居卽事</title>,<text>澤國春寒久閉門。淸明已過日初暄。田家節候蒲茸出。病客生涯藥裹存。燒朮竹爐香焰動。瀹茶瓷盌乳花翻。玄亭奇字無人問。獨把殘編課稚孫。</text>
<title>山齋題壁</title>,<text>靑田小築闢榛茅。慚愧鷦棲傍鶴巢。夜雨欲舒紅杏萼。春風已長綠楊梢。牕高俯壓千家邑。籬缺斜通十里郊。莫道生涯空四壁。煙葵露藿足山庖。</text>
<title>感興</title>,<text>悲歡滾滾百年身。獨倚山牕岸角巾。天下本無如意事。古來難得有心人。親朋略盡吾偏老。花鳥爭新物自春。可笑白頭猶役役。疏泉灌圃小經綸。</text>
<title>次放翁自述韻</title>,<text>忽漫春風到碧蘿。始應寒谷亦暄和。靑萍久鬱酆城氣。白雪彌高郢國歌。蒲柳卽知秋色近。桑楡還覺夕陽多。放翁萬首猶嫌少。從此新詩更幾何。</text>
<title>閒中卽事 二首</title>,<text>朝來宿雨放新晴。滴滴春山翠半庭。紅杏數枝花漸白。丹楓一樹葉初靑。有詩只合巴人和。無酒非關楚客醒。舊愛讀書今病懶。案頭時閱相牛經。天晴日暖卷簾時。滿眼風光集小詩。鷺下秖應窺淺渚。鳶飛似欲掠遊絲。看花近接紅流洞。種稻新疏白水陂。竹杖鞋無恙在。湖亭早晩果幽期。</text>
<title>輓鄭參議 重器</title>,<text>靑春傾蓋泮之東。濁世欽君長者風。赫奕龍門曾躍鯉。蹉跎烏府晩乘驄。往時聚散浮雲似。今日存亡逝水同。粉字丹旌小司寇。忍堪相送九原中。</text>
<title>春興</title>,<text>春風忽已過淸明。春服能令老體輕。天氣不寒仍不熱。山光宜雨亦宜晴。閒眠只爲黃鸎起。好句應因白鷺成。昨日杏花今日雪。較看浮世片時榮。</text>
<title>柳</title>,<text>想得離魂黯欲銷。幾人攀折贈長條。纖纖政合模雙黛。嫋嫋還疑鬬細腰。濃翠曉迷靑鎖闥。輕黃晩拂赤欄橋。高樓玉笛知何處。一夜春心萬里遙。</text>
<title>次東坡送春韻</title>,<text>徂景堂堂不可追。殘年倍覺惜春輝。只餘煙柳千絲嚲。無柰風花萬點飛。耕種黍稌隨月令。生成燕雀各天機。明朝欲向紅流洞。未必羣芳一夜非。</text>
<title>初夏幽居</title>,<text>春歸無柰百花空。耕稼唯堪驗歲功。剡剡綠芒秧出水。離離翠穗麥翻風。行藏獨有三椽屋。寵辱何關八耋翁。老病只貪憑几卧。光陰半失黑甜中。</text>
<title>送士宗之嶺南</title>,<text>碧樹陰陰黃鳥飛。風光更好落花時。陂田水白移秧早。店舍煙靑爨麥遲。投轄愧無留客酒。摻裾猶有送君詩。嶠南此去歸何日。須趁林湖競渡期。</text>
<title>初夏幽居</title>,<text>晴軒偃卧白頭翁。草樹離離夏景融。飽葉吐絲初作繭。釀花成蜜欲盈筒。朝簷曬藥經梅雨。午榻披衣受麥風。誰道春芳零落盡。綠陰深處海棠紅。</text>
<title>遣意</title>,<text>午夢初回百囀鸎。石泉松火試茶烹。黃驅麥浪微風過。綠碎荷珠驟雨鳴。嚼菜始知貧有味。看花猶覺老多情。高齋坐挹千峯色。病腳何勞䠥行。</text>
<title>觀雨中移秧</title>,<text>五月田家鶪始鳴。一郊鱗錯幾人耕。揷秧隨手生春色。戴笠當頭亂雨聲。排日會應千畞盡。及秋能復萬箱盈。老翁飽食閒無事。卧聽農謳喜太平。</text>
<title>近來雨暘時若。卽事喜賦。</title>,<text>往者東南歲大侵。朅來暘雨見天心。麥秋喜色千家動。槐夏淸陰一院深。幽夢恰回黃鳥語。閒愁謾付白頭吟。陂田水足分秧遍。涓滴方知抵萬金。</text>
<title>雨</title>,<text>鵲尾煙沈午睡殘。滿天風雨獨凭欄。濛濛忽覺千山暝。颯颯旋驚五月寒。巢燕不妨含土濕。坐鸎無柰擇枝乾。縣城咫尺凝眸遠。萬戶依微碧樹團。</text>
<title>東園</title>,<text>千章夏木綠參差。隨意東園步自遲。拾得枯枝堪煮茗。摘來圓葉好題詩。靑苔徑滑行愁跲。白石牀平坐息疲。深處往來人不覺。只應幽鳥獨相知。</text>
<title>閒居書事</title>,<text>老病經旬不下堂。小詩猶自領風光。冷廚久慣伊蒲塞。高枕渾忘替戾岡。晝熱却愁雲似火。夜凉還愛月如霜。千金石室吾何敢。收拾殘編檢蠧箱。</text>
<title>憶義林池</title>,<text>三年不到義林池。應否風煙似昔時。見說釣船全破壞。更聞仙閣半傾欹。蘭槳赤壁寧無興。鐵笛君山亦有期。衰病惜非玄度具。一筇雙屐太遲遲。</text>
<title>夏日卽事</title>,<text>高閣風來暑氣淸。綠槐深處已蟬聲。山家上饌靑瓜出。野叟單衫白葛成。無事枕書眠永晝。有時行藥步新晴。雨餘最覺豐年象。秔稻如雲十里平。</text>
<title>丁丑初度</title>,<text>每年初度只堪嗟。孤露餘生感蓼莪。白首更添新日月。靑山不改舊煙霞。三朝寵辱唯身在。八耋悲歡閱事多。聊復一杯都撥棄。筭來何啻瞬空花。</text>
<title>聞李君敬 日躋 卽世</title>,<text>功名滾滾到金緋。俯仰人間壽過稀。倂世白頭吾尙在。齊年二首子先歸。榮山浦上初傾蓋。玉筍峯前更摻衣。最憶使車臨陋巷。寢門餘淚不勝揮。</text>
<title>食甘瓜</title>,<text>東陵遺種海東傳。蒲鴿離離十畞田。野叟嘗新薦蒼玉。園丁論價賭靑錢。甘逾啖蔗珍無敵。冷亞懷冰熱自蠲。餐罷北牕高枕卧。淸風習習使人仙。</text>
<title>夜坐書懷</title>,<text>宿雨初晴暑欲消。滿天星斗夜迢迢。村燈避月光還暗。譙角隨風響自遙。跌宕尙容畸濁世。衰遲無柰負淸朝。男兒事業知多少。白首殘編送寂寥。</text>
<title>述興</title>,<text>欹枕凉軒萬事慵。葛巾半側鬢髼鬆。玄蟬流響秋風遠。紅蓼垂花宿露濃。于勒湖邊思蕩槳。孤雲洞裏憶投筇。秖緣老病摧頹甚。咫尺仙區杳幾重。</text>
<title>午眠次杜韻</title>,<text>梧竹山齋靜悄然。老人無事晝常眠。夢中歲月那堪記。枕上功名不受牽。風卷束書拋戶外。鳥爭殘食鬪階邊。睡鄕可樂君知否。却勝楊州十萬錢。</text>
<title>野中七山</title>,<text>峽坼平開十里坰。當心點點小山靑。海中不獨浮三島。天上還疑隕七星。虎踞龍蟠非大局。蛛絲馬迹是眞形。北連巨澤南蒼藪。一帶雲霞看杳冥。</text>
<title>處暑日雨</title>,<text>節序堂堂驟變更。朅來萬寶逼西成。風驅殘暑三庚盡。雨送新凉六合淸。木葉向衰還得氣。草花雖老尙多情。紅流瀑布看應壯。料理靑鞋趁晩晴。</text>
<title>秋懷 二首</title>,<text>三徑蓬蒿隱几深。寂寥無復客來尋。風輕午院蜻蜓舞。月白秋牕蟋蟀吟。試向斗牛看劍氣。更從山水識琴心。思量出世成何事。短髮蕭蕭雪滿簪。天地東南浩蕩遊。義林湖上又淸秋。紅流舊是崔仙洞。赤壁今無蘇子舟。隔岸蔥朧知柳藪。沿流淸淺記蓴洲。機心自覺消磨盡。欲向煙波試白鷗。</text>
<title>憶永慕亭</title>,<text>不到溪亭歲一回。何人爲掃滿庭苔。淸流玉鏡新磨出。翠壁金屛舊展開。秋草定迷行藥徑。暮雲空鎖釣魚臺。石門煙月猶無恙。白鳥多情待我來。</text>
<title>連雨獨坐遣悶</title>,<text>頑陰漠漠放晴遲。悄坐吾將詛雨師。淸洗俗塵猶自可。暗藏山色亦何爲。黃泥半沒蕪菁畞。濁水全添菡萏池。最是崦村愁桂玉。啾啾鳥雀也呼飢。</text>
<title>秋日閒居</title>,<text>終日柴扉寂寞扃。四山浮翠集疎櫺。經雨草花多晩發。隨風木葉或先零。田翁惜稼朝驅雀。學子劬書暮拾螢。獨坐嚥津仍叩齒。老來唯事衛生經。</text>
<title>夜賦</title>,<text>黃昏漸見玉衡西。河漢分明夜不迷。搗練秋風吹亂杵。績麻松火照寒閨。驚回客燕經年夢。付與陰蟲徹曉啼。牢落壯心消未盡。強拈枯筆續前題。</text>
<title>中秋對月</title>,<text>黃昏初上海東頭。穆穆金波徹曙流。萬里陰晴同此夜。一年端正是中秋。關山幾處傷離別。絲竹誰家樂燕遊。浮世悲歡吾不管。獨愁寒氣逼瓊樓。</text>
<title>艮嶽。次崆峒韻。</title>,<text>屬猪城闕汴河頭。花石千年但古丘。北漠孤魂隨鐵檠。西湖遺業付蓮舟。空江月冷蒹葭曉。老樹風悲薜荔秋。摠爲荃心迷鴆毒。可憐虛擲舊神州。</text>
<title>重陽峭寒。曉見遠山有雪。</title>,<text>滄海桑田問幾環。獨憐黃髮寄人間。寒花自作重陽節。曉雪還驚小白山。霜鶻奮翎超紫塞。朔鴻呼侶下淸灣。少年莫說登高事。老病唯堪善閉關。</text>
<title>吟詩</title>,<text>少小淸狂老更癡。白頭猶未廢吟詩。騷壇不是爭旗鼓。朽木唯堪出菌芝。萬葉紅酣秋晩後。一燈靑暈夜深時。幽懷脈脈誰相問。語到難形筆自知。</text>
<title>遣懷</title>,<text>白首林泉舊諫官。角巾還欲傲蟬冠。淸貧略似陶元亮。老健終輸陸務觀。欹枕暮煙芝谷迥。捲簾晴翠月峯寒。連雲甲第知何處。容膝蝸廬亦自安。</text>
<title>權士安 正宅 來宿夜話。翌朝送別。</title>,<text>迂轡知君哭渭陽。白頭相對感存亡。顔容變改年頗久。談話留連夜不長。竹嶺暮雲迷客夢。林湖秋月照離腸。傍人莫怪臨歧淚。垂老前期更杳茫。</text>
<title>自述</title>,<text>蕭蕭萬木曉霜初。老怯微寒不出廬。丫婢警雞晴曬糓。髫孫撲蠧靜攤書。年光逝水歸滄海。勳業浮雲過碧虛。相識只今零落盡。閉門何怪故人疎。</text>
<title>初冬卽事</title>,<text>十月田家已滌塲。天高野曠氣凄淸。癡蠅粘壁應愁凍。幽鳥鳴簷也喜晴。白首閉門書可讀。靑山擧目句還成。腐儒不識人間事。甘與毛錐共死生。</text>
<title>感舊</title>,<text>龍鍾虛辱從臣班。未報涓埃拂袖還。浮世光陰餘白髮。往時交友盡靑山。高車駟馬不曾到。獨鳥孤雲相對閒。却怪夜臺人未老。夢中猶挹舊容顔。</text>
<title>白鴈</title>,<text>秋風萬里送攸居。一點雲間玉雪如。越雉來應作周瑞。秦烏變不爲燕儲。遙分楓葉斜陽裏。錯認蘆花細雨餘。南去豈徒靑女信。至今猶說上林書。</text>
<title>白燕</title>,<text>杏梁高處見雙飛。玄鳥元知白也稀。未信陽春消雪片。誰敎江漢濯烏衣。掌中猶覺嬌姿是。釵上還疑舊態非。不必區區分色相。只應鴉鵠自天機。</text>
<title>記懷</title>,<text>桑蓬夙計坐成虛。頭白山村寂寞居。入夜四鄰砧杵急。經秋萬壑樹林疎。狂如阮籍非耽酒。竆似虞卿未著書。老驥不須愁伏櫪。太行猶免駕鹽車。</text>
<title>輓鄭承旨 榦</title>,<text>海東䧺府說成川。除命初宣訃已傳。濯錦江邊曾製錦。降仙樓上未遊仙。名高桂苑飛騰日。寵溢銀臺拔擢年。往事只今春夢短。寢門餘淚濕哀牋。</text>
<title>送慶童往善山</title>,<text>憐渠匹馬向天涯。客路迢迢兩地賖。白鶴峯前愁作別。金烏山下到如家。鄕心更隔桑乾水。音信須憑庾嶺花。最是白頭餘景短。那堪骨肉似摶沙。</text>
<title>燈下閱藥泉關北二十景記</title>,<text>中歲奇遊遍北關。白頭重對舊時顔。一泓瀉出燈前海。萬疊移來席上山。最覺丁寧文字裏。全勝髣髴畫圖間。迢迢鐵嶺三千里。今夜應知夢往還。</text>
<title>酬朴孝有 孫慶○二首</title>,<text>憶曾吾祖住花庄。三世依然舊梓桑。杜曲已無工部宅。幷州今是浪仙鄕。此生容鬢偏凋換。故國宗親略喪亡。金谷故人埋玉久。送君聊復感山陽。堂構知君守舊庄。百年人事感滄桑。承家郤喜光前烈。浮客還慚落異鄕。早識才華能秀發。自拚精力已銷亡。嶺梅消息遙相問。回首乾坤動一陽。</text>
<title>春日遣懷六韻</title>,<text>天時荏苒過淸明。萬柳千花日向榮。在世秖應餘魯殿。行年恰已等齊城。閒梳白髮渾無事。坐對靑山尙有情。濁酒還容杯㶑灩。新詩更許筆縱橫。淸泉白石爲家計。野鶴江鷗是友生。寵辱筭來都似夢。癡人猶自說功名。</text>
<title>詠懷。用東坡詩八韻。</title>,<text>生晩千秋析木東。鬚眉已皓面凋紅。靑袍忝自通朝籍。白簡猶能徹聖聰。執戟功名三世後。綰符蹤迹十年中。貪榮每懼蛾投火。謝事還甘鷁退風。九畹蓺蘭堪綴佩。小山攀桂又生叢。充腸不必千鍾粟。容膝何妨一畞宮。名利透關心已了。江湖戀闕夢猶通。香山高逸吾何敢。獨有醉吟差可同。</text>
<title>懷舊十六韻</title>,<text>男兒書劍坐成捐。鏡裏星星可復玄。自斷此生空老矣。追思往事轉茫然。桑蓬壯志摩騷壘。蓮桂新榮闡壽筵。三綰郡符滄海近。五叨郞署縉雲偏。投簪中歲甘初服。補袞衰齡竊備員。獨坐淸班俄簡擢。九卿峻列更聯翩。訏謨密勿紆三接。寵渥便蕃荷七遷。尺寸曾無輸效地。光陰已過乞骸年。驅馳早許勞王事。跋涉何嘗歎獨賢。太半壯遊竆海嶠。幾多佳句領風煙。三韓疆域分南紀。六鎭關防遶北邊。東睇咸池紅浴日。西臨浿水碧呑天。歸來松菊荒三徑。料理茅茨卜一廛。生事秋園收紫芋。風流春沼種紅蓮。安排書架饒千軸。收拾詩囊賸萬篇。歌詠太平聊自足。百年哀樂付忘筌。不佞自羈貫學爲詩。今已七十有六歲矣。平生所著述。已過萬餘篇。往在丁卯年中。乃始以編次初中晩。而三之爲五卷。到今見之。未堪擊節。徒令撫掌。遂更自抄擇。初則所存不過十之一。中不滿十之二三。晩則乃十六七耳。大率初多淺率。中多平易。晩則蓋自謂庶幾焉。未審國工謂爲然否。王元美曰令數百歲後有人。無所復虞。第作者不賞。賞者不作。以是悢悢耳。余於此言也。深有感焉。嗣後所得。計亦無多。當付之續纂。</text>
<title>輓詞[星湖李瀷]</title>,<text>吾年七十八。子年較少二。二人百五十。零筭又有四。幷世豈不久。况復與同志。念昔交懽日。生長洛城裏。中歲多別離。一峽一海涘。雲飛每悵望。風去寄夢思。我疾恒濱危。不死亦違理。子獨心力健。作詩功未已。常懷不日化。入地待君至。聞君向酆都。率禮但爲位。哀少羨還多。輟哭反成喜。忙心躡踵行。拍肩互依倚。茫茫九垓外。宛轉同遊戲。北極有鷖乘。南溟有虬駟。風霆倐縱橫。造物爲驅使。攜手跨元氣。徧觀任行止。古聖或可遇。古道或親指。回首缺陷界。齷齪猶酸齒。永言得眞樂。誰復識此意。爲歌替虞殯。贐子先擧臂。盍簪在屈指。逢別須臾事。遊魂不須招。悼亡徒爲爾。吾言太郞當。逝者必於是。</text>
<title>輓詞[平山申宗岳]</title>,<text>義湖春水照垂綸。宿德淸名迥絶倫。下上澤松餘巨匠。周旋肅景有完人。一經傳緖兒孫大。八耋歸山卉石新。厭世翩躚同鶴返。靑田夜月獨傷神。</text>
<title>輓詞[南野朴孫慶]</title>,<text>鸑鷟文章瑞世姿。漢宮題柱賞威儀。如何八袠歸眞日。謾敎人恨聖明時。皇華酬唱盛時遙。視草承明更寂寥。惟有湖山長不改。賸霑咳唾碧迢迢。隻眼千秋未易期。手刪篇什意堪悲。誰知萬斛溶溶水。風定無波也自漪。五馬頻年出海湄。宦情薄薄似遊絲。歸舟載得三南石。不愧東都大尹碑。白髮偏從獬豸疎。林園歸對舊琴書。行藏異日如相問。一片閒雲自卷舒。先子曾從禁裏回。西曹勝事碧筒杯。殘生此日唯雙淚。竹嶺橫天不盡哀。拭淚題封寄小牋。人間何處薦新篇。來年奠罷淸明日。原上無忘幷紙錢。</text>
<title>輓詞[東萊鄭弘儒]</title>,<text>九歲遺孤喪禮宜。東都大尹櫬回時。也知誠孝根天性。倍惹攀輀父老悲。勤苦三年董子帷。北堂春色敎無違。文章一出驚當世。科第於公未是奇。牛刀只得割鷄爲。三佩銅魚聳口碑。海上煙霞閒占弄。卽今鑾掖掌麻誰。蒼生凋瘵奈難醫。白首空懷漆室悲。封事才成嗟遇遯。經綸誰識口錢宜。文勝其詩學勝文。有朋曾得識夫君。須看夜寐箴題壁。存察工夫固已勤。檀水檀山掩夕暉。新阡相傍舊漁磯。可憐華表千年鶴。消息悠悠不再歸。星霜荏䒣又新年。孺子猶遲一漬綿。今日蕪辭聊寫臆。千行嗚咽奏靈筵。</text>
