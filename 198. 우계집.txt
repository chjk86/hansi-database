<title>聞退溪先生棄官歸山 己巳</title>,<text>己巳春暮月。退溪浩然歸。京城少宗仰。士子失所依。大老也無福。皇天時運衰。山中空竊嘆。中夜涕漣洏。</text>
<title>次鄭松江 澈 韻</title>,<text>彼美松江水。秋來徹底淸。湯盤供日沐。方寸有餘醍。敬次瓊韻。以申願言之懷。勿以蕪拙而棄之幸甚。牛溪之水與松江之水同一淸也。亦何待於遠挹一勺。以分餘淸。弟懼牛溪之水無常淸。亦無常濁。豈敢自恃其淸。而不加澄之之功。則亦願松江淸泠之水。與湯盤而日新。無使外物之淈。少有滓於其間也。至祝至祝。百里命駕。遠入窮谷。惠愛之勤。垂顧之重。有非昏陋小生所敢承拜。旣接晤言。冞增歡慰。許以信宿。誨言諄諄。中情感暢。豈勝摧謝。獨立人世。顧影無儔。恒有倀倀之憂。欲求歲晩之友者方切于心。而被此厚意。尤增慨然。不知所以爲報也。雖然。下士務外。昧於本末。每舍己而憂人。忽自治而騖論議。所謂工於論人而察己疏者。尤有愧焉。然區區盡忠。非可謂不深。臨別所告天理人欲不容竝立。專一篤好。理義浸灌。則彼一邊不攻自消落者。切願體察而體驗。知其味而接續之。尤所望也。</text>
<title>題兒子所抄詩卷 庚午</title>,<text>汝年十二歲。能好新詩句。猶勝陶家兒。梨栗長在口。</text>
<title>月夜獨吟</title>,<text>滿山松月入窓深。淸夜欣然會此心。更有飛泉鳴遠壑。杳如風雨在深林。</text>
<title>與友人遊雲溪寺。二首。寺在紺嶽山靑鶴洞</title>,<text>野外同淸賞。來尋鶴洞幽。雙崖開遠峽。一水瀉中流。石磴雲生屐。松廊露濕裘。更期蓮社會。高興又宜秋。深深蘿薜掩雲蹊。趺坐寒巖到口西。茶罷更尋方丈宿。石林松月夜凄凄。</text>
<title>遊天磨山</title>,<text>十載聞名畫餠同。今朝身在此山中。眞知自在神融處。說與傍人意不通。</text>
<title>鄭松江母夫人挽章</title>,<text>慈顔如春風。不見桃李實。賢子孝無窮。泣盡終天血。固知曾閔心。欲孝有不及。吾生抱永感。此意那忍說。再拜寫薤章。情動空掩泣。</text>
<title>自京日暮。冒雪還坡山。</title>,<text>雲暗江天黑。風多暮雪深。遙知衡宇在。歸逕入疏林。</text>
<title>贈僧 僧自鄭典翰澈喪廬來。因以此贈之。</title>,<text>風雨近重陽。山齋曉氣涼。逢僧問安穩。小連善居喪。</text>
<title>次栗谷韻</title>,<text>小築塵囂外。湖山表裏開。軒臨平野大。水入暮天廻。村客初携手。高談夜撥灰。神淸不可寐。明月照人來。</text>
<title>題安氏野亭</title>,<text>孤煙落日淡滄浪。極目淸秋野色涼。坐俯一軒收拾盡。雲山無際水茫茫。</text>
<title>村人送酒栗谷</title>,<text>窮秋山雨捲滄浪。落葉寒籬掩夕陽。何處白衣人送酒。黃花來泛一杯香。</text>
<title>溪邊小酌</title>,<text>溪流鳴玉處。夜雨泛花來。芳草春風意。薰然入酒杯。</text>
<title>偶吟</title>,<text>百病書生守一鄕。愧無才學獻吾王。三徵未遂君臣契。空有葵心戀太陽。</text>
<title>與栗谷坐溪邊</title>,<text>溪上圍高樹。淸陰散釣磯。川流元不息。魚鳥自忘機。草際風光嫩。苔邊野逕微。閑人書在手。相對淡忘歸。</text>
<title>漫成</title>,<text>栗谷憂時辭舊隱。楓崖爲養作齋郞。惟有牛溪老居士。雪邊茅屋臥朝陽。</text>
<title>次人韻</title>,<text>風雪擁山爐。孤吟相識稀。浮名妨靜意。末路少沈幾。明月疏林岸。柴門白石畿。於焉有幽趣。百歲願無違。</text>
<title>還山</title>,<text>天墀初拜草萊臣。纔出脩門卽野人。自愧獻芹無寸效。也知啖薺有餘春。遙憐嶽面秋容老。猶喜柴門月色新。童子牽衣前致語。隔溪高士笑還嚬。宋詩。不免隔溪高士笑。</text>
<title>秋日偶吟</title>,<text>窮秋山日下西林。落葉蕭蕭行逕深。身世未應同宋玉。如何憀慄感人心。</text>
<title>書先考題僧軸詩後</title>,<text>故宅僧來訪。山人已昔時。慇勤慰孤露。出示舊題詩。</text>
<title>還山</title>,<text>隻影歸溪掩晝扉。終南回首轉依依。東籬賴有黃花在。留得秋香待我歸。</text>
<title>述懷</title>,<text>麤疏爲飯紙爲衣。先生燕居。常着紙衣以禦寒。 白首山中世慮微。賴有窓前書一架。古人心事願無違。</text>
<title>次郭宜直 希溫 韻</title>,<text>宜直讀書坡山絶頂。感之而次其韻。潛心 一作功深 管榻坐忘歸。嶽寺窮冬雪正飛。舊學今朝回白首。悠悠四十九年非。</text>
<title>出城日。感懷有作。</title>,<text>來時見雪去時氷。一入脩門病日增。堪恨孤臣去國日。天街鍾鼓報晨興。</text>
<title>次李公著 誠中 見贈韻</title>,<text>相人共望稚圭來。畫錦高軒幾日 一作未幾 回。重到寒泉應有日。可能無意野翁杯。李公先隴亦在坡山。與先生所居隔溪相望。</text>
<title>挽沈方叔 義謙</title>,<text>去留浮世定誰眞。逆旅相逢是故人。今日倚門歌一曲。送君歸臥舊山春。</text>
<title>次安生 邵 韻</title>,<text>舊聞志士有三希。白首茫然依野扉。學力未培愁實得。虛名驚世足危機。山含霽色添新翠。月映秋空揚素輝。此夜吟君詩在手。寤言弗告有誰知。</text>
<title>梳罷偶題 癸未</title>,<text>行年四十九。白髮滿頭生。猶喜吾能老。還慙學未成。靑山入四座。綠水繞前楹。聊可安閑地。優游養性靈。</text>
<title>挽栗谷 甲申春</title>,<text>無官豈不好。身閑且讀書。山野豈不寬。居然着吾廬。云胡去復來。末路仍躊躇。志士亦少成。王介甫詩。志士無時亦少成。中才隨世就功名。 天心竟何如。大道終晦蝕。生民失菑畬。無機是獨智。用巧還紛挐。女居切 有恨不可窮。有 一作我 歌何太歔。方知有生苦。樂哉歸大虛。會須泉下逢。千秋長遂初。</text>
<title>還坡山 甲申</title>,<text>萬疊山間百病身。歸來依舊野情新。君恩欲報知無路。應作他生結草人。</text>
<title>南洲晩步 甲申</title>,<text>度水穿林野望平。鳥歸山際暮雲生。田園箇 一作可 是眞閑處。何事人間浪得名。</text>
<title>次栗谷韻 丁亥</title>,<text>藜藿足充飢。淸風來斗室。愛此新葉嫩。庭前草勿伐。靜言願無違。戰兢防眇忽。</text>
<title>書示吳 允謙 黃 愼 兩生。二首。幷序○丁亥八月</title>,<text>十年前栗谷訪余。同宿溪廬。時當中秋。窓外蛩聲喞喞。十百爲羣。爭鳴而競吟。無暫時停息。及到曉鍾。其聲益盛。有自樂其樂而不知其勤苦者。余嘆曰。微物尙能盡其職分至於此哉。栗谷又嘆曰。知覺多者。深於利害。擇利而就安。怠惰而日偸。所以人不能盡性。而天機自動。不假修爲。盡其天職。乃出於微物也。余喜其超詣之見。未嘗忘也。今夜侵晨。感懷無寐。虫吟四起。宛然昔年之秋。自念殘生未死。而栗谷已爲古人。余之貿貿。此志未就。日益昧陋。則其有愧於微物深矣。昔朱夫子宿篔簹鋪。見壁上詩煌煌靈芝。一年三秀。子獨何爲。有志未就。深自感嘆。題詩而去。詩云。鼎鼎百年能幾時。靈芝三秀欲何爲。金耳歲晩無消息。空嘆篔簹壁上詩。 嗚呼。余於今日其有感於古人。而有愧於虫聲。可勝言耶。因書拙句。奉似兩賢求和。一以請言志之方。一以希相發之意焉。此雖閑說。善學者觀物而察己。近取而自養。則未必無助於感厲之功也。草根風露冷侵身。勤苦聲聲夜向晨。感爾微虫能盡性。白頭重愧最靈人。萬事空餘百病身。候虫聲裏坐侵晨。秋風情境依然在。落月無端照舊人。</text>
<title>聞鶯</title>,<text>曉窓鶯語轉分明。夢覺東風三兩聲。忽憶詠歸沂上興。百花深處裌衣輕。</text>
<title>贈安應休 天瑞</title>,<text>一區耕鑿水雲中。萬事無心白髮翁。睡起數聲山烏語。杖藜閑步遶花叢。</text>
<title>秋日。訪安應休山居。</title>,<text>黃嫩香宜晩。紅酣錦已齊。敲門來野客。酩酊欲鷄棲。</text>
<title>還山道中。詠石將軍。石將軍一名雙彌勤。在坡州路傍。</title>,<text>蒼崖化出石將軍。萬古銷沈獨有君。却羨無心塵世事。山頭斜日伴閑雲。</text>
<title>山居卽事 戊子春</title>,<text>三月寒巖初見花。繁英寂寞照山阿。天然春色自開落。不管朱門歌舞多。</text>
<title>挽思菴朴相公 淳</title>,<text>世外雲山深復深。溪邊草屋已難尋。拜鵑窩 拜鵑窩。相公永平山中齋號。 上三更月。應照先生一片心。</text>
<title>溪上春日</title>,<text>五十年來臥碧山。是非何事至人間。小堂無限春風地。花笑柳眠閑又閑。</text>
<title>遊紺嶽山 庚寅秋</title>,<text>一溪淸瀉兩山中。峽裏楓林分外紅。更入翠微峯下寺。步臨靑峭倚長松。</text>
<title>寄金剛寺讀書諸生 幷小序○庚寅十一月</title>,<text>大雨溪漲。不可徒涉。與諸賢隔絶數日。良用深念。比日讀書勤苦。諸況何似。惡句甚陋。本不可以相贈。但願各垂和答。使我得以觀諸君之志也。書生歲暮抱遺經。靜榻那堪霜夜永。西山啖薺是何人。嘆息於焉發深省。西山先生蔡季通。登西山絶頂讀書。忍飢啖薺。薺者山菜。其根似沙參。蓋以糧乏。故啖薺以讀書耳。諸君非但食有餘。又將肉食於山寺。則與古人飢困遠矣。又何爲而不讀書哉。</text>
<title>題柳氏溪亭在積城紺嶽山北崦中</title>,<text>世外雲山好。溪邊草屋新。相逢渾不識。疑是避秦人。</text>
<title>五月七日。登巖泉寺。壬辰○寺在安峽縣</title>,<text>亂離曾見史書中。沈痛今朝着我躬。西望翠華天極月。每登高處泣無窮。</text>
<title>安峽後浦流寓 壬辰夏</title>,<text>峽裏民居半在山。淸江一帶繞山間。白沙翠樹溪田畔。門掩桑麻盡日閑。</text>
<title>有僧持詩軸來謁。軸中有栗谷詩。癸巳○時寓石潭書院</title>,<text>知音已去朱絃絶。山月孤來溪水悲。偶與老僧尋舊話。天涯垂淚獨躕踟。</text>
<title>贈神光寺僧 癸巳秋</title>,<text>一筇雲衲下秋山。亂世無如出世閑。寒磎落葉迷行逕。唯趁疏鍾自往還。</text>
<title>悼趙汝式 憲。次李大仲 海壽 韻。</title>,<text>撑柱三綱匹似誰。萬死當前志不移。白刃如麻蹈平地。賊奴猶欲姓名知。一本。自第二句作端由貧賤不能移。己拼一死忠言日。占到忠成世始知。</text>
<title>石潭。次李大仲韻。</title>,<text>路出西門往石潭時。出海州西門。故用羊曇事。 不勝悲。客來弔古 一作舊 傍遺祠。淸溪木落山樊靜。風景依俙五曲詞。昔朱子武夷山隱屛精舍。在溪水第五曲。而有棹歌十絶。石潭書院亦在五曲。故栗谷先生扁以隱屛。而祠朱子以寓景仰之意。栗谷下世後亦配享於其中。</text>
<title>次尹生 耆獻 韻。送別還京。時寓石潭書院</title>,<text>海城秋晩送君歸。一別重逢未有期。流落孤臣淚沾 一作橫 臆。南天目極望京師。</text>
<title>次尹生 耆獻 韻 時寓石潭。潭傍栗谷故宅在焉。</title>,<text>舊迹都迷不可尋。我來山際獨登臨。孤煙落日依俙處。誰識當年救世心。</text>
<title>次神光寺詩軸韻 甲午春</title>,<text>海國春生早。山扉水滿溪。花朝行犖确。雲衲共提携。</text>
<title>留別諸君 甲午九月</title>,<text>世亂易爲別。餘生俱白頭。客舟今日發。淸漢又西流。</text>
<title>次宋雲長 翼弼 贈別韻。二首。幷小序○甲午九月</title>,<text>西江之別。徒步十里。遠送郊原。感此至懷。何以爲報。況蒙袖裏瓊琚。寄意深重。珍誦三復。拜嘉無斁。敢綴蕪拙。步武高韻。少申和答之義。陋不成詩。有不暇愧。扶危須用濟時籌。邪說營營有足羞。時以奏本事。有邪說惑世之敎。 終荷寬恩江海去。白鷗波上愧漁舟。舊京寥落喜跫音。一笑欣然契此心。蓬島相期拾瑤草。藥成丹鼎有誰禁。</text>
<title>初寓角山感懷。二首。甲午九月</title>,<text>一舸載病辭丹闕。淚灑秋雲寂寞中。何日故山春雨足。石田茅屋祝年豐。一作堯封孤村門外水連空。歲暮關河信不通。極目歸雲何處是。神京正在海天東。</text>
<title>贈朴守慶 二首幷小序</title>,<text>丁酉春二月。道路傳說皇皇。朴君過余溪上。聞其已卜居江東三登之間。余羨之。遂書短句以贈。庶幾他日復相見也。吳市門前事。猶傳淺俗言。還如載妻子。去入武陵源。山外漁舟在。桃花逐水流。問津吾欲往。遮莫掉君頭。</text>
<title>峒隱 李公義健別號 來問疾。以詩爲訣。戊戌五月○此其絶筆也</title>,<text>思君一見意凄凄。去入無窮萬象虛。惟想年年山月好。淸光依舊照牛溪。</text>
<title>酬鄭季涵 澈○辛酉春</title>,<text>只愁客味擾閑身。長願歸家未一旬。如今却坐靑山裏。還向城中憶故人。</text>
<title>書先考題僧軸詩末 甲戌五月</title>,<text>一讀遺篇感慨新。如今屈指十五春。餘生抱病孤村裏。來往山僧是舊人。</text>
<title>敬次先考韻題僧軸丙子夏</title>,<text>坐觀雪岳十生輕。初下遊方道氣淸。重渡牛溪尋舊意。不堪孤露說餘生。</text>
<title>酬李夢應 濟臣○己卯</title>,<text>山中少塵事。我來專一壑。況當長養節。春風野外發。谷口桃花紅。磯邊芳草綠。散策久伊猶。於焉稍自得。誰知被褐翁。已辨胸中惑。</text>
<title>贈李夢應</title>,<text>克肖天心性此仁。滿腔都是好生春。壁間愧視如傷字。推恕須從不忍人。</text>
<title>贈安景容 昶○甲申秋</title>,<text>方寸何曾有不平。淸貧隨分樂吾生。若要留得佳名在。何異風塵故逐名。濁世營營未易平。太煩呵叱笑莊生。只應爲己眞功積。何必當仁苟避名。</text>
<title>哭栗谷墓。見其墳庵僧軸有詩。書其下。</title>,<text>世態隨人轉。憂端老更新。那知作後死。披讀一傷神。</text>
<title>寄崔時中 雲遇 香浦書室 ○丙戌七月</title>,<text>占得幽居香浦村。槿籬茅屋似桃源。讀書聲裡花陰轉。閑把遺經敎子孫。</text>
<title>贈全命碩</title>,<text>殘年人事冷於灰。嘆息思君日幾回。午睡初醒童子語。西隣送酒雨中來。紛紛世事林梢雨。薄薄人情柳絮風。高臥林泉看兒戲。隔溪何處笑衰翁。</text>
<title>田園漫興 庚寅冬</title>,<text>老閱虛名畎畝間。羞將白髮對靑山。黃花故在淵明宅。輸與風流作一般。</text>
<title>酬安習之 敏學</title>,<text>滿衣零露濕。獨立暮山隈。謬喜開三逕。那堪詠八哀。夜溪聲自度。秋樹葉先堆。千里書來日。愁腸已九廻。</text>
<title>寓石潭 癸巳冬</title>,<text>六十老病翁。生涯作轉蓬。歸心暮雪外。孤影亂山中。兵火迷南徼。鄕音遡北風。泰來開景運。嘉瑞驗年豐。</text>
<title>贈鄭子愼 之升</title>,<text>鄭子愼結廬萬山之中。彈琴讀書。足以無求於外。是以。其志豪而逸。其調淸而壯。有不可窺斑者。敬歎之極。書拙句而還之。其詩曰。不坐詩窮氣自豪。興來拈筆水滔滔。無由咀破凌雲句。參得仙山地位高。</text>
<title>贈李景魯 希參</title>,<text>湖海三年別。悲歡淚欲垂。爲生貧又病。身世罪兼非。遠挹同心契。欽承大雅詩。長吟喜不寐。山月入松扉。世外身閒地。雲山獨可親。蒼松爲節苦。明月此心眞。晩計存三逕。餘生寄一塵。如今稍自得。何必渭川濱。</text>
<title>和石潭精舍諸賢</title>,<text>世亂流離入里仁。一邦賢俊喜相親。滿山風雪寒齋夜。論學方知意味新。切磋到底能言志。輸寫心肝語益眞。治疾旣知能去藥。從來舊習勿因循。渾師友尊先生三十年。癃病後死。國亂流離。來見講學之所。遺跡蕪沒。幾不可尋矣。幸而登門諸賢。讀書窮理。將從事於爲己務實之學。可謂流風餘韻猶有存者。雖然。必有所事。日有其業。所謂淸明而專一。潛玩而實體者。不可一日弛其用力之功。而俛焉孶孶。死而後已。則誠在諸賢決意而往。堅苦積累之如何耳。嗚呼。聞善感發。一時意氣。能得幾時。至如貪利祿而不貪道義。要作貴人而不要作好人者。風聲氣習。日夜洩之於前。志之不立。學之不成。皆由於此。究見病痛起處。卽此欲去之心。便是能去之藥也。盍於朱夫子之訓。而三致意焉。</text>
<title>酬尹生 耆獻</title>,<text>昔年東魯有眞儒。君是升堂舊學徒。孤介風標難再得。莫敎悠泛止中途。每承元翁遠寄淸詩。以渾不能詩。無所和答。一日。忽思與人歌而善。必使復之。而後和之。矍然而作曰。聖人之於報禮。其恭如此。其何敢忽慢而已哉。於是掇拾蕪拙。步武瓊韻。以布愧謝之忱云。</text>
<title>酬鄭君敬 碏○甲午秋</title>,<text>一棹滄溟遠。歸心白盡頭。知音逢古玉。荊璞泣同流。</text>
<title>和李大仲 海壽</title>,<text>每年今日會春臺。藏義門前帶月回。佳節自來人事去。菊花何處向誰開。</text>
