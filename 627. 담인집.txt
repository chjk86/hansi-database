<title>艶陽質 詩</title>,<text>翼廟丁亥代聽。戊子三月十五日。親臨金商門上齋儒生應製。讀券官。兵曹判書全鏴。內閣提學徐憙淳。對讀官。侍講院文學沈啓錫。榜十五人。三下。進士申佐模。直赴會試。太龢一甕天地大。東皇養花領衆香。一百五日淸明節。三十六宮繁華塲。最是一種妖紅質。溫黁婑媠夸春光。窈窕開經王母植。焯爍照向盧氏妝。梅栗樝梨爭不得。輕盈艶姿成其章。問爾何處得此質。昭蘇萬品回三陽。風卄四番敷大信。乾五十策資純剛。會事天公費剪刻。姸華洗出蒸紅裳。有如葛仙九轉爐。丹汞粒粒承瓊醬。却似團圓明月珠。剖出蚌腹輝而煌。不羡富貴醉牧丹。絶勝臙脂睡海棠。禀得純陽蒙玉質。冶艶不耐春風狂。枝枝高捧朝暉重。葉葉新經雨露長。嬝娜旖旎嬌無力。芳華恐逐風飛颺。鍾動鷄鳴九門曙。銀鞍白馬看花忙。花鼓催花降花勑。九重春色瑤桃觴。小臣何知潤物功。但見時雨化八方。折花爲籌祝聖壽。古來成仙其實嘗。</text>
<title>見羅浮使者。問梅花消息。詩</title>,<text>翼廟己丑十一月七日。歷臨觀旂橋。迎鑾儒生應製。讀券官。弘文提學金鏴。藝文提學鄭基善。對讀官。副護軍洪鍾應。榜十人。三中。進士宋源璧。幼學申禹模。進士申佐模。次上。生員宋柱獻。幼學權應駿。進士尹致膺。生員徐有薰。幼學宋羽榮。李克聲。進士洪運謨。亞字欄頭雪作華。千金堰上月如鉤。二百六本梅花譜。萼綠絳紫君知不。主人曉檢龍城錄。五更被窩夢羅浮。練帨佳人曳綦縞。綠衣童子佩琳璆。每於星乾月瘦夜。依俙記得花下遊。自我一別幾星霜。芳信夐絶山之幽。大庾嶺南七百里。道之云遠思悠悠。不惜鄭交解蘭佩。却羡何遜在楊州。驛使相逢十二月。花耗載返南來輈。天寺尙早枳殼雨。玉仙俄經盧橘秋。二十四風吹不盡。第一香信百花頭。綺窓消息憑君問。黃昏佳約花間留。北南何枝玉蕊早。紅緗某楂瓊蕾抽。古骨杈枒如可見。銅甁紙帳風颼颼。菊弟蘭兄交應密。蜂媒蝶使香誰偸。幸不折來傷歲暮。芳魂暗銷花生愁。冷蕊疎枝聊自好。薄寒輕烟定不收。歲寒梅是花中魁。璇題敬拚瞻瓊樓。</text>
<title>林下風淸共一香 八韻排律。三下居首。依例捧傳旨。</title>,<text>憲廟丁未十一月。親臨春塘臺文臣製述。讀券官。兵曹判書趙秉鉉。內閣提學金興根。弘文提學尹定鉉。對讀官。直提學南秉哲。吏曹參議朴齊憲。榜三人。三下。副司果申佐模。副司果兪致崇。副司果洪仁秀。司花仙吏譜羣芳。香案紅雲侍帝傍。艶質溫黁桃染絳。澹容脩㓗菊垂黃。萬林搖落凋凡卉。一樹橫斜擅衆香。練帨佳人明紵縞。綠衣童子佩琳琅。番風第一吹應遍。落月橫參影許長。南國漏騷唉屈子。西湖留約憶林郞。先春消息如相待。夙世根緣定不忘。向上頭開均雨露。恭疏短律獻春塘。</text>
<title>櫻筍厨 十韻排律。三下居首。捧傳旨。</title>,<text>憲廟戊申四月。親臨春塘臺文臣製述。讀券官。弘文提學趙秉鉉。內閣提學金興根。榜三人。三下。宗簿正申佐模。副司果朴承輝。副司果申直模。太寢甞新用薦于。厨人百甕芡菱蒲。千門甲第傳楡杏。七種辛盤煑菔蘆。正看麥苽行月令。共將櫻筍供時需。自春徂夏經三節。每歲玆辰設百厨。玉版禪參綳脫錦。瑛盤賜遍璧聯珠。芳辰閱去羣華斂。嘉味由來衆卉殊。火宿昏中朱鳥次。珠囊新佩赤靈符。實餘鳳食高門出。粒剩鶯含大內輸。百類何論榴結子。千頭不待橘爲奴。紫垣側畔天厨近。果蓏羣星散斗樞。</text>
<title>春和 七言絶句。命賜雅誦御考。三上。</title>,<text>哲宗壬子三月四日。皇壇親祭。暎花堂齋宿。命承史閣臣兵曹堂郞。製進春和七絶。親書等第頒賞。榜二十二人。三上。兵曹正郞申佐模。檢閱徐相至。右承旨沈敬澤。左承旨李裕元。兵曹佐郞文用中。三下。都承旨金炳冀。兵曹判書趙秉駿。檢閱金完植。假注書李翊相。待敎尹滋德，李秉文。左副承旨趙秉緯。右副承旨韓啓源。同副承旨金翊鎭。兵曹正郞趙在應。注書鄭東奎。事變注書鄭昌休。兵曹參判任百秀。兵曹參議黃燝。兵曹參知李興敏。兼春秋金文煥。兵曹佐郞李亮和。肅穆齋居一解春。光風轉蕙汎淸塵。宸心正與天同大。布得陽和散在人。</text>
<title>大殿春帖子 甲寅</title>,<text>七言律詩蒼陸柔蕤斗轉東。立春人日適時同。乾元布澤收天下。泰始滋陽動地中。蜡酒占年三雪白。鸞旂載路五雲紅。昭蘇萬物皆生意。恭己深仁仰大公。五言律詩甲鼂軒記朔。寅月夏行時。重穡祈年熟。開筵喜日遲。幡花頒絳縷。盤菜送靑絲。門首桃符祝。微忱寓頌詩。七言絶句璇杓回斡兩儀間。造化丹爐鍊九還。壽得斯民春一解。太和烟月樂時閑。五言絶句泰階三始建。壽域八荒開。此日年年得。長春栢葉杯。</text>
<title>大殿延祥詩 甲寅</title>,<text>維歲權輿物物春。和風條暢景鮮新。羲爻坼甲麗于土。堯曆賓寅析厥民。問寢三朝光聖孝。開筵雙日慶昌辰。生生大德乾資始。恭喜宸心克軆仁。聖功參位育。粤自履端初。吉日周官灋。方春漢詔書。百昌條共達。羣動茁皆噓。迓續休滋至。岡陵祝有餘。靑雲干呂斗杓東。都鄙人聲聽叶宮。更喜睿工勤晝接。罘罳紅日漸舒紅。淑氣三元届。歡聲八域聞。有秋占嗣歲。太史報書雲。</text>
<title>大殿端午帖 乙卯</title>,<text>赤符神印貼門東。令節家家習俗同。艾葉成人釵闘綠。榴花結子扇粘紅。輝輝楊鏡江心月。拂拂薰絃殿角風。但願宸衷深軆物。遍吹均照八方中。薦櫻元是月。頒葛又今朝。刻虎懸雕戶。飛鳧劈綵橋。棟絲風記楚。菖酒壽稱堯。當暑猶勤講。微凉轉絳霄。歲歲增絲萬縷多。蘭湯曉浴動恩波。敷輿羣物資溫厚。願把朱明補樂歌。閶闔雲常近。罘罳日正高。百神長衛護。不用佩靈桃。</text>
<title>大殿延祥詩 乙卯</title>,<text>正月之元史大書。端門倉玉御鸞車。東嵎迎日占推策。北極瞻星仰拱居。與萬物同看在在。朋三壽作頌如如。閟宮揚號逢周甲。基命宗祊又一初。布龢周灋在。頒詔漢恩覃。辨物雲常五。占年雪已三。芔噓陽畢達。煦育海同涵。且喜辛鼂近。吹豳以籥南。天地无私一氣均。東皇布澤震旋輪。吾王聖德同其大。散與人人盡在春。是日千門闢。招搖正指東。問回長樂寢。先頌養之隆。</text>
<title>大王大妃殿延祥詩</title>,<text>雲翹八溢舞靑陽。長樂新春迓百祥。燕翼詒謀開泰運。驪爻受福著謙光。欝壘符成懸葦索。廜蘇杯暖汎椒香。茀祿洋洋今日始。願言千歲壽而康。恭惟川至慶。今歲又明年。太母含飴殿。文孫進爵筵。令辰三始届。仁聞八方傳。大德終須得。從玆萬有千。葱蘢淑氣滿簾闈。栢葉春盤駐瑞暉。燕喜恭推思媚慶。雙擎綵縷進尙衣。曉漏臚傳唱。千官拜舞齊。正南山不老。蒼翠入簾低。</text>
<title>大王大妃殿延祥詩</title>,<text>招搖東指轉祥暉。協氣旁流滿禁闈。象魏布和宣紫綍。鸞司攷制運玄機。宗祊奠泰今休至。㝢域覃仁𨓏史稀。遭遇昌辰榮與有。女中身幸見姚祈。介福宜文母。吾王並受明。泰和人盡在。坤厚物資生。淑氣浮閭井。韶光繞禁城。慈天宏覆下。至化蕩難名。簾帷靚穆五雲居。溫粹天顔問寢餘。栢酒椒盤親上壽。六宮和氣藹春噓。久道陰功博。於休五紀臨。儘知天地大。一是春爲心。</text>
<title>大王大妃殿春帖子</title>,<text>靑雲干呂歲回新。太史觀臺攷律均。海㝢陽和方布德。宮闈陰贊久覃仁。蒼龍啓輅迎司皥。白獸開樽賞諫臣。吉日桃符門首字。願言長樂壽千春。震陸蒼杓斡。玄陰餞大冬。一元徵夏曆。三雪占春農。禁籞祥飈轉。宮林淑氣濃。幈幪慈化遍。休運幸躬逢。雲招八溢舞靑陽。瑞日罘罳繞御香。自是慈天宏覆下。萬年邦籙筮靈長。是日千官集。彤墀祝華三。六宮歌頌作。遐福仰飴含。</text>
<title>大王大妃殿端午帖</title>,<text>五紀東朝儼履尊。長長化旭媚晴暄。粉團角黍流傳俗。細葛香羅遍曁恩。艾葉成人千戶貼。榴花結子百房繁。令辰倍切岡陵祝。解撰新詞寓願言。</text>
<title>王大妃殿春帖子</title>,<text>太史匀㙜告載陽。中天瑞㜈又增光。靑絲迓節傳辛菜。絳縷祈豊錫亥囊。德叶周姜思燕媚。歌騰魯母頌耆昌。於休萬億今伊始。茀祿吾東與日長。泰運回蒼陸。嵩呼匝絳霄。協飆方暢達。肖蝡盡蘇昭。冕聽堯階朔。觴稱漢殿朝。願將三母德。備採二南謠。宮機手線織纖纖。補繪山龍五色添。彩戱年年推聖孝。幈幪八域化均霑。節届頒銀勝。徽揚鏤玉文。鼎新滋百祿。吉日又書雲。</text>
<title>王大妃殿端午帖</title>,<text>蕤賓龡律間林鍾。佳節天中五五重。殿角迎薰通御氣。門頭貼艾塑仙容。櫻羞漢寢紅初熟。菖汎堯樽綠更濃。正喜宗祊磐泰鞏。解詩女史頌釐從。行夏時無易。迎春祝有餘。榴花方爛熳。槐葉正扶疎。幾度回重午。今年屬一初。景風吹未已。香霧滿金除。每見年年五月來。蒲華强進壽霞杯。如今化日春長駐。仙李盤根運再開。繡繭縈金縷。氷醬透粉團。爭如楊子鏡。明月大於盤。</text>
<title>王大妃殿延祥詩</title>,<text>氣至東郊斗柄垂。月正寅建夏之時。椒尊汎綠流霞漲。綵線添紅麗日遲。八域覃仁治有象。六宮騰頌壽無期。於休萬歲今伊始。大字桃符解撰詩。暗黃新著柳。迎春在上樓。地融三雪盡。天近五雲浮。葦茭懸戶牖。蒿蓼採汀洲。布濩昭羣品。陽和散不收。釵頭玉燕翠翹低。細輭縹茸拾澗溪。𤒺竹聲中天已曙。九門開趁曉鷄啼。泰運回三始。於休萬物春。殿宮騰喜氣。茀祿歲俱新。</text>
<title>王大妃殿春帖子</title>,<text>鸞路東郊夙啓期。靑臺太史告先時。魯宮喜燕辰方簡。周室思齊慶實基。介壽霞觴推達孝。揚徽泥牒頌隆慈。新春倍切如岡祝。喜懼天顔近侍知。坤資萬物始。春屬四時元。晉號宸誠切。謙光母道尊。㜈輝增爛爛。川至發源源。八域慈天戴。咸知覆冒恩。雲翹八溢舞靑陽。景籙洋洋迓茀康。更喜瑤籌添海屋。椒盤擎進萬年觴。北陸凝陰盡。三陽鼎鼎來。萬物皆生意。春信在宮梅。</text>
<title>中宮殿延祥詩</title>,<text>靑陽啓節管灰飛。簪珮千官侍黼依。㝢域仁風回㬉律。殿宮和氣駐舒暉。元初獻種祈周穀。至後添絲繪舜衣。寶冊揚休文母在。會看京室播音徽。泰運回三始。坤元得一寧。陽龢敷物采。陰贊澤生靈。桃頌符題赤。葱簪服御靑。願將彤管字。女史補前經。物物同春軆聖心。宮闈至化入人深。明知夜夜鷄鳴警。不待庭尊白獸斟。淑氣三階上。愉容兩殿間。侍姬歌友瑟。顧喜識天顔。</text>
<title>中宮殿延祥詩</title>,<text>穜稑元辰種獻生。坤寧得一配乾淸。箕徵協五休恒吉。漢瑞登三運泰平。萬戶幡符迎歲色。九街簫鼓報春聲。新年解頌螽斯慶。至化周南見道成。北陸回三日。東朝望七年。聞鷄勤問寢。進爵慶開筵。㝢內歡聲溢。房中協氣宣。先雷知不遠。取次菜盤傳。紅雲一朶御牀高。拜獻三千結子桃。更祝宜男宮草綠。好敎女史載彤毫。環海騰仁聞。黃裳儼母儀。六宮歌友瑟。萬億自今時。</text>
<title>中宮殿春帖子</title>,<text>乾始資坤六御臨。生生萬物見春心。葭灰煗律龡中管。梅信光風汎上林。百子圖成宮繡爛。五辛盤出禁扃深。稱觴長樂如岡祝。更願斯男慶嗣音。先雷是月也。鸞路肅郊迎。淑氣回蒼陸。韶光繞紫淸。壺箴徵簡字。房樂被絃聲。穜稑新頒種。神功驗發生。祥雲靄靄纈成霞。綵勝春盤頌歲華。欲識陰功喣育處。二南風敎國而家。漢繭春回館。齊雞曙透簾。山龍誰補繪。絺繡織纖纖。</text>
<title>中宮殿春帖子</title>,<text>靑帝星輪御絳霄。葱蒼淑氣鬯林條。黃裳叶吉坤承日。朱芾呈祥震出朝。百箔蠶絲供繭館。五雲騩馭駕虹橋。縈樛流荇皆新化。願備房中太史謠。大冬窮北陸。一理播無形。御氣烟花紫。芳猷汗竹靑。貞陬迎孟月。環極耀祥星。茀綠今伊始。春幡簇禁庭。紫衣傳命九門開。椒栢盈盈萬壽杯。二十五篇南國化。螽斯麟趾慶方來。友瑟觀風始。旋杓履歲元。生生資萬物。穜稑出宮門。</text>
<title>中宮殿端午帖</title>,<text>重五令辰洊迓休。坤元育物太優優。登筐蠶事三眠熟。集灌鶯聲百囀流。吉叶黃裳綿茀祿。儉昭彤管贊芳猷。新詞願補螽斯什。則百周家德與侔。地臘傳終古。天休式至今。薰風來殿角。明月出江心。大夏資溫厚。長秋處靚深。六宮和氣藹。𥷋祝耿丹忱。罘罳赫日火輪升。艾葉榴花物采增。內醞香蒲新釀綠。鉛華曉汲井泉凝。洩洩房中樂。朱明以籥南。寵頒擎細葛。无斁頌施覃。</text>
<title>出東門</title>,<text>習習春衫兩腋風。東門朝出杏花紅。傍人莫說蓬萊遠。碧海靑山已眼中。</text>
<title>良門驛。趁行伴不及。</title>,<text>剩被山靈遠遠招。輕裝東出意搖搖。桃棃略約殘春萼。薺麥參差小雨苗。白鷺飛邊渾曠野。靑龍臥處幾崩橋。詩慵酒困兼離恨。瘦减東陽綰帶腰。</text>
<title>金水亭 楊蓬萊筆。傍刻琴臺二字。亦蓬萊筆。</title>,<text>洞陰纔數里。金氏此焉亭。鳥外沙光白。花間壁色靑。琴臺餘蘚跡。罇石宛蕉形。可忍怱怱別。斜暉倒玉屛。</text>
<title>白雲樓</title>,<text>吾曹剝落困荒蓬。排置無多似此工。半日如年蒼檜下。全家不俗白雲中。境深空谷眠羊鹿。春到名亭遞燕鴻。拔宅何由離市闠。一生泉石與君同。</text>
<title>禾積淵</title>,<text>洞府呀然瀑轉雷。淵心屹立石奇哉。尻腰屈曲蹲還起。牙角獰猙噴若來。下吸繘絲盤作窟。中連熨柄削爲㙜。命名禾積非眞相。請看鴻濛造化才。</text>
<title>鐵原路中</title>,<text>四宿纔東界。行行六舍强。日斜弓裔國。花覆鄭家庄。一澗橋頻得。千山路更長。起看雲白處。遊子九回膓。</text>
<title>旅夜遇雨</title>,<text>雨裏難爲客。沉吟到五更。漏薪粟飯。煤壁暗松明。瞥虱驕爭嚙。雛鷄𤁧不鳴。遠慙韓愈氏。一語得天晴。</text>
<title>夜宿金城。同四五人上白鷺亭。拈杜孤草亭韻。</title>,<text>金州西畔一孤亭。入夜尤奇境窕冥。月蘸平川生漭白。烟籠臥柳失深靑。灘聲蕩耳神俱化。石氣侵眉酒欲醒。未到仙潭先洗眼。莫將淸渭濁秦涇。</text>
<title>斷髮嶺歌</title>,<text>齗髮之嶺蟠東極。節截萬仍兮盤蛇屈曲。萬木森束不見日。巨石堆壘相囓觸。迫嶺下有楸亭里。村屋十數崖谷倚。每年冠釰遊閒客。例以官令役民肩輿踰嶺脊。我亦循俗到此地。命僕覔喚里正至。黧面蓬頭敗布褐。頓足恇㥘叩頭說。去夜客人宿亭底。僕從幾指馬幾匹。一日三移印字牒。里中騷屑達曙不交睫。勒驅丁壯上峻谷。所餘老羸看守屋。行次後至無奈何。不如淹此遲一宿。僕夫大呼縛且叱。嶺民固頑若是黠。直前捽曳促擧行。不然决不貰爾饒口舌。婦子一時走且跌。苦苦求生哭且乞。我諷僕夫解其縛。故故任彼訴胸臆。一口稱謝一口說。口口金剛罵不絶。金剛不曾種粒穀。金剛不曾産金玉。秖是瑰奇一拳石。使民勞瘁不遑息。每歲三四八九月。大小遊客日復日。京華士夫眞貴骨。不輿不肯移一足。幾人辛苦一人逸。早食登登至日昳。纔涉谷灘石齒峨。又當雲標嶺額截。肩疼足囓不敢言其勞。只恐萬一有誤箠扑亂加皮肉裂。一身痛尙不顧。田疇蕪穢奚暇恤。田疇蕪穢成剝落。幷失春種及秋穫。不種不穫曷生活。十家今無餘七八。民生無若此苦役。不㤪官家不㤪客。揔爲金剛絶衆同。年年解招遊人屐。安能擲拔海之外。永使東民此患息。我聞此語重喞喞。低首不覺面騂發。古之君子不肯以人累口腹。豈肎役民筋力以快一時目。天生牛馬資乘服。跼跼上坂心猶蹙。今之君子誠齷齪。視人曾不馬牛若。至令金剛好山水。替受愚氓極訾毁。金剛山靈若解語。去訴穹蒼兮孰非孰是。</text>
<title>登嶺上。望萬二千峯。</title>,<text>斷髮之高可摘星。兩山緊束晝冥冥。累移仄逕頭爭皓。纔到層巓眼半靑。疊雪遙空堆戌削。罡風脩谷積虛靈。六根快割金剛釰。佛祖前身一夢醒。</text>
<title>入長安寺 三首</title>,<text>矗矗尖尖恠恠奇。人仙鬼佛揔堪疑。平生詩爲金剛惜。及到金剛便廢詩。名山全部大荒經。無此金剛萬二靑。唐漢宋明元以下。幾人遺恨在東溟。壺天一入著情緣。定信三生是佛仙。玉篴數聲怊悵坐。滿身風露正泠然。</text>
<title>歇惺樓。次樊巖相公板上韻。</title>,<text>天設金剛大一壺。正中別着集仙區。雪晴萬瓦樓㙜曙。風定千帆鳥嶼孤。隷首難窮毫絫積。離朱猶眩色形殊。輸歸便欲摸屛障。自笑移山計大愚。</text>
<title>復次仙字</title>,<text>翛然風馭坐來仙。一檻飛來萬二千。但許圓穹蒼在上。卽看飄雪白無邊。形神直化虛靈境。色相都空窈窕天。公物金剛來便得。一生堪羡水雲禪。</text>
<title>過新羅王子巖屋遺址。悵吟。</title>,<text>千年社稷一朝輕。王子忠言血淚橫。可忍香車輸異姓。無寧草食斷平生。人間誰讀東京史。泉下空埋北地名。花落巖阿春又暮。滿山明月子䂓聲。</text>
<title>曇無竭</title>,<text>金身丈六肅威容。趺坐深龕石蘚縫。彈指去來今古頃。回頭一萬二千峯。人間尙讀華嚴記。天下無爭枳怛宗。佛若有靈從我願。君親歲歲壽齊松。</text>
<title>海山亭</title>,<text>旬五飈輪暫御泠。海山東畔此登亭。龜跗石老雙根黑。鰲頂雲來七點靑。好是圖書兼吏隱。至今笙篴集仙靈。蓬萊過客頻看日。倚立西風未忍醒。</text>
<title>蓬萊軒。呈主人使君。</title>,<text>吏隱由來莫兩全。高城誰着海山邊。坐來如水龜南室。道是無錢鶴上仙。事簡官僮眠白日。時淸漁戶散靑烟。霞眉尙欝君親戀。南北迢迢路一千。</text>
<title>立石峴</title>,<text>澹鞠平生絶往還。終南老屋蘚文斑。春風脫屣人間世。落日扶筇海上山。肅愼界頭從此盡。永郞浦尾至今環。蒼茫宇宙生高睨。無限波一笛閒。</text>
<title>觀海 二首</title>,<text>朝鮮左界海漫漫。宏鉅無能敵是觀。北折千巒從地凹。東浮萬里得天寬。長風捲席吹還倒。赤日離環絶更蟠。始信人間方有水。向來涓勺竊名難。海上三時霧布漫。淸明是日快遐觀。堪哀世界經營拙。方信乾坤力量寬。上下有天同轉斡。中間無物不容蟠。落句缺</text>
<title>叢石</title>,<text>誰斲雲根十百尋。四仙圍立肅森森。𤢜任障海回東勢。莫奪擎天向上心。幸免秦鞭留在此。疑經禹斧到如今。鴻濛異跡無由問。搔首亭欄謾一吟。</text>
<title>臨發。贈鶴林軒主人。</title>,<text>海宿山行動二旬。登臨隨處足傷神。東來一日忘爲客。放鶴山人是主人。</text>
<title>楸池嶺</title>,<text>長白天下大。實宗吾東境。橫亘數千里。盤礴作楸嶺。高峻直揷天。平挹扶桑影。曲折九十九。木密不漏景。我來屬朱夏。登巓颯凄冷。哀哉嶺底民。苦無田一頃。縱田安得食。霜早不及穎。熊豹恣橫行。狗吠日夕警。問汝何樂此。爲我說大梗。國家資山海。取用如汲綆。鮑鮐雜綸組。布縷及銅礦。衆商日委輸。不憚道塗永。是嶺實綰轂。如裘絜其領。峻坂何屈折。夬蹄無由騁。四鄰健牛出。任負丁壯並。日中汗成溝。脅息縮頭頸。劇熱尙可堪。吁嗟北風猛。積雪沒高頂。一跌便坑穽。屨穿棄雪上。木梢懸如癭。危甚太行車。險於瞿塘井。豈不畏判命。一錢得爲幸。聽之猶未了。怵惻心。爲民良苦辛。之賈險僥倖。懿彼肉食者。白日高堂靜。焉識嶺海苦。當前快意逞。願言君子人。服食若器皿。勿爲靡麗習。常思民力省。</text>
<title>上嶺回顧。山海已在雲霧中。若移數步則失之矣。相別之際。不可無詩。四首</title>,<text>叢石金幱一瞥過。輕舟遞換幾番波。騎牛一上楸池嶺。回首扶桑恨奈何。別海滔滔漢水亦流東。送子乘歸萬里風。歸日一篇觀海作。可能寄泛大洋中。海答吾不負山山負吾。如何一雪阻毗盧。二更風露書樓枕。肯訪終南進士無。別山山不負君君負山。幾時東下幾時還。白雲紅樹秋風裏。與子重期萬壑間。山答</text>
<title>山火 時天旱。自楸池至斷髮。百餘里烈火。</title>,<text>日燥風乾與火宜。嘈嘈雜雜烈山陂。木根慘黑蛟螭倒。石竇燋殷虎豹悲。半日如行身熱坂。一迴高詠陸渾詩。縱然榛穢燒難盡。猶喜當前豁翳菑。</text>
<title>魚鹽峙。望三釜落悵吟。</title>,<text>魚鹽五里卽三淵。怊悵歸人落照前。不是今行忙錯了。故留他日復來緣。</text>
<title>琴神仙歌。書贈琴中軍。</title>,<text>琴仙七十碧玉瞳。家住金剛東復東。身長七尺美髯鬚。自言琴笛絶世無。衆人都喚作琴仙。或棄琴仙笛仙呼。春日南下 南下自號 遍名山。一見了汝眉睫間。朝躡毗盧暮金幱。與汝且往叢石觀。叢石之奇不可名。四仙肅肅森相撑。是日氛澄豁倪端。羲伯高擎玻瓈盤。此時琴仙一起舞。一口吹之一手彈。手勢掐撇口容乹。絲聲昵昵葉聲乾。穹龜巨魚逬出聽。大海風定息波瀾。令我嘖嘖不能休。直欲與爾九閡六幕汗漫遊。一聲一奏聽未了。汝去松亭我歙州。歙州非無好使君。侍中歌笛不堪聞。歸來琴仙笑相迎。索我詩篇斟大觥。膝上抱弄一小鹿。口裏津津說平生。說曾生長鐵伊巓。一琴一篴六十年。金剛之山天下無。世人一見譬如升靑天。我把金剛作藩籬。目光日周萬二千。京城貴客秋復春。至輒呼我作主人。攀蘿附壁不謝勞。踏遍高峯百十遭。豈無笙簫與鼔吹。琴仙笑傲不爲意。一別誰知客爲誰。但覺日日箱富千首詩。噫神仙豈眞有。富貴非所欲。一盤菜與一盂粥。白雲紅樹一茅屋。屈伸偃臥不拘束。一生得此死亦足。回頭大笑楊蓬萊。官途棲屑胡爲哉。南下聽之一呵呵。把酒遂爲琴仙歌。吾歌不足先龍汝。琴神仙奈爾何。</text>
<title>神仙樓。同衍庵拈東坡詠雪韻鹽字。遇境輒步。各賦三十六首。應洞天數。總七十二首。應福地數。不偶然。而語多卛意。韻或硬𤁧耳。</title>,<text>大專盤物括閎纖。山到金剛布置嚴。縱有丹靑迷顧陸。莫將鉛粉混施鹽。雲如護佛都旛盖。石不謀工自棟簷。試問萬川橋上月。古來穿破幾鞋尖。</text>
<title>凌波樓</title>,<text>樓下衝波噴沫纖。二香端正五仙嚴。一心懺悔參聽講。千韻敲推憶販塩。古蹟水過藏板閣。圓光月上汎鍾簷。最憐風露泠泠夜。獨鶴翩飛檜頂尖。</text>
<title>歇惺樓</title>,<text>圜更觚稜崒更纖。化工奇戱未全嚴。層層壁設靑紅幛。纍纍盤雕白黑鹽。宇宙玲瓏銀色界。星辰羅絡玉華簷。儘知絶境摸難得。癡坐多時愧禿尖。</text>
<title>靈源洞</title>,<text>重裘入洞敵絺纖。四月凌兢未解嚴。衆皺堆成雲錦簇。羣流噴落雨花鹽。地應懊惱裝閻府。天若經營護佛簷。造物由來偏嗜謔。牛頭馬耳半分尖。</text>
<title>萬瀑洞</title>,<text>百水齊流不擇纖。都來合勢作威嚴。晴雷噴壑轟絲竹。急雪飄空混絮塩。佛國長鳴龍蟄窟。仙居中割鶴巢簷。我來眞得廬山面。日照香爐大小尖。</text>
<title>八潭</title>,<text>虛靈淸韻復濃纖。不諂而姸不怒嚴。蒼白黛紺都次玉。臼槽石斛盡量鹽。雷痕直劈金沙窟。虹影斜沉鐵繘簷。水到八潭看莫狀。吟髭竟夕謾撚尖。</text>
<title>摩訶衍</title>,<text>連珠七結步腰纖。下有摩訶洞府嚴。牖穴通明紅漏日。香城環矗白羞鹽。蓮花凈室雲棲案。桂樹空臺月滿簷。頷下一區眞具眼。至今光放佛頭尖。</text>
<title>普德窟</title>,<text>何物般倕逞巧纖。玆巖着得壁嶄嚴。欹巢鳥恐逢風雨。捫繘僧疲接米鹽。㢙㢙撑支銅一柱。層層結架瓦三簷。危欄竦坐渾如墜。掉眩多時竪髮尖。</text>
<title>白雲臺</title>,<text>萬灰東畔白雲纖。天設層臺此斬嚴。汲鐵險於懸度索。肩籃危甚太行鹽。直臨石帶三千丈。環瞰瓊樓十二簷。四望平平無絶異。猶能縹緲拔羣尖。</text>
<title>須彌塔</title>,<text>蜂鬚花瓣不遺纖。無恠神鎪塔軆嚴。特地安排峯劈玉。先天軟化海溲塩。鵾鸞却怕棲層頂。雲霧纔容宿半簷。多寶證明眞副本。敢將頑塊較圓尖。</text>
<title>長慶菴。贈嶽老。</title>,<text>玄師眞得敎精纖。栗老空空虎老嚴。世慮六根陽沃雪。文章五味淡容鹽。珠盤誦佛雲生室。菓饊留賓日在簷。多謝遠公相送意。夕陽回首白蓮尖。</text>
<title>白華菴面壁僧</title>,<text>已把大千等忽纖。枯僧趺坐念楞嚴。耽禪未信沙成飯。說聖徒勞簟抹鹽。永日數珠穿曲榻。天風一磬落虛簷。知渠面壁終何補。猶勝錐刀競利尖。</text>
<title>圓通菴。題退雲上人。</title>,<text>菴古圓通慧月纖。深深一衲坐端嚴。灰心自分同枯枿。筍氣由來合淡鹽。過客謾尋須彌塔。高禪不下正陽簷。談經說法渾閑事。且品羣峯立立尖。</text>
<title>鳴淵</title>,<text>金同懶老一何纖。闘法擠人戒律嚴。苟忍狠心頑木石。何嫌葷肉配蔬鹽。休誇八百降魔障。應懺三千誦佛簷。日暮鳴淵深更黑。至今拗怒石脣尖。</text>
<title>竗吉祥</title>,<text>形軀絶大手心纖。菩薩威神見更嚴。盡頂淋漓承鉢露。通身滑凈洗金鹽。雷痕萬劫看難尺。雲氣三時覆欲簷。不說不聞如是覺。南巡童子拱微尖。</text>
<title>毗盧峯雪寒。擬上未果。悵吟。</title>,<text>兒孫羅列目眉纖。一祖毗盧獨處嚴。海濶三千拗泛芥。崑高四萬澤環塩。星辰直冒麗天帳。世界都空撲地簷。大着心要高着眼。出門虛尺上峯尖。</text>
<title>外水岾</title>,<text>溫井連綿斷髮纖。高於是者凜乎嚴。坯渾險甚燕靑石。坂峻危如蜀赤鹽。石𤱶嚙牛新發耟。山籬防虎半埋簷。層巓一坐飜醒眼。白馬南支敵面尖。</text>
<title>楡店寺</title>,<text>海外苽藤結線纖。山名怾怛證華嚴。鬼工象縷輪王劫。佛力龍驅玉女鹽。法水自生靑石甃。假山長護白楡簷。荒唐異跡何須辨。一任緇髡弄舌尖。</text>
<title>隱仙臺</title>,<text>縹緲高㙜路轉纖。衆山圍抱束森嚴。懸空雪瀑三時雨。際海風沙一望鹽。嵐氣靑浮彌勒頂。鍾聲寒落隱仙簷。東南列嶂平如掌。天逸開心定遜尖。</text>
<title>稤庫</title>,<text>東甿褊嗇釋尤纖。楡寺稤田置設嚴。野外有秋生粟米。山中無稅榷茶鹽。疏塍刻鏤連千畮。勺碓穹窿列十簷。蟻負日供遊手食。尼臺狗嶺幾重尖。</text>
<title>海金剛</title>,<text>撦巧天工不儉纖。石金剛又海香嚴。排張箇箇須彌劫。刻畫層層忽吉塩。日月蔽虧環以域。鵾鵬棲宿倚爲簷。秦童錯訪紀伊界。鰲背三山似箇尖。</text>
<title>鑑湖</title>,<text>一鑑虛明不動纖。海門咫尺怒濤嚴。七星蘸影靑螺䯻。五月分凉白雪鹽。過客適來雙竹杖。主人何去獨松簷。汀洲日暮生怊悵。雨颿檣簇簇尖。</text>
<title>三日浦</title>,<text>六六螺蛾石髮纖。神姬夕降曙粧嚴。爭如菱鏡新開盒。休說蓴羹未下鹽。翠愛碑前雲作塔。丹書巖畔月承簷。絶憐醞藉宜於我。勝似羣峯揷釰尖。</text>
<title>神溪寺</title>,<text>良珍一路雨廉纖。洗削羣巒更刻嚴。莫說外蒼輸內白。卽看東盬賽西鹽。玉流洞石盤全澗。露積峯嵐滴半簷。最是雪城南入望。何渠不若衆香尖。</text>
<title>九龍淵</title>,<text>九坎盃泓泛芥纖。從空噴落瀑身嚴。崖懸濯掛千尋練。臼豁舂翻萬斛鹽。五月雪霜飛洞穴。一時風雨散巖簷。定知神物蟠靈恠。膚寸常浮兩角尖。</text>
<title>普雲庵。贈楠師。</title>,<text>法門空寂厭工纖。何苦儒書課誦嚴。放浪行裝千首律。蕭條身世一囊塩。卽今韻士空詞壘。如爾才禪得梵簷。可忍今宵相望憶。西峯月上第三尖。</text>
<title>萬物草距溫井一舍。憊甚未上。遙吟。</title>,<text>至工無大亦無纖。羣蠢安排肖像嚴。已辨化爐融氣滓。更施神斧刻形鹽。相因摸印先輸板。髓爲淘磨不用簷。世界于于眞萬物。但看窪突與呀尖。</text>
<title>千佛洞。賞觀諸人錄。參以嶽老言。知千佛具其之奇而無問津者。不能冥搜。而梗擧所聞。綴成二首律。以準異日之觀云耳。</title>,<text>亭亭矗矗復纖纖。諸佛西來指指嚴。金粟億身齊岱石。玉田千頃晉猗鹽。誰將粉地排空卓。獨任靑天盖大簷。一斷虹橋無信息。化翁終是秘奇尖。</text>
<title>具其淵</title>,<text>仇池之水奇文纖。不比龍淵怒瀑嚴。揭似斗杓中挹酒。垂如筒鞴下啣鹽。霞漫怳人瓊鋪地。日照渾成玉索簷。但耳未宜容易議。會須重踏萬峯尖。</text>
<title>百鼎峰宿雲暗。行忙直過。想像而賦之。</title>,<text>鐵濕銅腥用太纖。不勞鼓鑄卽邛嚴。菌頭耻並缾罌盎。枵腹都量麯糱鹽。可以羞神觴斗極。何曾供佛傍琳簷。異時聯句衡山下。敢與軒轅較鈍尖。</text>
<title>叢石亭</title>,<text>小大圜方僂指纖。六楞都削律繩嚴。鱗鱗石氣三分雪。瑟瑟沙痕一半塩。似恐天傾撑作柱。爲防海嚙臥成簷。圓山國島何人守。却被神斤劈面尖。</text>
<title>侍中臺</title>,<text>縣背長林燕尾纖。侍中臺古地深嚴。浮天卵島常噓蜃。傍海翻湖不受鹽。胡笛一雙松合籟。漁村三四水齊簷。東來壯觀於斯止。回首西南數䯻尖。</text>
<title>山海之觀止矣。復疊二首屬衍菴。</title>,<text>瓌覽無由記悉纖。令人叫絶復令嚴。山名幻恠難評畫。海賦鉤奇易欠塩。萬劫風霜叢石柱。四時光景正陽簷。半生經歷慚謏陋。蹄勺之微土壘尖。天工莫打巧籌纖。休恠開山造化嚴。亦有熱氷兼冷火。誰齊酸醋與醎鹽。乾坤並力仍鋪局。仙佛都來合置簷。最是難忘神韻處。不須觚墨費評尖。</text>
<title>淮陽路中</title>,<text>旋蟻穿來九孔纖。行人西返趲程嚴。雙筇代馬行仍睡。一味如僧食每鹽。已失霞過眼境。可堪風雨打頭簷。聊知歸日書樓夢。長繞千峯逬笋尖</text>
<title>復示衍庵</title>,<text>衍菴精思入毫纖。棄世拚他世棄嚴。但使平生居有石。不嫌旬九食無鹽。單衫入谷風盈袖。弊帽穿林雨墊簷。再踏金剛何所得。胸中一萬二千尖。附衍菴和詩眞卛平生厭巧纖。誰能拘束課程嚴。慚吾白首窮途轍。羡爾靑衿太學鹽。春日重攀巢鶴壁。曉天慣走聽鷄簷。年今半百成何事。一任心期坐說尖。</text>
<title>余乙未釋褐。丙申遭故。戊戌服闋。除元陵別檢。始受參下祿。念先妣在時寸祿不及養。至恨在心。感吟 二首。</title>,<text>至頑無一死。朝籍尙人間。㪷祿慙由負。除書泣義攀。發飄風撼樹。虛廓日沉山。羡彼林中鳥。猶能哺母還。枯魚慟含索。至恨闋三霜。此物初君賜。他人有母嘗。晩烟籠蘚砌。秋日閟萱堂。但使妻兒樂。餘生竊自傷。</text>
<title>奉審健元陵</title>,<text>恭惟聖祖奠神畿。樹立宏煌往史稀。萬古玉衣嚴象設。至今金尺頌龍飛。慘經劫燼碑猶宛。肅仗王靈檜亦威。拱護諸陵羅儼侍。月遊仙蹕聽依依。</text>
<title>赴直謁本陵</title>,<text>於虖劒舃杳難攀。猶幸身叨掃灑班。在上洋靈雲帝左。至今滲澤雨人間。楓杉老大峯容壯。霜露凄凝石淚斑。定信邦休綿億載。七陵佳氣漢陽山。</text>
<title>高寢郞金殷叟 序敎 與余同庚。一面如舊相識。卸直先歸。書此以贈。</title>,<text>此官眞自幸。高寢得庚郞。一識如平素。相看已老蒼。風塵憐志業。燈火說文章。少別休怊悵。前期鞠有黃。</text>
<title>東佛庵</title>,<text>赴齋三日。病寂無聊。泰寢郞崔禮卿 遇亨。康寢郞趙公始 徹林 聞余至見訪。約翌日會東佛庵做穩。朝起促飯。同惠陵郞金而善 用邦。穆陵郞韓允中 致容。崇陵郞權子猷 致和 並鑣到康泰齋。迤上佛菴寺。寺卽本陵造泡所。殊無異觀。洞口有本寺重建碑可讀。李太史德壽撰。曺澹雲命敎書。 寺之後最高頂有菴。名石泉。菴後石壁周圍如屛壁。下有泉滃然。味頗甘洌。眺望甚平遠凄冷。不可久坐。從石棧累足匍匐下疲甚。還寺雜坐劇飮。日已在山。促鞭出洞。迫曛還齋。時七月旣望後四日也。齋居寂歷少殊觀。選日山行約並鞍。破寺劣容三世佛。居僧慣認九陵官。嵐滴滴岡巒複。杉檜陰陰洞府寬。吾輩重逢知不遠。滿山楓菊趁秋闌。</text>
<title>石泉菴</title>,<text>危巖巉削凜攀天。誰著玆庵絶壁巓。半日客穿蒼木至。上方僧枕白雲眠。泉生石竇寒光逼。山抱珠邱異氣連。竟夕沈吟難遽別。前生定是閉門禪。</text>
<title>奉贐鄰齋權同年子猷省覲歸花陽</title>,<text>喬山烟樹黯生寒。秋日秋風獨倚欄。正憶同陵權別檢。明朝騎馬出長安。一疊琴中竗契榜中親。紅葉靑山又一旬。月夕晴朝無限好。一樽今夜與何人。二疊花陽喬木百年柯。蘭棣庭中碧更多。到日萊嬉堪歎羡。此生無死恨如何。三疊秋來風雨不禁吹。吹折山南一木支。去日江頭相向哭。那堪回首夕陽時。四疊湖嶺迢迢路間之。漢陽萍合亦云奇。情知後會無多月。從古秋人恨別離。五疊淸霜八月忒高寒。南國行人暑裌單。怊悵離牋無別語。早晨珍重更加餐。六疊</text>
<title>秋夕參陵祀</title>,<text>祝有尊嚴諱。牀仍愾肅威。仲秋霜露降。方夜月星稀。臚唱松聲合。龍香燭暈圍。末班猶自幸。雲處倍依依。</text>
<title>廵山</title>,<text>列祖衣冠地。松杉四百春。敬恭惟聖主。剪拔奈愚民。白日鼯猱並。黃昏虎豹鄰。防奸非得已。叢棘自行廵。</text>
<title>次高寢郞金殷叟，徽寢郞趙章之 文和 中秋夜步月韻。</title>,<text>紅葉靑山設色新。中秋佳月最宜人。霜淸病鶴眠依檜。風靜游魚戱蹴蘋。如此良辰難復得。元來韻士易爲親。從今步屧無停課。詩一吟回酒一巡。</text>
<title>廵外山</title>,<text>步輿行出洞。秋日照林臯。寢古楓松大。田平黍粟高。敢言勞跋履。聊復慰牢騷。向夕歸來緩。西風萬葉號。</text>
<title>書呈鄰齋令鄭 海宗○二首</title>,<text>靑衫十載困郞潛。棄世拚他世棄嚴。最喜歌長兼筑短。未論鎁鈍與鉛銛。雙筇代馬行常債。一味如僧食每鹽。此句再用 粲服長安多嫵媚。合拋巖壑傲霜髯。風塵一笑欲焚銀。歷落崎嶇六十春。歇後詩成甘玩世。廣丈官冷耻言人。淸霜古木身全瘦。薄酒靑燈意更眞。聞說藍田多種玉。莫將微宦恨沈淪。</text>
<title>簡趙寢郞公始 六首</title>,<text>半日劇談。不足爲一望渴懷。今日之事。水邊人皆言。今秋魚不上。縱去臨淵。等是緣木。且念地坐曝陽。反不若登山看楓。約隣僚定爲德寺之行。促飯將起。先此走告。幸望卽爲命駕。以了一日之歡如何。差喜胷懷半日開。別來霞想首重回。官非肉相魚無分。佛是根緣草有媒。石下方謀靈運屐。車傍難少伯倫盃。丁寧一會飛書報。已勑齋厨曙飯催。相思一刻苦支離。及到山中見更奇。酒氣茶香渾似昨。菊花楓葉又如期。弇滄並世難千古。元白爲隣偶一時。但少西岡崔竹下。瓊華採採欲誰貽。霜風淅瀝動高柯。來伴熊羆臥碧蘿。每夜課兒村學究。長時念佛老頭陀。幽懷枕上多秋夢。公事松間了日哦。宇宙眞慚身七尺。不妨長飮一高歌。茶甌書卷抵生涯。劇淡閑中味更佳。久厭塵泥衣點汚。不嫌松笋肺槎枒。巖溪得石當名瀑。木葉經霜勝好花。萬事隨緣堪遣興。幽情切莫向人誇。靑山見客舞風杉。一逕微通蘚縫緘。拂石蒼嵐生酒盞。入林紅日照衣衫。鱗鱗雲氣連仙寢。歷歷鍾聲認佛巖。飮水看山隨地凈。祠官誰道不淸銜。長文名句大排鋪。一部胷中海嶽圖。盛說風流今內翰。新參仙佛古毗盧。名山石室雲生袂。滄海簫船月載壺。往日芒鞋如隔世。萬林深處坐如愚。</text>
<title>呈通齋族兄。雨裏跋涉。强壯者難之。六十六歲老人。其何以堪之。矧宿滯未下。易致添肆。區區憂慮。謹庸替探。</title>,<text>通齋族兄 舫，上舍從兄 正模，朴孝廉 應臣，族侄上舍 聲求，姜納言 鎭泰 聯襼訪齋舍。二宿而入闉。是日大雨。一行沾濕。備經辛苦。作書以問。各呈一律。稀年滿七四籌除。不杖而徒盛壯如。老矣廉公全减飯。歸乎馮子豈爲輿。霜華滿鬂愁前路。雨漏關心憶古廬。數日空齋懷抱惡。平安二字謾憑書。</text>
<title>呈上舍從兄。元齋雖貧。豈少一行人數日之費耶。乃拂袖先起。喫了無限苦惱。以暴穉弟之過。天雨豈徒然哉。他日弟爲萬金太守。必不肯半日遲留。何幸何幸。</title>,<text>三日山齋苦厭遲。天明起坐戒歸期。厨間暗詈聾方好。座上微嚬察不宜。撲撲泥袍全軆濕。蕭蕭風帽半簷垂。絶憐黌舍懸燈宿。何似塤床聽雨時。</text>
<title>呈朴先生。人皆有一箇主人。先生有二箇主人。狗兒爛蒸。鷄兒白熟。餠也喫飽。酒也吃醉。有何不足。乃反决然捨去。跋泥衝雨。歸臥了南山破屋。有甚佳趣。不知自反。反誚以主人催送。古語云寧逢惡客。不逢故人。信矣。</title>,<text>齋厨足肉酒盈壺。着甚心忙促上途。逐客非緣逢惡主。化兒作意戱迂儒。嗟風咜雨渾詩料。墊角顚跟合畫圖。破屋城南寒夜夢。可能重到此間無。</text>
<title>寄景魯兄。入亦客也。出亦客也。冷房破壁。何如明窓煖堗。糲飯蔬羹。何如鷄𦞦蟹醬。以蔬糲則甘喫而不病。以魚肉則少吃而輒瀉。以冷房則擁被而穩眠。以溫突則蹴枕而屨起。莫說主人惡。如此客不可多得。</title>,<text>靑袍朝士最堪憐。策策秋泥馬不前。歲暮歌長馮子鋏。官寒囊𤁧廣文錢。蕭蕭旅鴈先霜信。喞喞凉虫伴夜眠。莫恨今行多錯了。共君重醉菊花天。</text>
<title>寄警鶴侄。陵飯雖惡。比齋飯何如也。陵饌雖薄。比齋饌何如也。謂來而不肯來。旣來而不肯留。滯雨三宿。不一刻展眉解顔。睡起趣路。竟致一行人沾濕。是誰之故。如不中到記首選。此當罰一大觥。</title>,<text>山中別味藥兼魚。爲甚雙眉不暫舒。準的今秋餘到記。輪回幾夜念尙書。衫單曉颯欺凄綌。飯冷朝鹽配惡蔬。辛苦先經堪證我。祠官進士較何如。</text>
<title>黯然銷魂者。惟別已矣。况山中乎。淸秋泬㵳而難爲懷。况雨中乎。自朝至曛。彷徨如失。况夜中乎。寄與城南一行人。可念此三中苦况。</title>,<text>雲木參差一徑斜。離樽蕭瑟動商歌。在時還似尋常會。別日那堪寂寞過。獨鶴驚秋全軆瘦。羣虫入夜異聞多。縱然無雨還愁絶。終夕淋浪奈爾何。</text>
<title>元寮距惠齋僅一墻。齋僚卽故人金而善也。風朝月夕。無時不相守。卸直適在一日。判襼之際。不可無語。書此以別。</title>,<text>曾頻緣室邇。許與以心同。末路憐殘蔭。名家見古風。瘦憐憂老杜。談喜得阿戎。此別前期在。霜楓欲染紅。</text>
<title>羽兒初度日淹直。書此送第。以列設弧右。三首</title>,<text>孑孑餘生在。家今四丈夫。自成牛舐犢。難道鳳將雛。積德吾先故。颺聲汝輩須。所蘄門戶大。無若乃爺迂。吾今年四十。亦愛在襁呱。己自呼阿爸。幾何作丈夫。桑蓬今日喜。詩禮我家謨。汝父非坡老。聡明不願愚。是日還淹直。微官不有身。定知無別事。難忘作初辰。筆硯應先列。弓戈且左陳。殷勤書數紙。頻寄與家人。</text>
<title>先親諱日。滯直不參祀。夜坐抆淚以書。</title>,<text>至慟年年是喪餘。今年此日恨何如。以人不若慙烏鳥。在物猶然羡獺魚。黯黯風燈窓影亂。荒荒曙月樹光疎。有兒無狀無爲愈。和淚家中謾寄書。</text>
<title>穆齋。同寢郞洪醉裘 在赫 拈韻共賦。</title>,<text>二載馮歌欲損顔。蕭蕭臥我萬松間。風塵滿地行將隱。歲月欺人去不還。强把酒盃依古木。孤懸燈火照空山。源源賴是諸公在。玆事浮生得亦艱。</text>
<title>齋舍。同諸僚拈韻。</title>,<text>鎭日關雙戶。相看盡社朋。酒寬焉得酌。詩放不煩繩。雪月今宵好。風騷我輩能。未堪看落照。離恨集眉稜。</text>
<title>和來字韻。呈醉裘詞兄淸鑑。</title>,<text>世味酸如噉酢梅。半生襟抱苦難開。蕭條海內憐同病。濩落山中合不才。造物旣然容我放。韻人何幸得君來。相看共說風塵感。幾夜紅雲夢裏陪。</text>
<title>醉裘用題僧卷韻見贈。走次以還。四首</title>,<text>癯於病鶴淡於僧。風雨山中一燈。自得洪厓忘久旅。有時談史更談楞。文垣高睨眼應空。縮手傍觀汗拙工。堪恨世無鍾子耳。海山琴語爲誰聡。蒼蒼鬂髮鏡中衰。京國塵纓久厭緇。不恨平生相識少。見君眞是泰之師。無那流年劇迅波。悠悠今古閱來多。郞潛四十君休恠。一肚踈狂奈病何。</text>
<title>雨裏無睡。疊前韻以呈。用供一餐。</title>,<text>飮水平生欲友梅。始將靑眼向君開。談間已了干牛氣。名下眞看展驥才。黻冕端爲需國用。帽靴誰遣補郞來。齋居莫恨無儔侶。黃巷中人日夕陪。</text>
<title>復疊絶句韻以呈 四首</title>,<text>自笑前身是退僧。强將蠧字照靑燈。耽書未必非煩惱。故拂塵根證覺楞。回頭四十一年空。從少詩文枉用工。早知浮譽令人誤。聾𥌒平生不願聦。衰從少得老從衰。絲髮那由更染緇。脫略名塲方是達。向來農圃有餘師。山溪轟聒作風波。一枕淋浪雨響多。隔水涓涓人不見。夜來髭髮問如何。</text>
<title>顯穆徽惠崇五寢郞仕滿內遷。穆崇。兩僚有詩要和。謹步以呈。</title>,<text>蒼顔俱不少年時。歎息荊州一識遲。倐忽山中那更別。蕭條海內此相知。眉鬚似畫燈邊夢。牙頰餘淸石上詩。莫恨浮生多合散。城南雪月盡幽期。右屬霞石薄宦東陵偶一時。百三十日未爲遲。工詞豈遽枚騶讓。同病无多管鮑知。別後松聲難做夢。向來燈影易爲詩。新交未必無同調。秖少琴中二子期。右屬花岡</text>
<title>徽僚趙山泉 文和 卸直先歸。時余在家未之別。故用前韻追謝。</title>,<text>常恨山泉少會時。齋居一刻苦遲遲。文章已了談間得。交道應於別後知。錦榭風烟勞夢想。沃州花月惱情詩。東岡晩識空怊悵。獨抱幽琴證舊期。</text>
<title>謾疊遣悶 二首</title>,<text>傲骨平生不入時。一官端合此棲遅。塵埃滿地靑衫敝。歲月欺人白髮知。睡少自然生妄想。病多眞欲廢殘詩。郞潛四十君休笑。達八姜翁尙有期。諸君遷化競爭時。獨我山中未厭遲。今日閒眠如昨日。舊知纔別又新知。鴻來鷰去何曾約。葉落花開揔可詩。終是寸忱磨不得。黃昏頻夢美人期。</text>
<title>立春日疊前韻。庸寓頌禱之忱。</title>,<text>仁聖吾王德合時。初陽化國漸舒遲。人間是日家家祝。天下皆春物物知。萬歲深觴長樂酒。千門大字太平詩。芹忱祇有桃符頌。道泰年豊自此期。</text>
<title>疊韻志感。抆淚以書。</title>,<text>纔了三霜又此時。至頑寄息亦遅遲。人間歲暮兒猶在。地下春回母不知。令節忍斟椒栢酒。餘生空淚蓼莪詩。故山楸檟生依黯。屈指東風哭墓期。</text>
<title>齋居遣悶。次簡易韻。五首</title>,<text>舊債新逋斷未能。十旬强半道塗仍。到家生面渾如客。現世前身定是僧。伏櫪長鳴秋後驥。穴窓空繞凍餘蠅。諸君滾滾官銜化。多羡摶扶學徙鵬。自分迂拙百無能。懶惰加之疾病仍。強欲和光還拂俗。不曾修戒已成僧。微溫意似坏寒蟄。短睡膚疑噆暑蠅。世界由來如許大。快心那得一遊鵬。曾隨計吏貢贒能。提挈全家洛下仍。摘寶妄憑探海使。乞錢苦乏買山僧。多生債了忘蹄兔。末路名慙附尾蠅。莫笑鷦鷂無樹着。古來變化有鯤鵬。羣書滿架讀徒能。四十無聞措大仍。纔已有身方有累。定然非俗又非僧。衣生碧蘚空捫虱。字纈玄花未辨蠅。聽說長安車馬簇。幾人風末詑騫鵬。工宦營生兩未能。暖呼豊訕苦相仍。功名屋裏揶揄鬼。身世山中懺悔僧。已負忘機隨白鳥。不妨逐臭集靑蠅。低垂六翮甘雌伏。一任搶揄鷃笑鵬。</text>
<title>康寢郞趙公始見訪。袖詩要和。走次以謝。</title>,<text>雪積山中歲暮何。宦情詩思薄於羅。聞跫忽似人間世。携手欣然酒後歌。舊雨情緣今豈少。東風消息又無多。斜陽一別還怊悵。嗅得餘香在齒牙。知君藻思軼陰何。如入波斯眩綺羅。少日同盟洹上會。幾時孤唱郢中歌。卽今京國紅埃滿。從古詩家白髮多。愧我年來聾𥌒甚。賞音非復舊鍾牙。</text>
<title>和呈醉裘 二首</title>,<text>病餘瘦骨不勝筇。那更欹谿又側峰。此來辛苦猶無恨。喜得洪崖日過從。山谿水惡阻輿筇。一注連朝不辨峯。雨雨風風除却盡。匝旬幾日得相從。</text>
<title>久逋新債。不可不還。謹步以呈醉裘。五首</title>,<text>閑愁種種滾來眉。終是塵勞未去癡。習靜如今成解脫。枕邊猶復拾殘詩。星乾月瘦曙光晶。一枕空山萬葉鳴。定久境身都寂寂。微君誰會此時情。等是浮榮小劫花。一番風雨任傾斜。幽蘭歲暮無人採。空谷何妨獨自華。商飈颯颯動蕭晨。病葉吟秋似我呻。感慨燈前書數紙。不妨寄與有心人。半生障業苦難除。摺疊眉紋欝未舒。秖是秋人多恨事。滿山搖落不堪書。</text>
<title>曉來失睡。謾疊遣悶。呈上醉裘詞兄。五首</title>,<text>未論鋪置各鬚眉。傡有槎枒一肚癡。鎭日相看無別事。碧花紅葉且題詩。月地玲瓏冷似晶。紙窓簇簇夜中鳴。凉虫故故前相近。似解愁人一種情。滾去浮生浪裏花。百花無那日西斜。定知勳業非吾輩。猶惜秋菱鬂髮華。山夜如年未肯晨。微吟聊爲枕邊呻。一官一集還多事。恐被浮名說與人。久判功名盡掃除。市塵無處膝堪舒。閒中養病還恩賜。紅葉靑山臥擁書。</text>
<title>醉裘以明日三昧。燕鴻參差。不無去留之恨。夜坐剪燭。疊此奉別。五首</title>,<text>文騷雅氣得之眉。一會經旬意轉癡。明日相思人更遠。菊花楓葉爲誰詩。崢嶸天宇廓金晶。老木先霜寂寂鳴。萬古傷心秋一片。愁人於此若爲情。秋晩東籬澹澹花。參差數鴈月邊斜。從今山裏支離日。怎禁頭霜種種華。已覺蕉衫冷拂晨。那堪雨喟又風呻。低回籠鳥雲邊夢。不獨潘郞是恨人。易識君家碧草除。楓溪東畔水紆舒。靑驢異日參尋約。朱桼函中幾種書。已上東陵齋居集</text>
<title>寄李石芝 時愚</title>,<text>石芝令公尹東京。滿二年遞歸。余時病卧。不克面叙。間濶可悵也。記昔年石芝宅見便面所書心字韻二十截。乃石芝共海莊申學士。作而書之也。溫麗典雅皆可誦。遂用其韻。爲二十截呈石芝。轉寄嘉林使君海莊學士。十年家洛閉門深。晩識東城李翰林。恰似初逢黃叔度。旬時不見鄙萌心。淸脩澹曠又純深。布素名聲滿士林。獨有海莊申侍讀。匣中流水證琴心。經術爲治厭刻深。江州嘉績又鷄林。當時四字佳題目。淸畏人知道得心。石芝宰江東日課最。有淸畏人知之句。二載文風化入深。循良傳裏補儒林。武城絃誦今鄒魯。壹是親君向上心。明德新居卜窈深。晩來經濟在山林。買田歸計金餘幾。終是貪泉不易心。石芝新買別業于明德山中。方營小築而未能也。爲東京日。余往別之。戱曰。是行爲明德計。不似江東日否。石芝笑曰。今番博大貪矣。○右屬石芝一別東陵歲月深。所思何在在嘉林。縱然湖海魚千里。照得長存是兩心。使君卽東陵舊僚未可澄撓汪汪深。優游珍駕御平林。縱無崖異嚴乎辨。惠介夷和見本心。細雨無聲潤物深。河陽桃李遍成林。鸞皇棲棘君休恨。致澤君民足是心。三槐欝欝托根深。世世喬陰擢桂林。定識桑楡收在後。子枝先見拂雲心。雙溪洞裏杏花深。駱下依然是董林。賴有吹箎將作在。淸氷分照玉壺心。右屬嘉林使君翠微氷鑑受知深。謬引非材列鄧林。太史家風知有在。異時衣法見傳心。余於乙未增廣對策居首。翠微爲座主。文章典雅識宏深。玉季金晜擅藝林。卄載同闉無半面。自然聲氣得之心。伊州東上峽江深。品石應餘載欝林。見作楊州何水部。古梅堂紙見澄心。聞說移家北麓深。千金不惜賞園林。蒔花種木閑經濟。誰識名官物外心。君子之交淡更深。未論鍾鼎與雲林。石芝居士應相證。肯信南村有素心。右屬申海莊令公休文老去病隨深。依舊癯容鶴在林。久判功名非我輩。磨磚不妨做禪心。滾滾羣英合處深。明時杞梓列如林。自知散櫟宜拋棄。擁腫猶存傲凡心。蓬萊多處五雲深。誰遣相如賦上林。皓首文園餘病渴。茂陵秋雨謾傷心。抱書黃鳥午眠深。隨意硏朱註易林。事業年來如是已。綠苔無數印庭心。宿生難捨愛根深。一夢尋常繞泮林。泮林一帶盈盈水。宛在伊人是會心。右自屬</text>
<title>日。偸兒入許而老室。竊食鼎去。繼聞襆被又見失。適齋宿禮賓寺。雨中走呼以寄。</title>,<text>大匀播羣形。蠢動物無間。每恠裸虫長。兼有二大患。旣不蚓其竅。壤泉足取辦。又無毛羽禦。棲宿氷雪慣。腹飢思烹餁。軆寒思縫綻。屢空僮僕悽。蒙弊儕友嫚。所以長慽慽。白紛自重丱。偸兒忒解事。君家工闚覸。土竈一破鐺。蘚鼎蛛網環。三旬得九炊。脫粟兼藜莧。厨婢抱濕薪。吹火常嗔慢。復有黔婁被。短窄不掩骭。歲久冷於鐵。敗絮如菼薍。列鼎又重茵。世人方工宦。通身綺紈。逆噦厭芻豢。而子獨無營。默坐香一瓣。歌商出金石。不恤妻兒訕。是物留何爲。迂儒亦易謾。編籬太踈濶。亡羊往不諫。連夜竊將去。掉臂行緩緩。主人夜讀書。漏床起常晏。視之乃一笑。注目看去鴈。貨市不直錢。是失無乃幻。從今大患除。朗誦考槃澗。</text>
<title>又寄性齋 幷小序</title>,<text>往歲。偸兒入性齋室。取一食鼎去。趙友軒卿作詩以賀之。詩曰。自從有鼎鼎生累。快濶君家報綠林。又曰。人非火食皆仙骨。世孰苦飢無盜心。未幾。又取一襆被去。余爲五言長篇。以賀其除去二大患。今年七月。性齋所居茅屋。爲風雨所破倒。鄰人往見之。性齋夷然不以爲意。朗誦其所作詩。詩曰。床雨十年常蹙蹙。幕天今日便恢恢。余聞之大笑。擬作賀破屋詩。畧構一二句而未及完也。一日。性齋蒙恩除爲郡。余走書賀之曰。幕天恢恢。氣像殊好。今而後可免十年蹙蹙耶。但破屋詩未就。而兄卒富貴。壞了我好詩料。可恨也。性齋復之曰。破屋詩之未就。果可恨。今則轉而爲塞破詩無妨。余又大笑。遂足成長篇四十六句以寄之。性齋往歲失鼎一。又失被一不多日。噉着於人累莫若。去二大患如去疾。獨有西郭一老屋。小於蝸角纔容膝。塗墍歲久薄如紙。四旁受風寒凜栗。長安雪深平地尺。一擔枯柴直絹匹。土𡧰塵暗鼠橫行。十日不見一出。暑月霪霖最可畏。床漏注下流汩瀄。敗茅受滲赤如醬。頃刻承注缾罌溢。一夜九徙席盡濕。片乾無處安書帙。以玆十年常蹙蹙。苦欲 缺 捨無其術。我謂偸兒忒解事。造化兒又慧而黠。今年七月大風雨。連旬一注陵谷汩。朽桷壞廇力不支。片時蹋倒聲窸窣。隣人持酒往慰之。性齋色喜而不恤。掀髯朗誦幕天作。仰首恢恢無礙窒。澹人方草秋雨嘆。聞之一笑仍擲筆。上古盖未有屋廬。穴居野處民之質。鹿豕虫蟻無分別。于于裸行茹草實。後來聖人太多事。橧窟易之以宮室。生齒日滋山日濯。蜂房水渦如比櫛。富者雕峻窮心志。翬鳥飛革隆棟吉。貧者綯茅不暇息。鳩鷦棲息予手拮。夏而蔭凉冬墐塞。終歲役役難具述。豈若寄身大幈幪。無患無累長安逸。一日除紙自天降。漢六百石優廩秩。比閈動色僮僕喜。十萬塞破如可必。措大眼小心還大。甕中算計絲毛密。問舍求田且置之。臥念幾箇圭竇蓽。甑中生塵范史雲。復誰王猛褐捫蝨。更有廣廈起心上。萬間大庇經營悉。况復南方幾赤子。不衣不食何以卒。使各田田宅爾宅。一無不獲吾責畢。一切煩惱從此起。束縛如墮盆膠桼。恰像盲人目忽明。俯仰迷睩翻生怵。我且看君賦歸夕。依舊破屋寒蕭瑟。萬事悠悠塞翁馬。至竟誰得而誰失。</text>
<title>[缺題 二首] </title>,<text>壁含殘照影。樓泛大江聲。故國誰曾見。今人空復情。百濟古都。懷古諸作。只有一句。世謂神童出。吾言汝父生。孤姪年十三。赴秋圍。自作發解額。感喜而口呼。</text>
<title>會南社諸公于松壇。拈梢字。三首</title>,<text>半架葡萄半覆茅。近山書屋似林郊。雨晴斜日當庭畔。春晩餘花在樹梢。現相園蝴頻入夢。息機簷雀可闚巢。閒來漸覺名心遠。一任揶揄五鬼嘲。欹是邱陵側是峯。中間置屋劇龍鍾。禪心黏絮泥千片。老眼迷花霧一重。客至筍蔬相似味。春歸桃李適誰容。瘦生莫恠頻移帶。一半詩愁一半慵。已見殘紅片片飛。杏花消息雨中歸。砌移鶯笋書兼架。池種魚苗石可磯。午夢醒來身是幻。春詩老去興全微。東坡笠屐添新畫。萬點香泥亂涴衣。</text>
<title>韓老樵 鎭序 山莊。會鄭汕樵 德和，李華陰 明廸，兪兮山 敎煥，鄭雨田 顯德，韓柳坡 敬源，趙韶亭 性敎，金石山 益容。爲趙柳西 亨復 賦別之燕。四首</title>,<text>書生一恨在燕雲。屋下談龍抵白紛。上巳東風居又過。中州萬里若爲分。杏花忽復相關我。芳草那堪更憶君。行况想來多是快。肯敎悽色集眉紋。折風之帽欝輪袍。釰帶橫腰翠作濤。是俠者流偏感慨。淮王之故獨贒勞。樓臺遍歷楡楊大。原陸行紆黍豆高。覘國不徒詞命在。書生也役足靲韜。料峭東風剪剪寒。出關花事未應闌。江城倚笛星傳使。海驛隨琴鳥識官。叱撥連嘶芳草遠。轆轤橫佩蘚文乾。潘郞賦別還多事。一見中原也更難。久病春愁欝未銷。披衣强赴簡書招。癡人視世如窺管。快士辭冢等棄瓢。古意君應輕苧縞。新聞吾欲補漁樵。今行獨許隨將去。塞月關雲未覺遙。</text>
<title>病起餞春 三首</title>,<text>難道靑春不負吾。林園病起一花無。蝶衣和絮空餘粉。蟬鬂添絲詎復烏。黃鳥謾留詩眷屬。綠陰別作睡工夫。閉門且去尋生活。種菜千畦可代租。回頭四十已前塵。風雨聲中又一春。忍見桃花紅在地。獨留芳草碧宜人。睡回書卷欣逢故。病起衣衫㥘試新。也去堂堂君更遠。謾將詩句貯箱巾。拂地垂楊碧萬條。春愁如草暗連霄。笑人寂寂餘歌院。送客勞勞是畫橋。已幻千身歸蝶夢。誰敎百舌雜鸞簫。桃花後浪應新漲。且去前江理小橈。</text>
<title>余忝增廣東堂覆試試官。副試拈樓字韻。自上試以下並和之。遂次各呈諸公。十首○甲辰</title>,<text>聖朝需多士。菑田乃有秋。鄕能 缺 計縣。國慶大酺樓。忠孝勤宸祝。公明贊廟籌。屬上試趙 秉鉉但觀皆局外。國手奕於秋。鑑識推知院。文章屬倚樓。竗論從面勢。默數有心籌。庶見浮華黜。衰頹捄末流。屬副試李 若愚得御眞多幸。鬚眉澹素秋。呂公無夾帒。邵子有空樓。風雅譚千首。星衡讓一籌。虛舟元不繫。泛泛在中流。屬三試洪 在喆夙知襟宇豁。磊落爽如秋。子美千間廈。元龍百尺樓。嚴防存大軆。精選付長籌。會見吹噓上。羣鱗待决流。屬四試趙 雲澈疊翠槐陰夏。微凉麥雨秋。冗員同試院。邇列自仙樓。天上應懸榜。人間枉費籌。日 缺 相視笑。玆事亦風流。屬五試宋 應龍甚恠詞鋒健。星星兩鬢秋。卽看雲過峽。誰續日觀樓。嘯詠無餘事。思量有底籌。輸贏一局後。物我付空流。屬六試沈 敬澤最喜東陽瘦。氷條一片秋。忘筌吾束閣。理斧子修樓。汎覽縱橫策。閑評勝敗籌。定知淸鑑在。猶恐失儒流。自屬乙年如昨日。轉眼十經秋。舊剪三丁燭。今登七子樓。職慙鉗尾署。名負得頭籌。汲綆嗟無力。窮寒半輩流。屬臺試權 溭記曾文杏下。高詠薊門秋。我始南山屋。君先近水樓。偶來同棘院。且坐折花籌。峨豸風稜重。澄淸及下流。屬臺試金 應均遲日芹宮晝。淸霜栢府秋。幹回南省院。題遍北門樓。汗漫評詩品。支離數漏籌。眞堪修稧帖。香社足名流。</text>
<title>試事告竣。㙜言峻發。余以堂下無以一伸。謹疊韻表悚。</title>,<text>院務勘經宿。臺言凜挾秋。一封登殿陛。三宰出江樓。鑑別無遺策。幾先有錯籌。散銜終幸逭。追訟汗交流。</text>
<title>謾疊樓字。呈醉裘詞兄。</title>,<text>不見餘三日。相思抵一秋。病深長閉戶。興漫倦登樓。持此向誰說。慙君爲我籌。夜來山雨足。記否玉添流。</text>
<title>老樵山莊。會汕樵，華陰，兮山，雨田，李茝圃 憲基，柳坡，石山，韶亭。共咏秋蝶。拈砧字。</title>,<text>伊昔生涯院落深。一春歌管領繁音。枕圓莊夢凉生簟。衣搨滕圖冷入砧。墜粉半殘黏絮翅。嗅黃猶記宿花心。憐渠一恨如秋士。故近人飛趁夕陰。</text>
<title>咏蛛絲。拈簫字。</title>,<text>細篆工雕學李潮。游絲碧落共迢迢。篋深理去蟫衣在。牖暗懸來蝶粉銷。緖是自成非出杼。縷如不絶宛吹簫。誰家七孔占新喜。已遣天孫渡鵲橋。</text>
<title>梅聯鹽字</title>,<text>好花三百本。梅譜上頭占。澹人。 醉倚相思閤。吟巡共笑檐。眉南。 僊人元萼綠。童子是香嚴。澹。 月上林腰艶。春先菜手纖。眉。 品流徵卉簿。領袖判花簽。澹。 苦李羞奴膝。佞椒哂婦髯。眉。 林郞兩美合。菊弟二難兼。澹。 綽約氷膚㓗。崢嶸鐵骨砭。眉。 散禪參瘦島。淸士友貧黔。澹。 聚土成培塿。澆泉費漬漸。眉。 重跗産邛僰。片腦貢眞暹。澹。 做相和羹鼎。論英煑酒帘。眉。 信風噓待茁。候雨暍思霑。澹。 蘚雪身歸幻。梨雲夢發譫。眉。 硯氷知凍結。甁火戒蕉阽。澹。 繞樹勞筇屧。評花供硏槧。眉。 詩家稱也㓗。香國善哉覘。澹。 練帨裁縫巧。鉛刀剪刻銛。眉。 暖含珠有淚。寒勒鐵爲箝。澹。 纔發東昏笑。忽橫北斗瞻。眉。 粉憐傅何晏。墨誤畫無鹽。澹。 暗暗風開戶。紛紛月掛簾。眉。 億身蝴共化。三口鶴仍添。澹。 花史曾遺楚。草經肇著炎。眉。 淡粧羞誨冶。貪結恐傷廉。澹。 禹廟龍蟠桷。齊宮蝶妬奩。眉。 瓣臍疑過麝。蒂眼愛連鰜。澹。 人力能回賁。天時若受謙。眉。 氷霜操愈厲。火語偏嫌。澹。 盒戒偸韓壽。隣宜卜鄭詹。眉。 韻人交所獨。尤物議同僉。澹。 社契肩隨鶴。閨盟翼比鶼。眉。 姓楊家漢相。名醋氏曹閹。澹。 銅佛添蘇偈。玉奴買布鉗。眉。 篴吹飄律呂。陣列象鉤鈐。澹。 檀暈杯交酢。蠟腴韻解拈。眉。 色鮮間紅白。味別外酸醃。澹。 爛爛璇垂橘。娟娟玉倚蒹。眉。 同心蘭臭合。匪類芋魁殲。澹。 霓袖舞婷娉。風鍾調懘惉。眉。 儘知工戌削。判不狎壬憸。澹。 本色寒釵燕。前身瘦殿蟾。眉。 臉均蟬鬂倩。鬚細兎毫恬。澹。 璟賦膓回軟。洮詩味玩酟。眉。 嗅薌堪解珮。拾蕊欲盈襜。澹。 破臘寅初指。迎暄午不苫。眉。 盆儲鄰几格。龕護倣帷幨。澹。 衛足非葵菉。齊腰异麥蔪。眉。 玉眞肌理膩。石假角稜𥖝。澹。 禽喇星橫庾。蜂嗔日凍崦。眉。 額黃翾貼雀。頰赤豞鉤鮎。澹。 陰陸回絪熅。陽阿浣縞襳。眉。 春風吹汝急。冬月爲誰淹。澹。 劇巧因天造。逾香到地粘。眉。 枝叉千手薩。花贖百身鍼。澹。 㺚髓醫還苦。蜜脾釀更甜。眉。 魄生重吐噉。灰死復燃熸。澹。 幹勁筠抽鏃。楂奇棗刻鎌。眉。 半含呀磬口。欲放鑽矛尖。澹。 痕醉廜㢝酌。氣溫榾𣔻熑。眉。 似羞爭萬紫。奚直値千縑。澹。 傍架衣香襯。留屛襪步孅。眉。 蛾眉休嫉妬。驪頷謾撈撏。澹。 醉尉呵遭灞。睡仙臥憶灊。眉。 也應思㬉屋。亦不揀寒閻。澹。 實結承槃篚。根深藉臿杴。眉。 邵占窮竗奧。范序發幽潛。澹。 吐艶心肝富。播芳口耳饜。眉。 莫愁春寂寂。聊樂夜厭厭。澹。 歲暮吾誰適。僊書對玉籤。眉。</text>
<title>題醉箕洪尙書 在喆 郊居壁上 四首</title>,<text>世祿之家服政年。疇能容易辦歸田。墮塵劫裏難爲佛。退急流中便是仙。野寺觀碑雙屐在。山樓添酒一燈懸。寸心終是丹如血。魂夢尋常繞日邊。蓑衣篛笠碧藜枝。宰相依然是圃師。籬落摘苽供客饌。井泉澆藥課奴治。九街鍾漏秋泥滿。一榻塤箎夜雨遲。野渡西風流水穩。孤舟盡日繫須誰。數架茅茨一畒池。思陵洞口樹參差。中年絲竹東山近。每夜京華北斗垂。秖爲報劉憐短日。那能訣舜老明時。同庚舊契空怊悵。獨有梅花慰所思。燕石端知不見沾。謬蒙氷鑑認隋珠。黃金浪許凌雲賦。白屋偏隣卧雪圖。自分書生一邱壑。誰知宰相半江湖。名心漸與灰俱冷。桂樹山中歲又徂。</text>
<title>次游觀金尙書 興根 郊居韻 二首</title>,<text>郊居澹曠似漁家。萬柳陰中一路斜。晩節且看韓老圃。明時非薄賈長沙。安危社稷心常耿。憂樂江湖鬂半華。丙夜龍樓思昧昧。未應終許侶魚蝦。巨廈思將隻手扶。都人加額及愚夫。眷隆雨雪施爲敎。忱假風雷感有孚。今日朝廷須一卨。向來臺閣愧羣烏。東山不奈蒼生望。謾掛楊湖壁上圖。</text>
<title>蘭臯夜集。拈年字。</title>,<text>久病沈淹繞枕邊。終南老屋冷無氊。故人不見餘三日。今夜相逢似去年。且喜高吟元美座。不妨頻覔廣文錢。浮生定少風流事。明月梅花未可眠。</text>
<title>次蘭臯夜集韻。眎社中諸公。十首。一首缺。</title>,<text>緖風𥳽雪打窓邊。薄薄寒裘擁敗氊。耐可看棋消永刻。那能煑字救荒年。人生閱歷多鰣橘。世事乘除少鶴錢。甕裏閒商都著妄。不如支枕且安眠。被裏九州臥一邊。五更寒思幾重氊。山中送客風兼雪。燈下懷人夜抵年。無酒可除三斗棘。有詩那直一文錢。絶憐病鶴癯如我。咳響更更冷不眠。久判名心閣一邊。菜盤當肉薦當氊。殘書足了支離夜。華髮難回盛壯年。白雪飄空渾撥絮。靑山滿屋不論錢。朝曛事業無他冗。秖箇飢飡與困眠。靑衫久已厭身邊。試岸時時白㲲氊。自料百癡疎涉世。誰知一宦動經年。平生未解操門瑟。措大那看塞屋錢。不妨如今成懶散。萬山雲木抱書眠。右自述己志秋人韻士一燈邊。勝集君家別掃氊。意氣無多元白會。容華强半老蒼年。談淸玉麈頻爭席。俸薄金貂可當錢。別後相思應似我。滿窓蕉雪若爲眠。右屬崔竹下不恨鳴驢灞水邊。薊門風雪着絨氊。男兒事業三千里。措大文章四十年。歲暮人嘲和氏璧。秋來吏索董生錢。知君未斷紅塵戀。苦負山中共枕眠。右屬宋竹陽誰遣詩魔着肚邊。恠君瘦骨不勝氊。梅花錦署官三月。桂樹珠邱夢二年。汗漫文章千首律。蕭條宦業一囊錢。絶憐蝸屋烹茶雪。不羡銷金帳裏眠。右屬兪兮山烏紗黑髮坐中邊。名士風流玉映氊。愧我低垂猶拙宦。羡君高翥尙英年。明時前席超遷賈。異日中流勇退錢。滿地霜花綾被冷。幾回蓮燭伴殘眠。右屬韓柳下苦憶城南雨雪邊。紅爐煑酒故人氊。幾時不見如三月。數日纔過又二年。一念逐貧空有賦。千方買笑奈無錢。殘燈竟夜難爲意。強撥寒衾復就眠。右自屬</text>
<title>謹步冠字韻。呈泮社諸公。</title>,<text>半生流落季常冠。老去偏憐帶孔寬。下邑耕桑仍拙計。上庠鹽薤亦淸官。卽今京國紅埃漲。從古詩家白髮寒。六十布衣休懊恨。世間名利等槐安。右屬李雪堂唐人格調晉衣冠。詩酒生平雅抱寬。少日鋒稜持世道。晩年潦草滯京官。殘星漢北天將曙。喬木山南歲又寒。且作隨緣消遣法。强拈文字倩人安。右屬李玄門耕讀溪南弊一冠。唐之董邵漢兒寬。文章少日三都賦。志業明時壹命官。末路名心從底熱。大家本色自來寒。武城絃誦行將見。今魯遺風古禮安。右屬李德輿厓翁之後世衣冠。長史三朝禮遇寬。定有箕裘傳世業。誰敎靴帽補郞官。太倉五斗非求飽。廣廈千間可庇寒。聞說上江春水穩。好操維楫使流安。右屬柳載可憐君蒼鬂尙儒冠。早歲文章占地寬。技比屠龍曾擅譽。名升司馬始論官。晨昏南國山川遠。歲暮東城雨雪寒。進退前途牢著脚。丈人筋力尙平安。右屬柳叙可</text>
<title>蘭臯夜集</title>,<text>記昔童遊某水洲。靑桑如葢屋西疇。家鄕擧目還千里。京國回頭已十秋。至竟虛名同覆觫。向來奇氣欲干牛。消除賴有樽中物。快展眉根萬種愁。</text>
<title>謾疊蘭臯夜集韻。眎社中諸公。十首。一首缺。</title>,<text>十年來泊漢南洲。一頃難謀負郭疇。萍梗生涯元是水。芭蕉身世自然秋。詩名撇了忘蹄兔。世故聾如誦耳牛。叵耐業魔除不得。滾來強半是閒愁。幾憶須彌四大洲。渺然稊粟寄芒疇。五更被裏袁安雪。一部騷中宋玉秋。少日飛騰追櫪驥。晩來縛束愧欄牛。多生剩欠逋詩債。明月梅花揔是愁。苦憶家鄕錦上洲。廢園蕪沒若干疇。風塵歷落人間世。煙雨依微夢裏秋。久判名心如伏虎。慣看時態任呼牛。那將一穗金剛釰。快割胷中種種愁。擬着全家近鷺洲。兼疏荷陂灌芋疇。披蓑卧起蘆花月。曳杖行穿荳葉秋。半世安仁籠裏鳥。十年弘景畫中牛。飢人夢飽非眞境。依舊塵途覺也愁。難得于鱗遇鳳洲。幾人埋沒老田疇。卽今京國千岐路。從古詩家一片秋。等視驪黃論駿馬。閒爭蠻觸任蝸牛。陽春未必無同調。三月齊竽莫謾愁。覊鴻歲暮戀蘆洲。南國天寒䆉稏疇。半世吾今雙鬂雪。四時君亦一生秋。眼中凡骨曾空馬。肚裏名詩可汗牛。忍使蕉硏爲異物。滿樑殘月定應愁。右眎兮山知君家在洛江洲。迂濶書生不事疇。酒後高吟歌是雪。詩中妙悟奕於秋。偶因蹶足輸三駟。誰信零毛損九牛。歲色駸駸人共弊。一燈旅枕可堪愁。右屬竹陽懷人宛似水中洲。鶗鴂寒聲碧蕙疇。幾度霜靴梧掖曉。向來風帽菊花秋。初心良策應臨馬。晩計游刀擬試牛。四十潛郞君莫恨。燕南歌筑古來愁。右屬竹下徹仙消息問瀛洲。草綠璚田第幾疇。大雅文章需盛世。少年言議挾淸秋。良金出冶方剸兕。名木干霄可蔽牛。進進雲梯須努力。五更休說聽鷄愁。右屬柳下</text>
<title>送崔竹下赴丹城任所 二首</title>,<text>送子丹邱去。秋風日夕吹。白鷗從此別。黃菊爲誰垂。水驛懸燈夕。官樓聽角時。料知心一點。長共北雲馳。以君盤錯利。欝欝適玆南。義檄攀應幸。游刀割詎堪。破倉多雀鼠。凋戶少農蠶。試去看魚樂。澄淸赤壁潭。</text>
<title>古梅花㤪 十首</title>,<text>綽約氷姿似解羞。前身姑射是仙流。無端與妻寒居士。不恨卿卿恨醉裘。醉裘宰金溝日。送梅花一本。深屛貯似貯名姬。暖屋輕紗雪不知。低唱淺斟紅燭下。風流誰說党家時。竹栢空庭白月紛。滿山松籟不堪聞。叢殘書卷空相守。被裏波咜冷廣文。苦愛詩名不厭貧。前生慧業托根因。誰知肚裏如干字。更被搜回郭景純。至今零落自初開。未見溫存酒一杯。恰似淵明籬下嗅。悵然空望白衣來。右梅㤪綦縞年來冶艶羞。孤高本色出凡流。從知奇士寒逾好。多謝媒人是醉裘。曾是高唐夢裏姬。西津解珮托新知。君看竗悟參新妓。秋月春風揔一時。修吾初服謝華紛。不願名香播遠聞。大隱終南非捷徑。免敎人勒北山文。多事揚雄賦逐貧。恒飢一字救無因。如今牢約文窮送。未妨還他郭景純。仙書讀罷小窓開。雪水煎茶復一杯。無人送酒君休笑。也有淸虛日日來。右答梅</text>
<title>賽神曲 十首○東行踰葛峴。處處城隍及叢祠。巫女聚會。具糈祈年穰灾。</title>,<text>儺皷村村畢賽田。叢林神事又年年。山靈也復貪嗔習。口口憑巫只索錢。桃紅廣帶紫羅纓。結束男裝太憨生。急管一聲齊跪拜。城隍帝釋四方迎。曼聲乩隊語如歌。摺扇叢鈴代舞芭。問爾何辜三化主。言言塌地手雙叉。屛風卓子正中陳。白饊紅飣色色新。貧民薄糈神休怒。盡是田家粒粒辛。東市買猪西市牛。宿齋惟恐作神羞。夫詔其妻兄詔弟。從天好事此中求。酒㓗牲肥到底誠。村巫眞解伏愚氓。徵求恐喝無違拂。秖是低頭不菆聲。家耗官災孰使然。慢神惜賄則招愆。民間事事天無與。令喜令憂揔爾權。辛苦家家所望奢。深心發誓仰巫婆。靈乎有未令如願。吾恐天神不汝多。今歲虫痒去歲饑。十家八九主人非。野無盜賊山無虎。但願從玆莫我違。諂鬼休嗤絶駭觀。衆生無路拔灾難。那由邑置慈悲佛。不拜叢神去拜官。</text>
<title>瓷硯滴聯句。共華陰，兮山，眉南。</title>,<text>河陶少苦窳。點滴注湘江。華陰。 瀅貯虛中腹。洩防潤下肛。澹人。 潁毫偏傍塚。端石便成矼。兮山。 圍範形如琢。溢科響始淙。眉南。 虬壺噴象漏。蚓竅呀疑谾。華。 陶號封周鬻。涓名錫魏龎。澹。 灌沉圍晉堞。决注佐虞邦。兮。 吐納金緘口。盈虛玉養胮。眉。 沙嵌占混。水射學穿逢。華。 噀雨輕沾喜。呵氷細瀉𢥠。澹。 甁瓻用學伍。盎盒軆爲雙。兮。 雖小猶泓𧣴。本虛便沁缸。眉。 案峰蹲訝獸。閨乳吠嫌狵。華。 泉眼不離手。氷心要在腔。澹。 放毫玉碗烱。投筆鐵壺摐。兮。 燔造疑礱斷。淵靜戒幻哤。眉。 凹膓容墨瀋。飛沫激紋瀧。華。 點注眞珠榼。淸凝碧玉釭。澹。 藝園成假石。學海泛虛艭。兮。 文友參房稧。詩仙到谷跫。眉。 涵池銓匣鏡。吸汐句溪杠。華。 徹底方知㓗。存中足見悾。澹。 詞源鍾有乳。墨疊鼎如扛。兮。 消息胸爲海。空明眼有窓。眉。 如梭憂鯉窄。匪斗戒蟾撞。華。 蹄勺沾鮒轍。鬃甁繫馬樁。澹。 傍益梅友稱。環塹酒兵降。兮。 墨派龍藏鉢。綫流蜃飮幢。眉。 田荒耻爲糓。水㓗扈宜茳。華。 取用長無竭。花瓷勝美玒。澹。</text>
<title>上韓衍庵 錫書○三首</title>,<text>君平兩棄果於忘。拂手松風悵下堂。一束莫留徐孺子。半蕉猶屬蔡中郞。燈前酒跡鶯花老。別後詩愁燕麥長。恠事晴簷乾鵲噪。晩盤燒筍發書忙。寤寐名山矢不忘。頭流香嶽去堂堂。不辭同傳徐霞客。衍菴前秋作頭流行。寄余一詩。有請君莫笑徐霞客之句。 却認前身永述郞。水石精英仙骨瘦。山林經濟道心長。漢挐長白餘緣在。衍庵遍行國中名山。獨二山擬一見而未遂焉。 休恨桑楡倒景忙。終是塵根未捨忘。牛囮側畔半間堂。衍菴索扇詩。有曰。衍庵土室熱騰騰。况近牛囮日困蠅。 螟欣子壯新添産。衍庵秖有一子承宗。今定螟嗣於水原地。 鰥憶妻寒舊愧郞。柴米家私心轉細。箕裘世業慮還長。老來身計增煩惱。苦海人生一切忙。</text>
<title>呈棠南李先生 相基</title>,<text>晩來交道傡形忘。記昔同升貢士堂。往歲乙酉。共棠南赴會圍。 誰意棠南老措大。吾時杏下少年郞。棠南以先進宿儒。詩聲振都下。有名升庠間。時余弱冠入都。追隨下風。若河伯之望洋焉。其後余倖占科第。棠南老白首。落拓尙屈布衣。良爲嘆惜。感慨之極。情見于詩。 卽今京國紅滿。從古詩家白髮長。至竟得喪元塞馬。不須怊悵歲華忙。</text>
<title>寄族侄雷臯 初名晳求。後改鎔求。</title>,<text>江湖身世付魚忘。如夢前春飮墨堂。雷臯去歲赴南宮試不中 强逐園黃參四老。衍庵，棠南。同里中二老。人號爲四皓。里名芝村故云。 頻將澗翠謝諸郞。看花陌上靑春暮。打麥塲中白日長。雷臯書。有高卧打麥塲頭之語。 擧累猶然除不得。槐華留作一年忙。</text>
<title>寄族姪眉南</title>,<text>愛矣中心曷日忘。春星猶帶話茅堂。眉南今春來留。數朔而歸。 聲名不盡三場壯。眉南魁司馬試。又連魁花製菊製。 蔭補差遲一命郞。別後榴花朱火盛。向來芳草綠陰長。崔羣鄭谷皆爲郡。渭唱如今半是忙。</text>
<title>自屬 三首</title>,<text>筌魚蹄兔未能忘。書室開如說法堂。半世營爲村學究。一生喫着壯元郞。今春文製又占魁 文章老去陳言好。疾病年來懶性長。鎭日相仍煩不耐。劇閒漫亦劇奔忙。吾居易識復難忘。萬木深中一草堂。短砌接桃邀郭橐。鄰有園翁姓丁者善接木 踈籬揷竹簡吳郞。隔墻人家有果園。甚苦爲人偸摘。使奴雲揷籬補墻决。 筇枝代馬行常慣。藥草兼魚味更長。不怕送窮窮不去。滿城泥雨幾人忙。名心久判海鷗忘。恥逐羣棲繞畫堂。本乏黃金能結客。誰憐白首尙潛郞。虛名滿世時多短。倦夢懷鄕日抵長。猶復覊縻擺不得。東華十載爲何忙。</text>
<title>復疊前韻。足成十章。合上衍庵，棠南二先生。</title>,<text>俱是吾師俾可忘。菆論入室復升堂。退之奇崛嘲時輩。白也飄零轉夜郞。鬂雪千莖憐共短。書虹萬丈較誰長。停雲南望空怊悵。風雨今春恨錯忙。衍菴，棠南。入都失拜。</text>
<title>復次索扇絶句 三首</title>,<text>澹鞠高齋睡矒騰。平頭脫腕困揮蠅。可耐土窰蓬累下。斗猶不足小於升。雲霄白羽已飛騰。脩㓗應嫌矢汚蠅。衍庵有所愛白羽扇。常懸之壁間。聞爲人竊去。 賦鼎軒轅丹未熟。空將伏火候龍升。六角長安價倍騰。誰將誤點落工蠅。千金一柄多多債。幾幅新牋墨數升。</text>
<title>次鄭汕樵對潮樓韻</title>,<text>垂老歸休計未遲。黃金新映鬢根絲。魚兒港口粧蓮葉。燕子樓中貯柳枝。洛社斐衣傳盛事。瀧鄕丈盖詑淸時。年來我亦江湖夢。魚樂行將問惠施。</text>
<title>露梁津</title>,<text>解官如濯熱。驅馬出津頭。野濶參差樹。潮生一二舟。鄕山在何處。時序屬初秋。日暮西風起。行人漭欲愁。</text>
<title>用汕樵對潮樓韻。呈蓮城使君鄭 道和。</title>,<text>江漢孤舟渡不遲。鄕園歸夢引如絲。西垣驢㥘重磨跡。丙舍鷦安暫借枝。半路崩沙溪落後。數家疎柳日斜時。此來尙幸蓮城近。一飽多於食少施。</text>
<title>旅舍奉嚴旨。悚蹙靡措。燈下書懷。恭寓訟愆之忱。</title>,<text>二夜瀧岡舍。臣來未敢眠。家書從日下。嚴旨讀燈前。跼蹙容無地。涵濡戴有天。雨霜皆造化。何以報埃涓。</text>
<title>發東峽行</title>,<text>浩蕩君恩未可涯。一驢東出轉依遲。自慚重戾逭當罰。且幸微私遂止慈。水驛蘆花煙點點。野田荳葉露垂垂。西江風浪今應定。回首南雲渺渺思。</text>
<title>渼陰道中</title>,<text>風流趙承旨。顔鬢近何如。南國晨昏遠。西淸夢寐踈。得喪元塞馬。寵辱且湖魚。過客空怊悵。誰知爲駐驢。</text>
<title>宿平邱驛</title>,<text>日暮平邱驛。懸燈宿水聲。煙嵐兩山霽。星斗一江明。罪重恩還大。身輕夢亦淸。耽行殊未已。晨起問前程。</text>
<title>麻岾道中</title>,<text>一路明沙不起塵。淡雲微雨濕衣巾。郊平黍薥高於馬。溪落槐楊卧似人。直爲鱸魚行忽憶。誰馴鷗鳥來相親。西風吹動蒹葭想。苕上烟波滿目新。</text>
<title>丁酉山 學淵 宅口號</title>,<text>籬根下馬繫庭梧。倒屣驚欣語便無。自愧官名忝臺閣。誰知塘報在江湖。靑林別墅同携客。白飯貧家且與奴。酒醒更愁前路遠。滿天疎雨碧山隅。</text>
<title>二水頭。與韓台石蕉 鎭庭 共宿。</title>,<text>與君期汗漫。爲此上江遊。幾錯望京口。眞成飯水頭。秋風動驛路。燈火照漁舟。枕藉東方白。渾無在客愁。</text>
<title>斗尾遷</title>,<text>斗尾險如此。噫吁不可梯。冲瀜水蒼黑。嶄嶻石高低。風景似三峽。哀猿爲一啼。未須愁路惡。吾道本棲棲。</text>
<title>月溪憶樵者 舊有人奴丁峯者善詩。自號月溪樵夫。士夫多從之遊。詳石北集中。</title>,<text>月溪有樵者。石北卷中稱。姓記遼陽鶴。名傳驥尾蠅。雪江荷笠卧。雲木帶鎌登。詩在人何去。斜陽滿古藤。</text>
<title>喜晴</title>,<text>旣雨晴還喜。今行餉我多。龍門出秀色。驢背聽漁歌。日照林如洗。風恬水自波。寄言白鷗鳥。吾道竟如何。</text>
<title>路中待兒行</title>,<text>某日離京口。何宵宿水頭。筭程頻僂指。臨渡屢回眸。先後行當到。昏朝望更悠。移時看隴上。舐犢有耕牛。</text>
<title>賞雪軒拈漁洋韻。韓老樵 鎭序 石蕉共賦。</title>,<text>作吏龍門不俗流。淸閒勝享鶴錢州。官家似水無公事。京國如天有旅愁。萍草根緣初把臂。藕花時節幾回頭。關心莫奈明朝別。郡角西風悵倚樓。</text>
<title>用漁洋韻更賦</title>,<text>雙穿不借一軍持。十載龍門寤寐思。會事天公從此路。有緣地主莅于時。霞滿目成虛憶。風雨關心悵遠離。顧我老非顔謝手。名山未必畏人知。</text>
<title>竹塲途中。拈漁洋韻示石蕉。</title>,<text>久客衣裳日以凉。東來家室隔蒼茫。秋晴壠畒棲郵啜。歲儉村閭禁杜康。荳葉匏花生馬首。茶甌書卷掛車傍。穿林跋石忘辛苦。興入蒹葭水一方。</text>
<title>羣英峙別石蕉。次綾山贈老樵韻。</title>,<text>一話連宵勝十年。聯飧並枕極懽然。行愁勞燕翻成別。險憶夔蚿互見憐。酒冷燈靑渾似夢。水流萍合本無緣。前期更約興元渡。江國秋光滿眼邊。</text>
<title>兒子醮婦已二年。迄未于歸。是行初見。丰儀柔婉可愛。喜甚口呼。二首</title>,<text>謂吾爲舅愧多焉。經紀玆行滿二年。下馬入門心更急。聞鷄登道眼長懸。眞看福相多男貴。果若媒言有女賢。饋祀從今欣托重。竚看家室祿綿綿。結帨中門訓。施縏內則圖。孝爲仁所本。德乃福之符。吾老且聽子。汝歸終代姑。柔和與敦睦。先妣有徽謨。</text>
<title>書示主人査兄</title>,<text>峽裏平田荳雨昏。玉山東畔是芝村。並岡籬落聯兄弟。滿架詩書敎子孫。烏角易知家錦里。漁舟不辨入仙源。今行漸悟鄕居樂。潁尾他年接買園。</text>
<title>李君有彬，學彬。讀書士也。於主人爲從昆弟。屢試不中。貌若甚慽焉。各贈一詩以慰之。二首</title>,<text>憐君五十未成名。布素劬經鬢雪盈。善賈如今多捷徑。迂儒從古誤平生。看花陌上懷書淚。打麥塲頭讀史聲。汲綆愧吾才力短。黃槐秋色近人明。右屬李有彬槐花又作一年秋。誰遣賢書上縣州。三刖空懷和氏璧。九嗟頻渡灞陵舟。塵埃滿地餘靑眼。歲月賺人易白頭。百步穿楊終有中。桑楡晩景望君收。右屬李學彬</text>
<title>玉山東臺 舊傳鄭氏遺址。今韓姓人家焉。台歧之山。邐迤百餘里。至鍾浦九淵。忽中斷。陡起爲蒼壁。可十餘丈。楓松躅躑雜生壁間。蒼翠欝如也。水自花川而下。至石壁下。環而爲滙。復演迤爲蟾江上流。循壁而南十數武。盤陀如石床。凡三所。或高或低。可坐十數人。眞奧區也。可與洞陰之金水相伯仲。去京師遠。且僻在萬山中。好奇者罕至。是以沒沒無稱。可惜也已。</title>,<text>玉山東臺眞絶勝。洞陰金水堪幷肩。川紳彎折鏡光凈。石釰參差鉤絡連。造物設施無甚異。因人顯晦乃相懸。名區亦有遇不遇。爲汝放筇一惘然。</text>
<title>哀李氏子 李氏子者。橫邑李友海叟之長胤也。自學語。輒知屬文。尤工篆隷。一室中左右書卷。嗜好若天性。一切事物皆泊如也。雖父母昆弟。未見其有恩焉。從人作功令文字。作已輒錮之篋。不肯示人。素淸羸善病。甫冠而劇。沉淹床玆凡三年。死之前一月。請赴東堂試。家人以病止之。強而後許。舁入試圍。凭人而卧。氣息如綫。猶口呼手寫。連搆大策三篇。若宿藁焉。雖逐條篇終。無一句相襲。死之日。隣有山僧丐化。招之使前。命誦梵偈一遍。聽已。逌然而逝云。</title>,<text>哀哉李家子。忍去埋靑山。釋氏曾親送。巫陽竟召還。修文應地下。游戱暫人間。達觀彭殤等。誰人欲駐顔。聡明與壽祿。齒角尠兼存。後死徒貽慽。前生竟結寃。寄歸元有命。離屬亦無恩。此理甚冥渺。問夫夫不言。</text>
<title>石蕉別時。約會興元倉。是日發芝村。道聞石蕉已於法川江上具舟等我。冒雨前進。馬上口號。</title>,<text>聞說原鄕客。今朝向法川。相期約五日。少別抵三年。上國應旋盖。中江定結船。不愁泥雨滑。風袂已僊僊。</text>
<title>旉山舊宅</title>,<text>古木魯林里。旉山舊宅存。數椽裁覆瓦。隙地劣容軒。今日餘頹砌。當年亦廢垣。江湖多宰相。甲第幾亭園。</text>
<title>興元倉 興元倉者。忠原間一都會也。東北二江之水。至此合流。倉之北有山陡起爲臺。凡三層。左右圍抱。作局甚奇。舊傳朴氏遺址。屢易主。今爲元生家。石蕉方營焉。爲菟裘計。是行盖相之也。要余爲詩。○二首</title>,<text>興元倉北水之隈。天設靈區特地開。一帶江光三郡接。九盤山脉五臺來。化工鋪置龍應泣。逆旅居停鶴幾回。碧樹梧桐今有主。好敎繁蔭傍庭槐。楸梓相望數舍間。忠原之會折爲灣。賀監一曲元居水。白傅千金且買山。鍾漏幾人行未已。雲獨鳥去能閒。明時便訣終難忍。且待他年共載還。</text>
<title>丁友 義晉 哀詞 幷小序○四首</title>,<text>丁友義晉。詩人也。家法川之浦上。年前挈眷入峽中。是秋。爲拜其伯氏向舊居。遇石蕉於路。偕至法川。値主家有酒肉飫甚。同舟至興元倉。宿元生家。夜中中急霍。舁歸其家。竟以其夕不起。可慘也。翌日往吊其孤。爲哀詞四截。以慰長逝者云。耒陽太守殺詩人。酒肉當年是實因。眇福窮儒無一飽。少陵端的爾前身。舟中笑語劇讙呼。頃刻河魚報鬼符。日暮江頭臯某復。死時猶作首邱狐。父子入山耕石田。生涯說去絶堪憐。向平婚嫁餘年計。那忍都拋作九泉。松明燈下敗綿裳。課日程詩刮菜膓。擧子槐花無限恨。寃啾應復向襄陽。</text>
<title>法川</title>,<text>法川浦次舊聞之。汗漫經過此不期。故國江聲恭讓沼。前朝塔影智光碑。正疑舟楫通吳會。頗喜衣冠似晉時。秋日蒹葭人更遠。滿天疎雨獨歸遲。舊傳恭讓王遜位於此。遂名其山曰恭讓山。名其沼曰恭讓沼。法川舊三韓巨刹。有浮屠。傍有智光大師碑。</text>
<title>審愚潭院</title>,<text>緬昔愚潭老。明陵進善臣。一絲淸勵俗。二䟽凜扶倫。邃學尊當世。流風在後人。偉冠猶掛壁。瀟灑出凡塵。</text>
<title>海左舊居</title>,<text>浦上一茅屋。人言海左居。文章東國滿。淸素古家餘。剝落庭間石。蕭條架上書。遺孫典型在。相視意何如。</text>
<title>次禿翁沈丈璧上韻 二首</title>,<text>結構茅茨着此間。菟裘晩計得之艱。家常置酒開蔣逕。宅不論錢近謝山。數畒生涯黃犢健。一江身世白鷗閑。林泉也有神仙樂。未必金丹鍊九還。松翁之世落田間。歎息吾曹運値艱。是日靈光餘古殿。當時韋曲對南山。詩書尙有傳家舊。樵採何妨抵老閒。爲是磁針聲氣在。江干三宿便忘還。</text>
<title>用前韻呈沈上舍年丈禿翁從氏</title>,<text>記昔追隨泮水間。十年鹽薤飫嘗艱。葭花宛在如秦水。萍草相逢似楚山。京國黃金無定價。田家白日有餘閒。漫浪我亦江湖夢。一棹行將汎月還。</text>
<title>應金君弘烈寄梅花一本乞詩 三首</title>,<text>金君弘烈。橫城鄕人也。善接梅。家蓄數百本。古恠踈瘦。各臻其妙。時號爲金梅。聞余之至。輒寄一本而從而乞詩。戱書爲謝。刀頭蠃祝養來多。應爾前身是郭駞。却與羅浮傳種子。石湖遺譜補新楂。南枝寄與北人傳。不願求名不願錢。但乞詩家牋一幅。桃花潭水作因緣。吾家一樹凍槎枒。冷蕊疎枝不耐斜。恨殺洪崖深入骨。恐君添個㤪梅花。洪醉裘甞寄一樹梅。余作梅花怨詩。有無端與妻寒居士。不恨卿卿恨醉裘之句。</text>
<title>蓀谷 俗名遜位室。舊傳恭讓王遜位於此。○二首</title>,<text>人言蓀谷遜音訛。杜宇聲中恨奈何。試向江頭回首望。建登山色碧嵯峨。建登山在文幕西。俗傳麗太祖登此山。故名云。春來流水似桃源。歷歷朱陳畫裏村。草色年年隨意綠。不知何處吊王孫。前人。有行人過蓀谷。流水似桃源之句。</text>
<title>留法川三日。石蕉不至。不得已先發。暝出江頭。丁友魯瑞，周瑞偕至。同宿酒家。二首</title>,<text>空船三日繫江頭。一刻支離抵一秋。缺界苦無如意事。獨看明月下驪州。垂楊兩岸集昏鴉。半夜移衾宿酒家。多謝故人相送意。滿天風露濕蒼葭。</text>
<title>舟中。遇淸風李上舍。拈韻共賦。</title>,<text>汗漫今行興不孤。同舟恰似楚江圖。淸風上舍靑蓮李。明月中秋赤壁蘇。四望雲煙供眼目。一生詩酒在眉鬚。停杯忽憶忠州客。水驛寒燈睡到無。</text>
<title>乘舟過驪江淸心樓下。感而有詩。</title>,<text>族大父石北公。舊爲英寢郞。海左丁尙書時尙布衣。每月約會于甓寺淸樓之間。相與唱酬。風流文采。照映一時。有驪江錄一𢎥藏于本家。是行舟過其下。緬想遺韻。若親覩焉。感而有詩。石北吾宗傑。同聲海左詩。文章復翠牧。名勝最黃驪。句落魚龍舞。名留草木知。後生空悵望。搔首對篙師。</text>
<title>孤山祠 前朝李代言存吾祠</title>,<text>舊讀前朝史。堂堂右代言。忠臣如不殺。麗氏至今存。聖代因旌直。明時尙鑑昏。孤山一片石。千載屹高蹲。</text>
<title>仰德里 梧里相國舊居</title>,<text>偉矣完平老。中興社稷臣。安危都將相。憂樂是君民。古宅樓無地。當年國有人。里名猶可敬。山仰倍今辰。</text>
<title>江行。次王漁洋秦淮雜詠二十韻。</title>,<text>西風一上上江舟。烟雨汀洲多少樓。壬戌仙遊無此樂。一年明月是中秋。前人芳躅半爲墟。海老旉翁隔世如。恠石一叢花數本。敗茅欹瓦是遺居。不盡風騷一種情。中原先輩舊知名。蒹葭秋日舟中詠。更有何人解纜迎。白下移舟故故遲。草間孱裔淚如絲。芐軒遺集誰人讀。經術文章亦一時。令威化鶴已千秋。鶴下人間復一遊。石北老仙生並世。江花江鳥至今愁。白塔丹崖宛對床。淸心樓下錦流長。子規龍馬三淵句。解誦如今黃帽郞。創始人文號小華。黃驪異蹟史堪誇。而今石穴傳靈恠。閔李皆爲王謝家。喬陵松栢望中新。金粟崇岡四百春。萬古東方周禮樂。天球弘璧尙庭陳。大報壇名史策光。於戱志事憶寧王。詩人謾灑風泉淚。遺恨當年武學坊。浣女雙雙映綺紈。京華物色慣人看。棃花楊柳沿江岸。太半名亭是達官。名家接武汗王楊。翠牧文章煥錦裳。海外流傳箕雅什。至今吟哢在蠻娘。江岸春秋動鼓簫。畫船紅舫競招邀。廣陵八月濤何似。未必垂虹駕彩橋。二十灘回燕尾分。官樓倒蘸篆香薰。攢峰箇箇巫山似。可少瀟湘六幅裙。月溪之水接姑郞。側逕懸厓九曲膓。落日樵歌人不見。汀洲蘭杜爲誰香。苕上澄江碧似羅。漁家解唱竹枝歌。酉山可惜今成老。一領蓑衣卧綠波。洌水文章海外聞。離騷九辯吊湘君。興猶堂裏書千卷。誰信他年有子雲。渼湖一曲鏡光新。碧瓦朱欄畫意匀。獨有夢烏亭下礎。半沉江水半埋塵。纛島豆毛江可憐。大堤兒女正嬋娟。挑燈慣向行人數。一曲纏頭與買鈿。卵色天光辨蔚藍。萬家疎柳碧𣯶𣯶。市聲忽似春潮湧。半是販柴挑菜男。孤衾三夜宿江聲。郡國秋光面面生。曉起舟中山忽碧。馬頭粉堞漢陽城。</text>
<title>西郊路中</title>,<text>自不堪搖落。淸晨出慕華。故人酒應熟。此去路非賖。輦路多楓樹。村籬有菊花。正知林藪樂。籠鳥古來嗟。</text>
<title>暝抵鵝湖。吟示竹下。</title>,<text>苦憶崔秋浦。來尋桂樹阿。風塵雙白鬢。江海一靑騾。歷落人間世。牢騷酒後歌。吾曹俱老大。不飮欲如何。</text>
<title>夜坐共賦</title>,<text>江海秋風有所思。逢君正是鴈來時。黃花滿泛初醅麯。碧樹重攀舊賦枝。我且雲游期汗漫。君能日陟樂棲遲。此來更喜胷無事。山外囂塵揔不知。</text>
<title>待畊雲不至。拈韻共賦。</title>,<text>記否山樓夕照沉。鵝湖證約共君尋。西風拂帽緇塵暗。舊雨懸燈赤葉深。正好達夫棋對手。且留劇孟釰論心。海天寥濶流鴻斷。怊悵黃花把酒吟。</text>
<title>同竹下赴崔子固 遇貞 湯餠會</title>,<text>黃花時節鴈來初。重到金陵訪子居。此日不期湯餠會。向來相問赫蹄書。斜風起浦新潮漲。落照翻林古木疎。滿地江湖眞可樂。碧山吾亦欲焚魚。</text>
<title>畊雲追至。拈許丁卯韻共賦。</title>,<text>水國蒼葭夜結霜。思君不見使心傷。籬花照地秋光澹。山葉搖空午夢凉。細逕騾來林日暝。高樓鴈度海雲長。樽前更喜成三影。恰似城南聽雨床。</text>
<title>澹人將歸。拈杜樊川韻。二首</title>,<text>漁歌相和欝輪袍。忽復分飛悵鷰勞。十日飮君生脾肉。西風吹我颯顚毛。林端鞭影秋山近。竹下棋聲曉澗高。來夜相思如夢寐。滿窓踈雨聽松濤。此行端爲念同袍。匪直鱸魚入夢勞。有幾能靑餘阮眼。衰從得白奈潘毛。山村歲暮砧聲急。澤國天長鴈影高。馬上摩尼空在望。海門九月正波濤。</text>
<title>寄南陽太守鄭汕樵 十二首</title>,<text>自送子眞去。秋風日以生。白雲迷大海。明月滿層城。已抵三年別。空懷百日鳴。撫琴新度曲。流水有餘情。大夫頻補郡。前歲解符回。孝子爲親屈。文臣足吏才。公期簿書積。菑政畫車催。笑問楊州鶴。腰錢豈易哉。治郡如治病。囊中有秘方。眼明諳利害。手熟適溫凉。合置衣冠右。胡爲枳棘傍。佇看三輔最。召杜復南陽。人言海邑好。海邑難爲官。石瀨漕船敗。風沙浦戶殘。野巡應少暇。水宿尙餘寒。矧是大夫政。民方拭目看。一宿便來往。官居卽是家。游刀割焉用。毛檄捧堪誇。龜鶴終須屛。魚蝦不待賖。何嘗白衣至。籬下有黃花。百里雷封內。東南鴈影飛。共期葉縣舃。替著老萊衣。海戶商行穩。山村吏到稀。對潮風雨夕。垂白約同歸。郡閣常多霧。溟光在硯西。漁家烟際逈。京國日邊迷。嘯落魚龍舞。吟臨草樹低。懸知依斗夜。一僕印囊携。獨撫腰間劒。高吟白雪歌。知音復誰在。得意以君多。皓髮憐衰柳。靑衫學敗荷。年華已晼晩。秋至傷如何。破愁如破敵。虛倚五言城。明月爲誰好。碧山空復情。有園成日陟。無地問秋耕。且謝揶揄鬼。年來不事名。攬枕聞山鵲。臨盤憶海魚。空將措大眼。錯望故人書。夏葛凄其以。商歌坐自如。漫浪尙奔湊。幾度貰鄰驢。人生一萍草。纔合復相分。花下諸名士。秋來半使君。二更城有角。九月海多雲。秖有老樵在。時時說廣文。漢北中秋過。嵋南近日來。故人違一面。名句誦千迴。若蕙已云歇。黃花誰爲開。背詩阿段去。應復發函催。</text>
<title>乞肉詩</title>,<text>澹人卧病已五日。人驢 汕樵家傔名驢也 或來。而汕樵無一言訊。豈唱渭之不暇而幷不暇問漳耶。古人有乞米帖，乞酒啓。乞肉詩亦不可無也。偶有所得。玆書上。並乞一莞。澹人長齋如太常。三日不肉肉味忘。枯膓槎枒不受腥。却怕蔬畦遣蹴羊。十日飢烏去叫閽。口苦吻燥淹在床。敗胃逆噦糓道阻。片臠滋補無其方。恰像病䲭枯樹顚。坐思腐鼠窺穴墻。夜中不寐若有聞。有鬼砉歘嘯於梁。年年送人作郡去。厨傳供具雙盖揚。窮餓到骨許玄度。亦能嚙肌而持粱。之子獨無食肉相。不厭藜藿與糟糠。臨淵羡魚不設網。飮水友梅空嗅香。一字不能煑救飢。援琴無力晨歌商。聽之未了忽攬醒。被裏呼寒兒在傍。南陽太守知不知。獸炭煖爐高燭張。小紅淺斟羔兒酒。一曲淸歌殊未央。</text>
<title>哭趙蓮樵 亨勉○戊申</title>,<text>平生趙汝中。嗚乎那忍哭。銘旌七十字。嗚乎那忍讀。忍令君弗年。忍令君弗祿。造物一何盭。鬼伯一何酷。生也若有爲。死也胡遽速。夫人於世間。等耳一稊粟。生者日千百。死亦日相續。聖焉勇焉死。至竟一枯髑。死固匪可惡。生亦匪可欲。所以蒙莊氏。一死生禍福。夷跖一贒愚。彭殤一脩促。伊余哭君死。痛衋如骨肉。觸物輒塞臆。對人輒泫目。忽忽如有失。悒悒如有畜。吾心吾不知。匪夫而爲孰。君死實可痛。匪我私哀獨。嶷然大賢後。淸忠實世篤。惟君祖若考。振圮追芬躅。喬木再敷榮。羽儀鴻漸陸。方亨遽中窒。君家荐遘毒。君時年十七。斬然在衰服。持家若老成。外內嚴肅穆。奉母竭忠養。事嫂篤友睦。踈財惠朋友。推誠仁黨族。賓旅至如歸。積舃邱陵簇。自君在髫齔。立志不碌碌。追隨長者間。緖論尋歸宿。吾黨大是非。時政及日錄。耳得輒心領。歷歷如記牘。知舊共推許。大做期一蹴。天馬脫銜勒。長楸屢躓足。時議惜沉屈。國庠晩歌鹿。蔭調豈君志。銓部簡字牧。一命亦不卑。奉公惟謹踧。庖刀暫小試。節解如迎竹。爲政務大軆。尺能恥眩鬻。上官亟嘖嘖。歲餘無鞭扑。釰解渤海龔。琴鳴單父宓。義檄終攀輤。塗廬返舊築。疾病苦相仍。華顚半成禿。遂以成濩落。念絶軒冕梏。今年國有慶。稱觴復鏤玉。臨軒策多士。聖上焚香祝。親朋强之起。黽勉就場屋。積屈會有伸。一發輒中鵠。余時忝試員。飛書喜可掬。公退直走門。巷已塡車轂。人客各相賀。讙躍及隷僕。况乎比年來。古家慶頻複。一行三珠樹。連榜耀襴幞。韋園照卿月。適時樹牙纛。朝野艶光輝。行路聳聆矚。臚唱間一日。御床覆黃袱。積疲困應接。君忽患寒縮。力疾再赴闕。拜跪君恩肅。歸家卽昏仆。呻吟委衾褥。鼻丹祟風熱。臂痺如刺觸。維時仲夏日。火傘方烘熇。意謂當遄已。適爾傷蒸溽。况君有壽道。節食斷嗜慾。无妄轉危厲。駸駸勢日蹙。兪扁望門走。巫祝亦屢黷。十九日午時。嗚乎竟臯復。日慘無光晶。萬事風中燭。親知哭相向。撫屍競匍匐。吊賀變頃刻。疇究倚與伏。豈伊禍德門。吾曹運終跼。嗟乎百年來。陵替値百六。先輩寢以遠。弊弊窘裂幅。尙冀若干人。並力持顚覆。大廈半傾圮。須君支一木。若涉浩無津。須君橫巨舳。殘甲不成列。須君能部曲。寒士望君庇。歸處安且燠。腐儒望君援。拔之於溝瀆。不有大負衆。那得衆心屬。盖君卓犖姿。沈毅有器局。圓亦不合汙。方亦不絶俗。疏或牙角枿。細或繩尺督。處己先立脚。與人必置腹。方其休有容。坦不設隈隩。至如義理關。屹然砥柱矗。矧伊王國需。經緯運杼柚。大可贊致澤。小可資啓沃。惟允甫司喉。必信由折獄。威足壯藩鑰。能足管金穀。投之無不宜。未可量斗斛。何處更得來。斯人遽不淑。昔余弱冠初。西遊負書簏。謬蒙先丈愛。不以鄙樸樕。君時鵠如峙。舞象方遊塾。伊後五六年。提挈家南麓。齟齬寡儔侶。冥行彳亍。惟君及圭日。相知最相熟。爲我作指南。後先遠耻辱。觀崖及鑄顔。聯武日追逐。共理花間屐。同擁雪中樸。明時各努力。作成歌棫樸。不才愧粃前。偶先鯉腮曝。君喜若己有。善道相與勖。深知石如介。謬許玉在櫝。終始數十年。氣味薰蘭馥。我有疑君質。君有懷我告。朝籍幸同升。相期共夜夙。我倚君長城。君視我員輻。相依若蛩蚷。相須如糱麯。後進期奬拔。同志勉澡浴。庶幾張吾軍。固圉力共勠。君胡棄如遺。厚夜無朝旭。倀倀𥌒失相。臲臲車折軸。豈惟一臂斷。如可百身贖。方君病革時。一縷乍絶續。省覺一無存。急如飛蛾撲。字余忽使前。勸飮樽中醁。喉間微作聲。叮嚀如有囑。謂我餓死大。黽勉少從俗。且捨抱瑟齊。亟營夢刀蜀。嗚乎此一語。知仲素所蓄。悶我困坎壈。恒居常顰顣。臨殞尙戀戀。思以鈍根斸。傲骨終難化。辜負余實恧。白露下中庭。忽兮靈辰儵。紅紙墨未乾。靑烏竁已卜。煌煌直提學。哀贈恩波沐。秋風動蕭瑟。白日墜轣轆。素車出江漢。邐迤向深谷。神理庶少慰。先生是尸祝。欒欒一孤嗣。枕凷泣歠粥。君在不離懷。甫冠如嬰育。以若恩斯勤。忍捨牛舐犢。所賴阮咸在。能家足繼叔。入慰出延吊。痛猶莪蒿蓼。思嗜具饋奠。衆生列衾襡。庶不墜遺志。播穫終畝俶。記昔紫閣下。風流似杜曲。傑然數人者。跅弛不覊束。氣意薄長虹。鍛羽又勵鏃。伊余最劣弱。退步恒縮朒。嗚乎洪觥中。雲章幷鬼籙。君今又長逝。鳳去餘鷄。强亡弱反存。此理諒難鞠。吾年已融滿。眼暗如霧縠。牙齒半動搖。杌隉妨齕蔔。悲君復幾時。終須等臧糓。長歌百五十。一字涕一匊。那期逝者知。聊以衷臆暴。節物近重陽。籬下有黃菊。汎之擬誄君。東家酒新漉。一病竟不果。蛛網暗塵盝。樑月照枕畔。譫囈屢呼僕。醒來不見君。空有淚蔌蔌。踽踽歎路歧。行野言采蓫。凄凉郢匠斤。嗚咽燕市筑。年年澗畔草。東風吹又綠。</text>
<title>寄南陽太守鄭汕樵</title>,<text>歲新已三日。病未能進。是則澹人之罪也。詩債竟以半脅肉磨勘。豈以事在元朝赦令前爲解耶。戱疊前韻呈上。一番暖寒會。恐不可已也。秦求無厭。申乞莞恕。如是我聞佛言常。一切貪嗔可捨忘。五戒惟肉斷不得。笑他粥飯與啞羊。丈夫拙謀不自食。闕足莫理支龜床。大抵肉食有數存。此理驗之麻衣方。或有簞豆甘陋巷。或有文繡被屋塲。班超虎頭燕其頷。蔡澤魋顔隆鼻梁。我今五十知天命。鏡中霜鬢紛飛揚。老大濩落飯不足。諸公滾滾方厭粱。盛世敢言居下薪。浮名却愧在前糠。汕樵嗜詩如嗜炙。讀之津津頰舌香。殷勤爲分官厨餘。一洗措大口嚼商。頃刻運斤鑿中。縮手吐舌巧匠傍。吾詩可直肉百斤。一臠未足夸鋪張。請君重設暖寒會。更卜良夜夜未央。</text>
<title>楊花渡口號</title>,<text>西風拂袂出楊花。乍繫鳴驢坐酒家。漠漠孤烟生遠嶼。陰陰萬柳覆明沙。久於塗道堪呼馬。逝矣江湖且侶蝦。野渡舟橫人不見。勝居樓影半林斜。</text>
<title>平遠亭 在巴陵衙舍右數武</title>,<text>巴陵眞醞藉。平遠合名軒。野勢浮孤島。江光帶數村。騫蹄行草際。殘角出山根。過客閒看竹。斜陽酒一樽。</text>
<title>巴陵途中。拈漁洋韻。</title>,<text>再見西湖月。摩尼望更豪。漸深江海癖。遂忘道塗勞。落日靑驢倦。長風白鳥高。漫浪聊復爾。久已典朝袍。</text>
<title>夜抵金浦疊前韻</title>,<text>呵擁明雙炬。書生分外豪。酒每因人熱。亭仍送客勞。邑古楡楊大。江平荻葦高。平明三吹動。和睡拂征袍。</text>
<title>控海樓 在文殊城下</title>,<text>二十一日晴。中火通津。午後抵府。宿靜海堂。文殊山下石爲垣。縹緲高樓鎭海門。萬瓦參差通御氣。千颿出沒落潮痕。設施眞見規模大。控護方知體勢尊。最喜西南雲浪外。摩尼晴色泛空樽。</text>
<title>尺天亭。拈弇州韻共賦。</title>,<text>坐久名亭集暝鴉。扁舟如夢渡楊花。城雲欲雨濃鋪墨。海霧爲黯隔紗。始信人生元水國。卽看公館似禪家。淋漓正好忘形飮。白拂烏巾一任斜。</text>
<title>舟中拈韻共賦</title>,<text>二十二日朝。霏微卽晴。携妓樂具厨傳。出朝海樓。登燕尾亭。放船下靑州浦觀捉魚。迫曛冒雨還。靜海堂宿。酒氣詩情足以豪。畫船簫皷坐忘勞。遠天雲布魚鱗細。平地潮來馬背高。積氣蒼然渾沆瀣。浮生等耳一芒毫。今行定療幽憂疾。勝似宏觀八月濤。</text>
<title>靑州浦。觀捉鱸魚。</title>,<text>紅鱗撥剌尺强餘。細膾金盤雪不如。未待秋風蘇病胃。此行眞是爲鱸魚。</text>
<title>朝海樓 在燕尾亭下。樓毁且百年。柳西修而新之。城堞改觀。寔爲海門重地。不特瓌麗以供游覽而已也。</title>,<text>朝海高樓鎭一方。工倕告落日辰良。軒甍敞豁雲濤逈。丹碧輝煌雪堞光。匪爲宴游崇棟宇。合將威重壯關防。當今保障如君幾。不枉朝家屬晉陽。</text>
<title>燕尾亭</title>,<text>燕尾亭猶在。登臨發浩歌。白晝胡兵入。靑山鬼火多。天險有如此。人謀無奈何。滄流恨千古。日暮風揚波。</text>
<title>甲津次農巖韻 二首</title>,<text>二十三日晴。同柳西出甲津。泝舟上草芝鎭。少憇息波亭。仍上鼎足山城。宿僧寮。天設關防控險津。因之增戍擁重闉。平沙有鬼空挻焰。曠野無兵不見塵。甲渡舊名徵麗氏。麗時蒙人言積甲可渡。故名云。 丁年遺恨納淸人。綢繆正在昇平日。國耳如今孰忘身。海大西南口。江都實捍門。萬颿來鳥外。千堞枕山根。戰士空塗血。書生欲黯魂。黃雲迷古壘。日暮見鴉翻。</text>
<title>孫石項 世傳孫石舊梢工名。麗時人。因諫見殺。遂名其地爲孫石項云。岸上有塚。每商舶過其下。必具糈祭之。不則遇風覆舟。</title>,<text>孫石因名項。船人說至今。跌蹉難着手。齦齶實當心。古塚烏鴉集。平沙鸛鶴吟。捨舟仍上陸。山日轉陰陰。</text>
<title>息波亭 在草芝鎭</title>,<text>聖代波濤息。亭名二百年。短筇行草際。長嘯落鷗邊。鹽戶靑散。屯軍白日眠。落句缺</text>
<title>傳燈寺。次牧隱板上韻。</title>,<text>西風掃雨海山淸。多意天公餉我行。下渚移舟靑嶂出。高林振袂白雲生。十方照耀燈名寺。二酉深嚴石作城。牧老遺踪如可躡。碧壇笙鶴更關情。</text>
<title>船頭堡</title>,<text>二十四日。朝陰午晴夕雨。歷船頭堡。抵博山村。登摩尼觀塹城壇。下山憇天齋庵。還博山村中火。冒雨還靜海堂。堰大船頭堡。山嚴鼎足城。熟諳憑邑誌。猝遇問村名。草樹連天暗。雲烟並海明。未須愁路惡。奇觀在前程。</text>
<title>摩尼山。次前人洗心齋韻。</title>,<text>海上摩尼嶽。空濛積氣靑。不根鰲定戴。到頂鶴應聽。牧隱詩。云如聞笙鶴駕空來。 大界渾如泛。崇壇若有靈。那由風兩腋。猋擧躡天庭。不覩玆山大。難言到沁中。際天都是水。無日不爲風。星斗攀堪摘。登萊望欲窮。我非韓愈氏。澄霽謝天公。</text>
<title>塹城壇。次牧隱五古八韻。一作參星。舊傳檀君築壇祭天。下有天齋庵。誌云。我太宗麗時爲祠天使。齊戒於此。</title>,<text>摩尼載中祀。實維鎭東國。若昔開荒初。神君降檀木。古傳此祠天。崇壇頫巖谷。荒哉事有無。誰見奏章錄。恭惟我太宗。宿齋有庵屋。我來登絶頂。屛氣涉石築。靈兮恍來下。如聞風肅肅。歸將獻吾君。萬年長生福。</text>
<title>望漢亭。東門 拈東字。</title>,<text>二十五日晴。朝起。柳西書報曰。今日以巡城出令。所到若門樓將臺。歇息處飮酒一盃。聽歌一曲。作詩一首。不者罰一巨觥。是日登自東門。歷望漢亭，北將臺，鎭松樓，瞻華樓，南將臺，射亭，晏波樓。還靜海堂宿。軍令分明出上東。酒壺歌妓又詩筒。桑麻滿野村容暗。絲竹殷空海氣通。可喜風流兼地主。卽看晴景會天公。登臨忽動思歸興。漢水終南在望中。</text>
<title>北將臺。拈㙜字。</title>,<text>北山先據勝。縹緲此焉臺。雪堞津亭列。風颿郡國來。浮雲正浩渺。落日一徘徊。往事煩休說。呼兒且進盃。</text>
<title>鎭松門。北門 拈松字。</title>,<text>府治北嶽亦名松。出沒天磨對峙峯。麗氏尙全三板浸。蒙兵欲以一丸封。運移故國今爲燼。海晏靑山不見烽。異代興亡何與我。且將絲管鎭相從。</text>
<title>瞻華樓。西門 拈西字。</title>,<text>隱映溟光倒日西。高麗山入半樓低。緣崖仄逕初經雨。駕壑危橋宛飮霓。酒似潮來應有信。詩從境變各爲題。前程且是奇觀在。努力攀援更一躋。</text>
<title>南將臺。拈山字。</title>,<text>地重江都府。維南壯此山。金湯環外內。旗皷占中間。眞看天成塹。誰敎虜入關。書生恨無極。撫釰夕陽還。</text>
<title>鍊武亭</title>,<text>夾袖鬉氊笠。紅翎玉突枝。名都宜用武。治世不忘危。矢道靑山轉。帿亭白日遲。使家多暇豫。爲汝坐移時。</text>
<title>晏波樓。南門 拈波字。</title>,<text>斜暉冉冉酒生波。移席南樓興更多。聖代卽今無盜賊。名都從古有山河。三聲大砲軍中戱。一色輕裙馬上歌。樂劇翻愁明日別。漢陽歸客意如何。</text>
<title>二十六日晴。江都之觀止矣。挐舟將歸。爲柳西苦挽。更留一日。開筵于靜海堂。盡歡至夜。拈弇州韻。</title>,<text>遲遲三宿更停驂。添酒中堂興轉酣。叔子風流傾峴首。耆卿詞曲滿江南。半啣斜日看將盡。獨去行雲贈不堪。絲肉且須窮勝事。一時快意勝玄譚。</text>
<title>以寬堂。次東岳板上韻。</title>,<text>畿輔䧺關古沁州。居留實昉保釐周。名山史閣徵昭代。大海兵船備盛秋。丙燹開門徵積恨。未陰綢戶仰詒謀。多君享受昇平樂。襄漢風流擁一樓。</text>
<title>里夫峙</title>,<text>負國慚無狀。投荒乃分宜。士風南土號。物論大臣知。骨傲叢羣慍。家貧犯衆疑。行行愁日暮。前嶺轉嶔𡾟。</text>
<title>柯亭店阻雨</title>,<text>試藝謀身兩未工。踈迂執滯又儱侗。那知妙在常經外。秖信凡空亂券中。九死羞爲機辯巧。一生甘坐命文窮。明時薄譴恩還大。默數諐尤聽雨風。</text>
<title>早發長院</title>,<text>宿靄朝烟倦望遮。平川閭落帶桑麻。龍鱗甽錯千畦雨。麂眼籬明兩岸沙。隔水不禁懷舊國。買山無計著全家。行行且趁嚴程去。石棧連雲未覺賖。</text>
<title>佳興店舍。遇石蕉暫話。臨別口號。</title>,<text>謫客佳興店。肩輿宰相來。幾時驚小報。一笑引深杯。上國浮雲逈。中原落日催。耻爲兒女別。相視意悠哉。</text>
<title>宿荷沼村舍 荷上無馬店。且迫曛。正躕躇。有一村夫導而之家。殺鷄供。容甚恪謹。怪問之。言生長南村。下鄕纔十餘年云。</title>,<text>野店黃昏信所之。主人迎客止啼兒。與蒭歇馬催晨秣。爲黍烹鷄戒夕炊。誰意炎凉無逆旅。自言生長是京師。窮途一宿深心見。信義由來賤者知。</text>
<title>涉㺚川</title>,<text>荷衫五日趲炎程。歷落𡼲崎鬢雪明。久判功名爲外物。誰知文字誤平生。㺚江新雨舟孤渡。鳥道斜陽馬屢嗚。九折羊膓猶不恐。敢言憂患合安行。</text>
<title>彈琴臺 二首</title>,<text>于勒僊何去。琴臺入望賖。斜陽號鸛鶴。往劫憶龍蛇。悽咽磨刀水。銷沈折戟沙。捐生竟何補。長遣後人嗟。據山元制勝。背水本違經。大將非韓信。重岡甚趙陘。一夫輕寇敵。八路慘生靈。萬鬼啾啾哭。楓林空黑靑。</text>
<title>林將軍祠 祠在斷月。有遺像。</title>,<text>烈烈林忠愍。丹靑屋數間。並時毛帥島。遺恨岳家山。鬼大邊無備。奴驕國有姦。英雄千載淚。石蘚釰痕班。</text>
<title>鎭南關 鳥嶺第一關</title>,<text>噫吁蜀道揷天高。試上層巓覽一遭。鉅石當崖橫齒齒。長風振谷動騷騷。誰令縱虎飜跳柙。却恨亡羊始補牢。有此重關無壯士。腐儒恣意弄吟毫。詩人申滃。有靑邱無壯士。白晝過南蠻之句。</text>
<title>鵩舍謾吟。拈漁洋韻。</title>,<text>西風吹面午眠興。强起消搖杖綠藤。梅雨乍晴鳩婦哭。棗花初落麥人登。川原杳邈來何自。閭井參差見未曾。楚客易爲悽惋語。莫敎離恨集眉稜。</text>
<title>戱題 記三十年前赴杏庭試。有靑山老屋潁尾枕。往往江聲生畫障之句。諸鉅公擊節傳誦。謫舍偶閱邑誌。縣西十里有潁江。豈是行亦應詩讖邪。</title>,<text>靑山潁尾枕江聲。尙記吟傳洛下生。了悟萍緣前定在。歸將畫障證今行。</text>
<title>端陽日志感</title>,<text>端午前年守故岑。今年端午潁江潯。熱凉屢換驚雙鬢。忠孝都虧愧寸心。櫻笋初嘗那下筯。菖蒲强揷不勝簪。明朝驛使長安去。夜草家書淚漬淫。</text>
<title>曾王考諱日。抆淚志感。</title>,<text>永慟曾王父。嗚乎諱日臨。振圮庥實藉。承祀愴彌深。祠版以宗家親盡。今春移奉于家。 那有獺魚報。飜成鵩鳥吟。家人應不寐。明發耿中心。</text>
<title>聞族姪轍求大闡。喜甚口號。二首</title>,<text>遠聞潁眉侄。射策登龍門。一榜眞公道。三塲乃壯元。蘊奇終有遇。積厚豈無源。定似旃蒙歲。長安十日喧。乙未增廣。余偶忝策魁。是歲轍又占魁。可异也。我灑荷裳淚。君題桂籍名。升沉元命數。憂喜揔恩榮。正恐徵前轍。深欣聳後生。輔車門戶計。從此有經營。</text>
<title>簡寄汕樵</title>,<text>碧樹終南下。汕樵病若何。南來時汕樵病痁失別 交情窮後見。離恨老來多。海館評澆藥。江樓問製荷。但道長沙客。顚毛日漸皤。</text>
<title>柳西寄書。書此奉還。</title>,<text>千里故人札。殷勤別紙裁。三傳言者妄。九辯爲之哀。述柳西書中所云 地逈靑蠅絶。江明白鳥來。窮途知己感。空有淚盈腮。</text>
<title>南來日醉裘有書。擬書此爲謝。失便不果。</title>,<text>匹馬南行日。書來問製荷。傳言三不止。知己一爲多。齷齪滔皆是。𡼲崎咄奈何。楚聲悽更苦。休恠遜中和。</text>
<title>聾奴 二首</title>,<text>慧固人奴忌。風聾故自欣。但呼君實字。那聽子淵文。白日羊如鼾。靑山鹿共羣。衆咻應未已。吾亦欲無聞。謫客無誰共。興居仗爾多。奉匜供盥漱。支枕待騷摩。頤指增煩惱。呼譍奈錯譌。愧吾聾更甚。不用費嗔呵。</text>
<title>戲書 二首</title>,<text>功令家軆盛南中。村秀時來問拙工。文字累人餘悸在。主司學究等冬烘。唐音曾史少微通。却恠童兒枉用工。五十讀書申諫議。一生坎壈是文窮。</text>
<title>伽倻王陵 在縣南二里許</title>,<text>金官誌載五伽倻。耕象咸寧一片莎。故國千年餘石馬。每冬十月集神鴉。縣吏多金姓。皆祖伽倻。以十月歲一祀云。 東風幾綠王孫草。北渚猶紅御愛花。縣北數里有池。名上監。一名井花池。又名御愛。傳伽倻賞蓮於此。至今菡萏甚盛。 羅濟遺墟皆劫燼。興亡蝸角不須嗟。</text>
<title>恭儉池 在縣南二十里</title>,<text>儉池之水舊聞名。今睹冲瀜一鉅泓。石笋羣巒傳馬飮。蔡紹權池記云。聞咸諸山奔趍。若渴馬之飮于河也。 玉田千頃證龍耕。每正月望夜。湖水片片坼開。墢起如發耟然。土人謂之龍耕。 量虛溝瀆歸皆受。施博沮洳洩不盈。每秋冬瀦納衆水。夏至後洩之。漑田六七百頃云。 魚鳥西湖同泳澤。謫居猶得傍壺瀛。蔡記有小瀛洲之語</text>
<title>愚伏墓 在儉湖</title>,<text>是爲愚伏墓。蒼檜儼重岡。止水靈應在。高山仰更長。讀碑爲下馬。攀咳若登堂。定有流風遠。行將訪雒商。</text>
<title>快哉亭。次板上韻。亭在縣南十里利安川上。蔡懶齋壽所搆。壬辰燼毁。年前重建。有詩若記揭板。</title>,<text>蔡家亭子頫淸川。萬木陰中獨巋然。此地尙餘君子澤。蔡之後孫。多家于亭下。 當時誰似大夫賢。懶齋乞休。歸老于此云。 雲烟四豁棲塵表。棟宇重新記燹前。遠客登臨殊一快。半酣風袂欲仙仙。</text>
<title>吏有金在煕者頗聡慧。略解文字。公餘輒來。伏侍甚謹。意欲乞詩而不敢也。書此以贈。</title>,<text>伽倻爲始祖。雲耳吏于咸。邑誌徵中葉。志云。國初有金饒，金澤。幷封咸寧君。卽伽倻王後。邑吏金姓。皆其裔孫。 池名記上監。公兄元貴閥。倉氏亦淸銜。愛汝頗聦俊。靈根也不凡。</text>
<title>六月六日。孝定殿小祥。赴哭客館外班訖。抆淚謹書。示主人使君。二首</title>,<text>八域同聲哭。去年今日回。龍湖寖以邈。駟隙一何催。自盡先王制。如初赤子哀。帝鄕應有慰。追孝配昭哉。纍臣無狀甚。今夜哭殊鄕。磨頂曷追報。捫心倍慟傷。白雲應左右。華玉在中央。想像增摧咽。橫流涕泗滂。</text>
<title>七日見家書。始知有是月二日特宥之敎。聞命感泣。竟夜不寐。謹書識喜。兼寓惶蹙之忱。</title>,<text>日邊來邸報。燈下讀家書。大度包容內。微軀滓穢餘。雨霜皆敎也。天地若偏於。敢以恩忘罪。黥痕故自如。</text>
<title>娘怨 並小序○十二首</title>,<text>。醴泉妓也。年前尹學士彥明 行謨 奉命試士于嶺南。旣竣過醴。主倅命薦枕。時年纔十五。驚恐跳出。是歲三月。彦明謫于醴。已年十八矣。尙守紅。聞彦明至。卽來侍謫舍。以慰覊寂。亦奇矣。其視湖州女之成陰結子遠甚。五月。余又以罪謫咸昌縣。咸之距醴。僅一舍有餘。縣吏有數往來于醴者。爲余道玆事甚詳。余仍走書訊起居。微提以賀良緣。彦明答書甚牢諱。余擬作娘詞幾篇以實之。而未及焉。未幾。余與彦明。俱蒙宥當還。卽飛書相賀。挑燭作娘㤪十有二截。並緘送。雖鄙俚潦率。不中音節。而畧有竹枝囉嗊之聲口云。風流學士昔星馳。南國佳人字兒。却似湖州垂䯻女。枕邊留下十年期。芳華恰過破瓜時。殢雨尤雲恨太遲。自是小桃貪結子。故敎楚客採江蘺。郞言華髮愧朝雲。儂愛坡公一肚文。異日西園圖雅集。侍書女史雪羅裙。尹贈。有愧吾華髮三千白之句。榕陰客散晝如年。鵩舍愁眉乍黯然。半盞溫存先解悶。石榴花下進霞箋。細簟中間小燭臺。象牙骰子賭千回。雙騎八黑隨聲得。歡一輸時罰一杯。日邊消息下金鷄。顚倒茶僮喜共携。獨有蛾眉愁攢黛。碧欄干外背燈啼。郞來三月抵三秋。三月儂看一轉頭。但願從今霖十日。洛東江水阻歸舟。細葛新裁玉腕勞。卽身要貼汗蘭膏。早知如此成離別。悔不從前割一刀。官池南畔藕如船。共蔕連絲兩愛憐。相思一種情根在。長傍君家陸地蓮。卸下金釵去訊巫。幾時郞佩嶺南符。笠轎紗帳靑鬉馬。肯載情儂北上無。那得飛踰大嶺嵬。碧紗窓傍禁門開。軟塵黃土東華路。日日看郞赴闕回。山鷄誰說性難馴。半臂猩紅一點眞。莫恠黎渦瑕白璧。澹庵猶不鐵膓人。</text>
<title>留別主人使君 五首○使君以事往營門。留詩爲別。</title>,<text>萍水咸寧館。金吾未了因。年前余爲問郞。使君以本府都事。同苦數十日。 眞爲東道主。同是北方人。縣舍黃梅熟。官池碧藕新。一尊相視笑。忘作異鄕身。友道窮方見。光存抵萬金。官厨沾亟餽。村舍荷頻臨。末路餘靑眼。中年托素心。共憐京國戀。是月倍沾襟。孝定殿練期之月故云太守淸於水。輿言聽里鄕。糴民平斗斛。課士倣升庠。學子爭相濯。覊人與有光。所嗟華國手。屈補傳循良。鵩舍經三月。雞盤降九天。萍逢元偶爾。桑宿更依然。別緖呑鉤餌。歸心注矢弦。竹樓君亦客。何處是明年。師魯方吟越。文長適宰吳。同時嶺外遇。玆事洛中無。明月金龍寺。新秋石釰湖。奇緣竟成錯。回首悵踟躕。主人方擬共余會尹彦明。作金龍劒湖之遊。而未果。一片寒山石。詩人見際煕。夏天吟擁褐。雲巘讀忘飢。酒後槎枒肺。談間歷落眉。半生窮道哭。獨有使君知。縣有詩人申匡運。甚爲主倅所知。與余多相從。際煕。其字也。下吏能知義。流人到郡初。深心勤供饋。便軆穩興居。貧甚斯生濫。猜多易見疎。包容仁者事。能記別時書。余初到。居停于一吏家。吏甚貧。犯逋頗夥多。見在囚中。桑宿不能無惻然。</text>
<title>流頭日離謫舍。邑中士友洎吏校。送至利安川上。酌酒爲別。索詩甚勤。口號以贈。</title>,<text>諸君何幸得經過。三月咸州賦製荷。嶺外談詩無鱉相。江干沽酒聽漁歌。佛家桑宿聞如是。水國萍分恨奈何。深謝溪頭相送意。兩行疎柳夕陽多。</text>
<title>至恭儉池居停。舊主人全家來候。炊粳烹鮮。進酒爲別。意甚懇至。臨起口號以贈。</title>,<text>勞苦全家送一程。午時來候自天明。松林歇馬供蒭秣。柳港叉魚設膾烹。半月居停留業債。異鄕流落見眞情。愧吾無力周章汝。怊悵臨歧未忍行。</text>
<title>到商山。哭玄門李丈靈幄。</title>,<text>記得當年拜洛師。魁梧磊落美髯髭。常聞北海諸賓滿。今到西河一涕垂。零落橘中四老會。玄門嘗集邑中諸年輩。爲四老會。 蕭條梅下五冠詩。玄門留泮時。共親友賦五冠詩。余亦和之。 古家喬木猶依舊。留與繁陰長子枝。</text>
<title>呈雪堂李丈 幷小序</title>,<text>雪堂丈人。洛人也。世家洛師之西村。少歌鹿遊國庠。華聞藉甚。諸生莫之先焉。屢擧不中。年老而家益落。一日。挈眷下嶺南之商山家焉。洛之士友咸嗟惜之。作爲歌詩以別。思之已二十年。是歲。余以罪謫咸昌。咸距商二舍而近。幸一拜有緣。時劇熱。未之及焉。余方宥還。取路商邑。卽走書先報。雪堂聞卽飛鞚而來。會李哀叙可家。劇談共宿。雪堂年今七十有九。顔貌豊腴。步屧如飛。文章不少衰。益遒健古雅。主人言其子若孫治生甚力。家計頗饒。無衣食憂云。臨行。謹書一律。奉以爲別。二十年前李雪堂。挈家南下使心傷。誰知晩福終身穩。眞笑浮生到老忙。肌肉敷腴眉並皓。文章古雅色逾蒼。從今我亦謀歸潁。反唱芝歌近雒商。雪堂南下日。余作商雒山水歌。以寓招隱之意。今擬更作長歌。以擬反招云。</text>
<title>歷入愚伏舊宅。吟示主人。</title>,<text>愚伏先生屹嶺中。惟其繼者立齋翁。文章道學無今世。俎豆衣冠有古風。大隱屛前脩礫皓。寒棲庵畔夕陽紅。一枝可但占先折。桂樹庭間立立叢。主人長胤年前大闡</text>
<title>發愚山。涉十大川。歷栗藪。踰化嶺抵三山。</title>,<text>曲折紆回又轉灣。行行盡日損容顔。一溪十渡通同石。百里三分大抵山。楸壟喜臨龜北峙。荷衫憶度鳥東關。川原跋涉休憚險。平地羊膓半跬間。</text>
<title>店舍夜坐。忽記趙汝中終祥。感吟二首。卽六月十九日也。</title>,<text>倐忽三霜盡。吁嗟六月回。親朋應聚首。遷客倍沾腮。屢起聞鷄店。那過下馬臺。汝中舊居。在龍仁蓮院。距下馬碑十里弱。 長歌百五十。空負菊花杯。汝中死之歲九月。余作哀詩百五十韻。擬汎菊誄之。病遂不果。 自君爲異物。不復有經營。落落晨星散。倀倀日暮行。踽凉悲後死。偲切若前生。所賴阿咸在。時時論筑聲。</text>
<title>到墨井。聞水樓訃。感吟一截。示族侄晳求。幷小序</title>,<text>水樓鄭諫臺 鴻淳。五十年讀書士也。少擧進士。赴大科會皆不中。六十二之乙巳歲。中庭試第二。余有詩曰。窮經博古鄭康成。白首終題桂籍名。後生不復書爲戒。從此家家有讀聲。其秋陞六。嘗一經臺銜。棲棲於下僚。旣而拘年限。竟不得一縣監而止。可悲也。是行到墨井。聞其訃。感吟一截。示族姪晳求。晳求。水樓女婿。紅紙題名迫七旬。一官不捄廣文貧。丹旌二字前持憲。更以何辭勸後人。</text>
<title>抵文鄕。吟示堂內諸少。</title>,<text>南柯片夢閱升沈。前度行臺匹馬今。數月再爲花樹會。五更三起白頭吟。相逢親戚將何面。可質神明是本心。戒爾後生前轍在。立身毋忘戰兢臨。</text>
<title>示從侄性一</title>,<text>送君淸灞我心傷。我又蒼黃賦涉湘。不幸同時悲阮轍。那知今雨對韋床。江湖滿地歸心耿。歲月欺人過事忙。努力崇明相與勖。莫言牙髮已滄浪。</text>
<title>拜省親山感吟</title>,<text>秖个庸愚不肖兒。幾多父母慼伊詒。毫毛那有劬勞報。黥鼻全無返告辭。一霈旋垂吟蕙佩。餘生實慟誦莪詩。丁寧在耳移忠訓。明發追惟淚謾滋。</text>
<title>抵華城。趙上舍景綏來見店舍。傳老樵訃。</title>,<text>蓮樵死去巷寥寥。又不幾何哭老樵。轉眼親朋稀舊雨。傷心謫客返今朝。餘生已判溝中斷。絶響空悲爨下焦。碧樹黃花溪上屋。向誰幽抱洩無聊。</text>
<title>歸家。見酉山寄謫中書若詩。謹次以謝。四首</title>,<text>拂拂荷衫出上東。瘴江梅雨暗南中。浮名掃地通身滓。蜚謗騰天到腦烘。自愧遺珠輸竗筭。敢言懷甓啓流風。半生讀字翻成誤。魔蝎元來未諱窮。愁雨愁風記趲程。日邊如夢漢陽城。敢論謠俗編唐雅。來書。有民謠物俗記志之語。 謾註騷經托楚聲。北札空悲吟蕙佩。南烹猶喜飫蓴羹。恭儉池。舊有蓴菜云。 此身萬死將誰惜。終是涵容有聖明。星家錯解命文昌。誰信財宮照學堂。三十美庄歸陸氏。八千長路赴潮陽。紅塵京國驚傳市。白酒村家喜過墻。歸視炊烟依舊冷。稻魚那不戀幷鄕。來書。有歸視其家。屋漏床床。炊烟踈冷。反不如旅遊忘憂之語。深心窮道感情親。一發三椷字字眞。已判明時爲棄物。誰將古誼問流人。朋游洛下愁行暮。耆宿山南悵隔晨。來詩。有凋零耆舊問襄陽之句。 潁尾那由謀數頃。碧波魚鳥與爲鄰。</text>
<title>憶醉裘 五首</title>,<text>碧陰林下屋。裘仲病何如。鵩詠三旬返。蟬聲數日餘。長隨應藥餌。宿好是詩書。那更故人酒。牢騷一破除。伯氏農家笠。畦蔬整幾行。豈終果於世。吾有得之鄕。競問東岡杞。猶歌南國棠。纍人干甚事。空復耿中膓。七十南中郡。咸昌百不宜。水泉多瘴氣。閭落少朋知。杜宇伽倻國。菱田恭儉池。蕭條記行作。慚愧酉山詩。謫客歸來好。歸來足攢眉。巷泥稀故舊。床漏繞妻兒。薄俗從他罵。餘生竊自悲。無誰說與此。獨有故人知。久病風兼雨。關門讀楚騷。漸於筆硯懶。空有夢魂勞。匏蔓緣墻大。荷花出水高。相思不可見。一嘯望東臯。</text>
<title>石芝寄書問謫。及歸又有書。感而有吟。三首</title>,<text>西施蒙汚毁眉蛾。睨視人皆掩鼻過。石芝居士淸於玉。何苦江潭問製荷。銀臺聽漏夜沉沉。挑燭裁書抵萬金。百尺鮎竿千丈坎。微君誰惜此崎𡼲。石芝時直銀㙜。來書有鮎竿跌墜等語。淸泉白石萬松間。寤寐仙庄舊往還。小蹇非憚重踏跡。恐將滓穢累名山。來書。有明德草坐可得面欵之語。</text>
<title>送兪時顯 致崇 之任遂州 八首</title>,<text>嶺南謫客雨中還。偶檢除書几格間。二十二年兪侍讀。新調五馬出陽關。春坊記注右承宣。片片氷銜不直錢。腰間丈二銅魚綬。可道翩翩鶴上仙。湖南直指北評臺。郡國諸侯振恐來。墨墨低頭爲此去。人生貧病可哀哉。西海名都列似碁。遂州偏小邑無爲。君恩敢道淮陽薄。琴嘯眞宜卧閤治。皁盖飄飄渡碧瀾。淸秋將鶴獨之官。縱然家累輕拋擲。可奈腸中一寸丹。戶誦家碑說至今。石蕉何政入人深。潁川丈盖成前例。且卜君行帶化金。蕉台莅是郡。登繡褒。特命陞資。海上新秋九月山。檀君古蹟幾時攀。阿斯仙吏如相問。但道癡禪墮劫還。炎風拂拂雨垂垂。卧病關門憶遠離。顧我已拋爲郡計。等閑題罷送人詩。</text>
<title>咸昌使君有書幷和詩。復寄三首。</title>,<text>割鷄淹小試。錫馬荷殊褒。寇借應輿誦。馮潛奈選曹。善治元用拙。直道始知高。報國官無小。休思賦嘯臯。使君已經八考。考最。繡啓又首褒。至蒙錫馬之典。而未之遷轉。來書有賦歸之語故云。謫寓元過客。官居是坐禪。難爲去留意。眞似宿生緣。早柿紅初熟。新荷碧正圓。詩存人不見。思憶定依然。衙後有大柿樹。八月初。已爛熟云。不省歸家樂。兼旬一病垂。親朋新問謫。穉子舊啼飢。滓穢餘生愧。畸窮末路悲。謬蒙相愛厚。風雨讀來詩。</text>
<title>華陰自燕新返。同兮山拈唐詩韻共賦。</title>,<text>書生無計過居延。舊史徒聞釰湧泉。顧我病深梅嶺雨。多君吟遍薊門烟。令威古柱浮雲外。徐達長城落照前。萬里歸來無一物。獨留秀句在山川。</text>
<title>拈韻又賦</title>,<text>我初南返君西出。小劫黃粱夢裏身。一諾燕臺多壯士。九歌楚澤有騷人。歸來雨絮憐根蔕。過去風花悵溷茵。至竟回頭皆幻境。且須快酌玉逡廵。</text>
<title>後數日。華陰吟示一律。追和乞斤。</title>,<text>端居多暇午眠酣。喜是身無五不堪。偶與逢君談薊北。誰敎誦我望江南。詩情淡愛看花圃。病骨枯憐賦樹潭。汗漫行吟皆造化。不愁衣帶滿蒼嵐。</text>
<title>戲簡汕樵</title>,<text>歌商五日擁氷氊。强寫顔公乞米牋。三十美庄應散在。病妻頻候浙東船。</text>
<title>汕樵和詩。兼送薪米。又寄二首。</title>,<text>不怕寒無坐客氊。梅花動色廣文牋。西江一斗欣沾丐。且命奴星載糗船。擬將紫史作靑氊。不換羲之二萬牋。長物如今將易主。爲誰虹月米家船。南行印來綱目一帙。典在予錢家。聞將轉賣云。</text>
<title>汕樵和來。立書以還。二首</title>,<text>筆槍墨矟擁裘氊。對壘交馳畫雪牋。三日見粮餘幾竈。甑塵洗罷又沉船。菜飧當肉薦當氊。坐誦維摩貝葉牋。我亦從今禪入定。袈裟未必泛湖船。來詩。有樵生只做參禪夢。滄海輕盃泛一船之句。</text>
<title>和詩又到。復書以呈。二首</title>,<text>康成書帶草侵氊。細寫蟲魚補註牋。明朝特進橫經席。有甚嘉猷補漏船。汕樵時以特進官赴講筵。來詩。有明日橫書侍細氊之句。七尺龍鬚細錦氊。鸚兒怨舌薛濤牋。懸知夜夜相思夢。盡在陶朱載後船。汕樵貯柳枝于台峯海居。曾有詩曰。玉湖圖裏載西施。來詩所云。若爲看去梅花雨。滴破鄕愁藥玉船。盖指此也。</text>
<title>是夜約相訪。雪深不果。朝起。用前韻書呈。</title>,<text>鵝毛糝徑玉鋪氊。散入詩家雪色牋。桂樹山中明月夜。幾回錯認子猷船。</text>
<title>同潁眉赴華陰宅賦梅。兮山，雲槐亦至。二首</title>,<text>紛如我髮半銀絲。一徑行尋是舊知。綽約前身神女賦。瘦孤本色浪仙詩。偏憐素性羞妖冶。合把玄言補濫巵。但有韻人兼雅事。水邊雪後盡幽期。不待辛盤送菜絲。先春消息凍蜂知。聖兪同祖堪修譜。和靖爲妻定解詩。雪後氷心參古硯。月中香影動深巵。憐渠瘦絶寒於我。休向黃昏怨悞期。</text>
<title>臘月十六日擧男。戱書志喜。</title>,<text>始滿融年二又逾。飜驚老蚌生明珠。不愁身上五窮鬼。且喜眼前三丈夫。于氏門閭高大望。向平婚嫁遠長圖。鈍根坎壈無如我。更笑坡公願魯愚。羽兒初度。余有詩云。乃父非坡老。聰明不願愚。</text>
<title>正月二十一日。會華陰宅。拈韻共賦。兮山香麓雲槐幷到。辛亥</title>,<text>若干殘雪宿陰林。敎着餘痕入鬢侵。都鄙人聲知歲色。巖阿鳥語見春心。向婚未畢遊還晩。融滿差過坐漸深。終是業魔除不得。一年詩運又沉吟。</text>
<title>咸昌使君入都見訪。誦示同前使唱和詩。次韻以呈。三首</title>,<text>咸寧館憶漢陽城。過境回頭歲已更。萍草根緣同北返。榴花時節有南行。橫雲足讖歸湘侄。斜日論襟遇劇兄。佛氏戀桑非妄說。至今三宿動關情。四載牛刀滯武城。分明漏鼔報更更。鷄豚不擾伊誰惠。龜鶴都拋又此行。異績南州歌杜母。餘緣東閣證梅兄。川原遠涉休憚險。定慰攀轅願借情。使君臘政又不遷。是行若有不豫色然。</text>
<title>屬前使</title>,<text>澄淸七十二州城。去甚安絃瑟不更。苦蘗懷中氷貯在。甘棠車下雨隨行。謝庭聞喜誰賓主。韋曲聯芳是弟兄。在南日。聞前使之咸氏以新恩榮到于營門。時未可以宴集。但咸昌知禮以至親往會云耳。 一路福星應恐去。暫時爲客見民情。飫聞淸德。心甚欽誦。爲賦以屬。</text>
<title>次眉南孝寢直中示韻 六首</title>,<text>未論坡是與坡非。一切根塵四大依。無障礙應寬丈室。有方便自足矍扉。畫家鉛墨閒臨帖。酒國干戈靜解圍。着處心安消遣好。江湖滿地欲安歸。歎息希言少壯非。同庚皓首兩依依。君應抱璞羞沽市。我亦焚銀欲掩扉。老去生涯荒秫畒。向來聲聞愧荊圍。淵明五斗相先後。買潁他年共賦歸。秦城雖好故山非。賴爾相將等蚷依。韋曲三魁欣接武。江州百口憶連扉。心長白髮愁成禿。腰大黃金佇副圍。回首釣遊如昨日。微君且欲與誰歸。默契寧論舊識非。卷中鬚髮見依依。懷人宛在葭中沚。問主何須竹下扉。與酒徒遊壚卷積。有賢人聚座香圍。習池我亦尋春去。準擬烏巾倒着歸。嗚乎赤子化罔非。尙想仁言玉几依。象設深嚴安翠幄。龍香晻藹啓朱扉。凄凝石淚應千點。老大松身可十圍。永慟東方堯舜作。白雲千載去無歸。記注雖卑散列非。耿光咫尺日瞻依。橫經半夜登前席。宣綍元春闢左扉。鳳咮氷呵宮硯別。龍涎香惹御爐圍。靑衫烏帶休生恨。猶勝當年下第歸。</text>
<title>夜集華陰宅共賦。竹下，眉南，柳匡廬 惠魯，韓鶴南 鎭棨，柳下同會。</title>,<text>自從黃葉滿長安。遲暮情懷每尠歡。剡曲逢人初雪下。幽州送客北風寒。是日出西郊。別赴燕使行。 生來骯髒甘同俗。老去漫浪勝作官。水到渠成時自至。逆流休恨上船灘。眉南有白髮欺人獨冷官之句。故末聯云。</text>
<title>翌日大雪寒甚。疊前韻三首。簡華陰。</title>,<text>被裏波咜卧雪安。眉稜萬念襍愁歡。借炕每耻因人熱。庇廈常懷若己寒。淡愛梅腮妝素服。傲欣松鬣號蒼官。白衣誰肯訊平安。怊悵東籬憶所歡。昨日一花成已老。孟冬十月作初寒。讀騷但可稱名士。塞破那由做好官。却笑沙頭拳足鷺。月明飛向使君灘。何必吾操出四鄰。張軍眞足詑時人。雲間日下華聞盛。雪後花前綺語新。京國黃金元有價。古家喬木易爲春。酒止數廵肴數品。不妨文讌會頻頻。</text>
<title>白蓮社。同華陰，竹下，雨田，茝圃，眉南諸公拈韻。自東至刪字。出則卽書。無止滯。十五首</title>,<text>回頭十載夢成空。記得東林葉正紅。洛社親朋來舊雨。曹溪淨侶問餘風。斜陽立馬孤烟外。落月懸燈萬木中。老去漸深禪悅味。境身方悟本來同。欹是疎林側是峰。高樓月上上方鍾。禪心照水燈千劫。老眼看山霧一重。屐齒半殘新合蘚。帶圍全减舊量松。宿桑了悟浮生夢。一枕黃粱聽夜舂。佛日蒼寒照竹窓。踈林殘雪響空跫。龍宮浩劫餘層塔。漁笛斜陽共半江。飛瀑瀉來琴曲一。斷碑留着屐痕雙。禪門入定眞堪喜。終是詩魔未肯降。幾度吟梅問所思。邇來玆事寄芭籬。西風忽憶登樓賦。半夜如聞出塞詩。身外功名垂歇泊。眼前光景感流移。餘生也好閑消遣。且續殘編記歲時。蕭蕭兩鬢雪紛飛。暫借朱顔酒暈圍。歲月欺人嗟共弊。江湖滿地欲安歸。林叢日落鴉初熟。澤國年荒鴈不肥。潁尾數畦無計買。一蓑何處雨鳴磯。昏鍾刻燭到鷄初。木末寒星數點踈。百道鳴泉皆合樂。滿山明月不勝書。中年却悔情塵重。夙世誰知境器虛。從此且除分外想。護持禪偈證如如。落日袈裟憶泛湖。招提倦客晩携壺。半樓平挹澄江句。二頃安排疊嶂圖。柳絮浮雲吹忽散。梅花明月照應孤。吾儕老矣何須數。此座才仙不可無。三宿行將過虎溪。廬山生客路還迷。月明藻彩交人影。石凍氷紋入馬蹄。別後白雲非我有。向來靑嶂爲誰低。酒醒忽覺歸家夢。一樹梅花在硯西。爲是名山得句佳。飄然出郭理雙鞋。白雲堪贈無長物。明月相隨有好懷。鸛鶴新巢聞嗽谷。龍蛇舊蹟訪磨崖。歸來擬約詩家婦。叢桂巖阿和隱偕。峯頭十丈藕花開。玉女明星勸一盃。凈界千年棲佛地。睡仙三日卧雲臺。漫天雪意風吹散。捲海潮聲月湧來。如此名山那遽別。却愁鍾漏五更催。歲晩江邊老大身。名山不障客來頻。新詩千首梅持世。宿夢三生石化人。此月定無何處夜。番風早又一年春。亦知人境終難免。出洞衣衫十丈塵。歐堂雅令動星文。怊悵珠躔兩地分。不醉無歸留賞雪。所思何在賦停雲。紋枰下子碁誰敵。赤幟先聲鼓不聞。橫約終然輸一筭。知君誰識是蘇君。槲葉疎籬曲棗門。鄕山歸計每勞魂。數畦花藥經營細。半架圖書位置尊。明月携琴調鶴逕。斜風問酒賣魚村。飢人夢飽非眞境。醒後顚毛滿雪痕。奚囊詩卷拾叢殘。桑宿如家別更難。唐殿傳柑方試士。韋園聯棣始論官。飯鍾可奈天明報。杯酒聊爲歲暮寬。來日相思如夢寐。滿天風雪一樓寒。中峰興入幾重攀。怊悵溪橋雪棹還。人去鳥啼斜日下。水流棋在古松間。不愁白盡緣詩髮。猶喜紅餘借酒顔。未必西林空結夢。我家庭畔有南山。</text>
<title>送金學士 炳㴤 赴金城任所</title>,<text>句漏瞻飛舃。鑾坡撤柒毫。定爲攀義檄。聊爾試游刀。邑僻經過少。年荒撫字勞。深山多鹿豕。編戶半鼯猱。板壁孤煙暗。嵌空宿雪饕。崎嶇心已折。偪陋首堪搔。學子無劉蛻。歌兒少薛濤。俸貧非跨鶴。酒劣詎持螯。麤絡凄山葛。飧雜野𧰉。家儲同谷橡。戶植宛邱翿。竊恠鸞棲棘。深嗟驥跼槽。適玆愁欝欝。爲底樂陶陶。匪直存心愛。端知着脚牢。大家垂軌範。昭代貯英髦。當世推王謝。他年仗卨咎。畫熊旋薄試。金馬正高翺。器業終當做。鋒芒故暫韜。因之親鄙細。亦以察愁嗷。擁馬街迎竹。停輿縣滿桃。振貧宣漢綍。警惰勸豳綯。穴有歌鍾乳。村無閙石壕。政成還暇豫。地勝足遊遨。望拜邀明月。披襟納晩颾。林巒疑入剡。潭沼勝觀濠。且理登山屐。仍裝泛海艘。盡東爲大澤。其內實神臯。塔劫呀三獸。峯根繫六鰲。元英積沆瀣。眞本去醨糟。太華猶存蹠。昆侖不見尻。聯延如拱揖。起伏若跑嘷。瀑噴珠量斛。崖懸鐵汲槹。四仙書石字。千佛泛鍾舠。靈境從來奧。名塲半是滔。墨塵誰解脫。烟火自煎熬。一粟唉蜉寄。三桑閱繭繅。天公會相待。地主足爲豪。萬二峯尊怛。三千界幻忉。歷捫鞭白鹿。漱濯振靑羔。嘯落魚龍舞。吟臨鬼魅逃。參尋窮目履。一傡寓風騷。大海書虹貫。名都紙價高。是行殊暢快。少別肯憂慅。水擊鵬垂翼。雲飛鷹掣縧。鄙人實瓠落。深巷長蓬蒿。與覩占龍榜。欣聯署馬曹。似憐潛皓首。屢咜困靑袍。衙坐句文簿。班行間羽旄。逢迎談麈穩。惠好赫蹄叨。忽漫雙分袂。那堪獨撫醪。午晴山滿笏。春漲水平篙。五馬明朝發。孤鴻竟夕號。贐章拚鬼拊。呼燭敎兒挑。意重鞭堪把。思荒筆强操。豈惟傳黃覇。且擬頌王褒。記我成三宿。曾玆走一遭。屋存羅代構。碑載丙年鏖。嶽老歸空寂。琴仙逐浪淘。思之黯魂夢。已矣颯顚毛。正羡琴兼嘯。那由秣又膏。須君到郡作。朗讀枕松濤。</text>
<title>哭洪醉裘 幷小序</title>,<text>醉裘洪公以某年月日臯復于洛師之某洞某第。越幾朔。某月日葬于楊州之某山坐甲之原。已上補缺 友人申佐模時直散騎之外省。愴人琴之俱亡。悼靈辰之不淹。中夜累欷。耿不能寐。遂信口呼寫。畧叙會合始末。洎十餘年契好之篤。以抒哀。凡二百若干韻。盖公臨殞時命我也。具一鷄一果。用前三日壬辰。替人奠之于靈幄之前。讀而告之曰。維歲大淵獻。重陽之前日。平生洪醉裘。嗚乎竟奄忽。澹生直散騎。聞之大摧咽。對食不忍箸。作書不忍筆。悒悒如有蓄。忽忽如有失。有生必有死。如晝夜代迭。仁焉勇焉死。孔顔聖焉歿。乘氣適爾來。忽復如煙滅。或玉碎珠沉。或草亡木碎。苟以達觀觀。天地亦一瞥。一切外死生。如是我聞佛。又聞諸莊周。齊壽夭窮達。榠春未爲久。菌蟪未爲札。所以子琴張。倚尸而歌瑟。形骸尙可遺。寄歸復奚恤。然余哭公死。彌久慟彌切。吾心吾不知。公死吾誰詰。夫人於世間。性有五情七。情與性俱生。哀樂所由發。相彼鳥獸微。嚶伎求羣匹。亦有氣類感。雲蒸而霧潏。人與人相接。那得不親昵。契或珀引芥。合或膠投桼。或王貢結綬。或范張引紼。知己古所難。千百乃得一。得之不容易。誓願無有別。少別尙戀戀。矧伊爲異物。牙徽慟輟響。風斤泣亡質。蘭焚蕙爲嘆。古今恨所切。始余官東陵。粤昔歲在戌。公時穆寢郞。齋舍並林樾。一見了郛郭。再見叩秘鐍。數四輒傾倒。囷廩互罄竭。經史百家言。稗流及禪悅。揚確剔幽隱。揮麈談不輟。我服識淹貫。公推見透徹。相視遂莫逆。情好日以密。花朝及月夕。或時雨兼雪。靡日不聯榻。靡夜不剪跋。詩令錯觥籌。淋漓醉墨潑。險崛石鼎聯。淸新竹枝截。敏或限刻燭。嚴或禁持鐵。余每艶公作。鑿鑿皆中節。公輒讀我詩。津津嚼樝橘。公眞大方家。余實小巫拙。深慙謬見賞。至許仲初軼。匪直文字契。氣味深相結。我謂公良器。金精兼玉㓗。公謂我介石。堅白不磷涅。深恨晩相知。不以鄙凡劣。上下期雲龍。中間或鴻鳦。公家北山窈。我家南山嵲。相思輒命駕。至必竟日昳。憫我弱无援。思以汲井繘。諒我孑不羣。勖以去角枿。貧也廩欲厚。陋之居欲豁。顧我賦命畸。齟齬動輒跌。靑衫十七載。棲棲百僚末。一行試南省。旋復泣蘭玦。誰肯餞錢徽。羣譟罪謝泌。公聞大錯愕。輟食屢嗟咄。作書問纍人。字字出腔血。西施竟蒙汚。蛾眉衆所嫉。何有虎三傳。深嗟驥屢蹶。唾罵滿一世。叢慍逞齮齕。知我一爲多。聊足慰臲。所恃釰兩合。不憂璧三刖。公今棄如遺。使我泣其啜。飢誰訊范甑。窮誰憐阮轍。我有作誰鑑。我有疑誰决。過吾誰爲督。垢吾誰爲刮。匪惟哭吾私。滋惑理回穴。仁壽傳所云。善慶易有曰。聖訓欺我已。未則公家必。公家世積累。請從尙書說。赫赫先尙書。惟時仲淹弼。立朝尙氣義。處家敦任卹。振人若不及。接物一是實。戶外屨常滿。春風藹噓茁。至今縉紳間。長德競稱述。伯氏實繩武。展如邦之傑。蜚英自早歲。歷試長藩臬。民歌召茇棠。士歸狄籠朮。薄庄廣陵下。無多收稻秫。而不長尺寸。常存戒盈溢。公處父兄後。寒素等布褐。書史以自娛。淸嚴以自律。劬學力爲文。屢見有司黜。晩始就蔭途。一命存愛物。因之廢擧業。蹙蹙持兢慄。益謙固應爾。厚積而博發。碧梧停鸞鵠。颺聲子若侄。連年大小榜。華簪錦袍纈。伯氏按西京。公繼佩南紱。潘輿供融懽。蔡帔光寵秩。榮覲鳳將雛。雙㫌互颺䎉。帟幙大同樓。絲肉動轇轕。同朝盡艶羡。遐荒競嘖舌。十截賀喜詩。鋪張寄飛馹。疇意未一周。慶吊變乍猝。傷心謝家樹。嚴霜遽摧折。上蒼諒無知。忍于毒降罰。公時奉老親。蒼黃載脂舝。蘭書錦江口。慘憺白日沒。舟人爲涕洟。行路亦悲怛。未幾所後憂。公又在衰絰。擧家慘蕭索。觸目痛如割。曷由慰悲哀。無寧自放佚。遂以撤京第。郊圻棲盡室。伯氏田家笠。若將𤱶畒畢。公手一卷書。閉戶窮矻矻。余歲一再往。往輒爲投轄。白飯與奴喫。靑蒭與馬秣。遣人市魚肉。佐酒煑筍蕨。亹亹到曉鷄。達曙不爲苶。未見苦相憶。旣見不忍別。一舍曷云遠。邈若隔秦越。數月曷爲久。黯若歲年閱。爲是一寸。纏繞無間絶。去歲夏秋交。聞公久淹疾。我又祟炎瘴。匝月卧嘔泄。鏟跡屛人事。幷與廢牘札。及至十月初。一鞭諗顔髮。公喜急推枕。握手叙離濶。索我謫中作。如聞塞曲咽。已而困依几。呻吟更蹙頞。謂言我生苦。賦受何乖剌。自幼弱善病。力不勝裘葛。性又厭紛華。而不耐煩聒。自從此卜居。地偏覺心逸。有池種芙蕖。有園收芋栗。田入足糊口。室處劣容膝。上而奉母兄。冀幸軆康謐。下而課兒孫。案有若干袠。餘日敦宿好。繹溫伸佔俾。怡神養性靈。足以楡景卒。化兒苦相阨。宛轉不離闥。三夏困痔漏。百日戰寒熱。方其痛極時。昏仆氣屢窒。藥餌寄爲生。書卷一任撇。醫言水泉惡。久服轉嚔噦。料不久於玆。那堪再棲屑。我謂君初計。本非久長術。君家世祿臣。喬蔭異圭蓽。矧今一初會。憂勤仰追遹。治象慶得輿。衆正如茅拔。偉矣伯氏賢。毅然山斗屹。蒼生望安石。朝廷須夔卨。且以君之才。匪止補線襪。太閒反損精。筋絡易壅遏。盍早返城闉。重理舊簪笏。匪曰戀榮祿。良以去欝壹。沈疴當遄已。洒靃獲終吉。公笑謂我辯。無或效七發。散合本無定。行止孰使尼。會須一聽天。且觀究竟訖。伯氏翌年春。夏官掌九伐。乍卸復宿趼。恩言荐降綍。公又地部銜。甄復補郞缺。遂復返江郊。取次近京闕。懿被八判洞。谷邃泉甘洌。門巷宛玉流。圖書左右列。自可復天和。庶不費針焫。奈何二竪嬰。駸駸轉凘脫。見我色含悽。謂吾病浸汩。神識日以亡。氣血日以渴。深知死期近。命也不足怵。伯氏依爲命。親年迫八耋。尙恐慽伊詒。冠巾日盥櫛。死爲不孝鬼。念之增哽噎。余謂君精力。理無致天閼。且念孝友至。神明所陰騭。無那大限滿。日削凜危綴。易簀前二夕。入門無覺察。擧目忽見我。謂我坐暫歇。作聲在喉間。斷續澁更訥。交君十許年。情根深到骨。到今君應悔。我死君涕出。君雖愛我至。死命詎能活。請君作哀輓。慰我薤露闋。嗚乎此一語。遂成千古訣。伯氏向我哭。叩地膓欲裂。使公目不瞑。鬼伯一何恝。生也若有爲。死也何其歘。以公止於斯。難諶予或奪。公眞華國彥。不持法家拂。器足別盤錯。文足賁黼黻。小可處深嚴。大可贊密勿。靑邱一部書。閎博又該括。彊場及官方。典章曁故實。歷歷如指掌。綱提而裘絜。一斑詎了公。餘可推類悉。况公內行懿。不愧古之哲。愛敬志其養。儉約躬以帥。居官著廉謹。擇交遠狎褻。衆善曷勝書。睹記此大率。何處更得來。斯人竟卽圽。所幸二賢胤。秀發聲譽蔚。持縗若老成。詩禮稱名閥。嗇前必豊後。終須驗伸絀。山陽淚未乾。遠日已届乙。霰雪正紛飛。悲風動蕭飋。素車出東門。佳城何欝欝。楊之水淸駛。楊之山崷崒。七陵舊時路。魂應記怳惚。昔共公聯輿。今焉祖載設。此去遂無還。寂寞土一撮。弗克哭臨壙。所嗟微官紲。吾年過公三。衰朽獨處孑。鬚髮種種白。牙齒半搖杌。洛下舊交遊。零落十之八。悲公復幾時。相期在塵刹。長歌數千言。一字一涕洩。讀之以送君。素帷寒欲掣。蕭條几案塵。凄凉屋樑月。大夜不復曉。于何見彷彿。魂兮倘有知。一觴歆玆苾。</text>
<title>送崔竹下三行人之燕 壬子</title>,<text>直指前春往役餘。輶軒記俗未應踈。今行定有燕雲集。剩補東方外史書。花艶歌兒似大堤。年年使者出關西。練光亭畔長林外。一色羅裙入馬齊。灣州計到暑應殘。獵獵行㫌朔吹寒。一篴統軍亭上夕。那堪扶醉下欄干。紅蠟𣰽毺耿不眠。碧雲回首意茫然。未妨絲竹爲行况。君亦中身謝傅年。十七橋荷柄柄香。圓明萬木動凉光。爭如一樹梧桐月。無限烟波卧水鄕。遼陽語鶴揖相迎。崔顥前身再世生。城郭人民千載外。黃樓舊識見今行。讀唐談漢自塗鴉。匏繫如今抵鬢華。頌君一對琉璃盒。寓目燕詩洗霧花。關河十月雪初飛。幾度添裳復換衣。五十天程非絶國。未寒猶得鴈同歸。</text>
<title>次北山軸中韻寄諸公 癸丑</title>,<text>疇能超脫市塵紅。黃鵠高飛頫壤虫。久我陰求今海內。如君合傳古人中。東山措置棋應在。北海風流酒不空。多幸盛時崇雅事。大唐鼓吹屬羣公。右屬海藏申公錫愚潁尾亭桃一樹紅。關門十載註魚虫。槐陰不改滄桑後。桂月重圓造化中。華國文章鳴盛假。大家書畫洗凡空。异時端硯知誰手。衣法相傳世鉅公。右屬石農李公鍾愚自然文采爛靑紅。又是能鳴一種虫。翺籍其尤存在下。機雲幷美坐當中。金門聽漏官多暇。石鼎聯詩巷不空。拾得唾餘詩到耳。我家名士有眉公。右屬蕙人壺氷暎帶暈潮紅。玉麈傍邊愧夏虫。半日餘香生座上。當時九華見舟中。圖南已了鯤終化。冀北誰敎馬遂空。休恨棲棲通籍晩。循良多是漢三公。右屬春湖記曾聚首擁爐紅。風雪峨冠戴豸虫。小范官知西海上。大連家在北山中。年華轉眼同垂暮。世事回頭揔付空。南下舊僚畸更甚。亂絲贏得鬢邊公。右屬楓下性齋刷刺頻經勒帛紅。耻隨時㨾學雕虫。吾今老矣慚名下。汝更裒然冠榜中。末路良蹄嗟頓地。少時勁翮欲摩空。船浮蒂落安排定。休悔麻衣着待公。右屬眉南百鍊良金發燄紅。尤工小篆寫禾虫。梁園授簡應居右。唐館橫書合置中。七子樓高聞結社。三丁燭短記梯空。定知夙夜胷無事。剩有餘閒賦退公。右屬駱下不復韶華映肉紅。餘生甘作噉書虫。齋居似舫依萍上。世事如棋玩橘中。老去浮沉情漸懶。向來得失境全空。評詩且好閑消遣。看罷漁洋又石公。右自屬哀詞唱斷滿江紅。更欲登高賦草虫。今歲又過正月半。故人難作九原中。壺醪獨撫靑燈耿。書卷徒存素幌空。定認池塘佳句少。爲誰桃李會羣公。右屬醉箕洪公在喆汾舟日泛太倉紅。劫後西民半化虫。一路仁聲棠舍下。萬家飢色菜圖中。觚稜在目紗燈暗。絲肉非心綺席空。活我蒼生功果大。古來佛子是洪公。右屬芍玉洪公鍾應</text>
<title>復寄海藏 二首</title>,<text>翛然野鶴頂殷紅。恥傡雞羣啄蟻虫。倚杖白雲金谷口。抱書黃鳥孟園中。酒從細酌眉常皺。詩到高評眼欲空。大隱元來城市在。芝歌未必慕園公。谷谷題詩摘葉紅。墨痕隨處蝕如虫。桃花流水疑秦末。桂樹靑山似粤中。劫後風沙三閱變。秋來閭落九成空。紀行半是憂時作。安得人人國耳公。</text>
<title>復寄蕙人</title>,<text>硬黃濃墨間硃紅。滿室書香貯壁虫。半樹梅花驢子上。一江明月畫船中。正看珠璧眞聯美。合把沙糠却掃空。異日眉山風雨集。小蘇應不遜長公。右屬蕙人</text>
<title>兵正差監軍。夜到春湖家吟。</title>,<text>六街如水點燈紅。戶戶微明綴玉虫。曰故將誰應李下。所懷人在宛葭中。聞鍾坐久星垂地。被酒歸來月滿空。一話深欣償宿昔。不期玆事會天公。</text>
<title>寄凍梅</title>,<text>勒住多時未放紅。碧紗誰拂絡絲虫。似嫌早蕊裒居首。怎禁生香蘊在中。取次番風吹入屋。向來積雪塞連空。縱然開晩同收實。秖信天心有大公。</text>
<title>村賽行</title>,<text>沙村賽沙村賽。一村男兒走如狂。窶籔戴支機負。小者瓷盆大者𤭛。有酒有酒酒如膿。前唱後喏踉且蹌。煤布七幅弊低帟。其下䢔遝是賽場。渝色朱土四足柈。秸索橫縛欹欲僵。瘯牢半爓佐羽牲。三尺棉幣陳杻筐。霜柿沙棃不盈楪。白饊紅飣雜錯左右奠無方。七十老巫氣如犍。乾蘚生顴眉覆眶。紫紬半纏皤皤頭。上衣藍𧝟下紅裳。左手叢鈴搖。右手疊扇張。腰鼓兮鼕鼕。舞趾兮䠙䠙。剡剡兮靈神降。兩肩昂然四顧立中央。皺頞如啼復如哭。嚇向人人說災祥。噴罵儀物菲不腆。又有小巫從旁嘖嘖勸祈禳。張三李四羅列拜。僕僕面色赧沮㥘且惶。自言愚昧不知妄作辜。兩手奉錢刮取囊。匝坐兒女揔是腸根軟。哀愍直欲淚滂滂。婦喚姑兮娣呼姒。裙幅米爭獻床。聚首攢祝語呫呫。願言尊靈贖愆殃。嗟乎今年秋稼不成熟。靑時水漂黃虫痒。大村小閭甁甖空。一斗麤舂七分糠。百計未辦官稅納。督吏如虎鷄犬攘。力田家家仰穹號。終歲勤苦冬無粮。然且底事不惜費。賄巫恪眷如報償。君不見朱門富戶歲出千金貲。醮鬼乩盲齋佛堂。識者猶如此。愚氓何足謗。細思其情眞可憐。庶幾來年紓此憂恾恾。日暮罷歸醉飽舞。傍人莫道欣欣兮樂康。沙村賽沙村賽。我來觀之一歎傷。</text>
<title>[眞殿]</title>,<text>肅肅長寧殿。於昭御幀留。古槐春不老。紫氣晝常浮。衡斗欽天縱。衣冠儼月遊。右沁都眞殿</text>
<title>[奎章閣]</title>,<text>紫氣行宮側。深嚴東二樓。綢繆詳布置。謨訓許多留。璧宿尼岑近。雲章漢水流。右沁都奎章閣</text>
<title>寄從侄華岡老人性一六十一壽席 四首</title>,<text>龍山吹帽菊花前。又是蘭亭祓稧年。南國庚寅初度日。東方甲子再週天。斑斕衣袂庭三峙。皓白鬚眉座四圓。未必琴壎傷往昔。晩來無有似君全。先兄先父慟無年。稀甚吾家有此筵。風木餘生垂晩暮。桑蓬是日喜團圓。苴弧南極星如月。華嶽西池藕似船。化國而今開壽域。好敎龜鶴畫圖傳。喪餘之戒感劬勞。退卜弧辰設薄醪。歲儉猶存元亮秫。月明相屬子瞻匏。堪欣有國春長住。不患無臺債可逃。六十一翁何所事。且將琴嘯樂林臯。記昔聯裾逐里閭。髧髫娛戱及冠初。當年花樹韋園盛。過劫風霜魯殿餘。耳順君今衰甚矣。頭童我亦白紛如。所嗟離索成虛憶。憑寄西風鴈字書。</text>
<title>次兪兮山 敎煥 寄贈刀字韻 九首</title>,<text>老去吟肩不肯高。詩逋便欲築臺逃。本非我有空皮殼。皆及君餘是羽毛。恠爾瘦緣何水部。怕他斫被阮兵曹。早知文字生煩惱。悔不從前割一刀。長城新起五言高。對壘編師捲甲逃。疾足莫追三駟駕。拔毫何損九牛毛。沈吟愧我推敲賈。急就輸君競病曹。妙解終須經肯綮。族庖强半月更刀。世路噫吁蜀道高。昏冥直欲托而逃。圓惟寡合存牙角。傲輒招譏坐骨毛。躡電那由追景逸。衝星空自佩豪曹。故山自有携書地。日覺歸心折大刀。郢唱知君曲彌高。巴歈俚調下風逃。玲瓏到骨珠應唾。爛燁通身錦是毛。誰愛一嚬傾下蔡。不嫌百滴滿西曹。雲牋半幅分明贈。請取幷州快剪刀。硯池南畔筆峰高。翁老其間跡合逃。放着巉巖餘髀骨。吹來蕭颯是顚毛。名心薄似縞穿魯。世味酸如醋浸曹。結習終然磨不得。臥看牛斗撫腰刀。詞垣旗鼓雪樓高。賈勇相當不目逃。已識飛騰分駑驥。誰將刻畫較施毛。雙鳴百日君追孟。一諾千金我愧曹。善戰元來無勝負。且姑收拾戢弓刀。吟肩傲兀玉山高。戒律禪家醉輒逃。已把絲桐調角羽。且將觚墨寫翎毛。吸鯨差可三升阮。繡虎爭如八斗曹。堪恨爐金無定價。莫邪謂鈍寶鉛刀。判事文兼秩漸高。揶揄屋裏鬼應逃。縱慚一歲中超賈。猶勝三年未見毛。厚祿官非前掌憲。淸銜地近內兵曹。腐儒但少持粱相。一段孤衾錯夢刀。跡大奇嫌名太高。不山於隱市於逃。百篇一斗詩爲命。九食三旬飯也毛。楚峽留緣牋是薛。燕臺結識匕應曹。缺</text>
<title>鄭汕樵 德和除冬至副价。有詩寄示。二首</title>,<text>醉夢潮樓罷午眠。汕樵築書室于蓮城墓下。扁退潮樓。除書一降宿疴痊。時汕久病新起 離愁北地三春鴈。深意西風數日蟬。歲月瀧鄕垂晩暮。汕時在墓下 山川箕壤慣先前。汕曾再佩西符 莫言柳雪經年別。剪站纔消五十天。退潮應悔錯名樓。潦霽隨時孰詰由。孝子斑衣攀栢淚。行人羌笛落梅愁。正期語鶴來江夜。已見吟虫作塞秋。上國雄鳴潘李少。爲誰百日不知休。</text>
<title>後數日。汕樵會李華陰 明迪，兪兮山，族姪眉南 轍求。疊樓字索和。五首</title>,<text>慣眼西京多少樓。桐鄕父老問來由。汕樵大人雲岡公宰慈山。後五年。汕又宰是邑。 定知七發觀濤想。飜作三吹出塞愁。捧檄斑衣追愛日。拾材氷鑑記懸秋。汕在西邑時。主定遠都會試士。 香山舊識應相送。可有能詩似惠休。年前遇香山僧。頗解詩。盛說汕入香嶽事甚詳。弇滄並世有高樓。門戶誰能出不由。左海行人眞自好。中原作者始應愁。幽燕故國黃沙暗。徐魏長城碧樹秋。且可收歸新肺腑。海山鳧鴈共浮休。汕辭䟽。有海山鳧鴈之句語。撫劒看星夜上樓。眞傳消息漭無由。河隄齧决年年患。湖省騷譌在在愁。弱國尙輸豳犬馬。腐儒謾讀魯春秋。善哉覘國行人職。汗漫詩篇且罷休。時比騷年年未已春坊記注六仙樓。滚到緋金造化由。報答邱山應結戀。驅馳原隰敢言愁。吟邊北斗聞笳夜。分外東籬汎菊秋。謾說君家衣法始。封函預擬乞歸休。汕每說國朝奉朝請。自八溪君始。待到七旬。擬陳章踵先美。華陰大手舊槌樓。幷世蘇家瘦子由。更有潁眉聯鼎句。揔爲谷口賦離愁。關情萍絮三分雨。得氣蛩蟬一種秋。南郭病傖灰死久。擁衾長夏恨難休。潁眉眉南初號</text>
<title>汕樵又疊眠字十首求和</title>,<text>一架書樓枕海眠。觀潮日夕病應痊。蓴盤細憶秋風鱠。草閣寒聞夏月蟬。自道林居無我上。誰知屛疏在君前。險夷不擇元臣分。行矣輶車雨雪天。誰起桃笙聽雨眠。僊僊早已軆安痊。正憐老興癡於蝶。難道名心薄似蟬。南國梅花詩卷裏。西京竹馬使車前。山人亦有星槎路。剛笑沙禽號信天。谷口幽居穩晝眠。官休置驛病新痊。吟魂驢背肩棲鶴。履響班心鬢珥蟬。書帶草長春過後。鷓鴣詩唱日斜前。行囊可但稱三絶。應繪流民補奏天。時西路荐饑詎免饑飧又困眠。舊疴新護獲良痊。數行書字無魚鴈。雙止冠綏有𧍙蟬。能國已知良足上。何家方信勇堪前。詩眉未必幾微露。且盡深杯到夕天。車中移枕只昏眠。及到遼陽豁可痊。城郭千年寒返鶴。樓臺萬木寂經蟬。橫吹朔氣長風末。倒映溟光落照前。行况想來當快意。半生應愧井中天。連年別价趁芊眠。趙柳西，李華陰充別使。三月辭朝。八月復命。 每讀燕詩病欲痊。苜蓿長隄看浴馬。芙蓉別殿賦聞蟬。最難爲客秋冬際。又是歸人百五前。萬炬銀花差可意。上元明月落燈天。北帝年來罷晏眠。頭風誰遣檄文痊。高巢正樂吳宮鷰。落葉應哀漢苑蟬。名藥久無來海外。戰駒多已過山前。書生謾抱河淸願。獨撫吳鉤夜覘天。覔句連宵不着眠。耽佳終末病根痊。記花片夢應爲蝶。吟露全身定是蟬。萬里商量穿塞下。一秋磨勘過江前。墨緣早證題梅卷。可有相思隔海天。昔年陶村隨旉山入燕。袖梅社詩叢。要諸名士批評。汕詩亦與焉。雲石，汕樵，何煕績題卷尾。有海天無盡說相思句。春遊如夢酒家眠。消渴秋來未肯痊。謾擬臺糟醅綠鴨。誰分莖露飮玄蟬。何曾白髮饒頭上。又是黃花近眼前。斷飮知君心更細。餘生吾欲老壺天。床漏三旬少睡眠。愁人病濕苦難痊。低簷漸長參差鷰。高柳初聞一二蟬。取次凉風生屋裏。幾何落葉滿庭前。離懷又助中年惡。臥計幽州十月天。</text>
<title>病中看棋。復用前韻再疊。</title>,<text>痿人懨懨卧常眠。長日看棋喜稍痊。畫意相參興兎鶻。琴心忽動證螳蟬。一塲春夢收枰後。百里秋毫落子前。幾度閱來翻轉局。搔頭謾倚夕陽天。梟盧象馬强排眠。雅戱惟棋俗可痊。鷸嘴堅持方啄蚌。蛛絲密布欲黏蟬。能兵勝算無形外。不譜成圖有畫前。久判殘骸枯木化。坐忘將隱橘中天。</text>
<title>汕樵又賦桃字十疊索和</title>,<text>行人起聽北風高。新剪花騘叱撥桃。正欲超驤驕嚼勒。何能覊馽困編槽。西垣碧草裁宮錦。東市黃金買寶刀。矍鑠文淵君較健。據鞍應復不知勞。已覺凉天碧更高。氷紋凝滑厭笙桃。候霜桐籟參吹律。聞雨荷珠認滴槽。沙磧馬蹄愁齧石。海鄕魚眼憶磨刀。新秋定喜輕疴去。久屛倉桑診五勞。西歸車盖丈餘高。誰種河陽滿縣桃。葉令輕裝鳧化舃。薛娘佳句馬離槽。官僮競告新持節。野老猶傳舊賣刀。萍館逢迎應不倦。當年撫字使心勞。浮碧名樓似妙高。玉簫吹罷舞蟠桃。魚龍匝地傳波笛。麟馬朝天記石槽。已覘槎行星犯斗。誰敎橦戱火呑刀。使車匪爲游觀樂。聊爲周原載驟勞。誰採珣玗北鎭高。賀先生去種餘桃。他山尙屹封狼碣。某日應過浴象槽。異域論交堪贈帶。故園入夢幾循刀。題梅定有知名輩。未必尋人喚博勞。大夫專對可登高。三百聲詩賦木桃。義士傷周懷鞠踧。迂儒誦魯愧鑾槽。哭庭尙憶申重繭。觀市應多亥鼓刀。努力今行須善覘。莫將衰邁恨賢勞。熊袁石壘至今高。蕭瑟山西舊李桃。敵騎長驅狼子寨。軍銀半入馬家槽。蘭和未試殲藤箭。麻札空埋戮朮刀。北略燈前堪扼腕。遼雲送客意徒勞。吟壇直與塞天高。淬礪鋒芒築冶桃。老去眠蠶猶吐緖。秋來瘦馬欲騰槽。心深酷吏嚴持尺。手熟良庖砉奏刀。記俗未須煩譯舌。中書知有代言勞。家書頻寄鴈飛高。半是君寧半絳桃。杜牧製詞應唱縷。劉伶斷酒更承槽。正憐衰鬢抽雙鑷。誰信剛腸割一刀。寒食歸期知不遠。江南新雨燕勞勞。膩燭𣰽毺月正高。雙雙蠻柳又樊桃。龍鬚七尺凝氷簟。鳳尾三絃咽玉槽。定有新詞吟鐵綽。誰將舊刻贈金刀。顚狂非復靑春日。雨絮西風莫謾勞。</text>
<title>汕樵又疊二首要和</title>,<text>君家家近碧山高。易識墻東短短桃。茶熟餑華凝石鼎。梧鳴棖響動金槽。詩愁正拂蛛絲硯。別恨翻生鸊血刀。缺歸舟二月鴨江高。定趁花風浪泛桃。菡萏紅燈懸夜市。葡萄綠釀漲春槽。不眠破堞愁吹角。載渴飛泉記刺刀。往雪先爲來柳賦。風人遺意佚忘勞。</text>
<title>復疊示汕樵眉南 二首</title>,<text>郢唱知君曲彌高。小巫眞愧灑漿桃。施嚬未可方鹽刻。駑步何嘗共驥槽。隻眼照看元是鏡。片心分贈不須刀。詩逋尙有多生債。課日郵筒未覺勞。維摩畫意出入高。並寫芙蓉間杏桃。珠氣淵垂任子餌。石聲場擅賀申槽。三朝謾抱無言璧。一割終違有眼刀。江漢秋風衣帶冷。故山歸夢定應勞。</text>
<title>汕樵住連山關。有書云善飯甘眠。喜疊前韻。追記書上。三首</title>,<text>頗能善飯準酣眠。遼柵行人病快痊。塞信寄來啣是鯉。鄕心斷去蛻應蟬。薊門斜照當樽畔。碣石長虹立馬前。萬里相思犀一點。獨留明月在中天。幾見邊山雪丈高。楡烟翻改鑽鳧桃。一年草色經寒食。十月江聲記復槽。散與餘金羞越橐。掛留何樹脫吳刀。丁寧數紙關燈夕。家國平安定忘勞。歷遍郵亭與郡樓。周行千計八旬由。山看楚碧方知喜。水別燕丹定失愁。邛竹杖憐從大夏。支機石認汎中秋。南鄰病叟猶無死。强拭商明讀子休。</text>
<title>聞汕樵次統軍亭板上韻。次其韻以呈。幷叙</title>,<text>先達回。叩問台到灣前諸作。僅誦統軍亨次月沙韻一律。而遺恨未封函谷關之對隻。又忘之矣。雖未覩圓聯。而槩全篇沉欝頓挫。命意甚好。落句又矯健有力。足與統軍亭抗其雄傑。未知先輩鉅公之板上諸詠。果不爲汕樵壓倒否也。主人府伯作。亦僅誦三千里第一關一聯。又遒雋寫實。使他人措手不得。一臠可知全鼎。可敬也。不揆僭卛。謹次以上。瓦缶之響。甚慚洪鍾。第一莞覽焉。纔渡三江便塞 一作彼 山。朝鮮西界盡龍灣。句驪 一作朱蒙 故國千餘里。安市孤城一當關。可說金湯環表裏。卽看衣帶限中間。統軍亭畔年年柳。應笑書生撫劒還。</text>
<title>[燕槎紀行序]</title>,<text>歲乙卯。先府君以三行人赴燕。不肖年甫六歲。前年。伯兄，從兄並歿于一月內。先君逆理之痛盖未已也。凡所過名勝處多述作。旣無手抄。又無從者之謄出。不肖稍長。竊覸行臺日史。有云詩在別紙。點檢無可考。孤甚恨之。屢禀于府君曰。詩旣無存。盍記憶以錄。府君答唯唯。荏苒不果。捐館今三十有九年。痛隕罔極。搜覔故紙。得入燕後畧干首編次之。是則百存一二。玆敢叙其遺失之顚末。更俟收錄云。不肖孤昇求。泣血謹識。</text>
<title>山海關。次簡易韻。二首。</title>,<text>中山增築慮宏深。免使神京再陸沉。萬雉橫遮天北角。雙蜺直飮海中心。古來亡國非由外。竟是誰家試看今。有此重關終自毁。坐令鱗介易冠簪。萬里迴飈袖裏生。今觀果勝昔聞名。海來山盡元因勢。城是民非更愴情。東國行人初內地。北風蕃馬尙邊聲。算程較减三之二。且向皇州緩緩行。</text>
<title>姜女廟</title>,<text>叢骨長城幾范郞。至今貞女獨傳姜。于生但識三綱重。之死非須萬世芳。化衛他山身是石。哭梁當日淚爲霜。然疑往蹟無人證。一望蒼天海渺茫。</text>
<title>大凌河</title>,<text>凌河大小野茫茫。說是明淸古戰塲。踏去馬蹄塵作霧。照來人骨月如霜。中原猛將終何賴。左海行人獨自傷。且把興亡都棄置。麻姑碧海亦三桑。</text>
<title>杏山堡大捷碑</title>,<text>松杏之間是大鏖。穹碑終見野中高。熊豼滿萬方秋盛。猿鶴爲羣盡夜號。殺氣尙餘河上柳。春光不復隴西桃。承疇背立終何補。筆鉞嚴誅鬼莫逃。</text>
<title>祖大壽牌樓</title>,<text>層楹刻桷下爲門。一是他山鬼斧痕。寵錫初年兄及弟。勳封四世祖傳孫。岳家涅背應知感。陵也甘心忍負恩。有此牌樓城自壞。千秋遺恨是熊袁。</text>
<title>二道井。望見野中有小山。詢之。名大黃云。</title>,<text>行野漫漫抵曉曛。忽看堆阜大黃云。不根正似飛來島。欲雨翻疑點綴雲。未有蜿蟺盤作主。猶能突兀了移羣。昏昏車裏支離睡。過此欣然减一分。</text>
<title>望醫巫閭山</title>,<text>全遼七百一拳無。頗恠天公力量殊。積大根基知有故。夕陽東北見醫巫。</text>
<title>十三山</title>,<text>石立叢叢晩入雲。巫閭餘氣一支分。參差宛似笙簧列。堆累皆爲藻荇紋。半落靑天鰲背島。九疑何處象耕墳。登顚恨未窮遐眺。却捲車簾對落曛。</text>
<title>遼野</title>,<text>不覩全遼野。惡能語地圓。四垂蒼在上。一望白無邊。落日中田入。長風半道旋。乾坤有如此。回首立茫然。</text>
<title>白塔</title>,<text>塔劫層層幾相輪。空門勝大實殫民。只緣唐帝東征誤。累了凌烟畫裏人。</text>
<title>華表柱</title>,<text>未論城是與民非。千歲令威亦不歸。一柱如今無處覔。謾勞行客想依俙。</text>
<title>上价台丈 徐尙書憙淳 晬辰。共賦七律。一則庸寓獻禱之忱云爾。幷小序</title>,<text>入山海之翌日。爲南至。第五朝。寔上价台丈晬辰也。上价從弟海觀寢郞 慶淳。俾傔咸完錫先期戒行厨。設杯酌于紅花店之宿次。三使會飮盡懽。自各房伴倘一行員譯。曁傔屬房隷厨子驛卒。咸醉飽焉。亦覊旅中勝事也。是不可以無志。共賦七律一則。庸寓獻禱之忱云爾。老宿隨槎照上都。入關初日是懸弧。耆英杖屨同朝艶。覊旅杯觴竟夕娛。此去眞成四方志。歸來且掛五湖圖。思家定信今宵月。半屬阿咸半小蘇。</text>
<title>題小東方先生金臺游學草卷 幷序</title>,<text>入燕之第五日。海觀從外來。袖新刻小冊子三本示余曰。此懷寧方子小東之所爲詩若文也。日無聊。出遊書肆中。遇一人焉。英眄異凡。苕華映發。斷可知爲名士也。遂就與筆談。定交而還。翌朝。一奚童敲門。投華刺一紙及冊子三本。匪直文詞璀璨。令人奪目。一面虛懷。不鄙遠人。悃愊誠實又如此。甚可敬。吾於是自喜夫舟中九華鑑識之不錯誤也。子亦陰求者也。盍觀諸。余方鎖寓吟病。無所於遣。蹶然而起。展卷而讀。其詩沈雄雋逸。雅麗淸新。高者直超三唐。駸駸乎陶謝之門庭。下亦方駕蘇黃。不翅過之。文則從蕭統選軆中出來。鍊句淘字。謹嚴精切。鏗鏘鼓舞。動合音節。非近世騈花儷葉者比。洵當今之鉅匠。振古之高才也。盖愛玩不釋手屢日。顧使事拘束。恨不與此人卽刻把臂。纚纚談文。獲聆大方家緖論。一洗胷中之陋也。一日。海觀造其室。竟曛而歸。又津津說不已。幷示小東所與遊忠州李芋仙北園雜感七律四首。跌宕頓挫。瀏亮忼慨。若與燕趙之士。叱咜爾汝於酒肆劒市之間。嗚乎偉矣。余乃今益信夫大國人才之盛。未可以井見而窺測之也。又一日。小東約海觀。會于館外之天泰藥舖。芋仙偕焉。要余交面。盖海觀業已導達余傾嚮之意於談間也。余乃欣然而往。二人者方據椅摻觚。共海觀譚說亹亹。風儀俊偉。氣宇豪爽。果奇男子也。遂擧手一揖。相視而笑。懽然若舊相識。顧語音莫解。用文字略申情素。與結紵縞之契。天已晩。約改日再會。怱怱辭別。歸卧空館。夜中輾轉。耿不能忘。遂錄證交以前作七律二首七截八則。以後作七律一則七截二則。用塵崇鑑。雖下俚之唱。鄙不堪目。而欽珮願言。聊表卑忱之萬一云。皖城豪士客金臺。靑眼先從卷裏開。氣義能傾公相貴。小東始至。主笠耕尙書可盫，觀察昆弟，若倭陟庭通侯花松岑，今吏部潘星齋，太史紱庭，舍人王魯園農部。皆折節下之。待以國士。詳卷中故云。 文章眞逼鬼仙才。天寒薊北楡花落。小東受倭通侯聘。參軍薊鎭。 草綠江南鷰子來。小東以戊申春北上 隔水蒼葭人宛在。愛而不見意悠哉。</text>
<title>卷尾。有花松岑少農東使記程序。道我國事甚詳。叙列人物之英。我先祖文忠，文貞兩世名諱存焉。感而有作。</title>,<text>尙憶松岑使鴨東。至今偏壤挹淸風。溫綸高捧含泥鳳。秀句長留貫月虹。大筆鋪張眞寫實。輕車採錄可知工。薰香倍切行人感。兩世先啣見序中。</text>
<title>戱題采芍詞卷尾 八首</title>,<text>曼倩元來是謫仙。人間游戲許多年。誰知度索偸桃手。也有偸香采芍篇。百鎰黃金十斛珠。名姬才士美傾都。紉溪公子風流甚。玆事原嘗傳裏無。本序。有云紉溪公子。當日氷人。囑我量珠。成將買玉。措大銷金帳裏眠。眼中塞破助粧錢。橘車醉過誰家子。此有楊州鶴上仙。貂裘煖客勸駞蹄。畫閣神仙翼瓦齊。海燕飛來羅入幕。玳樑兼許繞雙棲。序云。携歸鎭署。通侯郞將所居。修餙窓戶一新。詩有海燕雙棲玳瑁樑之句。松岑題品可盫詩。瀏麗淸新一種奇。更有長卿兼少伯。玉臺宮軆補塡詞。雪比輕盈玉比姸。天生慧性可人憐。燈南硯北梳粧暇。細畫名詩色色牋。姬能左右手書畫。且喜讀晩唐及宋人之詩。夙世東坡元是君。聦明機警又朝雲。臥床免被憨憨笑。到骨玲瓏一肚文。一副靈心錦不如。風人三百性情餘。世間才子新聲口。且閣西廂第六書。</text>
<title>藥舖一面。失之太遽。夜中輾轉。熲然如結。次海觀贈小東韻。用抒未盡之懷。</title>,<text>無賴雲裳織玉梭。方干不第命其何。今秋。花松岑主試。小東下第。豈命邪。過眼還迷日下五雲。古今一慨 秋風蓴菜應勞夢。小東擬秋後歸鄕。而未果云。 春月梅花正好哦。小東再聘蔣氏。頗習詩書。王氏詩家語。亦東坡之再室也。文人才媛。自有定對。 紅勒任他嘲軋茁。墨池聊復證波戈。古來落拓多名士。痛飮何妨哭又歌。</text>
<title>談間。聞劉姬娉卿已病亡。爲賦七絶 二首。</title>,<text>豊臺芍藥片時春。香歇粧奩跡已陳。自是仙姬塵限滿。阮郞元不薄情人。忍聽金剛四句經。棲禪新起六如亭。謀諸知有新家婦。不用傷心誦小星。</text>
<title>屬小東</title>,<text>小東當世傑。詞學軌唐隆。痛飮眞名士。小東自許酒龍詩虎 從遊盡鉅公。幾年求海內。今日得燕中。袖裏金臺草。歸將補採風。乞思金臺草。想記有矣。</text>
<title>屬芋仙 李士棻</title>,<text>天畔峨眉雪。詩壇特地隆。芋仙蜀人 敵棋應弇老。小東雖不姓王。當作弇老。 傳鉢是坡公。芋仙自言東坡弟子 奇士求名下。芋仙名有士字 眞仙在飮中。芋仙能飮。亦謫仙家風。 古來燕市上。無日不秋風。</text>
<title>屬大冢宰松岑花公</title>,<text>偉哉花吏部。地與望俱隆。高士知徐孺。公遺海觀以詩。海觀姓徐。 遐人問潞公。海觀因小東。屢問公起居節。公詩。有自愧何如文潞國之句。 印鴻徵宿處。公昔奉使敝邦。所過亭舘。題詠甚多。 覩鳳記班中。公之東來也。余以侍從參班。屢瞻台光於公館。 肯許餘波丐。宣揚大國風。</text>
<title>自屬</title>,<text>海壤三韓遠。皇都萬國隆。備員因乏使。修聘了句公。歲色歸梅下。神交托酒中。皇華有舊集。敢道繼家風。小東詩。說及余先祖共華使唱和事。故云。</text>
<title>拜審東坡小像</title>,<text>地與人遐歲又千。玆來恭喜拜蘇仙。芋仙壁上。掛小坡小像。要余拜審。 軒髯笠屐圖堪證。眞蹟烏雲帖尙傳。赤壁磯寒遺笛響。東坡生日。計陽四日。 墨梅堂邃裊香烟。感君藏本分相贈。衣法眉山悟夙緣。芋仙出墨本二像。與海觀及余。</text>
<title>次李芋仙贈別韻 二首</title>,<text>歎息芋仙尙服儒。蘊和館寓逼街衢。夙生緣業苔岑契。少小皈依笠屐圖。異地論心斜日短。明天回首散星孤。眉根眼角無窮意。眞見憐才性命俱。行人萬里度楡林。得遇知音爨火琴。末路看人餘白眼。少時結客盡黃金。芋仙書八字。示余與海觀曰。俠心傲骨。冷眼熱膓。惟吾三人當之。又言少時千金結客。今雖貧寒到骨。豪氣未除。</text>
<title>用前韻留別小東</title>,<text>一見知君不俗儒。騰騰天驥步高衢。袖中司馬凌雲賦。池畔元章拜石圖。小東裝池畔石圖一幅。請余題尾。言此石得之無爲軍。乃米南宮所拜太湖石。 萍草根緣風不定。梅花魂夢月同孤。落句缺</text>
<title>路中謾吟 疚懷未已。有感而吟。</title>,<text>困眠飢食强同人。眞箇頑無似此身。已久腰圍寬帶孔。尙餘腸寸轉車輪。支離又度今年雪。覊旅那看異地春。縱欲無歸猶不得。眼前弱穉入懷頻。</text>
<title>立春日。次東坡韻。二首</title>,<text>歷盡關河道路漫。新春又向客中看。可能穉子書桃帖。定也寒妻具菜盤。久已微陽南至動。幾何明月上元團。覊懷恐遣逢辰惡。且進屠㢝強作歡。取次光陰閱眼前。道途容易送今年。向來離國雪初落。算到歸家春正娟。栢酒釀甘應勝蜜。荊釵訊吉幾當錢。靑綾進帖渾如昨。夢裏紅雲近尺天。</text>
<title>次李芋仙北園題壁 四首</title>,<text>前身烈俠現來儒。酒所逢人客與俱。雨雪黏天連朔漠。風塵滿地阻江湖。吟邊灞水梅應發。夢裏嵋山草復枯。剛恨寸心言未已。爲誰斜日獨踟躕。萬里行人此到燕。蒼茫古意憶當年。滄桑過劫心空折。蔓草英䧺骨已纏。且訪屠沽徵古實。那期翰墨結新緣。元來一片峨眉月。不惜分光海外圓。不怕颼飀打紙窓。淋漓放意醉言哤。十年磨試龍吟一。百日鳴休鳥對雙。自愧瓦鍾憐共奏。敢將鈞羽較能扛。輶車載返南宮帖。行見晴虹貫鴨江。紅牋與證墨緣奇。爭似眞貽珮陸離。諫獵長楊新獻賦。齊名短李舊題詩。同人臭味蘭應在。異地情緣石不移。會合風萍終是別。膓斷江南唱竹枝。</text>
<title>寄灣尹李公 豊翼○四首</title>,<text>一入柵門。家國萬里。回念風流主人淺斟長吟。宛一夢境。謾疊前韻。用抒別抱之未盡云。載驟忘疲使者車。故人爲尹地之涯。中年托契靑雲夢。末路知音白雪歌。京國回頭千有里。詩家具眼一爲多。欲知別後相思苦。請看長江咽咽波。秋盡關河木葉稀。黃雲塞外亂鴉飛。試看今日誰家是。信美殊鄕吾土非。凍磧層氷吟上馬。煖坑孤燭睡和衣。趲程秖爲句當早。肯待東風緩緩歸。硯水微波漲墨雲。麈談霏屑落紛紛。酒中自號唐供奉。塞下皆知漢將軍。楊柳腰肢風一半。梅花消息雪三分。主人如此行人遠。那不天涯悵憶君。名亭好友摠根緣。何幸相逢絶塞邊。寒木懸燈星照地。煖爐添酒雨連天。難忘最是經三宿。一別那堪動二年。老大驅馳聊復爾。强將風袂拂僊僊。</text>
<title>謹次上价台丈友蘭和灣尹韻。奉塵崇鑑。二首</title>,<text>皇華攝擯證餘緣。再放台光映塞邊。八座崇銜班右地。四朝殊遇寵何天。善哉覘國須今日。公耳忘家仗暮年。碧漢同槎眞與幸。愧敎行路望神仙。行朝景仰已多時。何幸聯軺獲遂私。都削等威安旅泊。獨嚴程限趁公期。晩年經濟東山在。每夜瞻依北斗垂。相仗謬蒙推詡重。小心惟恐負深知。黃家庄。午站呈上。</text>
<title>寄韓柳坡 敬源 灣尹新赴 六首○曉燭裁書。率爾有得。玆錄上。</title>,<text>陽關西出故人無。萬里歸來意緖孤。一紙通爲醒眼字。柳坡前月佩灣符。𣰽毺紅燭鎭邊樓。墨瀋淋漓向酒籌。舊尹風流元不薄。爭如新尹更風流。城郭樓臺美且完。滿空堠火列江干。歸時試聽邊人戒。定說軍中有一韓。支離遼野雪無邊。此去三江尙十天。不有君爲西道主。那將片刻度如年。立春除夕送寥寥。馬上鷄辰又糓朝。安得統軍亭畔月。與君同賞上元宵。西京撥騎疾如飛。鴈去魚來定不稀。家國太平書數紙。連山關夜夢依依。</text>
<title>謹次芍玉洪尙書 鐘應 贈別韻</title>,<text>尙記西郊送遠槎。書來又復勉餐加。愧無專對才能國。敢道賢勞食不家。強此馳驅腸是石。倦於登覽眼爲花。驛梅折寄先春信。篴月黃昏影半斜。</text>
<title>正月九日。北鎭廟遇雪。馬上用聚星堂人韻。吟示海觀。</title>,<text>憶在燕館檢書葉。皇帝親祈臘三雪。大高拈香後五夜。犬吠纔足記越絶。正月九日廣寧道。大雪終朝帽簷折。寤寐仙源靡所向。虹橋一斷人踪滅。同雲四合天爲暗。車簾亂撲寒風掣。咫尺醫巫不可見。四望曖曖而纈纈。莫是仙靈護奧區。故防俗客往來屑。不然烏乃閟全冬。片刻盈尺不容瞥。我意天公敎留賞。殷勤更向山靈說。王程有限不敢息。僕夫已脂軸頭鐵。二疊我初離國賦落葉。及歸正賦載途雪。馬上逢新意緖惡。又淹幾時堪愁絶。遼野漫漫去無極。崩橋亂磧多曲折。思量前路不能寐。直到星河半明滅。強起畫雪草家書。指尖凍直筆屢掣。更欲㪺雪和酒飮。卯醉無力眼空纈。幸有故人徐公幹。爲我解悶談霏屑。一刻亦遲百歲暫。作如是觀等是瞥。不須妄生煩惱想。我有一想爲君說。算到灣州雪三日。羔兒煖酒圍熱鐵。三疊馬上坡詩讀數葉。禁軆仍依聚星雪。聚星堂人今散星。寥寥郢唱餘響絶。俗子畫葫便沒骨。東京謾效巾角折。後五百年李芋仙。護得法身不壞滅。自言家在峨眉下。夢五色筆恣揮掣。俠心傲骨一發詩。抵死不爲綺語纈。我來燕市得之眉。證交免被鄙不屑。先生小照自摹掛。爲我重摹在俄瞥。今日閒徵舊詩令。恨不同渠講師說。且待今冬雪裏使。寄音要和證磁鐵。四疊我屋南山對黃葉。慣見年年袤丈雪。方雪下時輒叫喜。不計家人薪米絶。雪水烹茶茶不熟。呼兒拾取松枝折。往往留客賦雪聯。浪吟直到殘燈滅。今年十月去飮氷。北風吹雪行㫌掣。始也集霰雹相似。忽又霧凇氷紋纈。以下缺</text>
<title>義州流觴亭 記在記卷</title>,<text>晉代羣賢昔此遊。觴流水去二千秋。偶編程史從中國。誰識亭名在下州。石笋孤根巖广截。金剛副本洞天幽。殷勤寄語灣人士。毋廢年年稧事修。</text>
<title>戲效老杜爲綿竹杖引。贈台峰散人 鄭汕樵。</title>,<text>不咸之山産綿竹。長過於頭適至足。品絶丹藜與綠玉。道途踔遠求不得。羅暖萬戶緊縛束。遺我一根扶憇息。自憐衰朽鬢雪莖。出入杖爾無苦聲。北使纔返復南征。捨輿越壑兼乘城。汕樵老子不厭奪。見輒擭去難舌爭。遂爲告曰。杖兮杖兮。爾之來也甚辛苦。歷涉磨天磨雲混同及黑龍。使我不得與爾長隨。胡爲乎去植海上之台峯。噫田園蕪穢兮。吾將歸老。忽失玆杖兮。誰之適從。</text>
<title>寄李養石 善浩○幷小序</title>,<text>余始家洛。養石甫冠而從余遊。貌玉神秋。出語驚人。今思之。已三十年餘。余已老白首。養石之鬢亦蒼而半化矣。以若雋才若宿抱。屢進屢躓。尙布韋棲棲。豈非命耶。常所歎嗟。畧此及之。夙同鉛槧悵中分。雅麗淸新少似君。慣向時人頻說項。寧敎後世始知雲。如今困跡蝦還侶。伊昔脩容鶴不羣。聽說江樓三夜宿。坐餘應有異香聞。</text>
<title>寄松京留守洪悠齋 鍾序○幷小序</title>,<text>西湖之近水亭。卽今松京居留悠齋洪侍郞之所築也。其伯氏芍玉尙書。亦有別墅在廣湖。亭名恩暇。芍玉從廣湖。復携吟伴會于近水亭。時悠齋駐松營。偕本府經歷及府內詩人。遊彩霞洞。詩什盛傳都下。故末聯及之。一江明月兩輪分。半屬坡公半卯君。夜話蘇州同聽雨。晝眠杜曲獨看雲。山林經濟花千本。湖海浮休鷺一羣。莫說崧陽吟侶少。彩霞詩什盛流聞。</text>
<title>加資肅拜。直宿政院。三首</title>,<text>絳領烏紗帶悸垂。天門肅命拜如儀。單騶扶腋初牌進。雙鶴當胷舊繡移。右位輪番纔伴宿。各房公事揔兼知。儵魚却忘江湖戀。無限恩波漾御池。黃雀風高橘雨垂。輝輝南極辨銅儀。鶴腰十萬天難上。鵬背三千海不移。一任揶揄傍鬼笑。參來倚伏塞翁知。蓬萊只在雲多處。未必仙山飮鹿池。篁林飢鳳翅雙垂。偶集韶庭混百儀。久判疎迂無所用。敢言窮賤不能移。微軀縱粉難爲報。異數偏霑詎自知。至竟升沉皆造化。誰援恠物傍天池。</text>
<title>與李社臯 會淳 用前韻共賦 二首</title>,<text>終南書幌幾年垂。當處深嚴是竇儀。末路功名憐濩落。中年光景感流移。銀臺接武如新受。玉署論文卽舊知。異日僚緣須記取。仙樓聯帖與裝池。棲棲卄載苦低垂。晩暮回翔愧羽儀。作宰未成東海卧。爲文誰勒北山移。視昏案字朝難辨。睡困簷鈴夜不知。但喜淸時無一事。晨鍾聽盡擁衾池。</text>
<title>贈徐尙書 戴淳 之燕 幷小序</title>,<text>昨冬乏使。余充三行人赴燕。友蘭尙書實爲上价。甚被眷厚。今其季氏尙書。以年貢正使爲是行。追念誼好。宜有贐章。時有事山下。奔走於道塗。未遑也。謹用去歲上友蘭台丈若干韻。追寄灣上。雖鄙俚不堪目。足供馬上一粲。可道觀周了宿緣。卽今中國是荒邊。筭他征邁三千里。消個餐眠百卅天。紫塞經過猶歷歷。白門離別又年年。遼陽語鶴應相識。今使靑城舊侶仙。公姓徐。用徐佐卿靑城化鶴事。右用灣上和伯氏台座韻恭記前冬雪下時。叨陪伯氏肅恩私。冒充專對曾何補。謬許相將不自期。嚴立程期句早竣。溫存問訊眷偏垂。天涯是夜團圓月。應到紅花店裏知。右用黃家庄上伯氏台座韻縱異前時亦帝都。玆行端不負桑弧。宏䧺要大心胷豁。侈麗眞窮目耳娛。已矣麟書修素史。翻然狼望擁黃圖。南方氣數今何似。連歲瘡痍定未蘇。右用紅花店上伯氏台座韻西郊餞返上河槎。歲暮離懷雨雪加。再也贒勞兄及弟。一於夷險國忘家。承流舊績徵持節。宴喜前期趁戴花。鴨水西風吹更急。篴中梅影定橫斜。右用芍玉洪尙書寄贈韻</text>
<title>政院直中口號 二首</title>,<text>衰慵久判官緣踈。淹直那堪積雨餘。十日一休仍馬上。五更三點又鷄初。黃粱未醒南柯夢。靑眼偏明北海書。却羡江湖鳧鴈侶。碧波來去笑池魚。南山措大本迂疎。滿世貧名禁直餘。尙着春衣經夏半。誰傳朝食到昏初。千錢足代包荷飯。一字曾無乞米書。想得家人驚塞破。菜盤翻見杏洲魚。</text>
<title>六仙樓。同李社臯拈韻共賦。</title>,<text>海棠花落日長長。相對仙樓兩老蒼。久我養慵拋志業。多君鳴盛富文章。庭心雨積圖書潤。殿角風來草樹香。賤末敢言勞夙夜。尺天猶幸近君王。</text>
<title>香雪軒。香雪。安邊東軒之名。 與評事韓鶴南 鎭棨 共賦。</title>,<text>別後相思每黯然。異鄕何幸再萍緣。新春客返靑騘背。故國人來白鴈前。北極高垂星出地。南天微漲雨連天。遲遲三宿休煩惱。此去關河動二年。</text>
<title>普渡橋 橋在定平縣。縣妓銀河月捐萬金。造橋十四。以便行旅。渡頭竪碑。</title>,<text>中山 中山。定平古號。 退妓字銀河。種得人間善果多。十四橋頭官大路。守金男子愧如何。</text>
<title>呈醉箕洪尙書 在喆○幷序</title>,<text>是歲之六月十日。寔醉箕尙書洪公六十一初度也。前八日而公爲廣陵之行。廣公先尙書衣履之藏也。方行。命子侄毋從。從者一。傔二僕。族戚姻舊若門生故吏。不敢出一言擧甲日。可悲也。僕。天地之窮民也。盖公與僕同庚。而中年所歷。不幸而有同焉。僕不孝不慈。行負神明。天之降罰也固宜。以公之盛德大仁。而報施之一切相反。可异也。倘所謂天道無知者非耶。公有二侄。賢而有文。必做無疑。又有屬毛之子若孫。旣勝冠而秀穎雋拔。公之晩年福澤。方未艾也。謹述長篇若干言。旣以自悲而悲公之志。申之以頌禱之辭。以證天道之終於有知云。古者揆度號晬日。襍陳奇玩與紙筆。五色斑縷四角囊。湯餠糗餌間梨栗。父母試兒恣所取。要驗愚智與鈍黠。後來因之作生朝。置酒懽然歲爲卛。造棚太騃寇丞相。佩印或夸曹樞密。况復東俗重週甲。値輒張宴慶家室。富家召客費萬錢。履舃交錯絲筦迭。內法良醞遠方珍。綺饌羅列壓橙橘。貧人效之罄甁甖。賓主醉舞儀幡佖。嗚乎玆事甚無謂。離缶之嗟日昊耋。增年非喜减年悲。矧伊劬勞倍銜恤。叔程有云具慶可。老萊斑衣百不一。兄弟無故亦足樂。石家建慶聯甲乙。不然子姓列成行。陸氏好畤從歌瑟。世間完福果有幾。此非人人所可必。我是天地一窮民。賦命險釁難具述。自在髫齔弱善病。羸殘每貽憂惟疾。纔年羇貫不吊天。孑孑孤童斬焉絰。天只忍痛依爲命。訓誨恩勤不離膝。稍長就學資遊塾。到老猶績躬絳紩。雞黍供客髮幾剪。熊蔘警兒捶或抶。僅及釋褐祿不逮。風木恨結三霜畢。他人有母嘗君賜。念我何辜獨不卒。有弟有弟實㝈生。食必同桉盥同櫛。孝友文行百勝我。旁通典故深經術。出遊塲屋世頗譟。累擧於鄕操弗聿。我成進士赤猪冬。弟赴春圍反見黜。灞淚未乾忽蘭報。白日無光慘蕭飋。到今我猶爲人猗。每一追憶氣輒窒。自從此後廢弧辰。走哭深山至日昳。家人恐我增慟衋。曆書故諱月之戌。餘禍酷烈久未已。罪積于躬鬼所嫉。庭中寶樹一時折。淚枯幾於商明失。譬彼壞木立待顚。敗蘀震剝寒風㓖。眼前弱穉視碩果。一綫微陽望龡律。支離寄息人間在。奄見今年屆望七。仰空自語咄咄恠。大塊勞我無已汩。親朋問年不肯答。故山南望增愴怵。醉箕尙書我同庚。謬荷誼好如膠桼。程公大戊敢攀雋。庾威雌甲慚陋質。尙書家世積累久。挺生應期休徵肹。申甫降嶽作周翰。傳說感星賫殷弼。早歲蜚英歷外內。步履台斗班崇秩。我初及見公家盛。金季玉胤超儔匹。謝傅中年慘忍道。上蒼冥漠諒難詰。惡主惡客默相對。有涕添眶不禁溢。梅雨垂垂日如烘。是歲榴夏月初吉。尙書詔僕戒行李。故舊賓從莫或尼。阿買色悽絳桃唬。夷然不顧東門出。東門之外廣陵山。檜栢森森擁崷崒。土窰松燈小村舍。四壁蒸濕多鼈風。熲熲不寐到明發。莪蔚慟深南山嵂。澹生聞之輒掩抑。歎息終朝復喞喞。玄天宰物穆頫下。曲成不遺應纖悉。盛德如公豈終嗇。理宜降福垂冥騭。翠竹碧梧鵠停峙。名士家中二贒侄。早晩天衢騁快蹏。千里良駒詎屢跌。二竗翩翩又奇秀。異日當爲法家拂。餘慶滾滾生麒麟。庭階漸看蘭芽茁。况今蒼生望公起。走卒兒童誦君實。堯舜在上方求治。明良政須好肩佛。補苴宜備漏船袽。佐使應貯藥籠朮。君子得輿共推車。皇路坦蕩民寧謐。然後一帆五湖圖。穩載茶甌與書帙。太平盛事洛社會。同甲耆英又眞卛。田翁野老相追逐。炊黍烹藜釀稻秫。那知賤子又無死。皓首幅巾歸蓬蓽。中元頌作魏仲先。五老詩記錢明逸。善善果報理或然。如是我聞波羅蜜。</text>
<title>又呈醉箕尙書 幷小序</title>,<text>日。族侄眉南學士自公歸。誦公雨中同張五衛遣懷作二首。篇中無一語及甲日。而感傷悽楚。情見乎辭。公之志亦苦矣。眉南旣和上而寓禱。鄭雨田學士又用其韻。作二十首以張大之。未幾而公之長咸。居首于到記試。上命直赴殿試。以咸君之蘊抱若才華。屢進屢屈。竟以是年而獲大闡。豈偶然哉。公自中年以來。雖家人故舊。未嘗一見其喜容。始於今日而見之。是可賀也。僕於醉裘神交也。喜於其賢胤之收碩果之報於近十年綴絃之後。而且喜公壽考福祿之盛。其自今伊始矣。是不可無詩。遂信筆疊枝字十首。以申賀喜之私。而兼附魏仲先中元之頌云。積德名門久又遲。精英星嶽應明時。榴花是月滋萌節。棣萼當年峻茂枝。九老前期玄鶴語。五湖歸計白𩿨知。謙光雅艶芬華外。掇拾陳言故不奇。公擬築室山下。爲終老焉計。廣陵山下路威遲。僮馬蕭蕭細雨時。就宅庭無籠鴿隷。哭阡林有繞烏枝。家人怊悵貧還好。野老追隨貴不知。一段孤懷人莫識。枉疑名跡太高奇。委虵珮黻退朝遲。奕舃公家見盛時。翠竹實餘鸞鳳食。紫荊花發鶺鴒枝。悲歡且置中年閱。慈孝終須上縡知。可但阿宜能趾美。更看荀鶴出羣奇。壽域從今化日遲。林園餘景樂淸時。白家池上花千本。赤壁磯頭篴一枝。盛世耆英君子老。大年緣督哲人知。乘除萬事皆前定。滴露梅床玩易奇。劬經五十困棲遅。歎息裘仙未遇時。一樹春心留碩果。半輪月色出高枝。樽盈北海愁何在。屐折東山喜可知。異日泉臺歸有語。驥兒非特愛權奇。兵垣乞解養衰遲。尙憶東岡退臥時。茵鼎慟深風撼樹。斗山望重雪擎枝。歐陽貢擧門生盛。司馬端明走卒知。卅載西遊餘兩眼。於人不負壯觀奇。三淸洞府駐春遲。且說他年了債時。九節石菖靈壽杖。四跗金芍帶圍枝。鶯花水竹隨身分。廊廟江湖報主知。平地神仙有如此。伸經熊鳥未爲奇。寄息人間亦已遲。庾威雌甲愧同時。棣床雨暗聯吟葉。楸壠霜深着淚枝。宿志桑蓬何所事。餘生莪蔚欲無知。眼前尙有傳書種。十歲孩兒骨法奇。右一首自叙常恨台光一識遲。玉流高閣想當時。郊居剪燭烹茶葉。驛路開函誦竹枝。孟獻友裘無貴挾。叔牙許仲以貧知。同舟江漢渾如昨。都下于今話作奇。九尺蒼眉倦步遲。堂堂非復布衣時。鱸魚江上思蓴菜。燕子樓中悵柳枝。苕霅歸心靑篛在。穀城眞訣素書知。穆如新誦侯誰在。附注詩人亦一奇。右一首屬張五衛</text>
<title>安邊賦歸後贈諸生 幷序</title>,<text>安邊。北戒之初邑也。山川明秀。人才輩出。距京師五百里。州之秀俊。往往游藝輦下。以故多文學之士。顧國家以西北近邊。土俗尙弓馬。視嶺湖差殊。而聲明之曁。未始有間焉。吏于是者。莫克仰軆率圖夷之。尠以文學待士。士亦不自待也。駸駸焉日趍卑下而莫之振也。余始至喟曰。天不擇地而生材。聖王不域民而治。齊魯之於文學。雖天性然。而以齊魯待楚蜀。則楚蜀亦齊魯也。乃先訪州之有文學可稱者。得尹寢郞鍾燮，吳敎授漢汲璥林，李楚亭鍾顯若而人。遣吏而存之。至則下榻而禮貌之。府舊有養士進學兩所。每歲春秋。課試諸生。俾居業焉。廢不擧且有年。遂申明舊規。先之以句製。拔其尤焉。時駕鶴樓適成。大會諸生於樓下。出詩賦試之。取三十人。試訖。進校院有司及鄕長老于樓上。序齒而坐。坐諸生其下。衣冠齊整。觴豆交錯。揖讓獻酬與與如也。翌日令被選者就齋而廩之。日命題考試而等第之。朱墨之暇。或時至齋所。取覽諸作。詡可評否。及冬又如之。於是士咸自矜奮。大有進益。彬彬多可觀焉。未幾。余除承宣赴召。諸生大悵。傾齋出餞于南山驛。各爲歌詩以贐之。甚至有追到嶺底。泣涕不忍別者。余在官尸素。無一善可紀。而諸生之惓惓惜去。乃至於是。可感也。亦可慙也。乃於馬上睡餘有思輒龢。至于樓院而止。五七古各一首。律截共三十一則。雖道塗馳驟。思不入心。逐韻塡砌。不成腔調。周年愛好之誼。別日繾之情。畧見于辭。異日軸中諸生。其各淬勵濯磨。不懈益勤。父詔兄戒。大振文風。使百年弓馬之鄕。一變爲齊魯之俗。有問其所從振則曰。往歲有府伯姓申者喜士。好奬進興起。今其詩在。己未嘉平月初吉。澹人申佐模。書于見山樓無相忘室。酬吳敎授 漢汲香雪軒中初下車。北州高士問誰歟。非公不入澹臺氏。培養村西是世居。林樊嗜讀苦淸修。童習紛如計謬悠。我欲綆之嗟力弱。誰將寸木架岑樓。三丁燭下舊題詩。尙說冠嵒按節時。恠物羞爲搖尾乞。泥塗爛死孰哀之。白首咀經舌尙存。秀才學究數家村。安豊薦剡知何益。磨放惟思報佛恩。醴鏖萬蟻拔其中。片寶惟能絶衆同。軋茁終歸紅勒帛。傷心衰柳灞陵東。傾城出餞古南山。人去詩來几桉間。鐵嶺難天休說險。三春猶有鴈飛還。孫陽一去馬無良。道惻其誰似子方。五百黃金涓市上。可能騰踏接鸞翔。萬柄荷花大華前。老槐側畔僅容旋。知君願盡於人見。留續如今未了緣。酬淵淵老人尹寢郞 鍾燮淸淑蜿蟺海上山。陸蓮一朶産其間。五千餘字玄言草。滴露硏朱點點斑。北中多出傑魁人。二百年無躡後塵。遠紹龜松知有待。聲明朔曁値今辰。先後天圖寫作屛。覃思賾奧補遺經。從師問學應多得。詩禮元來在鯉庭。抱贄初年謁鷺洲。臯比問字又槑樓。朝中識面多名碩。幾度芒鞋漢上舟。星霜絳甲使之年。每到罇先上齒筵。一別鬚眉那更見。相思千里海無邊。嬴博孤墳一恨長。渼陽遺藁骨應香。世間頑毒無如我。忍把柔毫記左方。李敎授 容楨外補經年得內移。當歸不用采將離。居官尸素行何政。慙愧攀轅士女悲。治事硏經兩得宜。湖州敎授足良師。敦儒况有新明府。休向歸人悵遠離。金君 泰鍊黌宮琴策間罇壺。鄕黨依然弟子圖。上巳遺儀中伏讌。誰歟褒偉上堂摳。山川人物誌州城。司馬君家上首名。一句缺金君 瑃吉泉水無分別。廉貪在吏心。休將去後議。說與眼前斟。吳生 璜林名樓成毁歲相千。圃老詩中不記年。峴首穹碑猶剝落。壁間梁偉有誰傳。吳生 勉魯循良傳裏漢文翁。齊魯絃歌見蜀中。有木高山牛可蔽。度材他日待良工。淮陽卧閤暫居停。宣召如今返漢廷。待到明年春榜上。一雙瞳子爲君靑。吳生 啓魯幾回說項向時人。過眼明珠反眩眞。失廌東坡堪可恨。恠君深意欲留恂。金生 敎性飛黃騰踏啓初行。萬里如將了一程。暫蹶霜蹏非失意。春風無限雒陽城。韓生 秉周來非云暮歸非遽。快濶輕舟賦遂初。試看南川前後浪。枉將淸淚灑襟裾。文生 應璧宏詞博學力田科。從古玆邦得最多。香雪軒中題揭日。爲君先頌四重歌。文生 命彦功令家軆果難能。無恠聲詩學未曾。異日金篦當刮目。歸求師有一靑燈。嚴生 梅燮突而弁是婉兮童。悸帶猶能齒學宮。不問可知誰弟子。湖州敎授復吳公。和贈吳生 漢備南關散吏返西淸。郡角三聲曙色明。載石何嘗追介操。選錢眞足見羣情。時平闔境桴仍絶。政拙周年瑟不更。鐵嶺停車回一望。滿天風雪暗長程。鄕風重貨義還輕。難道愚頑感至誠。憐爾有才貧不娶。愧吾無政惠先惸。席門多轍書逾讀。木刻爲奩事竟成。月姥繫紅前定在。泰山當日索遊生。次吳生泰林所示。其大人次符讀書城南韻。古者三遷敎。吾聞孟子輿。洎夫顔氏訓。亦粤范公書。義方軌子弟。懋實而黜虛。安邊號多儒。盖自設邑初。建齋崇校院。置塾聯黨閭。所以南七郡。最稱彬彬如。而余謬蒙恩。衰晩佩銅魚。皓首困朱墨。政拙而事踈。獨喜待多士。常思廈屋渠。况値右文日。休明宋屬猪。功名不自謀。鈍似却步蜍。文字性所愛。嗜甚甘帶蛆。歲餘得一士。自言世玆居。欝欝喬與梓。君家所樹歟。課試俾居業。篋笥頗富儲。示余次韓作。云受過庭餘。知君有賢父。家貧樂只且。生涯寄硯田。舌耕以代鋤。縱兒使游學。負笈行無驢。惟曰若稽田。厥子乃肯畬。莫嗟數世窒。物理有乘除。勤苦必有成。早晩曳華裾。豈惟繩先美。亦以播時譽。不憂不官高。三李有遺墟。衢州姜唐佐。廣川蕫仲舒。子如不吾信。卷中歸求諸。感君遠于將。立馬爲躕躇。</text>
<title>謹賀松陽金公 東獻 進秩 幷小序</title>,<text>上在宥之十年庚申。松陽金公寔躋稀齡。公胤子尙書旣位崇顯矣。用恩例進秩二品。公爲詩以識榮感。朝中耆德若薦紳諸公。咸有和章。尙書命佐模次之。佐模於尙書。受謬知已二十年。不敢以不能辭。謹次以上席右。附驥雖榮。續貂甚慙。散僊風範出凡間。壽貴家傳世莫攀。公少從蔭途。進階嘉善。公之先大人。用公伯氏尙書公貴。陞通政。公家兩世恩資。盖稀有也。 喬木有陰承子葉。老星如月照卿班。西州茂績羊公石。公屢典著聲績。嘗奉使過安州。民到今稱之。有去思碑。 北第幽情謝傅山。尙書爲公起亭於北山下。扁曰春暉。 白首裙牏躬滌濯。丈人無恙尙童顔。</text>
<title>贈海藏申尙書 錫愚 之燕</title>,<text>翠微太史昔之燕。記得文虹貫塞天。此去知應光復發。上乘衣法是家傳。尙書今行。定有相看續集。四方傳寫。想更紙貴。三百聲詩變七言。海東千載雅猶存。澹雲微雨誰人賞。今使淸陰外後孫。菊蘭餘韻。定在後人。未知今時復有如阮亭賞音否也。黃樓駐節小馮君。浿上張筵又右軍。福曜使星同聚夜。雲臺會奏動乾文。塤箎唱和黃樓月。氷玉逢迎浿上春。安得不上動星象。風流賓主統軍亭。千里逢迎眼更靑。鴨水斜陽殘酒後。畫船簫鼓若爲聽。是賓是主。淋漓可想。惠風詩有畫船簫皷無消息。膓斷淸南第一州之句。卷裏寥寥說漢唐。人生小國足悲凉。煩君一副傾眶淚。快瀉全遼好哭塲。燕巖日記曰。遼野可作好哭塲。聽說圓明象太湖。魚龍百戱間巴兪。行人覘國非殊詭。可有陽門哭介夫。今夏別价之行。皇帝御龍舟。沿御河。演劇于同樂苑。侈大夸耀。多未曾見。記否風欞抵掌談。中原烽火照江南。迂儒獃想知無分。一例歸驂是去驂。風欞我語。台當自知。雪往柳來。正在三月。錦還絲入。當愧孤雲。 皖城傑士有方干。又一忠州李芋山。海外墨緣如問我。爲言游戱尙人間。懷寧，方朔，小東，忠州李士棻芋山。寔余入燕時定交。</text>
<title>贈副行人徐侍郞 衡淳 之燕</title>,<text>華表千年一柱餘。人民城郭近何如。令威縞袂應相揖。羽侶靑田又姓徐。令威佐卿。有緣相逢。星宿昆侖杳莫因。河槎謾說到天津。君家霞客今安在。爲問虞山傳裏人。自鴨距燕。僅二千七十程。東人燕行贐章。動引博望乘槎。而何嘗覩黃河一曲。恐霞客竊笑。七子高樓白雪香。建安芬躅可能方。盟壇牛耳今誰屬。獨步靑邱有偉長。東阿王書曰。偉長擅譽於靑土。今之靑邱。安知非古之靑土邪。中國詩人說四佳。大東風雅補皇華。詞林倘作同文夢。何啻楨卿入大家。皇朝何，李，邊，徐四大家。楨卿其一。拭玉曾叨共友蘭。薊門風雪不知寒。今行爲覔盧家酒。試一中之問海觀。年前余以三行人赴燕。友蘭尙書寔爲上价。海觀從焉。薊州有盧家店。酒甚佳。余與海觀沽飮。有詩戱之曰。盧家名酒似凝脂。故拉君來一中之。爭及雲游張道士。武陵城裏醉題詩。海觀姓徐。用徐邈一中之語。紅桃掩映綠楊烟。膓斷江城繫馬年。碧漢仙槎三五夜。可憐明月鏡中圓。箕城妓字明月。侍郞宰江東時所眄。未知數年之間。折在誰手。成陰結子。而使蓋到日。破鏡重圓。亦一奇緣。○此下。疑有幾首缺。</text>
<title>寄宋竹陽 源璧 行輈 幷小序</title>,<text>以使事赴燕。或再之。或三之四之者有焉。是王命也。義不敢辭。乃竹陽以一書生。而凡三入焉。可異焉。况今燕中騷繹。夷匪充斥。圓明萬壽之金闕玉殿。蕩爲灰燼。甚至羽衛北狩。於是有奔問之行。雖奉命往者。身不自有。不暇擇夷險。而亦不能無戒心焉。竹陽於上价。舊一要也。甚欲與俱。輒諾之。家嶺外。有子若弟在而不以告之。故舊有挽之者而弗恤也。及行。夷然登途。白首跨馬。少無難色。尤可異也。豈所謂季路，仇牧死而无悔者耶。抑登樓却敵。賦詩退虜。有足以試之耶。於其行。申以問之。萬里馳驅一不堪。再之爲過况於三。靑雲失路憐蠅附。白首貪行信馬諳。絶塞沙塵迷漠北。大都煙燼接江南。東歸一篋河槎記。可有奇聞續燕庵。</text>
<title>宋玉今老醜矣。非復舊時之閑麗。西京兒女。雅化矜持。竊笑東家子登墻之窺者多矣。今行。必到處逢敗。復以詩問之。</title>,<text>西都兒女雪爲肌。粲齒纖腰復翠眉。好色郞君今老醜。當年應悔上墻闚。</text>
<title>寄權所珍 應夔 灣尹</title>,<text>關河鴈使去紛繽。關樹關雲不見津。正憶龍灣都護府。相逢燕塞大行人。千鍾竹葉漫天雪。一篴梅花異地春。快事想來那可共。白頭吟望謾傷神。淋漓醉舞風流可想記昔停軺鍊武臺。主人留客錦棚開。三聲大砲軍中樂。百隊輕裙馬上才。劒槊翻空西日駐。笳鐃殷地北風來。書生得意眞堪賀。一盞遙飛驛騎回。憶昔經過邈若前生聞說繁華異曩辰。柵門如洗斷蹏輪。南京織造空餘燹。內地蔘貂不値銀。塞破那當措大眼。絶交多是故人嗔。楊州騎鶴猶如此。休笑萊蕪滿甑塵。誠如近日傳說。則不特所珍買潁之計左矣。南山下措大家。待以過歲者。擧仰屋長吁。豈不可憐。</text>
<title>又寄所珍 幷序</title>,<text>詩止三首。方並書緘寄。令從君適至。袖所爲擬贐海藏尙書燕行詩。示之而曰。知遇之感。古人猶貴之。况今世乎。海藏今之歐九也。顧不才不足以當國士之知。而感激則有之矣。乃海藏有萬里之行。而草土餘喘。布衣冷跡。未可以遽然進身。用是咨且。竟失一餞。甚可悵也。想像行塵。夜中輾轉。得短律二首。旣違面展。又未可以追寄也。令公於海藏。素交也。幸一覽焉。讀其詩。典雅瀏亮。情致婉轉。恐海藏贈行軸中不可多得。勸令書送。令所轉而致之。感其意。遂掇拾其詩中語。復構一首以呈。盖欽海藏之不失方叔。過坡公遠甚。而亦以見所珍之愛重惠連。不可曰三十年不知。明人詩曰。坡公慧眼懸秋水。却失當年照夜珠。盖指坡公之誤失李廌。名士君家三十年。讀書千卷坐無氊。夜珠誰果知方叔。春草多應夢惠連。風樹餘哀凄短褐。海山高調抱孤絃。統軍賓主懸燈夕。發得詩函定黯然。</text>
<title>寄所珍。方裁書置案。猝得襍絶數則。並錄上。六首</title>,<text>一篴梅花異地春。海藏歸誦每津津。誰知富貴今灣尹。不是當年唱渭人。向來蘄和。終是怏怏。價賤長安品貢茶。酒樓餠肆一時奢。街童拍手傳相告。盡自南村待擧家。飈發機鋒寂片時。正如握棗止啼兒。萊蕪舊守塵生甑。未洗慳饞在啓辭。䧺府手殷。眞可羡。亦可愧。晴蓑書屋冷無氊。卧抱康煕字典眠。使者白衣終不到。淵明應悔老斜川。灣氊不及晴蓑落鄕。眞不可爲。下南居士白紛如。老去麤癡苦未除。可喜西銘眞悟解。胷中一部孝經書。昨冬自鄕返見下南囏棘句當了二年。邇來信息喜人傳。世間豈有楊州鶴。不妨輕拋塞屋錢。聞當入首擬。恐看門屬別人。何害邪。</text>
<title>下卿與趙晴蓑 雲植 曁諸伴。爲池上第一會。辛酉</title>,<text>明時恩暇故山尋。正喜分楊兩地陰。韋氏園花親戚在。蕫仙林杏歲年深。晴蓑家在杏亭 半生相識餘靑眼。垂老同歸見素心。安得歡娛長若此。囊中不問有無金。村秀才同行墨尋。復從隣叟較晴陰。十年京國梅花瘦。五月田家麥雨深。傲物仲翔猶有骨。解官元亮本無心。潁濱二頃終堪老。記否商歌若出金。右再疊</text>
<title>龍岡第二會</title>,<text>當世宗盟趙倚樓。雲間日下集名流。但令一顧千金重。誰遣雙鳴萬物愁。歲月賺人餘短髮。江湖滿地有孤舟。從今我亦歸田夢。何處靑山買沃州。</text>
<title>蘭若第三會</title>,<text>官休方覺是身閒。花樹歸來一解顔。已約聖兪家潁水。復從思遠訪廬山。斜陽聽磬千峰內。細雨懸燈萬木間。畫粥少年今白髮。故留衣帶宿桑還。</text>
<title>阻雨更賦</title>,<text>招提阻雨醉吟豪。天以奇遊餉我曹。萬木陰邊風水合。百帆圖裏夜江高。剔苔尙記書于石。煑筍何嫌飯也毛。淸磬一聲彈指坐。此身方喜了塵勞。</text>
<title>佳湖第四會</title>,<text>江湖多少好樓臺。僻處君能小墅開。屋後山田黃犢臥。籬根野水白𩿨來。斜陽倚杖聞漁篴。明月移舟載酒杯。洛下故人聞此事。一時南望首應回。</text>
<title>哭鄭汕樵 八首○幷小序</title>,<text>歲辛酉建巳之月十三日。潮汕樵夫鄭公。易簀于台山書室。越三月二十日丁丑。將大歸于蓮城新村之坐壬原。前二日乙亥。故人申佐模來哭于靈柩之前。哭已宿于退潮樓。愴人琴之俱亡。悼靈辰之不淹。夜中輾轉。熲然無寐。念佐素不能文。且公平日愛吾詩。有作輒讀之不置。遂於枕上得七律若干首。用翌朝丙子。具一鷄一果。讀而告之。以代紼謳云。海上晴峯點點愁。西風深掩退潮樓。百年回首諸緣盡。萬事傷心一涕流。粉蠧香塵紅壁暗。亂蟬殘照碧庭秋。巨卿來哭張元白。應慰哀詞代紼謳。谷口名家瑚璉姿。廣文三絶世皆推。雪中藻思騎驢在。天上台光曳履知。雨過空餘書帶草。日斜誰唱鷓鴣詩。置驛長安今不見。漢廷無復重當時。延英記注憶華年。玉署銀臺取次遷。丈盖西州車服耀。斑衣南社畫圖傳。四朝報答將何地。三世恩榮壹是天。所惜君家存故事。丹㫌遺恨負靑氊。公每說國朝奉朝請。自八溪君始。待到七旬。擬陳章踵先美。公今不及而捐世。匏蔓瓜花繞作籬。十年成就一茅茨。魚兒港口裝蓮葉。燕子樓中貯柳枝。此句再用于公 死後精靈猶樂此。散餘咳唾欲貽誰。阮家遙集家風在。收拾應敎後世知。草堂秋睡月遲遅。十載閑居坐玩棋。漏盡鍾鳴人未已。水流雲散我何爲。孤舟暝泊風波後。老圃秋容歲暮時。歎息汝南人物考。枕邊獨語有誰知。欝欝松杉半入雲。菟裘晩計近先墳。中年元亮歸田賦。少日羲之誓墓文。通德新高碑四尺。延平重合劒雙分。異時兄弟同岡約。風雨那堪憶卯君。我讀公詩若出金。我詩公讀每三吟。良師悟境傳神妙。酷吏看詳用律深。郢斲如今亡堊質。牙徽何處覔知音。泉臺定復梅花社。地下修文有大林。文武班中兩宰臣。東床俱是我家人。他時必做言猶在。先輩相期見得眞。大樹飄零春已暮。台星掩晦夜無晨。當年追逐髧髧髮。白盡同朝淚滿巾。</text>
<title>贈趙尙書 徽林 之燕</title>,<text>憶昔燕都上馬宴。小東方朔持酒餞。餉我一部魏源誌。嘆息妖氛暗赤縣。海東一片衣冠國。使乎使乎眞堪羡。中原氣數後幾年。請君記我語一轉。歸來按圖仰看天。每夜心行如旋輾。泰西舊不通中國。永樂年間始一現。瑪竇瓦蘭忒慧黠。思以其敎寰區遍。堂獄審判石舟說。意之皆妄非眞見。託名設敎實誑誘。白蓮黃巾交構煽。是時流匪滿天下。在在猋發爲聲援。礟車掀天海水飛。蠻鬼搗盪因乘便。圓明萬壽蕩爲灰。羽衛北出無顧戀。大廈元非一木支。濁河無由寸膠煎。螮孽之作非今日。設館當初已伏線。子女玉帛大都會。久已耽耽暗流眄。強假靈性外形軀。譬如不托而無麵。有聖王作廓闢之。霧消雲散夬見睍。人人火書廬其居。並與沙汰各寺院。惜乎吾道久晦湮。俗見倥侗習俚諺。副价邃學得家庭。少小讀書破萬卷。鄧陵一派是別墨。闘奇逞巧令人眩。玆事應得辨之早。天人奧義皆貫穿。萬里原隰不憚勞。此去足以觀時變。吏部今之杜武庫。胷中萬甲騰紫電。履屐之用黼黻文。藝苑宗匠兼銓選。示我大篇贈行作。委虵退自承明殿。字字森嚴有典則。道腴不啻羅珍膳。扶持世敎付公等。我思依依春鳥囀。</text>
<title>送三行人眉南族姪 轍求 之燕赴熱河</title>,<text>去年君作萊府客。海門烟瘴無朝夕。今年君赴熱河役。風塵澒洞暗塞磧。問君胡爲不遑息。載驟連年越阡陌。我朝立國謹疆場。事大交隣自古昔。每歲冠盖道塗織。慶弔賀慰無間隔。吾祖文忠實光國。再造京師聘日域。海東諸記漢字譯。至于茂績書于冊。企齋拙霞踵先蹟。華人大驚文章伯。君自少小礪鋒翺。壯心常恨中區窄。豊貌偉幹長七尺。副是翩翩腹笥積。武庫可但春秋癖。草木更兼詩三百。晩暮始通金閨籍。已再銜命萬里適。况今北信正騷繹。土冦英夷大充斥。黑鬼見人恣噉食。大砲落地地裂坼。官軍七萬一時謫。通州河口血流赤。正恠南斗犯熒惑。復傳黃屋出西直。皇城容易擧一擲。委棄子女與金帛。八旗奔逬九門闢。羣醜掉臂行平域。饑饉餘民慘鋒鏑。在在槍枕墻壁。紫光閣下淚銅狄。居庸關外啼蜀魄。我昔充价獲一覿。圓明萬壽何輝赫。御河縈紆連太液。五龍萬佛森羅側。日南珠翠太湖石。火齊瑟瑟雜金璧。熒煌眩轉燦丹碧。朝日照之色相射。其餘無不逞奇特。神造鬼設窮鎪刻。誰知歷代竭民髓血心目極。付與洋人一炬火爲焦土黑。我又聞熱河遠在朔漠北。康煕乾隆振長策。托名游幸實控扼。八十四部爲喉嗌。供養番僧費巨億。殿宇皆以黃金飾。却把荒磧變作靈眞宅。三十六景神臯拓。燕巖日史記遊歷。東人誦說如自擊。復誰知避暑山莊金字額。準備如今天子下殿走避賊。異城傳聞未眞的。大勢推之可臆逆。物極則變變則易。回復如環理不忒。隋堤楊柳何處覔。艮嶽花石亦榛棘。赤縣翻覆等是奕。化兒把爲一戱劇。此時送君渡遼柵。故舊親黨咸憂色。白門微雪灑巾幘。傾城出餞張幕帟。征馬屢鳴日西匿。塞曲亂動梅花篴。四座無言看眽眽。獨我夷然當酒席。君不聞言忠行篤可以行蠻貊。又不聞人臣事君夷險所不擇。共君相勖到紛白。是役了君不負專對責。况有副价家庭得。道里山川在指劃。王靈攸曁百邪辟。坦道不愁豺虎塞。行矣加飡須努力。式遄其歸兮毋墜行人職。</text>
<title>訪海藏申公于琴泉別墅。次諸公壁上韻。三首</title>,<text>出郭飄然一馬來。主人欵客有深杯。情知後會無多月。山日戎戎未忍迴。誰遣名公取次來。花間置硯竹間杯。今行足了平生願。宛赴西園雅集迴。樂彼之郊孰見來。大瓠堪把作瓢杯。蒼生望濟終須用。林下那由去不迴。</text>
<title>輓權所珍 五首</title>,<text>蕭條人物眼光寒。人物如君見更難。鬼伯驅君催促去。始知地下亦人間。升騰磊落又魁梧。出語翻瀾座若無。更有玲瓏心一部。吐爲虹燄唾爲珠。灣州大尹綰腰錢。國子歸來鶴上仙。誰意黃粱纔一熟。蘧蘧片夢化爲煙。西來尺紙抵千金。我共晴蓑讀更吟。一笛山陽無限淚。晴蓑共我滿衣襟。鄴侯三萬擁書帷。字典求來定爲誰。歎息故人嘉惠意。絳雲紅焰證三癡。</text>
<title>應西湖李生憲乞輓</title>,<text>西湖孝子墨容持。遍薦紳間乞輓詩。淚說文章兼行懿。淵泉太史舊書之。維摩天女兩朱顔。對舞萊衣五色斑。好事鋪張書若畫。至今虹月米家山。一涕西河重掩門。蟲絲縈絡硯塵昏。濡毫強塞臯魚請。逋債君家慰九原。</text>
<title>賀洪泄簣 彦周 爲伯氏回甲飾慶 二首</title>,<text>鮮民天地莫吾如。每遇弧辰避不居。羡子吹篪常棣下。壽兄設酌落梧初。一家良法仁爲爵。六世高年懿所廬。積得根基知有自。至今喬木尙扶疎。右呈篪所蕊北山川錦不如。岑屛之下善人居。古家餘慶宜昌後。今歲重逢是揆初。敎子詩書遊黨塾。聽奴耕牧老田廬。晩來厚餉眞天祿。休悔麻衣與世踈。右呈塤所</text>
<title>次北山軸中韻 二首</title>,<text>強將華髮媚春天。咿軋肩輿傍水邊。萬戶笙歌連樂院。一庄花木繞平泉。羽林應有知名卒。鳳閣眞多識字仙。可喜今年風雅盛。大唐鼓吹屬羣賢。名詩合置晉唐中。試把霞牋讀一通。勝日嘉招書置驛。淸時雅合觶揚豊。淋漓酒暈朱成碧。照耀花光白間紅。燕幕楊簾眞可樂。工吟未必使人窮。</text>
<title>國輓哲宗大王昇遐 十首</title>,<text>欽恭濬哲又溫仁。天降東方大聖人。一十四年時雨化。深山處處哭堯民。記昔屠維慟泣弓。軨車擁護甲津虹。簾前定策眞天意。日表先符寤夢中。長樂朝朝問寢餘。瑤觴玉牒歲無虛。史家編錄揄揚筆。百行之源大特書。陵園擧緬屢攀和。金粟躬親玉趾過。卜吉秖爲誠謹盡。聖衷非是取形家。恭惟純考祖功揚。世憲宗思繼序皇。最是湔誣宗系慶。鴻名垂耀配前光。王言一出大哉咸。三政更張用顧碞。革酪蠲蔘流惠澤。安民二字日常監。八表雷號慟遽纏。嗣王光御賴皇天。天潢寶系仁英緖。又値中興大獻年。兩殿揄徽命有司。於乎未卒擧如儀。廣庭稱賀平時象。應慰于今志事追。悠颺畫翣向西坰。尙想鑾輿舊所經。萬歲幽宮神理邇。孝陵松栢正蒼靑。叨陪法從許多年。𨎊到偏蒙造化天。此日龍髯攀不得。曉風空灑涕漣漣。</text>
<title>[缺題 四首]</title>,<text>如此江山堪老死。幾多人物誤平生。乙卯燕行。登鍊光亭而吟。燕丹故國無花地。鴨綠長江欲雪天。渡鴨江而作一日相逢天下士。百年長作夢中人。入燕。與各國人共賦。只有此一句。年前袁大人世凱東來時。亦誦此句。故人今日同蘇孺。何處明年是竹樓。任安邊時上巡營。與棠使共賦。</text>
<title>華陰李侍郞 明廸</title>,<text>老去無心戀子霞。華陰年前放柳枝。子霞。朝雲字。 坐禪空對古梅斜。宿緣謝屐遊山藁。過夢潘輿滿縣花。去歲。華陰就養于金城任所。往遊楓嶽而還。有記行詩一卷。 倚枕看棋參奕旨。閉門呵硯註詩家。含飴暮境眞堪樂。且服金丹駐若華。華陰新有抱孫之喜</text>
<title>澹人自屬</title>,<text>終南一別杳雲霞。每夜瞻依北斗斜。年前挈家歸湖鄕 蘚跡階庭新種藥。墨痕京陌舊題花。蕭宋結綬誰今世。元白分楊自一家。晴蓑趙友對宅而居 晩節幽香看更澹。繞籬秋菊有黃華。</text>
<title>眉南族侄承宣 轍求</title>,<text>連旬凍雨不成霞。峽裏書來鴈影斜。是歲至月。爲眉南花甲。先期下鄕。度日于楸下。有書邀余。時大雨雪。不克往。 絳甲君今攀栢樹。白頭吾亦淚荊花。余有同甲弟。早歿。自後家人不敢爲余作生朝。 聯芳舊集喧當世。余兄弟與眉南三昆季並有詩名。集功令應擧文字。爲聯芳樓集。 慶壽新圖屬古家。知樞公壽八十餘。拙齋霞隱公連歲設慶壽宴。當時名碩。咸爲歌詩以美之。命工圖其事。至今藏于家。 更喜封胡齊拜舞。笙詩爲汝誦陔華。眉二胤。追設甲宴以飾喜。</text>
<title>竹下崔寧豊 遇亨</title>,<text>宗之玉立映脩霞。老大居然雪鬂斜。屛畫白蘋餘舊墨。年前。竹下擬還交海舊居。未幾返洛。 帶圍紅藥發今花。松泉相公錄壬辰勳。竹下以祀孫。見帶勳堂。 一星雙月曾驚世。芳草晴川自作家。尙憶懸燈秋浦夜。滿天風露詠葭華。往歲余會竹下于浦上。賦詩要日。</text>
<title>柳下韓侍郞 啓源</title>,<text>騎龍吏部曳裳霞。疋錦裁來幅幅斜。千里照回灣上月。二年開盡嶺南花。金貂奕葉聯韋曲。玉樹繁陰在謝家。少日詞鋒君亦老。古蒼本色斂菁華。</text>
<title>岡士李進士 鳳基</title>,<text>朝飮崑池夕宿霞。南飛飢鳳羽毛斜。碧琅待熟團團實。紅綬羞班若若花。接輿行歌非傲物。超宗世掌自名家。朝陽會有來棲日。二月梧桐趁始華。岡士家在四郡丹山</text>
<title>茝圃李進士 憲基</title>,<text>長庚吐燄燦成霞。獨對三千日未斜。過眼還迷滄海月。傷心又見洛陽花。是秋。茝圃射策東堂。見黜。 玄氷澤腹龍爲國。碧水江南鴈所家。茝圃家在洪陽海上 縱壑遇風知不遠。士生斯世縕猶華。</text>
<title>後堂權大雅 複</title>,<text>紫閣峯陰帶晩霞。後凋杉檜半欹斜。後凋堂本權氏舊居 主人一去墟爲草。春物重新樹復花。六父子名曾滿世。君兄弟在尙持家。襄陽耆舊今無在。誰記仙舟泛月華。</text>
<title>柳坡韓承宣 敬源</title>,<text>奕幕高張拂曙霞。輶車東返北風斜。往歲。余從燕京還。柳坡時爲灣府尹。 雙㫌塞磧漫天雪。一篴江城異地花。不有故人來作主。那能遠客到如家。追思怳若前生事。君鬂全蒼我半華。</text>
<title>石山金承宣 益容</title>,<text>記昔才名賦霞。東陵挾冊路橫斜。戊戌。余官東陵。石山。纔勝冠。隨其大人惠寢直所。時來挾冊問難。才藝警絶。 愧吾今日頭渾雪。羡子當時肉映花。內制元之旋補郡。年前宰雙城 中年摩詰始營家。今春。買宅於南山下。 願言努力需時用。昭代聲明黼黻華。</text>
<title>鶴南韓學士 鎭棨</title>,<text>登州海接赤城霞。八月軺車驛路斜。余爲登州時。鶴南以北評事過府。登州。安邊古號。 但道西淸歸視草。誰知北壁去看花。鶴南句公歸。挈家住丹山數年。 時來佩玉終鳴國。世棄焚銀却挈家。御筆重除眞制誥。幾回挾冊上金華。</text>
<title>錦人吳學士 德泳</title>,<text>四郡名山匝絳霞。揷天叢玉聳尖斜。三年丹竈調仙藥。一日靑雲戴御花。錦人。數年前奉老歸丹山舊居。今春還各。未幾擢第。 稧事重修梅下社。詩名又在竹南家。錦人先祖竹南公。以文章名筆鳴世。 高堂更祝新年慶。行見瓜黃暎鬢華。錦人大人溯雲丈。以侍從恩陞通政。明年滿八耋。例晉秩二品。</text>
<title>梅隱尹大雅 應善</title>,<text>陸蓮初出凈明霞。晩托淤泥一任斜。四時凉熱風陰雨。七事琴棋詩酒花。東郭先生惟有屐。西湖處士本無家。參橫月落依依夢。環珮猶疑萼綠華。梅隱新喪朝雲。思念不已。末聯戱及之。</text>
<title>蓮西申進士 彭齡改名奭均</title>,<text>虞山傳裏補徐霞。眞跡金剛梵字斜。蓮西。年前遊金剛而歸。有紀行詩若記。 萬物精英呈本草。諸天咳唾散空花。蓮西遍覽眞萬物草諸勝。所至必窮源乃已。 千年大澤棲僊窟。蓮西所居郡。有義林池。 一部名山讀史家。慙愧老夫窮不得。謾將禪偈證蓮華。壬辰。全入楓嶽。遇華嶽上人。畧說勺淵千佛之勝。行忙未及遍觀。到今有遺恨。</text>
<title>靑田李進士 鶴來</title>,<text>飄然仙鶴杳凌霞。飛下靑田雪翅斜。百世宗英元炳葉。一春喬木更繁花。雲間近日諸名士。石北同時幾大家。靑田曾王考艮翁公。與吾宗石北公同時。詩名振一世。稱餘艮海澤四大家。震澤。石北之弟。餘。餘窩。海。海左。 會見臯鳴終上徹。洛生新詠滿京華。</text>
<title>蕙圃金大雅 東一</title>,<text>仙姬夕降步高霞。嬝嬝當風不耐斜。綽約肌膚氷貯玉。玲瓏骨髓錦添花。黃昏有約迷中道。靑鳥無媒隔內家。寵葉光風行轉蕙。爲何憔悴减容華。時蕙圃久病。甚瘦損。</text>
<title>三虛崔全義 遇周</title>,<text>後二日復會。會者凡九人。疊前韻爲屬詩。倦馬金池趁暮霞。主人留客雪斜斜。昨臘。余爲西行。歷金池一宿。時天大雪。金池。全義舊號。 燭殘夜滴分明漏。酒煖春回頃刻花。我輩萍逢皆逆旅。當時桑宿似禪家。誰知塵甑萊蕪守。依舊山間掬井華。時三虛解綏。歸終南舊居。</text>
<title>魯湖韓惠郞 敎源</title>,<text>蕭灑林廬枕碧霞。荒扉深掩逕紆斜。魯湖鄕廬在魯林江上 靑畦課僕甘鋤菜。白首潛郞惱押花。魯湖時爲惠郞 幾度望雲江北郡。往歲。魯湖宰延豐。縣在忠江之北。 今宵聽雨郭南家。對君却似虛舟泛。爛漫眞襟不以華。</text>
<title>海村丁進士 大肇</title>,<text>文章宗派屬松霞。海老揚瀾墨帆斜。松。李松谷。霞。權霞溪。海。丁海左。海左公於海村。爲從曾祖。 大雅重新絺火藻。晩唐一變鏤風花。靑氊世業惟王氏。石斧詩名又杜家。白璧如今無定價。閉門何苦嚼英華。</text>
<title>小竹吳大雅 道泳</title>,<text>風神秀朗玉山霞。鵠立頎然不倚斜。已綠池邊春後草。且開頭上雪中花。今春。小竹從兄擢第。臘月。小竹魁庠試發解。 東巖奕葉宜餘慶。南社喬陰復幾家。更喜陽龢均布澤。百昌葱菀正旉華。</text>
<title>嘉樹丁大雅 大森</title>,<text>蕊北靑山黯澹霞。故人宰木落暉斜。每憐羅隱焚詩藁。今見江郞夢筆花。以父友存嘗拜路。有兒子讀可傳家。終南小屋依寒郭。宛是令威復返華。嘉樹大人。卽余數十年舊交也。中歲落拓。流寓于中原地。病逝仍葬焉。每念舊時追遊。不勝山陽之感。昨春入都。路遇一少年趍而前。詢之。乃故人子也。握手道故。不覺涕洟。少年自言。方撤眷還靑泥舊居。其復修箕裘。有志於進取。可知也。是會。果見其詩語淸警。才思超逸。亡友眞有子矣。感而作是詩以屬之。</text>
<title>苕上丁記注 觀燮</title>,<text>東湖釣叟卧煙霞。一領輕蓑細雨斜。苕上家在斗江江上。昔年。余往訪苕上。先王考靑陽公同舟泛湖。追思已三十年餘。 尙記髯蘇同駕葉。旋看司馬獨簪花。碧衣班裏無雙士。紫閣峯前第五家。澹靜由來終致遠。莫將儒素戀芬華。</text>
<title>錦圃丁監役 大栻</title>,<text>垂垂鬢雪映眉霞。尙想麻衣燭影斜。閉戶仍燒白藤笈。倚墻空賦碧桃花。是秋錦圃下第。有碧桃花落倚空墻之句。 四山監役今工作。七代弘文舊宦家。皓首帽靴休恨晩。盛時眞足詑榮華。</text>
<title>鍾山沈奉事 英慶</title>,<text>二陵松栢欝嵐霞。三載祠官破帽斜。夜火漁舟神勒磬。春山輦路杜鵑花。靑雲洛下長爲客。黃葉城東尙有家。頗恠休文生瘦甚。化翁應苦採精華。</text>
<title>復疊。寄東還三行人雨田鄭學士 顯德。</title>,<text>詩盡燕人說紫霞。書於秋史愛欹斜。春雲澹蕩渾成錦。古木離奇不用花。日域行人三絶藝。雪樓才子幾名家。年年紙貴金臺下。無恠東韓號小華。</text>
<title>[伊州紀行序]</title>,<text>往歲乙丑。兪公杞山宰伊川。要我先人獵鹿飮血。遣騎請來。以五月發次。六月返闉。在道曁留衙。述作凡若干篇。今編次于稿中云。不肖孤昇求謹識。</text>
<title>伊州行。前一日柳下。會竹下，茨山， 鄭敏和 雨田，鍾山，柳坡賦別。拈隈字。</title>,<text>相思苦被簡書催。興入淸伊水一隈。嶺上松風蘇內翰。江南梅雨賀方回。勝情海嶽無分別。竹下要余作泛海之遊。余以是行辭。 浪迹湖山自去來。待到萍鄕明月夜。可堪矯首望京臺。</text>
<title>出郭</title>,<text>閑愁滾滾集眉稜。出郭欣然老興乘。白水陂塘秧馬浴。黃雲壟畒麥人登。桑麻似畫村居認。蒲杏如期野望憑。晩暮歸耕眞可樂。卅年衣涴軟塵凝。</text>
<title>宿居林店。店有一童。伏侍甚謹。頗伶俐。詢之。乃李侍郞 豊翼 友石家茶僮也。戱賦五古。轉寄友石台座。</title>,<text>有童居林店。不似酒家保。見客殊欵欵。伶俐語音好。我恠問店主。莫是汝翁媼。汝非峽土産。胡此當街道。自言京城人。少家蓮池澳。作使宰官宅。數年供灑掃。宰官姓李氏。友石乃其號。我笑使之前。與語忘疲惱。宰官何所事。愛玩何所寶。汝旣伏侍久。一一爲余告。宰官無所事。所寶惟詩藁。在家詩爲命。晏寢而起早。細字唐板冊。風欞卧常抱。有時苦沉吟。不覺西日倒。月夕及花朝。名宰往往到。至則解衣帶。林臯散騶皁。亦有雨荷生。亦有天游老。笠屐日追隨。不辭風雪冒。課日設詩會。筆牀間茶竈。稽藤截鵝肪。端硯沁龍腦。酒具左右列。琉璃碧瑪瑙。方其筆淋漓。意欲凌郊島。或投井中轄。或吹花下帽。童本不識字。困倦發焦躁。磨墨腕力疲。吹火舌本燥。然猶不敢退。韻事亦高蹈。而我聽未半。一笑掀髯皓。昔聞君實僕。爛熳眞性葆。又聞穎士奴。亦知愛詞藻。似癡心實黠。汝更不草草。友石詩固佳。鉥劌頗窺奧。吾恐益求工。衆類困凌暴。化兒劇狡獪。久厭恣嘯傲。寄語報友石。愼莫思奪造。</text>
<title>立壁途中</title>,<text>峽路肩輿步步艱。噫吁直欲損容顔。一溪十渡皆稜石。百里三分盡矗山。急瀨蛙跳苔側畔。懸崖鼯落樹中間。茲行也復爲形役。萬壑何峯獵鹿還。</text>
<title>巨城倉村</title>,<text>安峽縣前江可憐。村居暎帶夕陽邊。溝塍刻鏤龍鱗錯。籬落參差麂眼連。羅代城根苔似雪。金家庄畔樹如煙。入林到處堪圖畫。未必桃源是別天。</text>
<title>抵伊衙。主倅杞山 兪侍郞致崇 適出江倉。觀叉魚。</title>,<text>倉村朝發徑紆餘。及到伊衙午景初。童子開籠先縱鶴。䱷人張網正叉魚。樹頭斜日看看下。郭外輕烟點點踈。一笑情知無別語。爭將一刻一年如。</text>
<title>杞山示其胤上舍榮歸日志喜詩。用其韻書呈。</title>,<text>公餘嘯詠日登臺。北斗迢迢首幾回。匝歲分憂逋簿勘。向時聞喜賀樽開。客稀別院裁紅藥。吏散公庭長綠苔。有此名區無個事。卧仙風味信悠哉。</text>
<title>新塘里有老松。與杞山拈韻共賦。幷小序</title>,<text>府之東五里。有臥龍巖。巖之西曰新塘里。有松一株在溪石上。上爲童葢。虬枝盤屈。日光不漏。下可坐三數十人。往在甲子。里之金姓人所手植也。杞山以周甲之歲知是州。適與是松生植之年同。亦奇矣。杞山每盤桓撫愛。名其松曰使君松。有記若詩。將書石以志奇遭。是日同杞山往憇其下。從遊者。杞山之胤上舍 鎭元。杞山之甥姪李上舍 珏淳 也。及還。拈年字共賦。物與人遭有夙緣。蒼髯皓髮兩依然。午陰如待淸凉境。甲歷同符老大年。定有虬龍蟠蟄底。會看鸞鶴集巢顚。召棠萊栢猶爲愛。寄語州民永世傳。</text>
<title>觀打魚</title>,<text>我行初到伊州日。太守打魚前江出。及暮貫歸大柳枝。斫膾餉我如白雪。尙恨臨觀不共携。更揀晴日䱷具設。虎巖之下白沙灘。訥魚是産稱丙穴。乃於湍急水淺處。築石堆壘中流截。傍作盤渦四周圍。僅一間許渦口缺。一大索子百餘丈。亂揷粟秸如比櫛。衆人赤裸並力拽。逆上恰似牽舟繂。一時擊汰發聲謼。長叉短鎩森羅列。大魚潑剌眩且駭。欲跳未跳頗桀黠。小魚圉圉若無知。聚頭戢孴相吹沫。漸近石築合蹙之。入圍不翅淵敺獺。二人張網塞渦口。片鱗寸鬐無得脫。太守顧謂衆水手。我誠不忍於盡物。大者秖取尺以上。並放游儵活潑潑。且以餘遺後來者。與州人利均飽餟。我聞此語一歎息。是心足以爲仁術。數罟不入聖所戒。澤梁無禁於傳曰。舍小取大不爲貪。茹剛吐柔果於决。推是可以澤萬民。不獨一州賴寧㴵。况今聖明臨在上。惠我烝黎曁魚鱉。千載復覩靈臺役。翯濯於牣頌洋溢。承流布化正須君。且看烹鮮治第一。</text>
<title>石鼎行。示杞山。</title>,<text>澹澹老人老减食。每苦肝氣胃不剋。對飯顰蹙噎欲嘔。一粒稍硬喉刺棘。剛厭鐵濕與銅腥。味觸偏解根六識。豈無土銼市於貿。缺壞謾勞工摶埴。人言石鼎煑宜口。久欲求之求不得。伊州産石石品奇。性兼剛柔色蒼黑。又有匠手善治之。磨礱繩削中規式。中空外圓足耳具。火風之象象三德。菌蠢膨朜類天成。上爲荷盖無欹仄。吹火作飯飯爛熟。一烘任他炊灰熄。且喜石性冷於氷。夏月不饐盛酏醷。我來摩挲不去手。可貨不惜千錢直。故人知我意欲之。輒擧以與無難色。誰意饞夫老更饕。見物生心得頃刻。十襲重寄歸价。愼勿隋破申申敕。我聞成都玉盞臺。表裏洞徹淸瑩極。又聞藍水水沉硯。一磨十日不乾墨。我貧不爲把杯計。我老久廢文房飾。豈若朝朝饘於是。飽喫殘年飯黍稷。飯了煎茶拾松子。又好煑菊撑籬側。興來欲效石鼎聯。愧我鹵莾薄才力。石鼎石鼎奈爾何。世無退之堪歎息。狂言三百四十字。且刻于鼎不磨泐。每到飯時一朗讀。故人千里長相憶。</text>
<title>謾題示杞山</title>,<text>靑泥坊下雨鳴晨。記否西湖話結鄰。此日竹樓君亦客。他時蓮社我其人。生逢聖世難爲訣。老作閑身可奈貧。萬事元來皆註定。且將餘景頌昌辰。</text>
<title>閏月一日。余爲就獵鹿近地。出西倉村舍。距邑三十里 是日杞山適作平康行。</title>,<text>思君千里碧天低。誰意萍鄕此共携。正喜雲龍相上下。旋看勞燕各東西。高峯駐輿魂應黯。矮屋懸燈夢更迷。數日分張猶爾爾。向來那不使心悽。</text>
<title>後數日。聞杞山還衙。吟呈東閣。</title>,<text>君到平康幾日還。巉嵒畏道絶難攀。十顚雲磴終踰險。一臥風欞自在閒。射埒流星紅箭響。訟庭微雨碧苔斑。定憐寂寂山中客。坐待空林血跡殷。</text>
<title>伊州五勝。賦五古各一篇。幷小序</title>,<text>山中無聊。偶閱朴定齋集。有記伊州五勝。皆可賞也。意欣然如可振衣。而顧老且病。天氣又炎熱。未可以攀陟也。乃詢諸土人之所嘗目履者。得其大畧。遂各賦五古一篇。以爲卧遊之資。儻異日復來。未知能免爲廬山生客否也。紫芝山 今名鳳凰山。在府北二百里。山下有熊耳灘。俗名古味呑。環山凡十三村。府北二百里。有山名紫芝。一名鳳凰山。橫壓坤艮維。䧺大跨三道。日月爲蔽虧。高巓常北風。樹木不生枝。居人罕有至。至則乾糗持。五月必挾纊。凜烈寒粟肌。星出犯黑歸。脚軟卧經時。登臨頫溟渤。漭瀁無際涯。羣嶺不敢抗。累累羅如碁。萬里在指顧。但恐目力疲。自腰下及趾。土石相參差。赤藤與黃楊。蒙密縈絡之。其草葠木芝。其木栝栢桵。其鳥鵠𪃩鶻。其獸鹿熊貔。厓蜜與石藫。寶産頗不訾。環山十三村。仰是爲生資。官以進上故。除役無鞭笞。用是成聚落。谷谷隱茅茨。不種一粒糓。終歲無寒飢。商旅日輻湊。貿遷無停期。富者務積著。射利獲贏奇。安坐樂觀變。食肉衣纖絺。貧者一束炬。烈山剔翳椔。遍谷種甘藷。其大如烏椑。或煑或搗屑。不換精瓊糜。靑鶴果何如。武陵眞在玆。此輩尠土着。冒籍半流移。旣不重鄕井。又不事鉏犂。喜人怒則獸。橫决不受羇。撫馭苟乖方。駭竄法無施。我昔宰登州。接壤頗聞知。今聞益加詳。邈邈神高馳。意欲恣冥搜。老矣無能爲。姑記以替畫。卧遊供娛嬉。淸風滿北窓。高枕夢皇羲。隱仙洞 在陽陰山下。距府百十里。陽陰廣福洞。是爲小有天。海藏昔蒞此。今名改隱仙。全洞石爲山。巉刻勢矯搴。不著一點肉。骨立窮趾顚。中峯特秀拔。直揷霄漢連。逼望懔精爽。凌兢足不前。縱有肉生翅。莫可攀絶巓。傍列十數峯。峻峭相差肩。環圍若屛幛。壁立無中邊。中開一洞府。廣朗平而圓。曖曖楓栝林。翳翳桑麻田。鷄犬聲相聞。在在生人烟。羣水聚爲一。貫絡亘長川。及到洞門口。噴蹙砯厓懸。底鋪大盤石。被之跳珠濺。石白如白雪。日照澄更鮮。激或爲湍瀑。舒或爲淪漣。或平若碾磨。或窪若臼穿。兩山矗相向。緊束森戈鋋。谽谺作門扇。有路僅容旋。水衝出其下。轟雷殷喧闐。纔出水蒼黑。石色亦黯然。慘哉造化意。窅冥難究硏。一當萬莫開。設險宜無先。所以朴定齋。屢嘻形詩篇。刺文倚市喩。慨無寸識全。我謂置關防。不獨據險堅。出可躡敵尾。守亦扼敵咽。伊雖三道交。峽絶地實偏。旣非敵所衝。又不通車船。縱宿幾萬兵。飽嬉徒控弦。適足自衛身。無所事張拳。矧茲入無出。譬魚在于淵。上之失瞭望。外又絶攀緣。是謂坐困地。智者不取焉。秖可着隱流。泯跡謝拘攣。卽今聖明世。昇平四百年。山谿久已夷。桃源亦喧傳。腐儒妄談議。一笑石上眠。雲達山 在府西八十里伊西樂壤面。雲達正縹緲。岡巒何合沓。澗谷何䆗窱。平行到半腰。身已衆嶺表。山以石累成。堆擲四圍遶。瓌詭狀萬千。束聳雲霞杳。隨面各異觀。肖物無大小。或竦鵠軒翥。或蜿龍天矯。或趺佛說偈。或兜將建旐。或如初平羊。麾鞭畢馴擾。或如北平虎。着箭發咆叫。其石色紫黦。苔紋間紺縹。斜日照翻壁。燁然發光耀。閃爍幻無定。久視輒眩掉。居人道古蹟。傳疑不了了。有井蟄阿香。有窟禮元曉。我欲窮其嶺。興倦目眇眇。霞嵐漭無極。滅沒看度鳥。伊水 一出古永豊獐嶺下。一出熊耳。熊耳之水東南流。至平康柄山。會戱靈山東麓之水。至社倉爲三淸之瀑。西踅入伊川境。至德淵祠下。會獐嶺之水。滙爲淵。溢而南流。過府治。東踅入安峽。歷兔山臨湍。至江華之境。入于海。伊水有二源。遙遙數百里。一源出永豊。一源出熊耳。東流歷平康。南踅又西迤。崒彼三淸庠。頫臨削壁趾。斗絶可數丈。兩崖石齒齒。夯流直注之。暴雷空中起。臼小不受瀑。雪噴撒鹽擬。飛沫觸成霧。眩莫辨尺咫。日照亘彩蜺。常臥潭瀑裏。九龍與朴淵。國中觀止矣。不霽是何虹。二潭猶遜此。其下溢爲渠。齧石湍益駛。灣踅到龍塘。獐嶺水來被。是爲德津淵。有祠載中祀。舊有祠。名讓國。今廢。 蜿蜿若有物。歲旱禱于是。至于古城津。又至百丈泚。首尾貫絡之。流爲一州紀。峽水本澄澈。發源湜湜沚。况復石多灘。淘汰不留滓。每歲水大至。浩不辨涯涘。邑里或流惡。去之若凂己。淪漣又泓渟。曲曲多可喜。鱖魚産其間。亦有鰷𩼝鯉。擧網得盈尺。鱠之曹羞比。高秋八九月。滿山楓葉紫。泝洄舟上下。照暎如錦綺。是稱山水郡。貴人或來理。邑僻少公事。風日更淸美。或棹或命輿。嘯咏臨川水。川水閱人多。去去無窮已。滄浪可濯纓。淸政問誰似。樊翁一片石。屹然山仰止。樊巖昔莅此府。考最。有何德政。伊水爲淸。題目。又有淸政去思碑。湯泉 在府北九十里方丈面方丈有湯泉。其源出綿葛。上下各一湯。外湯數至八。每湯石爲槽。引注承濊濊。今廢餘二湯。板屋同草茇。英陵昔臨幸。浴殿靑瑣闥。鷹峯在其後。登眺頗敞豁。自經壬辰燹。今爲甘露刹。每歲四七月。人肩相磨軋。浴之已攣踠。亦能去風𤸎。方其泉始出。觱沸莫之遏。非煙又非霧。有氣常蓬勃。頗似焫膋蕭。羶薌臭上達。尤恠二湯穴。紫碧異苔滑。此理儘難辨。觀者競喧聒。水火本殊性。炎潤莫相奪。其味作醎苦。不啻分甘辣。今人日用間。相濟賴爲活。我聞硫黃石。蓄火久壅閼。水出觸成沸。湯華成泡沫。遇空輒涌上。熱騰興滃浡。始達鵝可燖。稍殺鴨初醱。苔爲水之衣。氣觸色隨發。紫赤間碧黑。盍於上下察。臆斷理似然。玆言無乃戛。我非酈道元。源委焉能括。我非李贊皇。色味焉能別。姑記補奇聞。用附邑誌末。</text>
<title>獵夫久無消息。戱題遣悶。</title>,<text>飮血知何世。玄風遂日沈。養犧爲口腹。卽鹿及山林。妄信延生術。翻萌喜殺心。誰人能遠害。一嘯坐松陰。</text>
<title>久旱彌月。峽農不甚惜乾。及是始有懼色。</title>,<text>峽農苦多雨。雨閟占康年。黍粟宜風旱。菑畬少水田。不愁出桑旭。始懼過梅天。鄕國杳何許。旅人無夜眠。</text>
<title>聞太守用明日禱雨德淵</title>,<text>聞說賢明府。明朝祭德淵。貍沉文固在。蠲禱禮亶然。吏謁當須副。民呻敢自便。一言應有格。吾欲問蒼天。</text>
<title>翌朝果雨。終日乃止。</title>,<text>朝起看萋渰。油雲盡北行。田疇出佳色。溪澗有微聲。淵不祈靈待。亭應志喜名。農謳滿四野。已足見昇平。</text>
<title>獵夫始迹鹿捕之。往飮藥血一椀。喜題寄東閣。</title>,<text>有迹方圍獵。無苗實病農。山畋及水耨。人欲必天從。我且脯仙鹿。君先鞭懶龍。擧杯瀝相賀。但欠未澆胷。</text>
<title>山村醬味甚不佳。正擬走人乞惠。際見官隷負淸醬一大缸。醬肉椒醬而至。敗胃頓醒。喜賦近軆二十韻呈杞山。</title>,<text>老來胃氣弱。久客病相加。屢犯絮羹戒。頻詢賣醬家。有魚眉帶蹙。匪鶃口思哇。每乞嫌忠竭。无持媿欲奢。正思鷄夜卵。旋喜鵲朝楂。鼎肉調鹽豉。壺醬配醋茶。更兼搗椒栢。皆可嚼梨樝。味適烹鷄鴨。珍逾醢蟹蝦。口輕滌涎沫。肺爽潤槎枒。今受豈非也。前言眞是耶。日前杞山書云。邑例。夏節每輟屠。代以鷄猪。今爲君宰一小犢。 割應鈍髖刃。蹴共轉膓車。想理宣城蠟。欣聞句漏砂。天公應餉厚。地主屢招嘉。憐病同王倚。知貧是鮑牙。膾登飛白雪。酒進漾紅霞。擬跡斑龍血。來鄰肅兔罝。厚供庖有繼。勤訊路無賖。惠及幽豳菽。知何報衛瓜。我方思潁尾。君豈久彭衙。且待江州使。東籬汎菊花。</text>
<title>杞山書云。永同客至。頗遣寂。而不言誰某。詢諸來人曰。衙中客誰也。曰。不知。面黃乎。曰。然矣。老人乎。曰。白紛如矣。何爲。曰。方共金都有司圍碁而使道傍觀矣。余意其爲金叙仰。戱以詩問之。</title>,<text>無名無姓太矇矓。有客秖云自永同。舊識然疑黃面佛。金友面黃。常稱銅佛。 傳言近似白頭翁。睡餘日課棊相對。座上風流酒不空。縱未聞跫猶可喜。逃虛人在萬山中。</text>
<title>翌朝。杞山書至。金友亦有書。戱用俗問寒暄書辭。爲詩以謝。</title>,<text>朝窓紅旭睡醒初。拜慰區區審起居。雨後烘炎猶未已。夜來台體更何如。山中賤狀姑無恙。卷裏生涯自有餘。餘萬怱怱留不戩。閏初伏日澹生書。右答杞山謹承手字讀津津。金白西來果認眞。此地散仙吾亦客。舊時銅佛子其人。飄零雨絮從何到。邂逅風萍定有因。數日抵衙當握悉。不宣都縮澹生申。右答白西</text>
<title>飯后午睡正酣。微聞窓外有數三村老對話。戱題一律呈杞山。幷序</title>,<text>飯后午睡正酣。微聞窓外有三數村老對話。一老曰。來月殿最。官家當考上上。官家則陞移本道觀察。其代。這房內鼾睡之令監爲之。則豈不好哉。一老曰。安知不如俺們之所料乎。一老曰。官家之陞移易矣。彼令監當此都政之月。作此汗漫之行。又聞自此往松京。觀朴淵瀑云。其爲郡。未可知也。一老曰。君言亦有理。但京中兩班之事。俺們何以知之乎。余微哂。故作聲欠伸。村老一時哄散。遂推枕而起。戱題一律柬杞山。昏昏午睡倚牎凉。牕外微聞話說長。考績君宜最河內。代瓜吾不薄淮陽。丹山碧水區中勝。玉節銅章分外光。一笑悠然推枕起。主人來告熟黃粱。</text>
<title>程子山歌。贈李君益相。山在府治西樂壤面</title>,<text>伊水出熊耳山。南馳二百里。貫絡爲伊川。熊耳一支西落爲程子山。端正而平圓。東有一巖曰明道。復有九峯明秀羅峙前。九峯之下一畒宮。州人李生益相隱居於其中。自言居此十餘世。世攻儒業傳箕弓。所恨民貧俗窳啙。有志未就今百禩。漣水新安院。隋城闕里祠。海州亦倣灤河廟。至今首陽淸風吹。因地義起可歷指。玆州獨無玆州恥。元陵盛際一叫閽。力絀誠薄事遂已。我聞此語重整裾。吾東尙賢眞堪書。嗟乎有宋河南兩夫子。地去歲後不啻千有餘。誦說尊慕若朝暮。全書家庋淵源溯。一團春風三丈雪。摳衣恍如陪杖屨。至將一拳山石一勺水。取其名似寓仰止。不惟春秋舍菜致誠虔。亦以朝夕肄業藏修焉。君言良足尙。吾意獨不然。夫子之靈。如水在地無不之。夫子之道。如日中天照無私。况今國都州縣皆有學。聖廟躋腏嚴威儀。諸生虔奉自可盡。何必深山絶峽疊設俎豆爲祠院。創始國有禁。不如且置以竢後人時。吁嗟近世無眞儒。捨夫子道安歸乎。但能服程子服。冠程子冠。讀程子書。是亦程子徒。噫川水不絶兮山不老。顧名而思意亦好。嗟哉李生。勉乎哉勉乎哉明吾道。</text>
<title>李君益相嘗候余於郡齋。今又委訪西倉旅舍。二宿告歸。書此以贈。</title>,<text>明道巖前第九峯。有人於此業儒農。漁樵身世甘山澤。裘葛生涯足夏冬。可惜霜蹄悲局促。卽看斑鬢困龍鍾。老吾本乏吹噓力。自笑年來病更慵。</text>
<title>疊前韻贈主人</title>,<text>起居終日對靑峰。強理書田事硯農。枯淡正同僧結夏。支離可抵客經冬。詩成八足輸全算。酒定三巡限半鍾。頗喜主人有眞意。俚談時攪午眠慵。主人解作八足詩。純用俚談。亦足供笑破寂。</text>
<title>同主人步出前溪觀叉魚。遇雨卽還。用初到伊州韻。</title>,<text>溪橋試步故徐徐。卯酒醺餘睡起初。細雨山深布糓鳥。微風水暖錦鱗魚。晴雷忽動灘聲厲。赫日方中樹影踈。脫帽急趍村碓下。坡公借笠較何如。</text>
<title>太守以晦日。躬禱於德淵。粤二日大雨三日乃止。有詩志喜。屬和。</title>,<text>幽軒孤寄撫壺醪。正憫愆陽久閟膏。八表雲霓民渴望。九重宵旰聖憂勞。寧敎赤子阽方殆。莫以玄穹謂盖高。一雨滂沱終格感。太平休象幸躬遭。</text>
<title>樊巖先生去思碑 在客舍前</title>,<text>百歲州人在。能言舊政聲。州有老吏。年九十餘。能言舊時政績。 泰山當日仰。伊水至今淸。伊水爲淸。卽伊時殿最題目。 案載官銜重。邑先生案。至大官者惟樊翁。及近時游觀相公。 碑存字刻明。十年黃閣上。澤漉幾蒼生。</text>
<title>節婦孫氏碑 傳高麗奇翰林妻。而邑誌不載。攷之麗史。無稽。</title>,<text>孫氏穹碑官道西。麗時奇姓翰林妻。莫言東史無徵信。千載難磨二字題。</text>
<title>次朴定齋天游堂板上韻</title>,<text>氣節當時第一流。五年爲吏臥玆樓。詎有直聲疎長孺。秖因孝理丐元休。楣間大字餘遒勁。天游堂扁額。定齋手筆云。 紙上嘉言半謬悠。定齋嘗條上邑弊數千言。賴以蘇革。及今年久。或有廢而復仍云。 文章政事無論已。扶得倫綱簡策留。</text>
<title>府人金君聲鉉。佳士也。其先祖宰洪原罷歸。卜築于州北之龜塘。仍葬焉。子孫世居。甚蕃衍。修儒業。所居有溪石之勝云。</title>,<text>石白沙明二水交。第三橋內數間茅。荒岡苔老龜螭刻。斷壑松深鸛鶴巢。雨過山田耕犖确。月明村塾誦牙聱。峽居莫歎功名遠。遠得功名是樂郊。</text>
<title>李生學龍。居接黌舍。連試獲雋。罷歸也。乞詩甚懇。書此以贈。</title>,<text>角藝詞林竝駕驅。有魁然者狀頗殊。三家村裏文爲活。八姓鄕中服是儒。偃室何甞輕抱刺。董門應不困徵租。異時歌鹿南宮試。佇見芳譽滿上都。</text>
<title>余以流頭日將發杞山。以客舍新修告竣。方會居接儒生。面試于館軒。堅挽留一日。試畢。拈定齋集中題聞韶閣韻。共賦。</title>,<text>束筍羣巒擁縣蒼。中開洞府窈而長。溪山不改千年古。棟宇重新六月凉。硯水玄添魚藻沼。籠紗碧罨燕泥樑。使君情似留人雨。只管閑遊不管忙。</text>
<title>復拈集中韻共賦。屬諸生聯和。</title>,<text>梅天爲客度榴炎。日夕鄕愁鬢雪添。太守官淸琴鶴共。故人酒重菓魚兼。堂中勝集圖成雅。槖裏殘書論著潛。喜見遐鄕儒化盛。坐間才子幾高蟾。</text>
<title>翌日發行。到三垂川。吟寄杞山。</title>,<text>棲棲夏月苦淹留。卧起靑山共一樓。所欲皆兼魚菓藥。今行不羡鶴錢州。十年京國餘靑眼。千里江關兩白頭。淺淺三垂岡下瀨。可堪踈雨獨登舟。</text>
<title>路中疊前韻二首。付回价呈杞山。</title>,<text>峽江屈折峽山蒼。西出行人路更長。爲有夙緣向崧雒。不堪別曲唱伊凉。仙踪已邈龍吟洞。隱仙洞之竟失一覽。不能無遺恨。 客夢猶尋燕繞樑。自笑漫浪還役役。滿天風雨趲程忙。老去名塲閱冷炎。天公註定孰刪添。文章事業今誰數。富貴淸閒未易兼。卧閤君眞同病黯。歸田我已似醒潛。雲衢緩踏終須到。不妨爬沙學鈍蟾。</text>
<title>舟到臨津。懷杞山。</title>,<text>臨湍江水永豊來。千里南馳趁我回。正憶故人觀漲夕。筭程頻上望京臺。</text>
<title>朴淵瀑歌。寄松京留守石山李公。承輔。</title>,<text>國中名山二大瀑。世稱天磨朴淵金剛九龍爲天下獨。我昔東觀九龍回。至今懔悸眩轉肌生粟。所恨朴淵在門庭。尙未一至快償心目欲。石山侍郞作地主。分司管領風流足。躑躅盛開指爲期。約共攀陟窮偉矚。茲事拘掣又不遂。悵然空望雲山矗。是歲榴夏月旣望。我行適從淸伊澳。飄然取路向崧陽。跋履紆回屢戒僕。主人不在可奈何。管理營中寄一宿。平明直上天磨去。登登石壁斬截兮穹峀回複。時値久旱土石焦。澗流潺湲如以涓滴焦釜沃。輿夫肩頳汗流漿。十顚九仆氣喘促。天公會事晝忽陰。夕霏冥濛滿山谷。招呼四海龍神一時集。豊隆屛翳伐皷揚旍咸奔屬。翻盆大雨夜連朝。直似瓴水注高屋。紺宮梵宇動浮浮。坐見江河汎平陸。羣水逬落咆哮萬霹靂。漰騰澎湃勢如撼山而拔木。却疑共工怒觸不周天柱折。星河倒瀉宿海奔放而屈曲。女媧引日月針五星縷。把天鍊補補不得。石縫裂破兮雷𨏿電火相擊觸。又疑靈山會上釋迦放出海潮音。諕得八部六種夜叉羅睺振動而讋伏。大小二雪雨花紛紛兮來下。若鼓若鈸若磬若鐃。窽訇輵轟綠續。穹龜不假息。陽烏不暇浴。妓潭馬潭狀不一。或激爲湍。或垂爲簾。或回爲洑。及到上朴深不測。上有巨石不根穹窿如釜覆。水衝作聲。遇石相闘。闘不過繞出石脣。直注下朴墜轣轆。絢乎如一條白鍊濯掛長空幾千尺。燦兮若瑇璖珠璣撒碎斗量幾萬斛。飛波濺沫作雪霜。震蕩吼怒掀維軸。偪之顫掉久不定。若有靈恠變化吐敆恣洩蓄。吾聞古有朴姓進士善吹篴。每於潭上一弄。裂石而戛玉。龍娘感之引爲夫。一入不返其母哭。潭之得名盖以是。往往有聲寥亮曳空綠。又云麗時文宗駕幸此。御幄高張兮羽衛槍劒森似束。天地黤慘忽雷雨。從官恐怖奔駭鹿。學士臣李投下讁龍文。龍乃俛首露脊受杖血淋漉。須臾澄霽浪不翻。人天感應何神速。一鱗墮落藏武庫。異蹟俱載崧京錄。玆皆諔詭不可詳。又不可全然歸之無稽莾禿。偉哉造化設施此。判不草草作結局。先敎巨靈劈開兩山作洞府。復敎神物蟠蜿據有深潭腹。每歲天旱禱于是。載之中祀配嶽瀆。僧言今雨龍所爲。客來定有好分福。我姑妄聽笑頷之。但覺髮毛灑淅經新沐。嗟乎世無采石蓉城二謫仙。誰道得銀河落天玉虹垂地令人口呿而舌縮。詩亦不必作。作亦不必傳與世人讀。吾恐徐凝惡詩洗不去。却被坡公慧眼嘲俚俗。然猶不敢秘。寄與石山牋一幅。石山子一開函。未必不如聽敲金擊石彈絲吹竹。是時萬壑楓葉紅正酣。正好載酒上下窮林麓。澹人屐痕定宛然。苟欲求之此其躅。請君將此一本投之萬丈潭瀑中。試看蜿蜿頭角闘奇逞䧺相馳逐。不爾歸而覆醬瓿。愼勿掛第二目。</text>
<title>送鄭璞園 顯奭 之任嘉林 丙寅</title>,<text>點點水上蜓。嚶嚶谷中禽。歲餘四遷官。通計幾晴陰。九朔于蔚州。四旬於廣南。安邑未百日。又復移嘉林。庖刀未及試。墨堗不暇黔。縱有熟路車。善跡何由尋。然猶去後思。大可見民心。廣民如無歸。薄福恨至今。安民如失乳。卧轍涕淫淫。蔚民定何如。新官吏一任。畏之不敢聲。向壁空謳吟。問君行何德。片時入人深。小民諒無知。蠢蚩如聾瘖。尙有一點慧。未可虛▣參。爲政苟不實。巷議甚官箴。始知君治績。一是出誠忱。本之製錦手。濟以氷蘗襟。興學勸孝悌。寬刑存恤欽。猾吏服其廉。粒縷不敢侵。宿瘼至則蘇。如病下神針。夷險所不擇。遑暇論升沉。春風滿南國。五馬行駸駸。悠颺皁羅傘。敝壞黃紬衾。飄然只一身。並無鶴共琴。寄語嘉之人。莫喜德星臨。德星人皆仰。所在占穰金。卽今幾郡縣。若旱待甘霖。衆生望慈悲。救苦觀世音。何處在不知。我公奪誰禁。但去待界上。烹魚漑釜鬵。人持一壺酒。擧觴滿滿斟。深心謝皇天。頂香花揷簪。願借河內寇。毋遺江東岑。人欲天或從。至諴神所歆。久速且聽之。千里思愔愔。</text>
<title>七夕日。崔竹下 遇亨 宅會社友。拈唐人韻共賦。會者李海蓮 鳳基，朴天游 霽鴻，趙斗南 寅奎，尹冶亭。</title>,<text>午熱懵騰睡醒初。蕉衫強拂訪君居。客來座有袁公飮。官罷門無翟尉書。天上雙星應會合。人間一葉已蕭疎。那當更理滄江棹。沽酒漁村聽賣魚。</text>
<title>翌日復會。會者華陰李尙書，韶亭趙侍郞，鍾山沈奉事 英慶，蒼下鄭寢郞 駿和，嘉樹丁上舍 大森，海蓮，天游，斗南，冶亭諸詩伴。</title>,<text>病起榴花見爛開。垢衣生醭屐生苔。今年又作洛陽客。此日忽思江上杯。久雨庭溝魚欲上。微風簾幙燕頻來。君家已送梧桐價。未必逃炎別起臺。</text>
<title>末伏日。會柳下宅共賦。</title>,<text>火傘如輪㥘出門。擁書山閣睡昏昏。今春久負東山屐。近日連傾北海樽。久雨幽花餘暗嗅。晩風高葉見微翻。秋懷正似思歸鴈。碧水江南尙有村。</text>
<title>同竹下，柳下，韶亭諸詩伴。會綠泉亭共賦。二首</title>,<text>帬屐招携共入林。無端過客爲沉吟。善和三易人安在。靈壁重游歲更深。半壑松身餘老大。一庭苔髮自森陰。坐中誰語平泉石。傳舍池臺本不禁。又賦高樓秋暑易爲殘。松色蒼凉石色寒。酒氣茶香看更別。虫吟鳥語和皆難。老來閱歷都歸幻。現在追游且盡歡。一臥滄江無此會。此身非是戀微官。</text>
<title>阻雨宿亭中。翌朝又賦。二首。</title>,<text>林齋午坐自天明。詩一吟回酒數行。燕子樓臺風片片。藕花時節雨聲聲。西園夜集蟬多樹。南國秋懷鴈幾程。落葉懸燈山下屋。可堪追憶屬前生。不怕山雲濕不開。好朋友在好樓臺。紅泉石色千年古。碧樹蟬聲數日來。此地壺觴稱爽塏。幾人車馬困炎埃。天公又送催詩雨。故久沉吟未遽回。</text>
<title>賀洪査 貞周 六十一歲 丁卯○四首</title>,<text>貞翼名公德位全。畊翁詩禮世其贒。簪纓著代喬陰重。壽祿傳家老宿圓。以子之存兼地閥。於人不得自天年。朝廷近日收耆俊。應不漁竿老渭川。其日庚申歲在丁。蓼花天氣肅淸泠。夏正是月羞羣鳥。乾德元年聚五星。舊設桑蓬懷壯志。新醅秫稻引脩齡。小宛明發應餘感。且喜飛鳴共鶺鴒。於人倫篤造乎端。內行如君見更難。子女異房咸就鞠。弟兄同被不知寒。帬牏眂濯推如事。緦服分甘務盡懽。福善聖言終有驗。古家餘慶在門闌。記曾交面好贒坊。君鬢全黟我半蒼。每折輩行先讓路。那期尊達並稱鄕。絲蘿晩契敦先好。杖屨餘閑了宿忙。漢上旅人歸未得。一緘憑寄替崇觴。</text>
<title>贈洪上舍 遇謨 左湖 四首</title>,<text>長咸居然爲花甲老人矣。名門種德。世躋壽考。誠爲艶嘆。適得拙詩數則。庸表賀喜之忱。以餘意又構數則書呈。雖信口呼寫。陋不堪目。而慨咄之意。自爾流出。幸一覽。勿掛第二眼望也。細橋流水入田中。掩暎茅茨一畝宮。晩暮歸依邱壟近。晴陰量較野人同。碧花籬落梧桐月。白雨陂塘䆉稏風。可道嵇生眞絶世。明時啓事愧山公。細橋。左湖所居村名。萬人如海一身閒。半點塵無卧起間。閉戶擁書眠白日。繞階蒔藥看靑山。樽前小阮同垂皓。膝上阿羣對舞斑。晩福君家天餉厚。軟紅奔走足騂顔。半生劬績困儒冠。利器猶思一試盤。志潔未嘗忘聖代。家貧非是戀微官。閱來世事肱三折。過去年華指一彈。同學舊遊多不賤。卽今靴帽滿長安。海嶽歸來獨抱琴。寥寥宇內少知音。阮公末路餘靑眼。謝傅中年托素心。兩地相思秋水濶。春天一別暮雲深。孤衾我亦還山夢。黃葉江南雨雪陰。</text>
<title>賀松石金尙書 學性 六十一歲 二首</title>,<text>完名備福顯其親。歷數朝紳有幾人。懿彼腰犀衣彩子。介茲觩兕設弧辰。南躔壽曜星如月。北第恩暉草復春。公爲老親。營別墅于北山下。建別堂。榜曰春暉堂。 萬石君家家法在。儘知餘慶積來因。嶽瀆儲英歲在丁。淸原家世降人靈。嘉平是月呈三雪。乾德元年聚五星。孟氏案眉同皓白。謝家庭樹正葱靑。扁舟異日南飛鶴。會向漁磯一篴聽。</text>
<title>輓冽源族叔 政祿</title>,<text>洌老騎箕去。洌老。謂茶山公。 吾宗又哭君。海東無博學。地下有修文。奇字從誰問。微言不可聞。滿庭紅躑躅。空憶昔年分。茶山嘗詡之曰。海鮮出後無終塲。終塲。經義也。發解湖左。十餘試居魁。海鮮。公字。</text>
<title>[缺題 二首]</title>,<text>詩家評品月朝高。照鏡姸媸物莫逃。酷吏用文深次骨。巧工摘釁細吹毛。翻慚𥳽粃居前列。漸畏操戈在後曹。▣▣▣▣▣▣▣。▣▣▣▣▣庖刀。善奕元來不着高。臨枰端合默而逃。屠龍却恐餘鱗爪。相馬何妨外色毛。右二首。當在于第二卷次兪兮山刀字韻下。</text>
<title>贈友人吳海蕉 在鼎</title>,<text>聖代窮山裏。琴書蕭灑人。寒厨驅雀鼠。頹壁見星辰。盤菜猶兼味。籬松強掩貧。肯須爭市利。淸守早梅春。此詩家無草本。而自海蕉本家錄送。</text>
<title>[缺題]</title>,<text>赤心自信公無我。桼齒皆知國有人。己巳嶺行。贈鄭萊伯。只有一句。</text>
<title>屬江上四宰冠字韻 幷序○丁卯</title>,<text>江上四宰相。一時之重望也。余自始第獲交。忻慕追遊殆三十有餘年。歲壬戌。余不樂京居。挈家歸鄕。醉箕洪尙書 在喆。年來亦謝病。退處于龍山之一碧亭。亭之旁近若淸華，換月，涵碧皆名亭。邵亭金侍郞 永爵，烟巖曺尙書 錫雨，韋史申閣學 錫禧 居之。檐宇相望。杖屨源源。每晴朝暄夕。命酒賦詩。林漓以相樂也。人咸謂德星之聚。余每至都。輒一再往會焉。雖別後落落。山川脩阻。而意未嘗不在乎此間也。今春。余有事西入。自蓮城渡露梁津。直抵一碧亭。亭在而寂無人。凭檻而坐。悵望久之。適天游生從書齋內出。朴生天游客尙書所。甚被眷待。及尙書東歸。戀德而不能去。尙留止。 詢之。言尙書前月盡室往廣州之三峯丙舍。爲終老計。亭本僦居。將還之本主。姑留老僕看守云。復詢三宰相在否。言韋史亦棄江榭。撤還永平之山下。置淸娛於京第而來往焉。烟巖就其仲氏于東營未還。獨邵亭在。遂往焉。邵亭便衣幅巾。方散步於庭中。見余作跫然之喜。携手入書樓。叙離濶。述合散。相與歎咜而別。念余與醉箕尙書。同庚而俱老白首矣。尙書旣退守東岡。余又南歸。後會未可期。乃於臘月之吉。以一僮一驢出東大門。適天雨雪道且濘。未可以前。暝投鳳頭村舍宿。夜中無寐。忽憶年前共醉箕尙書賦別冠字韻。轉輾得句。爲四宰相屬。詩各一首。雖神思枯澁。逐韻顚砌。不免爲枕上譫囈。而亦足見宿昔愛好之一段深心。翌日抵三峯。爲尙書一誦。遂書呈座右。以爲異日替面之資云。貳公之貴布韋寒。丙舍窮山雪壓欄。七耋卲齡靈壽杖。尙書開歲耆社五朝宿望進贒冠。尙書歷事五朝。階輔國。 向來赤縣爭攀轍。昨秋洋擾。尙書爲畿輔慰撫使。 歸去滄江且把竿。復命日直還江榭 嘆息元豊君子老。謾留圖繪後人看。右屬醉箕尙書記否橋山白露寒。余與邵亭。自布衣時。不交面而心知者久矣。後余釋褐。差宣陵秋夕祭官。時邵亭爲靖陵郞。一見如平生。 梅花緣起寫絲欄。靖齋舊有倒楂大梅花瓣絶佳。好事者穴壁以入。每冬月盛開。馥郁滿室。傅爲異玩。中歲絶種。邵亭求得一本於寺內。移植于故處。使陵僕培壅看護。述梅花始末。爲小序示余。宗宮待問常書笏。邵亭爲太寢郞。嘗列錄各室冊寶誌狀文字。爲小冊子以備曝曬時考閱。一日値親祭奉審。自上有顧問。左右莫對。邵亭奏對甚悉。自是甚被上知。講幄尊瞻爲正冠。時邵亭爲日講官。每登講筵。上爲之改容禮待。 京闕追趍雲五色。江樓卧起日三竿。鯉庭更賀科名盛。邵亭二胤。連榜登國庠。次胤又魁秋到記。直赴殿試。 桃李繁陰取次看。右屬邵亭侍郞慰我南州佩玦寒。靑驢來繫牧丹欄。昔年。余坐試事謫嶺外。烟巖來別叙話。半日乃去。 同年契合聯金榜。異日分張愧鐵冠。余與烟巖同乙未榜。年前烟巖遭罹。余時爲臺職。 下渚孤烟生馬首。中山暝雪撲征竿。丙辰正月。余以三行人。自燕還到中和。時烟巖謫是府。其舍人以知印侍伏。余叩問起居節甚詳。竊欲造握而未果也。及烟巖宥還江上。余又過之而不克入。可謂平生大恨也。 寸心只在無言處。且好無言脉脉看。右屬烟巖尙書韋床風雨不知寒。尙想荊花照向欄。玉佩瓊琚唐頌雅。風流文采晉衣冠。海藏，韋史。兄弟並主文盟。爲一時冠冕。年前海藏捐館。追思不勝山陽之感。 孟坳紅藥餘千本。海藏卜築于孟園。維植花卉。 嚴瀨靑蓑只一竿。韋史自遭伯氏喪。不樂京闉。退處于龍山江上。 枕涕龍鍾收未盡。纚繙程史補相看。海藏入燕。有輶行日史。往歲。翠微太史赴燕。刊三使臣沿途唱酬及燕中名士贈遺詩。命曰相看編。翠微。韋史之從叔而於余爲座主。○右屬韋史閣學</text>
<title>臨行。用前韻敍別醉箕尙書。</title>,<text>廣陵臘月北風寒。小蹇凌兢度石欄。謝事公惟安素履。乞身吾欲戴黃冠。交情老去餘焦尾。世故更來半險竿。後會從今知不易。更持殘燭照顔看。</text>
<title>歸臥旅棲。轉輾無寐。感念宿昔眷知之誼。復疊前韻以呈。二首</title>,<text>夙仰高風大庇寒。幾多車馬繫橋欄。公家自先尙書時。以振淹滯拔寒畯爲意。南北士友多傾心焉。 庾威陋質慚雌甲。余與尙書同己未生 蘇轍癡情等弱冠。余弱冠遊京師。足未及門。而慕義則無窮。 雪膾每思携酒舫。年前公長度支。點稅船於西江。獨招余及鄭雨田。爲泛舟之遊。 黑貂猶掛曬褌竿。余赴燕時。公解貂裘以贈之。 那知江海同衰暮。白髮相憐照鏡看。玉流溪榭夏猶寒。乙亥夏。余始拜公於玉流溪榭。 丁字鉤簾亞字欄。兩路澄淸瞻大纛。一時名勝集高冠。輶車下士頻傾盖。脩綆援人更續竿。卧病東岡非復舊。都民猶共聚頭看。</text>
<title>醉裘。洪金溝在赫 尙書之弟也。余官東陵日定交。一見而心相許。十三年如一日。不幸牙絃中輟。每對尙書語及。未嘗不汪然霑襟。轉輾追思。復疊前韻。以抒人琴之慟。</title>,<text>七陵松栢擁蒼寒。尙憶祠官侍玉欄。戊戌六月。余爲元陵別檢。是年臘月。醉裘爲穆陵郞。一見定交。晨夕源源。聯吟對話。未嘗一日離也。 日陟溪頭聯杖屨。月遊原上護衣冠。賞音白雪憐同調。醉裘酷愛余詩。余亦深艶醉裘詩。每有作。相與嘆賞。珍之篋笥。 引步靑雲勉進竿。醉裘悶余狷滯寡合。宦途蹭。每勉余削方爲圓。 篋笥詩存人不見。忍將遺墨淚和看。</text>
<title>醉裘歿後。爲梅花起感。幷叙</title>,<text>醉裘宰金溝日。訪余于紫閣書屋。歸寄梅花一盆。余甚愛護之。以故人之貽也。醉裘歿後。余每對花泫然。一日移置庭中。其夜爲偸兒竊去。余甚恨之。有詩曰。自從流水輟牙絃。恚化兒欺欲訴天。齷齪偸兒欺更甚。梅花並與斷情緣。是詩專爲梅花起感。羅浮瘦骨似吾寒。爲寄南枝傍藥欄。佛氏香嚴瓔珞佩。仙人萼綠步搖冠。君先解脫空留蛻。我尙支離困上竿。不恨偸兒欺更甚。梅花縱在若爲看。</text>
<title>復疊前韻贈朴天游 霽鴻○並小序○二首</title>,<text>朴天游。詩人也。與余交十數年。窶甚而性又狷介。以弊衣破冠遊公卿間。不適意。輒起去不終日。年來客尙書所。甚被眷待。及尙書東歸後。倀倀無所向。索遊都下。旅色凄酸。疊前韻以贈。詩人本色古來寒。歲暮覊窓獨倚欄。近日沈酣文擧酒。當年傲兀季常冠。天游近住崔竹下所。天游少時頗不貧。喜結客。詩酒放浪山水。 囊中宿藁梅千樹。紙上空文竹萬竿。天游嘗以千金與人種蔘。不售。輒取契券燒之。坐是益困。而不恤也。 尙有一雙靑白眼。窮途不共衆人看。今世誰憐范叔寒。夢魂常繞碧亭欄。公卿下士輕千駟。貧賤驕人弊一冠。失水窮鱗甘涸轍。衝風弱羽畏黏竿。那當海上携君去。翹首東天出日看。今萊伯雨田。天游之最初相識也。聞有書招天游云。</text>
<title>慶松歌 戊辰</title>,<text>慶松兮慶松。乃在貞善坊書雲峴庭中之小峯。虬枝屈鐵蟠挐攫。磊砢輪囷橫復縱。下有千歲苓根守國之寶龜。上有五色雲中駕日之六龍。猗我聖上在潛日。朝夕撫愛來游從。暑天凉陰覆地張傘盖。冬夜爽籟自發喧笙鐘。時見鸞皇集其顚。往來十尋梧竹和鳴雝。一朝軨獵奉迎御寶位。大內邃嚴門重重。豈無禁林千株切切峙。角弓不忘嘉植封。選日法駕覲本宮。羽衛森列太官供。是時松亦遍龍光。風枝偃亞宛爾拜舞而肅恭。天顔顧喜以手摩。命錫之爵抽毫彤。承之寶幢翠羽褷。被之鐵甲紫鱗縫。炯然一雙玉圈貫兩旁。悸兮丈二金帶蟠當胷。全身竦直鬚髯蒼。儼如冠劒大臣庭立抗脩容。乃詔太史臣趙述其事。復命書石貞珉攻。松兮松兮。爾之生也本孤直。何以得此千載曠絶之遭逢。君不聞未央臥柳忽起立。漢業再昌邊無烽。又不聞樓桑亭亭如車葢。井焰復煽琛蠻賨。聖王之興必有禎。樹猶爲愛非凡庸。昔有仙人赤松子。堯時雨師師神農。復有吳時十八公。入夢解字占吉㐫。陋矣泰畤秦封五大夫。悔不倒生絶壁無人蹤。豈若茲松托根幸得所。欝蒼元氣坤靈鍾。外薄日月光華照爛爛。內注雨露沆瀣零濃濃。疾風暴雷撼不得。築之以壇崇其墉。護持可但神明力。大專盤物均陶鎔。聖世歌頌卽吾職。材薄不足賁笙鏞。但願金枝玉葉茂如之。萬世不拔磐石宗。又願徧此庭陰庇覆萬蒼生。無咨暑雨夏祁寒冬。</text>
<title>寄萊伯鄭雨田 顯德○幷小序○八首</title>,<text>雨田之南行卷中。竟無澹人贐章一字。是豈成說。旅舍轉輾。隨得隨書。共五律八則。玆錄呈。望八翁枕上發譫。呈醜何妨。而但天游在傍。必撫掌大笑曰。此句太溫。此字太俗。惡口索瘢。嘲姍備至。甚可憎也可痛也。恨不三人鼎坐。共此哄笑也。漢廷男子一。磊落鄭當時。自謂非狂妄。終蒙特達知。海氛澄几桉。邊雪肅㫌麾。坐鎭如山句。昔聞今見之。昔灣府尹韓某考最。有持身若氷。鎭邊如山。至今傳誦。爲無上題目。朝綱久解紐。姑息病成根。鼠黠工依社。羊羸敢决藩。蘗氷嚴律己。鉤距痛澄源。一斷無茹吐。便宜摠上恩。海上蜻蛉國。風傳半信疑。躗言交薩馬。蕃舶雜碕歧。外懼憂治世。先謀貴達時。未妨條異聞。聖主不忘危。每夜天之內。心行馬負圖。詎能窮足目。猶不漏毫銖。炯戒存魚服。神威據虎嵎。公餘一卷易。且好隱枯梧。若邪樵童之月姥繫紅。眞勝白鶴道人之朝暮借風。而但八尺長身。傴僂童背。爲負躄㨾。豈不可笑。恨無畫者寫傳都下。聞說蓬壺館。塡門舃履交。百金輕一諾。四海視同胞。大嚼鯨魚膾。橫馳驛馬郊。異時逃債地。何處着衡茅。南山尙有松葉萊蕪甑塵。何憂之有。四海天游子。浮萍自去來。高秋梵魚寺。落日永嘉臺。嘯落魚龍舞。吟臨鸛鶴哀。羡君携謝眺。搔首且停杯。天游記得那能携汝驚人手。搔首天東出日看之句乎。戰艦閒山島。穹碑矗石樓。天公眞會事。地主足風流。垂老有遺恨。平生思一遊。杖藜還大笑。已矣雪盈頭。倭麵老人食。陳皮病者須。兼之五烟竹。勝似十朋珠。雪屋招吟侶。烟波訪釣徒。茶甌與酒盒。未可此間無。</text>
<title>贈洪都事 彦周 洪尙書 祐吉 哀座 二首</title>,<text>客臘之行。畧有道塗所得。秖以二律錄呈。一則爲泄簣作。一則爲藹士作。弔慰之行。詩以記之。當得罪於讀禮家先生。奈何。皓首洪都事。荒扉半掩蓬。草心方愛日。木末忽搖風。曙哭悲攀栢。朝飧泣斷葱。鮮民無似我。相視淚盈瞳。孝哉洪藹士。風雨泣梁山。茵鼎供歡極。帬牏着淚斑。羡君猶墓側。愧我尙人間。所幸同垂暮。因之一破顔。</text>
<title>失題</title>,<text>何必吾操出四隣。社中風雅盛全春。鷓鴣黃鶴眞名士。芳草飛花遞主人。北海不空行處酒。東京爭效墊餘巾。却憐老物甘拋棄。晩向江湖欲問津。</text>
<title>謹賀自樂堂權公贈大冢宰 庚午</title>,<text>聞韶權叔章。嶺之秀也。爲其先祖自樂堂公。丙丁倡義事蹟屢叫閽。今上在宥之七年庚午。特贈天官大冢宰。盖曠典也。其歸也。遍請詩文于洛下諸紳及余。以記其事。余書此以應之。鳴乎忍說丙丁年。倡義勤王事可傳。伊昔赴湯如樂地。卽今貤爵荷仁天。層臺鴻影滄桑後。故里鵑聲老杏邊。先輩遺風如可挹。嶺雲南望一依然。</text>
<title>會蓮西 申奭均 所之翌日。華陰老人 李尙書明廸 復疊衣字要和。謹次以呈。辛未</title>,<text>雪色鬚眉草色衣。微君起我我誰歸。三三佳節行將近。七七高年見更稀。華陰今年爲七十七 謝傅山陰棋局在。白家池上羽觴飛。昇平故事眞堪續。約日林園且莫違。華陰約余爲老人會</text>
<title>再疊屬左將軍 崔竹下遇亨</title>,<text>銀盔金甲換朝衣。矍鑠將軍侍讌歸。親耕日。竹下以左將軍。具甲冑侍立。寔古保介之職也。是日行勞酒宴禮。公卿侍臣從耕者與焉。 壽貴雙全人盡艶。武文兼備世尤稀。御間耒耟趍參介。馬上櫜鞬護六飛。膂力雖愆堪可用。莫言仡勇射无違。</text>
<title>蓮西。主人也。不可無屬詩。復疊前韻。</title>,<text>恠君遲却點朱衣。幾度寒驢渡灞歸。南國兼金留礦久。古家喬木着花稀。卽今桃李成蹊滿。取次桑楡奮翼飛。水到船浮知有日。化工元不與人違。蓮西雖棲棲蔭途。畢竟是紅紙上人。</text>
<title>張市令靜軒 福遠 客蓮西所。且與會。謹疊以屬。</title>,<text>出則聯筇入共衣。主人欵客客忘歸。一年春信鵑花早。千里家書鴈字稀。大隱市朝身計拙。半生江海夢魂飛。明時展布官無小。休恨潛郞素志違。</text>
<title>吳都事小竹 道泳，丁孝廉海村 大肇，鄭寢郞兮溪 顯恩。俱會中人也。各用一疊屬之。三首</title>,<text>酒跡龍鍾半涴衣。鄰招爲趁退公歸。交遊巷曲詩筒迭。詞訟衙門簿牒稀。廩薄一任厨火冷。宅湫不受市塵飛。知君也不終棲棘。莫問龜從與筮違。右屬小竹孤鶴東來整縞衣。前身華表去家歸。襄陽耆舊知誰健。雒下諸生似子稀。漱玉堂中詩草在。冷金牋上墨花飛。明時薦剡猶贒已。敢道高才用與違。右屬海村本分還他大布衣。烏紗脫却去旋歸。滿林花木新春到。過巷蹏輪舊雨稀。草細漸看書帶長。詩成空唱鷓鴣飛。宦緣擧累拋難得。終是明時未忍違。右屬兮溪</text>
<title>澹人將浩歸鄕山矣。預道到家日光景。復疊韻自屬。</title>,<text>還山擬理薜蘿衣。恰像當年下第歸。飢色凄凉妻子慍。病懷寥落友朋稀。馬牛不復堪乘服。鳧鴈從他自集飛。未報君恩身便老。餘生只恨寸心違。</text>
<title>華陰詩中。有未能楊月長相見。鴻燕殘春恐復違之句。故人惓惓之底意可感也。疊前韻以謝。</title>,<text>布衣追逐到緋衣。對輒忘形醉不歸。水月襟期元澹澹。風霜鬢髮轉稀稀。雲龍上下期同鶩。勞燕東西悵各飛。但願兩家敦舊好。歲寒相勖莫相違。澹人七十三歲翁。書呈華陰七十七歲翁求正。</text>
<title>後數日。華陰又用前韻。吟示一大軸。凡十有三疊。七十七歲老人。詩思泉湧。蒼健富贍乃爾。誠可欽而又可畏也。澹生思渴筆澁。僅得五疊呈覽。逐韻塡砌。陋不堪目。可慙也。二首</title>,<text>爲赴隣招強拂衣。輕輿朝出晩來歸。玄蒼珮芾諸公在。皓白鬚眉似我稀。雨濕不成鶯並坐。月明誰唱鶴南飛。坐深却怕傍人敬。無恠華陰尺地違。誰着新衣戀故衣。滔滔擧世水同歸。散禪院裏鳴鐘歇。退妓門前繫馬稀。照眼翻驚紅暎發。滿頭堪愧白紛飛。世間公道元如許。更有何人力距違。尙記延英引紫衣。爐烟宮草退朝歸。金門放鑰晨星落。玉陛橫經晝漏稀。正値夔龍咸在列。却隨鷗鷺與同飛。田間老棄▣▣▣。▣▣▣▣▣▣違。</text>
<title>興陽馬輪花樹軒 有記</title>,<text>軒名花樹賁靈區。多喜吾宗久遠謨。韋曲三魁環北極。瀛洲一片帶南湖。魚龍吐欱連蒲葦。鸞鵠翺翔列竹梧。欲往從之無奈老。憑君寄我卧遊圖。</text>
<title>老人會 辛未○序文若頌諸公唱酬。在耆會帖。</title>,<text>會昌故事炳丹靑。有宋羣贒又卲齡。從古東方君子國。卽今南極老人星。綠緋袍笏皆鴻造。皓白鬚眉摠鶴形。共把霞觥先祝聖。箕疇九五壽康寧。</text>
<title>耆會旣圓。成第五集。澹生將歸矣。一卧田間。回念會中諸公之眉鬚巾幘。聲音笑貌。安能不黯然已乎。遂用軸中原韻。各爲屬詩一則。共十五首。雖逐韻塡砌。陋不堪目。茅檐晴日。展卷一讀。亦足當耆英繪像之寫得七分云。</title>,<text>文翼勳庸耀汗靑。胄孫令望享遐齡。班躋貳相超卿月。座列羣賢聚德星。履道杯罇追故事。竚瞻冠劒儼眞形。文潞公判河南日。洛之士庶。生祠潞公于資聖院。榜曰竚瞻。塑像其中。冠劒偉然。公年前以輔國階按畿輔。民至今頌之。 惟公福壽堪相敵。第一流人富武寧。潞公呈韓公詩。有惟公福壽兼勳德。合是人間第一流句。○右屬紫巖李輔國 宜翼太一峯光滿地靑。公家在紫閣峯下。紫閣一名太一。 畫仙高閣集耆齡。龡笙堂奏南陔雅。列戟門垂北落星。履道淸歡班序齒。凌烟偉績會圖形。歌壺且喜閑無事。聖代如今海㝢寧。時西舶遠遁。海氛廊淸。○右屬梧山李尙書 顯稷阮公雙眼幾能靑。坐閱榮枯八十齡。南嶽眞仙晨吸景。西凉老將夜看星。藝垣宿趼朝中望。壽閣脩眉畫裏形。鬻駱年來兼放柳。枕邊獨自語丁寧。年前華陰遣朝雲。以華陰之昭曠襟期。散朗風神。照耀文采。老卧城南。恰像藍田老將。寥落寒山對虛牖。白少傅往歌行。良爲一嘆。寄語社中人。老去也爭柰何。○右屬華陰李尙書 明廸憶賦宜春柳色靑。己丑應製。御題春色滿宸苑。排律。硯南居首。 知君咏鳳自髫齡。盛時棣萼三珠貫。暮境蕭條兩鬢星。鶴嶼晴雲迎灝氣。鹿潭春水洗塵形。安邊之鶴浦。濟州之白鹿潭。皆碩南作宰邑。 高年正自班文富。未必吳僧着贊寧。至道九老。吳僧贊寧。年七十八與會。硯南今年七十八。與知樞李公同甲故云。○右屬硯南睦承宣 仁培東峽名山擁縣靑。山多藥草可延齡。仁天蓫物霑恩露。福地專城照壽星。勝日潘輿榮更別。明時毛檄喜應形。爲貧敢道惟陽薄。且頌南陔祝永寧。白崖之胤。時宰關東之安峽縣。○右屬白崖洪靑松 祐信少時眉宇丈霞靑。雪鬢居然老大齡。冠帶延賓馴子鶴。車船送鬼命奴星。紫荊樹下風和雨。碧柳陰邊影答形。見說靑溪多種杞。釀甘誰共祝胡寧。蜀靑城山老人村。有壽至百五十者。溪水上多杞樹。根盤如龍蛇。飮其水故壽。江村居靑陽。貫杞溪。故引用之。○右屬江村兪承宣 世煥高松落落竦蒼靑。老鶴深棲不記齡。少日襟期思朗月。劉尹云。淸風朗月。輒思許玄度。玄度。許詢字。 古家喬蔭帶春星。少陵詩曰。春星帶草堂。性齋爲草堂先生後孫。 劬經抵死欣聞道。緣督全生恥役形。閉戶著書書滿架。座銘猶復戒荒寧。性齋平居。未嘗跛倚欠伸。手卷終日。○右屬性齋許侍郞 傳記否寒泉偃盖靑。南沙少家冷井洞。庭有大蟠松。蔭數畒。 君時綠鬢弱冠齡。璿枝炳葉天潢籍。金粟前身太白星。但道飛騰楸展步。誰期枯落鏡羞形。馮君謾竊潛郞號。皁帽依然似管寧。南沙年前除部都不仕○右屬南沙李都事 秉祖塤箎相龢隔幃靑。二陸家中有九齡。雨過庭心書帶草。春深谷口少微星。良金耻躍昆吾焰。枯木翻成嗒爾形。明允參間君莫恠。布衣名動世煕寧。晩樵勒令入會。而前後第四集。一不參席。不及蘇明允遠矣。杞山曰。鄭，沈二孝廉。未嘗非吾黨介士。而夷之隘。終不及惠之和。○右屬晩樵鄭孝廉 燾東老林園萬木靑。沈思字持正。隱於東林。號東老。所然家藥山下萬水中。又名栗園。 角巾灌圃養餘齡。庾威年甲元雌樹。甲子生多貴人。獨所然布衣。 夢得身宮又蝎星。東坡志林曰。退之命宮磨蝎。僕身宮磨蝎。平生多得謗譽。殆同病也。又曰。馬正卿字夢得。爲太學正。余偶至其齋。書老杜秋風嘆一篇。初無意也。夢得卽日辭歸。白首窮餓。守節如故。又曰。夢得與僕同歲月生。少僕八日。是歲生者無富貴人。而僕與夢得。爲窮之冠。卽吾二人而觀之。當以夢得爲首。 老去飢蠶猶吐繭。所然雖老。滿腹經綸。 秋來病鶴欲調形。莊盆且莫添消瘦。曠士由來壹順寧。所然新遭叩盆。恐休文帶孔一倍减圍。○右屬所然沈孝廉 霮南遊遍歷海山靑。白髮相逢兩暮齡。年前余踰大嶺。遵海而南。上密陽之嶺南樓。蒼霞時爲主人。握手喜甚。二宿而別。時四月十五日也。 千里依依同賞月。二年落落各分星。釜中蝸篆騰交讁。釜中生魚。范萊蕪烏。能免室讁。 枕上龍鍾淚隻形。蒼霞歸遭伯氏喪 厚祿餘金猶在未。惜無逋債證君寧。蒼霞時方鰥居○右屬蒼霞李密陽 承臣一榻篝燈照字靑。半生劬績抵頹齡。幾時豹直陪經幄。某月牛躔犯客星。自是升沉時也命。未應悲喜色於形。圓下新通泮長望。而時適有長殤之慽。 君家定有留餘福。慕老垂庥又澹寧。故澹寧尙書。圓下之從大父也。○右屬圓下洪承宣 必謨伊昔宮袍草色靑。延英引對屬芳齡。翼廟己丑。杞山應日次講賜第。時年二十六。 春坊記注分番日。御史評臺帶使星。自幸同升逢盛代。誰知相對較衰形。餘生且作睢陽老。並享明時壽考寧。睢陽五老。皆八十以上。○右屬杞山兪侍郞 致崇晴川芳草幾回靑。滿七公惟欠四齡。少日蓄書虹貫月。老年披甲劒衝星。今春親耕日。竹下以左將軍。具甲冑侍立。矍鑠哉翁。左右嘖嘖屬目。 東山棋局閒成趣。北海杯樽醉忘形。風流文采。寫得竹下實際。 且喜端明居會末。異時勳業繼前寧。竹下勳號及先世勳號。皆有寧字。前寧人圖功攸終。爲竹下願之。○右屬竹下崔寧豊 遇亨周庠歌鹿珮衿靑。粤自堯勤舜攝齡。翼廟代聰之歲丁亥。爲進士。 三策魁科承 一作涵 雨露。憲廟乙未增廣封策。猥占魁。 五詩賡什龢 一作爛 雲星。翼憲哲三朝應製及賡詩。凡五次居魁。 中間萬事滄桑淚。晩暮餘生土木形。無死如今還自幸。太平休象頌淸寧。右自屬○辛未孟秋中元日。澹人七十三歲翁。書于鍾山之不動樓。</text>
<title>謹次贈判敦寧朴公謚武肅志榮韻。贈後孫致馥薰卿甫歸輈。幷序</title>,<text>上卽阼之八年辛未。太常獻議。賜故參判贈判敦寧朴公謚武肅。盖公弱冠初値壬燹。白衣倡義旅。屢剋捷。錄一等勳。甲子适亂。以平山府使。拜右脇大將。用一紙落賊角距。賊孤立內潰。卒底勦平。丙子難。勤王赴南漢。至鳥嶺。聞媾議成。痛哭還所居之匡廬山中。杜門絶人事。五年而終。觀於國乘所載若西征錄尊周錄洎眉叟許文正公所撰誌文。白沙李相國北遷日錄。皆可據也。公少從鄭寒岡先生學。毅然以忠義自任。前後所樹立。可與郭忘憂，鄭桐溪並跱。嗚乎其偉矣。後孫致馥薰卿甫。山南宏儒也。與余交甚善。其歸也。爲詩志榮感。徵余步其韻。謹書此以應之。國耳忘身不自功。始終全節是爲忠。誠存捍衛戎行整。義著尊周史筆公。先正淵源徵大嶺。太常貤謚降高穹。恩榮可但雲孫幸。感發人人性所同。公以書生。節制諸軍。雖古名將不過也。</text>
<title>詩中十仙歌。次老杜飮中八仙歌韻。</title>,<text>竹下尙書藥玉船。對客高吟醉輒眠。石山山房小壺天。五色唐牋噴龍涎。不以鍾鼎易林泉。韶亭太史慕韋錢。詭麗不數杜樊川。大雅眞足追前賢。海蒼經史羅列前。却恐魔降入定禪。小石才思自童年。落霞秋水共長天。合置揚後與盧前。柳坡雲圃聯芳篇。謝家塘草正芊眠。更有風流碧漢船。玉篴招邀乙密仙。靑下古色是家傳。松史雋逸方駕前。翺翔上下凌紫烟。澹澹老子空空然。羞將白髮照華筵。</text>
<title>倣關西樂府體。寄按使韓柳下 啓源。十三絶。壬申</title>,<text>第一江山第一樓。東明故國二千秋。從前宰相回翔地。合是朝中第一流。唐史。高崇文曰。東西兩川。是宰相回翔之地。西平梧里又延陵。繼此樊翁一路澄。近百有年今柳下。前人淸德後人承。未知柳下淸德果能繩武西平。而又未知後人之視柳下。果能如今人之視前人否乎。箕城名妓解聲詩。慣唱關西樂府詞。石北老仙今不在。愧吾無力以張之。柳下有樊翁之位而望而。澹人無石北之之才之力。奈何。旉山舊眄浿城春。坐說咸營似隔晨。綵戱當年衙子弟。卽今犀帶使家身。往歲。余以三行人赴燕。還到浿上。伊時按使張樂于鍊光亭上。指一老妓而曰。彼是故尙書旉山韓公所眄。亦嘗率蓄者也。旉山捐館後。歸本營。爲酒家媼云。其夕余歸舘舍。妓執燭而至。備說咸營時事。歷歷如昨日。今聞已爲異物。恨不令見之。白馬東來黼冔冠。穹碑大字尙流丹。祠官可但鮮于氏。按使行香姓又韓。世傳韓氏，鮮于氏，奇氏。皆箕聖後裔。井井方田匝匝閭。女貞男信八條餘。聖代于今嚴闢衛。外城絃誦近何如。外城人士。盖有箕子之遺風。年前邪敎滋蔓。無一人漸染。閑似亭前閣淺灣。燼餘夷醜胆應寒。異船不復窺西海。坐鎭延州又一韓。洋夷之敢越海犯侵。以我爲無備也。苟有備。何患乎哉。花江太守白眉良。待制仙官又季方。五馬在前雙笛後。一時琪樹滿庭芳。柳下可謂福人。進退詩文試幾番。樂民故事大同門。當時快壻簪花宴。一倍光榮在後孫。鄭玄谷。侍郞西平之女婿也。西平按北藩日。以新及第榮到。西平張宴于樂民樓。命賦進退表。一進退輒成一句。共三十餘句。至今刻揭于樓。江西定遠是通家。名武兼之肅順和。可喜冀州蘇孺飮。了無一事按淸河。管下之文蔭武知舊守令。俱一時之選。而皆名邑也良吏也。冀州明日。無事可按。亦柳下之好福分也。記昔輶車雨雪天。練光浮碧尙依然。白頭病卧滄江上。有夢時時繞綺筵。柳下爲西道主。而澹人已老矣。回憶往時經過。邈若前生。三年報政績庸嘉。展限殊褒又一瓜。臥輒西民齊攢戴。福星留借照家家。河內借冦。爲西民可賀。獨澹翁恨之。靑絲十萬綰腰錢。不買江亭不買田。異時僮馬西來日。秖箇搖搖載鶴船。此截首句。純用關西樂府句語。澹人之爲柳下願之者。亦石北之爲樊翁願之也。柳下已甌卜矣。僮馬西來。用司馬端明故事。</text>
<title>又四絶</title>,<text>閣吏傳宣馹騎催。畫船簫皷錦筵開。臨別鳳將雛一曲。可堪携妓獨登臺。賢胤此行。可謂登仙。而去留之際。定難爲懷也。氷糖雪麵洞庭春。沈李浮瓜色色新。再三下箸應無味。不見梅花社裏人。暑月凉榭。日對綺饌。想到綠泉亭上。雨中傳食。定更黯然。茝圃蓮西又海蓮。夢中吟鬢定依然。覺來賴有冬郞在。細寫懷人一兩聯。冬郞在一不爲少風流行樂亦多時。戀闕思家黯上眉。北斗橫天殘酒醒。月明孤唱水調詞。此四截。道得柳下近日意想。未知千里𡱝點。果眞透照否。</text>
<title>又四律 三首</title>,<text>西京刺史漢名臣。鬢玉腰犀貴重身。步履三台前冢宰。起居一品大夫人。韋家巷曲金貂煗。謝氏門庭玉樹春。燕寢凝香應不寐。佛恩何以報塵塵。柳下一門之邇來蒙被。可謂盛矣。想兢惕先於感祝矣。韋園金貂。謝家玉樹。卽柳下家準備句語。澹人爲柳下用之。今三次。關雲關樹黯神馳。每有人來問所思。宣化三年循吏傳。練光千首感恩詩。綺羅絲肉渾閒事。鍾鼎林泉在異時。自幸老夫猶及見。崇明不負歲寒期。柳下之日常云爲。聲音笑貌。歷歷如在眼中。皷舞文風化莫非。近來吾社倍光輝。晉時名勝今爲盛。宋代耆英古亦稀。燕子樓中華盖集。石榴花下羽觴飛。喜公齒較端明遠。未必宣徽願早歸。王宣徽留守北京。貽書請與會。潞公寄詩。有公乎早歸來。莫負花前約之句。今春。摘箕營所來南社詩。會債百數之半。爲老人會。寧豐用端明故事。僅與會末。柳下較寧豊少九歲。宣徽之不與會。可幸也。</text>
<title>蘭若第二會</title>,<text>詩人吾社揔韋岑。勝日相携共入林。紅壁尙餘前度跡。白頭猶有少年心。江光欲雨汀洲暗。山氣爲雲洞壑深。始信匡廬非別界。不勞鞋襪遠探尋。</text>
<title>紅葉亭第三會</title>,<text>雙檜陰陰轉午暉。強隨名勝試生衣。老來漸喜詩緣重。病久偏憐酒力微。石上題襟堪共語。江干垂釣欲誰歸。情知一去無玆事。有夢猶尋舊竹扉。</text>
<title>東林第四會。崔竹下 遇亨，李石山 承輔，趙韶亭 性敎，韓柳坡 敬源，韓雲圃 敦源，金石公 益容，趙錦石 興敎，沈松史 東臣，鄭錦樵 學默，李宜溪 彙承，鄭蒼下 駿和，丁海村 大肇，申蓮西 奭均，鄭沁村 晉默，吳小竹 道泳，鄭兮溪 顯恩，洪錦蕉 大重。</title>,<text>題名尙記畫樑西。半雜虫絲半燕泥。歲久松身如我老。日長樓影向人低。再遊堪話逢僧院。三笑應圖送客溪。衰朽漸於詩思懶。不如歸卧案書携。</text>
<title>又賦 四首</title>,<text>鳴藍伊軋碧山層。夙世根緣尙在僧。飮酒不妨參惠遠。賦詩却怕洗徐凝。吟魂井畔三生石。過夢風中一轉燈。自笑倦遊如老馬。白雲迢遞在邱陵。細逕蒼崖轉幾回。蓮花寶塔石爲臺。烟霞似與遊人慣。草木皆知宰相來。支枕淸風衣一解。懸燈古木酒重開。誰期是日尋山屐。四十年前印碧苔。桑門結夏欲忘還。剛喜浮生得暫閑。了悟前身蘇玉局。歸依晩節白香山。幾年鍾漏紅塵內。一宿衣裳古木間。未必禪房眞入定。我家雙戶晝常關。一樹高梧半畒宮。擁書寂寂似逃空。升霜重踏鴻泥雪。五月猶寒佛骨風。半日如年懸木末。片雲爲雨暗山中。怱怱又向京華去。依舊冠塵一丈紅。</text>
<title>東林第四會。會者二十二人。三宿而歸。雨中無聊。用伊日拈唐詩羣字韻。各爲屬詩一則。緫二十二首。雖逐韻塡砌。間多窘澁。各人之眉鬚巾幘。聲音笑貌。往往得其彷彿。茅檐晴日。試展卷一讀。未必不如西園雅集圖云爾。</title>,<text>竹下崔寧豊 遇亨盛唐家數數崔羣。滿世詩聲上國聞。竹下往歲赴燕。與中國名士唱酬甚多。 一別東西嗟燕鴈。四方上下孰龍雲。門無凡字鸞棲峙。庫有餘粮鶴料分。備福完名身更健。七旬矍鑠左將軍。昨年春親耕日。竹下爲左將軍。石山李尙書 承輔大賢之後異凡羣。泰伯淸風百世聞。墻下短桃紅濕雨。石山所居洞名桃渚 祠前高檜碧干雲。銀潢屬籍官三少。璧府藏書序七分。璃文院宙合樓。旁有七分序。 第一名亭文字飮。石山爲燕巢亭第一會 詞垣立幟勇冠軍。韶亭趙太史 性敎孫陽過冀遂空羣。太史平衡一日聞。雅麗詞章今沈謝。舂容制誥古淵雲。一琴莅郡淸風在。韶亭曾典數郡。以淸政聞。 雙璧連城朗月分。韶亭二胤皆佳子弟 更喜楓壇追故事。近來吾社足張軍。海蒼姜侍郞 蘭馨紫閣幽居逈絶羣。海蒼家在雙檜之最高處 澗聲松籟卧常聞。階前種果含朱雪。窓下攤書檢白雲。野寺觀碑苔屐在。從東林而還 山樓移枕藥泉分。爲飮水。借紅葉亭居止。 氷淸也有觀人鑑。快婿東床是右軍。柳坡韓直學 敬源藍帒金牌擁一羣。禁城幾趁曉鍾聞。天臨璧府趍雙日。地密銀臺捧五雲。韋氏園花紅定爛。謝家塘草碧難分。風流地主灣州雪。尙憶同携上統軍。乙卯。余以三行人赴燕還。柳坡時尹灣府。雲圃韓侍郞 敦源迂儒碌碌耻同羣。今世君能用俠聞。伏虎直當危石雪。騎龍快展廣裳雲。對人片語言歸好。知己千金不惜分。又築詩壇高百尺。古來韓姓動驚軍。石公金侍郞 益容髫齡聲譽逈超羣。一見瞠然勝昔聞。我向時人頻說項。君言後世可知雲。一頭早已當場讓。敵手無多對壘分。弱冠西來今宰列。棄繻誰識舊終軍。錦石趙承宣 興敎咫尺榮枯未可羣。一聲長篴謾相聞。錦石與秋潭趙尙書對門而居 老謝游從稀舊雨。病須扶護仗朝雲。龍鄕桑宿追同好。錦石鄕第在龍仁。年前歷入一宿。 燕塞萍逢悵各分。往歲。余自燕還。錦石以三行人赴燕。路中相逢。 一熟黃粱元逆旅。夢中身在永興軍。松史沈承宣 東臣君家兄弟卓難羣。藥老餘庥代有聞。別是仁天臨白日。能於平地致靑雲。行臺繡斧三州按。往歲爲耽羅繡行 都護銅符百里分。年前爲安東府使 莫學休文詩太瘦。知君腹不負將軍。靜軒張員外 福遠半生江海逐𩿨羣。南國贒書晩始聞。永慕堂前三丈雪。永慕堂。寔旅軒先生講道之室。 子規樓上九疑雲。靜軒爲莊寢郞 桐鄕遺躅龜趺在。靜軒先大人宰木川。有去思碑。 竹嶺征鞭馬首分。志帥君家知有定。可能堅臥亞夫軍。綾史沈孝廉 裕慶布衣追逐自爲羣。綾史詩聲在在聞。吾社文章誰甫白。君家兄弟是機雲。挈家亂後挐舟返。丙寅。綾史率家往西海。亂定始還。 結客屠中解釰分。綾史年前入燕。多結識。 試把韓碑爲一讀。當時裵令署行軍。綾史隨柳閤入燕錦樵鄭承宣 學默草木虫魚物以羣。君家箋註舊多聞。暫時對策彤墀日。幾載携書碧巘雲。珠阜陪鑾三宿返。銀臺聽漏兩行分。能詩講客元無恠。漢世通經羽衛軍。宜溪李承宣 彙承陶山山仰士林羣。懶隱淸名一世聞。南國衣冠多老宿。古家詩禮有仍雲。懷瑜握瑾居相接。鬢玉腰金座共分。宜溪今春陞通政。未幾。錦樵又陞嘉善。 異日風流溪上屋。騷壇皷角見能軍。蒼下鄭判官 駿和草際牛羊散百羣。判官高卧鳥聲聞。巷無車跡陶元亮。釜有蛙涎范史雲。傍鬼揶揄官漸拙。親朋斷絶祿誰分。昏昏強做三刀夢。驚起巡更報漏軍。霞汀權上舍 應龍盤空大鳥失其羣。霞汀，晴蓑，雨田。並時詩傑。晴蓑已化爲異物。雨田又作吏萊府。霞汀漠然無所向。全篇用此意。 百日雙鳴久不聞。長篴聲沉墳宿草。鷓鴣飛逈海生雲。旗亭甲乙今誰定。敵壘雌䧺尙未分。愛爾詞鋒蒼更健。五言何待用編軍。海村丁上舍 大肇令威一去判離羣。千歲歸來鶴語聞。逖矣照回華表月。翩然飛向海東雲。臯嗚正待重霄徹。海村年前入薦剡 水宿空懷故侶分。莫笑書生癯似許。會須淸唳退秦軍。蓮西申員外 奭均霞裳去揖四仙羣。海嶽歸來壯見聞。獨對三千能退日。鵬摶九萬欲垂雲。義林蓴菜空相憶。蓮西家在堤川之義林池 雒社梅花未忍分。刺刷休嫌紅勒帛。異時應夢火山軍。蓮西近改名。用劉幾改名煇。沁村鄭監臺 晉默廣文三絶絶儔羣。洛下英聲藉藉聞。興倦橋頭欹笠雪。鄭綮常言。詩思在灞橋雪中驢背上。 夢空石面壓梯雲。莆田鄭僑赴南省試。夜夢梯雲登天。有大石蒼然。如鏡面當空。鄭懼壓己墜下。從傍跳上。榜出。溫陵石起宗爲首。僑居第二。昨春到記。安公履居首。沁村居第二。沁村姓鄭。內外聯皆因鄭姓爲對。 未應擧累先天屬。猶幸郞銜列宿分。百戰春圍終一捷。知君結髮卽從軍。小竹吳直長 道泳脩然野鶴立鷄羣。淸唳空中往往聞。倉氏官閒樓有月。小竹時爲廣興倉官 楓人雨霽海無雲。胷中圖史壺氷貯。面上糠塵斗斛分。且喜時平波浪息。順風無恙泊漕軍。兮溪鄭寢郞 顯恩割盡人膓海畔羣。鷓鴣淸唱不堪聞。潮樓驪睡空留月。峯驛螺痕半化雲。白鶴渾如千歲返。綠楊猶記兩家分。多君捲土重開壘。部曲應餘舊佐軍。兮溪年前。挈家之台峯鄕第。翌年撤還。雨蕉洪直長 大重鸞皇翔集動成羣。偃盖高松爽籟聞。蓮勺鹵今通御宿。荷衣宅昔記書雲。今雲宮私邸。卽故荷衣宅。九世傳來。易主已十數年。今爲潛龍之地。荷衣於雨蕉。爲十世。 龍潛有地神靈護。鴻渥皆天造化分。知君倍切瞻旄喜。興慶凝鑾每駐軍。澹人自屬江海秋風鴈叫羣。日邊消息每憑聞。窮鄕獨卧袁安雪。舊識皆登范叔雲。堪恨事君餘景短。敢言知己暮年分。一蓑細雨滄江上。誰識龍驤老護軍。華陰李尙書 明廸○雖不與會。不可無詩。到老惟詩可以羣。詩家咫尺不相聞。好風微聽東來雨。白日閑看獨去雲。手熟蛛絲疎若密。眼明蠅字細能分。鐵衣試拂還藏篋。五道何時更出軍。</text>
<title>詩成後第五會。追參者六人。復疊前韻。屬之。</title>,<text>槐陰韓使君 致肇如水公庭鴈羣。微風鈴語晝稀聞。白鷴籠裏秋來月。黃鶴樓中一去雲。咸陽有學士樓。傳崔孤雲所建。 洛社春燈違共酌。渭城朝雨憶相分。咸陽客舍。扁曰渭城。年前余南行。歷咸一宿。 吾衰最怕逢勍敵。堅臥年來久斂軍。茝圃李直長 憲基啁啾百舌不同羣。有鳥齊鳴海上聞。茝圃，石山俱家洪陽。以神童聞。石山早歲蜚英。位躋卿列。茝圃晩暮補蔭。尙潛郞署。升沉亦數也。然而茝圃亦畢竟是紅紙上人云爾。 午刻踈鍾雙闕漏。子䂓明月二陵雲。苔岑只信無同異。萍水那期有合分。謝鉢禪門端硯在。會看落筆掃千軍。錦圃丁署令 大栻深林病鶴自呼羣。咳響更更徹曙聞。此世誰憐歌龢雪。當時自許賦凌雲。喉乾差可三升戀。腰折猶堪五斗分。錦圃墜馬傷腰。引陶令五斗折腰戱之。 戌削衣衫如不勝。丁鴻誰復號將軍。月坡尹寢郞 行駿櫪上稜稜戰馬羣。中宵不秣北風聞。無號庵升試魁作。有中宵不秣聽北風。主人兵書讀燈下之句。月坡卽無號菴之孫。 先輩颺聲留杏雪。後人承蔭護梧雲。桁衣碧蘚霖經伏。廩食黃楊閏積分。異日翁歸三輔最。已知條對糴田軍。往歲。月坡條對三政策。柳史韓承宣 喆愚韋家芳譜列行羣。花底三時珮響聞。獻納司存趍曉日。舍人朝退覆春雲。腸寬得酒多三酌。腰大緣詩减一分。履道前遊能復續。憑君傳語李將軍。昨年老人會。知三軍府事李公與會。李公卽柳史之岳翁。靑下趙承宣 濟華肅肅巾袍鵠立羣。皇壇陪祭愾如聞。九成樂止森星月。五色祥呈耀日雲。楓陛恩言千載曠。梨園法曲兩行分。魯連東蹈淸風在。尙憶秦人爲却軍。靑下。忠良科賜第。恩言曠絶。光榮動世。全篇道得當日事。用彰聖朝感念舊家盛德至意。</text>
<title>寄萊伯鄭雨田 二首</title>,<text>昨書怱怱。偶爾思得。並書以呈。雖窘於累疊。鄙不堪目。亦足替千里顔範。覽莞是希。春到啁啾百鳥羣。鷓鴣淸唱久無聞。南城笳篴年年月。北斗觚稜夜夜雲。詎有眉端家累係。秖將衷赤國憂分。官樓嘯咏應多暇。意氣安閒似在軍。老少閒忙自不羣。索居深巷斷知聞。天涯地角同明月。渭北江東各暮雲。賤子餘生甘自棄。故人千里若爲分。筆槍墨矟却拋擲。我亦詞垣舊佐軍。</text>
<title>聞喜宴歌。賀再從孫僉樞老人命休。癸酉式。宗孫若雨成進士。榮歸于鄕第。臨發。走書此以賀其大人。</title>,<text>僉樞老人七十六。長身皓髯垂過腹。老人平生脚踏實。一切於世澹無欲。被褐不羡人文繡。啜糠不羡人粱肉。田疇汚萊也不理。又不顧他弊破屋。但願兒孫讀詩書。窮年矻矻嚴程督。更願兒孫有科名。夜夜頂禮焚香祝。北斗眞君感至誠。上告于天降之福。小兒年前擢桂籍。步武臺閣朝行逐。侍從臣父例推恩。通政五衛階緋玉。大兒今春赴南宮。上庠皷篋歌鳴鹿。是時三月旣望日。兄弟榮歸耀鄕曲。村巷傳呼進士來。觀者如堵咸屬目。雖無旨酒以娛賓。亦有茆柴雜野蔌。雖無名倡以佐歡。亦有村笛代絲竹。想像花岡展掃日。欣欣草木榮光爥。小兒烏紗黑團領。大兒鈴帶着襴幞。老人腰紅鬢雙瑴。奠酌拜舞興俯伏。吾祖子姓幾十人。並及童幼斑斕襆。不减韋家花樹會。列卿御史聯華轂。又似荀令高陽里。羣龍下食膝阿彧。人家得此定有幾。榮華足以光吾族。盖我先世祖若考。積德滾滾根基篤。吾以無肖忝卿列。歷職踰濫常屬屬。一門文武大小科。始發今花舊喬木。况復老人實尸祀。餘慶尤宜綏後祿。老人從今百不憂。享受多祉日不足。從今不患地無錐。從今不患甁無粟。萬事乘除不求全。益過損智如龜卜。所冀吾家後生輩。父詔兄勖勤誦讀。每歲花岡聞喜宴。子子孫孫似式穀。</text>
<title>六月十一日。出西江之淡濃亭。同竹下崔寧豊 亭之主人，三嵒鄭都正 夔和，海蓮李寢郞 鳳基。拈明詩韻幽字。癸酉</title>,<text>夏日茅檐苦打頭。南山之下桂幽幽。此來一覺淸凉夢。已往都拋偪側愁。漲後沙光多屈折。月中樓影半沉浮。秋來我亦西湖去。無限烟波理釣舟。</text>
<title>翌日。登萬柳檻同賦。拈城字。</title>,<text>濯纓亭子枕江城。萬柳陰中一鏡明。久雨魚腥渾海氣。微凉蟬語已秋聲。振衣出郭愁何在。把酒登樓意暫平。有此風光無此樂。幾人俛首入秦京。</text>
<title>翌日。雨田鄭承宣至。拈顔字。</title>,<text>難得浮生一破顔。老來朋舊夢相關。漁舟夜火江中月。鳧舃天風海上山。雨田新遞萊伯還 每恨雙魚千里外。誰期五老一樽間。那由傡宅鄰苕霅。白舫紅舷日往還。</text>
<title>翌日。沁村鄭監察，海村丁都事，沙山李惠郞，嘉樹丁上舍並至。泛舟至楊花渡。拈韻共賦。</title>,<text>新晴鸛嶽接靑溪。漲落平蕪草色齊。滿地煙波隨海鶴。幾人風雨聽晨鷄。碧筒荷氣傾新釀。紅壁苔痕檢舊題。老子顚狂猶未已。扁舟又下大江西。</text>
<title>是夜。同諸友汎舟遊前江。小竹吳直長。自廣倉直所至。拈韻共賦。</title>,<text>午時乘舸夜深歸。天水蒼凉暑氣微。海內相知吾輩在。洛中玆事近來稀。風江嘯落魚龍舞。雲木懸燈鸛鶴飛。羽化成仙如是易。不須飄拂六銖衣。</text>
<title>翌日又賦</title>,<text>一年強半雨中過。冉冉秋期近絳河。衆鳥盡飛烟水逈。萬蟬爭噪夕陽多。賦詩且好歌明月。對酒何須歎逝波。復入城闉塵滿眼。閉門終日欲如何。</text>
<title>翌日。偕海蓮，海村至霞鶩亭。主人相公拈唐詩韻共賦。是日雲陰。大風以雨。至夜大注。</title>,<text>澄江深碧櫓聲遲。此是杭湖第一眉。半日閒看雲起處。一年難得月明時。玄蟬抱樹吟風葉。白鳥翻空斷雨絲。那更置身苕霅上。筆牀茶具鎭長隨。</text>
<title>疊初日幽字。至眉字韻。呈竹下。幷小序○七首</title>,<text>江樓五宿。盡情淋漓。雖謂之冠平生。非過語也。顧俛首入塵。歸卧破屋。穉孫索飯。老妻拾薪。氣色凄凉。悰况頓無。悔不堅卧竹所。待到秋風。直向故山去也。不幾覩靑。又復潑墨。連日大注。霽意漠然。尤令人愁欝不堪。雨裏歌商。夜中無睡。轉輾思得。疊初日幽字以下。至霞所拈眉字韻。共七首。一似病中發譫。而玆錄上。聊表別後相思一段苦心云。少小論襟抵白頭。文章相與色蒼幽。千年一遇羣仙戱。百日雙鳴萬物愁。雪藕根緣終不斷。風萍身世本如浮。江流洗却三生夢。羽客前期赤壁舟。別時。有旣望泛舟約。澄江每誦謝宣城。及到名亭眼便明。萬柳陰中無暑氣。百帆圖裏有潮聲。倚欄石勢參差見。捲箔沙光一望平。天設襟喉知有意。不能十里是王京。風埃滿地欲凋顔。臥病昏昏晝掩關。勇退君今錢若水。歸依我亦白香山。幾人墮却桼盆內。此地依然苕霅間。江國蘆花秋漸近。明沙一一鴈飛還。江上羣巒似剡溪。淡濃霞望中齊。主人老去將梅鶴。宰相歸來足黍鷄。酒跡龍鍾林下飮。墨痕狼藉石間題。懸知兩地相思夢。半在嵩南半瀼西。江樓五宿盡情歸。破屋歌商興轉微。釜篆蛙涎僮僕慍。牖懸蛛網友朋稀。微凉病鶴寒仍咳。久雨飢䲭濕不飛。枕畔空壺時獨撫。典沽無復舊朝衣。江雲江樹記經過。一入京塵邈若河。四海疎狂無我似。五湖名勝以君多。黃樓舊句萋萋草。赤壁前期嫋嫋波。歎息詩仙今已老。出言誰復舊陰何。名亭退卧養棲遲。江漢神仙兩皓眉。老圃寒花看晩節。晴川芳草想當時。亳公生日應呈繪。是年五月。爲柳下相公六十一初度。 謝傅中年不廢絲。竹下。前年有西河之慽。 梅祉舊游餘老物。烟波來共白𩿨隨。</text>
<title>聞從氏部都 崔遇貞，海蓮李寢郞方在台所。疊眉字各一首。呈兩老友。</title>,<text>月一相尋倦步遲。主人無酒去攢眉。升庠久屈喧當世。都事虛銜負盛時。夢惠誰吟塘上草。悼雲謾檢篋中絲。時部都新喪朝雲 城西老蔭同懷抱。往往携壺笠屐隨。右屬崔部都歎息文人遇合遅。郞潛從古困厖眉。衣冠漢寢憐垂暮。風雨梁山慟過時。海蓮以寢郞遭故服闋 篋裏殘書塵黯黯。鏡中衰髩雪絲絲。知音賴有崔秋浦。獨抱孤琴夜夜隨。右屬李寢郞</text>
<title>寄韓柳坡燕行歸輈 十首</title>,<text>記昔灣州雨雪斜。燕京歸客到如家。而今送子燕京去。應到灣州悵碧紗。丙辰。余以三行人歸時。柳坡時尹灣州。米畫陶詩載一厨。旉翁文采照皇都。當時潘李諸名勝。綠雨樓人似也無。未知今時名士。復有如潘秋樓李雨村否乎。願聞之也。奎瀛閣學長銀臺。片片氷銜傍斗魁。今行不復燕人畏。慣見書虹貫月來。旉翁燕行後。退峯尙書。今端揆丈。連有是役。風簾水閣碧珊瑚。萬綠垂楊萬柄芙。暑月莫言爲客苦。全勝身在北風圖。權彜齋相公常言。燕行正好春夏之交。雪往柳來。有甚興趣。今人爲象譯輩所動。每憚暑月驅馳。可慨也。狂瀾汎溢大西洋。鱗介神京尙陸梁。華士相逢應歎羡。萬年日月照東方。洋擾依舊。而中國名士。有黃樹齋，張虎頭之能扼腕縱談否乎。皖城豪士有方干。又一忠州李芋山。第說澹公年八十。白頭無恙尙人間。方小東朔，李芋山士棻。余入燕定交。皆傑士。未知尙在輦下也。雲裳濯濯漢之隈。作意天孫疋錦裁。正想騎龍韓吏部。汎槎新自斗牛回。計槎還。當在七夕前後。此下四截。預道歸時行況。鴨綠孤舟渡不遲。篴中楊柳未全衰。統軍百一笙歌席。且共吾宗話舊時。統軍之沿江役炬。百一之劒妓馳馬。俱可觀。而吾宗今灣尹風流蘊藉。千里逢迎。定更歡喜。定襄雪麵藥山春。黃鳳瓜梨色色新。官娥進酒無多酌。一路陽關盡故人。定州之雪麵。寧邊之藥玉。黃岡之浮苽。鳳山之腐梨。皆國中名品也。地主又平生故人。命酒張樂。淋漓可想。西來僮馬憶前年。乙密回頭定悵然。詩到崧陽應長格。謝家塘草碧芊眠。鍊光主人。雖是閣中舊僚。回憶前年。安能不悵然已乎。行到崧陽。木石雲委。塘草之句。想復不暇。</text>
<title>敬贐柳下相公焚黃之行</title>,<text>大臣乞暇許煬黃。蕉傘便輿道路光。浿館觀風淹四載。瀧岡履露屬重陽。泉塗應慰今攀栢。閭里同榮舊敬桑。富貴歸鄕皆聖賜。異時晝錦竚名堂。</text>
<title>竹下宅。與徐斗山 惇輔，趙斗南 寅奎，丁嘉樹 大森 同賦。</title>,<text>久病關門斷過從。強將筇屐躡仙蹤。桑暾壓帽塵煤重。梅醭生衣雨點濃。流水聲邊尋白鶴。古槐陰畔臥烏龍。老來最怕逢勍敵。懶向箱中檢舊封。</text>
<title>送竹下看山之行</title>,<text>憶子中年賦悼亡。看山今始卜攸藏。榮華滿眼心逾小。憂患熏膓慮更長。丙舍吟梅懷舊雨。丁岡攀栢愴新霜。秋來我亦歸楸下。勞燕分飛倍黯傷。竹下鄕第在交河之衙谷。竹下之親山。在丁零浦。</text>
<title>謹次紫巖台丈韻呈座右 此詩當在于老人會詩下</title>,<text>生老吾儕樂令辰。相隨花下飮無巡。白家勝事還今日。絳縣高年盡故人。酒後衣衫強半涴。鏡中鬚髮大都匀。春明伴直渾如昨。尙憶朝袍退紫宸。</text>
<title>[花樹軒集序]</title>,<text>歲壬戌。先君築室于文義花山。扁之曰花樹軒。仍退老。每因大朝會。上火在旅。辛未。不肖家洛。就養爲三載。自壬戌後在鄕第諸作。並附于此。不肖孤昇求謹識。</text>
<title>七月旣望。同趙晴蓑 雲植 與諸益。泛舟遊荊江。</title>,<text>壬戌之秋夕始波。髯蘇旣望幾回過。一千年去江猶在。二十人來月更多。烏鵲共飛橫槊賦。魚龍重聽倚簫歌。古今俛仰皆陳跡。老矣吾流不樂何。</text>
<title>贈洪尙書 說謨○四首</title>,<text>白鹿林園窕更深。滿庭桃李自成陰。壽民事業眞醫手。現世慈悲是佛心。久荷先容收散木。愧無自比抵兼金。今時倍切高山仰。幾萬蒼生繫素襟。荷閤丈仁心厚德。寔當世之大人。蒙眷愛。常所慕仰。玆一則庸表寸忱。以台監之於荷閤。誼實無間。敢書上。幸覽之秘焉。江樓唱罷十休歌。江上孤舟泛泛波。千里浮雲南國遠。一年明月北山多。可辭白刃如公是。不起蒼生奈爾何。且待淸時完事業。五湖圖裏理漁蓑。久於城市。豈云本意然哉。上三句畧叙公意。明年定爲公回甲。末聯五湖圖。用陳亳州生日故事。自笑疎迂不入時。君平兩棄分攸宜。蕭朱並世人多賀。元白爲隣衆所知。桂樹巖阿招舊隱。梅花驛路寄新詩。堪憐老馬崚𡾓骨。猶戀殘禾苦療飢。蕭朱元白。昨秋詩已及之。想記有矣。范萊蕪甑塵久矣。合希田子方垂惻之念。一卧漳濱歲已闌。滿天風雪憶長安。澄淸擧仰山公啓。𣯀𣰕飜思貢禹彈。道泰敢言忘世果。家貧方信作人難。最憐端正蓉湖月。兩地依依不共看。燕鴻之嘆。虗度一年。缺界事定自難圓。</text>
<title>重陽日。與晴蓑曁族姪聲求。拈韻共賦。甲子</title>,<text>主人朝起步霜華。重整烏巾半鬢斜。晩暮生涯僧結社。雨風時節客離家。對花白日支如意。送酒靑山酹莫邪。且待臘天梅候至。煗屛料理護輕紗。</text>
<title>送孫婿鄭殷時歸蓮城 三首</title>,<text>離違經歲得家書。漢北歸人二月初。荒店雞聲星落後。崩橋馬跡雨過餘。林間反哺憐烏鳥。海上回音待鯉魚。癃老漸知懷抱弱。送君今日意何如。自爾之來慰我潛。不愁天雪壓茅簷。風流散朗柳才子。志操堅貞梅孝廉。但道千鍾書有粟。肯嫌三毳食無鹽。慚吾老醜氷難似。猶喜瑤林玉潤兼。蹇驢踏破碧苔斑。尙憶潮樓共解顔。少日杯樽傾北海。晩來棋局卧東山。幾圍大軸春燈下。一片殘碑古木間。可喜絲蘿重結好。花枝故折贈君還。</text>
<title>[嶠南紀行序]</title>,<text>往歲己巳。先君退老于文山之鄕廬。于時也。家國太平。一日詔家人曰余自少好游覽。壬辰入金剛。乙卯之燕。盡中國之觀。至若諸名勝。亦畧畧搜覽。皆有紀行日史。殆若前生事。惟嶺南儒賢之鄕。常欲溯餘韻而挹遺風者久矣。迨此無事。余將行之。遂以三月卄一日戒駕。族人鼎求號靑居。命與之偕。所過地風流照耀。諸奇壯瑰麗。壹發之爲詩。殆數百篇。行次多忙。未之盡錄。往返日史亦闕焉。秖記若干篇。今方編次于原集。而遺漏者當次第收補焉。不肖孤昇求謹識。</text>
<title>發行日。寄趙晴蓑。</title>,<text>吾年七十一。能復辦玆遊。霽潦從心欲。泓崢與目謀。嶺南紅定爛。湖上碧新抽。老妄君當恕。要之死日休。</text>
<title>路上口號</title>,<text>春寒勒住養花天。綠意紅情正杳然。病起出門看氣色。樹梢如霧復如烟。</text>
<title>夜宿三石堂</title>,<text>我昔家南下。頻蒙石見過。眼空凡馬久。詩逼古人多。最近璇潢籍。常誇玉樹柯。梁山風雨夕。相視意如何。</text>
<title>書贈姜都事</title>,<text>讀書姜孝事。白日棄官歸。寺古鍾聲晩。門荒轍跡稀。未應於世忘。且暫與時違。異日三千字。須君健筆揮。</text>
<title>留宿李利川舊第 二首</title>,<text>緬昔經過地。回頭二十年。風流渾寂寞。城郭一依然。雪老今安在。玄翁亦已焉。傷心洛江上。日逝見前川。商山北郭舊經行。卄載重來宿雨晴。南國兼金無定價。古家喬木有遺聲。醉餘睡睫醒還夢。燈下吟眉見更情。久矣老夫詩廢閣。東山捉鼻愧諸生。</text>
<title>上洛坡相公</title>,<text>告退前年返峽中。今年來候洛江東。三公貧儉無今日。九世敦婣有古風。霽潦行休安素履。江湖憂樂耿丹衷。餘生幸遂追陪願。敢道微軀出處同。</text>
<title>與靑居族姪鼎求</title>,<text>磊落文場幾鉅公。詩家先數我山東。吾今老廢慚名下。汝更䧺鳴出衆中。千里江南芳草綠。一年春季杏花紅。玆行喜仗驚人手。免使寥寥海嶽空。</text>
<title>觀水樓。謹次退溪先生板上韻。</title>,<text>東國李夫子。南州金使君。歌詩尙題揭。物色與留分。野大天浮樹。江空雨入雲。觀瀾信有術。風處水成紋。</text>
<title>宿海平</title>,<text>海平古邑號。崔氏此焉家。野大參差樹。江空一望沙。廢垣多鞠草。喬木半殘花。賴有書齋老。殷勤勸飯加。</text>
<title>採薇亭</title>,<text>壁立金烏下。先生尙典刑。海東孤竹國。天上少微星。綠簀曾褎節。黃花尙嗅馨。千秋山仰意。獨上採薇亭。</text>
<title>金烏山城 二首</title>,<text>萬丈金烏石作山。噫吁畏道欲凋顔。七池九井週圍裏。萬瀑千巖指顧間。設堡端宜兔營窟。守陴眞足虎當關。書生枉費閑商度。雲臥衣裳一宿還。是夜峯頭宿。霞嵐卧處生。都無烟火想。眞有海山情。石上衣裳冷。松間夢寐淸。老來一快事。不枉辦玆行。</text>
<title>伽倻谷。省始祖墓所。</title>,<text>萬代伽倻谷。爲吾始祖山。雲仍今百億。風水此中間。洞古松身大。年深石髮斑。玆來增感怵。攀栢亦忘還。</text>
<title>與山下諸宗</title>,<text>十室高靈縣。吾申肇發源。角涯雖異壤。雲耳本同根。嶺外徒魂夢。花前共笑言。敦親百世誼。相勖永無諼。</text>
<title>發萬代山抵伊淵。遇雨滯宿。翌日。入紅流洞雲霧亭。主人已先期追及。其信義可感也。臨行書贈。庸表惓惓之意。</title>,<text>四合陰雲出谷遲。一行濡滯傍溪祠。我非敢後虞人約。君果能先長者期。夜雨懸燈孤店宿。靑山載酒一僮隨。吾人信義今如許。可奈逢塲又別時。</text>
<title>伊淵與諸益共賦 二首</title>,<text>杖屨伽倻谷。筳鍾佔𠌫門。兩贒相與合。多士所同尊。小學堂何在。頭流卷尙存。院儒頗欵客。又是敬堂孫。落落山川限北東。歡然初面以心同。一時契合猶蛩蚷。兩地分飛奈燕鴻。黯澹吟眉燈影下。依微睡夢雨聲中。朝來又向紅流去。怊悵臨歧意未窮。山雲濛漫釀萋祈。雨麥田家節不違。滯卧行人先自喜。紅流剩得幾分肥。</text>
<title>紅流洞。用崔孤雲韻。</title>,<text>紅流秀句鎭蒼巒。先我孤雲過此間。道不得他詩一字。此身非是負名山。</text>
<title>入海印寺</title>,<text>昨夜翻盆雨。今朝快覩靑。瀑肥溪闘響。嵐捲嶽呈形。漸與塵心遠。渾如宿夢醒。我非韓愈氏。文欲謝山靈。</text>
<title>心蘇亭</title>,<text>心蘇亭子澗之濱。遠客登臨一爽神。萬樹桃花紅點點。一江春水碧鱗鱗。深林雨歇聞鳩婦。大野風薰長麥人。更喜前賢遺躅在。蒼苔不蝕記貞珉。</text>
<title>書贈朴酉澗上舍 煕典</title>,<text>風萍流轉到江濱。江上逢人境氣神。當世吾非白司馬。同時君定李于鱗。靑邱何限逢迎地。皓髮其如老大人。可惜荊和三見刖。幾多魚目混琨珉。</text>
<title>枕流亭</title>,<text>錢鶴南州稱勝流。名亭卧起足淸幽。灘聲入枕頻移几。樹影圍簾半下鉤。千里登臨花照眼。一春覊旅雪渾頭。一聲長篴人何在。殘照西風漭欲愁。主倅姓趙。適空官。</text>
<title>搜勝臺。謹次退溪先生韻。</title>,<text>更名因地勝。特著以人佳。猿鶴長相守。莓苔不敢埋。石瀨疑桐富。松風夢葛懷。冥搜非我獨。久立讀磨崖。又葛老曾遊地。陶山又命名。楓松存舊植。猿鶴證前盟。客主何須問。仙眞本不爭。是非無與我。一嘯坐溪聲。</text>
<title>走筆贈別心蘇亭主人尹雅</title>,<text>師魯諸昆季。相將谷口來。杏花明野店。苔石窈溪臺。袖裏多名句。燈前有大杯。風萍本無定。臨去意難裁。</text>
<title>某里。謹次御題韻。</title>,<text>雷首山光碧更峨。淸風百世一爲多。年年薇蕨金猿下。片石藍風不勒磨。</text>
<title>龍泉精舍。次板上韻。</title>,<text>天綱地義力培㘽。尙憶南城甲臥苔。尺紙辭嚴誅檜疏。枯枝淚着讀莪哀。徵君祠下黃花發。孝子墳前白鷰來。愧殺今人頭戴帽。不妨風落孟嘉臺。</text>
<title>某里 桐溪先生所居。猿鶴洞花葉樓石上。刻大明日月。</title>,<text>嗚乎南漢史堪羞。萬古綱常某一邱。石上有天懸日月。海東無地讀春秋。猿吟鶴咳歸來洞。葉落花開卧起樓。春到山薇空自綠。寒烟滿目使人愁。</text>
<title>丹城。聞光陽賊警。</title>,<text>潢池小警道塗譁。半夜光陽賊入衙。淸世黃巾眞狗鼠。荒年赤子半龍蛇。仗靈旋已擒戎首。鉏亂宜先剔蘗芽。按使南來知有日。朝廷意豈勝之耶。</text>
<title>過葛川</title>,<text>安陰東北葛川坪。葛老遺孫讀並耕。簡朴衣冠多古意。舂容雅頌有餘聲。洞深猿鶴誰賓主。壤僻漁樵共弟兄。勝地搜尋兼勝友。此行眞不負平生。</text>
<title>噴雪潭</title>,<text>全壑盤陀石。宏觀噴雪潭。散流垂布練。飛沫落和嵐。正擬曹溪訪。翻成禹穴探。信知三洞勝。奇絶冠山南。</text>
<title>滯雨宿月城</title>,<text>山行有道不要忙。曲曲灣灣坐似忘。髀骨全瀜泉石氣。衣巾盡濕草花香。半生拘束慙形役。到老搜尋覺味長。荒店午雞情更急。滿天踈雨近斜陽。</text>
<title>光風樓</title>,<text>一般明月一般風。光霽濂翁又蠧翁。竗契相符千載下。嘉名特揭一樓中。長烟滿地春江碧。芳草連天夕照紅。遠客登臨如可挹。頭流山色滿簾櫳。</text>
<title>咸陽衙。贈主倅紫崖 韓致肇。</title>,<text>讀書韓肯叔。松桂吏三年。食淡魚兼菓。官淸鶴帶錢。循良宜世用。廉白是家傳。千里故人面。臨分更黯然。</text>
<title>學士樓。崔孤雲所建 與紫崖共賦。二首</title>,<text>風風雨雨打車簾。看盡紅流又白鹽。石氣醒來還復醉。泉聲貪着未爲廉。文章歷落餘靑眼。故舊逢迎半皓髯。黃鶴樓中人不見。更將餘句禿毫拈。風萍會合本無期。偶到翻成一宿遲。了我餘生聊復爾。微君此世更安之。亂山荒店懸燈夜。明月高樓聽角時。兩地相思犀一點。槖中日史案頭詩。</text>
<title>朝發咸陽向晉州</title>,<text>幾時方到晉。今日始離咸。丹穴期梅尉。名湖訪賀監。此來多吏隱。一去判仙凡。恨不花開洞。題名學士巖。</text>
<title>鎭南樓。次板上韻。</title>,<text>晉陽名勝鎭南樓。矗石岧嶢兩對頭。細雨陰陰油幕曉。高荷柄柄碧池秋。湖湄九日坡公舫。峴上三年叔子裘。有此江山眞可賞。古來贒達足風流。</text>
<title>矗石樓。次板上韻。</title>,<text>晉陽城下大江流。極目萋萋芳草洲。百戰山河餘曠野。萬家烟雨一高樓。繭絲保障由來重。猿鶴沙虫過去愁。吾輩幸生無事日。畫船簫皷作春遊。</text>
<title>靑蓮菴</title>,<text>玉井菴前左。靑蓮對白蓮。細泉通竹裏。淸磬落雲邊。縱少窮殊狀。猶堪結凈緣。異時花十丈。看取藕如船。</text>
<title>洗兵館 統營</title>,<text>統轄三南一大營。元戎裘帶屹長城。老冲牙下多名將。小范胷中足勝兵。已具舟船防斗絶。且將簫皷樂升平。此來快遂桑蓬志。三宿譙樓枕海聲。</text>
<title>受降樓下放舟</title>,<text>白舫靑簾動鼓簫。受降樓下落春潮。三聲大砲羅吹手。一隊輕裙載舞腰。都督風流如少日。書生眼目有今朝。已而天水紅光漲。千柄紗籠鐵鎖橋。</text>
<title>泊閑山島。登制勝堂。</title>,<text>閒山港口賊巢燻。尙想當年克捷勳。赤壁磯橫公瑾寨。黃天蕩撼岳家軍。魚龍聽誓懸天日。龜鳥排行掣海雲。制勝堂前千丈水。至今啾哭夜深聞。</text>
<title>忠烈祠</title>,<text>忠武之生實賴天。至今勳烈記龍年。再持節鉞氛塵洗。八錫弓刀日月懸。十萬敵兵經幾戰。三千里域得重圓。五原星隕英䧺淚。江漢高樓一汪然。</text>
<title>運籌軒。書呈統使 李顯稷 台席。</title>,<text>八座之尊大耋年。輕裘卧護統三邊。明時鎖鑰南門壯。永夜觚稜北斗懸。敢道賢勞淹重地。秖將廉謹答高天。運籌堂裏橫戈枕。應爲憂時耿不眠。</text>
<title>檢戎軒。書贈中軍 孫良錫 令公。</title>,<text>統相威儀大將兼。中軍軆制又從嚴。一條氷玉常懷蘗。二品緋金特去襜。事簡歌壺垂緩帶。政淸棋局下紋簾。少年紅玉風流帥。可惜伊今鬢雪添。</text>
<title>滯雨不發。是日燈夕也。謾吟遣悶。</title>,<text>遠客南來月再圓。黃梅初候又燈天。雨中睡美當棋局。座下歌纖勝管絃。海嶽周旋觀止矣。家鄕迢遞夢依然。西平已老深深卧。且喜元䂓佐酒筵。</text>
<title>再泛南江。次三淵板上韻。</title>,<text>名樓壓水見全身。水上舟橫幾閱人。一去梁仙空倚笛。南來楚客晩登蘋。長烟澹月虛明夜。芳草晴天浩蕩春。到老狂心猶未已。東將入海訪靈眞。</text>
<title>竹深館。書呈主人使君。</title>,<text>吾人多享鶴錢州。又管山南第一樓。每恨親朋無一字。那知老物有玆遊。洛中舊雨餘靑眼。嶺外西風兩白頭。酒暈乍醒絲管歇。天涯日暮漭生愁。</text>
<title>臨行。又次三淵韻。</title>,<text>好事如今八九圓。玆遊眞足慰殘年。蹋來溟嶽千餘里。坐點樓臺第一天。巫峽暮雲疑客夢。武陵春水逐漁船。牧翁𠌫老今何在。搔首層襴自黯然。</text>
<title>嶺南樓。次板上韻。</title>,<text>高樓夜坐望靑天。萬景都輸几案前。境絶長風吹在下。江空白月照無邊。雨餘官渡參差樹。畫裏人家一半烟。倚遍欄干淸不寐。可堪明日是離筵。</text>
<title>三娘浦放舟</title>,<text>三娘浦口放輕舟。千里行人始欲愁。春草家山迷化蝶。烟波江海逐浮鷗。何來孤鶴將雲去。無限斜陽共水流。緫爲永嘉臺上月。故人同上一搔頭。</text>
<title>與萊州府伯鄭雨田共賦</title>,<text>多喜循良出我曹。書生建節足爲豪。明時保障南溟晏。每夜瞻依北斗高。老去漸深朋舊好。此來渾忘道塗勞。明朝又作梁州客。羞向淸江照鬢毛。</text>
<title>贈雨田</title>,<text>當世詩豪鄭雨田。高樓坐嘯鎭南邊。三年聽訟魚龍內。長日看棊橘柚前。法侶應貽松葉屑。蠻娘爭唱竹枝聯。賞音更有天游在。海上西風獨撫絃。</text>
<title>咸安店舍。遇先妣忌辰感吟。</title>,<text>親在曾聞不遠遊。如今老悖作遨頭。喪餘是夕悲何極。客裏終宵涕自流。春漲獺魚新水上。日斜烏鳥古林投。有兒不肖慙微物。坐待鷄聲數曉籌。</text>
<title>追記海印寺藏經閣</title>,<text>八萬莊經閣。穹崇梵宇尊。泛海知何代。藏山譯此言。孔壁蝌文爛。倉臺鳥跡繁。無稽未必辨。倚几坐黃昏。</text>
<title>玉泉菴</title>,<text>菊水金堂穴。蓮花玉井菴。旱澇無增减。溫凉倍洌甘。陸羽嘗應別。吳公飮不貪。調符知有信。淸政洞僧諳。</text>
<title>極樂菴拈花室</title>,<text>極樂拈花室。羲之此讀書。衣裳雲氣濕。硯墨草香餘。我老灰將盡。君淸玉不如。阿蘭眞慧性。一轉妄根除。</text>
<title>贈李定軒 鍾祥</title>,<text>聖世賢徵士。淸時老宰官。幾年嶺外憶。今日夢中看。海嶽携吟卷。江湖問釣竿。宦緣慚我拙。福力羡君完。謝樹春方盛。姜衾夜不寒。桑麻數畦足。圖史百弓寬。見客欣傾盖。呼僮促具餐。寸心惜日暮。一話到鍾殘。惓惓悵何極。怱怱意未闌。不須問後會。且共盡餘懽。臨別更回顧。金鰲碧數巒。澹人七十一歲翁。書呈定軒七十一歲老人。</text>
<title>金君善浩。示自始窩十六景詩若記。索詩甚勤。走草以應。四首</title>,<text>書記翩翩二十年。囊中能有買山錢。菟裘晩計瀧岡下。歷歷殊觀几案前。棋壺雪月竹樓宜。朝暮滁亭貫四時。十二窩中閑布置。多君據了又兼之。金昆玉季龢塤箎。瀏麗精工記若詩。異日彭城歸老約。韋床風雨夜深時。海上萍逢話夜遲。片言苦索賁茆茨。吾詩不足光龍汝。却恐堂顔减舊時。</text>
<title>書贈善山覽輝亭主人許舫山 薰○四首</title>,<text>曾從樂廣飫聲華。滿說風流衛价車。一接芝眉看更別。珠璣萬斛粲其牙。鳳鳴山下鳳飛還。一樹梧桐亞字欄。且待他時來食實。滿庭皆種碧琅玕。前身玄度是飛行。勝具兼之有勝情。異日舫山游海作。粃前應笑謝宣城。芝泉精舍劇淸凉。索我題詩賁草堂。澹澹老人詩久廢。縱題却恐减輝光。</text>
<title>萊州發行 此詩當在第十三章贈雨田詩下</title>,<text>萊州晩發日西斜。前路重重複嶺遮。碧海靑天迷郡國。白雲流水到禪家。自慚浪迹隨風絮。且了塵緣散雨花。溟嶽歸來欣有得。貫休詩句向人誇。</text>
<title>蘭若第二會 此詩當在第七卷二十一章</title>,<text>憶曾携笈出西城。四十年今看更情。久別松身餘老大。重來蘚跡未分明。樓高樹影參差見。野逈沙光一望平。缺</text>
<title>自嶠南歸路入黃澗。主倅沈鍾山 英慶 握手欣然。翌日登駕鶴樓共賦。</title>,<text>山氣冥濛石氣蒼。萬家籬落近斜陽。文章老去諸緣盡。悔嶽歸來一夢長。城古千年應返鶴。樓涼五月欲披羊。舊遊京國還迢遞。此地相看似故鄕。</text>
<title>冷泉亭。與鍾山共賦。</title>,<text>削壁中間乙字溪。冷泉亭子縣之西。潭澄暖日魚兒浴。洞邃凄風鹿母啼。酒迹淋漓靑草合。簫聲寥亮白雲低。老來狂興從他笑。且把吟毫石上題。</text>
<title>與郭五悔老人 孝根○己巳</title>,<text>是歲黃蛇日重陽。老人睡起朝掃堂。有魁然者貌古蒼。背負紙糊一大箱。入門不怍又不慌。下擔長揖頗軒昂。我一見之知非常。試叩其有解其裝。中有郭氏世乘編三綱。更兼五悔序詩成一囊。我東百氏譜派窮源觴。諸贒性理文字窺藩墻。以至風雅格律振羽而刻商。與夫功令技藝對白抽黃。手鈔口誦備遺忘。與語亹亹飜水醬。我謂君有萬卷腹笥藏。行秘武庫無能當。聖明卽今求賢良。王國歲貢球琳琅。挾子之有遊國庠。羽儀足以聲䧺颺。不然抱書歸隱結蕙纕。典籍爲罟藝爲筐。敎誨兒孫日其蘉。成就翠竹碧梧鸞鵠鏘。胡爲遠涉湖海行踉蹌。甘此棲棲而遑遑。答云男子志四方。始生之日懸蓬桑。所以太史氏子長。二十南遊浮江湘。常恠今人守一床。窮年兀兀譚漢唐。至如我國風土人物混否臧。並與史乘譜牒棄擲同粃糠。耳之不若目履詳。依俙却似隔靴而爬痒。故我心常慕鄭莊。遠行千里不齎糧。我不喜貴游子第衣紈而飫粱。又不喜左道方技行僻而言慌。所性於書癖膏肓。喜從經生學子遊文塲。遇有大家宿儒上下今古與頡頏。淹延時月猶恐失之忙。不合意輒去望望。不啻坐炭而探湯。不知我者謂我狂。狂固聖許庸何妨。但有一恨纏中腸。蚤夜不寐起彷徨。昔在壬辰島夷大搶攘。吾祖寒溪首先倡義罹㐫鋩。警庵時年舞勺強。冒入賊陣探屍殭。夫人氣絶哭杞梁。卽日下殉從夫喪。孝子號天血淚滂。蓬藋掩扉終禫祥。及至丁酉賊再搶。矢心復讐從戎行。身先犯敵誓射狼。力盡被俘旋看羊。彼類亦感蘇中郞。並許刷還七百男女浮海航。芝根醴源遠流芳。永慕聾窩兩世卓行篤前光。猛虎尙感蔽身楊。冬蛙寔符叩氷王。山南章甫一辭敭。褒嘉屢被題繡裳。疏逖無路叫天閶。懿蹟迄未蒙㫌彰。吾今老矣迫死亡。常恐畢生志願無由償。用是遍乞能言君子隻字揚。免使先懿泯焉而弗章。余聞此語如望洋。又嘉其志增感傷。苞山之郭世莫忘。肇自石川曁南岡。戴尼山下卛禮坊。十二綽楔何煒煌。存齋忘憂蹟最詳。竹帛書之俎豆將。紅衣逐倭如逐獐。馳入萬軍陣中提單槍。首據鼎津扼賊吭。鏺咸撇晉鞣熊昌。㐫酋落距走且僵。江右一帶屹然爲遮障。功成去官卧靈滄。辟糓遠擬張子房。大樹一摧北風凉。有氣紫赤衝斗芒。黃石之變髮生瘡。將遁軍散紛披猖。從容取義鐵石剛。又有二子一女抱屍罵賊死其旁。况復君家四世忠孝聞一鄕。令人聳動風聲激慨慷。五悔之悔悔終亡。不待後人言章皇。老我牙髮已滄浪。久廢書田日以荒。縱言不足於鋪張。且贈長歌聲渢泱。昨夜庭除下嚴霜。凄風拂拂吹衣裳。一鴈高叫向南翔。此去前期更渺茫。採採黃花嗅馨香。酌我一樽醽醁勸君嘗。君歸努力崇明勵高亢。勉乎哉毋相忘。</text>
<title>久病新起。涔寂無聊。韓少年鎭協，族孫悳休來見。與兒子賦詩。次其韻以示。</title>,<text>騏驥慚非盛壯時。滄江一臥少朋知。春來蠟屐埋苔潤。老去虫箋廢管窺。淺草依迷林下逕。古梅惆悵水邊籬。已將雅事輸兒輩。靜寄幽軒獨語誰。</text>
<title>復拈南字</title>,<text>吾衰不復戀終南。久判嵇生七不堪。滾去年光幾凉熱。嘗來世味足酸甘。已携盧狄圖成九。更約羊裘逕置三。待到鱖魚新水上。緡綸去釣百花潭。</text>
<title>次兒輩詠蠅韻</title>,<text>朱門酒肉積如陵。逐臭營營刺口騰。麈拂還勞搖白羽。劒驅直欲杖靑藤。訝同鷄月朝將視。聚雜蚊雷夜屢興。矢汚盤盂難下箸。萬錢無賴費何曾。</text>
<title>與趙采溪 忠植 趙愚山 濟升 曁族侄二老人共賦</title>,<text>黃花時節雨昏昏。摺疊衣鱗尙墨痕。白傅池邊今結社。韋家巷曲舊成村。燈前久坐渾疑夢。別後相思正黯魂。五老雎陽堪入畫。全勝十六集西園。</text>
<title>更賦 二首</title>,<text>懸車晩計謝終南。久判嵇生七不堪。盛代遭逢千載一。舊交零落十之三。摧餘毛羽歸來鶴。吐盡經綸老去蠶。且喜同君文字飮。滿山楓葉正紅酣。靜寂幽軒獨撫琴。崇明慙負歲寒心。道途閱去行云遠。鄕黨歸來坐漸深。繞砌黃花朝有露。滿山赤葉晝多陰。思量過境渾如夢。且樂樽前現在今。</text>
<title>將上斥和萬言䟽。不果上。曉起焚藁。卽日挈家出都。還鄕山。甲戌</title>,<text>一腔熱血萬言辭。草了燈前便火之。敢擬晦翁占遇遯。慙無澹老筆當師。丹心報國將何地。白首還山又此時。曉日都門騎馬出。滿城風雨不禁吹。</text>
<title>敬次大老石坡下示韻</title>,<text>下示律截。敬玩莊誦。不啻拱璧。第道塗經覽。郊第動居。寫得如畫。便若身親陪話於几案之間。想來尤不勝下懷之黯然。竊擬忘僭和上。秖以前作二律及敬次聞字韻一首錄上。下覽而扯去之伏望。秋半江南凈菊暉。蕭蕭數騎復西歸。靑烟野店雕胡飯。抵㓒院店。店小二細說大監午炊進飯事甚悉。 白露邱園鶴𧝟衣。時大監省楸以返 决捨詎忘憂社稷。依遲猶幸近郊圻。餘生戀德何時已。獨自懸燈宿振威。右八月十日。歷㓒院。述懷謾吟。極備今年雨。轟殷是月雷。憂虞方啓聖。仁愛屢形災。故事中書省。陳言御史臺。杞人耿無寐。北望意悠哉。</text>
<title>敬次聞字韻</title>,<text>自從南下斷知聞。一段愚衷尙愛君。武衛新營通御宿。龍潛本邸是書雲。東山賦雨秋看盡。北闕聽雷夜向分。來復天心知不遠。一陽終見退陰羣。</text>
<title>贈族孫用休參奉肅命之行</title>,<text>常憐士明甫。劬績老窮鄕。今世猶公道。其人乃寢郞。後生從此讀。吾姓以君光。一命宜存濟。勖哉思答揚。</text>
<title>本倅李遇汀 渭在 枉顧。共李理安 獻奎，李鶴南 敏用。爲華岡第一會。四首</title>,<text>風雨重陽已過時。小春旋又負佳期。灌夫敢道方持服。謝傅惟嫌不廢絲。赤葉滿空思北渚。黃花委地悵東籬。吾儕老矣無幾見。且喜相隨把酒巵。荒鄕生色草堂顔。太守肩輿過此間。永叔歸田思潁水。樂天結社訪香山。午陰欲雨圖書潤。冬日如春笑語閒。可奈西風殘酒醒。樹林一一鳥飛還。縮手傍觀輒汗顔。曾從竹所得談間。每思硯洗臨池水。誰意符分擁縣山。五斗飼鷴無個累。一琴將鶴有餘閒。俸金剩幾梧桐價。已識明珠合浦還。久我京塵欲損顔。誰知君輩亦田間。六街鍾漏人如海。一榻琴書我有山。太上無機聾固好。不中有命老方閑。餘生那得身長健。短屐輕輿自往還。</text>
<title>理安堂第二會</title>,<text>一卧滄江此會稀。如今試拂舊裳衣。晨興却也眠難着。夜飮因之醉不歸。且喜吟梅期有在。莫嗟飧菊計全非。貧家兼味還多事。菜飯元來勝嚙肌。</text>
<title>坐嘯軒 本縣東軒 第三會 二首</title>,<text>黃堂十日再經過。敗藕池塘細徑斜。傍晩寒花如我老。下元明月以君多。詩情黯黮和爲雨。酒氣淋漓漾作波。木葉江南搖落盡。歸飛一一見棲鴉。正是懷人歲暮天。縣齋臨水小於船。西湖明月崔秋浦。竹下 南郡靑山沈石田。鍾山 幸遇故人同此夜。共將情事話當年。半酣相視還如夢。渭樹江雲更黯然。</text>
<title>養性齋 鶴南所居 第四會</title>,<text>木假中峯特地高。擁書千卷足爲豪。老年顔鬢參耆舊。少日聲名擅輩曹。棄世君今烏几隱。還山吾亦鹿車膏。漁樵晩計眞堪樂。且擬燈前賦反騷。</text>
<title>向來一會。雖謂之冠平生可也。歸猶耿耿不能已也。夜中無睡。疊前韻。敬呈東閣雅鑑。四首</title>,<text>白門詩社雒中稀。每到春時日典衣。適會天公成湊合。幸逢地主得依歸。白門詩會之盛聞國中。遇汀先生之來作此邑地主。豈不誠天定奇緣乎。 宿因西竺聞如是。過夢南柯覺也非。且待桃花江一碧。緡綸去釣鱖魚肥。文山之荊江上流。産鱖魚。甚美。爲惜流年冉冉過。共將談讌到河斜。西京循吏文風盛。南國騷人雅事多。夜久燈花添絳跗。天寒硯水蹙玄波。官厨供客何須肉。坊有靑泥谷白鴉。南湖春水碧於天。返日搖搖載鶴船。遇汀自南平移隊 有石堪呼圯上丈。無金可買剡中田。遇汀新買小屋於雪城地。名剡村。 今宵赤壁方圓月。向來雅集。卽十月之望。 何處黃岡又在年。散合萍緣元不定。異時相憶一依然。濟上書樓白雪高。詩中之傑酒中豪。七才子昔傾當世。四老人今屬我曹。地比仙都開玉局。時方壽域溢金膏。太平盛事眞堪樂。近說南方息繹騷。</text>
<title>復疊。呈理安，鶴南二先生。七首</title>,<text>古家家法似君稀。誰識劬經老布衣。巴字江回迷北望。理安舊居。在巴陵之塩倉。 牧丹花發憶東歸。竹泉公朝天之行。載白牧丹而歸。理安家至今植舊本。東土之有白牧丹始此。 心要常靜嚴操舍。耳喜偏聾絶是非。晩暮康強知有養。道腴元自足甘肥。耆齡容易轉頭過。照鏡相看雪鬢斜。世旣棄君三不遇。人能知我一爲多。風鳴古木噫爲竅。石出空江激作波。偃息鷦枝甘自足。借棲不數上林鴉。虹月何宵貫半天。楚江載返米家船。理安家。多古法帖名畫。 釣遊尙記投金瀨。巴陵有投金瀨 棲隱終占種玉田。文山南有玉峯 幸遇龔黃敦舊誼。更鄰元白樂餘年。枕邊定有鄕山夢。春草池塘倍黯然。硯池南畔筆峯高。禿盡中山舊載豪。今世大家誰甫白。當時才子盡劉曹。君方竹裏彈兼嘯。我亦盤中秣又膏。恰像藍田黃葉下。北風笳篴聽蕭騷。右屬理安晴蓑死去賞音稀。二友南來製薜衣。海上君曾鶢共避。遼陽我亦鶴同歸。詎論北阮殊貧富。且置東坡一是非。晩暮鄕居閒事業。數畦措置藥苗肥。二友落南。澹亦還鄕。自從相識數相過。石角崎嶇仄徑斜。鶴南居蒼下。澹居在山樓旁。盖無日不過從。 蒼檜陰邊門巷在。黃槐花下歲年多。鶴南老於塲屋 舊遊衣馬秦京道。南山下卿宰。半是鶴南之同學故人。 晩契漁樵楚水波。爲賀斑衣爭繞膝。弄雛時復學塗鴉。謝家寶樹。誠可艶羡。養性高峯碧揷天。深潭種藕藕如船。鶴南所居屋後有養性山。山頂有潭。深碧。 一區花木扶踈屋。數畒桑麻犖确田。謝客登臨多暇日。鶴南有許椽情具。遇有佳山水。輒理屐登臨。 向平婚嫁了殘年。更逢地主頻傾盖。精未林園見賁然。右屬鶴南</text>
<title>大芚山歌。贈石山李尙書 承輔。</title>,<text>大芚之山巉巖崔崒。硉兀極乎天。介兩湖間。亘六七百里回複連綿。下有邑治小如斗。山角開衙。事簡而地偏。吏十餘家業耕作石田。犖确四望皆菑烟。居民葛衣草食。雜在山谷裏。歲拾橡栗。樹樹鼯猱懸。昔我唐臯大父宰于是。作歌以記風土若山川。我每讀之若身履。意欲一往遍歷多拘牽。石山尙書謫來此。適會水山使君治堤而陞遷。平生舊要重以通家好。若有造物戱劇。聚合萍鄕作奇緣。主客相守萬山中。日夕譚笑。寵辱兩忘同蹄筌。我聞君子憂患安行順守正。升沉欣戚不足動吾心田。涪翁一行精進敢乎哉。柳惠三黜無慍庶幾焉。尙書平日處世物無忤。小心謹愼。專務破崖爲夷。斲方爲圓。上自縉紳韋布。下至輿儓走卒。無間賢愚親疎。一辭稱之無間然。一日待罪判金吾。時則天威震疊。嚴敎荐宣。五大臣三法司聯章力章不得請。促令王府擧行。不容晷刻延。雷霆下薄不少撓。泥首伏地執持冞堅。誠恐聖朝殺士大爲盛德累。寧犯斧鉞。不敢奉承惟命自速諐。未幾四囚特貸島於置。上天好生足以延我國祚萬億年。乃者噎媢狂吠出遐逖。目以姦黨。直欲下石而擠淵。聖度天大燭無他。善地薄竄。匪怒伊愛欲其全。尙書卽日夷然就道無幾色。道觀咨嗟。咸頌君仁而臣贒。公之來兮。大芚之山爲之重。林巒草木一倍增光鮮。使尙書功名富貴震耀一世。則不過平地培塿突兀起眼前。豈若萬代瞻仰此一擧。卓爾樹立。書諸史策。直與此山而共傳。噫大芚兮大芚。願與之終始兮不虧不騫。</text>
<title>二十二日。宿浩亭有感。題黃嬭山房。</title>,<text>往歲春叟叔。與我同折蓮。今春久下弟。與吾兒同年。兩家花樹誼。玆事非偶然。我來入此洞。林壑不變遷。春叟已九原。宿草餘荒阡。久山及洌源。栢樓亦忽焉。我猶爲人猗。霰雪盈華顚。緬想舊日事。歷歷在眼前。頎容不復見。奇字誰從傳。俛仰感存歿。安得不涕漣。春叟八十二。死固歸眞仙。吾今七十八。生亦偶存全。悲歡且休說。一笑問蒼天。</text>
<title>道中口號</title>,<text>學語之初志遠遊。回頭七十八經秋。田間跡退閒方好。宇內心行漭始愁。匏蓏焉能終老繫。桑楡猶足暮年收。而今擬了多生債。却悔從前計謬悠。</text>
<title>霽月臺。拈臺字。臺在槐江上流。太學士西坰柳公築孤山精舍。明使朱太史之蕃，熊行人禾有詩若記。載皇華集。</title>,<text>一碧槐江上。岧嶢霽月臺。地占塵表絶。天向鏡中開。畫史龍應泣。朱太史欲一覽不果。命畫工圖孤山山水而去。 琴仙鶴共來。世傳于勒仙人彈琴於㺚江上。仍放鶴于此云。 壁間詩若記。讀罷意悠哉。少讀西坰集。臺名夙所諳。坡公萬松嶺。杜老百花潭。是月梅初熟。今行蔗漸甘。靑鞋從此始。且往遍山南。</text>
<title>放鶴峴。訪栢谷舊居。世傳于勒仙人放鶴於此。村名因之云。</title>,<text>忠烈花山世。文章栢谷翁。異代莊班馬。栢谷嘗讀南華逍遙，齊物。班史游俠。馬史伯夷傳，貨殖傳諸篇。不億遍不止。有讀書數記。 同時朴鄭洪。朴久堂長遠，鄭東溟斗卿，洪晩洲錫箕。同時齊名。世稱四傑。 放鶴村名古。觀魚壁字空。江上有栢谷觀魚臺。有石刻。漫剝不可辨。 後人耕且讀。猶足見遺風。</text>
<title>淸風寒碧樓。呈本倅 沈東晩。</title>,<text>江山四郡國中聞。寤寐仙眞抵白紛。會事天公能起我。有緣地主幸逢君。江光漾碧樓迎月。石氣流丹壁過雲。有此名區吟更苦。帶鬆無恠沈休文。</text>
<title>丹陽邑。呈本倅 丁大林。</title>,<text>故人西辭黃鶴樓。天風飛舃又丹邱。自三登移丹陽 烟霞作吏眞淸福。苕霅爲家本勝流。玉笋峯顚苔字暗。舍人巖畔篴聲秋。那由拔宅塵埃外。翠壁紅亭日共遊。</text>
<title>玉笋峯</title>,<text>李白詩中五老峯。今看玉笋勝金蓉。中爲矗壁團圍聳。下有澄潭逆折衝。赤日照來增骨格。白雲深處失形容。有時自發笙簫響。應拄仙人九節筇。</text>
<title>龜潭</title>,<text>雕鎪壁面暎澄潭。曲曲移舟眩不堪。天女維摩相顧笑。林魈木客互尋探。爐存丹藥疑句漏。䯻擁靑螺認岢嵐。萬瀑金剛無過是。海山不必訪龜南。</text>
<title>島潭</title>,<text>曾聞鰲足戴三山。半落靑天杳莫攀。皓骨千霜流不盡。羽衣一宿去無還。始知稗海環無外。誰信蓬壺在此間。所謂仙居如是已。繫舟終日且消閑。</text>
<title>隱舟巖。拈龍字。</title>,<text>倒峽高江水自舂。隱船巖穴直當衝。松蒼壁竇攀棲鶻。水黑潭心見蟄龍。造物經營眞煞費。仙人遊戱正相從。此行恰似東坡老。阿邁同舟訪石鍾。</text>
<title>三仙巖</title>,<text>四郡溪山勝。三仙最奇絶。三仙水石勝。中仙特瓌傑。郡南甫音嶺。峻險難具說。兩山直揷天。巉巖而截嶭。溪出兩山間。闘怒多曲折。沿溪六七里。仄徑何臲。行行轉一灣。石白水澄澈。申有一巨嵒。穹窿若龜鱉。前人多刻石。洗削中蕩潏。是謂下仙巖。稍足心目悅。少坐引壺醪。掬飮解飢渴。登登直前去。耽奇不辭苶。僕夫彼何知。脅息足蹩。到得水窮處。有樓在嵽嵲。菴名曰上仙。長松落落列。解衣憇松根。捨輿扶竹節。上樓一流睇。荒田盡稊䕙。菴有一老僧。傴僂衣百結。僧言權相公。創菴藏板帙。菴毁不復葺。餘存半殘缺。過此別無奇。未須窮剔抉。命僧導之前。重踏屐齒齧。陟險披蒙茸。鉤破衣裳裂。捨逕緣崖下。谽谺洞府豁。全洞大盤陀。晃朗色皎㓗。衆水會于此。爭流蓄更洩。或被之爲簾。或捍之爲闑。或激轟如雷。或噴疊如雪。或磨滑玉琢。或繩削截鐵。或圜橢或方。或凹突或凸。中央一大石。平正當衝决。面刻八大字。淘洗不磨滅。金剛萬瀑洞。華陽九曲岊。殊狀與詭觀。不啻勢相埒。頻恠造化翁。劇戱工施設。仙眞所窟宅。亦不拒來轍。非徒愜幽賞。足以滌煩熱。山日下木梢。暝色生巖穴。呼僮問歸路。怊悵不忍別。前浪遞後浪。川閱等世閱。長揖謝山靈。浩唱歌一闋。</text>
<title>水雲亭 亭本曺伸舊居。廢棄者久。西厓先生戊戌南還日。以內賜虎皮一領購得之。爲往來休憇之所。其後攻先生。至以謂田園遍一國。先生與人書。丹崖翠壁。幷入彈墨之中。其後錄廉謹。白沙相公首擧公姓名。顧同僚曰。此老不可以一善名。但欲洗郿塢之誣。</title>,<text>水雲亭子得名殊。爲是先生卜奧區。丹厓翠壁猶含憤。應快鰲翁一洗誣。</text>
<title>抵舍人巖。日已昏黑。借宿淸音亭。主人成雅家。翌朝見案有詩軸。覽畢。用其韻書贈主人。</title>,<text>無數名山四郡東。舍人巖特出羣同。溪光演漾層陰碧。石氣瓏玲返照紅。客路征驂從木末。仙家吠犬在雲中。厚蒙賢主深心待。怊悵臨歧一篴風。</text>
<title>朝發周觀舍人巖。感吟。</title>,<text>近代任知府。前朝禹舍人。傳遞元無主。撝呵若有神。厓老亭空在。雲仙跡已陳。眼看川閱水。搔首問前津。</text>
<title>登竹嶺。疊雲字韻示兒。</title>,<text>自從南下斷知聞。卧疾關門謝世紛。尙有勝情追許椽。強將丹訣訪梅君。孤舟滿載槐江月。一嘯橫看竹嶺雲。老去少陵詩久廢。了無佳句示宗文。附昇兒詩漁歌樵唱揔堪聞。洗却塵腸解糾紛。袍笏今年叨國子。烟霞千里奉家君。衣裳拂拂微霑雨。僕馬行行半入雲。所過名區無好句。愧吾三十不能文。</text>
<title>踰嶺抵豊基止宿。臨發口號呈本倅。睦養錫。</title>,<text>豊樂堂中松竹軒。退陶遺墨至今存。俗淳里有絃歌盛。訟簡庭無簿牒喧。白嶽山深稽邑誌。黃風石古證鄕言。羡君出宰書多讀。桂樹淸齋寂掩門。</text>
<title>芙蕖田。書應主人金友 遠銖 求詩。</title>,<text>小白南支特秀姸。蓮花浮水作蕖田。術人早相文明地。主人言其先祖卛名師相所居地。師言二所。一則海底。一則芙蕖田。言居海底幾百年。後當有沙患。可移居于此云。 公物終輸造化天。是地近二百年無人奠居。主人始開拓築室云耳。 韋氏園花春更好。白家庭樹月初圓。知君卜築爲長計。記取羊公種玉年。</text>
<title>白雲洞 順興 紹修書院。奉審五聖十哲七十弟子影幀曁晦軒，愼齋，漢陰，梧里，眉叟五先生寫眞。謹述長篇八百五十六言。用寓山仰之忱。</title>,<text>東國古無祠院制。紹修創自明宣際。時則愼齋周先生。倣白鹿洞遵䂓例。白雲水石似武夷。長松落落間叢桂。何代緇流建佛宇。琳宮寶塔經羅麗。聖朝龍興崇儒敎。前朝巨刹多榛廢。爰始拓地設院此。募工經記諏龜筮。毁去佛像沈諸沼。芟除穢萊修灌栵。邃石奇嵒豁呈露。林巒拱抱如螺䯻。退陶夫子實相度。講定位置審面勢。下有深潭深更黑。惡風毒霧多乖戾。夫子大書敬字刻于石。筆畫嚴正不啻古篆隷。自後鬼恠不敢近。長虵巨蛟低尾逝。迺立正堂縱九楹。繚以垣墻環階砌。左爲翼室壁設龕。中安聖幀垂旒綴。西踅數武建祠屋。每歲春秋一開閉。正中主壁安文成。文節文介配食餟。聖朝宣額賁楣扁。劃給院田蠲租稅。盖昔晦軒安先生。倡明吾道功開繼。掌成均法崇四術。訓誨學徒申孝悌。乃購墳籍貯經閣。復納僮指充舘隷。奉使中國觀文廟。殿廡東西以次詣。玉斗珠衡儼天縱。想像尼邱載誕睿。命工移寫一幅絹。五聖十哲摹次第。封號名諱一一書。下及七十身通藝。及歸妥虔素壁上。朝夕爇香誠靡替。麗社旣屋後承微。幀本流落塵煤翳。愼翁用是發深誠。改摹奉安殫勞勩。鄕黨一篇畫在此。曠百世下若合契。永使東人誦法孔。微二先生伊誰惠。我來祇謁正冠帶。上堂鞫躬摳衣袂。申天侃誾宛親覩。聖師在坐環諸弟。恰像農山撰對夕。奉几設席趍蹌濟。更憶矍圃延射日。張帿束矢揚觶洗。古杏扶踈影在地。光風澹蕩徐轉蕙。歲後地去幾千餘。怳若當時耳目逮。復有五先生寫眞。後人景仰北壁揭。晦軒灑落似濂翁。玉色山立揚光霽。愼齋魁梧望可畏。拳鬚環眼頗嚴厲。漢陰中秋端正月。凈無些滓半點滯。梧老雙眉進退憂。社稷安危素襟繫。眉翁道骨眞天人。出塵濁中若蟬蛻。屢回瞻仰起欽敬。灑然胷中豁蒙蔽。朝鮮舊是箕子國。東來白馬知何歲。至今西京开字田。八條九疇傳荒裔。夫子之先亦殷人。曳杖嘗夢兩楹祭。每眷東顧欲居夷。不然詎有浮海計。况今無地讀春秋。四海陸沉歸氊毳。吁嗟世無魯連子。坐見西戎肆然帝。長夜晦冥何時朝。白日無光陰有曀。一種邪類孽其間。橫行萬國恣呑噬。獨我一片乾凈土。尙秉尊周大義諦。羣賢輩出源洙泗。諸不在科黜一切。矧我列朝崇正學。敦尙禮義嚴闢衛。噫夫子道德如日中天無不照。盡收螢爝掃欃彗。夫子精靈如水在地無不之。上下四方窮陬澨。世與吾道交相喪。仰視瞢瞢天方蹶。鳳鳥不至圖不出。也應重灑泣麟涕。鳴乎夫子捨此奚適矣。高山仰止兮。惠我東方萬萬世。</text>
<title>浮石寺仙飛花 傳。義相大師住錫于浮石寺。一日歸西笁。植杖于寺之門內。語此杖生花葉。可知吾法身不滅。果托根生花葉。寺僧樹屛于門。以防剪伐。後有道伯截去原根。今有旁根叢生。年年開花。退溪先生有詩揭門楣。詩曰。攢玉亭亭倚寺門。僧言卓錫化靈根。杖頭自有曹溪水。不借乾坤雨露恩。謹次其韻。</title>,<text>卓錫西歸一閉門。法身无滅證靈根。年年花葉長開落。不藉沾濡報佛恩。</text>
<title>梧麓金承宣 奎運 家藏仙人杖歌</title>,<text>梧山主人有杖。長過身節大盈握。離奇而輪囷。色理黃丹。滑澤堅如鐵。動輒指端有聲鏘珮玦。忘窩學士昔朝天。仗靈航海句公而言旋阻風舟泊旅順口。柁樓四望天水連。忽見海中有山如螺鬟。若有羽衣往來於其間。試命從者往視之。一葉泛泛如鳥無幾還。還言山崖石室精㓗不似人間世。白雲宿簷兮靑松覆砌。涉階不見戶外屨。室中閴其無人。但見一隻玄鶴庭前舞。中有玉子散置石棊局。復有杖一壺一兼茶具。定知人去不多時。海氣澒洞兮四顧茫然問無路。一根枯藤取之不爲貪。携來擬入輶軒錄中補筆譚。學士平生勵操一芥不苟取。肯效張博望載歸邛竹夸中土。責令從者還故處。趣具小艇持將去。俄頃風定船移海。棹夫擧颿直指日出所。物與人遭若有天所使。不然此杖胡爲遠來幾萬里。及歸置諸几案側。往往雲霧繞壁如潑墨。東人刱覯不知名。吁嗟世無嚴君平。強名仙人手中杖。重之不减九節菖蒲生石上。忘窩宅相李公按嶺節。作書借翫。卧起常持吟不輟。常嫌尺度差長帽角觸。命工截去寸餘。範銅爲跗承其足。又命杖端雕飾刻爲鳩。畧具尾翼塡朱綠。自後更無雲霧氣。毁虧本質堪歔欷。主人爲我大畧道。我且擧手摩挲重爲告。杖兮杖兮。爾之生也甚靈異。何不共安期浮邱朅來方壺如平地。却隨東槎遠涉洪濤風。至遭刀斤有如鞲鷹剪翮囚樊籠。我聞太乙丹藜下視卯金校天祿。半夜燃火照字。一往而不復。又聞壺公靑藤借與長房行且騎。一朝見水躍入蜿蜿鱗之。而忘窩原是玉皇香案吏。謫降人間。奔走鞅掌勞王事。上淸仙曹不忘舊時好。故遺一杖準備靈壽閣上會耆老。李公斲刻有意存。敎爾變化不得。永作東國寶。鶴脛斷截詎足悲。龜背鑽灼應自知。榮川桃仁瓢。順興仙飛花。並此杖爲三絶寶。前人紀异言匪夸。我今來此見其二。得未曾有難思議。仙人有無不可詰。孰從而究孰從質。我欲援琴往訪成連子。海水淼漭兮无有窮已。</text>
<title>石泉精舍 冲齋權先生讀易之所</title>,<text>靑霞洞府石爲龕。尙有先生舊讀菴。少輩于今說江左。大贒從古仰山南。眞儒竗契傳精一。聖主殊知接晝三。袖裏遺經心法在。滿輪秋月照寒潭。</text>
<title>靑巖亭 亭在巖上。扁揭靑巖水石四字。眉翁絶筆。</title>,<text>嗚乎乙巳事堪驚。國脉因之一否傾。奈有姦㐫謀北寺。非無睿聖鑑東京。風霜積瘁冞堅操。日月重明竟照誠。激激靑巖亭下水。至今砥柱屹高撑。</text>
<title>玉溜菴 庵是洪杜谷舊墟。其後孫新構云。壁有海左詩七律。謹次。</title>,<text>幽泉戛玉瀉泠泠。遠客征驂此暫停。故里碑陰存朔曆。菴畔田中。有遺墟碑。前面。刻大明處士洪杜谷遺碣。碑傍。刻大明天下無家客。太白山中有髮僧之句。碑陰刻。崇禎紀元後某月日立。 是年冊祝降朝廷。是歲丙子。朝廷降香祝。致侑崇禎立節人。 少微星下餘精彩。太白山中尙典刑。鬃笠蓑衣如復覩。夜深虛籟自生聽。</text>
<title>老松亭。次壁上韻。庭有大盤松。幾十圍。傳退溪先生祖父手植云。</title>,<text>蟠屈龍鱗積歲年。蒼皮紫甲匝中邊。嚴寒凌雪誰同操。盛暑排炎爾有權。庇蔭幾經行客憇。培根仍作古家傳。繁陰滿地長如此。孫葉承承望蔚然。</text>
<title>同李參議 晩翊 曁崔李諸少年入淸凉山。暝抵講堂夜宿。拈龍字共賦。</title>,<text>淸凉國土竺西峯。夙世根緣境更逢。巨石跏趺渾似佛。老松鱗甲半爲龍。客行木末鉤衣履。僧語雲間落磬鍾。以有武夷精舍在。棹歌九曲溯洄從。</text>
<title>夜坐更賦</title>,<text>淸凉秀色碧崢嶸。矗矗尖尖側復橫。石角參差蒼木合。峯腰一半白雲生。鬼工別設應殫力。僊佛都來遞立名。夜久虛欄寒不寐。滿山明月子規聲。</text>
<title>吾山堂 退陶甚愛淸凉。嘗曰吾家山。後人建講堂于僧寮旁。額吾山堂。</title>,<text>夙聞夫子愛淸凉。扁揭吾山置講堂。詎料八旬窮目履。猶欣一宿爇心香。武夷川石神俱會。闕里笙簧韻更長。生晩縱違霑雨化。此來如得侍經床。</text>
<title>奉審陶山書院。敬述。</title>,<text>陶山淑氣鎭南維。白鹿遺䂓大老祠。杖几盤壺餘舊物。笙簧金石宛當時。書中竗悟眞儒契。畫裏幽居聖主知。仰認精靈如水在。一潭秋月照淸漪。院中有巖棲軒。僅三楹。先生講學之所。几席杖屨槃壺璣衡尙在焉。附昇兒詩山南淑氣鎭坤維。位置深嚴尙德祠。璧府圖書參列宿。巖棲杖屨想當時。秖今風韻絃歌在。伊昔輝光草木知。後學瞻依方有所。濯纓潭水碧漣漪。</text>
<title>疊淸凉龍字韻。奉和可澗 李參議晩翊號 老人贈別。</title>,<text>見君曾似九華峯。何幸風萍水上逢。謝客登臨餘幾蠟。荀家下食盡羣龍。篔簹雅集烹朝筍。蘭若淸緣聽夕鍾。一卧故山無此會。閉門終日斷遊從。</text>
<title>試士壇 正廟辛亥。命致侑陶山祠。試士。樊巖相公奉敎記其事。設壇竪碑。</title>,<text>陶山祠下綠楊灣。屹立穹碑試士壇。聖主降香虔祝冊。近臣頒紙集儒冠。明沙白石江光淨。芳草平原野勢寬。昭代崇賢嚴闢衛。至今高閣聳瞻觀。</text>
<title>抵宜仁李承宣 彙承 家。鄰有吾廬老人。彙馝 淫於詩。促鉢立就。聞余至。欲困之。以詩索龢。</title>,<text>珠璣滿腹氣充盈。三日歌商出石聲。捲釣立依蘆渚鷺。抱書眠聽杏園鶯。詩文自悅身還健。擧累都拋夢亦淸。可奈萍緣無定所。不禁懷緖似懸㫌。</text>
<title>吾廬老人。又疊韻促龢。</title>,<text>知君吟癖錦囊盈。風珮溪山大放聲。詎有金錢仍跨鶴。能將水竹又兼鶯。古家本色衣冠偉。隙地新居几案淸。白首劬經林下老。盛時差欠待弓㫌。</text>
<title>夜宿樊南李上舍 晩胤 家。疊前韻書贈。</title>,<text>客到樊南有酒盈。山陽暮笛不堪聲。薄緣句漏雙飛舃。宿恨宜春百囀鶯。上舍大人惠郞公。卽余洛下舊交。從蔭途屢典州郡。非其志也。撫念夙昔。良爲一涕。 韋曲金貂非昔盛。上舍王考爲亞卿。故參判世澤後溪李顯達。此家爲最。 謝家玉麈有餘淸。信知種德由來遠。行見瀧岡擁纛㫌。上舍親山在屋後</text>
<title>李承宣 彙承 自號信翁。臨發索詩。</title>,<text>江邊白立信天翁。有鳥呼名與爾同。可恠時人憂得失。誰爭造物賦窮通。靑山南國幽居在。黃葉東城過境空。我亦西湖垂釣臥。滿天踈雨一蓑風。信翁曾築室于漢師之城東。過數十年。今春。携朝雲撤還舊居云。</text>
<title>發宜仁。抵東里柳孝廉 星鎭 家宿。有詩追寄。用其韻奉和。</title>,<text>銘碑無愧蔡中郞。有道淸名滿里卿。樊老文章追古雅。柳公志行見嚴方。樊巖相公撰三山柳公墓銘 居占恠石三神秀。柳公所居名三山。因自號。 道在精金百鍊剛。多賀後承家法在。宿來猶襲坐餘香。</text>
<title>發東里抵沙月里。訪葛菴後孫家。奉翫葛菴母夫人手墨鶴髮帖及存齋 葛庵弟 夫人八龍針繡。儘稀寶也。謹述長篇呈主人。</title>,<text>鶴髮三章章四句。讀之有味風入賦。大指盖述母別子。道得情事凄更苦。草書寫來。龍蛇活動。想像運筆落紙生風雨。字軆變化遠過衛夫人。鍾王以下不足數。云是葛菴先生母夫人。爲作此詩哀鄰嫗。隣嫗有子遠役久不歸。老病在牀無人看將護。曷月歸哉心如焦。倚門啜泣無朝暮。惻隱仁端發性情。偶一揮灑書縑素。復有稀字七截詩。壽考多男世罕覩。存齋夫人工針繡。繡出八龍五色縷。粧䌙作帖貯髹櫃。後孫奉若拱璧藏之固。正廟己未宣取覽。大加嗟賞展閱屢。乃命各色繭紙增八帖。貯以芸香辟虫蠧。命臣允亨書其詩。又書戒孫二截左方附。上下空着各三幅。擬下御製題跋以示曠世遇。嗚乎庚申慟攀髯。古器書畫並與玆帖留秘府。久後內下還本孫。石溪冢嗣爲之主。我聞夫人敬堂先生女。自幼服襲詩禮。不待敎保姆。及歸李門克孝順。婦道母儀動中矩。內蘊絶藝不外見。但議酒食工織組。有子七人贒有行。尤嚴敎督令就傅。不啻申國夫人和丸熊蔘搗。亦有陶太尉母截髮雞黍具。葛菴邃學貫天人。退陶正脉眞源溯。遭値明時不次擢。置諸經幄長銓部。彼噎媢者不足辨。大節屹立爲砥柱。存齋諸弟並聯美。復有密菴繩其武。不惟切磋濯磨得之士友間。寔由內有慈訓勤誨諭。噫不有是母。焉能有是子。芝醴根源盖有故。至今後承繁衍多君子。恂恂謹飭。繩趍而矩步。玆帖偶落箱篋中。至經御覽仍流布。君不聞晉時謝家才女柳絮對。又不聞我朝許氏蘭雪玉樓賦。詩人才子所艶稱。婉麗非不極慧悟。豈若夫人有德斯有言。簡嚴莊重一遵法家度。我來獲覩稀世珍。再三奉翫盥薇露。長篇六百八十言。叙述古家名蹟寓欽慕。自惟陋拙不足張大之。庸備异日太史採風女史補。更願李氏世世萬子孫。引而勿替兮寶有此帖。與之終古。</text>
<title>發川前宿藥峯祀孫家。臨發。書呈子在軒主人。</title>,<text>嶠南名族數川前。詩禮專門僂指先。九世張公敦百忍。一家荀氏萃羣賢。山靑鶴老傳心地。石白瓢翁洗耳淵。子在軒文今已就。愧吾無足賁堂扁。</text>
<title>翌朝。同諸金氏向景出山淸溪公墓立石所。擬轉往陶淵。瓢隱讀書所 賞仙遊亭水石。阻水不果。悵吟一紀。</title>,<text>陶淵水石冠川南。云是瓢翁講道庵。山雨夜來溪瀑大。玆行非是倦尋探。</text>
<title>是日冒雨而發。暝抵楸木里李先達家。翌朝抵沙村金上舍 魯善 家。主人自號奇谿。示奇字韻三絶索龢。臨行口呼以呈。</title>,<text>山以奇名水亦奇。主人自號合三奇。奇人奇地非殊衆。衆所同中特見奇。今人眼肉未之奇。白首嵁巖歎數奇。有此溪山淸福餉。三公不換此稀奇。南來足目遍搜奇。水石林泉在在奇。及到聞韶窮偉覿。於人又見士魁奇。</text>
<title>發沙川。歷義城邑。上聞韶樓。敬次圃隱先生板上韻。六言</title>,<text>昔聞聞韶今上。郡角西風日斜。碧瓦參差官閣。綠楊一半閭家。囊無寶唾羞錦。帽有緇塵厭紗。到此快償宿願。足爲晩暮光華。</text>
<title>縣南有九成山。下爲鳳棲臺。樓曰聞韶。館曰朝陽。橋曰覽德。盖以是也。戱賦一律。</title>,<text>九成臺下鳳鳴岡。始信簫韶果不亡。襄磬已沉音尙在。孔桴如到味應忘。莫言小華非中國。誰識諸馮是故鄕。寄語玆州民吏士。顧名宜念致和祥。</text>
<title>草田景德王陵 幷序</title>,<text>是日抵草田金上舍家。主人言草田故召文國。在飛鳳山下。有景德墳。宣廟時權草澗 文海 集中。記召文國。景德王陵在金城山下。陵夷爲人耕種。一田夫夢。一老人稱大王。贈詩一絶。飛鳳曲終山獨在。召文琴古杳難聞。金陵往事憑誰問。千載猶存景德墳。田夫目不知書。而能記誦此詩。無一字差。縣官報營。營門上于朝。特命守塚禁護。歲時降香以祭云。墳前三里許。有壽願塔。高數十丈。周十餘圍。盖異蹟也。感吟一律。一片召文國。千年景德墳。有詩曾托夢。無跡可徵文。塔古龜麟刻。莎餘象鳥耘。濟羅皆鞠草。蝸角不須云。</text>
<title>高山亭 亭是大山先生讀書之所。李承宣敦禹。其從弟監役聞稷。金進士驥善兄弟聞余至。前期來會宿講堂。</title>,<text>高山亭子枕流長。曾是先生講學堂。當日琴書餘韻馥。至今草木有輝光。山梁已壞將安放。川蜀多歧竊自傷。願與諸公同一照。萬川明月印方塘。</text>
<title>臨淸閣。贈主人庚友李帆溪 瓚。</title>,<text>閣在安東邑東偏二江合流處。景致頗絶勝。家舍甚其鬯。主人李與余同庚。魁偉矍鑠。亦長者人也。其東數十武有石塔。高可數十丈。高麗時所建云。地本法興寺舊基。李氏之先。開拓爲別業。諸李氏居焉。冠盖過是邦者。無不遊賞云。臨發。書贈主人庚友。李氏之先赫舃門。解官南下築家園。巷容輪鞅多賓客。架揷詩書長子孫。月夜携琴調鶴逕。花時問酒賣魚村。三公不換神仙樂。如此溪山矢寤言。</text>
<title>塔洞精舍。次壁上韻贈李藥溪 庭百。</title>,<text>花藥中間細逕開。林堂蕭灑絶塵埃。階前塔劫新羅立。檻外江聲太白來。但道萍緣觀止矣。誰知蔗境漸佳哉。翳然便有濠間想。更把漁竿下釣臺。</text>
<title>伴鷗亭 亦李氏所築。與臨淸閣隔江相望。又有歸來亭臨江上。眼界爽豁。皆勝地也。臨淸閣主人李寢郞庭德。曁李氏諸少年。偕至伴鷗俱午饌。臨發。敬次退溪先生韻呈主人。</title>,<text>北壁臨淸兩對頭。名亭高出枕滄流。江空皓礫連天淨。邑大靑槐 一作烟 匝地稠。千里登臨方了債。半年羇旅欲生愁。西湖我亦忘機者。應不空中舞白鷗。</text>
<title>石門亭 亭在靑城山半腰。石壁甚峻截。山本權松巖所有。分山於鶴峯先生。築精舍焉。</title>,<text>特秀靑城大嶺南。石門亭據五之三。巉巖巨石千尋壁。屈折澄波萬丈潭。直節干虹砥柱屹。靈襟納月鏡池涵。此來倍切高山仰。盥讀遺文發秘函。</text>
<title>五美洞。書呈主人金承宣 斗欽。</title>,<text>自從一別十經秋。忽漫逢迎兩白頭。千里每勞懷舊要。八旬誰意辦玆遊。荀龍古宅光中葉。主人先祖鶴湖。八兄弟五科三蔭。皆退門人。世稱荀氏八龍。名其里曰高陽里。 緱鶴名山據上流。五美洞主山。名曰鶴駕。 恭喜先賢遺墨在。兩凾珍重載歸輈。</text>
<title>河隈忠孝堂。西厓舊宅 敬書呈主人。</title>,<text>卓爾西厓老。中興社稷臣。安危都將相。憂樂是君民。邃學尊當世。流風在後人。海騷方未已。山仰倍今辰。</text>
<title>玉淵亭老人會 亭是西厓舊築。在蓮花峯下。頗絶勝。是日七耋會者三十餘人。</title>,<text>衣冠雅會玉淵亭。先正家中尙典刑。從古山南君子國。卽今江上老人星。黛蒼鱗甲龍掀鬣。皓白鬚眉鶴刷翎。始信福州兼壽域。奧區眞合集仙靈。附昇兒詩峨博衣冠共上亭。先生古宅尙儀刑。門迎好客歌明月。座列羣贒聚德星。荷葉覆池龜吸息。松陰滿砌鶴梳翎。風流正似耆英會。壽域長春養性靈。</text>
<title>奉審屛山書院。敬述。</title>,<text>晩對高樓卜窈深。門樓扁晩對 滿山蒼翠肅森森。圖書杖屨渾如昨。俎豆絃歌式至今。涉海遇風須副手。還山弄月遂初心。退陶正嫡眞源在。看取前灘寫玉琴。</text>
<title>養眞堂。謙庵舊居 次鄭林塘壁上韻。</title>,<text>碧樹家家白竹扉。河隈名勝國中稀。壁雲照日丹流暈。江雨和烟翠滴霏。絃誦正欣依鹿院。綸竿且好托漁磯。那由置宅長相近。惠好餘年與子歸。</text>
<title>發河隈。向愚川安禮之觀止矣。在道口呼示兒。</title>,<text>山右年前目履之。今年左轉遍搜奇。一千百里曷云近。七十八翁能爾爲。嶺底諸州環白嶽。洛東羣水洛黃池。西歸且續南征賦。了債從今且閣詩。附昇兒詩大嶺名區盡得之。於人多見士魁奇。半生拘束緣何事。千里觀遊自此爲。太白山花紅爛熳。洛東江樹碧差池。西歸滿詑鄕邦友。妙攬今行且有詩。</text>
<title>發愚川。送兒高靈省始祖山。分路向商山悵吟。</title>,<text>送汝高靈去。吾從火嶺回。四旬跬不捨。千里眼還擡。正喜將雛至。那堪置卵來。情知非久返。衰甚意難裁。</text>
<title>本縣太守李公 渭在 爲此老物。請于棠使。特留一座肉舖。每市供肉斤燭柄。甚可感。用昔年鄭汕樵宰南陽時乞肉詩韻。呈東閣。用博一。</title>,<text>禮云膳貳又珍常。告存于王月毋忘。澹生八十食無肉。斷屠久廢帖換羊。㓒室瞑坐默念經。照字莫辨燃藜床。吾縣太守仁且慈。救荒恤窮殫良方。輟宰嚴防肉設舖。禁釀切戒酒過墻。特以老老曲費念。饋分官庖兼山梁。至請棠使許一所。聖朝惠養恩對揚。飢人夢飽成眞境。一枕邯鄲熟黃粱。彼下賤者豈知義。假托官供工舐糠。口腹之累不屑治。淡菜足以代羶香。官乃嚴飭親下帖。每市定數存深商。村厨得此亦足侈。免使貧鬼竊笑傍。吁嗟古道難重見。玆事向人堪誇張。寧豊聞之應解頤。渺渺余懷宛在央。</text>
<title>荒年歎 丙子大旱。八月十一日肅霜。</title>,<text>去年春夏雨水足。上天同雲益霡霂。蒲杏如期播嘉穀。四野一望原田綠。六月七月暵蓷谷。不分脩濕與墝堉。黍豆枯萎及菜蔌。傡無冬月禦旨蓄。所賴禾糓揷秧夙。能風與旱至成熟。全秋無雨烈陽曝。刈穫輸載登場築。野夫茅襏輒閣束。但喜不一沾褌犢。水脉之涸土焉肉。老農預憂潛顰顣。小春南至苦恒燠。臘三不見揚滕六。間有霏屑薄如縠。越犬無异吠日蜀。東風入律律太簇。凍壤揚塵漲埃騼。農祥晨正麗景淑。處處催種鳴鴶鵴。春將出民合閭族。里正隣長左右塾。三之四之穡事俶。夫耕婦饁交相勖。耒耨枷菉鍤畚挶。擊莫焚菑破坯墣。更虞不時水至暴。濬𤱶釃渠備洩畜。斯螽動股角解鹿。夏至小暑及初伏。田者畢出力共勠。浚井疏泉不待督。或操簣鍤澗洑。或懸桔槹引隈澳。井泉溪澗竭澤漉。土焦都無點潤溽。農家節候日迫促。渴望天瓢注銀竹。黃梅着衣不生醭。但見杲杲出桑旭。聖上憂煼宿齋沐。廟社山川薦牲玉。减膳徹縣釋囚梏。乙夜露立焚香祝。方伯縣尹各卛屬。四望駿奔咸踖踧。嗇馳庶走疲鴈。彈琴不暇單父宓。視天瞢瞢莫肯爥。火傘當空烈炎熇。懶龍不職甘蟄縮。赤魃飛行逞狠毒。油雲四合若紛郁。却被西風捲地軸。或時驟注灑飛瀑。如以涓滴焦釜沃。立秋已過氣始肅。白帝行令其神蓐。秧枯節晩計窮蹙。貿播蕎稷代穜稑。蕎花如雪遍原陸。彼稷之穗正薿稶。尙冀收穫登釜斛。雜以糠籺充飢腹。寒露前十日盈朒。一夜嚴霜隕殺菽。野色慘黑不堪目。幷及葵瓜與鬱薁。一時家家向天哭。民將盡劉無遺育。終歲作苦十指禿。及秋甁無一握粟。少婦提籃採苜蓿。丁壯荷鑱黃精斸。草根木皮和作粥。膓中轉輪轟轣轆。根皮已盡手皸瘃。採剝終朝不盈匊。作繭旣異食桑蠋。有竅又非飮泉蛐。饑驅出門行彳亍。十步不啻九顚踣。父母妻子不相鞫。骨肉棄擲胷攢鏃。市儈貨人賤賈鬻。被驅無异童牛牿。垢面蓬首赤其足。簞豆乞食甘謼蹴。僵殍滿路半殤殰。在在烏鳶啄枯髑。毒害殆甚永州蝮。怨詛無賴翟陂鵠。㓒室病夫臥仰屋。半夜起坐洪範讀。天生萬民立之牧。覆冒恩勤等顧復。一夫弗獲若納瀆。暑寒或恐興㤪讟。仁人不忍見觳觫。忍于赤子入匍匐。帝嚴寧私褻奏牘。地行賤臣單言告。皇矣臨下眷命篤。佑我東方被爾祿。恭惟我后配於穆。敬天勤民自初服。宗堯克峻敦親睦。法湯不邇遠嗜慾。坤聖柔化膺沙麓。親蠶共服先薦蘜。華虹叶吉帶弓韣。濬祥長發肇禖嚳。內有周召外方叔。若藩惟垣醴惟麯。輕徭薄賦寬鞭扑。四方風動治從欲。命之弗僭賁若木。理宜㘽培不傾覆。哀此無辜荐罹酷。我不敢知主張孰。或言諸纍罪堪贖。上干天和久賦鵩。又云鱗介本殊俗。敢以腥膻汚輦轂。明時竄謫坐妄觸。未必梁鴻死海曲。來而不拒去不逐。修信殊非國耻辱。皇穹示警敢不跼。庶幾改圖休迓續。洗心易慮㓗澡浴。斷斷衷赤非修襮。屛息潛聽輒悚蹜。若有諄諄誨申複。九潦七旱史載錄。聖亦無奈氣數局。八庶休咎若龜卜。漢儒傅會還媟嬻。然惟哲辟益洞屬。恐懼修省謹幽獨。殷宗勝妖枯桑穀。宋景感熒移舍宿。不誠而禱是謂黷。譬如適海而乘檋。苟其實心出悃愊。一念之善降百福。從今化域溢膏燭。六氣三辰順軌躅。雲旗蜺盖忽兮儵。雨師聽令雷公囑。猪龍鞭脊示顯戮。妖貉鎖縶天牢獄。百糓用成庶草縟。雨雨暘暘若叉肅。下無庳濕高無𨸰。秔稻充羡長黍薥。鼎六二無戒覆餗。囷三百有歌伐輻。箕檀故國反淳樸。玄風沕穆躋軒頊。我奉是音亟僕僕。蠅頭細寫牋一幅。盥薇薰香虔齊遫。不敢秘之藏書簏。一封寄赤心風。上謝玄縡感應速。一封付綠衣郞。進呈閶闔寓睿矚。漢水湯湯兮白嶽矗。千秋萬歲兮永我無彊之寶籙。</text>
<title>再疊常字韻呈東閣 幷小序</title>,<text>去歲大饑。𨓏史罕覩。民將盡劉。胥而溝壑。惟我侯實心捄活。殫盡計慮。旣請得災結優數於營門。親執灾簿。逐田分俵。無一遺漏。自正月至四月。發社倉糓。抄戶設賑。準十二巡。至麥熟而畢。終廵。悉集受賑飢民。以內下三百緡。逐名面給。宣上恩德。使知國家軫恤之至意。又捐薄廩幾百緡。計給粥米藿鹽等價。俾各歸與家屬共之。賑民大歡喜。莫不手額相賀。凡縣內飢戶之賴以全活。免於僵殍。殆數千口。皆我侯賜也。佐居是邦。冒忝鄕大夫列。縱無絲毫裨補於救荒之政。而仁聞攸曁。竊幸與有光焉。疊前韻庸寓頌德之忱。社倉糴法載故常。荒政備豫安不忘。州縣軆奉發斂時。譬如受蒭牧牛羊。去歲大饑民盡劉。恫癏不啻膚剝床。我侯實心思救活。良醫洞視垣一方。鶉衣鵠面日盈庭。抱狀號訴如堵墻。檢田俵災稅蠲魯。抄戶賑飢粟移梁。準十二廵至麥熟。內下三百恩宣揚。澤鴻嗷嗷競來集。得食倉庭喙稻粱。境內有人拙謀生。老而無食甘籺糠。粒米不繼况於肉。五官並廢味觸香。二品冒忝鄕大夫。四民不列農工商。然惟恥作乞糴帖。魯公墨本留案傍。但喜吾州活佛現。漢史無勞數趙張。萬口成碑官大路。會見伐石當中央。</text>
<title>送趙少年宇植歸蕊北 幷序○十二首</title>,<text>趙少年宇植。龍洲先生之後。故狼川監務之孫。前將作愚山之次胤。神秋貌玉。苕華穎發。一見可知爲法家佳子弟也。今夏。負白藤笈策蹇驢。欵余于太華書屋。盖以吾有一日之長。而三世世契不淺淺已也。解其裝。示小藁序記雜著。皆典雅可讀。見其功令文字。鑿中窽。無一字可摘。甚奇矣。滿月將告歸。贈余以七截十二則。詩亦瀏亮淸新。琅然可誦。但往往有過情之語。甚不敢當。只自頳面而已。然盛意不可孤。謹抖擻散神。畧叙三世世契若會合緣起。以十二截復之。眞病中發譫語也。雖鄙俚不堪目。七十九歲翁。當恕之矣。曾從少輩飫聲華。盛說贒仍出法家。一接芝眉看更別。珠璣又復粲其牙。龍翁德業簡編煌。古雅文章玉㓗光。故宅琴書遺韻在。至今絃誦抱州鄕。自從歌鹿許相知。異世荀陳喜並時。誰知抱篋登堂子。正是當年膝上兒。昭陽江水錦難如。山色開衙臥擁書。一琴一鶴西歸日。依舊萊蕪釜有魚。明時將作亦殊恩。一第忠良讓胄孫。數頃荒田蘇下屋。漁兄樵弟較晴暄。金剛萬二去窮源。木假中峯特地尊。海山日史增光色。大小蘇名卷尾存。榴花時節雨冥冥。八十老翁朝掃庭。長篴一聲驚午夢。霧中雙眼爲君靑。白簦書笈載玄文。問字侯芭枉訪雲。老物慙無一日長。友之云爾敢師云。功令家體揔陳談。不過昌黎大小慙。况復筌蹄都兩忘。空空久已坐禪參。靈心慧竇本玲瓏。一部翻看鑿中。大着心要高着眼。不須科臼更求工。連城雙璧照中州。明月前川滿一樓。丁寧寄語愚山子。有此奇珍百不憂。秋風秋日振高楠。送子東還意不堪。秦靑老矣樑塵歇。謾唱巴歈餞薛潭。</text>
<title>丙子春。昇兒小成。三月榮歸。洪進士左湖有賀詩。次其韻喜吟。</title>,<text>七十八翁五十時。已驚生得丈夫兒。却喜支離無一死。白頭花下見榮歸。五十二歲晩擧兒。爲二十七歲。七十八翁見其成進士。亦异矣。</text>
<title>國朝寶鑑續編撰進進箋文 擬</title>,<text>伏以撫億載之洪業。靈緖丕承。摭三朝之宏謨。寶編續撰。旣訖功於鋟梓。覬留神於監柯。竊惟我列朝寶訓之重。實爲後嗣王鑑法之要。盖世祖倣宋史而卒先志。創述四聖徽猷。逮正廟愴堯墻而及闕文。編成一統全帙。猗歟祖有功而宗有德。寔著今古文尊丌。粲然言爲則而動爲䂓。悉採左右史載筆。有足徵也。可見唐政要書屛。常目在之。不啻夏關和藏府。奚止闡揚先烈。抑亦啓佑後人。恭惟我正宗大王。作君作師。乃神乃聖。入小學而首講赫命。允矣百王傳心。握太阿而手鋤羣㐫。凜然一部明義。荒政之要。字恤之典。究實惠於漸摩。奎華之選。武藝之圖。寓至敎於張弛。制作則金科石畫。文章則風雅典謨。純宗大王。顯純配文。淵靜侔頊。當庚申投艱而遺大。奠磐泰於綴旒。若乙丑別慝而顯忠。炳日星於鈇鉞。宦官宮妾之少接。卛惟正事正言。祁寒暑雨之曰咨。藹然仁心仁聞。惟巍蕩則天爲大。而滲漉入人也深。逮夫翼考英明之姿。益光列祖煕洽之治。文寢武飯。藹睿誠於一日三朝。舜攝堯勤。奉懿訓於九經四勿。親烝嘗而寅念祀典。軫饑澇而子惠困窮。迓天之休命用申。擧仰四載之政化。沒世之令聞不已。尙想八表之謳歌。七廟可觀。縱朱絃之象德。百世以竢。佇金匱之紬書。惟我主上殿下。道光承基。孝隆述事。寓陟降如在之慕。眞殿增修。軫安危不忘之謨。總營新設。修明舊典。一念惟勤。董勵羣工。百度俱擧。肆當文獻之攷載始。爰命寶鑑之書亟完。閱史閣於沁都。謹嚴其事。設秘局於淸禁。周諮爰謀。編年體裁。悉遵壬寅本起例。分日程課。俾倣卯酉司赴公。伏念臣等職忝編摩。才短潤飾。記事摭實。粗殫鉛槧之效勞。擧要提綱。敢曰條貫之得正。起丙申而訖甲午。煥然六十年事功。述古先而裕後昆。展也千百代型範。治謨政法。靡不謹書。原帙別編。各有攸據。承以玄衮赤舃。御于法筵。奉若弘璧河圖。薦之太寢。斯奚但日月摹畫之盛。諒足備朝夕攷閱之資。已若玆監。要不出敬天法祖。講學勤政。未之有過。亦惟曰求賢納諫。節財愛民。卛由舊不愆。仰宸孝之攸則。繼自今勿替。冀實籙之彌長。</text>
<title>輓詞 [判府事韓啓源]</title>,<text>湖西山水秀而淸。公乃其間禀氣生。文章名世成門戶。孝友敦倫出性情。望高國子爲師長。職重天官擢亞卿。仙鶴癯容霜雪鬢。飄然巾屨返茅衡。弱冠托契到華顚。晨夕追隨五十年。博雅談諧今古扢。剛嚴秉執始終全。可見新正陞八座。那知斯世隔重泉。緬憶前春千里駕。荒濱風雪淚潺湲。</text>
<title>輓詞[判書許傳]</title>,<text>端正容儀豈弟心。堅於金石淸氷玉。英年詞藝動京師。三峽龍門神斧斲。蓮花開早桂花晩。隻手爭攀摘若髭。素志何曾溫飽在。功名事業自期期。郊寒島瘦退之窮。蘭折荊枯樹撓風。憂慽竟能成汝玉。却將寧順聽天公。棲枳三年鬢已銀。牛刀小試一州民。蜀翁不獨專其美。關北文風自我新。天官國子號淸華。未熟黃粱一夢過。七十九年非不壽。立朝時少退朝多。縣車高卧碧山間。依舊初年布素寒。成就幾多村秀子。逍遙杖屨日閒閒。晩生兒子早成名。妙歲登庠膝下榮。况復諸孫如種玉。遺之淸白作家聲。湖天一夜落文昌。花水花山遽失光。從此後生迷所向。詞垣旗皷更誰張。新元只隔此三冬。匪久共扶靈壽筇。缺界苦無圓滿事。空令後死涕龍鍾。回首杏壇結友初。相依到老駏蛩如。而今鼻堊人誰斲。滿架空儲覆瓿書。</text>
<title>輓詞[李獻奎]</title>,<text>華岡摧久信茫茫。旅鴈傳哀欲斷膓。淸德盡稱貧宰相。英名共許老文章。人間望絶金蘭契。天上辭歸玉筍行。度世精靈應不寐。可能來降理安堂。</text>
<title>輓詞[監役趙濟升]</title>,<text>司命眞君赫有靈。東山精彩降文星。館閣功令兼軆製。大家華噪自初齡。書劒西遊少壯辰。君恩一醉曲江春。新赴黌堂昕鼓篋。銀袍二百上頭人。禮樂三十獨對墀。簪花春暖桂林枝。瀛洲國子天官府。一路靑雲穩步遅。風雪遼陽歲莫天。皇華使者去遊燕。壯觀當時聲價重。文章一部在山川。黃槐花發秋圍期。掌試湖南揀士時。一部公心明藻鑑。榜中九十盡魁奇。五馬翩翩出北關。麥桑歌頌二年間。遙想去思臺畔柳。年年春綠至今攀。東窮海嶽又南遊。歷賞伽倻七十州。拾得芸香書滿篋。前秋一上映湖樓。歸來管領一村花。泉石圖書閱歲華。欲識我公淸儉志。門庭淡似野人家。司馬魁元第一郞。傷心往事歲年長。更有英賢庭訓襲。前春蓮榜返湖鄕。庭前移植竹孫枝。軟葉輕陰尺許垂。漸看叢萃敷春色。養得先天雨露滋。送兒携笈欵山居。長篴榴花枉詡譽。道是殷勤三世契。丁寧寄與手中書。三月纔過八座躋。耆英顔髮繡幀題。天公自是全功少。萬事人間一夢迷。</text>
<title>輓詞[直提學韓敬源]</title>,<text>此別泉臺愴古今。人間何處更相尋。明時崧嶽精維降。昨夜文星影忽沉。少日詞場承誨久。忘年酒地託交深。馳名京國常携笈。射策天門得記簪。掌試湖南培士氣。分符關北結民心。亞卿重望參銓地。一世公言主藝林。猶有鄕園仍退老。遍遊山水孰知音。持身氷玉渾無玷。遺業詩書不以金。蘭社寂寥無問字。花岑怊悵已亡琴。哀章題罷凄然坐。秋日輝輝冷欲陰。</text>
<title>輓詞[柳進發]</title>,<text>三達俱尊世罕比。風流儒雅卽爲師。君親無間忠移孝。學𧗱有傳禮與詩。京洛聲名留灌耳。嶺湖精彩玉溫姿。先亭陪話成陳迹。回首西雲不盡悲。</text>
<title>輓詞[參判金益容]</title>,<text>長嘯倚窮宙。逝川詎往復。海澤春波涸。山林秋草宿。扶光遞汜景。澹子挺南服。眸彩射星熒。心地滋蘭馥。發策拉鼂董。摛藻掩潘陸。曉待金門詔。夜檢鑾坡軸。原隰仗王靈。遼日照征轂。柔翰譯舌卷。大方匠手縮。風雲盪滯胷。海嶽恣遠目。南英入蒐羅。北園蕃蒭牧。良誨陶晩覺。薄廩煦寒族。皓首珥金貂。昵侍邇英讀。銓地贊茅征。黌堂造莪育。畢生所蓄積。葵日耿芹曝。挈家出都門。縣車臥空谷。至樂看濠魚。浮榮夢隍鹿。昔受虞山書。謬奬慙霞。彯結聯斑綴。觴詠煩徵逐。晩契託芝蘭。幽期愜松竹。不聞白雪和。已報黃粱熟。永負澆綿漬。且待徵珉斸。誰言淚流眼。此淚傾心腹。</text>
<title>輓詞[郡守鄭駿和]</title>,<text>公曾司命紫薇垣。謫下人間歲幾飜。天官小宰君恩重。國子先生士望尊。文章大手全成戶。翰墨奇才盡出門。七十九年了塵債。靑田歸鶴忽無痕。</text>
<title>輓詞[柳道獻]</title>,<text>先生湖南秀。鍊金無留磧。糠粃掃濁世。空手星辰摘。宇宙蕭蕭晩。爽氣凝淅瀝。聲譽日以馳。復與雲路闢。森森武庫兵。羅列胸中籍。十載墳典味。皆從勤苦積。奎彩映上都。華聞復奕奕。斂袵同一辭。許以昌黎伯。大觀一歸來。豈容東隅窄。靑瑩芙蓉劒。干天夜夜赤。花山幾千仞。湖水更深碧。積箱泉隧惠。走門無停客。垂之俟無窮。浩劫浮雲迹。嗟我生苦晩。不及公壯昔。杖屨違叨陪。雲山間重隔。責沈徒爲爾。越轅更北適。冥行堪自喟。獨立還躅躑。向來千里駕。賁然臨巷僻。重叙江亭別。夕陰生廣陌。木稼忽告㐫。嗚乎就窀穸。四海多寥落。高風日蕭索。生平山仰地。有淚更沾幘。臨風空寄詞。靑山雪未釋。他日文苑詠。不獨江夏惜。</text>
<title>輓詞[參奉柳宇睦]</title>,<text>江湖憂樂退休臣。三達尊名備一身。韓杜文章公自得。陸祥孝友世無倫。趨風遠慕南鄕士。陪座曾傾北海醇。八耋光陰如石火。謾敎吾黨淚沾紳。淸班宰輔列。屈指疇如公。溫雅天眞露。謙虛地望隆。聲華聳薊北。經𧗱擅吾東。已矣前秋別。那堪疹瘁恫。</text>
<title>輓詞[李根洙]</title>,<text>纖塵不柒玉壺淸。廊廟之姿邱壑情。已有頭啣韓吏部。復如經術鄭康成。靑燈到老眞成癖。皓首同時盡讓名。數畝花山山下宅。暮年歸去又躬耕。曾拜先生鍾上里。一言訂我袖中詩。門庭似水朝天後。氣味如春接物時。南極老人誰復在。西京爾雅是吾師。諸生痛哭知何恨。虎逝龍亡只一辭。</text>
<title>輓詞[參判趙濟華]</title>,<text>欲哭問黔嬴。杳杳玄縡遙。吾黨日以替。文章日以凋。澤北今已遠。誰能復九韶。澹人挺天豪。材器凡羣超。素操堅如石。英氣動淸標。司馬儀三雍。登龍摩九霄。羊膓何險𡾟。鵬翼未扶搖。晩入玉筍班。出宰等下喬。升沉各有時。桑楡復遇堯。有命自天隕。卿月映金貂。國子士望顒。亞銓藻鑑昭。耆社開壽域。庶幾遇仙僚。帝傍奈無人。巫陽遽下招。詞垣皷角歇。花山獨岧嶢。有子復有孫。家風豈寂寥。所遺箕裘業。籝金不曾饒。我家晴蓑子。麗澤卜鄰僑。孤兒托身後。孤墳借山椒。已矣俱千古。安可晨太宵。斥苦歌虞殯。灑淚望迢迢。</text>
<title>輓詞[參判鄭顯德]</title>,<text>抱玉淸朝歲月多。天官國子寵章加。豈惟年宦推先輩。自是藩籬作大家。半世追遊如夢裏。九原消息到天涯。遙憐寶樹能無恙。子葉孫枝待晩花。</text>
<title>輓詞[同敦鄭夔和]</title>,<text>澹人申侍郞。非特一文章。孝友稱九族。行義式一鄕。湖西士冀北。蚤歲推賢良。蓮榜與桂籍。次第大名揚。能天不能人。大鳥低回翔。出入臺省中。幾年閱星霜。抱蘊終必售。驥步坦道當。瀛館啓沃多。銀臺夙夜忙。薊北奉玉節。異域名留芳。關北佩銅符。遺愛久不忘。天官少宰職。有隕特恩光。賢館士望蔚。經筵后德彰。疏傳竟知止。鄕山一夢長。不顧簞瓢空。歸卧花山庄。圖書樂自在。游覽氣尙強。八耋纔隔歲。文昌墜南方。士友失模楷。宗族摧棟樑。結契六十載。相愛公與卬。嗟我加一齒。獨立太踽凉。季胤早升庠。前路不可量。矧又孫曾列。知應後祿昌。輓詞追後呈。孤負心自傷。</text>
<title>輓詞[都正尹行駿]</title>,<text>湖西山水毓晶光。眉宇淸明鬚髮蒼。至行居家推孝友。正聲鳴世著文章。獨步一時遊太學。壯元三策射東堂。國子先生韓吏部。功名今古若相當。優閒晩計賦歸田。宰相蕭然室罄懸。洛社朋知皆惜別。湖鄕士友共推賢。起居遙問平安字。齒爵惟期大耋年。一夜奎躔星忽墜。藝林寂寂斷牙絃。</text>
<title>輓詞[承旨李源珪]</title>,<text>粹精蘊玉禀天姿。儒雅風流卽我師。文酒團欒陪笑語。後生幸得慕淸儀。貳銓國子荷天恩。巋巋靈光仰獨存。昭代文章云已邈。依俙型典未能諼。花岡一抹逗秋雲。愧晩菲誠哭以文。更有己私多感慟。公歸應對我先君。</text>
<title>輓詞[縣監李憲基]</title>,<text>風流宋玉是吾師。文藻江山楚客悲。紼謳數曲殘更月。一束生蒭捴爲誰。巷南徵逐隔如晨。怊悵殘花已暮春。人事百年元一劫。頭回寰宇夢耶眞。</text>
<title>輓詞[注書權鳳集]</title>,<text>高陽令族擅吾東。淑氣元來世世鍾。黃閣功名勳且德。靑氊家業孝兼忠。遺馨五百年無已。種德十三世不窮。玉局呈祥降蘇子。黎峯毓秀起韓公。天悲海域無宗匠。星遣文昌佐聖躬。龍爪早膺華國手。鳳毛分得决雲工。志應山豹藏玄霧。燄吐雲螭徹紫虹。四甲科闈蓮桂並。千辛世路菌椒同。十年誰惜鮎竿上。百里自勞鸞棘中。麟鎖九重雖掣斷。鵬圖萬里已摶空。恩榮已賀貂金秩。寵渥曾參鷺玉叢。天陛九門辭列鵠。仙舟一葉遠冥鴻。陶何雲鳥善形喩。翰則蓴鱸歸意瀜。賢胤升庠能幹蠱。肖孫晉德又包蒙。堪歎衆卉先萎白。獨秀名花久殿紅。九五兼全松鶴老。三尊維達蓍龜崇。鮐籌恠冀期頤久。鷄夢無端歲月怱。二竪謀㐫天不慗。三醫殫技理難通。奪吾今獨呼蒼昊。玉汝昔惟達聖聡。欲題蕭輓先垂淚。摳衣何日仰高風。</text>
<title>輓詞[門人權龍集]</title>,<text>淸貧宰相老文章。七十年來事業長。佩紱北關施德惠。秉銓兩部選賢良。丹心補衮常憂國。白首懸車晩卧鄕。鷄夢爲災天不憗。西風短誄淚沾裳。</text>
<title>輓詞[都正李宏德]</title>,<text>南天影沒老星明。是夜東方朝野驚。心本寧淡高士號。位臻淸顯亞卿名。江山鍾氣文章擅。日月爭輝忠義幷。且待公家餘慶遠。滿庭蘭玉揔蜚英。</text>
<title>輓詞[柳遠式]</title>,<text>蓮榜兼之桂榜榮。文章况復世皆驚。時名國子先生入。物望中原使者行。一門桃李爭春色。萬壑風雷動地聲。大星何夜東天隕。瞻望華山涕泗橫。</text>
<title>輓詞[從姪進士奭求]</title>,<text>三達尊稱世所稀。一朝乘化浩然歸。列仙天上應參席。萬事人間且息機。從此士林無所向。况吾宗黨有誰依。平生仰望今焉已。痛哭靑山淚滿衣。</text>
<title>輓詞[再從孫進士翊休]</title>,<text>公在文山重。公逝文山輕。文山輕重地。多士葬先生。先生孝且悌。先生睦而婣。愛人兼下士。藹然一團春。十四遭鉅創。禮與老成同。鄕黨咸稱孝。視如江夏童。洞屬奉偏慈。不忘一步跬。軆志皆兼養。貧厨繼甘旨。僦屋終南下。孝哉愛日誠。奄遭穹壤慟。丹旐返先塋。每朔必省墳。每晨必謁廟。八十慕終身。孰如公克肖。篤愛㝈生弟。枕涕又中年。有孫繼孤侄。同鄰屋角連。少登蓮桂榜。晩入蓬瀛班。爲是親老仕。奉檄在怡顔。一從嬴博葬。閱盡海桑劫。晩來餘慶多。繼繼炳中葉。歌鹿第二子。幹蠱又長孫。古家遺韻在。玉樹扞芳根。溯南掌銓衡。關北腰符節。奬士多吹噓。物論自服悅。聖褒登國子。峻秩進天官。况復侍經幄。導君一寸丹。緋帶從二品。白頭歷四朝。堯舜君民志。質諸天日昭。扶正又斥邪。尺疏大議論。明燭更焚之。知應卦遇遯。歸來華子岡。晩作菟裘計。灌蔬而種魚。安樂寓康濟。奬才老益勤。負笈數州士。是以湖之庠。詵詵多弟子。少日金剛錄。中年皇華集。人間兩絶觀。俗輩卓難及。嶺南七十州。一千有百里。老人能爾爲。爲觀鄒魯美。營得壽藏阡。靑山繞屋後。恰同蘇玉局。撫掌歎重九。明春耆社班。新歲正卿秩。造物全功少。嗚乎閉夜室。大海去舟楫。巨廈摧棟梁。萬事今焉已。慟哭立斜陽。若非乘箕尾。倘空海山龕。不然蓬島月。鶴駕與鸞驂。銘㫌四十字。歷歷公平生。一片華岡土。難埋萬古名。奎璧晦光彩。天胡不憗遺。上爲一國慟。下以哭吾私。念昔先君子。病枕託孤余。升庠是誰力。尙淚鶴城書。知我莫如公。愛公莫如我。從今靡所依。皓首尾兮瑣。側管難窺豹。傾蠡豈測溟。宏文與懿行。一▣莫能形。二十八首詩。不足述公德。讀罷一哀號。靑山亦慘色。</text>
<title>輓詞[再從孫光休]</title>,<text>忠孝文章蔽一言。士林推仰道攸存。八旬白髮天年享。二品緋衣地位尊。良誨諄諄陶晩覺。丹衷耿耿報君恩。今焉已矣將安放。強掇哀詞哭九原。</text>
