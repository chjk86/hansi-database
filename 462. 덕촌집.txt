<title>觀望月賦</title>,<text>維春孟之十五。云余坐乎中堂。客有來兮可人。聊與同而彷徨。紛相携而論道。深院靜兮夜未央。黑雲捲而天淸。素月出而流光。圓光滿而無缺。輝煌煌其照四方。客揖余而颺言。子亦知夫月之理乎。曾聞之夫古人。願爲子而言之。維厥精爲太陰。本有質而無光。伊團團之一物。與銀丸兮何異。然是氣之所聚。體淡淡而空虛。故能受乎日光。致如彼之耀輝。若有時兮晦朔。乃承背之有異。蓋夫天之周圍。三百六十五度。日月麗而環繞。厥行用夫參差。日一周而爲速。月十二而不及。十二積至三十。乃云協于厥數。是時卽爲晦日。爰與日而同度。月在下而背日。致下面之無光。自此以後漸遠。及三日而明生。到十五而爲望。日在午則月子。是謂三五而盈。乃今日之月也。太陽晝而不夜。乃繼焉而啓明。光彩放於天覆。照罷黑於一夜。余聞言而永吁。羌默潛而靜思。論月理兮雖妙。術徒止於推步。盖卽物而竆理。所以明夫心德。因彼月之盈虧。占此心之晦明。越初受命于天。稟厥職曰知覺。伊虛靈而不昧。政有似乎望月。明豈須於承日。已本體之洞然。然所養之迷方。乃有時而或晦。山蹊之一茅塞。難復見其成路。牛山之旣濯濯。秀穹林兮何秊。噫桐榟猶知養。良可傷兮自棄。願與子而共勉。法盈光之不虧。曰美哉兮言矣。敢問所以養之之方也。曰此心之不明。是實由於私欲。私旣去則禮復。伊本體兮奚損。苟有志於養心。必先務乎克己。物莫近乎此也。請以月而爲喩。月在望而圓滿。乃對日而承光。君子以之自勉。思虛己而受人。能以多而問寡。有若無而若虛。人樂告我以善。德日進於高明。若到晦而虧缺。是背之而不受。君子見而惕厲。戒酌水之自多。畏自滿之招損。思謙卑之受益。勿訑訑而自高。將拒人於千里。且吾聞之古人。君子之過如月蝕。人皆見而知之。及其更也皆仰。信能知此數者。以自戒而自勉。心體明兮洞然。與望月兮齊光。勉矣哉共無斁。宜此語之相敦。約後會於他辰。指望月而爲期。庶無愧於相對。罔俾月兮專美。客於是乎顧諟。定容色而永歌。歌曰。天有月。人有心。月無光兮。承日而明。伊玆心兮。本有厥美。操之則存。其可舍亡。余亦罔念。徒肆妄行。微子之言。幾晦月與同歸。實我藥石。請書紳而誦之。</text>
<title>挽安進士 汝諧○壬申</title>,<text>我誠知夫子。夫子人之良。旣有金玉姿。復有好文章。蓮榜曾一占。小小不足償。潛心典墳間。絶意利名場。嘐嘐慕前修。乾乾頗自强。又能善誘人。爲我指迷方。十載翺翔地。馥馥蘭有芳。人生有離合。一朝忽分張。別來四五春。日日空悵惘。非君美無度。誰爲勞寸腸。爲言後期在。早晩會文房。那知俛仰間。古今一何忙。嗚呼英英姿。去此適何鄕。無乃厭世溷。潔身登蒼茫。天旣生此仁。胡不令壽長。天旣付是才。胡不令位昌。所謂天之理。從古乖其常。嗚呼長已矣。此恨何時忘。長嘯俯末路。寒日爲無光。幽明何所慰。玉樹儼成行。</text>
<title>挽朴受汝 重繪○壬申</title>,<text>天地有淑氣。子實得之生。早從君子流。已向正路行。見進不見退。日日向高明。方期德業成。云胡促其齡。我生幷一世。不得相見之。其面雖未識。其心固已知。旣已心相知。何言面不識。蘭契擬百秊。死別催一夕。天旣有意生。如何止於斯。平生切偲輔。已矣將誰依。斯世喪碩儒。吾生失良朋。公私痛交切。摧裂五內崩。鄭重書猶在。披來忍憶曾。</text>
<title>送宗人梁極還鄕 戊寅</title>,<text>每欽黃叔度。汪汪千頃波。不淸亦不濁。澄淆無柰何。千載想遺風。猶令鄙吝灰。古人不可見。緬焉起深懷。之子還同調。大水無涯涘。同堂半歲餘。洗盡胷中滓。服子正大志。襲子中和氣。方期大道上。遠駕與之偕。人事不可量。好會中道乖。歡娛殊未央。詎意今日違。多少心中緖。不獨爲離思。脉脉不敢言。黯黯中自悲。擧手長勞勞。二情同依依。不忍便與辭。臨路暫徘徊。大火流金日。豈是遠行時。願言加餐飯。千里好還歸。努力崇明德。皓首以爲期。</text>
<title>有感師門追奪事。吟成一絶。</title>,<text>林下何曾有爵名。偶然來去不須驚。試看滿院梧桐月。依舊淸輝一樣明。</text>
<title>壬寅秋師門復官後。李舍人伯邵 世德 賦二首短律。志喜而相賀。諸同志皆和之。遂亦忘拙次其韻。以表微忱。</title>,<text>未墜斯文一脉傳。數竆陽九見戕賢。世方短處容人勝。道自長時有定天。何待百秊公議展。且看今日渙恩宣。聖君繼述如斯大。休命從玆更赫然。</text>
<title>四吾窩 先生堂號。耕吾田。飮吾泉。守吾天。終吾秊。</title>,<text>鑿吾之井耕吾田。生長收藏一任天。寒往暑來天自運。年年耕鑿又年年。莫說蒼蒼在上天。一身還有一般天。惟於耕鑿生涯裏。隨分而安便是天。不是玄玄別有天。自然之外更無天。百秊三萬六千日。自往自來都是天。</text>
<title>從兄玉川先生搆小室於萬代山中穎溪水上。名之曰眠齋。因賦一絶以道其意。蓋性自恬靜。深有得於眠之爲適。敢以拙語。步和其韻以助其適。</title>,<text>萬代山中穎水邊。別區風物別區天。春深晝永閒閒處。正是先生足午眠。鷰語鶯歌繞枕邊。一年風色滿炎天。竹床蕭瑟竹簟冷。正是先生滌暑眠。世事休敎聒耳邊。悲懽欣戚任皇天。四時佳興有眞適。眞適來時但一眠。</text>
<title>在隱寂 戊戌</title>,<text>一夜湖山雨。北風遠客愁。悄然百感生。默默對滄洲。</text>
<title>寄尹大源 東洙。丁酉在靑林寺時。敬庵在神院寺。</title>,<text>日暖花明春意濃。讀書松桂綠陰中。無端惹起懷人意。翹首雞山第幾峯。右旣失同棲之約。不勝悵然之懷。寤寐高居。引領沉吟。自成句語。非爲詩也。</text>
<title>閒坐偶吟 三首寄敬庵</title>,<text>世事悠悠只自知。紛紛强聒轉支離。靜觀萬理逢源處。一任傍人說是非。一理由來我自知。每緣穿鑿漸分離。惟應各會吾心樂。不管人間閑是非。右有一二士友爭論近來疏事當否。旣有所問。不得不答。而不能領悟。强聒不舍。於其歸後。沉吟咏歎。不覺形於永言。物各付時和在中。强而同處儘非同。箇中無限好消息。試問浴沂狂𥳑翁。右白丈奠誄事一義。與任汝直酬酢而不能領悟。故不能無慨然之懷。乃有此言志之作。幷乞一覽。</text>
<title>又用前韻。和尹大源。</title>,<text>若較爾吾知不知。居然方寸已乖離。且將公理細相講。莫待後人浪是非。理在吾心儘可知。道於日用不能離。良心安處道同轍。始信眞源果不非。萬理敢言我已知。一般忠恕不曾離。且從忠恕行將去。自任高低說著非。奠誄一義。便是忠恕。講論要各務眞知。理自通時義不離。若便有心歸向我。元來此念已先非。方執兩端講厥中。各守一隅未相同。稱停未了譏誚早。已見主張孰若翁。且以奠誄事言之。自五服之親。以至宗戚姻婭朋友親疎。隨情禮有輕重者。便是物之不齊。物之情也。而其各稱其情則同。卽所謂輕重雖殊。稱錘同也。前詩物各付時和在中。亦此意也。不論情契淺深。一以院儒槩之。而送往議物。散落不屬者。卽前詩强而同處儘非同之意也。</text>
<title>丙申春望。與二三朋友。會話酉峯。敢用函丈訣白奉事韻詠懷。</title>,<text>春來意緖轉悽悽。座上春風一夢虛。最是梧桐明月夜。不堪淸照滿前溪。</text>
<title>甲辰在桂坊下番。趙濟博 泰萬 賦詩。步其韻詠懷。</title>,<text>世事浮雲外。功名我不知。隨緣偶就列。侍近本非期。地禁宮園靜。花香夏日遲。爲需前席對。時復讀書詩。</text>
