<title>洛中病中作</title>,<text>一年三入洛陽城。憔悴蘇秦病轉嬰。枕上欲成南國夢。可堪宮漏滴殘更。</text>
<title>泮林。送高君涉南還。</title>,<text>忠孝文章祖父兄。知君不墜乃家聲。平生每讀中丞傳。今日聊將贈子行。</text>
<title>在泮甞夢作一聯。識其句而不及成篇。未幾南行出京口。風景怳與夢合。仍首尾之。</title>,<text>有鳥辭城郭。南飛集脊令。秋晴漢陽樹。日落濟川亭。江海前程遠。乾坤此客醒。西風數行淚。一灑亂山靑。</text>
<title>金士常數日不至</title>,<text>巢居寄在白雲隈。江漢迢迢鶴未回。別後音徽秋後少。客中時序病中催。書逢難字讀易過。巷有可人期不來。送盡一旬春便是。東風吹遍故山梅。</text>
<title>素沙道中</title>,<text>北風振枯樹。西日隱孤城。慘慘僕夫色。蕭蕭征馬聲。河氷正凜烈。山雪共崢嶸。鄕里尙云遠。長歌空復情。</text>
<title>天安道中</title>,<text>玉宇泔凝朔吹喧。林鴉飛散四山昏。行商過盡人烟遠。極目平原何處村。</text>
<title>渡漢南歸。途中有懷。</title>,<text>他鄕卧病自悽悽。嶠雪江雲夢易迷。偶逐春風辭漢口。却驅羸馬向湖西。伽倻嶺峻風穿眼。妙古灘深水過臍。想得梅窓春酒綠。一尊何日對花携。</text>
<title>過正佐山 二首</title>,<text>正佐山前碧玉流。將軍曾此馘胡酋。依然躍馬交兵地。千載雄風凜欲秋。大野茫茫鴈鶩呼。衝風吹雪灑平蕪。斬胡壯氣渾如昨。想見金鞍八尺軀。</text>
<title>道宿黃上舍景裕家。奉贈。</title>,<text>襟度汪汪萬頃陂。庭堅八歲也能詩。金華牧竪元仙骨。江夏神童更孝思。墨妙定從耆老得。淸貧應是翼成遺。不關名屬循良傳。應向商山採紫芝。黃子文章伯。淸詩世莫儔。琴棋聊跌宕。丘壑也風流。此日逢靑眼。忘年可白頭。龍塘春水碧。吾欲共漁舟。</text>
<title>凌虗亭</title>,<text>獨上高亭倚夕曛。春光駘蕩惱羈魂。江流北合雙蛟闘。嶽勢東來萬馬奔。象外烟霞空面面。望中梅柳自村村。臨風爲向湖山說。定及鸎花返故園。</text>
<title>馬浦</title>,<text>馬浦村墟古。余行過此中。江波政迢遞。山色復空濛。春暖鴈聲北。日斜人影東。因悲西路永。涕淚落湖風。</text>
<title>漢江</title>,<text>雨後長江碧玉流。東風搖蕩木蘭舟。烟波杳杳蘋香動。落日空洲人自愁。</text>
<title>三角山</title>,<text>鼎立三峯莫等差。半空千古玉嵯峨。便當徑理尋山屐。歸看中興洞裏花。</text>
<title>敬呈西道主人姜大雅吟几</title>,<text>家世簪纓不乏賢。主人風義最斑斑。文章合在楊王列。儒雅應求屈宋間。虗館逢迎寬禮數。淸尊斟酌好容顔。從今便作忘年友。頭白相隨意未闌。</text>
<title>用前韻。再呈姜侯。</title>,<text>丈人襟量極深寬。小子之窺僅一斑。十載麒麟行地上。九霄仙鶴下人間。早知珠唾能驚眼。已覺瓜投只強顔。案有江魚尊有酒。客中淸興未全闌。</text>
<title>寄懷川諸友 並叙</title>,<text>世人常謂遠道者。必曰千里千里。詩人語。類皆不眞。豈必千里而後稱之哉。噫。未滿千里。尙或稱而怨之。而况過於千里者哉。自余登是途也。馬上無賴。輒復計程。則信川去懷川。千有餘里矣。當此春風。離親友去鄕土。却來千里之遠。爲我身者。當作如何懷也。人歸將作鄕書。欲各修則囊無尺紙。欲遂已則無以寄離情。乃作一回文。俾諸兄遞觀焉。嗚呼。濶別之情。鄕里之戀。雖使靑蓮操筆。工部苦吟。亦不足摹其萬一。矧以荒拙。欲寓之於詩句之間。亦已難矣。然其語則拙。而其情則切。幸諸兄舍其語而取其情。毋令斯紙終至浮沉也。芳草萋萋意自悽。桃花氣暖眼渾迷。政思往日春崖老。共賞淸秋甲水西。金椀欲空添野釀。左螯行盡嚼霜臍。風流舊習應難朽。紅粉何筵手好携。右春崖。寒食東風放小桃。海天愁思政忉忉。露凝曉市楊花嫰。雨入春洲荻芛高。千里故山無短夢。百年仙侶憶同袍。蘇堤水綠蓴絲滑。勝日淸尊莫謾拋。右伴竹。時序急如許。別離愁奈何。音書舊國少。物色異鄕多。汀柳渾疑畫。林鸎漸欲歌。東窓春酒綠。歸計恐蹉跎。右柳浦。天涯客病未全蘇。萬里相思道路迂。故國烟花知幾許。山禽昨夜勸提壺。右懷隱。東風駘蕩攪離懷。萬里鄕書醉懶裁。湖外客程千嶂隔。天涯物色百花開。杜陵葱竹渾如夢。沙寺歡娛半已灰。環碧堂中春政好。幾時歸去把深杯。右蘭軒。西海春光晩。東風客恨新。烟花寒食後。芳草暮江濱。鄕路饒歸夢。天涯少故人。靑林携酒處。萬里一沾巾。右浽之。東風政駘蕩。水國互陰晴。江草喚愁發。林花照眼明。琴尊終自隔。丘隴若爲情。烟雨寒山路。時時夢裏行。右甲之。獻賦同顦顇。分襟幾熱膓。逢塲何忽謾。別語却忽忙。月是他鄕白。花猶故國香。一春消息斷。千里共相望。右雪簑。村釀初濃山蕨新。止窩生計未全貧。惆悵東風不歸去。岸花汀柳夢中春。右止窩。</text>
<title>無杜鵑</title>,<text>芳草萋萋二月天。江湖歸夢改依然。客窓也有寬愁處。不向中宵聽杜鵑。</text>
<title>索酒</title>,<text>誰令遊子淚沾衣。異地風烟獨掩扉。柳色依微春漠漠。杏花零落雨霏霏。湖雲萬里家何在。江草三年客未歸。莫恠病中頻索酒。故鄕音耗近來稀。</text>
<title>曉雨</title>,<text>曉窓猶夜色。小雨報迎梅。似爲催詩發。還應滯客來。柳暗纔分影。庭空不起埃。鄕山難可望。空待亂雲開。</text>
<title>春曉</title>,<text>緗簾曉色自瓏𤥼。啼鳥喧時睡政濃。院落沉沉烟靄靄。杏花無數落東風。</text>
<title>春夜</title>,<text>篆烟輕裊玉屛風。風引幽香處處通。斜倚曲欄人不見。滿庭花影月明中。</text>
<title>四時詞</title>,<text>珠簾隱映綠楊斜。池舘新晴自落花。莫把閑愁憑繡檻。一年春事已無多。右春銀床睡起翠眉顰。簾幙深深燕語新。昨夜熏風知幾許。玉窓梅子已生人。右夏月下瑤階微有霜。小塘波冷起鴛鴦。孤燈政照遼西夢。蓮漏沉沉夜正長。右秋急雪回風撲翠簾。獸烟初斷曉寒嚴。無人呵取纖纖手。凍合銀笙不喜拈。右冬</text>
<title>述懷 二首</title>,<text>孤劒行裝碧海堧。五湖歸夢白鷗前。天涯何處無芳草。窓外通宵有杜鵑。柳絮池塘風細細。杏花村巷月姸姸。此情遮莫成追憶。唯恐還鄕亦惘然。密雲連日海天低。細雨渾山遠近迷。江草可憐隨意綠。野禽還爲盡情啼。酒杯每向愁時覔。詩句惟應醉後題。過了一春歸未得。小桃零落曲欄西。</text>
<title>次李季顯所示韻 二首</title>,<text>新詩滿眼錦難如。愁皺雙眉卽可舒。老去君方吟越調。近來吾欲著潛夫。絮飄春色縈珠箔。花轉晴陰上碧疎。且辦淸尊看風景。黃雞休復問肥臞。老圃老農吾不如。心常安處體常舒。誰知王適奇男子。爭道張儀大丈夫。少日襟期何濩落。晩來身世轉麁踈。素琴濁酒眞吾分。病鶴寒梅一㨾臞。</text>
<title>上客舍林亭 二首</title>,<text>人與月登亭。花陰滿玉甁。長風吹畫角。露氣喚微醒。人倚最高亭。月臨雙玉甁。醉起踏花影。兒童呼不醒。</text>
<title>敬和申侯送歸之作 二首</title>,<text>洙泗留餘派。歐韓自一家。慙余非寶樹。憐子豈匏瓜。流水高山賞。南箕北斗遐。贈言吾未敢。燕石博瓊華。文章有正色。道氣覺全家。許與蠅追驥。依攀葛與瓜。懷歸湖外遠。惜別海瀕遐。匹馬蒼山路。無心賞物華。</text>
<title>將適西湖。留別李大雅季顯。</title>,<text>一斗詩百篇。謫仙風格老。千載有遠孫。君家振文藻。兄弟二人中。楚璧君尙抱。遂失錢起峯。冬烘主司腦。一閧有奇偶。迷邦且懷寶。麒麟地上行。天驥伏下皁。身長九尺餘。蒼鬚似張鎬。淸風栗里陶。遠操商山皓。賤子得卜鄰。陳榻欣屢造。知音許鍾期。地主逢劉顥。顔色何敷腴。心胸每傾倒。人生重意氣。不用相逢早。贈詩極模範。如聞退聽藁。杜語覺磊磊。商書驚灝灝。痒逢姑射瓜。飢食安期棗。有時善戱謔。迴波嘲栲栳。飢蒙雲子白。寒贈番羅襖。溪遊玩叉魚。野賞看秧稻。人事有去留。歡娛不足保。西辭九月山。東上長安道。長安道路難。時序屬炎燠。晝行㥘畏景。夕濟愁積潦。坐想行役苦。令我憂心擣。况與子相違。如何不煩惱。廨宇甚淸閑。於焉可幽討。餞酒置前除。飛花不須掃。是夜雲氣斂。華月轉晴昊。芳樹得微風。離離庭影好。酒酣脫龍泉。相視玄髮縞。定知解携去。念子心懆懆。別語太丁寧。論詩仍未了。翰墨誠有功。肎怕音書少。所憂詩窮人。炊沙終不飽。孔孟有遺則。行世日杲杲。窮則樂簞瓢。達則致煕皥。我輩豈蓬蒿。不合終枯槁。長風會破浪。無時可自葆。崆峒殺氣逼。銅柱鯨波浩。去去桃花源。望望蓬萊島。他日或騎羊。同期拾瑤草。</text>
<title>寄止窩。用杜詩韻。</title>,<text>久識吾兄隱者流。團團叢桂碧山幽。放歌松逕那驚鶴。醉舞雲汀不起鷗。賭博還將岩作局。投竿直欲月爲鉤。半生求逸仍求適。誰謂閑翁本不求。</text>
<title>洛中秋夜</title>,<text>雨洗長空露氣凄。月明欹枕亂蛩啼。可憐一夜秦城夢。半在湖西半海西。</text>
<title>洛中秋懷</title>,<text>俯仰卑高事可知。此生蓬累欲何之。蘇卿憔悴黃金盡。中散踈慵素計違。海上靑山空入夢。洛中秋雨不勝悲。故園瓜芋非無興。孤負黃花爛熳時。</text>
<title>信陵途中</title>,<text>海岸千山夕。湖天一鴈秋。歸心將逝水。萬里共悠悠。</text>
<title>再呈癡狂 二首</title>,<text>窓外陰虫不可聽。中宵耿耿撫靑萍。湖關鴈去雲天濶。海岸霜凄草木零。愁鬢欲將秋色換。病眸應待故人靑。相思悄悄牽孤夢。談笑何時對玉甁。騷人元自怯秋光。况復秋光滯異鄕。萬里歸心唯片月。一年佳節又重陽。誰家白酒盈尊熟。幾處黃花滿意香。欲揷數枝成少醉。直愁吹帽晩風凉。</text>
<title>奉送癡狂還朝</title>,<text>五雲東望憶彤闈。六月南圖羽翮揮。自是浮生爲客久。不堪今日送君歸。關河月冷鴻飛急。江漢風高樹影稀。萬里悲秋仍惜別。瘴烟寒菊一沾衣。首路隨南鴈。歸朝謁北辰。峽風飄客袂。海月伴征輪。漢外多秋色。天涯少故人。離情與羈恨。此日兩酸辛。</text>
<title>挽戍卒</title>,<text>秪恨書難寄。誰知戍不還。天涯新白骨。湖上舊靑山。露薤晨飊急。松楸夜雪寒。可憐閨裏哭。少婦尙紅顔。</text>
<title>踏靑日。同蜀石登眺。</title>,<text>芳草綠未遍。碧山春乍晴。東風吹遠柳。落日下孤城。去國悲王粲。傷時哭賈生。天涯一尊酒。此夕可同傾。</text>
<title>次蜀石韻</title>,<text>百越千峯阻。三湘十載醒。升沉新髮白。詩學舊氊靑。肝膽雙龍劒。江湖兩葉萍。綠琴蛛網遍。不許世人聽。</text>
<title>次蜀石詠山火</title>,<text>萬壑雷風薄。三更鳥獸呼。川原還白晝。宇宙一紅爐。秦斧千章赭。堯天百草枯。不愁萌蘖盡。淸露曉仍濡。</text>
<title>鄕思 二首</title>,<text>寒食家家酒。他鄕處處花。東風吹欲盡。南客意如何。碧草傷心遠。靑山入望賖。五湖千頃月。歸夢白鷗波。故國雲千里。他鄕海一涯。路長魂獨苦。書斷鴈空多。露井思開沼。春畦憶種瓜。去年寒食淚。還濺信陵花。</text>
<title>次唐人詩韻 六首</title>,<text>家國興亡問幾回。繁華銷盡只荒㙜。長江有恨潮空去。喬木無春月獨來。沙鳥想聞金管響。野花曾傍綺筵開。可憐萬乘旌旗路。日日東風長綠苔。凌敲㙜。輦路燕支艶小桃。空庭草色想宮袍。香消波浪溫泉咽。霧鎖芙蓉繡嶺高。草木有情春漠漠。繁華無跡水滔滔。不知何處秦皇墓。玉匣金棺半沒蒿。驪山。天地茫茫萬古愁。孤城寂寞控寒洲。秦宮桃李年年月。漢代笙歌處處樓。北塞鴈聲千嶂夕。西風樹色五陵秋。憑高惆悵送淸渭。往事悠悠東逝流。咸陽城西門。不堪離思亂如絲。竹院誰將對夜棋。白馬臨分嘶去疾。綠楊將贈折來遅。看雲定憶高僧社。得句須題帝子祠。金洞桂花應未老。月中閑弄玉參差。送蕭處士歸緱山。玉樹新聲唱未終。金陵王氣漠然空。蒼苔不記吳家廟。碧草猶傳晉帝宮。瑤砌有花愁落日。禁林無樹起秋風。龍蟠乕踞今如此。六代繁華一夢中。金陵。帝城珂馬並肩遊。京口烟波一釣舟。兩地共看新月色。一尊無復舊風流。夢迷楚雨悲三夜。鴻斷秦雲又一秋。千里碧山還極目。老夫從此不登樓。寄兩都親友。</text>
<title>留別李季顯</title>,<text>西日媚芳草。東風催野花。可憐春色暮。其奈客愁何。玉麈回靑眼。金尊動綠波。平生丈夫淚。此別始滂沱。</text>
<title>寒食後書懷 二首</title>,<text>九月山西紅日沉。信陵城北瘴烟深。雲中明滅遠峯火。月下高低何處砧。南國微茫鴻已斷。東風浩蕩客長吟。落花芳草不歸去。一夜五湖千里心。一百五日芳菲節。二十四風桃李花。九月山上已無雪。神塘院前微起波。遠目欲隨原草盡。羈心還共野雲多。可憐時節堪歸去。楚樹吳雲愁柰何。</text>
<title>留別閔晦伯</title>,<text>東西南北任危蹤。浮世知音豈易逢。今日一尊江上淚。他宵千里夢中容。</text>
<title>次贈李子時</title>,<text>湖海一長劒。悠悠三十年。楚雲愁緖外。秦月淚痕邊。歧路還傷別。啼鸎政可憐。明朝漢江水。芳草碧連天。</text>
<title>甲川八景。爲春崖兄題。</title>,<text>北里兒童閙。南鄰帟幙張。村簫社皷賽神忙。蘋蘩政馨香。綵袖翻瑤席。淸酤湛玉觴。歸來不省醉歌狂。花月滿鄰墻。春社賽神。四野觀朝饁。千村斷午烟。農夫移稻破畬田。通竹溜涓涓。處處催春鳥。陰陰欲雨天。應知秋糓看赬肩。酌酒賀豊年。夏畦分秧。玉宇秋雲盡。銀河夕露零。娟娟初月上靑冥。餘彩散簷楹。草際螢飛息。松梢鶴夢驚。闌干倚遍欲三更。襟抱有餘淸。東峯吐月。逈帶千秋雪。高撑九萬天。珠簾暮捲玉峯前。落日有餘姸。夜彩長留月。朝痕不受烟。詩翁不怕聳吟肩。呵筆寫新聯。西嶺積雪。極浦烟光合。平郊草色濃。南隣兒喚北隣童。驅犢向溪東。小雨孤村晩。斜陽一篴風。綠簑靑蒻去來同。都似畫圖中。平郊牧牛。川逈橋將斷。沙虗岸欲摧。騎驢孤客興難裁。落日不知回。醉眼華陰道。吟肩灞水隈。詩魂千古未應灰。何處有寒梅。斷橋騎驢。斷靄踈松冷。愁烟小嶼孤。三更別鶴一聲呼。哀怨聞淸都。月苦雙翎短。梅寒隻影癯。何須千載憶林逋。此地卽西湖。孤山別鶴。碧藕凋秋水。淸霜滿釣磯。蘆花叢裡靜相依。自覺夜寒微。渚月移愁影。汀烟護雪衣。主人沙上久忘機。長與爾羣歸。雙川宿鷺。</text>
<title>七夕有懷。長句贈友求和。</title>,<text>百年三萬六千日。憂患病喪十八九。古今幾人不向此中老。凋盡朱顔白盡首。人世難逢開口笑。可以忘憂唯有酒。况吾與子俱是悠悠人。嗜酒徐𨗿悲秋宋玉。常時每恨會合稀。詎望尊俎相追逐。今夕何夕夕云七。天上佳期人間令節。曝衣村巷錦繡光。乞巧杯盤兒女競。凉生河漢一天秋。月轉梧桐半簾影。南鄰北里歌皷相招呼。碧落凌虗動淸興。而我何爲呻吟茅屋下。獨坐無聊終永夕。可憐相望不相親。知與何人酬令日。男兒隨遇卽有適。悲亦不悲喜不喜。有酒則醉無則醒。有招則往無則止。寰中一遊何足羡。物外自有天遊樂。會將手裡葛陂筇。共拄毗盧頂上月。</text>
<title>孤山寫懷</title>,<text>海內兵雖定。吾生尙轉蓬。茫茫杜陵老。草草簡齋翁。北望新阡隔。東還舊業空。唯餘丈夫志。不擬哭途窮。</text>
<title>次康晦之韻</title>,<text>淡雲踈雨過孤城。黃菊丹楓處處明。漁戶有烟皆瘴氣。旅窓無樹不秋聲。天容已自霜前肅。山骨偏從雨後呈。此日客愁君解道。一篇佳句萬重情。</text>
<title>孤山秋思 卅五首</title>,<text>碧海秋將盡。荒城菊自花。一年人卧病。萬里客思家。落景低寒嶠。哀鴻起晩沙。重陽明日是。骨肉共天涯。日下蒼山遠。天連碧海長。一秋仍卧病。兩鬢欲添霜。綠酒誰相對。黃花只暫香。兒童爭報我。明日是重陽。絶域長卿病。淸秋宋玉悲。杯乾桑落酒。籬老菊花枝。不是無佳節。其如足別離。西風江海思。把筆一題詩。異地重陽日。黃花映玉缸。豈曾無蜀酒。猶自憶荊江。天遠風驅鴈。簷踈月入窓。胡笳何處發。膓斷送新腔。令節家家得。溪山面面佳。露團深院菊。風擺一庭槐。物色悲遊子。登臨快病骸。多情只窮鬼。相伴到天涯。落帽佳辰迫。登高舊俗存。自將簪細菊。誰與對芳尊。玉宇歸鴻影。孤城過雨痕。回頭錦江水。愁劇欲何言。遠客誰相問。柴門對碧峯。井梧新雨盡。庭果舊泥封。有菊徒盈把。無錢可掛筇。遙憐彭澤逕。凉月閉靑松。舊宅靑山下。新棲碧海隅。雲烟隨處好。鄕國眼前殊。手把黃金蘂。兒携白玉壺。謾敎風落帽。誰共揷茱萸。霜落洪陽樹。秋晴合德堤。天連烟島濶。山枕海門低。望遠吟逾苦。憑危意轉迷。黃花滿尊酒。膓斷爲誰携。地僻荒城北。山窮碧海南。雲霞秋共媚。天水夕相涵。物色歸吟筆。風烟罄醉談。還愁造化意。深怪我曹貪。偶簪黃菊蘂。來媚夕陽天。旅泊悲今夕。登臨憶去年。晩霞孤外。秋浪白鷗前。落盡層城日。滄洲思渺然。日落天邊樹。秋深海上城。雲收知島近。潮滿覺洲平。宇宙孤蹤遠。風塵兩鬢明。腰間一劒在。時作老龍鳴。水國秋風動。漁村落照明。葉凋晴巘露。江濶暮潮平。宇宙悲孤劒。滄洲寄此生。故鄕千萬里。那得易爲情。獨把漁竿去。聊登海上樓。潮聲兩岸夕。鴈影一天秋。酒豈愁時得。詩應病裡休。白鷗吾素友。身世付滄洲。強飮重陽酒。危樓坐翠微。天晴羣島出。江晩一帆歸。塞鴈分秋色。汀烟弄夕暉。欲隨鷗鷺去。滄海共忘機。寂寞西湖夜。秋風倚古城。隴雲連萬里。關月照三更。落木群山瘦。高空一鴈橫。平生江海志。吾與白鷗盟。宇宙吾生小。天涯此路窮。閉門山色裡。高枕雨聲中。風檻籤書卷。苔階護菊叢。愁來聊喚酒。萬慮此時空。海畔孤村僻。柴門小雨初。露花低曲檻。風果落前除。渴自秋來甚。琴從病後踈。百年無四壁。吾得勝相如。山晩烟光嫰。城秋樹影踈。隣筐朝乞蔌。溪網暮分魚。地蘚何須席。醪香不用釃。斯邦好風俗。吾得且安居。病裏寡人事。淸晨猶掩關。入簾唯曙色。當戶只靑山。劒外秋將暮。遼東客未還。西湖遂踈懶。休照鏡中顔。病起秋江暮。黃花照客衫。蘇堤迷遠夢。荊水阻歸帆。世道難於蜀。愁城險若凾。可憐東望處。雲嶠碧巉巉。旅迫窮西海。松筠卧碧潯。庭柯秋更隕。沙鴈夜偏吟。玉宇三更月。孤燈萬里心。誰家人不寐。淸曉動寒砧。小雨侵虗幔。微凉着弊衾。亂蛩啼客恨。寒杵擣鄕心。鏡換潘郞鬢。囊空季子金。生涯分貧病。不怨少知音。白露斑巖菊。淸霜纈岸楓。天長悲旅鴈。月冷㤪陰虫。琴到閑中妙。詩應醉後工。他鄕易愁思。莫遣酒尊空。白日誰能挽。秋宵不可晨。琴知靜裏趣。詩見醉中眞。貧賤誠吾分。榮華任衆人。百年歌自放。四海一閑身。搖落秋天逈。楓林已夕曛。漳濱長伏枕。河上久離羣。錦水空秋月。鷄山隔暮雲。淸宵有歸鴈。嗚咽不堪聞。碧海金風滿。丹楓玉露寒。草虫悲自語。秋月好誰看。彩筆枯難把。朱絃澁未彈。樓高最愁思。休去倚危欄。白露催佳菊。西風響樹梢。匣琴爲客伴。窓月是神交。絶域悲彈鋏。荒城歎繫匏。十年蓬尙轉。未借一枝巢。故國音書少。他鄕夢寐多。庭花團玉露。簾月動金波。歸思雲將去。秋光鴈帶過。風塵與關塞。回首一高歌。悄悄憑烏几。庭花白露沾。醒從漁父忌。閑學老夫潛。深樾風鳴葉。虗堂月上簾。夜闌吟更苦。撚斷幾莖髯。素月流晴昊。悲風動夜溟。關河雙白鬢。宇宙一靑萍。綠酒非吾分。黃花不用馨。回頭錦江水。二十五長亭。萬里秋將盡。江南草木凋。捲簾迎素月。欹枕聽寒潮。朔吹飄征鴈。淸宵攬弊貂。明時足豪俊。吾合老漁樵。萬里秋天霽。羣山氣勢豪。月臨西塞遠。星拱北辰高。吟斷渾依越。詩成絶類騷。悲風動滄海。宇宙首空搔。一夜秋江冷。霜空萬里開。片雲相與遠。歸鴈有餘哀。幽興琴爲伴。淸愁月作媒。殊方易怊悵。不必上高㙜。遠夢愁難着。秋山病未登。酒舡無舊蟻。衾鐵有新稜。風院鳴紅葉。霜簷耿玉繩。年華正搖落。寂寞對孤燈。</text>
<title>九月遊道高山。示諸伴。</title>,<text>平生端愛子長遊。今日兼悲宋玉秋。身後聲名淮北斗。世間榮落本東流。十年詩興三杯酒。萬里鄕心百尺樓。物色還慚酬未得。江山安用苦相留。</text>
<title>大津阻風</title>,<text>雪後漁村早掩關。行人猶滯令公灘。可憐一夜孤燈下。滄海連天夢獨還。</text>
<title>寄朴應久</title>,<text>松檜吟風石逕回。茫茫平野護荒㙜。峰前月影將軍樹。湖上春光處士梅。滿眼雲山供嘯傲。傍欄江水當尊罍。我閑時欲從君去。肎借磯頭一片苔。</text>
<title>奉送芝峯令公還洛</title>,<text>弓劒喬陵遠。謳歌嶺海同。漢槎頒帝綍。詩壘仗宗工。北極徵椽筆。南州返鐵𩣭。襜衣陪御座。鳴玉冠羣公。洒落明良會。扶搖九萬風。草連秦地綠。花想禁園紅。峴首追遺愛。山陰泣老翁。亨衢依日月。長鋏困萍蓬。敢望吹噓力。徒慙鍛鍊功。白鷗波萬里。危涕洒途窮。</text>
<title>奉送芝峯令公還洛</title>,<text>奕葉分仙李。通班近紫薇。聲名元斗極。勳業佇常旂。學海宗羣派。詩城亘九圍。蠻軺驚彩筆。𩣭馬詑金鞿。夾袋推蒙正。宮庭問費褘。許身寧管樂。尊主可姚祁。浮世看兒戱。前年輟乕闈。龍墀唯片夢。鳧舃此重飛。棠下今懷惠。雲中昔襲威。車隨陳戩雨。庭狎魯恭翬。蜀郡初興學。天雄尙弊幃。菟裘思雨傘。水國弄珠璣。長孺嫌多病。淵明悟昨非。只緣愁瘴濕。不是厭塵機。岳色撩歸興。江風助拂衣。却辭西海僻。行絶北山譏。東壁星將返。南圖翮政揮。投珠盈越槖。鳴玉駐周騑。紙價騰遼市。金聲滿帝畿。豈徒名藉甚。應使國光輝。浪跡悲萍梗。深仁及布韋。敢希千里氣。聊借一枝依。授簡非吾事。登龍或庶幾。恩波蘇涸轍。藥餌起風痱。尊俎歡仍足。談諧屑轉霏。每慚鍾皷眩。寧願稻粱肥。孤鳳還霄漢。殘生且釣機。自憐春草歇。誰念腐儒饑。江海時將晩。帲幪事亦違。衡門從此掩。長鋏更何歸。皁盖迂苔逕。朱幡暎竹扉。盤飧元自歉。光彩向來稀。煦沫恩終忝。酬知力已微。蒼茫因爽豁。枯朽欲芳菲。節序迎甞麥。風光過浴沂。逢塲何忽謾。別路却歔欷。柔翰詩難就。煩襟淚未晞。赤城催主節。綠綺斷金徽。淸渭回頭遠。終南入望巍。烟花迷去馬。獨立送斜暉。</text>
<title>送李子時</title>,<text>百口新移古禮城。天涯旅食幾周星。登樓不獨悲王粲。避地應兼學管寧。萬古雲霄雙彩鳳。十年江海一浮萍。北行今日堪乘興。須念窮途此客醒。</text>
<title>泥田訪鄭望之</title>,<text>新荷出水碧重重。近渚幽花潑眼紅。徙倚曲欄成少醉。滿塘梧影夕陽中。</text>
<title>錦江石磴</title>,<text>丹崖百丈與雲齊。岸樹汀花咫尺迷。欸乃一聲何處艇。夕陽遙在錦江西。</text>
<title>自懷還。復宿泥田鄭望之家。家在大川之上。川有九川十川之號。甚有溪居之勝。書以贈。</title>,<text>雨後驚湍漲石門。風雷日夕殷山根。碎成白雪飛還落。畫作靑龍逗復奔。過客祗應愁揭厲。居人不自識仙源。春來恐失桃花水。莫遣烟霞鎖別村。</text>
<title>悼康子和</title>,<text>生汝若有意。奪汝一何速。彼蒼竟茫茫。不可問倚伏。乃知汝之才。果不爲汝福。可憐九原土。埋此一片玉。秋雨滿空林。凉蟬咽喬木。平生滿尊酒。寂寞荒山麓。河上初喪明。室中無晝哭。咨嗟惜友朋。怊悵泣宗族。伊我晩相逢。義等親骨肉。風榭月同行。霜溪秋共宿。提携問字酒。足音屢空谷。綠綺忽無聲。歡娛一轉目。永回李白船。悲甚山陽篴。百年江海間。誰與話心腹。昔我適懷川。値汝病日篤。握手惜離違。相視淚盈掬。孰知是永訣。且復傷久隔。豈謂一月間。遽吊賈生鵬。篋中有遺篇。塵生不堪讀。賴有枕上夢。魂魄定相逐。一杯闕奠酹。幽明顔更恧。自悲萍梗甚。又指漢江曲。死別與生離。去住盡煩促。水國復秋風。時物集遐矚。宇宙渺莾莾。出門一躑躅。</text>
<title>次李子時韻</title>,<text>月明人倚庾公樓。風捲珠簾上玉鉤。始覺會心非在遠。此間還勝岳陽秋。入夜圓光政滿樓。故園曾見曲如鉤。若爲舟載中天影。萬里滄江一篴秋。佳句爭傳趙倚樓。小楷還覩落銀鉤。自慚衰病無因和。惟把淸尊斷送秋。城頭紅日已明簷。倦卧蒲團不上簾。殘菊尙能榮晩節。長風端爲掃餘炎。途窮撫劒龍鳴匣。歲暮吟詩筆退尖。萬事百年皆有定。山林鍾鼎未應兼。朝來庭樹露華寒。坐看秋光集鬢端。懶慢只應知己惜。文章豈有世人讙。生涯舊仗三刀守。歲月新拋九轉丹。想得西湖烟水綠。不妨歸照鹿皮冠。長年行李寄關河。又向秦城泣歲華。不用臨池羞白髮。可堪無酒對黃花。三江樹色西風急。萬里歸心落日斜。莫爲枯魚悲涸轍。神龍亦自困泥沙。</text>
<title>再次</title>,<text>終南秋色滴茅簷。盡日成都只下簾。海上諸山長夢寐。天涯一劒幾凉炎。燕鴻解引三聲淚。楚峀工攢萬點尖。尙賴投詩寬旅恨。明珠百斛價應兼。黃落乾坤識歲寒。終南入眼較憂端。酒因遣興非耽味。隱爲看山豈厭讙。雄劒縱埋猶射紫。寸心雖折尙留丹。不知何日三珠樹。與子蹁躚共掛冠。浮生那得俟淸河。未致亨衢鬢已華。客裡靑帘旣無分。籬邊黃菊不須花。嚴城夜靜鍾聲早。碧落秋高鴈影斜。安得歸舟弄長篴。五湖明月白鷗沙。</text>
<title>客中秋思。示子時。</title>,<text>庭畔梧桐昨夜非。西風吹着弊貂衣。塵埃滿面人何去。天地無情秋又歸。萬里靑山皆霽色。千門紅樹盡斜暉。浮生豈得長羈旅。閑却烟波舊釣磯。黃紙紅旗事已非。今年依舊壯心違。西風滿鬢歲華改。南鴈無情鄕信稀。五夜草虫人不寐。半簾霜月葉初飛。挑燈點撿藏身地。唯有名山可拂衣。一雨還催九月寒。風吹落葉滿長安。雲昏白閣無眞面。露洗黃花有靜觀。隱几夢魂連淅淅。隔窓松竹助珊珊。釣舡何日西江水。卧聽蓬聲滴夜闌。右詠雨</text>
<title>哭閔晦叔墓</title>,<text>素幔辭西塞。羈魂返故丘。靑山數行淚。滄海一孤舟。隧道寒雲暮。荒原古木秋。那堪向常侍。聞篴倚高樓。</text>
<title>登桂陽山</title>,<text>日下層城生夕陰。旅情迢遞怯登臨。長烟漠漠漢江樹。獨鳥遙遙三角岑。宇宙一身千古恨。滄波萬里百年心。西風莫更吹紗帽。羞把黃花照客簪。</text>
<title>題溪石</title>,<text>偶臨溪上石。天光漾空碧。中有一片雲。孤飛同遠客。</text>
<title>孤山書事</title>,<text>千里孤山歲暮天。一枝捿息又三年。梅花欲動春應近。棣萼相望路更綿。作客屢吟長鋏句。觀詩早廢蓼莪篇。此生未識歸休處。且隱烏皮一醉眠。靑山撲地海連天。一卧滄江度幾年。泉學匣琴鳴夜徵。雪爭官柳舞風綿。中書獻賦慙三禮。斗酒題詩愧百篇。溪上數村人語響。隔雲松火對愁眠。門對寒山雪滿天。關河書劒送芳年。淸尊故社踈烹鯉。宿草新墳絶漬綿。梅柳已能撩客恨。江山端爲助詩篇。不緣今夜偏難曉。自是幽人少睡眠。</text>
<title>唐津道中口占</title>,<text>客從孤山來。西指沔陽道。江浦潮未生。荒林寒日早。道傍殘雪消。黃泥頗浩浩。僕夫步璊珊。羸馬倦欲倒。蒼蒼古德山。竹色尙未槁。暮登梨峴頂。西望目渺渺。碧海涵太虗。雲烟迷衆島。悠悠客路長。冉冉歲華老。天地浩無邊。此生長草草。白雪不可掃。客愁不可道。丈夫生世間。功名苦不早。酒酣撫龍泉。且復歌浩浩。丈人文章伯。白首尙潦倒。澗松晩愈翠。幽蘭豈終槁。彼美西方人。天涯懷渺渺。莫令翰墨塲。寒餓困郊島。歲月能誤人。容華鏡中老。期公入蓬萊。共餐金光草。</text>
<title>除夜</title>,<text>梅上春心一夜香。椒花酒美與誰甞。夢回聽取隣翁賀。風俗依俙是故鄕。</text>
<title>折竹揷戶</title>,<text>折得南隣一箇靑。移來白屋便能淸。早知勁節能醫俗。不問榮枯與死生。莖葉雖殘節未凋。晴窓留作歲寒交。浮生未有終年計。安得移根待鳳巢。</text>
<title>睡起</title>,<text>天涯三載尙飄蓬。客路何時更向東。故國江山愁緖外。異鄕春色淚痕中。浮生去住渾無策。撥悶杯觴信有功。睡起西窓看落日。數聲啼鳥在梅叢。</text>
<title>遣悶</title>,<text>海內無家客。天涯一病身。江山寧負我。梅柳各爭春。入洛非長策。登樓憶古人。豈無新歲酒。誰與作良辰。</text>
<title>正月十二日。閱簡齋詩。有正月十二日自房州遇虜南奔之作。隔世相感。有愴于懷。因用其韻遣懷。</title>,<text>去年旣居此。今年復何之。我生非轅駒。安能長縶維。所向豈不容。奈此盡室飢。亦知本貧病。吾窮寧爲詩。一飽尙有數。敢恨功名遅。固窮與斯濫。其初不容氂。貧賤敢不素。平地視嶮𡾟。譬彼乘舟人。岸上審其危。不自識所憂。入室方舒眉。窓外梅又動。雪月照氷肌。物色政如此。巵酒安足辭。海山含萬古。耿耿入撚髭。酣來忽揮洒。此事亦一奇。夜深衆籟息。百感集持頤。水國復春色。靑山擁茅茨。回首望江漢。天長鴻鴈飛。</text>
<title>立春夜書懷。用簡齋別粹翁韻。</title>,<text>遊子去故鄕。生涯無寸策。譬如辭巢鳥。所過凋羽翼。歲月不相待。東風吹遠客。時節非不好。浮生奈衰疾。湖上違卜居。名山負振錫。出門一搔首。江海深不極。忽憶竹窓人。千里共月色。何日泉水菴。開尊吐胷臆。</text>
<title>元宵次簡齋夜賦韻</title>,<text>幽卧不知夕。梅月窓前明。父老占豊歲。村村同語聲。乃知是元宵。使我心愈驚。悽然憶鄕井。起坐淚縱橫。勝日苦無酒。詎澆胷崢嶸。世路困腐儒。不關亂與平。幽懷負學道。壯志愧論兵。那將此窮途。寂寞過平生。</text>
<title>將別孤山。用簡齋別岳州韻。</title>,<text>敗絮勝無裳。薄酒勝飮醋。旅寓縱荒凉。猶勝在道路。我非不自寬。窮愁不我恕。屢遷悲樂郊。况復不如故。可憐南飛鵲。更繞何鄕樹。蒼蒼門前山。爲汝二年住。客行如浮雲。去留訃豈素。且復戀舊峀。欲去一回顧。乃知固窮地。是我休身處。向來飽栖遑。一春詩未賦。借問江山意。能化我臭腐。東風如相催。翩翩吹夢去。</text>
<title>悼希甲</title>,<text>向來天意極茫茫。報施于今秪可傷。可惜土中埋玉樹。空敎海內誦瓊章。十年學道魚千里。半世才名夢一場。白首關河懷舊賦。滿樑明月獨沾裳。</text>
<title>醉後</title>,<text>岸暗稍舒柳。窓明遂放梅。客心驚節序。時物攪悲哀。身遠難高卧。家貧易斷杯。途窮吟愈苦。豈免細君咍。</text>
<title>曉起</title>,<text>簷鳥語聲亂。幽人睡起遅。未全回遠夢。猶自覔新詩。雨入靑山郭。春生白水陂。江湖眼前濶。歸計可深期。</text>
<title>自歎</title>,<text>俗學終違俗。農居不解農。萍蹤長自轉。生理若爲容。客恨年年長。春光日日濃。草堂元計拙。中散况踈慵。濟勝存雙屐。澆愁有半甁。野梅明雨檻。春水漲雲汀。絶境身難到。危途涕易零。西峯頗有意。濃似故山靑。</text>
<title>管山道中</title>,<text>荒林西日暮。遠道客同歸。石亂水聲怒。山寒花發稀。鴉投光閃閃。馬倦影依依。預想江村夜。孤厖叫竹扉。</text>
<title>歸路</title>,<text>東風一騎發梅花。千里湖山領歲華。江市日斜人已散。群烏爭啅占平沙。客子生涯似轉蓬。十年春色淚痕中。湖山盡欲供吾句。驢背歸來滿袖風。落日明殘驛。悲風響遠林。江山千古恨。梅柳一春心。適遠幾回首。還鄕猶苦吟。那堪經栗里。駐馬更沾襟。</text>
<title>將別孤山。留示席上諸公。</title>,<text>遊子辭故鄕。生涯無定跡。復謝西湖梅。去作漢江客。故人一杯酒。慇懃風雨夕。綠楊政如畫。果花照瓊席。時物非不佳。浮生奈睽舃。臨觴忽不御。百感漲胷臆。</text>
<title>驪江記行 斗尾峽</title>,<text>古驛春深柳色濃。沿江一逕入雲松。長風卷峽雷霆怒。落日橫山錦繡重。地僻不關時理亂。驂羸似許客從容。擡頭更喜龍門近。薄暮遙聞林外鍾。</text>
<title>鳳安驛</title>,<text>峽勢東南拆。村墟杳靄中。漸將佳境愜。更覺俗緣空。花露千林曉。帆蒲一幅風。玆鄕亦可住。何事日飄蓬。</text>
<title>頭無頭村舍</title>,<text>江濶呑雙峽。厓傾着數家。名區不易得。詞客况同過。沙色宵宜月。山光暝作霞。相看耿無睡。星斗揷滄波。江水微茫江月高。林烟未散渚禽謠。漁舟暝過前灘去。萬里雲山正寂寥。</text>
<title>龍門山</title>,<text>足踏名山本不期。尋眞自恨十年遲。臨風暗結重來約。應有松梢老鶴知。</text>
<title>梨湖 宋兄仲綏別業</title>,<text>華表千年鶴不歸。野亭寥落枕苔磯。行人莫過湖邊路。花落空林有子規。</text>
<title>楊花</title>,<text>野外茅茨逈作村。淸江白石暎松門。何時盡室搖烟艇。直入桃花最上源。</text>
<title>出峽</title>,<text>花落深林古峽長。山門曉色政蒼蒼。參差霧樹分孤島。浩蕩風鷗趁兩檣。遠岫靑撑三角髻。晴江巧學九回腸。廣陵烟水驪江月。都入奚童背上囊。</text>
<title>別康退夫歸湖西 與聖兪聯句</title>,<text>梧葉飄零燕鴈嘶。秋風行色錦江西。炳。 因君更起庭闈戀。離思鄕心逐馬蹄。兪。</text>
<title>有人誇西湖亭榭之勝。仍爲賦之。在楊花渡。</title>,<text>君家住在鳳城西。烟水蘆花日夕迷。江月欲生孤艇去。海雲初散衆峯低。百年憂樂三杯足。萬古榮枯一指齊。門外俗塵深幾許。風吹不到武陵溪。檻外蘋花微着霜。高軒入夜有餘凉。沙灘水落桹聲急。玉宇秋晴鴈影忙。小夢欲回江撼枕。亂蛩初歇月窺床。十年多少滄洲興。會拓雲窓一把觴。秋水無痕淸似鏡。白蘋洲上西風冷。獨抱漁竿尋小遙。搖短艇。渚禽飛盡遙山暝。○明月碧波相掩暎。須臾幻出琉璃境。鐵篴一聲誰更聽。殘酒醒。滿舟撩亂蘆花影。右漁家傲沙岸秋凉楓葉丹。漁村菊艶露華團。人間毁譽三聲嘯。世上浮沉一釣竿。○天杳杳。水漫漫。滿堂豪客酒腸寬。醉來拂袖江干去。極目蘋風生暮寒。右鷓鴣天使君年五十。白首困靑衫。亭榭元探勝。風烟更不凡。睡鄕捐日月。世味謝酸醎。擧案那無孟。從遊况有咸。孔尊長自滿。張膾未應饞。野濶思裵相。湖淸憶賀監。菊斑明几席。楓纈間篁杉。翠袖張瑤瑟。靑𩣭壓鐵銜。揮毫雲藹藹。捧椀玉摻摻。談屑要長碎。愁麻不待芟。百年元過駟。三窟孰狡毚。且樂盤中穩。休論蜀道巉。生涯惟釣舸。日課但絰凾。天地明堯日。神人感舜諴。濟川聞傅說。授鉞見渾瑊。豈是輕簪紱。其如畏謗讒。葛洪尸定解。宣父口仍緘。雲氣連虗幔。潮聲殷翠岩。庭秋梧摵摵。窓曙鳥喃喃。更欲乘餘興。滄洲駕片帆。</text>
<title>奉送春崖兄歸雙溪舊隱</title>,<text>鍾鼓嚴城夜。星河華岳晨。朔風吹客鬢。江雪擁歸津。此地一尊酒。明朝千里人。那堪滿窓月。寂寞照沾巾。</text>
<title>南還道中 進退格</title>,<text>日暮孤山路。凄風響樹枝。嬴間封乍畢。華表鶴初歸。客淚行行落。溪流曲曲悲。壯心應未已。其柰事多違。</text>
<title>奉寄春崖仙案。兼示竹窓諸公。</title>,<text>天涯羈旅一身遙。門對終南掩寂寥。欹枕早凉驚蟋蟀。隔窓踈雨聽芭蕉。流年荏苒時將晩。壯志蹉跎鬢欲凋。孤夢每隨鴻鴈去。五湖秋水碧迢迢。</text>
<title>奉酬逋仙。長短律。</title>,<text>向晩晴蟬樹樹陰。愁烟不散古城陰。滿空秋色分孤鴈。落日餘霞影半岑。宇宙從來幾豪俊。山川隨處自高深。十洲只在東溟裏。費盡浮生象外心。右東郊晩望。籬蘂宵全落。簷柯曉漸交。氣凉書易潤。風爽枕增高。着沼光難定。連山勢轉豪。西湖綠應漲。逸興滿漁舠。右詠雨。</text>
<title>化仁石磴</title>,<text>古峽沉沉春水多。白鷗相並弄晴波。西風落盡三竿日。無限靑山不見家。</text>
<title>大津守風</title>,<text>海天空濶月輪低。鯨浪迢迢望欲迷。夢裡分明到江漢。不知身在大津西。橫風吹水碧茫茫。隔岸雲山盡夕陽。安得輕帆駕滄海。十洲三島恣翺翔。</text>
<title>次芝峯相公餞族弟韻</title>,<text>三月長安雨旣零。風吹桃李落空庭。露凝細草添新綠。雲擁邊山失舊靑。愁裡苦吟難得意。病來窮鬼易忘形。百篇一斗公能事。休惜淸詩起獨醒。春城過雨百花零。燕舞鸎歌滿小庭。晴旭乍分雙闕紫。宿雲俄露衆山靑。迹同野老長回首。心似淵明肎役形。淸晝下簾無箇事。市聲時攪午眠醒。</text>
<title>曉晴</title>,<text>淸曉開門看日生。夜來誰信雨冥冥。莫愁卷盡殘紅去。洗出終南萬仞靑。</text>
<title>贈家人</title>,<text>隔窓風葉弄斜陽。燕舞鸎歌共斷腸。明日錦江江上路。亂山何處識橫塘。</text>
<title>生女</title>,<text>得失唯當順受之。生男何喜女何悲。彼蒼不是茫茫者。未必終無伯道兒。</text>
<title>次車五山五言六韻詩韻。奉呈冬至兼奏請副使芝峯相公行軒 十首。</title>,<text>共說非常奏。誰能辦此行。高材符物議。妙簡自群情。太史占星象。天門識履聲。賀朝灰琯動。賜帶彩烟生。九鼎知邦重。三千覺路輕。金甌待他日。聖主記公名。玉節隨秋色。聯翩上國行。要知別離地。不作女兒情。且贈秦人策。休歌易水聲。揮毫白日動。拂劒晩風生。去路奚囊富。歸途陸槖輕。從來越裳氏。不獨飮詩名。古寺秋風落。登臨送遠行。客程從此始。尊酒若爲情。紅燭宵偏涕。寒江晩更聲。聡明推趙子。氣義愧侯生。三入寧言苦。千金且莫輕。麒麟他日畫。不擧霍侯名。使節承新命。關門記昔行。風烟如有待。亭館捴多情。月伴乘槎影。笳橫入塞聲。遼河聞鴈去。望海看潮生。病骨秋仍健。羈魂醉復輕。嚴程仗忠信。此外卽浮名。昔遇越裳使。題詩爲贐行。尙能破鬼膽。豈特動蠻情。世固無斯作。公宜得此聲。完顔懾胡奏。吐谷誦溫生。數卷傳應實。千金募尙輕。玆行定再遇。南斗掛鴻名。季子頻朝聘。王陽屢險行。遠遊酬壯志。勝跡愜詩情。筆放橫秋勢。囊留擲地聲。匪躬應世德。好士在平生。遼薊邊風儈。幽燕俠氣輕。悲歌屠狗市。倘有舊逃名。祖道應千兩。離觴只數行。那堪搖落日。復此去留情。淸白三鱣業。文章四海聲。精掄歸雅望。潤色待鴻生。秋潦臨河盡。孤軺入塞輕。想當歌杕杜。始覺副高名。一年秋欲半。萬里客將行。白日忽云晩。靑山空復情。關雲開殺氣。浿水落寒聲。霄漢瞻雙節。樊籠歎此生。贈言嫌意淺。作賦愧才輕。只爲酬嘉惠。非永附驥名。觀樂延陵聘。窮源博望行。驅馳雖一義。今古不同情。敷奏元能事。修辭必有聲。從知漢使節。定出魯諸生。淚爲辭朝落。身因許國輕。險夷惟素位。方可說功名。相公年四十。三作玉京行。落日數杯酒。浮雲萬里情。薊門秋樹色。碣石暮鴻聲。鏡惜流年迅。吟知太瘦生。荒郵邊酒薄。寒塞晏裘輕。自古賢勞者。輸忠豈爲名。</text>
<title>喜雨 少時作</title>,<text>上蒼久無雨。祝融噓烈欿。六合烘爲窰。生靈氣悽憯。老農空望天。不見一雲玷。已矣稼穡功。九重食久貶。桑林禮莫愆。騂牲兼翠琰。六責終不吝。至誠果難揜。幸哉三日雨。致此豈無漸。今朝風自南。上天雲有渰。床頭蟻戰罷。四溟森雨點。疾雷助聲勢。列缺光晱。須臾溪谷滿。槁苗還剡剡。豈徒說羽虫。亦復蘇菱芡。掃除世間熱。淸風生夏簟。黔首舞田疇。南訛始無慊。縱不望豊穰。寧復憂㐫歉。公田及我私。膏澤已俱饜。三農望已慰。頃刻神功斂。朝旭射芳甸。汀烟輕冉冉。鉤簾翫新霽。碧草色如染。添却芙蓉池。波頭風亂颭。客子僦屋居。旹月已荏苒。久苦趙盾威。沉眠門獨掩。幸蒙霈澤垂。園蔬時點撿。憶昨旱方殷。民生屬艱險。甘霖獲再降。商后果節儉。再拜歌帝力。斯言或非諂。</text>
<title>無題</title>,<text>我行悠悠恒底事。七年來往湖山裏。出門茫茫何所詣。驅馬又渡南湖水。湖邊雜花新着霜。松杉愈蒼楓葉紫。老翁穫稻婦採花。門外亂厖吠行子。入山寂寂出山靜。歸有誰悲去誰喜。滯思凄凄心自知。秋霞娬媚映雙淚。靈根已枯鴻鴈違。幸見千金報千里。西風吹衣山日暮。靑烟漠漠前郊樹。政看一鳥馬前飛。沉吟送入秦雲去。</text>
<title>踏莎行 麗情</title>,<text>失侶飛鴻。離弦飛矢。兩鄕千里三秋思。長江縱使向西來。也應不帶情人淚。○黃犬無憑。銀鱗無寄。眼中多少傷心事。一宵殘夢萬重山。天涯倘見相思字。</text>
<title>鳳棲梧</title>,<text>玉人一隔蓬萊島。弱水迢迢。望斷雙靑鳥。枕上啼痕誰解掃。多情却被無情惱。○芳信悠悠雲雨杳。流水落花。不管劉郞到。夢破五更心更悄。玉笙吹徹紗窓曉。</text>
<title>鷓鴣天</title>,<text>霜氣淒淒入繡楹。寒衾欹卧欲三更。殘燈挑罷邀明月。宿酒醒遅聽玉笙。○愁易積。夢頻驚。楚雲湘雨兩鄕情。靑鸞隻影重簾畔。腸斷西風落葉聲。</text>
<title>蘇幙遮 吳家亭</title>,<text>半天低。千嶂抱。一水揉藍。灧灧縈花草。湖上淸秋驚忽報快閣。登臨野興知多少。○夕陽沉。新月小。玉管橫拈。吹徹空江曉。相對一尊歸莫早。吳亭不减蘭亭好。</text>
<title>上聘君啓</title>,<text>亦欲東耳。願爲盡室之行。無以歸兮。不禁遊方之戀。敢將越調。輒瀆嚴聽。伏念某東西南北之人。山藪江湖之性。父與母兮俱亡。何恃何怙。兄及弟矣終鮮。莫顧莫問。破屋惟玉川數間。負郭無蘇秦二頃。歷落嶔崎之可笑。棲遅飄泊之堪哀。敵項羽之萬人。書去劒去。揖韓愈之五鬼。文窮命窮。嵇叔夜一生慵中。秪事彈琴鍛鐵。杜子美三年篴裡。不堪看鏡倚樓。負笈遠遊。才尙微於學北。摶風而上。志空壯於圖南。短梗何依。孤鳴自咜。淸秋巫峽。宋玉之心事悲凉。暮年江關。庾信之平生蕭瑟。縱有豊城之寃氣。空自干霄。未乘宗愨之長風。安能破浪。徒然糊口於四國。未逢知己者十年。無可往焉。有足悲者。何圖呂公之善相。誤及鮑宣之淸貧。坦腹若不聞。媿非王郞之佳壻。総角而獲見。濫承戴侯之淸塵。人皆笑王掾之癡。公獨與互鄕之潔。各言其子。置余于懷。不减生育之恩。非類謂他人父。之其親愛而僻。謬云稱其家兒。進之琴瑟之前。敎爾誨爾。授以洒掃之序。勤斯閔斯。謂科第雖榮。固難驅羊而拾芥。而男兒有志。所貴入室而升堂。將期式糓似之。庶幾無忝爾矣。盖余心愈慚於玉潤。乃人言或賀其乘龍。涸魚幾年。思沾斗水之活。寒鄕今日。欣被暖律之吹。嵇紹雖孤。山公尙在。魏鵲有可棲之樹。越鳥忘向南之枝。將依德宇於百年。忍辭春暉於一夕。第緣桑梓之遠隔。乃致丘壟之久荒。絶香火於影堂。還媿報本之豺獺。履霜露於異地。徒自寓慕於羹墻。廢王裒之詩。幾洒蓼莪之淚。抱臯魚之劒。不堪風樹之悲。顧蘋蘩誰其尸之。則蒸甞如不祭矣。非子職也。於汝安乎。如可使人爲之。安用有婦如康子。未有自致者也。固當事親若曾參。肆先靈長入夢而催歸。矧寡妹有看雲之悵望。鴒原雨急。喜飛鳴之不離。鴈陣風驚。悲行序之易亂。稚子夭而良人逝。隻影爲隣。私田薄而王稅多。四壁徒立。何况長年而伏枕。幾多朝暮乎倚閭。令伯陳情。報劉之日短。世勣煮粥。爲姊之情深。戒田氏之分荊。娣娰之比兄弟則薄矣。慕張公之書忍。君子之惟友悌者免夫。凡此數端。俱堪下淚。故人倫重連枝之義。而君子稱首丘之仁。愛顔淵哭墓之言。能動去國之感。喜周公䦧墻之詠。寫出在原之情。昔賢之垂訓非他。今日之懷歸以此。魯鳥斯擧。豈緣鍾鼓之不榮。燕鴻欲歸。非爲稻粱之未足。有行遠父母。能不悲哉。于歸宜室家。固非得已。漢南之柳搖落。豈堪遊子思歸。旄丘之葛䓗菁。空歎伯兮多日。錦城雖樂。不如還家。幷州却望。疑是故國。安能久居此。不如我所之。言告言歸。不瑕有害。載脂載舝。靡所與同。不能奮飛。莫或遑處。馬首東指。忍絶溫嶠之裾。我心西悲。猶回渭濱之首。行止莫決。去留兩難。非大人能割不可忍之恩。則小子長抱胡不歸之歎。恭惟德天罔極。仁海俱深。孝友治家。早已傳於汶上。詩禮敎子。當不讓於孔庭。居常掩義於閨門。動皆爲法於子弟。將見晉鄙薰而善良。豈惟懿親化其德義。謬以賤質。亦忝嘉姻。分雖殊於舅甥。情實同於父子。生成之莫匪爾極。憂患則必呼于天。其如容焉。必有與也。伏望無我有尤。少寬舐犢之懷。駕余與行。大慰啼烏之戚。則某樹相待。常棣歡迎。雪簷梅花。半不禁乎冷蘂。山窓幽竹。尙未改於淸陰。綵鷁相隨。未暇預報。靑春作伴。政好還鄕。寒江穩流。關路虗遠。某敢不雖違顧復。不畔門墻。聞紫陽之緖言。敢企勉齋之學。頌昌黎之貫道。不媿李漢之知。</text>
