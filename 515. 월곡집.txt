<title>盆梅 壬辰○十三歲作</title>,<text>一樹寒梅雪裏開。氷姿玉骨淨無埃。羣芳蕭索千林晩。春色嬋娟數朶回。淡月照時疎影動。微風過處暗香來。良宵誰放西湖鶴。獨對瓊華興未裁。</text>
<title>白紵詞 癸巳</title>,<text>吳王宮裏夜未央。銀燭煌煌刻漏長。哀瑟淸歌喧曲房。美人醉舞嬌無力。長袖飜動生淸香。遙聞晨雞鳴喔喔。起視天光曉蒼蒼。</text>
<title>積雨 乙未</title>,<text>前月一何旱。今月一何霖。旱澇不適宜。誰識上天心。連旬又連月。無日不霾陰。盈盈北塘水。今夜幾尺深。却恐終南山。遂爲漢水侵。稼穡將如何。嗟嗟彼黎黔。紛披屋角花。摧折新篁林。井蛙亦何意。閣閣競繁音。惟有一樽酒。獨酌還獨吟。</text>
<title>與國寶兄 再從璞 黃汝鳴 鍾 幷轡出東城</title>,<text>數騎聯翩出郭同。新秋已喜得淸風。斜陽欲落含西嶺。人影參差野樹中。</text>
<title>書齋秋夜</title>,<text>虫吟霜簟冷。月入夜窻虛。中有悲秋客。懸燈讀古書。</text>
<title>秋夜書感</title>,<text>霜風飄落葉。摵摵作秋聲。坐見羣芳晩。偏令志士驚。年光空自迅。事業竟何成。不寐沉吟久。疎鐘永夜鳴。</text>
<title>冬夜</title>,<text>搖落多愁思。窮陰掩弊廬。流年那得住。今歲又將除。有酒誰同酌。無人問索居。經冬何事業。兀兀一床書。</text>
<title>酬金兄剛伯 履健○丙申</title>,<text>昔聞吾夫子。十五志于學。我生十七年。碌碌無所得。人而不能學。與禽獸奚擇。古人有遺經。勉旃自今夕。拳拳服誠明。如射兼巧力。知行旣造極。自然有歸宿。周公豈欺我。聖賢可法則。</text>
<title>船上望杏洲</title>,<text>落日寒潮外。前林暝靄間。孤舟何處泊。湖上有靑山。</text>
<title>淸泠閣。同諸君次唐詩韻。</title>,<text>欲上山椒遠。行尋磵路斜。雲間微有月。樹杪耿餘花。坐石衣侵露。臨溪手掬沙。田夫乘夜返。一火近人家。東亭之會旣散未幾。聞張聖瑞亡。張海西人也。其同斯會。盖亦邂逅。而思前日之懽。未嘗不愴然。旣而汝鳴以甲辰死。今年士涵又死。此皆吾童穉同裯。豈謂奄忽若此耶。文酒之樂。宛然如隔宿。而屈指已十四年。歲月又何其迅也。己酉季冬書。</text>
<title>東亭晩吟。得輞川韻。己亥</title>,<text>野色蒼蒼遠。樵人路上稀。閒携綠杖出。步向前溪歸。花落山將暮。林深鳥不飛。依微見村火。古柳蔭荊扉。</text>
<title>和魚孝伯 錫胤</title>,<text>日暮羣壑暝。村烟藹以微。泠泠澗上亭。臥聞山雨霏。寥然夜色深。明日人將歸。不是經時別。我思亦依依。</text>
<title>入城</title>,<text>淸朝坐山亭。山色入戶牖。惜哉春將晩。花落淸溪口。微風有時來。飄拂池上柳。間關谷鸎啼。亦復相先後。今日舍爾去。城郭當馬首。將與故人別。花枝折在手。</text>
<title>余哭內以來。每讀蘇州悼亡之作。見其辭怨而意深。未嘗不傷感。秋宵獨坐。撫往興懷。輒步短詩二首韻。以抒情焉。</title>,<text>秋夜何寥寥。我懷方戚戚。素月帷間照。寒露葉上滴。憂人坐不眠。草虫鳴在壁。之子不可思。獨夢寒齋夕。其二人生如逝川。一去那復回。綺窻寂寂掩。明月時時來。思君不忍詳。我懷久含哀。生者日易忘。死者且寒灰。</text>
<title>抱川 進退格</title>,<text>晨過抱川縣。寒侵遊子衣。嚴霜連野白。冷日上山遲。逐侶關鴻叫。驚人水鶴飛。高風吹落木。我思亦凄其。</text>
<title>鐵原</title>,<text>靡靡我行邁。曉踏東峽霜。峽谷何崎嶇。平原忽曠茫。寒沙沒馬足。僕夫叱不行。川長路脩遠。日曖風更凉。依微遠樹外。羣山繚而長。行行日將午。烟火杳難望。不辭鞍馬倦。聊此豁幽情。</text>
<title>遊長淵寺。同仲弟公琰 琬 得松字。</title>,<text>籃輿上山頂。石路重復重。行盡白雲表。始聞招提鐘。僧房僻以潔。自昔少塵蹤。山空日色凉。木落寒霜濃。諸天肅陰陰。四顧多靑松。相羊不終夕。白日隱危峰。嗚呼。己亥先正郞府君宰金城。吾兄弟皆往侍。晨夕萊衣。愉然樂也。邑中多佳山水。先君公餘。或匹馬遊焉。吾與公琰未嘗不從。間有唱酬。以爲先君娛。公琰涉學晩。吾嘗憂之。然詩才實過人。嘗遊長淵寺。共賦古詩。其詩曰杳杳靑山外。山路問幾重。北風何蕭瑟。此時正初冬。下馬入梵宮。竹房聽孤鐘。天靜多白雲。山深無人蹤。倐忽霧乍捲。日色照高峰。登高望四山。落落多杉松。其格韻淸邁。吾不及也。吾喜而亟賞之。旣而公琰遽死不遂。吾又煢然。永爲鮮民。出此詩篋中。抆血讀之。書其下。丙午季冬。</text>
<title>寄汝鳴</title>,<text>人來聞君病。耿耿勞我思。孤燈照不眠。中夜坐虛帷。初秋洛城別。只言十日離。窮峽値寒冬。故人若天涯。山川雖適意。所思不在玆。幽討與誰偕。袖中多新詩。持盃不能飮。窻外雪風吹。努力加服食。吾亦有歸期。</text>
<title>寄元華伯 景夏</title>,<text>客遊非不樂。客意日蕭條。短景侵窮峽。情朋阻洛橋。參商自古歎。霜霰復今朝。歲晏瑤華在。君能寄寂寥。</text>
<title>金剛山歌</title>,<text>始余來金城。聞金剛去此百里餘。將往遊焉。適阻雪寒未行。而今且歸矣。因歌以寓想。吾聞金剛山。自古靈僊宅其間。茲山遠隔人間世。世上漠漠徒塵烟。我今匹馬遊東縣。雲霓彷彿眼中見。金剛僊人待我來。玉壺瓊露酌滿盃。川氷蕭瑟雪塞途。欲往見之路崎嶇。明日獨傍塵埃去。回首東望長嘆吁。寄聲問爾神僊侶。塵骨何時得蟬蛻。琅玕芝草來年春。驂駕白鹿長隨君。黃鶴兮高擧。安能與雞而爲隣。</text>
<title>將還京第書贈仲弟</title>,<text>自汝爲吾弟。別日曾無多。今將數月離。世故如之何。汝能留膝下。吾獨歸京城。歸京復何樂。閉戶百感生。汝欲慰我懷。且復從我言。勤心奉晨昏。努力學古文。新業日思勉。舊愆毋憚改。孜孜服嚴訓。早夜絶荒怠。汝年亦旣多。歲月固易遒。脩程日將暮。汝行莫淹留。豈不惜離別。耿耿獨在玆。嚴風起絶峽。我馬欲西馳。離合人固有。別愁爾自寬。相期明歲春。吾且刮目看。嗚呼。吾與吾弟數月之別。猶戀戀不忍如此。而今死生之訣幾年矣。詩中脩程日暮之句。初不過憂藝業之難究。警年歲之易晩。而今見之。辭意悽惋。類非吉語。嗚呼。斯豈亦讖歟。己酉季冬書。</text>
<title>金化路次。拜元將軍廟。感成一律。因贈爲將軍孫者元華伯。</title>,<text>絶峽寒陰水欲波。古祠門掩暮山阿。松杉谷裏氷霜冷。香火堂中歲月多。復矢餘魂存彷彿。征驂落日此經過。村人不識靑編事。遠客聊爲擊劒歌。</text>
<title>獨宿溪亭。夢中髣髴見亡內。旣覺不禁愴淚。</title>,<text>夢後瘦容却杳然。衾寒虛閣臥無眠。空山點滴思君淚。窻外微茫落雪天。</text>
<title>除夕墓舍志感</title>,<text>栗栗松楸夕。悽悽守歲節。煢然含哀子。泣此未死日。言容邈逾閟。歲月何其疾。來時若有覿。及至怳焉失。中宵坐孤燈。北風吹積雪。金壤有諸弟。彩服爭繞膝。金壤金城別號其二我思先人訓。拳拳惟孝悌。歷歷提耳音。申申燕侍際。吾頑亦太甚。子職恫莫逮。天時屬除謝。惕然增感厲。勤心服遺矩。兢兢毋或替。存亡恩不報。何以立斯世。</text>
<title>贈汝鳴 庚子</title>,<text>翩翩林中鳥。朝出暮歸還。遊人整晨驂。北風前夜寒。心思當離別。惻惻不能眠。歡言良夜永。攬衣起盤桓。參商逝依依。孰知我所嘆。窻前瓊樹枝。春華與爾搴。</text>
<title>維山有木三章答華伯</title>,<text>前月蒙惠古意一章。實悼亡友君素而爲者。愴焉存亡之情。令人起感。遂爲風雅體三章復焉。誠慕乎其古。非敢儗也。維山有木。有濩其條。我懷之子。庸德孔昭。惟其昭矣。遐不勞矣。維山有木。維霰莫莫。憂心怛忉。徂歲旣夕。我懷之子。曷行不復。維山有木。載隕載榮。滔滔我思。日月于征。無荒爾德。德言孔貞。</text>
<title>昔壬辰九月。陪先君自水落山歷訪芝村李公 喜朝。憇太極亭。今適十年。來謁李公。仍復登覽。愴焉有吟。辛丑</title>,<text>童歲從先子。遊驂憇此亭。登巖秋葉赤。倚檻暮山靑。世事今垂涕。天時欲換星。淸川猶舊響。終日隔林聽。</text>
<title>遊東山亭贈人 申平川別業</title>,<text>落落堂前栢。湛湛堂下池。亭午坐解帶。好風自南吹。繫馬靑林下。聽蟬高柳枝。三峰澹晩翠。遊客不能歸。遲遲出澗谷。惆悵送君時。擧手不相見。遙山將夕暉。</text>
<title>家大人在金衙。夢拜先府君。躬承誨語。仍敎導不肖不置。遂有志感詩下示。奉覽涕泣。敬次以上。</title>,<text>憑心至痛欲無言。何地將瞻杖屨痕。縱死能忘如海罪。今生已負極天恩。慈情尙欲開頑惑。警欬依然發夢魂。歷歷童年提耳迹。秋風淚滿郭東村。其二已矣床頭奉緖言。開緘惟有涕成痕。餘生永失期望意。泉下猶勤敎誨恩。孝弟拳拳宜刻骨。容聲僾僾秪傷魂。羹墻此世將焉仰。便欲歸身梓樹村。其三末路交遊益者難。賢邪惟在反躬看。盈床典籍眞師友。至訓承來四五嘆。其四正己齊家莫曰難。且將小學着心看。靑氊孝友能無墜。中夜撫躬怳永嘆。</text>
<title>書壁</title>,<text>莫謂天漠漠。昭昭莫如天。惡人雖欺天。天定必勝人。雷霆霹靂日。須令心泰然。</text>
<title>贈洛叟黃士良 遇石 歸洛浦</title>,<text>邂逅良宵飮。梅梢月影移。寒燈終夕話。滄海送君時。歸路能無雪。離心不暇詩。征駒休早秣。且與泛深巵。</text>
<title>雉城朴君 廷最 偕其族姪士達 遠枝。首秋上洛。館於我。今獨先歸。詩以贐焉。</title>,<text>松竹閒園歲色闌。送君天北路漫漫。風收海氣長山出。雪漲關程鐵嶺寒。鄕淚幾聽征鴈響。煙波已凍釣魚竿。歸時驛舍孤燈冷。惆悵參辰夜自看。</text>
<title>寄贈雉城李斯文 涵</title>,<text>迢遰河關路。商吟歲暮情。何堪滄海月。獨向小窻明。永夜人孤坐。寒天鴈自聲。怱怱離合事。目極嶺雲橫。</text>
<title>月夜小酌。與諸君次唐人韻。</title>,<text>皎月空樽入。寒庭起攬衣。鐘聲東闕逈。酒力北風微。雪已前宵白。星臨午夜稀。林梢鳥自宿。朗詠不能歸。</text>
<title>漁郞村八詠</title>,<text>朴士達爲所居漁郞村八景求詩。余舊聞村之幽勝。雖東南山水窟。可論甲乙。聽士達言。愈起遠想。爲各題一章。孰知絶關遐界。復得此別區耶。若余四方之蹤。幸携士達。同上水中臺。酒後誦此詩侑之。尤有趣矣。水靜寒沙集不飛。荻花如雪晩霏霏。忽然叫斷關山響。月上前湖人夜歸。右蘆洲宿鴈潑剌游魚綠藻陰。煙磯飛下亦無心。芙蓉澹澹斜光暖。搖漾霜毛玉溆深。右荷潭浴鷺琪樹寒光杳玉京。海門微雪曉新晴。翩翩不辨縞衣影。搖戛靑霄三兩聲。右斷槎舞鶴秋山隱隱水如紗。霞映晴空映霞。日暮飛來煙浦口。春風吹拂紅杏花。右落霞飛水南芳草水北煙。一曲悠揚響高原。靑牛自踏東風路。日午桃花不見村。右莎堤牧笛西風露冷蓼花洲。欸乃聲中晩泊舟。月照南船人語靜。白鷗飛上海門秋。右蓼岸漁歌蒼巖逈出太湖煙。月在虬枝正霽天。金波灧灧琉璃冷。驚起魚龍水底眠。右松臺霽月水邊楊柳靑欲低。篛笠人歸斷橋西。林霏暮共山光歇。時見微雲過綠溪。右柳亭疎雨</text>
<title>同洛叟次唐詩韻 壬寅</title>,<text>春睡不知晏。初光過遠林。遊絲千樹靜。細草一庭深。魚戲蘋塘淨。鳥來竹徑陰。和風散楊柳。今日共君吟。</text>
<title>次華伯遊鐘巖詩韻</title>,<text>城東數畒宅。溪上放歌人。映沼開淸帙。披林揖好賓。雨聽巖瀑韻。春愛澗桃新。時見閒雲起。行休共此身。</text>
<title>和華伯</title>,<text>不願傾世名。不願駟馬車。願與元華伯。白首何所如。心期固相投。切磋其可徐。君資浮而激。我質偏且疎。眞心况難持。病根在名譽。相觀痛鐫警。桀莠一剪鋤。其二隣春戒圭角。圭角固宜除。直恐壽陵子。學步失其初。行之豈無本。且求賢聖書。自有如砥途。何必陟崎㠊。從容義理中。樂哉眞可居。不聞昌黎詩。經訓比菑畬。其三人能參三才。不由此心歟。操心苟不臧。何有冠與裾。不愧方能直。無欲方能虛。吾願不負君。君亦不負余。炯然兩相與。氷月照璠璵。莫以方寸小。萬事從卷舒。</text>
<title>同金弟伯春 元行 宿二老亭</title>,<text>高欄臨太虛。江氣爽如秋。松下繫征馬。春雲澹汀洲。蒼然二陵外。水勢來忠州。憑樓寄遠目。野色莽悠悠。靑煙起夕飯。暝泝何郡舟。其二朝起山露收。上山折花枝。平沙淡如湖。白鳥飛相隨。柴荊唱午雞。遊子發遲遲。中心亮不違。何用惜分離。萋萋芳草綠。回首丹丘期。</text>
<title>淸心樓</title>,<text>惆悵客登樓。微冥雨不收。山隨春意濶。江泛暮光流。遠火龍門峽。歸帆燕子洲。無人語淸興。落日見沙鷗。</text>
<title>渡驪江</title>,<text>莫以丹丘深。而忘驪水濶。驪水杳空濶。煙波悵將別。</text>
<title>江邊行</title>,<text>江邊匹馬當扁舟。昨日原驪今忠州。春江綠澹春山靚。我行泝江不知休。山廻水縈皆勝境。菑畬離錯井落幽。靑桑繞村雞狗聞。蒼檜摩天鸛鶴遊。㓒巖以上多險途。巨石岌嶪抱長流。馬僵人蹶經齦齶。倒見山影百丈湫。欲問江路無人來。遠岸草靑吃黃牛。下瀨船如淩空去。船頭望我亦悠悠。江到嘉興又一曲。水勢曠茫山四周。江邊未午風乍起。晩來衝波奮石尤。篙師起立視遙天。北船直上南船愁。縱然我馬羸易顚。徐行却無波浪憂。今日會到黃江村。明朝快登寒碧樓。</text>
<title>梧江志感</title>,<text>峽深江氣凉。客懷轉悄然。靑林夕風度。水茶花正鮮。悠悠死生意。悵望出峽雲。江水潔以靜。儺珮憶遺芬。春光引滯思。日暮多悲顔。忘情吾未能。惻惻誰與言。</text>
<title>贈沈生璥</title>,<text>滄江幾百里。我行窮探歷。駐馬靑巖口。乃得幽人宅。披衣出見我。喜顔粲可掬。依山十數家。夕煙起耕鑿。松籬卷白霧。四面皆靑壁。龜潭十里明。彩雲峰如玉。生平濠上意。爽然同此樂。聞雞五更月。似在空中宿。</text>
<title>龜潭</title>,<text>一棹丹丘洞外移。煙汀日暖柳如絲。春方瑤草茸時晩。山自滄江劈後奇。立立巖崖如有待。飛飛鸞鶴欲相隨。蒼然五老留人意。辛苦移舟上瀨時。</text>
<title>彩雲峰</title>,<text>層巒崒崒若雲堆。雲亦山頭宿不回。誰識雲山分界處。半空笙鶴倐徘徊。</text>
<title>降僊臺</title>,<text>汀沙如雪石離離。悵望瓊巒雲起時。遲留不惜樵柯爛。晼晩三山采秀期。</text>
<title>島潭泛小艇至隱舟巖</title>,<text>春山信羸驂。峽勢阻以廻。行行出村口。白日潭西頹。三峰泛空綠。突兀馬前來。目擊便嗟呀。造物太奇哉。亭亭自鴈行。戍崒削瓊瑰。淪漣夕波暈。上有蒼蒼苔。由來訪瀛蓬。不必滄海隈。潭水碧灣環。輕舠且溯洄。層崖擁高標。石門空中開。僊橋抗雲表。此地似天台。高空漏片白。羽衣怳徘徊。探幽未遽還。暝色泛樽罍。藏舟萬古巖。水石𥔀相推。如聞蛟龍窟。砰磕鬬風雷。回頭不見天。列缺鳴禽哀。旋棹莫近前。亂厓欹欲摧。高吟裂巖谷。興好獨含盃。不逢浮丘子。惆悵望崔嵬。</text>
<title>回棹</title>,<text>蒼蒼石門樹。粲粲三山草。扁舟自茲去。煙霧繞僊島。</text>
<title>三淸灘用三淵韻</title>,<text>飛飛一白鳥。似欲向僊嶼。倚篷送遠目。爲我謝眞侶。</text>
<title>雲巖用外王考農巖先生韻</title>,<text>苔深太古石。壑吐空中煙。來時但荒岸。久坐亦泠然。</text>
<title>上僊巖</title>,<text>蒼崖皛皛斜日。古石泠泠素泉。閒雲獨返何處。遊子相看澹然。其二山表依微澗道。林端悵望遊筇。盤陀石上閒坐。遙聽禪房夕鐘。</text>
<title>守一菴。次遂菴韻贈惟印上人。</title>,<text>秪樹僊宮接。霞標石嶺危。行隨白雲入。坐看翠屛奇。花暖扶藜夕。湍喧聽磬時。三山採芝興。偶爾虎溪期。</text>
<title>翌朝冐雨下山。復坐中僊巖。</title>,<text>睡覺疎鐘響佛龕。起看雲氣欲黮黮。靑山向曙開新畫。白雨送人出小菴。羽客留期來幾日。溪朋勸酒興初酣。千章樹擁蒼巉壁。百道湍成綠淨潭。花徑委紅投杖滑。松梢滴翠滿觴涵。穿林皎礫堆霜雪。蘸水奇霞映蔚藍。深谷香來碧瑤草。半空煙護紫鸞驂。微看遠峀生初旭。忽復羣峰羃重嵐。靈境故應多變態。世間那得此僊巖。泉聲一夜添淸壯。衆籟紛紛不許參。</text>
<title>發槐谷。望龜潭諸峰。在雲霧中。</title>,<text>欲別龜潭去。其如煙霧何。靈巖故變態。細雨住靑蓑。</text>
<title>桃花洞用外王考韻</title>,<text>落落層巖逈倚風。巖邊花發參差紅。微吟不上蒼苔去。領取山光定水中。</text>
<title>寒碧樓</title>,<text>五老峰前孤棹出。淸風邑內倦驂停。一江雨氣來寒碧。三月春光滿錦屛。雲近丹丘空漠漠。風生翠竇欲泠泠。玄芝玉斧明年約。日暮悠然傍翠欞。</text>
<title>出溪亭次金兄文甫 聖梓 韻</title>,<text>先子煙霞志。衡扉傍小林。溪山幾日月。詩酒此登臨。瀑得前宵雨。松成一壑陰。追遊多舊客。醉後涕盈襟。</text>
<title>次蘇州韻</title>,<text>澗草幽香來。巖松高影落。盡日溪水鳴。淸暉抱虛閣。</text>
<title>又次</title>,<text>咫尺雲林遠世機。臥看幽鳥近人飛。靑驢且繫池邊柳。歸路蒼山未落暉。</text>
<title>携杖</title>,<text>携杖東臯望。悠然起遠情。斜暉佛川淨。遠靄道峰生。樹合層巖色。泉淸暮壑聲。塵心自澹泊。何必濯吾纓。</text>
<title>與洛叟次文甫韻</title>,<text>四面靑山不作門。十年種樹始成園。幽期好客時携手。晩色疎煙乍出村。密葉風傳黃鳥語。高簷日抱碧潭痕。斜陽植杖池邊坐。無數浮荷綠映樽。</text>
<title>歸路訪孫家庄。次洛叟韻。</title>,<text>曲折明湍綠樹間。雨餘三角倒孱顔。此心澹若山頭靄。著在淸潭暮不還。</text>
<title>立秋日寄文甫</title>,<text>高枕北簷下。槐陰畏日斜。窻開三畒竹。庭有四時花。忽已來秋意。徒然感歲華。蟬聲淸似昨。隱約野人家。</text>
<title>白雲寺。與勝天上人談舊。敬次農巖集中用陳白沙韻。</title>,<text>匡廬往事問東林。丈室悲歌涕滿襟。疊嶂回溪如故識。芒鞋藜杖獨幽尋。讀書菴古餘荒草。玩瀑潭澄照片心。小子何知當日趣。但看山頂白雲深。外王考集中有贈義淸長老詩文。盖蓮社契也。勝天能道其事。白蓮堂。先生讀書處。今廢。</text>
<title>淸泠瀨</title>,<text>淸溪歇吾馬。六月猶凉籟。霜厓皎不塵。古松蒼可藾。先生樂茲境。淸泠舊名瀨。小樓俯三池。超然勝覿會。浮盃綠溪曲。曳杖靑林外。澗響淸琴調。潭光蕩檻內。風燈十年餘。此樓隨頹碎。悠悠出壑雲。尙復林泉態。引領望溪源。我思何昧昧。</text>
<title>洞陰感懷</title>,<text>迢迢白雲山。遠與塵寰隔。先生昔遯世。遂作溪上屋。豈無江湖居。睠言茲丘宅。秪今詩卷上。太半洞陰作。我來恨太晩。杖屨追餘迹。逍遙俯仰間。似獲當時樂。松泉自淸泠。虛室餘觀白。况聞我母氏。寢地曾此山。泉源去悠悠。儺佩想盤桓。殘生恫獨在。萬事焦心肝。徊徨山澗曲。日暮未忍還。飛飛林中鳥。杳杳山頭雲。物態空復爾。誰知我煩寃。秪有無盡淚。臨溪寄潺湲。觀白。外王考所居室名。</text>
<title>溪亭曉起</title>,<text>前峰霧卷數星明。水閣蕭然衆籟生。鳴泉已是聞來慣。曉枕猶疑風雨聲。</text>
<title>月夜小酌。次文甫韻。</title>,<text>遙林暮色帶虛堂。作意新蛩近臥床。起看松梢生皓月。閒扶藜杖得微凉。池荷綠潑新醅足。石澗淸傳暝籟長。露氣著人渾不寐。夜深山意益蒼茫。</text>
<title>書齋夜坐</title>,<text>孤燭凉軒掩。千砧靜夜聞。人情悲代序。天道有平分。列宿晴含露。長河淨卷雲。瑤華搴自愛。歲晏夢明君。</text>
<title>東亭夜步溪上</title>,<text>入夜泉聲大。携筇澗曲行。秋峰萬丈秀。霜月四更淸。危石天光近。幽林曉氣生。傾壺發高咏。孤鶴樹梢嗚。</text>
<title>淸節祠次李于隣 德臣 韻</title>,<text>悲歌上幽澗。黃葉洞門深。淅瀝風霜氣。蒼森檜栢林。空山開廟貌。寒日照溪心。寂寂東峰下。時聞暮磬音。</text>
<title>書齋夜飮。同諸弟刻燭分韻。</title>,<text>小屋靑燈自放歌。年光衮衮劇飛梭。千林積雪兼天淨。九陌寒鐘入夜多。少日工夫須點檢。窮居志氣易蹉跎。身閒屢得江湖夢。湖上漁舟月滿蓑。</text>
<title>夜與國寶兄同飮</title>,<text>風透狐裘不怕寒。三更宴坐傍高欄。頻傾濁酒醺醺止。時抱瑤琴緩緩彈。霽月莫如今夜好。淸光聊共此心看。平生豪氣邵康節。安樂齋中臥弄丸。</text>
<title>同諸君夜酌。次賈浪僊韻。</title>,<text>紫陌鐘傳後。高天月上初。氷霜千籟逈。燈火一窻虛。夜冷飛禽息。庭空古竹疎。深樽聊共子。幽興得琴書。</text>
<title>又分韻</title>,<text>九陌人歸凍漏深。北風蕭摵響前林。閒中翰墨聊乘酒。興到歌呼不待琴。靜夜開簾星落落。寒天倚杖竹森森。燈窻忽聽晨雞唱。想見千秋大舜心。</text>
<title>與諸弟小飮。分韻共賦。癸卯</title>,<text>藹藹春陽。灧灧淸樽。維時吉日。兄弟旣存。翺遊平林。息偃晴軒。草生南塘。柳舒芳園。新菲郁如。日月川奔。秩秩良士。大猷思敦。鳥鳴其喈。笑語其溫。孝弟申申。勖余斯言。</text>
<title>驪州二陵</title>,<text>路近滄江轉。蒼森雲木愁。昭明周禮樂。奮發魯春秋。宇宙靑編在。園陵白日留。衣冠何處覩。涕淚不禁流。</text>
<title>英竹店</title>,<text>亭午江日和。羸馬倦遲遲。嶔巉抱亂崖。寂歷傍新菑。茅店俯澄湖。下泊商客船。籬畔紅桃花。春事似前年。靑陽泛蘋渚。暖風來柳陰。悠然歇鞍坐。意與雲霞深。丹丘望不極。憶我舊眞侶。幽期未晼晩。瓊草綠幾處。</text>
<title>記三僊巖，銑潭，舍人巖，龜潭之遊。贈蘇進士后由。</title>,<text>丹丘入窈杳。白雲深僊窟。湍巒互蟠糾。萬妙所融結。昔我策藜來。遊興極宕佚。依微赤城霞。忽又春三月。蒼崖馬前迎。嫰花衣上拂。石嶺界僊塵。泠風御突兀。荒山靜籬落。炊煙籠晩日。桃花來碧澗。古徑草茸茀。崖危入洞標。石驅鳴湍疾。金沙到日曛。老宿延丈室。晨睡警巖碓。枕席淸可悅。朝飯佛鐘下。短筇深松出。靈根閟別天。泝上奇逾絶。遮日巖盤陀。衆淙屐底聒。磊砢素磐積。水勢激以豁。巉峨萬古石。壁面天斲割。松間矗丹白。却顧魂猶怵。冥濛下峽雨。送我出林樾。中巖特秀絶。心會故第一。層砌萬玉整。翠壁雙掌屹。夸娥爲我開。化工爲我設。纖垢所不著。洞界在玆別。誰令白日雷。倚薄大冬雪。雙螭對噴騰。亘壁中欲裂。停爲十仞潭。綠淨鑑絲髮。窈幽望無外。况得霞煙蔚。雲巒遞吐呑。笙鶴度彷彿。神情眩所接。興會繁未述。餘流屢褰揭。亂峀傍嵂崒。明湍又一曲。特坐巖如佛。層砥百畝平。素泓至底澈。泉肥入耳喧。石濕移步滑。曖迷度嶺村。秣駒須雨歇。銑潭得初覿。有興亦超忽。長嘯四僊臺。目送高鳥沒。何來曳竿兒。觸我新興發。溪南碧玉屛。萬片工聯綴。渾疑大鑪錘。鍊出無限鐵。暝投鳳亭畔。夜川流㶁汨。龜潭泛朝旭。潭色琉璃濶。森然玉筍峰。萬刦無時屈。東南失天柱。水伯移此物。凌凌五臺水。氣勢太騰突。崩奔萬里嶽。力爭莫能截。餘威所挐攫。觀者徒怳惚。摩霄競頭角。再到迷曲折。移舷戌削根。偪側心駭慄。潛螭不安穩。怒飆鼓羣沫。沙棹悵孤旋。霧嶂杳如失。三島睠舊儔。石蒲長幾節。手持白玉斧。瓊華誰與掇。蘇君吾故人。緬邈花源逸。勞生羡爾曹。苦癖消難滅。滄江注我硯。碧雲沾我筆。題詩數百字。我興不可畢。荒山村名</text>
<title>七松亭</title>,<text>春湖淡如洗。問路七松亭。細草牛行岸。晴沙鷺立汀。江花拂衣白。村柳繫船靑。漠漠丹丘峽。僊人掩霧扃。</text>
<title>梧江次贈婦弟權亨叔 震應 韻</title>,<text>峽水淸以渙。峽樹綠葉繁。遊子此時去。征馬爲盤旋。十六館爾室。撫爾提孩年。存亡六載心。念爾容質溫。頻年再見面。孰謂阻山川。悲歡棄勿道。笑言卽欣然。春燈耿小齋。夜聲風送灘。忉忉惜將離。贈爾當何言。澐澐籬外水。曉昏無停湍。斯須或滯閼。天地氣不宣。於焉反人道。毋以嬉自安。童年不長在。羲和豈停轅。汀臯有瑤草。莫令鶗鴂先。</text>
<title>龍湫敬次家君韻</title>,<text>谿劈千重石。徑穿十里松。危峰回落景。晴壁擢新容。澗萼飛觴落。林雲倚盖濃。層巖趺坐久。休歇上方鐘。</text>
<title>外僊遊洞</title>,<text>玲瓏百畒玉。濯以淸淸泉。坐到山將暮。不知日似年。幽花爲映拂。古壁相新鮮。長嘯倚藜杖。林風來爽然。</text>
<title>內僊遊洞</title>,<text>晨筇傍長川。旭日川上照。松湍入谷明。露萼迎我笑。層磐淨如拭。怒潨爭吼叫。傍羅落落石。巉蒼纏藤蔦。穹騰龜鼉羣。物形巧相肖。中間百尺巖。屹起宜坐眺。湍潭曲屢改。領會斯爲要。戌削面蒼屛。樹花籠高峭。僊巖固秀絶。所極偏幽妙。蒼然崛奇態。誰與爾同調。崖口表危壁。箭括通成竅。朝霞漾水面。閃閃文縠耀。淸光蕩我衣。坐看山童釣。</text>
<title>葩串</title>,<text>大地疑氷雪。鮮巖百頃餘。乾坤殊洞府。造化快鋪舒。氣勢羣峰小。莊嚴萬木疎。崩崖紛欲落。橫笛且虛徐。</text>
<title>華陽洞</title>,<text>華陽洞裏一片石。我手摩挲長太息。兩行銀鉤森欲動。瑞雲時來繞其側。巖前皓湍流百道。九有羶氛不敢到。嗚呼此義久矣委塵土。翁兮翁兮心何苦。</text>
<title>入俗離山</title>,<text>湖山歷千重。我思猶偃蹇。飄然俗離興。不爲歸程挽。曉旭際初晴。霞氣啓靈鍵。巉峨馬前色。萬皺生疊巘。雲霄擢蒼白。氣勢自混沌。騰騰怒狻馳。百里尙蟺蜿。稍聞前寺鐘。策馬越脩坂。門前紫金幢。屹立浩刦穩。金身六丈偉。珠閣千棟烜。危甍駭仰矚。飛鳥迹所遁。茫茫飾詭麗。萬古迷不反。蒼崖拭老苔。古字讀貞琬。苗莠嘆自昔。有誰拔其本。奇巒輳几席。午歇東樓飯。籃輿上危菴。興到卽忘遠。泉爲霹靂奔。木與煙雲混。幽崖日色寒。山杏開時晩。高攀喜開豁。觴酌劇休偃。長吟寄浩渺。逸氣不自損。蒼蒼雲蘿暝。夕禽相與返。</text>
<title>東亭伏次家君感舊之作</title>,<text>少小齊肩樹。今成蔽日林。雲泉雙涕映。蘿薜一丘深。不盡含風瀨。孤歸隔葉禽。蕭然皆暮響。聽者自悲心。</text>
<title>秋日出東亭。從弟伯衡 璿 庶弟珷偕焉。</title>,<text>幽興城東出。秋雲馬首多。林蒼初細雨。荷淨更淸波。絲竹曾非樂。滄浪且自歌。遙溪生夕霧。樵子下靑蘿。</text>
<title>雨後訪曹溪</title>,<text>合沓幽崖住午陰。水簾淩亂振疎林。半霄掛作雙虹勢。千籟收成一壑音。飄沫恐沾蘿外鳥。餘湍欲抉霧中岑。遙看野日長川白。始覺遊筇入洞深。</text>
<title>小酌書齋用谿谷韻</title>,<text>積雨秋空度。南山夕靄輕。竹疎淸帙映。林靜早蛩鳴。獨臥軒裳外。悠然澗壑情。階花宜返照。凉意晩多生。</text>
<title>四友堂小酌</title>,<text>晩爽來高檻。翛然散遠隣。秋繁杉柏露。霄靜稻秔塵。冷蟪吟風永。疎荷立月新。淸光偏此夜。樽酒得同人。</text>
<title>訪南隣省吾兄 族從慶曾 不遇。諸姪待以酒核。留一律仰冀歸賜和敎。</title>,<text>遠山秋更濶。飛鴈曉來高。露屐溪南去。風驂海上遙。逢迎能族子。欵曲復新醪。明日凉原路。歸衣半夕潮。</text>
<title>諸親會四友堂。主人從叔父節度公方謫湖南。家大人以遍揷茱萸少一人分韻。瑗得少字。</title>,<text>秋閣四望逈。寒氣生木杪。重陽自佳節。風日淸以皛。情言同少長。灧灧樽中醥。餘霞淨平陸。落景浮寒沼。嘉肴忽不御。四坐心悄悄。遙山莽空野。極目南歸鳥。南方異土風。得無飮餐少。浮雲邈千里。悵焉首屢矯。黃花空在手。淸唱何嫋嫋。遙期赦書頒。丹鵲下雲表。</text>
<title>遊三角山</title>,<text>西巖寺後峰巒秀。山映樓前澗谷奇。赤葉層崖秋氣暮。黃雲古堞伯圖非。千年佛地歸關隘。短褐男兒有酒巵。屹屹華譙俯荒野。臨風慷慨且新詩。</text>
<title>道成菴</title>,<text>寒山爭馬首。秋色滿高城。歷盡千峰秀。猶憐一澗淸。藜筇幽徑住。煙氣古菴生。歲暮靈芝感。禪家亦道成。</text>
<title>曹溪</title>,<text>重携藜杖入曹溪。廢寺苔寒鳥雀棲。落木危崖增戌削。穿林細徑屢高低。龍孫霧窟歸無迹。玉女雲窻上有梯。檻外雙峰浮絳氣。坐看潭影日忘西。</text>
<title>溪亭曉別李士固 思重，李章五 命德 入城。</title>,<text>高亭見楓外。歇馬秋氣潔。山葉暮多霜。幽泉鳴冽冽。情言夜漫漫。悵憶明朝別。薄衾冷能臥。晨飆吹未絶。雲林有去住。歧路多曲折。泱漭前野日。遙峰曙雲缺。回首望君馬。寒禽下嵽嵲。</text>
<title>東亭翫月。次杜韻追寄沈衡重 鎰。</title>,<text>今夜山中月。圓光雨外微。高空雲忽散。遠樹鳥驚飛。皎合星垂野。明添露滿衣。淸輝有如此。方寸莫相違。今歲下元夕。約衡重觀月東亭。衡重將歸梨湖也。是夜陰雨不見月。燈下坐語。嘆天公之多劇。而二更開霽。月滿山如白日。相與陟嵁嶔臨澗谷。下上忘倦。便有子瞻臨臯之興。猶未已。則曳杖平野。望道峰，三角之秀。參星亦橫矣。間觴濁酒以陶興。醉拈工部律。次之未竟也。旣而余有春州行。歸則衡重已歸。獨其詩在几。余撫覽悵然。因思衡重嘗求別語。余今不暇他言。惟其月下談論。君子行己之大方具矣。姑書其咏月詩復之。亦庶幾朱先生同安聞鐘之旨歟。仲冬上澣。伯玉書。</text>
<title>農巖</title>,<text>白雲遙在目。靑山不可望。哀我生何晩。風塵迷所向。其二遙知觀白室。寒月滿庭白。永夜看靑燈。霜風吹水驛。其三明月淸泠瀨。山寒但宿莽。遺篇行獨吟。惆悵成千古。其四已矣劬勞德。哀哉小子心。秪今儺佩地。淚與泉水深。</text>
<title>迢然臺月夜</title>,<text>下馬危臺坐。中天皓月明。下方雞犬響。疑自白雲生。</text>
<title>夜宿淸平寺西寮。僧道泂自雪岳來者。道三淵遺事亹亹不休。</title>,<text>寂寞還吾樂。相羊與爾同。悲歌萬山夜。聽說百淵翁。照榻寒檠火。鳴簷古鐸風。心淸眠不熟。纖月欲生東。</text>
<title>步上僊洞。僧處訔偕。沿澗登嶺四五里。至息菴。菴構絶壁上極孤高。壁刻淸平息菴四字。世謂眞樂筆。有僧天浩年七十五。獨居菴中。余於農巖先生淸平記中見其名。與之語。亦韻釋也。滄桑易變。人事多慽。而枯木之形。獨保山中歲年。可羡也。浩師索詩。次淸陰先生韻以贈。</title>,<text>眞樂古菴如巢鶴。下視遙雲山漠漠。碧甃蒼窪宛餘迹。危臺寂歷苔衣蝕。淸潭照面我無怍。醉發高歌松落落。</text>
<title>携道泂向影池。令一僧上見性菴。袈裟而舞。風微日朗。變態奇絶。</title>,<text>參差萬山影。照此方池靜。何必菴中定。於斯可見性。</text>
<title>有懷淸寒子</title>,<text>悠悠林中想。惆悵不能還。百世淸寒子。於斯亦盤桓。巖寒凋蕨薇。落日皎高山。棲山豈亂倫。斷髮非逃禪。蒼蒼石上松。下有曾濯泉。心期久感余。佇立涕潺湲。</text>
<title>西川</title>,<text>西川坐將夕。山氣滿人衣。磷磷多白石。淸瀨蕩餘暉。僊洞有微徑。暮霞掩依依。高歌倚松風。棲禽先我歸。</text>
<title>昭陽亭。次壁上淸寒子韻。</title>,<text>極目雲何遠。橫空鳥未休。乾坤吾樂在。歲月此江流。野色千村冷。松風一檻幽。霜洲凋杜若。餘興待春遊。</text>
<title>與剛伯兄向陽山。途中次唐詩韻。</title>,<text>猶憶陽山路。悵然淚袂分。寒江今下雪。春樹幾停雲。野日歸人遠。汀煙獨鶴聞。遲遲兩征馬。聊足慰離羣。</text>
<title>書齋與洛叟諸人守申。醉後走筆。</title>,<text>今夕旣良辰。此酒聊屬君。盈盈十五月。素光如練紋。起來庭中步。高天無片雲。餘雪相皎映。何所著塵氛。疎星失其輝。曉鐘時自聞。北風吹我衣。我醉亦醺醺。寒燈床上明。聽君論古文。梅花滿疎枝。室中香氛氳。人生惜徂歲。酒賦久離羣。高歌余自樂。鍾牙何足云。</text>
<title>咏盆梅二十韻</title>,<text>空齋方歲暮。雲水意悠哉。皓霰凝千壑。玄陰積九垓。松杉同冷冽。蘭蕙奈傷摧。春色猶吾室。芳姿獨此梅。疎柯明蓓蕾。秀骨掩瓊瑰。天與幽貞質。吾看瀾漫開。淩寒映簾闥。對月耀樓臺。曉夢羅浮近。和風庾嶺回。發生先雨露。造化漏胚胎。冷艶淸茵几。深香泛斝罍。肯容蜂撩亂。時許鶴徘徊。皎納輕盈雪。靑添點綴苔。鉛丹曾不借。桃李敢相猜。閉戶袁安伴。騎驢孟浩來。淸根當秉燭。淡蘂落傳盃。調鼎明年事。傳神上客才。寒標動篇翰。高興出塵埃。幽抱欣相托。天機感易催。濂翁蓮獨愛。陶令菊偏栽。吾得西湖趣。玉山花下頹。</text>
<title>臘日拈弇山韻。與洛叟共賦。</title>,<text>臘日新醅問玉缸。寒梅的歷照西窻。花香歲色同云暮。酒力風威兩不降。海客能來吟白雪。漁舟有夢落滄江。浮名於我輕如芥。千石洪鐘未易撞。</text>
<title>答寄二弟</title>,<text>白雪宜明月。梅花宜白雪。漫漫季冬夜。不宜離思者。思汝不見面。見汝詩婉孌。此時高堂前。誰與隨其肩。朝日北風勁。原野一以冷。勤勤奉親言。嬉戲莫出門。離思終何如。明燈照我書。</text>
<title>同諸君出東亭 甲辰</title>,<text>忽憶溪亭好。悠然信馬時。山寒微雪在。野濶宿雲遲。水竹春來興。碁樽世外期。狂吟同岸幘。西日綠塘移。其二溪上行歌客。蒼山日暮時。禽魚同我樂。花柳得春遲。村酒綠初潑。故人來不期。徘徊風滿閣。簷外白雲移。</text>
<title>深谷謁靜菴祠</title>,<text>靑山檜柏起悲風。天日猶臨一畝宮。春鋤莫及山前草。恐有芳蘭在此中。</text>
<title>寒食歸陽山途中書興</title>,<text>春蕪日日馬蹄綠。寒食年年馬上過。池上梅花澗上柳。故山節物今如何。</text>
<title>與尹景平 心衡 遊伽倻山</title>,<text>百折春流信馬蹄。千峰秀色問招提。靑蘿路細逢人少。紅杏村幽有鳥啼。雨後泉光淸滿袖。晩來雲氣碧臨溪。今宵石榻聞鐘興。臥處層巖落月低。</text>
<title>伽倻四詠</title>,<text>谷口幽事初。林花鳴好鳥。松疎蔭丹屛。泠泠淸澗繞。古色濯沙礫。天然不嫌小。微湍盪山暉。夕氣頗窈窕。跂石不能去。淸磬來雲表。右玉屛溪山溪多曲折。春木繫遊驪。危巖左右開。碧流中奔馳。落爲方圓潭。坐弄皆淸漪。我來荒野中。不謂得斯奇。仍歌滄浪曲。山日落遲遲。右石門潭飄然負藜杖。不問水西東。巖光漸明鮮。水落煙靄中。高崖屢噴薄。颯沓來山風。白雲易迷人。靈源行不窮。春衣掛靑樹。石潭澄映空。右臥龍潭臨溪石爲徑。花露濕未收。誤落靑蘿中。仍逢碧潭留。懸溜灑滿衣。危壁立當頭。窈然非人境。林鳥下更幽。淸泠山水意。獨與耳目謀。右玉梁瀑</text>
<title>和景平屛溪雜詠</title>,<text>春溪立馬是山門。寂歷松籬巖下村。度壑輕風繁鳥語。隱林斜日澹花魂。興來筇屐忘危徑。幽處歌吟少俗言。掃石弄波成久坐。蒼蒼峰影落淸樽。其二幽期不與春風違。花滿前溪曳杖歸。世路憂歡無可奈。巖泉跌宕豈云非。雲端聽瀑松多濕。暝裏看山鳥亦稀。昨夜嚴陵灘上夢。扁舟將製綠蓑衣。其三靈脩佳約莫言遲。林壑歸來得自頤。携客蒼山春服暖。飛觴碧澗夕陽宜。危巖落瀑含羣籟。遠壑浮嵐媚晩姿。萬事固應高臥好。悽悽秪有去閭悲。</text>
<title>次景平韻贈尹老鳴履</title>,<text>山人不在山中居。踏遍千山興亦餘。忽漫春風謝公屐。相將至樂濠梁魚。掀髯碧嶂淸樽盡。信脚蒼崖坦地如。八十康强非有術。機心久已謝名譽。</text>
<title>四友堂賦得落梅</title>,<text>開遍疎枝落已紛。一年春事未平分。飄揚夕照明疑雪。散漫晴空淡映雲。縱逐微飆林外去。尙留淸馥坐中聞。含章點額渾閒事。三日風流憶令君。</text>
<title>眼病獨卧次簡齋韻</title>,<text>終朝兀兀只書空。照眼繁花總霧中。深院卧聞風欲雨。韶光判送燕於鴻。雖妨康樂看山興。且得維摩面壁功。萬品森如收視處。玄機故待靜時通。</text>
<title>夜與諸兄弟小集呼韻</title>,<text>翩翩暮歸鳥。起我步前村。遠峀晴雲逗。幽溪暝籟繁。高空來皓月。一色見平原。且盡花間酒。中宵露滿樽。</text>
<title>往哭汝鳴。歸路志悼。</title>,<text>此別相逢復幾時。當時一日亦相思。間關谷鳥如求友。寂歷園花已謝枝。故宅獨尋羊仲徑。名山永負尙平期。從今文酒同誰樂。朗月淸風秪作悲。</text>
<title>將還京第。次族弟伯溫 瑋 韻。</title>,<text>林下草堂吾自還。淸池亦足濯塵顔。生身恨在唐虞後。立志羞居管樂間。飛鳥潛魚何所樂。朝曦夕靄有餘閒。三旬憂患無佳興。明日那堪更別山。</text>
<title>同諸君小飮竹所</title>,<text>窻外千竿竹。南風翠作林。悠然迎客坐。便似入山深。綠酒仍晴日。黃鸝更好音。微凉生岸幘。萬事一高吟。</text>
<title>積雨</title>,<text>積雨何其甚。三旬不肯停。山雲朝每合。屋溜夜仍聽。竹翠摧當戶。梅黃落滿庭。東溪應可賞。飛瀑撼虛亭。其二怒颶吹長灑。屯雲釀未休。高天無乃漏。大陸直須浮。舟楫三江阻。人煙萬井愁。幽憂並此夕。空對酒新篘。</text>
<title>疊林字</title>,<text>高齋不受暑。凉意起前林。紫陌軒車遠。靑苔院落深。雲歸山更色。日暮鳥多音。郢曲眞難和。淸樽秪苦吟。其二隱几如年日。聞蟬欲暮林。池光花㶑㶑。雨氣樹深深。一枕羲軒夢。孤琴山水音。無人同我興。惆悵憶君吟。</text>
<title>東亭會李汝剛 秉健，南吉哉 有常。章五，伯衡亦偕。次汝剛韻。</title>,<text>淸泉響虛閣。山日柳邊遲。出郭新晴興。開樽好客期。夕陰遙壑靜。秋意老蟬知。坐覺巖光暝。雲煙待我詩。</text>
<title>朝起共賦</title>,<text>朝光欲生白。澗鳥已爭吟。荷露翻淸沼。林雲依碧岑。塵中吾輩少。郭外此山深。未許尋歸路。移樽更柳陰。其二荷氣午風過。起來池上吟。日長但流水。雲歇盡遙岑。碧樹聞蟬靜。靑蘿繫馬深。行歌不能去。山徑生微陰。</text>
<title>次吉哉韻</title>,<text>水閣新過雨。幽期得與君。酒醒林日晩。詩罷石泉聞。未歇荷蕖露。多生澗壑雲。山光澹向我。欲別重慇懃。</text>
<title>于隣李幼安 綏 適自郊外來訪齋居。出唐人韻共賦。</title>,<text>夕日移花影。微風入葛衣。庭梧秋欲動。巖桂夢時歸。迎客淸樽滿。看山獨鳥飛。歸來應憶我。凉月在柴扉。</text>
<title>生日書懷</title>,<text>七月十一日。我之降生辰。悠悠廿五年。虛稱丈夫身。耳聰而目明。心靈而氣淳。如何天壤中。甘作饕餮民。苟能充其才。聖人亦何人。今朝宜惕厲。舊習莫因循。千古湯盤銘。日新又日新。</text>
<title>東亭感懷 丙午</title>,<text>天時衮衮自炎寒。霜雪山齋此歲殘。杖屨扶携曾彩服。樓臺寥落只靑巒。乾坤俯仰孤生在。涕淚汍瀾舊客看。更有氷泉流咽咽。日西無語立高欄。</text>
<title>疊前韻</title>,<text>百感悽然坐夜寒。三更山閣一燈殘。風多空谷無停樹。雪罷疎林見舊巒。親戚語長樽易盡。悲歡事過淚同看。此生耿耿心期在。氷澗淸泠月照欄。</text>
<title>送外舅權公 定性 出宰南平 丁未</title>,<text>岳父方之湖縣。索瑗別詞。余之獲事公今十三年。公之愛余。余之慕公。固有心期相悅。非直甥舅情懿。而中年人事之變劇矣。多哀而少樂。久離而鮮合。今又將千里別焉。重念余零丁畸孤。倀倀無人世意。而公又舍之遠去。余今何以爲情。亦何能無言。遂爲詩以獻。春風皁盖出王城。細草東郊五馬鳴。江樹暗時知別意。海雲多處是官程。今朝驪唱難成曲。十載盆歌已愴情。千里音書應有便。北來鴻鴈莫離聲。時公作路淸峽。故第二云東郊。</text>
<title>同華伯洪純甫 啓禧 出花郊。歸路共賦。</title>,<text>玉美難無玷。金精必待鎔。平生聞孔孟。所願學夔龍。未耐浮淆俗。羞看齷齪容。春郊方柳色。終愛澗邊松。</text>
<title>寄士固</title>,<text>簷外翩翩乳燕回。小窻長爲看山開。風來嫰翠憐新柳。露浥餘香惜落梅。北郭詩朋書久斷。東郊春事雨頻催。韶光强半忙中度。虛負花前白玉盃。</text>
<title>携弟妹女兒。賞花家園。</title>,<text>東風吹送雨絲斜。開遍園中百本花。黃鳥數聲三盞酒。一年春意在吾家。</text>
<title>與洛叟，伯衡。將遊楓嶽。過鐘巖。</title>,<text>出谷淸泉一道橫。雞鳴籬落白煙生。飄然不上吾亭去。爲有蓬萊引遠情。</text>
<title>過三釜淵洞口。憶三淵先生有感。</title>,<text>昔拜淵翁春州時。翁言三釜瀑布奇。十丈潭下神物藏。出沒時聞雷雨知。我自東歸入山門。十月飛瀑猶崩奔。千章松檜蔽高雲。萬石巉峨闢靈源。水聲林風山谷動。晝日陰森心魄悚。淵翁此山曾結茅。偃蹇叢桂憶攀弄。八年今日山前過。萬事悠悠悲奈何。太華高峰空嵂崒。高風邈然藏山阿。</text>
<title>鳴韻潭</title>,<text>嵌空石下碧沉沉。倚杖層崖駭俯臨。應有神龍深處伏。萬山松檜和幽吟。</text>
<title>表訓寺淩波樓</title>,<text>澗道籃輿緩。松陰佛寺開。虹飛仍彩檻。鶴去但高臺。秀氣千峰出。淸湍萬瀑來。煙嵐春服濕。朝自石門回。</text>
<title>天一臺</title>,<text>一氣飛騰駕八垠。高撑碧落絶遊氛。晶熒秀色橫晴日。出沒奇光奪白雲。洗濯應傾銀漢水。雕鎪不費巨靈斤。芙蓉玉雪尋常語。寫照何人得七分。</text>
<title>萬瀑洞</title>,<text>溪行一白石。澗流歷幾重。幽花映素壁。爛若霜後楓。層湍灑餘沫。人在飛雪中。徘徊望溪源。皓然出千峰。却疑樵柯爛。時候易春冬。淸潭浮綠觴。白日在高松。夕漪蕩晴雲。霞標連碧穹。十里玻璃界。四周玉芙蓉。澄明水若空。何所伏神龍。雲車夕不來。引領天之東。</text>
<title>石上見先君題名。涕淚而已。</title>,<text>危峰四合水悲鳴。拄杖雲林獨愴情。靑山皁盖曾遊迹。淚盡蒼苔石上名。</text>
<title>更入萬瀑洞。敬次外王考韻。</title>,<text>天一臺前朗詠歸。香鑪峰下弄淸暉。瑤潭瀑落蒼杉動。玉洞春寒絳萼稀。水影坐看雲屢變。天風時送鳥高飛。文漪白石移筇遍。不管山嵐濕盡衣。</text>
<title>自摩訶衍。復下萬瀑洞。</title>,<text>雲臺振衣還。澗路生松風。珠潭不可忘。及此山日紅。奇峰四廻合。上有雲蔥蔥。淸漪坐久弄。水石相玲瓏。僧來翠微外。鳥度明鏡中。香城正落照。秀氣橫素空。水聲含羣動。巖香發幽叢。沉吟不能歸。暮色遙菴東。</text>
<title>上隱身臺。大霧四塞。不見咫尺。</title>,<text>路失孤筇下。臺危積氣前。眼中迷陸海。身外只雲煙。不借扶搖翼。能遊混沌天。虛空聞噴薄。飛瀑在那邊。</text>
<title>三日浦</title>,<text>丹書石下晩移船。擊汰煙洲興渺然。鸞鶴不遙蓬海路。笙歌時逗彩雲天。瓊潭芳草春行暮。玉洞樵柯爛幾年。三十六峰回首別。綠汀歸棹望如僊。</text>
<title>次景陽丞金士源 道洙 韻</title>,<text>白鹿靑鷖待我行。琪花春色衆香城。扶桑咫尺東溟碧。笑讀丹書石上名。</text>
<title>李監司 潗 挽</title>,<text>先人有好友。今日又九原。交情百年托。舊好三世敦。心肝炯相照。豈復皮毛存。一室芝蘭臭。暇日朋酒樽。揮麈皆英音。落筆無凡言。風流映一席。和氣春陽溫。童子亦何知。陳迹終難諼。凄凉舊里閈。淚落西州門。其二世衰無人物。公亡孰不哀。遭遇惜不早。時命奈相猜。文采屈下僚。政事見通才。如彼楩柟資。欝欝老山隈。初逢匠石顧。忽爲風雨摧。棠陰但遺化。海氓哭成雷。空聞紫書頒。忍見丹㫌來。良猷欝未攄。遺恨掩夜臺。其三鮮民不能死。天壤慙視息。不以我頑戾。公心每傷惻。孤生有攀依。舊誼銘肝膈。先阡草三宿。送公卽窀穸。泉塗應舊契。松檟近咫尺。俯仰恫人世。涕淚盈我臆。獨執孝子手。疚心念欒棘。哀辭豈敢文。聊以寫衷曲。</text>
<title>安東釋子道文携詩卷來乞詩。首書淸陰鶴駕山作石室先生一角巾一絶。外氏諸尊詩皆在焉。敬用其韻。演爲三章以贈。</title>,<text>石室先生一角巾。空山獨往絶人羣。百年詩卷皇明日。萬里腥塵薊北雲。其二石室先生一角巾。胡庭義折犬羊羣。春秋欲讀能無地。浩刦中臺衛碧雲。其三石室先生一角巾。淸風峻節伯夷羣。春山不盡迷陽綠。千仞高臺憶臥雲。</text>
<title>讀外王考詩。又疊韻志感。</title>,<text>渼上春風一幅巾。吾生未逐冠童羣。詩中坐閱恒沙刦。回首江湖涕滿雲。</text>
<title>秋日遊蕩春臺。路拈少陵韻。</title>,<text>靑山淡於畫。朝日傍川行。古木藏蟬靜。秋花照客明。雲霞多別界。詩酒得吾生。繫馬林亭坐。高吟起遠情。</text>
<title>又呼韻</title>,<text>立馬淸溪曲。扶筇古石臺。空山聞磬去。蕭寺有僧開。老樹秋先識。浮嵐雨共來。沉吟巖日夕。幽鳥勸含盃。</text>
<title>蕩春遊後。又約同遊諸公卜夜于敝軒。申周伯 維翰 亦至。客有鼓琴。而歌者和之。余又賦詩以佐其樂。</title>,<text>風來高閣夜聞歌。揮麈淸言好客多。凉月扶疎移砌竹。微雲㶑灧逗庭柯。豪情不作秋虫語。閒夢頻隨白鷺波。樽有新醅須痛飮。此中眞合臥無何。其二風軒耳熱發高歌。白露空庭月色多。豈厭酒盃頻入手。且聽霜葉欲辭柯。琴隨古竹淸能韻。河泛疎星淡不波。人世百年歡日少。沉吟莫問夜如何。</text>
<title>宋晦可 明欽 將遊妙香山。行且求別語。以一長篇應焉。取意而已。文可略也。</title>,<text>天地在方寸。一心非所局。何必登泰山。然後爲有得。觀君今日行。高興入寥廓。馬首浿江淸。天際香山碧。微霜下山木。萬峰增戌削。秋潦落已盡。川光如練白。登高望神州。渤海一泓滴。長嘯視晴空。蕩無雲煙迹。蒼茫眼中境。斂之歸胸膈。靈臺炯然照。一理誰間隔。明窻十年書。於此快得力。古來子長輩。滔滔皆物役。西去百里餘。路出麗氏國。荒凉善竹橋。有碑高三尺。朋情重交修。志士傷頹俗。臨分欲有辭。慷慨不可抑。</text>
<title>仲秋。與國寶兄及羣弟遊華山。赤岸李仲晦丈 相顯 追至。同宿太古寺。朝起次岸翁韻。</title>,<text>空山淅瀝曉霜淸。滿目秋光繞粉城。白瀑危欄聞颯爽。靑藜細路踏欹傾。晴雲萬里峰爭出。紅樹千巖日更明。詩老相携眞不意。飄然謝屐恣閒行。</text>
<title>山映樓</title>,<text>靑藜拄遍水東西。霜落層峰日色凄。秋樹可能留去馬。虛樓不忍別淸溪。崇城萬雉看人力。伯氣千年聽鳥啼。多愧書生無遠略。一樽雙屐只相携。</text>
<title>枕雲上人大休。卽三角同遊韻釋。袖詩軸見示。次其韻副索。</title>,<text>秋晩華山客興豪。招提信宿伴禪曹。蒲團不話三乘偈。風檻同臨八月濤。別後新詩黃葉落。夢中疎磬白雲高。淸樽此夜留甁錫。滿袖煙霞動彩毫。</text>
<title>李文學 瑋 挽</title>,<text>如蘭先子契。立雪渼湖時。古義今方見。深心許共知。團欒無褻語。造次輒良規。存沒孤生感。胡能寫作詩。其二九月風霜急。孤阡妙寂開。山丘先友盡。天地此生哀。血淚惟危喘。神交定夜臺。傷心渼陰路。忍獨葬公回。</text>
<title>月夜訪晦可兄弟。共拈正學集韻。金叔季潤 道澤 亦在座同賦。</title>,<text>年光搖落送秋歸。西巷東鄰見面稀。明月閒軒開菊酒。靑山前夜夢荷衣。寒鐘度陌人初定。疎樹驚霜鳥屢飛。千古同安夫子意。燈前心事莫相違。</text>
<title>翌日諸君復集金士亮 聖采 第小飮。爲送晦可兄弟出龍湖也。以李白終然無心雲。分韻得然字。</title>,<text>龍山非百里。別意更悽然。歧路無窮事。盃樽欲暮年。風高征鴈外。水濶釣磯前。雪後寒汀月。幽期入剡船。</text>
<title>溪亭簡成老 夢良</title>,<text>風薄空林冷十分。一甌村酒作微醺。圖書壁裏無塵氣。雞犬籬邊有淡雲。古檜自生霜後色。淸琴不似世中聞。洛城親友來何晩。坐久山窻夕籟紛。</text>
<title>山中有懷寄諸君</title>,<text>無事睡晏起。無客門晝關。閒雲亦何戀。澹然只在山。故人阻幽期。延佇山閣寒。松風終夕起。古琴爲誰彈。沉吟一樽酒。明月不長團。</text>
<title>寒齋風雪。閉戶寥然。忽蒙士固足下見惠一律。輒欣然步韻以呈。</title>,<text>搖落玄冬意。閒軒晝掩扉。松篁千籟勁。氷雪一陽微。歲暮無征鴈。江空有釣磯。風塵山水曲。不恨賞音稀。</text>
<title>課日看書。時復小醺。了無他事。士固又寄示一律。次韻答之。士固時讀論語。</title>,<text>松竹園庭正雪霜。夜寒鑪火坐深房。醺醺入口酒三盞。兀兀隨身書一床。道外不知吾事在。閒中多見世人忙。遙憐西巷懸燈處。宣父遺篇味獨長。其二庭柯宿鳥起寒霜。夜氣凌凌入臥房。黃卷有情常在手。素琴無曲秪橫床。風波世路誰非夢。今古男兒太劇忙。怊悵十年漁釣約。嚴陵臺畔水空長。</text>
<title>冬夜與諸君賞月飮酒</title>,<text>樽酒寒軒度禁鐘。北風時復振疎松。雲林舊夢頻聽鶴。氷雪窮陰正蟄龍。三尺琴淸含夜籟。十分月白見天容。堂堂珂馬寒街閙。快士詩情醉更濃。</text>
<title>和吉哉寄示梅花詩韻</title>,<text>山中春意梅先動。花下幽人興自多。久判小車寒不出。月明將奈淸香何。其二雪滿長安卧高士。月生溪檻冷癯僊。空山別後相思意。好友新詩仔細傳。</text>
<title>疊前韻</title>,<text>君與梅花太無分。梅花最道江南多。長樂聞鐘他夜夢。北風京洛不歸何。其二吾將洗子前塵累。送伴空山縞服僊。說夢田婆多事甚。枯榮一理不言傳。吉哉自朗州歸。借寄余巖亭。亭有老梅。在盆且發矣。吉哉日促余來。而余未之往。今吉哉次簡齋二絶來。且自詑獨有梅分。居然處以西湖主人。吉哉盖未曉余意也。坡翁在海外。逢春夢婆。因了富貴爲夢幻而榮辱之不足驚。達者亦有取焉。吉哉南遷不久。其果逢春夢婆。而脫然大覺榮辱之倪。不可必也。吾故使吉哉獨與梅花居吾亭。欲吉哉寂寥閒淡之中。得邵翁看好花之訣。悟夫物理衰盛之妙。而不特薰淸香而挹高標而已也。吉哉豈知此意也。且湖南東國之庾嶺也。最多梅花。方冬盛開如春。今梅未發而吉哉已歸。其脩竹叢碧中。千樹璀璨如雪者。吉哉不能見也。乃守吾亭中二三蓓蕾以自多焉。得無有海若笑乎。余與此兄忘形久耳。固有萬本梅在吾肺腑間。非必拘拘色相爲也。然且待月魄漸生。踏雪出郭。花下對飮。一試吉哉看花法如何也。</text>
<title>出溪亭看梅。梅閤有吉哉書二詩。一則放翁。一吉哉作也。步其韻寄吉哉及其弟德哉 有容。</title>,<text>踏雪尋花興。高人不負渠。淸香宜皓月。月下讀吾書。其二斟酌春風意。寒英次第開。空山念幽獨。君去又吾來。</text>
<title>疊前韻</title>,<text>花發與花落。天機只聽渠。陰陽剝復妙。此亦一羲書。其二君來花始發。君去花盡開。馨香日凋歇。恐君遂不來。</text>
<title>岸翁來尋。拈大復韻共賦。</title>,<text>曉閣寒衾夢有思。疎梅照榻客來遲。空山圓月正今夕。冷萼殘香能幾時。斟酌春光燈下酒。句回淸氣雪中詩。參橫斗轉仍無睡。歲晏幽襟共爾期。</text>
<title>又拈放翁韻</title>,<text>寒山留客雪闌干。梅落書床歲色殘。靜夜松聲千壑逈。晴空月色一樓寬。親朋有樂難忘世。盃酒無憂不願官。春服旣成來莫懶。尋花聽鳥續餘歡。</text>
<title>吉哉兄弟來訪夜飮。命童子拈滄溟韻。</title>,<text>崢嶸歲色雪霜餘。松籟寒山坐對書。郭外風煙容放迹。塵中憂患謝高車。尋梅灞水知君興。有酒淵明愛我廬。淸氣逼人眠未早。月生氷壑夜簷虛。</text>
<title>用東坡小令韻共賦梅花</title>,<text>山月白。欄外影欹斜。氷霰未回桃杏夢。東風開遍北枝花。幽意在山家。花正好。花落更堪嗟。春意乍添樽泛醁。暗香時滴雪烹茶。惆悵攬餘華。右調望江南</text>
<title>復用東山月。分韻得山字。</title>,<text>夜色微分古樹。淸輝已動前山。山容隱約碧螺鬟。開戶澹煙殘雪。行踏寒光澗道。坐看疎影松間。澄明一氣夜中還。何處瓊樓玉闕。右調西江月</text>
<title>又各拈一闋</title>,<text>人坐闌干東角。皓月千林萬壑。醉倚白玉壺。只恐梅花零落。更酌更酌。不省村雞喔喔。右調如夢令</text>
<title>以白雪樓分韻得白字。又賦新闋。</title>,<text>梅下壺樽。千載上黃虞云邈。秪有個樽中酒味閤中春色。留著太平時氣象。能令我輩煕然樂。酒已闌花老豈無君千篇作。貴不願鳴鐘食。功不必書金石。文章亦聊爾。空名何益。七子英風安在哉。高樓海岱浮雲白。摠不如安樂窩中看庖犧易。右調滿江紅</text>
<title>次華伯寄示韻</title>,<text>久厭城市居。偶來林下遊。寒山肅淸景。積雪皎林丘。壺觴不寂寞。歌嘯有朋儔。坐惜梅花落。思君令我愁。人生誤虛名。世路長幽憂。江湖未同歸。日日生悔尤。中心抱耿耿。明月照虛樓。</text>
<title>元月初二夜。在月谷墓舍。夢拜二先君。承誨從容。不勝痛慕。覺而爲詩記之。戊申</title>,<text>孤生苟活十三年。又値今年至痛纏。猶幸嚴顔頻見夢。自知兒罪實通天。今年乃先考周甲之年故第二云其二松梓荒山三日風。此身安臥煖房中。辛勤顧復恩何報。髣髴精神夢只通。三日連有大風其三萬事無如一死安。廿年陳迹只摧肝。餘生縱借期頤壽。那得童時頃刻歡。</text>
<title>悼亡室</title>,<text>吾不負君君負余。良箴信誓一成虛。歸侍重泉君則樂。爲吾何不少躊躇。其二以我積殃致君死。由君早沒極吾窮。人間孰更知心者。淚落孤阡積雪中。</text>
<title>悼穉子</title>,<text>不幸汝生爲我兒。通天我罪汝橫罹。三年萬點思兒淚。每憶爺娘顧我時。</text>
<title>上元夜。岸翁諸公有約不至。</title>,<text>風露三更月正高。春空淡似水無濤。晴臨九陌笙歌合。皎遍千林魍魎逃。圓滿天光難此夜。參差世事惜吾曹。移樽脩竹階邊坐。盡意金波泛綠醪。</text>
<title>十九日與成老諸人拈明人韻</title>,<text>高臥無塵事。客來但酒巵。雲光春漠漠。禽語日遲遲。生意滋新草。微瀾動古池。燒香簷雨落。安坐且新詩。其二世事能無醉。春來不放巵。文章千首拙。功業十年遲。鳥下幽篁徑。雲臨細草池。吾廬多景色。更著嘯翁詩。</text>
<title>送兪子章 郁基 之淸風</title>,<text>東郊楊柳動。送子上江行。舟楫携家日。風塵判袂情。琪花丹峽近。汀月碧樓明。極目煙霞意。春磯憶鷺盟。</text>
<title>以冦亂城中戒嚴。花事已闌。而不窺園久矣。今日始看牡丹。</title>,<text>兵戈擾擾度春殘。留殿韶光有牡丹。絳臉含風如欲笑。金絲帶露未全乾。香車駿馬無相訪。國色天葩獨我看。最惜榮華偏易歇。細思物理坐闌干。舒元輿牡丹賦。九街遊人。香車駿馬。</text>
<title>洛浦詩叟送人相問。欲知亂後消息也。次簡齋竇園絶句以報。</title>,<text>池上淸樽憶故人。圓荷細竹一番新。東園物色花千樹。半月干戈斷送春。</text>
<title>余有鄭元伯 敾 寫松下問師圖。爲士固袖去。仍索題語。遂成短章。兼贐南歸之行。</title>,<text>雲山一幅鄭君筆。送爾携歸錦水濱。他日山中採芝曲。白雲深處好藏身。</text>
<title>淸州營將南公 延年 挽 代從叔父作</title>,<text>往者淸州破。捐軀得二人。古應無此賊。公不愧王臣。河嶽英靈壯。乾坤義氣伸。功名麟閣畫。爭及樹彝倫。其二忠貞南八氏。名字韓將軍。陵律應羞死。張雷得並羣。此身猶許國。爾輩忍遺君。祿位無嫌屈。流光汗竹文。其三人誰無一死。公死最光明。引頸甘凶刃。霑衣念上京。精魂應作厲。冦賊敢偸生。天地嚴霜日。方知老柏貞。其四八十能完節。誰言血氣衰。顔卿舌未爛。段尉死奚悲。主渥龍衣淚。忠魂馬革尸。新綸夏卿贈。棹楔煥昭垂。其五宿昔論交地。相期報主心。聞君死炳炳。使我髮森森。世事艱危劇。餘生老病侵。題詩蒿里去。淚落八哀吟。</text>
<title>鷺江書院 朴定齋捐世之地。以祠先生。</title>,<text>立馬滄江岸。荒祠野老知。沾衣再拜者。陽谷有孫兒。</text>
<title>愍節書院</title>,<text>湛湛鷺江水。上與錦水通。江岸松檜碧。中有數畒宮。嗚呼蜀魄歌。志士猶沾瞳。天命豈不識。所執惟臣忠。吾身不糜爛。此義爲未終。倫綱一脉存。議論百年公。我來拜廟庭。古屋肅生風。凄凉化碧土。片石藏草中。誰能琢琬琰。大筆磨高穹。英魂應未昧。擊節倚靑楓。</text>
<title>上三幕寺</title>,<text>半日冥濛雨。淸溪響馬前。客尋蘿徑入。僧罷石龕眠。側嶂雲浮木。高樓海拍天。疎鐘延暮色。眼界一蒼然。</text>
<title>今春夢占一聯曰風塵書卷靜。談笑酒樽深。夏月閒居。却記前句。補其上下爲一律。示李宜叔 天輔。</title>,<text>長夏吾何事。悠然自在心。風塵書卷靜。談笑酒樽深。碁罷眠仍好。樓高暑不侵。天應成我趣。有夢亦閒吟。</text>
<title>煕政堂賜對日。伏次御製韻。</title>,<text>奬勵皆溫音。筵前拜稽首。洪恩何以酬。忠義沒身守。酬一作報</text>
<title>春坊直廬夜吟</title>,<text>中宵耿耿坐披衣。滄海恩深一粟微。朝躡瑤墀承寶唾。暮隨蓮燭侍銅闈。宮槐月上觚稜見。苑柳風輕刻漏稀。只爲明君難永訣。靑山何處不宜歸。</text>
<title>藏書閣納凉</title>,<text>霽後山光碧滿簾。坐聞淸漏咽銀蟾。樓臺縹緲雲霄切。簪佩徘徊雨露霑。鶯囀禁林閒睡罷。氷來玉井晩凉添。橫經講討徒榮遇。慙愧離筵睿質瞻。</text>
<title>伯衡見示志感一律。卽曾王考喜曾仲祖登第詩韻也。敬次以復之。</title>,<text>禁園龍虎榜。僊樂鳳凰聲。玉漏宮壺滴。香煙法座橫。承家慙盛迹。前席荷殊榮。儻遂臯夔願。誰甘沮溺耕。其二幾年孤露痛。夢寐想容聲。積慶天應報。餘生涕秪橫。玉音勤愴念。珍醞醉恩榮。安得酬微志。歸尋十畝耕。</text>
<title>退全堂示諸宗</title>,<text>松楸賜暇亦恩榮。信宿先廬百感生。親戚情言聊永夕。園池物色有餘淸。風凉菡萏紅衣淨。雨洗林巒翠黛橫。明日別山惆悵意。滿樓新月聽溪聲。</text>
<title>宿溪亭</title>,<text>蒼凉林木影。月已上東山。露氣疎荷卷。泉聲衆籟閒。淸樽無客飮。幽壑有雲還。不寐聽秋信。蠨蛸在戶間。</text>
<title>用諸公韻贈別成老。時成老落官將大歸也。</title>,<text>淸詩誰直一錢看。滿陌軒珂足好官。別意壺樽良夜短。歸程江海遠天寬。荒郊落日麒麟瘦。破壁秋風絡緯寒。自是豪情超俗累。腸無脫粟只長歡。</text>
<title>送衡重歸驪江</title>,<text>燈下終宵興。凉飆小檻虛。悽螿醒酒後。微月聽琴餘。秋意方搖落。吾曹又濶疎。休官新有味。孤棹訪君居。時才以朔射不進罷官</text>
<title>與岸翁諸君拈宋人韻</title>,<text>前林急雨散鳴蟬。細葛虛欄坐爽然。庭院夕風頻動竹。池塘秋氣欲侵蓮。干戈隔世疑新面。山水知音理舊絃。詩友酒徒眞興在。此遊非爲惜流年。</text>
<title>寄洪養之 梓</title>,<text>不見吾洪子。淸樽秪苦吟。庭花秋澹澹。簷竹雨森森。兵甲驚心劇。湖山有夢尋。孤桐彈自好。終亦念知音。</text>
<title>遊三淸洞日暮。諸君下山。獨與成老拈韻。</title>,<text>夕陽移杖泝淸溪。行遍水東仍水西。山影送人騎馬去。藤陰坐我聽禽啼。蒼巖暝意孤雲返。危壑秋聲衆木齊。醉後莫尋林外路。一城煙火萬家迷。</text>
<title>往喬桐從叔父任所。舟中有感。</title>,<text>山海千年地。壺樽八月舟。僊峰冠盖迹。松岳伯王州。撫事空流水。無心只白鷗。猶餘忠義淚。沾灑甲津頭。</text>
<title>貞州海</title>,<text>西邊疊嶂海雲開。欹枕高歌數命盃。積水蛟龍都妥帖。順風帆楫不徘徊。乾坤亦豈無涯際。潮汐須看有去來。最是王家陰雨策。停船幾處問隍臺。</text>
<title>晏海樓</title>,<text>古島風煙集。轅門節制明。潮聲殷鼓角。海氣接關城。舟楫高秋興。壺樽落日情。危樓時縱目。積水與雲平。</text>
<title>陪從叔父樓船泛海</title>,<text>樓船千斛泛。官酒百壺傾。笳鼓魚龍伏。戈㫌浦嶼明。雲煙秋後濶。風浪午時平。宿昔宗生志。新詩倚醉成。</text>
<title>敬次從叔父韻</title>,<text>三朝宿望鬢皤然。未了平生許國緣。八十雄心猶矍鑠。再來西海領樓船。</text>
<title>同岸翁諸君遊三淸洞</title>,<text>山泉一何淸。山日欲西暮。街上多車馬。此溪能幾渡。飛湍韻素石。耳目忻所遇。幽林有鳥啼。眞境已心悟。蒼崖振我衣。白雲生緩步。同好來何遲。暝色在高樹。手中一樽酒。正待山月素。</text>
<title>東亭同岸翁成老共賦</title>,<text>溪樓酒罷夕風寒。山雨霏霏入小欄。霜信蕭森聽木葉。秋情牢落憶金丹。柴扉送客禽初返。巖徑携君菊欲團。珂馬九衢人正醉。豈知城外有林巒。</text>
<title>又用高達夫韻</title>,<text>方朔亦奇士。金門自陸沉。何如郭外隱。托余高尙心。良友時命駕。意重雙南金。携酒臨水閣。雲靄開靑岑。長嘯視秋天。塵事不在襟。幽澗丹楓明。古徑蒼蘚深。村煙數家靜。向晩起寒砧。霜風吹激湍。自作金石音。淸音不可寫。膝上橫素琴。</text>
<title>呻病半月。苦無好趣。洛叟惠然來訪。喜而賦示。</title>,<text>經旬抱病守繩床。起看園庭木葉黃。江海故人來此夕。菊花秋色度重陽。雲歸更喜前山秀。琴罷仍聞古竹凉。自信吾心無俗累。夢隨漁艇到滄浪。</text>
<title>三淸洞暮歸</title>,<text>惆悵幽人欲下山。步隨流水意仍閒。稍看暝色生虛谷。猶喜凉風拂醉顔。詩友逍遙眞有分。秋情澹宕却忘還。聊知今夜尋眞夢。明月空齋獨掩關。</text>
<title>山亭述懷疊前韻</title>,<text>未辦焚魚隱碧山。暫來郊外得閒閒。巖泉勝賞聊成趣。朝野深憂敢解顔。一壑紅林身獨臥。五雲靑瑣夢頻還。何由少答乾坤渥。歸伴田翁掩蓽關。</text>
<title>楓樹</title>,<text>千山楓樹裏。臥起一虛樓。深淺各生色。繁華不信秋。霜來餘綠映。溪淨亂紅流。此境誰能寫。新詩作別愁。</text>
<title>孝章世子挽詞</title>,<text>國賴重輪慶。天成上智資。元年承寶冊。率土戴明離。哲範吾王自。鴻仁列祖遺。泰平黎庶祝。胡乃限殤期。其二震索初徵夢。神龜若有知。威行斥璫語。仁見放禽時。予奪蒼穹錯。號咷白屋悲。將何民命繫。宗祏實孤危。其三陳根揮不御。至理見曾深。尙有盈腮淚。仍知未瞑心。天章昭日月。幽室琢球琳。孝念斯焉副。徽聲永世欽。其四長樂含飴罷。承華問寢空。銅池自春日。繐綍且玄宮。怡婉情何極。幽明理必通。願言寬聖念。庶慰九泉中。其五憶奉離筵冊。偏涵小海恩。云何延頸望。遂作籲天寃。玉質瞻無所。英音耳莫諼。他時滿襟淚。忍過集賢門。</text>
<title>白醫興銓挽</title>,<text>淸容雅笑映疎襟。末路深情許賞音。圭蓽塵中如玉士。歧黃書上及人心。吟哦興適聊忘世。澹泊居貧不愛金。惆悵鼓巖泉石在。幽期誰復一樽尋。</text>
<title>正月十三夜。夢與吉哉遊東亭。得一律未就。猶記上聯別後情顔樑月白一句。韻用寒字。下聯殘氷澗壑四字。朝起成其篇。用抑山陽之悲。獨念宜叔可語此心。遂錄于紙。將以示之。己酉</title>,<text>淸詩發篋涕頻汍。長憶巖亭宿昔歡。別後情顔樑月白。山中春信檻梅寒。殘氷澗壑應前境。古曲峨洋忍獨彈。斟酌黃壚百年感。一樽那得此心寬。</text>
<title>二月初六夜呼韻</title>,<text>憂心長閉戶。寒意不成春。宿雪山仍白。晴天月更新。詩書存至味。行止信前人。自愛芰荷製。何嫌珂馬塵。</text>
<title>漫成</title>,<text>端居無事久。百慮感春回。詩破良朋戒。樽逢好客開。古松融雪濕。幽鳥得暄來。生意看羣物。東風日夕催。華伯戒我無多作詩故第三云</text>
<title>次寄岸翁</title>,<text>馬迹車塵九陌昏。鑪香書帙獨關門。經心藥物妻兒病。有夢溪山隱逸村。夜靜竹欄風自韻。春歸梅萼雪留痕。幽期悵望詩朋濶。明月慇懃入酒樽。</text>
<title>華伯見寄一絶次韻答之</title>,<text>九陌黃塵不上衣。高齋臥見白雲飛。回頭尙憶驪湖子。釣艇春風碧水肥。其二中庭皎月照披衣。春露空林宿鳥飛。獨立三更憂患意。此身非不喜輕肥。</text>
<title>夜夢入三淸洞。得詩曰流水隨處在。入山一何淸。仍宿白蓮峰下。夜寂然無他聲。惟泉響淙琤而已。聽之意甚悠然。覺而續成一絶。</title>,<text>流水隨處在。入山一何淸。夜深百籟靜。但聞泠泠聲。</text>
<title>郊亭路上</title>,<text>今朝出郭識春還。春在煙霄澹蕩間。物色陽坡新草動。詩情野徑小驢閒。微風與我吹衣袂。幽事逢僧說海山。却有池亭容穩卧。誰言名字在朝班。適逢長安寺僧。語關東勝。</text>
<title>次岸翁寄來詩韻</title>,<text>長日有詩獨詠。閒門無客相過。池東楊柳初動。庭畔莓苔漸多。其二借騎西舍驢子。去訪東村故人。惆悵柴扉獨掩。徘徊落日溪濱。</text>
<title>與洪大紀 昌漢 對飮花下。歸而寄詩。次韻答之。</title>,<text>猶憶淸樽對故人。風花數片落衣巾。閒心漸與天機會。詩不求工酒喜醇。</text>
<title>將遊天磨。同諸君小飮呼韻。</title>,<text>庭院春深綠草齊。淸樽灧灧小池西。消殘永晝新詩在。留殿餘春好鳥啼。芳樹成陰迎客坐。落花如雨使人迷。江山選勝須朋侶。莫厭明朝蠟屐携。</text>
<title>坡山道中</title>,<text>落日遊驂傍翠微。江村四月見花稀。陰陰野木鳩相喚。白白汀沙鷺自飛。水石幾年天姥夢。雲岡千仞太冲衣。玆行爲了名區債。須與塵襟滌盪歸。</text>
<title>和南胤卿 胤寬 寄示韻</title>,<text>朱門判不勝衡柴。釣水耕巖計自佳。十載說山猶物累。三旬養病卽心齋。閒無車馬賓登榻。晴得梧桐月照懷。近日南村詩幾首。新移叢竹繞前階。前數日。胤卿求吾竹叢。故落句云。</text>
<title>岸翁與李槎川丈 秉淵。以鳴字唱酬見示次之。</title>,<text>秋信何其早。候虫忽已鳴。月中荷氣動。風際竹凉生。容髮流年感。文章少日聲。靈芝嗟未秀。怵惕古人情。</text>
<title>郊居次陶靖節歸田園詩</title>,<text>淸溪出幽洞。白雲在前山。我來卧其中。足以忘歲年。游魚亦何求。所樂在深淵。雞犬數家村。稻秔百畝田。栗林繞屋邊。瓠蔓縈籬間。煕煕耕鑿心。嘯詠軒虞前。有時晝眠起。墟落生微煙。携書坐澗曲。策杖上巖巓。誰謂城郭近。身境俱閒閒。無人固自適。有客益欣然。其二拙性本無機。要途早息鞅。時來林中臥。緬焉物外想。圖書在一室。諷誦懷古往。同心有朋侶。快談忘少長。安身趣已適。憂世心頗廣。終慙荷蕢徒。絶俗老榛莽。其三泠泠巖竇泉。淸洌世所稀。崇朝坐沿濯。日昃不能歸。向來長安陌。塵埃侵我衣。高吟孺子歌。幽興不相違。其四雲林亦身外。每來心自娛。沿洄弄水石。曠茫眺村墟。衡門閉終日。誰來問閒居。穉犢偃豐草。幽禽啼古株。衣帶任吾眞。杖屨從所如。盤飧雖無魚。雞黍亦有餘。嘯傲天壤間。神情湛以虛。玄元五千言。不如一言無。其五紛紛城市塵。隔此淸溪曲。晴雲悅人目。秋雨亦已足。山中無復事。樽酒酌相屬。觀稼暮携杖。閱書宵明燭。心淸眠睡美。起來已朝旭。</text>
<title>岸翁夢白髮。賦詩索答。次其韻。</title>,<text>樽酒懷人夜。空庭落木聲。微官非子志。痛飮足吾生。終是一番夢。莫嗟雙鬢明。僧房昔遊地。泉石日夜淸。</text>
<title>東亭</title>,<text>性拙非能薄世榮。地偏聊得寫幽情。秋泉在耳忘言坐。暝樹生凉曳杖行。三徑客來尋蔣子。百篇詩就和淵明。君民堯舜眞愚計。願與田翁頌太平。</text>
<title>宋開寧 煒 挽 代人作</title>,<text>峨洋寥濶久牙期。童歲論交已素髭。每酌醇醪惟有醉。獨藏良璞肯求知。心公衆舌紛爭外。目及餘人未覩時。迷路彷徨無我相。百年身事不禁悲。其二稀世珪璋入室蘭。逢君每作古人看。靑雲路濶多軒鶴。練實林空有棘鸞。千載深心聊獨造。七襄高手且傍觀。蒼茫莫問生才意。仰視皇穹我涕汍。其三經歲山陽尙淚痕。更聞丹旐卽新原。深泉秪解埋賢雋。落月何能慰夢魂。古峽氷霜餘我病。暮年肝肺向誰論。仁心美器天應惜。不食遺庥定後昆。</text>
<title>朴太常道郁來訪。拈遜志韻詠梅。</title>,<text>句引春光雪裏歸。淡香疎格世中稀。池臺素月工添魄。京洛緇塵敢著衣。歲晏松筠同氣味。春來蝴蝶浪紛飛。能無好客娛幽獨。煖酒尋詩興不違。</text>
<title>鄭修撰毅伯 弘祥 挽</title>,<text>溫玉滋蘭絶可人。鳳池瀛閣寄斯身。固知濁世難淸骨。何意明時有逐臣。秋苑題詩眞似夢。白門摻袂尙勞神。春庭血淚收無路。忍想南州臯復辰。</text>
<title>賦盆梅。敬次外王考韻。</title>,<text>紛紛紅紫莫升堂。獨愛新梅照我床。陽氣喚生氷雪面。風塵羞死蕙蘭香。寒窻有影和詩瘦。淸意無眠坐夜長。只恐孤高難慰答。篘來綠酒擧盃忙。其二松竹寒軒一榻溫。東風漏洩小梅盆。瓊琚玉佩莊嚴別。山澤癯僊骨格存。可使纖塵干素質。秪宜晴雪映疎根。隨炎避冷能無愧。百卉當春滿後園。其三梅邊携客酒無廵。爲怕梅花笑殺人。月落參橫同我夢。蜂喧蝶閙付他春。幽香几案塵氛遠。小雪闌干氣色新。醉後相看癡絶意。藐姑僊子定前身。其四看自初開直到殘。洛城風雪臥袁安。塵中作友惟吾在。天下爲花似爾難。和氣飮人眞使醉。淸香徹骨却成寒。心期秪許孤山鶴。語鷰啼鶯夢不干。其五玉立孤標未易親。向誰爲笑向誰顰。床琴作意通幽韻。簷月流輝洗素塵。直共氷霜爭晩節。非於桃杏詑先春。淸高不受凡人賞。寫照須君筆有神。其六歲晏幽襟得爾遭。辛勤培植豈知勞。看時每覺精神別。落去猶然格韻高。絶怕凄凉聞玉笛。難憑消息寄江臯。瑤華晼晩佳期濶。無賴花前酒興豪。華伯在驪江。篇末有懷。</text>
<title>夜夢賦詩屬成老。覺而記首二句。餘皆忘之。遂足成六句。將以寄贈。</title>,<text>好在吾成子。騷壇矍鑠翁。一官雲海遠。雙鬢歲華窮。古驛梅應好。寒天鴈不通。淸樽當皓月。安得故人同。</text>
<title>孟春風日甚暄和得一絶 庚戌</title>,<text>梅欲成花柳欲舒。幽禽近戶草侵除。東風日日添春意。觀物先生坐對書。</text>
<title>夜同諸人拈唐人韻</title>,<text>棲烏飛罷夕雲還。月在空庭古樹間。曳杖春風生細草。鉤簾霽色見遙山。一年天氣今宵好。長物樽醪我輩閒。鷗鷺滄洲頻有夢。向來塵土上人顔。</text>
<title>與申景瞻 思建，金而敏 若魯，景一 尙魯，章五，洪明遠 鑑輔，大紀，金誠吾 致一，閔大而 百昌 作梅花飮。而諸公或避日深房。以此寓嘲。</title>,<text>幽興閒庭掃嫰苔。花香的的泛樽罍。諸公面上塵埃色。莫照梅前杲日來。其二淸淡之中溫更醇。看梅終少識梅人。須從霽日和風下。領取梅花氣格眞。</text>
<title>效擊壤體</title>,<text>春前常苦春來遲。春至又愁春易歸。何殊競名爭利者。患得憂失無休時。</text>
<title>與諸弟。訪剛伯兄昆季于楓溪。共坐太古亭小酌。日夕乃歸。用軸中槎川韻席上走書。</title>,<text>淸泉映林薄。自與俗塵疎。客至碁初罷。詩成醉不書。鶯花春老後。雲日雨晴餘。倚檻忘言久。冥然太古初。</text>
<title>與東村諸君。會于隣家小酌。次白洲韻。</title>,<text>日永閒齋客不歸。陰陰楊柳拂柴扉。樽醪有理聊醒醉。世事冥心豈是非。鳥度雲移皆暮色。草生花落自眞機。前期莫負申臺勝。城市中間此會稀。後日將同遊駱山企老㙜故云。</text>
<title>遊淸潭</title>,<text>淸潭不可忘。緩步顧林影。盤桓日未暮。始知山中靜。歸騎憇古寺。林水又淸境。巖花漾春流。石湍殷暮磬。欣然作餘興。傾壺共酩酊。莫問山前路。此路多榛梗。</text>
<title>同東村諸君。登企老臺。拈白洲韻。</title>,<text>疇昔風流企老家。古壇松檜翠交加。百年我輩能携酒。三月春林已落花。去鳥歸雲同澹蕩。危巖細徑互欹斜。塵中一醉眞難得。何必搔頭歎歲華。坐間各誇白髮。且拈余髮一莖白者以示。故落句云。</text>
<title>黃判書 欽 挽</title>,<text>百齡遐享古今難。桑海中間魯殿看。渾璞可能求玷纇。貞松曾不識炎寒。儻來紱冕天官峻。歸去湖山晩節完。壽閣丹靑如昨日。僊遊應復侍花欄。其二孝謹家風氷蘗淸。三朝一節自完名。幾人南極瞻星彩。聖主中宸想履聲。秪爲邦家嗟耈耋。亦知終始備哀榮。高門瓜葛追陳事。欲寫虞歌涕易橫。</text>
<title>月谷草堂新成</title>,<text>小屋宜閒臥。虛簷納翠微。林園非勝絶。松檟有瞻依。落落匡君計。遲遲盡室歸。沉吟眄庭樹。棲鳥及斜暉。</text>
<title>溪亭寄宜叔</title>,<text>東郭散人新起疾。北巖居士最相思。多應肺腑淸虛甚。溪水山雲待爾詩。</text>
<title>宣懿王后挽章</title>,<text>家法先朝正。陰功哲后成。自天生異質。與日作同明。綈練終身儉。珩璜率禮貞。便房貯遺帙。風雅想徽聲。其二玉瓚黃流稱。翬褕象服莊。恩無私漢竇。孝有媚周姜。盛德多前記。高天惜百祥。平生仁顯則。纘女永休光。其三嘗藥四旬瘁。餐蔬八月哀。淚沾筠竹盡。花報玉欄開。吉宅遵治命。靈衣儼舊陪。遺仁浹窮谷。終事恤民財。其四東朝尊大嫂。子職有吾王。至矣宮庭行。終應簡策光。情文一國養。悲喜萬年觴。蜃衛先陵路。攀號聖慕長。其五密勿扶儲策。昭森討逆辭。吾邦終有恃。寧考實深知。天未艱虞定。人追覆燾慈。幽明聖躬慮。宸語不勝悲。其六曉漏彤宮咽。星軒紫極移。人寰懸帨月。僊馭出菆期。典冊徵宸筆。衰麻掩古儀。號咷傾蔀屋。洪渥敢言私。</text>
<title>曉夢與士固觀閤梅賦詩。覺而記其起語君愛梅花好一句。遂足成一律以寄之。士固家在公山。</title>,<text>君愛梅花好。梅花夢亦奇。江南無驛使。歲暮秪心期。明月頻圓缺。淸樽足別離。紙窻風雪曉。惆悵有新詩。</text>
<title>靑坡道中 以暗行御史往湖西時</title>,<text>城門使者出。城上宿烏時。積雪羊裘弊。層氷馬足危。恩無答塵露。身敢惜驅馳。補拾平生願。回頭戀玉墀。</text>
<title>果川道中</title>,<text>袖裏懷天札。筵前拜玉音。如傷聖君念。靡及小臣心。鞍馬川途曠。氷霜歲色深。酬恩惟七尺。敢續北山吟。</text>
<title>正覺寺</title>,<text>野寺猶佳趣。征人得暫投。高樓有明月。遙夜聽寒流。丘壑應吾道。黔黎秪百憂。侵晨又征役。風雪打羊裘。</text>
<title>洪陽</title>,<text>寒天鼓角閉孤城。歲暮覊懷未易平。數陣鳴鴻雲共遠。千山殘雪月微明。江湖滿眼遲前約。簪笏欺人笑此生。欲活黎元無上策。中宵怵惕每心驚。</text>
<title>雙樹山城。除夕志懷。呈申按使 昉。</title>,<text>京國歸心欲白頭。徂年不共旅人留。江山夜靜初聞角。星斗天寒獨倚樓。甘旨高堂遊子戀。黎元一路聖君憂。樽醪尙未澆千感。何意鳴鴻又遠洲。</text>
<title>書齋對雨 辛亥</title>,<text>高枕眞成隱。玄機不在言。乾坤行好雨。草樹作新春。古意親黃卷。沉痾廢綠樽。經年鞍馬役。還我一閒身。</text>
<title>書興</title>,<text>庭草稍含綠。春衣已送寒。收回三代志。占却一身閒。風月參揮筆。乾坤借弄丸。遲遲簷影午。晴翠見南山。</text>
<title>閒居</title>,<text>久識閒居趣。不嫌春意遲。梅方含綠萼。柳未拂靑絲。好鳥音猶澁。幽塘水半滋。新釃聊淺酌。興在乍醺時。</text>
<title>寒食</title>,<text>病久天機熟。身閒晝景遲。東風禁煙日。小院放梅時。調鶴多憑檻。觀魚或繞池。平生書萬卷。誰道寡心期。</text>
<title>宜叔來訪。成老亦至。共拈臨川韻。</title>,<text>晴日山當檻。幽情鶴對眠。君來作高興。花發又今年。禽語林初暖。池光草共姸。何人浴沂去。朋酒亦悠然。</text>
<title>物華</title>,<text>靜院無塵事。閒人見物華。欣欣禽命友。稍稍樹敷花。㶑灧池雲靜。徘徊竹日斜。可憐夸奪子。能識此生涯。</text>
<title>效擊壤體</title>,<text>喜事天公劇弄權。長嗟美物不完堅。此中憂患除誰得。梅已開花月已圓。</text>
<title>漫吟寄尹景孺 汲</title>,<text>春睡園鳩喚。朝煙岸柳斜。東風一夜雨。時事十分花。自酌淵明酒。長閒邵子車。寄言南郭友。能解惜芳華。</text>
<title>送尹黃澗季章 鳳五 之官</title>,<text>僊鳧峽雲外。下馬鶴樓前。廚子供山蔌。村氓訟火田。巖泉宜傲吏。杖屨自前賢。遙想武城化。儒風多誦絃。邑有冷泉溪山之勝。尤齋嘗卜居。</text>
<title>諸公來訪。賞花飮酒。將歸拈唐人韻。</title>,<text>圖書水竹靜生涯。長物淸樽不待賖。客至那禁開口笑。春來恐負滿園花。酒醒高閣時聞鶴。雨過遙林欲返鴉。珂馬幾人馳紫陌。百年眞趣在吾家。</text>
<title>遊道峰李伯尹 碩臣 佩酒追至。共拈香山韻。</title>,<text>山路靑苔細。春風白袷輕。携樽來好友。曳杖共閒行。高樹歸雲靜。淸漪落照明。林泉不須遠。坐覺道心生。</text>
<title>又敬次農巖先生韻</title>,<text>春山倚杖草茸茸。澗道煙蘿歷幾重。坐看潭心雲影改。夕陽初返古壇松。</text>
<title>送春日</title>,<text>吾如杜老願春遲。其奈平分有四時。庭畔百花猶未落。春歸不賦送春詩。</text>
<title>汝剛來訪拈谿谷韻</title>,<text>酒賦多生癖。琴書小隱家。庭閒惟鳥語。春去尙林花。碁局看塵刦。漁舟夢水涯。朋言聊永日。未用感年華。</text>
<title>次宜叔德哉寄示韻</title>,<text>虛樓山映箔。幽徑竹侵扉。城裏眞成隱。詩中漫說歸。休官猶寸祿。耐事且朝衣。一段閒心地。應無動靜違。</text>
<title>訪水曹郞中尹丈 昌來 直廬。翌日見投一詩。次呈。</title>,<text>昨訪松陰老。官齋岸幘時。淸溪聊永日。幽事若前期。啼鳥頻參席。初蟬欲喚詩。壺樽東野約。秋在綠荷池。</text>
<title>仁祖大王遷陵挽章</title>,<text>稽古中興烈。無如聖祖光。西宮再裘冕。東國始冠裳。化自官庭達。仁流海域長。鴻名存世室。樹立到無疆。其二厄運難人力。精誠獨帝知。浮溟迷漢節。揮淚廢周詩。志有皇天奪。謀聞聖子貽。游衣陳大布。緬愴臥薪時。其三珠丘萬世慮。寶扆百年移。葬聖須眞兆。求安自孝思。金神淸祖路。羽蹕儼朝儀。復土憂民力。今王述盛䂓。</text>
<title>仁烈王后挽章</title>,<text>俔妹膺煕運。乾坤作合宜。初年求劒詔。朝日脫簪規。誕聖知胎敎。鞏邦賴閫治。昭昭覆舟戒。留作後王師。其二卜日珠岡改。張朝翟輅從。鮒原初異穴。魯祔始同封。吉氣神人合。靈光岳海鍾。永惟虛右命。遺志感宸悰。</text>
<title>與李仲五 秀得，宜叔，章五。遊貞陵洞口。</title>,<text>秋郊已佳興。秋氣又新晴。緩步尋山徑。忘言坐水聲。巖光初日淨。林意遠凉生。自覺塵紛息。逍遙各道情。</text>
<title>復與諸君至郊亭</title>,<text>繫馬衡門柳。移樽曲沼荷。相期一丘在。會意四人多。蟬作新秋響。溪知積雨過。前林送客返。暝色已樵歌。</text>
<title>九日齋居。次靖節韻寄宜叔。</title>,<text>臥病五日。迹不出戶。客亦無來者。携書欹枕。倦卽鼾睡。此樂殆無易也。忽記今日是重陽。取淵明九日閒居詩。一讀而次之。旣成不得不投上。如得和章。槁木之心。不妨一起發矣。養疾謝人事。日覺靜心生。頹然忘歲月。猶記重九名。凄凄病葉凋。耿耿時菊明。風雨復今夕。鴻鴈多哀聲。空齋抱書臥。自足娛餘齡。天機無停息。節物互推傾。人生亦太勞。頃刻爭枯榮。吾閒幸無事。得以觀物情。沉吟對南山。一觴詩已成。</text>
<title>尹善山 鳳韶 挽</title>,<text>公惟珪璋質。謂宜登序房。素心成濩落。高才屈循良。蓁蓁枳棘叢。惜哉棲鸞凰。榮枯未足論。仁壽理蒼茫。辛勤一經力。有子上玉堂。其二迢迢倻山下。夫子昔屛居。衡門客下馬。主人顔色舒。川觀坐落花。野樽折芳蔬。十年見存沒。萬事悲幻虛。惟有篋中詩。一讀涕盈裾。</text>
<title>端居 壬子</title>,<text>端居抱痾久。不省春事深。紙窻照新旭。園鳥有好音。霏霏夜來雨。梅花已滿林。幽香絶可愛。散步爲微吟。庭苔日滋綠。岸柳欲生陰。頗嫌衆物態。觸我閒靜心。悠然倚杖立。白雲生高岑。</text>
<title>與宜叔，德哉，養之，黃大卿 景源。出溪亭拈澤堂韻。</title>,<text>背郭柴荊僻。臨溪楊柳靑。花陰維客馬。春意在山亭。瀑細猶淸聽。壺傾且獨醒。塵紛自玆遠。隱几欲心冥。</text>
<title>同諸益遊貞陵洞口</title>,<text>今春足幽事。騎馬便靑山。澗道疎花外。村家古樹間。巖風來窈窕。谷日與淸閒。坐戀空潭影。微雲遠壑還。</text>
<title>復與諸君歸宿溪亭</title>,<text>歸騎參差及鳥棲。夕陽猶在小樓西。相羊林壑須諸子。隔斷風塵有一溪。淡靄池塘花影活。暝煙籬落柳陰低。時聞谷口樵歌返。盡意柴門曳短藜。</text>
<title>夜坐呼韻</title>,<text>淸池㶑灧引閒行。日暮山樓多水聲。谷靄依依禽共返。林花耿耿露微明。風騷可道千年遠。丘壑頗知萬累輕。極目韶華憐晼晩。留君欲到綠陰生。耿耿一作歷歷</text>
<title>曉有雨。以微雨夜來過。分韻得夜字。</title>,<text>林齋燕芳辰。巖籟靜春夜。心閒睡起晏。不知山雨下。褰幃俯方沼。决决新泉瀉。冥濛意未已。空翠集虛榭。濯濯衡門柳。淸溪綠影寫。千崖發秀潤。百物含造化。方欣澗草長。未惜巖花謝。篛笠彼行叟。前郊及新稼。幽賞諧同調。高唱攀風雅。瞻眺一怡曠。禽魚亦閒暇。滂沱願終夕。且得駐歸駕。</text>
<title>又呼韻</title>,<text>靑山猶細雨。延眺藹遙林。野徑雲蘿暗。柴門水木深。形骸眞外物。泉石偶同心。留客村蔬淡。炊煙起柳陰。</text>
<title>又得會字</title>,<text>林泉非遐境。舒息猶世外。斐然朋曹樂。適與芳時會。春衣浥花露。曉枕淸石瀨。時光悅佳雨。餘淑散遙靄。幽寄忻所同。宴坐寬襟帶。風騷析幽眇。嘯詠離氛壒。心賞諒云足。懽遊無已泰。瞿瞿君子志。日月憂玩愒。已一作亦溪亭近郭。無數里又吾廬也。諸君子亦吾常所遊從也。然自玆遊且二年。而吾以王事奔馳道途。而宜叔丁憂。德哉入淸峽。養之大卿亦多棲鄕廬。見面且不能數時。展卷悵然而已。溪山花鳥賞心之樂。誠不易得。而朋侶散合。亦固如斯焉爾乎。陶翁南村之期。太白竹溪之遊。豈自有緣福。而不可力致耶。抑今人之心期趣尙。終不及古人耶。癸丑仲冬書。</text>
<title>自溪亭歷宜叔宅。會德哉拈谿谷韻。是日送春。</title>,<text>惆悵東亭意。歸衣帶翠微。君家又樽酒。幽事似巖扉。雨氣知遙巘。林陰近夕暉。徂春不須餞。紅白未全稀。</text>
<title>德哉陪其尊公軍資直舍。見邀爲小集。余兄弟同宜叔，大卿赴約。金孺文 純澤，南甥元直 公弼，南生漢綸，兪生盛基亦在。醉後登挹淸樓呼韻。</title>,<text>淸樓小艇又佳期。四月江花未落時。水濶煙雲浮浩渺。沙明鳧鴈下依遲。漁歌遠岸新潮上。樽酒幽林午景移。村市側肩商子聒。滄洲遐興秪心知。</text>
<title>東亭有懷諸益</title>,<text>巖下柴扉古柳深。山雲與我澹無心。城中數子猶相憶。坐聽嚶嚶谷鳥吟。</text>
<title>槎川李太僕以調馬至。因次其韻。</title>,<text>花間皓髮帶微醺。今代騷家岳老云。曉日騎來沙苑馬。新詩題遍北巖雲。林泉且共忘言趣。旗鼓終非對壘軍。須與池臺增氣色。筆端評品待吾君。李丈亦號岳下</text>
<title>書齋會國寶兄，伯溫，廷玉 族弟珽，遂玉 再從弟璲 及瑩叔 弟瓘，敬父 弟瓚，珷弟小酌。元直亦至。共賦古詩一篇。</title>,<text>林暝夕氣變。棲禽已無喧。披帷佇良夜。皓月在前軒。離離園陰散。灧灧花露繁。親愛共一室。觴燕情所敦。心賞亮不違。終復憶丘樊。</text>
<title>流頭日。汝剛，宜叔，章五來會。拈明人韻。</title>,<text>高樓坐忘暑。脩竹綠侵衣。暝樹禽知定。淸樽客不歸。簾風池㶑灧。山意雨霏微。眞趣詩中見。塵寰久息機。</text>
<title>同華伯宿溪亭。送伯春入永平。拈唐人韻。</title>,<text>蕭索三秋別。襟期一壑深。風塵無古道。書卷愧初心。客路連雲峽。征駒出曉林。寥然樓上聽。山水只淸音。</text>
<title>曾王考天坡先生朝京日。谿谷送至弘濟橋。贈詩曰登山臨水送將歸。不是秋風亦自悲。萬里之行自此始。橋頭𨇾蹀想天涯。並先祖和詩載槎行錄中。余之此行。從祖兄國寶氏，堂弟伯衡。却用此韻爲詩以贈。悲夫。今日余行。非先祖之行也。送者離別之感。今古無異也。行者之悲。不遑及於離別矣。西橋別席。敬步原韻。留示諸兄弟云。</title>,<text>朝天世遠我何歸。四海腥羶志士悲。今日離亭無涕淚。會將沾灑玉河涯。</text>
<title>松都敬次曾王考韻</title>,<text>摶鴨操雞幾百年。故都遺迹一茫然。天寒殘角駞橋雪。日暮荒城鵠嶺煙。事去河山猶秀氣。客來樽酒且新篇。茲行會到皇亭下。前代興亡未暇憐。</text>
<title>余之將行。南地部丈 漢紀 及其胤德哉卜夜來餞。用壺谷公送王考燕行韻贈別。在道次韻寄德哉。用抒俯仰今古之感。</title>,<text>萬里燕雲役。三冬雨雪頻。壺樽見眞意。膠漆自前人。朔氣穹廬暗。天時碩果新。風塵一刦數。遺什感千春。</text>
<title>宜叔見寄四律。次韻答之。</title>,<text>積雪江山靜。寒宵鼓角鳴。樓前人久立。天末月孤行。客路通幽塞。情親阻洛城。悲歌暮年感。吐匣寶刀明。其二百年滿洲運。豪傑太寥寥。禮樂迷夷夏。金繒接薊遼。天時南至過。征馬北風遙。錦瑟華筵夜。幽憂可自消。其三樽酒班荊語。河橋落日時。男兒豈惜別。歧路有餘悲。百斛黃樓酒。三宵浿水詩。茲遊非不壯。孤抱遣誰知。其四寬閒存暮計。惠好憶前詩。城市無三徑。滄江有一絲。遲遲燕塞役。耿耿鹿門期。且願歸携手。無爲浪泣歧。</text>
<title>江樓懷士固。次其見寄一律。却付京便。</title>,<text>故國江山麗。高樓眺望長。平原極滄海。遠樹接黃岡。塞土無朋友。征途足雪霜。期君靑翰舫。春日待歸裝。士固尊大人方爲府小尹</text>
<title>百祥樓</title>,<text>朔雪關雲接薊燕。山河百感集樽前。腰邊鐵劒如霜白。且付佳人舞綺筵。</text>
<title>灣舘夜飮。明將渡江。</title>,<text>天涯氷雪感飄蓬。征馬明朝遡北風。烈士悲歌樽酒後。壯年疎鬢道途中。關山候火終南接。遼薊腥塵直北通。錦席瑤絃徒强爾。離家去國思無窮。</text>
<title>渡中江</title>,<text>沙頭笳角遠仍聞。漢虜封疆此水分。未把龍泉探虎穴。車前安用十槍軍。灣府出槍軍十名。以備虎患。</text>
<title>路中次息菴韻</title>,<text>蘆葦荒凉一線通。冥行不辨路西東。騶人漸喜前程近。馬首胡山獵火紅。</text>
<title>逢謝恩使還</title>,<text>去國羇愁强自持。往回惟筭隔年期。無端遇著東歸使。牽動鄕心劇亂絲。</text>
<title>有感 進退格</title>,<text>書劒雄心漫激昂。山河歷歷閱虧成。鴨江一帶非天限。遼路諸屯記我疆。千里徒悲爲虜役。孤城誰道却唐兵。穹廬氣數應衰旺。弱國安危合計量。</text>
<title>宿連山關夢覺志哀</title>,<text>嗟余積釁戾。人世苟全活。十年再巨創。此生煢含恤。尙期資先訓。報君策駑劣。狂言觸譴何。屛居省愆失。隣价濫明命。豸冠亦華秩。原隰義敢辭。驅馳力思竭。燕山四千里。歲暮積氷雪。慈母執我裾。跼蹐未忍出。王程不可徐。愴悢辭城闕。猶思過庭訓。惓惓遊方日。今當出殊域。益悲身孤孑。車中三百篇。誦爲陟岵咽。行行越鴨水。鄕國一敻濶。胡山邈凌兢。朔風何慘慄。征軺觸腥塵。晨發暮未歇。孤店倚寒枕。萬感如亂髮。魂歸有誰招。關河涉超忽。我母見我喜。盤餐勞饑渴。出拜二嚴君。彩衣爛披拂。怡聲奉警欬。顔色爲舒悅。申申敎誨餘。且復戒惟疾。整容拜受辭。惟恐有墜缺。融融晷刻歡。却忘中寃結。覺來廓然失。寒燈耿將滅。默思尙分明。餘情久怳惚。身爲異方客。謝家月三閱。門庭杖屨迹。猶未瞻彷彿。何言一宵夢。復續終天訣。凡民履困窮。反本情所必。我頑甚木石。精誠豈感發。應由止慈心。幽明較若一。劬勞顧復念。未忍遽疎絶。終負昊天德。視息此何物。容聲僾靡及。訓戒銘至骨。勤心奉誠敬。努力王事畢。爲詩代書紳。濡筆淚如血。</text>
<title>會寧嶺</title>,<text>高攀絶頂倚征轅。峽勢橫驅怒馬羣。直北千峰皆積雪。從東一路若穿雲。地纏夷夏須防隘。天設金湯見界分。興廢百年悲大國。寰區何日蕩胡氛。</text>
<title>太子河 燕丹奔衍水者卽此云</title>,<text>從前我亦笑君愚。投虎燎毛計太疎。蒼茫氷雪關河路。駐馬胡爲淚滿裾。</text>
<title>瀋陽</title>,<text>安得牛庄問舊程。混河之北亦胡京。穹氊聚落龍江接。金帛徵求兎窟成。實愧富公爭獻納。虛思樊噲願橫行。三忠遺魄終何處。未忍招些續楚聲。</text>
<title>大凌河敬次曾王考韻</title>,<text>河氷野日正蕭蕭。羸馬凌兢怯上橋。城壘百年看草沒。風塵六尺任蓬飄。蒼天厄運人無奈。靑史悲歌涕漫饒。欲訪狗屠輸慷慨。燕南此去幾程遙。</text>
<title>杏山堡敬次王考韻</title>,<text>荊棘三山堡。瘡痍百戰時。忠臣城與斃。大盜國終移。成敗應非力。乾坤固有辭。何須名字問。會覩簡編垂。</text>
<title>夜夢見亡弟。悲不能抑。欲哭不可。呼燭題韻語寫情。癸丑</title>,<text>我來客燕山。忽已經歲時。悠悠戀親愛。耿耿多遠思。諸弟今安否。大衾久相離。生別方結念。死別亦忘之。何期連夜夢。接汝婉孌姿。其二我頑一何甚。爾魂應不昧。幽明一紀餘。鄕土萬里外。平生手足情。逐我無不在。關塞多風沙。能不念留滯。吾忘汝不忘。冥感非偶會。其三夢見殊怳惚。怳惚猶內記。爾髮何總丱。爾容何愁悴。嗟汝身後事。與穉童無異。豈汝幽冥中。猶有傷戚意。天高鬼神惡。此寃訴何地。其四中夏雖腥羶。賢聖多遺籍。乾餱有餘資。百編盈歸槖。歸將共諸弟。欣賞窮日夕。哀汝獨已矣。百事徒感觸。忍憶東窻下。咿唔對床讀。其五久知天竺書。幻荒非所論。來生結兄弟。每感蘇氏言。來生豈眞有。至情强自寬。言容托宵寐。亦可洩煩寃。冀汝不遐我。長結夢中緣。</text>
<title>季弟所寄詩置篋中。思至則披讀。明將復路。輒次其韻。將付先歸便。</title>,<text>首冬辭京國。二月滯燕山。慈闈夜夜夢。曾不阻龍灣。其二詞章亦餘事。孝悌豈多言。文公小學在。終始可周旋。</text>
<title>通川次息菴韻</title>,<text>都會燕東第一州。萬家城郭枕河流。中原漕轉空齎盜。甸服衣冠摠剃頭。蔽日檣帆迷翠渚。籠煙楊柳拂紅樓。繁華未改皇朝舊。慷慨誰知遠客憂。</text>
<title>夷齊廟。和正使李判書 眞望 韻。</title>,<text>淸風臺下駐歸輪。冠盖三韓握節臣。古廟杉松猶勁色。靑山薇蕨又新春。滄洲自覺添鄕思。白鳥何曾識虜塵。欲溯中流無桂棹。遺歌唱罷憶伊人。</text>
<title>玉堂直廬</title>,<text>經幄論思愧不才。中宵默坐百憂來。亦知懶性宜丘壑。猶欲洪恩答露埃。雨過明河雲影淡。月高丹禁漏聲催。宮槐已覺新凉入。幾日延英講席開。</text>
<title>南大卿 得寬 挽</title>,<text>易得淸明質。難兼氣味醇。襟期欣所托。中表見斯人。漢寢猶嗟屈。回殤孰驗仁。龍門戲彩地。那忍送歸輴。大卿尊公隱居龍門山下。今將歸葬于此。其二岳麓呼臯信。燕軺返國初。山河別日久。喪病路人如。肝肺幽明在。評題月朝虛。雙孩好眉目。應復種詩書。朝去聲</text>
<title>十一日賜對夜分乃退</title>,<text>前席橫經罷。重門夜漏稀。鑪香猶滿袖。不敢解朝衣。</text>
<title>直夜述懷</title>,<text>金鑰重門靜。明燈散帙前。嬰身雖組紱。有夢亦林泉。叔季難平事。君民未了緣。窮通何足問。吾道信蒼天。其二疎才本樗散。殊渥謬瀛洲。補拾曾吾願。行藏敢自謀。誠知屈原過。未奈杞人憂。在古匡君術。先須反己求。</text>
<title>直夜聽御溝水聲</title>,<text>直省西邊枕御溝。中宵决决聽寒流。翛然却憶淸泠榭。澗水籠山月滿樓。</text>
<title>金化遇大雨渰川流僅免</title>,<text>峽水如奔馬。嚴程且疾驅。波心驚出沒。縷命續斯須。顚沛猶冠屨。號呼有僕徒。未曾酬聖渥。宜自惜微軀。</text>
<title>披襟亭 先親任此縣己亥。庚子來覲。丁未入楓嶽歷憇。凡今四到。</title>,<text>秋水逶迤抱縣回。平林隱映小亭開。悲懽勞佚無窮感。十五年中四度來。</text>
<title>踰鐵嶺</title>,<text>霖潦跋涉亦云難。牟坂經來又鐵關。險處安身須志節。明時遭斥見愚頑。君親一日盈千念。鄕國重雲隔萬山。松老遺歌偏感我。西風駐馬淚潸潸。</text>
<title>龍興江別高原尹使君德輝 得和</title>,<text>天涯逐客靑衫破。江上離舟白雨寒。聚散如雲何足道。關山有月且相看。</text>
<title>又奉高原使君</title>,<text>風雨關河解小舟。異鄕分袂莫言愁。猶思共出承明日。步步回頭戀玉樓。</text>
<title>咸關嶺敬次王考韻</title>,<text>惟天設險劒門同。豐沛山河控扼雄。一望鯨濤迷磧外。千盤鳥磴揷雲中。長安路遠惟看日。關塞秋高獨倚風。却有褰裳濡足意。方壺指點海門東。</text>
<title>靑海與閔士長 亨洙 分路。士長占贈一絶。次其韻爲別。</title>,<text>滄海秋風悵別心。夷山猶隔萬重深。還愁匹馬中臺路。日落關城雨滿林。其二窮達憂懽豈動心。男兒志氣養來深。應從饁嫗淡春夢。蓮燭金鑾舊翰林。</text>
<title>次寄高原使君</title>,<text>一晴九雨關河路。百苦千酸放逐身。龍浦解舟猶作惡。靑城並馬更何人。參商永夜邊雲濶。鴻鴈高秋海月新。空憶丹墀聯步日。五雲回望隔重宸。</text>
<title>中秋感懷</title>,<text>遠客思鄕夜。空齋白露秋。關河悲令節。香火阻先丘。賓鴈征何早。遙砧聽未休。重雲復何意。待月苦憑樓。</text>
<title>有懷諸弟口占。是夜無月。</title>,<text>天涯望月慰離情。爲有淸光兩地明。今夜故園諸弟在。倚欄應亦待雲晴。其二天涯望月秪離憂。每遇淸宵不倚樓。今夜相思益無賴。薄雲輕霧摠添愁。</text>
<title>寄伯衡</title>,<text>可笑文淵非志士。許身應只爲封侯。男兒報主初心在。何必回頭羡少遊。</text>
<title>孝廟丁酉。我王父曁士長祖考文貞公。在憲臺忤旨。同日謫遠州通判。王父得北靑。文貞公得鏡城。同行至北靑。王父送文貞公于侍中臺。用唐詩同作逐臣君更遠一句爲韻。各賦詩七篇。俱錄家稿中。今士長之北竄。余亦以箚救得罪斥補。同跋涉千里。亦至北靑分路。余之利城去此僅一日程。而士長又將越重嶺。行無人境數百里。始可到夷州。士長之行。比我不啻更遠矣。何其與昔日二祖之行。絶相類也。吾儕不幸觸罪戾罹顚沛。而亦幸得追先人遺躅。兩家前後離合。其地與事。邂逅如合節然。誠亦可謂異事。而詩之烏可已也。旣別士長。路中占七詩寄之。仍求士長屬和。三首刪</title>,<text>吾先祖及文貞公。伊昔邊州黜補同。樽酒分離傳此地。詩篇輝映到無窮。明時遠逐還吾輩。世緖忠猷愧舊風。滄海雲煙應不改。臨歧摻袂倍傷衷。其二緱嶺極天高。嚴霜未秋作。行行愼畏途。念子征衣薄。其三一時放逐三儒臣。半月霖潦千里身。相望關河雖落落。夢魂終共繞楓宸。尹學士亦同黜。作別於雙城故云。其四同來關塞遠。惜此路歧分。疊嶺迷秋雨。孤城傍海雲。男兒惟信命。離合不須云。忠義敦先執。相期答聖君。</text>
<title>高原使君有書。約會於咸山。因公故未赴。以一絶謝之。</title>,<text>樽酒咸州一會遲。郡齋寒月㝡相思。胡公不淺衡山興。只爲公門事有期。</text>
<title>發向京師路上志懷</title>,<text>百里臨民纔半月。未將聖恩有敷宣。紛紜迎送緣吾罪。慙愧黧黃擁馬前。</text>
<title>玉堂直夜。與趙學士伯益 明謙。會李士受 鼎輔 于翰苑。韓奉事伯咸 德一 亦自廚院來。小酌拈韻。</title>,<text>良夜朋樽摠舊知。禁垣松竹聽寒吹。封章玉陛焚香罷。候旨鑾坡解帶遲。窮達一生惟信道。安危百慮敢言私。讀書千卷終須用。每想虞廷賡載時。</text>
<title>十二夜。諸君復至玉堂。續前會。旣歸疊前韻述懷。</title>,<text>疎才無路答殊知。氊廈談經愧竊吹。落落金丹玆歲晏。悠悠雲壑舊盟遲。賓朋酒賦聊同樂。雪月風花敢自私。中夜鐘聲深警我。遙思晦父縣齋時。</text>
<title>同德輝，伯咸丈訪士受于翰苑。洪騎省文饒 啓裕 亦至。次三淵集中韻。</title>,<text>靑綾歲暮久淹留。小集鑾坡松竹幽。星斗西淸聞玉漏。風雲北極近龍樓。良宵翰墨成歡笑。歸計林園任謬悠。回憶關河萍水會。獨憐音信阻夷州。</text>
<title>士固挽</title>,<text>尋君憶到錦江涯。茅屋寒梅說夢時。今日送君花濺淚。百年惟有夢相隨。庚戌冬。訪君于坪基。誦夢中梅花詩爲奇事。今將賦詩爲訣。適寒花蒲閤。愴焉增悼。</text>
<title>大殿春帖子</title>,<text>新年舊俗頌椒花。祝聖齊民抃萬家。不必銀幡頒貴里。宸心正欲革奢華。</text>
<title>延祥詩</title>,<text>淑氣消微雪。瓊池漾彩雲。簫韶鳳凰舞。環佩鷺鵷分。敬義周盂戒。寬仁漢詔文。小臣無補報。崇德祝吾君。</text>
<title>同仲季上弼雲臺共賦 甲寅</title>,<text>携杖高臺眺望賖。粉城初日帶朝霞。輪蹄九陌雙行柳。煙火千家一色花。不必世人知我趣。且同年少賞春華。雲屛移席還幽事。松檜林深石徑斜。</text>
<title>同諸弟及養之，大卿。出宿東亭。以鳥啼山客猶眠分韻。余得啼字。朝起書長句奉諸君。</title>,<text>郊園時雨霽。雜花覆幽蹊。文會永良夜。壺樽亦已携。空庭晨露湑。疎牖華月低。朝光欲東升。稍聞鳥雀啼。盥滌俯淸沼。逍遙傍回溪。濯濯新楊柳。煙光澹平堤。鳴雞下籬落。薺麥連町畦。幽悁自玆釋。忻暢物性齊。行見南畒人。相呼及耕犂。優游我自愧。日月志多睽。冀君貽德音。令猷勉共禔。</text>
<title>北津舟中</title>,<text>峽坼人煙靜。江空野色開。停驂錦屛出。迎棹碧樓來。水氣明雲葉。潭春長石苔。僊源第一興。已醉使君盃。</text>
<title>寒碧樓</title>,<text>江閣壺樽不世情。闌干縹緲翠微橫。芳洲草接三山綠。僊竅風含四郡淸。峽氣雲霞春窈窕。湖光星月夜澄明。漁舟正及桃花水。搖曳前灘欸乃聲。</text>
<title>舟上丹丘</title>,<text>滄江來不極。春日上丹陽。舟楫通僊氣。煙霞蕩水光。汀花明散帙。沙鳥勸飛觴。隱約篷窻意。屛山爲遠將。</text>
<title>龜潭精舍。用德哉韻贈湜上人。</title>,<text>淸溪尋窈窕。僧舍似僊家。夕磬參鳴瀑。晨餐足彩霞。峰嵐深雨氣。谷樹澹春華。三度漁舟客。無心戀落花。</text>
<title>凝淸閣謹次府伯南丈韻</title>,<text>高閣留人酒百壺。使君欹枕看長湖。訟庭依峽多馴鹿。僊舃臨汀欲化鳧。鑪鼎功成句漏令。絃歌聲在武城儒。滄洲吏隱吾今見。文墨華筵興未孤。其二春酒篘來綠漲壺。雨晴樓閣俯平湖。源花欲落來新鱖。汀草初靑隱戲鳧。山水可能容放迹。簪纓曾不稱迂儒。憑欄怊悵滄洲約。苕霅浮家計久孤。其三僊尉淸襟月貯壺。靈區符竹管江湖。鳴琴高閣聽巖籟。載鶴扁舟伴渚鳧。百里爲州聊化俗。一經貽子亦傳儒。公餘翰墨收佳賞。况有賓朋道不孤。</text>
<title>舟下斗湄。與大卿共賦。</title>,<text>春江千里月。淸曉片帆孤。一氣涵煙水。餘輝淨荇蒲。沙洲逢寂歷。篷屋泛虛無。擊汰聞篙唱。微醺枕玉壺。</text>
<title>洛叟自臨湍來訪。拈明人韻。</title>,<text>子以貧爲樂。吾知道不行。相逢一樽酒。自覺萬緣輕。柔篠含淸籟。閒雲引遠情。悠然賓主興。詩律且新聲。</text>
<title>東亭次李兄士重 沉 見示韻</title>,<text>巖泉含夕籟。歸鳥集庭柯。微月窺淸沼。高雲拂素河。山林托盟久。宸極係心多。寤宿林亭夜。沉吟欲奈何。</text>
<title>直夜與景孺拈林塘韻</title>,<text>天移北斗近西城。僊漏丁東屢報更。在宇蟲聲秋欲暮。盈街月色夜偏淸。君民素志懷前哲。誠正迂談愧老生。敢道簪裳非我樂。秪憂無策答休明。</text>
<title>孫家庄</title>,<text>秋氣日淸泠。秋山更幽靜。崖寺信馬還。巖泉一路永。林風響湍瀨。山翠明潭影。移尊坐素石。夕暉在西嶺。身與華組忘。心隨流水逈。悠然雞犬處。村籬煙火淨。會心自非遠。終思世機屛。</text>
<title>滌煩亭次壁上伯春韻</title>,<text>酒醒溪路夕風凉。下馬山亭坐小塘。不覺相看叫奇絶。丹楓千樹半斜陽。</text>
<title>命小僮疏亭前溪流。得石字。</title>,<text>淸淺石澗水。繞我池上宅。山空水益潔。林蘀下摵摵。呼童去沙礫。且復疏其脉。决决通方沼。窻牖湛虛白。山風調疾徐。聽之當金石。神情與俱逝。羣籟靜方夕。淪漣稍生影。微月照簷隙。攬衣不成寢。餘韻在床席。</text>
<title>徐參議 宗爕 挽</title>,<text>往歲星軺役虜中。六千里路我從公。穹氊氷雪艱難遍。樽俎樓臺笑語同。其二撤却藩垣消芥滯。酌來醇酎醉天和。吾生實恨知公晩。皎厲便儇一世多。其三駱馬羣鳴雪滿裾。西郊寒日憶脂車。何堪丹旐坡山道。又是玄冬仲月初。</text>
<title>仲冬出東亭讀書。馬上口占。</title>,<text>携笈山齋去。騎驢穉子隨。緣林知細徑。出郭已新詩。天濶歸鴻後。冬暄穫稻時。寒塘微雨下。吾弟到何遲。大兒偕行。敬父追至。</text>
<title>山居</title>,<text>空谷晝多籟。溪水益淸瀉。黃葉積山徑。地僻無車馬。出戶帶忘束。憇巖書常把。仲冬似春暄。風日澹而冶。淸池薄氷解。一一山影寫。禾黍未滌塲。羣雞散籬下。回景淨疎林。去鳥極平野。塵喧日以遠。我心日蕭灑。經過有野老。白酒出村社。歸還坐明窻。整襟讀風雅。</text>
<title>章五過訪。和其舊贈詩。</title>,<text>柴門日暮行迹少。故人匹馬鳴林杪。出戶相迎神襟淸。山寒木落幽泉繞。我未休官君未隱。白雲在眼空杳杳。置君茅屋此地足。南澗煙橫歸夕鳥。</text>
<title>入道峰訪趙丈明叔 命臣 山居。次主人韻。</title>,<text>林雨沾衣細。村煙傍水深。主人方隱几。虛室只橫琴。杞菊猶堪飽。巖泉久會心。山寒餘短景。松徑共幽尋。</text>
<title>枕流堂。敬次農巖先生韻。</title>,<text>曉閣寒生衆壑音。睡餘淸氣逼衣衾。微雲已斂巖崖雨。晴日方高松檜林。吟望前臯天宇淨。行隨流水洞門深。逢僧指點曾遊處。縹緲禪房倚碧岑。</text>
<title>萬丈峰</title>,<text>萬丈峰頭朝日照。千巖落木淨林臯。不妨搖落風霜晩。盡卷雲煙山更高。</text>
<title>東亭月夜得樹字</title>,<text>山閣靜無喧。泉聲生薄暮。高空上晴月。朗然心神寤。淸川湛流光。潭曲漾寒素。齒齒明白石。離離影疎樹。村煙亦已歇。童子返樵路。高吟響幽谷。前溪屢洄溯。</text>
<title>柴門</title>,<text>柴門背郭亦幽情。木落天空衆壑淸。在目圖書娛俯仰。無心雲鳥管將迎。風泉隔戶惟高臥。霜月滿山時獨行。拙性久宜投靜散。傍人錯道厭承明。</text>
<title>雜詠</title>,<text>鳴雞出籬落。初景淨林臯。川原木葉盡。日覺前山高。其二晴旭正前牖。幽泉響小齋。深坐讀周雅。聲如金石諧。其三冬日亦暄和。雲霞媚幽獨。水閣隱疎林。移筇去聽瀑。其四夕照返前山。分明見巖谷。山靄澹仍在。林禽歸欲宿。其五溪風曉多響。村杵如相語。霜華徹戶明。非是前峰曙。</text>
<title>歸路</title>,<text>聞有除書下。歸心悵碧山。巖泉淸未已。林靄澹忘還。性拙難諧俗。時艱敢愛閒。何由酬主渥。未老臥柴關。</text>
<title>十七夜。同瑩叔，敬父，進玉 庶再從璡 拈和靖韻。</title>,<text>靜室無塵事。淸言坐夜長。林梢生皓月。竹影滿寒塘。泉石餘情在。琴書百慮忘。怡然兄弟樂。聊復喚深觴。</text>
<title>齋居</title>,<text>久識疎狂世與違。風塵枉著芰荷衣。雪中高臥來人少。雲際遐觀倦鳥飛。補拾可能忘禁闥。棲遲猶自夢巖扉。泰平歌詠微臣願。田野終期未老歸。</text>
<title>鴈 以下四首幷月課</title>,<text>來從沙塞下江潭。寒暖如期北又南。夜永悽聲兼月冷。風高疎陣與雲參。閨人裁錦情何極。遷客開籠恨未堪。且看冥冥塵外擧。稻粱刺蹙得無慙。</text>
<title>蛩</title>,<text>空庭幽草露華凉。喞喞悲吟競夜長。唱起秋聲生萬竅。報來霜信逼孤床。天機感激物何意。節運推遷人自傷。却念窮閭空杼柚。不眠寒女秪心忙。</text>
<title>落葉</title>,<text>紛披苔徑擁柴門。摵摵蕭蕭暮響繁。霜悴却能呈色相。風飄未遽別林園。衰榮有理宜推物。翕闢無端互作根。微爾何由知勁節。貞松飽雪翠柯存。</text>
<title>曉霜</title>,<text>淸商一氣布新威。瓦重鴛鴦冷逼幃。宿鴈蘆洲迷舊處。寒蟾玉宇讓餘輝。惜年志士愁窺鏡。懷土征夫夢授衣。獨看楓林增色態。滿山紅錦映朝暉。</text>
<title>山居 乙卯</title>,<text>山居日幽靜。端坐玩晴陰。雪盡泠泠澗。春浮藹藹林。無營卽爲樂。逃俗不須深。晝永惟禽語。朋來共我吟。</text>
<title>夕眺疊前韻</title>,<text>春澗猶寒籟。山樓易夕陰。忘言人倚檻。相命鳥歸林。農語柴門靜。樵歌野徑深。境閒心自適。無酒亦高吟。</text>
<title>別洛叟</title>,<text>亭臯落日澹遙天。客馬徘徊芳草前。別意悠悠山對酒。春愁黯黯柳生煙。江湖興遠那能挽。花鳥詩成莫憚傳。憑子寄聲鷗鷺伴。舊盟寥濶又新年。</text>
<title>夢以慈命作春帖數篇。覺而記其一。三月十日也。</title>,<text>年豐人樂願無違。紫陌春雲籠瑞暉。喚出侍兒扶學士。半酡宮醞戴花歸。</text>
<title>寒食節。竪石于先阡。歸時志感示二弟。</title>,<text>墓庭新草露含滋。欲去彷徨未忍辭。陵谷慮存三尺表。松楸淚著十年枝。文章敢擬瀧阡記。志業相期小宛詩。縱使積仁餘慶在。乾坤俛仰更憑誰。</text>
<title>玄城訪三淵先生遺址志感</title>,<text>淵翁逸韻問滄洲。極目春波蘭杜愁。雲渚徘徊來素月。釣磯寥濶繫虛舟。禽魚理妙閒多在。江漢文章爛不收。惆悵獨尋荒草址。貴遊歌舞足高樓。</text>
<title>狎鷗亭</title>,<text>楊柳汀洲朝日鮮。江長沙白見遙天。東風帆席下空濶。列嶽雲霞生渺綿。乘興壺觴應是主。凌虛窻檻便疑僊。無心前岸去爭渡。坐對晴波鷗鳥眠。</text>
<title>東亭與三弟及孺文，元直聯句。章五追至共賦。</title>,<text>林卧澹無累。同人亦云樂 伯玉。日永巖扉關。泠泠川上酌 治甫。樹密山陰重。雨歇磵苔碧 瑩叔。雲物涵淸沼。流泉瀉幽壑 孺文。鶯囀深喬林。雞鳴靜村落 元直。微風晩來起。嵐氣卷靑壁 敬父。賓朋後先至。列坐依巖曲。游泳愛光景。晤言窮日夕 章五。谷籟散幽襟。原光延遠矚 伯玉。臨流聊濯纓。憇蔭屢移席 治甫。迭酬詩連紙。分耦射同的 瑩叔。良會適始願。豈惟寫煩懊 孺文。褰衣跂石潭。曳杖上幽麓 元直。孤煙生薄暮。林梢見棲雀 敬父。</text>
<title>雨後訪水落山</title>,<text>幽尋諧夙賞。時雨過前林。嶽翠迎人近。川流渡馬深。郊原逈生態。雲靄浩難禁。稍識招提路。松間出磬音。</text>
<title>齋居口占</title>,<text>已喜淫潦息。寧辭暑氣侵。庭花留鳥靜。園木聽蟬深。城市容閒卧。琴書寄古心。沉痾妨應俗。長日斷招尋。</text>
<title>南遊道中寄敬父</title>,<text>丙舍相見。非始望也。而野店分歧。又恨不得同行。人情信無窮矣。一律寫懷。以替面目。伯玉奉季君。山水眞爲癖。東南又此行。門閭慈母念。歧路季方情。野遠征驂影。天長旅鴈聲。慇懃溫凊暇。無輟簡編程。</text>
<title>與金生先澤。遊小白山。</title>,<text>小白新羅寺。雲臺退老詩。平生徒夢想。遊事及秋時。錦石川光淨。霞標嶽勢奇。籃輿緣九曲。隨興坐淸漪。</text>
<title>白雲洞書院</title>,<text>凉雨淸磵谷。夕氣正鮮潔。幽泉送歸人。激激出深樾。黌宇儼門戺。洞壑藏曲折。縈紆水容舒。蔭蔚松翠列。晴沙若鋪雪。雲影與澄澈。賢祠肅攀跽。繪眞瞻髣髴。尼父未居夷。箕條亦久缺。絃誦左海敎。微公其已絶。洋洋竹溪流。沿溯足來哲。經始愼齋規。詠歸陶翁筆。徘徊豈能去。感激未終歇。林鳥已歸還。谷靄澹明滅。幽花翳秋徑。芳香猶可掇。</text>
<title>浮石寺</title>,<text>匹馬穿松櫪。諸天出薜蘿。風煙盡南極。樓閣自新羅。佛力窮遐眺。秋悲發浩歌。高禪亦陳迹。樽酒且微酡。</text>
<title>石泉精舍</title>,<text>肅肅權公祠。澐澐淸溪曲。整衣夕薦香。秣馬朝出谷。初光泛前川。晴靄卷蒼壁。幽徑轉楓栝。孤亭隱雲壑。白石布爲茵。靑山繚如屋。川流此假道。淸氣爽几席。淵淪漾文縠。灑落散鳴玉。老樹含寒籟。幽花耿疎萼。幽淸詎可狀。邈與塵途隔。先生此高臥。汚泥一洒濯。殷殷廊廟憂。未暇畢初服。不識軒冕貴。何知關塞惡。標名繫朱鳥。射影徒沙蜮。遂令千載人。尙欽杖屨迹。霜天秀高松。勁氣如宿昔。</text>
<title>泛湖</title>,<text>煙火官居小。軒楹望北高。長川巧縈抱。孤棹了周遭。渚日欹歌席。汀雲照客袍。僊僊側弁舞。醉興不妨豪。其二共惜西暉短。其如逸興何。乘凌閱楓岸。浩蕩逐鳧波。簫鼓秋雲濶。壺觴夕露多。遙洲映新月。歸棹且漁歌。</text>
<title>贈濶上人</title>,<text>疎琴細酌風凉夜。脩竹淸池月白時。雪衲能同燈下語。雲山猶結夢中思。松喬舊約驂鸞遠。江漢秋情叫鴈知。千古淵明蓮社意。爾歸須問慧禪師。定慧大師者。南中名釋。而濶之師也。亦居方丈。殊恨其不得見。落句云爾。</text>
<title>重陽對雨。吟示崔生聖綏 祿，和仲 。</title>,<text>寒雨池堂倚客床。忽驚今日是重陽。溪山椶竹淹幽討。兄弟茱萸憶故鄕。隔月音書鴻斷續。連天嶺路馬玄黃。絃歌且足開愁欝。况有佳朋共菊觴。</text>
<title>書齋梅花始開。日看書其下。顧無人語此趣也。楓溪諸兄示賦梅一律。輒次其韻却寄。</title>,<text>雪屋行迎臘。寒梅不後期。高標誰得並。靜者乃相宜。生意貞元見。淸香坐臥隨。何由一枝寄。楓磵宛余思。</text>
<title>延洛叟及伯溫。拈壁上臨川韻。丙辰</title>,<text>閒齋迎好友。遲日靜花陰。山色鉤簾近。鶯聲隔樹深。圖書供宴息。車馬謝招尋。此意無人會。淸謠待賞音。</text>
<title>金參議 鎭玉 挽</title>,<text>文祖昔敷敎。有臣一二同。經帷貯滄老。巖築起尤翁。都兪視姚姒。明道豈計功。志業雖中奪。東土免其戎。公惟名祖孫。早承華陽風。義理慣師訓。詩禮固養蒙。盛年負材志。兵穀見旁通。月朝傾俊及。登假指孤公。煌煌丹穴毛。惜哉枳棘叢。獨留歧麥謠。鼓舞列州童。藩維及卿佐。視德曷云充。杞梓委荒野。構廈無良工。風期奄皓首。漆室惟丹忠。桑海閱屢更。靈光瞻獨崇。頹波日蕩潏。泊然守恬冲。一枕看迷藏。萬事如癡聾。衰世留古意。碩果信高穹。伊昔叨提奬。顧己實顓悾。洪鐘叩舂容。午晷移軒櫳。昂藏六尺身。談笑一世空。遺謨誦前輩。嘉誨激懦衷。世務森經緯。指畫自腹中。悲吟愾下泉。遠略菀桑蓬。疎頑抱多悔。緖論惜未窮。天胡不憗遺。視天其瞢瞢。在公亦奚慽。高朗以令終。興懷老成則。善士爲沾瞳。緘詩續八哀。孰知余心恫。</text>
<title>七夕辛生國寶 惠東 來宿。命韻同賦。</title>,<text>淸樽喜與故人同。隱几聞蟬樹影中。河漢雙星還此夕。梧桐一葉已秋風。金丹晼晩光陰迅。玄髮蕭疎志業空。揮麈相看湖海意。夜深晴月滿房櫳。國寶將卜居于鶴浦。共談海山之勝。</text>
<title>前年邦慶後。三宰金公 在魯 偶得肅考誕降時文谷諸公志喜詩帖。次其韻以志新慶。又遍屬在朝和之。敬綴蕪語。用寓頌禱之忱。</title>,<text>寧王顯德在天庭。送我元良篤厥生。子聖孫神千卜世。前辛後乙幾周星。歌謠自愧攀先輩。蹈抃何能罄寸情。岐嶷殊姿瞻克肖。遐籌應復夢文齡。</text>
<title>東亭次敬父韻</title>,<text>秋深郊野曠。村僻過從稀。偶傍淸溪去。閒隨暮鳥歸。詩書道心在。簪紱世情微。稍見農功急。山昏未掩扉。</text>
<title>卽事</title>,<text>休暇出田舍。心迹日淸閒。時秋霜候晩。林樹猶翳然。崖楓半含紫。野菊始成斑。石泉過凉雨。遶屋鳴潺湲。迫促無簡書。欣賞有古文。課兒試新讀。和弟發淸篇。意倦步林臯。天空見遠山。西風吹禾黍。落景淨川原。依依下羊牛。樵穫各已還。負杖獨忘歸。纖月照松關。</text>
<title>重陽日。與三弟及伯溫，元直，李君廣文 演。共遊三角山。道上得林字。</title>,<text>亭臯秋望逈。華頂起層陰。九日風霜候。同人丘壑心。寒花欹細徑。紅樹表幽林。馬首聞淸澗。遐情已不禁。</text>
<title>東城樓</title>,<text>山徑溯淸溪。遊騎踏白石。紆回上林杪。巖日亦將夕。路窮得埤堄。華譙枕山脊。秋霜廓煙靄。四望高天白。登高偶佳日。遐興倚輕策。千山蟠大陸。落照散餘赤。楮湖遙沙曠。斗峽長江坼。泠然萬里風。若將羽我腋。迎人嶽色來。雲表森戈戟。楓栝百谷明。纈綵紛相射。一樽屬同儔。斯遊亦云適。悠悠雲返壑。杳杳鴻過澤。簪組豈我物。林泉且放迹。浩歌入煙蘿。山禽啼磔磔。</text>
<title>太古寺</title>,<text>下馬禪門一磬淸。飄然椶竹入山輕。煙霜衆壑秋容淨。楓櫪千巖夕氣晴。溫祚雄圖遺堞盡。麗朝舊刻老苔生。邦家設險勞籌策。鑿翠樓譙拱列營。</text>
<title>西巖寺</title>,<text>客至山寺暝。夕磬猶未歇。却坐淸溪石。携來碧峰月。幽巖延遠白。澄影散疎樾。風泉漸多聲。羣壑凉籟發。樽酒不成醉。泠然淸神骨。</text>
<title>淸潭</title>,<text>幽尋得樵徑。紅樹隱孤村。潭影高雲住。巖風遠籟繁。危峰參宴坐。流水與忘言。歸路扶藜久。淸暉見石門。</text>
<title>扶旺寺</title>,<text>危徑千章木。空山百折溪。秋雲滿衣袖。夜雨宿招提。風鐸多驚夢。寒禽未定棲。詩情諸子在。屢就佛燈題。</text>
<title>重興寺送珷弟先歸</title>,<text>雨歇千巖淨翠微。雲臺絳氣帶朝暉。溪山亦復多歧路。立馬秋林送爾歸。</text>
<title>余昔入淸平山。與山人克念同遊。念師今住重興。送我至山門。書小詩爲贈。</title>,<text>椶竹淸平寺。霜林憶共遊。依依虎溪別。又是華山秋。</text>
<title>東將臺</title>,<text>危臺振袂嘯歌豪。埤堄平臨出日高。極海雲煙分氣色。揷天峰嶂了周遭。豈無澠酒澆胸次。如有培風借羽毛。正是昇平稀組練。淸秋蠟屐且吾曹。</text>
<title>歸東亭。以山下孤煙遠村分韻得山字。</title>,<text>歸騎立翠微。落暉滿寒山。却尋吾亭臥。蕭然秋樹間。溪月稍成團。巖楓益生顔。朋樽作餘興。儔侶澹忘還。石泉更幽絶。夜靜獨潺湲。</text>
<title>同伯衡遊楊州東倉。頗有臨眺之興。諸弟皆從。得秋字同賦。</title>,<text>沙逈蒹葭水。天空鴈洲。江湖起爾病。兄弟得同遊。雲木喬山夕。風帆渼曲秋。郊原復餘趣。稻穫見歸牛。</text>
<title>月谷歸路。登三幕寺前樓。</title>,<text>落日盈樽酒。西風望海樓。歸墟如咫尺。羲馭故夷猶。笑矣牛山淚。時哉枚叔秋。蒼茫積氣內。人界暮煙浮。</text>
<title>政院直中。偶檢舊詩幅。得前日郊居與明叔丈唱酬詩。盖余尙留逋債已二歲。遂步其韻以呈。</title>,<text>傾陽葵藿性難移。十載行藏我亦疑。巾舃巖泉紆遠夢。簪裳土木失眞姿。買山何患無箕穎。爲道終成不惠夷。怊悵禁林晴雪夜。篋中披讀道峰詩。</text>
<title>告病解官。閒中漫吟。寄左右二令丈直廬。昨日南至。</title>,<text>寒齋養疾久離羣。照榻書燈繼隙曛。世路行休違宿筭。天時剝復感平分。松篁歲暮東溪雪。星斗天高北極雲。華省故人應見憶。靑綾衾冷曉鐘聞。</text>
<title>上元夜。德哉宅小集拈韻。是夕雲陰。夜深乃淸霽。丁巳</title>,<text>一歲難謀一夜晴。薄雲圓月喜將迎。泠風戒路開瓊宇。積雪承輝映粉城。已置壺樽延逸興。共披襟袂納餘淸。伊來詩社殊寥濶。醉筆縱橫且盡情。</text>
<title>漫興</title>,<text>東風先到小園梅。又被前宵細雨催。三日不來花下飮。滿枝蓓蕾九分開。</text>
<title>書興</title>,<text>病謝過從稀出戶。懶拋書帙欲棲埃。春來日曆無他課。細記園花早晩開。</text>
<title>同諸弟登書樓得花字</title>,<text>褰箔遲遲日。開樽寂寂花。輕風高野馬。宿雨澹山霞。懶未捐詩癖。閒猶領物華。長吟看暮鳥。隨意角巾斜。</text>
<title>獨宿逸我堂</title>,<text>淸露濕花重。高星照池白。林臥苦猶淺。幽獨偶今夕。棲鳥亦已定。谷籟含虛寂。泠泠石間泉。爲我淸枕席。</text>
<title>淸泠閣書興。是日李毅甫 濟遠 適來訪。</title>,<text>春泉過雨仍多響。山杏滿庭今始開。無事獨臨幽石坐。不期還得故人來。</text>
<title>與德哉，大卿，毅甫入道峰。二弟與孺文，元直聯騎追至。同坐山仰齋。次主人韻。</title>,<text>衡門繫歸馬。茅屋隱春林。度澗疏花徑。穿池就柳陰。琴成幽鳥下。耕罷白雲深。時見菴僧過。攀蘿上碧岑。</text>
<title>訪石泉洞。歸路命韻共賦。</title>,<text>古洞深楊柳。春崖長薜蘿。淸溪送人遠。落照出山多。棲鳥如相命。歸樵各自歌。村村花樹映。幽意惜經過。</text>
<title>送諸君入城。珷弟亦還湖郵。與二弟元直拈三淵韻。</title>,<text>池柳陰陰落絮稀。春遊初自舞雩歸。臨溪暖日留花影。出谷輕風送鳥飛。芳草驛程吾弟遠。中林樽酒故人違。幽期復有滄洲在。明月鷗亭振我衣。頃與德哉，大卿。約遊鷗亭。</text>
<title>朝起以花落家僮未掃爲韻。得絶句 六首</title>,<text>林居常晏起。朝日已庭花。盥漱溪邊去。露晞多草芽。其二寂寂山中花。春深開自落。溪源綠葉生。漸隱淸泠閣。其三籬落起炊煙。農談稍已譁。明朝灌畦去。春酒出誰家。其四楊柳綠生影。方池澹若空。猶嫌源水淺。持鍤喚山僮。其五溪風多水聲。山日暖花氣。負杖立溪橋。前村酒熟未。其六山徑遍靑苔。林花落更好。飛去復淸池。不妨飄風掃。</text>
<title>壁上有樂志獨樂二圖。令人有感于心。</title>,<text>華簪自笑列淸班。百事忘心只懦頑。名字敢追君實誦。田園空羡仲長閒。十年濡滯緣明主。暇日逍遙有碧山。沽得村醪聊獨醉。溪花歷亂拂人顔。</text>
<title>散步</title>,<text>閒來聊散步。酒盡不須賖。石髮滋春水。池心澹日華。潛魚尋暖藻。遊蝶戀風花。松下携書坐。簷煙識煮茶。</text>
<title>送春日偶得一樽。獨酌花下醉題。</title>,<text>酌取春酒餞春歸。一花落時一酒巵。落花如雨使人醉。及至春歸都不知。</text>
<title>解悶</title>,<text>天機久已悟衰榮。過眼芳華莫用情。竟夕狂風何損我。溪樓高枕聽松聲。</text>
<title>淸泠閣口占</title>,<text>柴門無客到。遶屋只淸泉。澗鳥啼幽獨。風花攪醉眠。終嗟春易暮。未信日如年。倚檻看斜景。靑林已翳然。</text>
<title>次明叔丈在道峰寄示韻</title>,<text>數曲雲溪老柳斜。幔亭峰下識君家。有時蠟屐穿蘿徑。相勸村醪醉杏花。靑瑣幾人聞曉漏。赤城終古有晴霞。猶思池上分携處。正午山煙起煮茶。</text>
<title>洛叟病餘來訪。邀上書樓。拈柳下集韻。瑩叔，敬父亦共賦。</title>,<text>白雪誰高唱。停雲秪別愁。春風起君病。綠樹坐吾樓。覆徑餘花落。環階細竹幽。朋情看物意。黃鳥囀枝頭。</text>
<title>月谷閒居。寄華伯學士。</title>,<text>遲遲夏日在柴荊。十畒桑麻遠世情。穉犢歸村能識路。流鶯隔樹但聞聲。棲遲田野非長往。濩落詩書已半生。惆悵初衣荷芰製。故人應亦悔浮名。</text>
<title>田居</title>,<text>田居自幽適。不必有巖泉。百感依松梓。孤懷待簡編。榮華非素分。出處愧高賢。欵曲來鄰叟。悲懽語昔年。其二步屧多林沼。書籤共弟兄。綠陰宜永晝。黃鳥故新聲。應世存吾拙。憂時賴主明。安閒慙飽飯。惜雨急農情。時麥旱殊甚其三田家喧賀語。甘雨二宵多。恰可穌枯麥。眞能作穉禾。林鳩啼不歇。泥鷰捷頻過。樂意如相會。鋤歸處處歌。其四野蔌堪朝飽。床書禦晝眠。桑麻添靜課。鶯燕度流年。雨足陂塘水。晴多里落煙。逍遙信藜杖。未覺過前川。</text>
<title>與敬父携里中諸人。登分臺後峰。俯臨大海。得鷗字。</title>,<text>危峰海上出鰲頭。八極長風來不休。直見連天惟一水。誰言隔岸是中州。帆檣欲競歸潮疾。島嶼渾疑積氣浮。更喜漁村依浦溆。夕陽籬落下羣鷗。</text>
<title>端陽日途中</title>,<text>鄕村物色識端陽。旅店將迎有酒觴。兒女鞦韆高柳下。子孫香火古阡傍。日晴彌見沙禽白。風動遙知隴麥黃。松梓故山回首久。十年猶未了行藏。</text>
<title>宜叔借余東溪避暑。徑就留宿。得凉字同賦。</title>,<text>邂逅良朋晤。淹留夏日長。石潭雲住影。園木雨含凉。衡泌高人樂。軒裳一世忙。明時徒百慮。歧路愧彷徨。</text>
<title>德哉亦至同賦</title>,<text>負杖柴門外。迎凉夕氣餘。身閒頻出郭。道在未捐書。石澗通池淨。林雲度壑虛。相將坐幽樾。不惜露侵裾。</text>
<title>又命韻同賦</title>,<text>城塵咫尺臥雲扃。澗路生苔日日靑。雞犬前村晝煙澹。楓松遙壑夏陰停。巖泉意適如忘世。田畝身閒尙帶經。文酒友朋難邂逅。六年奇會復斯亭。壬子春。與南李諸君會此亭。留連累日。觴詠甚適。今已六年矣。再疊溪嵐谷籟赴虛扃。夏木陰陰夕更靑。世事空山堪獨臥。天機逝水可能停。高懷箕穎慙縻祿。初志唐虞漫抱經。豈有涓埃酬聖主。遲回猶自郭東亭。三疊山陰欲夕出柴扃。谷柳依依稻畒靑。漾石淸漪隨步逈。鑑雲方沼與心停。閒居迓客應三徑。素業傳兒只一經。還笑太玄猶有事。傍人莫比子雲亭。四疊溪禽喚曙白生扃。巖壑新容衆木靑。潭定多時淸始徹。雲閒何意去無停。慵拋舊學存耕課。靜謝榮觀愛道經。汾上彈琴聊自適。不妨漁子過吾亭。五疊睡起山樓獨倚扃。牛羊野曠草連靑。深深谷樹初霞動。的的池荷宿露停。日月飛騰羞壯志。行藏濩落信遺經。悠然衡泌懷眞樂。莫使風塵近一亭。六疊巖月纖纖欲照扃。澹雲凉露夕林靑。丘園朝市參憂樂。耕稼詩書費稱停。村杵稍知新麥熟。山歌頻聽遠樵經。良宵歗詠難爲睡。幽意泠然水繞亭。七疊溪雲冉冉透疎扃。雨氣遙含苔壁靑。世態秪應觀幻化。天心要自有均停。鶯多好語供携酒。山似高人對看經。太華拂衣吾莫逮。百年花石守玆亭。八疊麤葛迎風坐水扃。潛魚時動細荷靑。新詩滿目山雲起。嘉客忘歸谷日停。林靜幽禽工對語。草深穉犢慣頻經。淹留且擬今宵醉。凉籟生溪月在亭。九疊 是日宜叔德哉先歸惆悵幽懷立暮扃。高嵐未歇遠山靑。圓荷池靜空樽卧。垂柳溪長去馬停。世路徘徊禽慶約。僊遊寥廓穆王經。中林偃仰聊吾道。明日題詩問草亭。十疊閒愁悄悄久憑扃。獨有前山入檻靑。宿志眞成虫篆誤。流年那得蟻磨停。雲煙花鳥終閒物。日月星辰自聖經。須識男兒眞樂在。林泉未必少樓亭。十一疊淸暉稍歇月窺扃。籬落疎煙過雨靑。樹密浮螢分細照。川空歸鷺識遙停。峨洋得意仍忘曲。茶酒隨緣不用經。便欲呼君爲洞主。芙蕖發後共憑亭。十二疊幽情吾自愛蘿扃。麥酒盈壺野蔌靑。石瀨含凉風遠集。巖松落影月高停。煙霞跌宕須諸子。晩暮歸依在六經。不識晦翁仁智樂。悲吟何事卧龍亭。十三疊居士茅齋薜荔扃。坐看危嶂揷天靑。風湍自作空林響。暝靄多逢老石停。結社何須廬嶽醉。整襟還有百源經。巖阿偃蹇同幽抱。回憶良朋柳畔亭。十四疊煙火蕭然臥洞扃。連宵林雨阻樵靑。山空却自興雲遍。川駛還應到海停。遙野携鋤農正急。荒村裹飯客誰經。前期更憶江湖濶。莫負扁舟漢上亭。十五疊 以下入城後作積雨空齋絶叩扃。老梧高竹一簷靑。林鴉帶暝終須息。珂馬衝泥豈蹔停。採藥名山遲學道。燃藜古閣懶傳經。還憐昨日同棲地。猿鶴徘徊松下亭。十六疊終日憑梧不下扃。池光林影澹空靑。茶鑪曲檻煙微起。棋局疎簾子屢停。萬事乘除看蠖屈。一身康濟笑熊經。幽尋靜憇皆眞趣。何必坡翁擇勝亭。十七疊 屬德哉鶴禁岧嶢捧畫扃。西山爽氣幾分靑。商顔高士何妨出。鍾嶽移文且少停。竹埤詩宜淸漏永。蘿蹊夢與白雲經。披緘未覺幽吟久。頗似携樽谷口亭。德哉時直桂坊十八疊 屬宜叔林鶯欵欵伴閒扃。長物芸籤滿屋靑。柱史五千言亦贅。曼容六百祿宜停。疎琴度曲松陰轉。淸簟延凉竹雨經。幽興還思蓮谷子。騎驢何日出溪亭。十九疊長夏端居秪一扃。幽園水木雨增靑。功遲鑪鼎金丹誤。遊遍溪山蠟屐停。賈傅少曾論漢制。韓公晩擬作唐經。豪狂宿習消磨久。不怕天公風倒亭。二十疊玄晏沉痾慣閉扃。嵇生習懶厭紆靑。微風塢竹凉能入。宿溜簷花滴未停。一壑幽盟攀桂操。五湖歸計種魚經。十年未了煙霞債。猶愧東岡聽瀑亭。右東亭酬唱詩。三人疊韻同賦各二十篇。合七言律詩六十篇爲一卷。詩之次韻疊韻非古也。盖始自元白。而後世益衆。然學詩者切忌之。爲其排比牽縛。而有累於格調也。吾輩旣倦於聲律矣。優游林沼。顧無所用其心。壺觴談笑之間。以筆墨爲戲劇。雖因韻生意。率意成章。不暇於深求旁搜。以追古人者。然其反復纏綿。若離若合。而於境物興象抒寫切近。往往可見其天機也。異日離羣索居。展卷吟諷。而追思山水嬉遊之適。有足以自娛者。過此以往。亦非吾輩之所知也。</text>
<title>往復六十律。亦太支離矣。謝斷之後。覺分外閒靜。今日偶聽蟬得一絶。奉簡宜叔，德哉。</title>,<text>詩篇稍謝惡因緣。幽樹高齋只晝眠。分付天機還有處。啼鶯未去又淸蟬。</text>
<title>道峰趙氏池堂。次主人韻。</title>,<text>翛然新屋面池開。晝永幽欄坐忘廻。稍看川光含雨氣。碧雲多自上峰來。</text>
<title>用三淵韻同賦</title>,<text>遲日黃鸝語。淸池夏木陰。微雲下蘿末。凉雨滴荷心。節物生新態。巖蹊慣屢尋。忘言賓主意。癡坐看蒼岑。</text>
<title>借寓趙仲輔 翊臣 溪堂</title>,<text>居士東溪白茅室。桂枝容我共攀援。山風暮卷前林雨。月白千巖不掩門。</text>
<title>明叔丈來訪示一絶。遂和之。</title>,<text>魚鳥相忘濠濮遊。僊源日永夏陰幽。峰雲谷靄紛多狀。隱几高人只一樓。</text>
<title>疊岑字</title>,<text>溪樓夏猶爽。園木晝多陰。朝市無窮事。雲山獨臥心。巖霞明遠對。谷籟引幽尋。應是樵奴返。遙歌響暮岑。</text>
<title>夜步溪上。月明如晝。用杜詩月林散淸影爲韻。得絶句 五首</title>,<text>蒼蒼林鳥返。稍稍溪嵐歇。微星動峰頂。蘿徑已淸月。其二淸泠山水意。獨夜步中林。牙琴已多事。何用待知音。其三幽吟弄素漪。月到前溪半。澄澄水木光。風靜露華散。其四千巖皆皓月。窻檻抱澄淸。高峰斂煙靄。秀色若相迎。其五風佩夜泠泠。月高山更靜。淸意競澄輝。猶嫌松石影。</text>
<title>次仲輔韻</title>,<text>居士幽棲地。衡門倚女蘿。高林朱暑遠。疎牖碧峰多。谷籟參淸夢。溪鶯答寤歌。平生羊仲徑。筇屐許頻過。</text>
<title>書齋與二弟及申季逢 有源，金君 昌弼 小酌。得臨川韻。李掌令 行敏 適至共賦。</title>,<text>蒼苔黃葉小園空。憀慄遙天聽叫鴻。老菊尙能留好客。淸樽未可負秋風。悠悠江海華簪外。落落詩書素髮中。每憶故山雞黍社。醉來爭席野人同。</text>
<title>閏九月七日。約宜叔，德哉遊衿陽紫霞洞。與敬父出露梁。宜叔已先至。旣而德哉與李文遠 德弘，兪生盛基來。舟中命韻。</title>,<text>江淸停馬久。風急解船遲。目與雲鴻去。心應渚鷺知。乾坤容放迹。丘壑本前期。未用悲搖落。秋光尙可詩。</text>
<title>北紫霞洞得源字</title>,<text>滄洲舍孤艇。川路轉幽源。水氣高雲白。山風落木繁。秋容集憑檻。夕日照移樽。坐愛巖泉響。因忘塵世喧。</text>
<title>盤谷草堂。留贈曹生一明。</title>,<text>流水柴扉野老居。閒情自與世紛疎。客携晴月中宵至。酒泛黃花九日餘。洞裏煙霞鄰井臼。林間儔侶托禽魚。深知仲長田園樂。應不王門羡曳裾。</text>
<title>野行次宜叔韻</title>,<text>磵路依微老樹前。寒山一半帶村煙。牛羊落日猶平野。鴻鴈高風競遠天。終古達人多浪迹。一年秋物待新篇。禪樓指點雲蘿外。瘦馬緣崖不怕顚。</text>
<title>三幕寺</title>,<text>嶽寺秋淸逈倚風。西南海色一樓中。遙涵積氣天容白。倒射洪濤日脚紅。目極猶嫌島嶼出。興豪豈問樽罍空。不須遠借玄虛筆。聊喜奇遊數子同。</text>
<title>寺夜</title>,<text>危澗霜寒落木宵。佛燈留我坐參寥。森森象緯諸天肅。漠漠人煙下界遙。峰頂徘徊方素月。海門空濶已歸潮。幽懷憀慄當秋晩。傾盡深樽更短謠。</text>
<title>登樓</title>,<text>一年再重九。天與吾曹奇。夜月鷗亭舫。霜風嶽寺詩。黃花正如許。秋氣不須悲。樓外滄溟濶。高歌問酒巵。</text>
<title>又賦</title>,<text>秋意蒼茫接遠濤。西風萬里洗塵袍。雲煙百變終難了。天水相兼果孰高。自有此樓應我輩。偶當佳節亦奇遭。山寒木石來遙響。醉拍闌干嘯詠豪。</text>
<title>宿須摩菴</title>,<text>秋山酒興未全闌。霜月三更獨倚欄。落落雲根星斗近。蕭蕭木葉鳥烏寒。不妨海內同心少。須識塵中此夜難。巖竇細泉淸可挹。高吟更爲洗盃盤。丁巳季秋。與宜叔，德哉，仲五登華山。四日而歸。極山水登臨之樂。而賦詩纔四篇。遇會心處。劇飮爛醉而已。歸而悵然如有失也。後十餘日。復有紫霞之遊。亦四日而歸。時日甚寒。酒不能繼。得詩顧最多。凡六人詩七十餘篇。詩乎酒乎。吾不能取舍。使其自相乘除可矣。然敬父復令沈生爲此圖。則又十餘幅好詩也。彼三聖山者。何其幸也。伯玉書。</text>
<title>溪亭聯句</title>,<text>十月旬後。余在溪上。三君子惠然來顧。觴詠於氷泉月樹之間。信宿忘返。相與誦老杜詠懷北征詩。旣又黜其複韻而次之。亦以適興。不復點正也。偉哉乾坤內。吾道一何拙 宜叔。讀書四十年。雅志在夔契 德哉。良驥鑾和淸。周道步移濶 伯玉。心究理亂細。眼窮帝霸豁 大卿。行藏各所値。裘褐隨凉熱 宜叔。韞櫝玉不沽。在鑪金自烈 德哉。奇想厭埃壒。遐標競雲月 伯玉。逝將掇靈芝。丹丘搜寶訣 大卿。神僊竟虛無。志業兩虧缺 宜叔。身計轉濩落。世故多爭奪 德哉。逃俗自高賢。葆光托巖穴 伯玉。巢許臥箕穎。幼安泛遼渤 大卿。通逵繞甲第。曲徑走交謁 宜叔。顔忸野鴟嚇。志遠波鷗沒 德哉。荷製獨初衣。商謳屢擊節 伯玉。希聲匪寡和。識曲亮無絶 大卿。男兒重交義。意氣金石裂 宜叔。賢豪得合幷。襟韻迭鼓發 德哉。文章溯灝噩。理竗析膠結 伯玉。六經窺泓博。百子駕截嵲 大卿。求源要中深。斂華戒外滑 宜叔。典刑周彝古。律呂虞球戛 德哉。星斗紛芒角。震霆或轟轕 伯玉。繪無施黼黻。璞有裹裋褐 大卿。懸壁琴自響。埋泉劒不出 宜叔。優游豈無所。睠顧戀京闕 德哉。嶽瀆王畿輳。融峙眞宰活 伯玉。野策弄煙華。湖舫攬雲物 大卿。遙海送目濶。懸磴置脚慄 宜叔。貰酒叩山市。携衾宿僧室 德哉。豗瀑盪煩抱。攢峰竦懦質 伯玉。雨集楓淅瀝。霜繁石蕭瑟 大卿。忘形混禽魚。耽句雜楂橘 宜叔。崇墉抗雲標。矗石剗秋骨 德哉。綢繆百濟故。興廢前史述 伯玉。疊磴劣通鳥。窄徑難容轍 大卿。戈鋋電掣明。埤堄月抱兀 宜叔。秋旻劇搖落。川陸露曲折 德哉。樽斝逐幽奇。驢馬捨牽窣 伯玉。已經淸潭遊。復從紫溪越 大卿。孤亭靜雲日。激湍嗽霜雪 宜叔。控巖白蝙癯。走澗蒼鼯渴 德哉。樓壓戲鯨浪。潮奔騈馬卒 伯玉。西眺直登萊。中原事悲咽 大卿。北控無朝廷。東顧憶征伐 宜叔。哀歌寫感激。烈風來蕭屑 德哉。孤懷隰苓霣。幽事崖菊掇 伯玉。開雲天爲霽。餘閏辰又吉 大卿。歸墟俯咫尺。浩蕩觀落日 宜叔。揚明閱萬國。駐輝覆孤蓽 德哉。蛟鰐驩爭迓。霞霓護恐失 伯玉。陰陽遞晦明。機鐍窺密勿 大卿。羲和逝將攀。葵藿傾更切 宜叔。月宿嗣璀璨。魑魍敢怳惚 德哉。駟隙如斯迅。鷗盟幾時畢 伯玉。境近猶會心。詩多豈嘔血 大卿。古鐘驗灰刦。遺塔感興滅 宜叔。衣留坐禪龕。瓢泛酌泉窟 德哉。穹林契寬閒。苦海謝洄潏 伯玉。郊園滌煩紆。文酒續怡悅 大卿。架峙鄴侯書。園拾杜陵栗 宜叔。觀遊飫禽嶽。燕息慕莊漆 德哉。霰氷冽天序。松篠森庭實 伯玉。幽抱易成嘅。昨事毋已末 大卿。遲回惜壯心。晼晩撫衰髮 宜叔。好學聞炳燭。就道思結襪 德哉。騷悲屈原醒。歗餘梁甫膝 伯玉。經世願已違。垂後辭空列 大卿。外境捨羈絆。浮念期洗櫛 宜叔。天人賾精微。章句辭塗抹 德哉。嘐嘐古賢期。齪齪纖兒喝 伯王。道源洙泗邈。利爭蠻觸聒 大卿。眞僞楚猴冠。是非齊人說 宜叔。鳴梧絶威鳳。淸藪憶俊鶻 德哉。杞癡抱憂焦。芹獻怯唐突 伯玉。歸依有廣居。磋切資良匹 大卿。卓立企嶽峙。勇進服泉决 宜叔。遷義譬獲玉。砭過當愈疾 德哉。安時蠖用屈。造道龍不拔 伯玉。勵操大冬栢。障慾中流碣 大卿。觀世用舒卷。屛機忘活殺 宜叔。苹鹿鳴相和。室蘭臭自別 德哉。屋漏臨此心。籤簡儼昔哲 伯玉。且排曹劉墻。共造周程闥 大卿。聖路無窮極。慥慥勉日達 宜叔。</text>
<title>距月谷墓舍十里。有一洞頗開曠。亦有溪石可沿弄。舊有大村。而今廢爲荒墟久矣。十月十八日。偕瑩叔及里中數人者往遊。諸君勸余開荒築舍。遂戲次放翁卜居韻。書一律示之。</title>,<text>馬蹶荒途不怕難。川環谷窈得寬閒。但能未老辭華組。豈患無錢買碧山。遙壑林疎煙覆靜。寒潭石出蘚含斑。園亭也屬他時事。坐弄淸漪澹忘還。</text>
<title>拜梅谷書院</title>,<text>麟史二三策。考亭一介臣。高天其有意。衰世乃斯人。精爽瞻魁斗。鬚眉想繪眞。長歌廟前柏。世道足悲辛。</text>
<title>與宜叔訪韓汝溫 師直 巢谷草堂</title>,<text>彭澤南村契。茅茨在磵陰。吾曹亦老大。世事合山林。小牖川原濶。一溪松櫪深。丁寧金玉語。敢忘百年心。</text>
<title>次德哉詩送宜叔入嘉平</title>,<text>老鶴寒塘月。高松斷壑氷。襟淸存夜氣。酒煖坐晨燈。慷慨緣王室。行藏仗我朋。深知鹿門計。明哲古人能。其二送爾嘉陵去。羸驂踏磵氷。漁蓑十灘雪。經帙一床燈。丘壑應心契。風塵摠面朋。百年携手約。懷祿愧無能。</text>
<title>風雨甚劇。曉起次宜叔韻爲贈。</title>,<text>絶峽層氷雪打鞍。念君征路悄無歡。凄凄風雨雞知曉。落落松杉鶴耐寒。衰世山林猶恐淺。中年離別敢言難。淹留况有盈樽酒。身外繁愁任百端。</text>
<title>與宜叔同往龍仁墓舍。宜叔將歸。疊前韻共賦。</title>,<text>氷路羸驂共稅鞍。離樽酒續兩宵歡。松楸在眼吾將老。霰雪侵人歲更寒。文字半生憂患足。朋交一世合幷難。林泉漫浪終無補。努力遺經擴善端。</text>
<title>送宜叔。夜坐無悰。復疊前韻。</title>,<text>客行何處歇孤鞍。强飮餘樽不作歡。鬢髮蕭蕭驚節晏。參商耿耿坐宵寒。風塵混迹嗟吾倦。山水知音自古難。道有窮通須自信。紛紛世故孰知端。</text>
<title>歸月谷。伯溫來訪有詩。次之。</title>,<text>未學古人五嶽遊。松楸歲暮且淹留。空名始悔簪裳累。治世難忘畎畒憂。燈火弟兄書課得。壺觴鄰社野情優。何家並隱從君討。豈必休官待白頭。</text>
<title>冬至日。憶宜叔有寄。</title>,<text>柴荊積雪掩關深。鳥雀荒村少客尋。萬事憂懽看物化。一陽來往驗天心。江山宿迹朋遊遠。書卷長懷歲月侵。幸有連床兄弟樂。淸樽斟酌和高吟。</text>
<title>舍東數十步。可引溪爲陂沼欲置亭。往相之。</title>,<text>溪西數畝地。恰可小塘穿。長夏芙蕖月。深春楊柳煙。樓臺初指畫。魚鳥已詩篇。懶拙知無就。商量亦勝緣。</text>
<title>感懷</title>,<text>松楸數椽屋。天地鮮民生。若有瞻依地。因知禮樂情。疎頑遺訓忝。憂患衆緣輕。倚枕長宵半。窺窻缺月明。其二少日期需世。迂儒妄信書。秪今嬰組紱。還復愛田廬。榮辱心仍倦。經綸計本疎。燈前諸葛表。讀罷問村釃。其三士生固須仕。身健早宜休。畢命應松梓。曾遊有水丘。魚蝦海村接。禾麥浦田收。未可拋幽賞。開池擬小樓。其四至訓違資父。華班謬致身。安危多涕淚。出處懶因循。被體徒靑紫。酬恩豈露塵。丁寧忠孝業。惟恐忝前人。其五稼穡初收野。萑苻已警宵。邦畿尙如此。民命固難聊。傾奪朱門閙。誅求蔀屋凋。荒村臥氷雪。心熱百憂焦。其六巖廊誰厚祿。聖主每宵衣。杼柚人功竭。禾麻歲事非。湖氓流已遍。星使去還歸。慙愧終冬飽。優游掩野扉。適聞湖西安集御史之還。湖中尤饑。問流丐則皆湖民也。其七祥沴天人際。那能詰所從。星妖頻入月。霆擊遂侵冬。减食徒哀詔。危言孰實封。微臣終負國。瑣力怯筳鐘。其八落落長懷倦。駸駸急景徂。詩停閒感慨。書得靜工夫。憶弟江雲隔。懷朋峽月孤。村居煩地主。細牘酒盈壺。府尹有書致酒肴</text>
<title>齋居曉夢。與二弟及兪生盛基作山行。時正秋晩。上一巖亭。殊有眺望之勝。徘徊少頃。宜叔亦至。逍遙嘯詠。暮將宿于山寺。方賦詩未就而覺。遂爲詩二百四十言。寄宜叔峽居。</title>,<text>三日不見君。塵垢生我心。五日不見山。我心如籠禽。長安車轍中。閉關臥窮陰。江山一蕭索。親愛邈商參。形骸豈我物。夢寐得幽尋。幅巾二三子。從我陟高岑。危閣表崖石。衆山集眺臨。徘徊若有須。樽酒未遽斟。李子藜杖來。瘦鶴立疎林。相視兩欣然。逸氣已難禁。淸湍激高唱。霜樹纈重襟。溶溶遠雲改。噭噭哀鴻吟。幽期選良夜。溪寺襆簟衾。山寒夕籟疾。石林振蕭森。支枕一欠伸。曉窻北風侵。淸泠在耳目。起撫床上琴。迢迢嘉平隱。雪峽路崎崟。谿谷玄氷積。虎豹叢薄深。絃歌臥茅屋。黻佩非所歆。紛吾抱遐想。風塵傷陸沉。深山大藥遲。日月劇駸駸。精氣有凝會。泉石豈荒淫。同車服幽盟。匪敢忘嘉箴。感歎遂成章。因風懷德音。</text>
<title>德哉前惠梅詩二篇未答也。日昨梅下對飮。歸而記前韻次寄。</title>,<text>寒鑪撥火共深盃。雪屋藏梅更早開。不怪歸還淸少睡。花前取醉月中來。其二坡翁眞一酒三盃。邵子看花花半開。安得淸樽小閤畔。幅巾更著李君來。</text>
<title>昨得德哉報書。言花意日催。對嘉樹思故人。豈無詩乎。復寄督之。</title>,<text>遙夜懷人獨把盃。窻梅更得幾花開。但令詩句傳消息。不用瓊枝折寄來。</text>
<title>昨見閤中新梅。二三萼有花意。朝起已開。而乃千葉也。戲題絶句。</title>,<text>一夜疎枝積雪皚。天關妙鍵幾重開。方知太極團圓內。衆卦排生八八來。其二只道高姿絶壒埃。繁華驚倒一枝開。陽春滿面敷腴色。誰識氷霜積累來。其三參差毛羽胎禽潔。委積琳琅寶肆開。應惜淸香輕漏洩。繁英護得數重來。其四百寶莊嚴暖玉腮。千金一笑向誰開。羅浮縞袂偏輕薄。多恐顚風夜半來。</text>
<title>送洪右尹 重疇 之任寧邊</title>,<text>靈迹檀祠古。邊防鐵瓮雄。開荒方聖化。袵革本民風。牖戶謀須早。詩書政在中。艱虞見宸簡。張弛待吾公。其二香嶽藏靈秀。蓬壺較勝觀。中年陶令賦。晩計葛翁丹。僊徑尋春水。征車度臘寒。迢遙笙鶴夢。驪唱爲二嘆。</text>
<title>十二月三日得宜叔書。次至日詩韻見寄三律。遂成二疊答之。</title>,<text>寂寂離憂日更深。迢迢窮峽夢頻尋。風塵漫浪非眞隱。丘壑徘徊亦苦心。高卧終嫌車馬閙。寒棲豈怕雪氷侵。商量出處嗟余晩。更得君詩擊節吟。其二幽懷牢落一冬深。床上芸編亦懶尋。佳酒盈樽妨病肺。孤琴在匣少論心。思朋絶峽寒梅發。憂世長宵素髮侵。賴是胸中豪氣有。詩成耻作不平吟。橘酒新熟而病未頻酌第三云</text>
<title>宜叔訪亡友吉哉卜居之地。有詩志感。屬余次之。</title>,<text>林泉翰墨渺雲煙。樑月驚心忽十年。絶韻峨洋餘古匣。幽期苕霅繫虛船。禽魚豈識人間世。天地應慳物外緣。歲暮京華徒百感。詩來淚落雪窻前。</text>
<title>和李汝亮 奎采 韻</title>,<text>紛紛珂馬九街聲。靜几詩書紙牖明。卧雪應同袁子趣。憂天獨有杞人誠。山龍補衮初心負。荷芰裁衣幾日成。惆悵離愁當歲晏。孤琴聊復寄幽情。其二生平愚拙信吾天。眞悔空名與世傳。一室簡編元凱癖。百年饘粥仲淹田。能忘素志東岡臥。尙有微誠北極懸。慙愧故人相問訊。一官如縳欲經年。兩月呈病未解官。汝亮書問之故云。</text>
<title>臘日書事</title>,<text>田園將及春。歸可種藜藿。愧非謀國才。虛飽上廚肉。右內廚賜肉詩書忘歲去。風雪臥床深。此中康濟在。藥裹不關心。右館中分藥</text>
<title>梅下雜題</title>,<text>瘦枝疎萼絶淸寒。九陌緇塵豈敢干。自笑此身猶有待。雪中孤臥愧袁安。其二孤盆小閤略周旋。拈弄天機未是全。每憶西湖林處士。千株花下雪中船。其三寒香淡韻不禁淸。更奈窻間雪月明。無怪邇來書課减。花前秉燭每三更。</text>
<title>宜叔憶余家盆梅見寄四絶。次之。</title>,<text>寒香的歷雪侵枝。疎影徘徊月入帷。偶坐忘形惟汝在。淸癯李子久相離。其二曾無俗子入吾堂。冷萼扶疎伴臥床。欲取牙琴答幽獨。月明隣鶴送聲長。其三氷姿鶴骨老苔衣。遮斷緇塵一小扉。巖桂磵松朋侶在。主人情重未能歸。其四摸色尋香一世人。論花誰得品題親。氷霜天地陽春意。扶接應憑咫尺身。</text>
<title>十六日立春。喫辛甘菜。</title>,<text>問舍牛川宿計存。林園那得乞閒身。盤中一束當歸菜。倍憶龍門峽口春。</text>
<title>春帖</title>,<text>一願王無疾。二願親無憂。三願身無官。卒歲以優游。</text>
<title>次伯尹見寄韻。伯尹久無官。閒居嘉平。近得宜叔。文酒相從云。</title>,<text>不有君書至。誰寬歲暮思。風塵妨直道。丘壑可新詩。積雪深熊館。寒星帶薜帷。遙憐竹林醉。應與仲容期。</text>
<title>今年養梅但一盆。作花已瀾漫。無續開者。正恨無餘趣。伯衡忽送一盆來。蓓蕾滿枝。已有欲開者。喜甚就酌其下。賦一律侑之。仍寄伯衡。</title>,<text>孤芳正恐易闌珊。賴爾相隨及臘前。邂逅高標朝暮遇。流行一氣後先天。誰將入室蘭薰比。還是同堂棣萼聯。陸續韶華經閱了。池塘春草復新篇。</text>
<title>金弟致伯 履遠 有詩。勉余其意甚厚。次之。戊午</title>,<text>縻迹慙華組。憂時易白頭。風塵只高臥。文酒或淸遊。轉覺初心謬。那無一壑幽。君詩眞起我。三復未能休。</text>
<title>訪南正叔 肅寬 于楮湖。春雪新晴。江流方活。忽記前冬夢。出江干得一聯。輕鷗暮嶼雲沙逈柔柳春汀雪水生。邂逅與斯境會。遂續成之。</title>,<text>郭外出遊消滯欝。夢中佳境記分明。輕鷗暮嶼雲沙逈。柔柳春汀雪水生。漠漠江湖含物態。悠悠鞍馬引詩情。伊來料理牛川計。更愛煙磯釣艇橫。</text>
<title>廣陵歸路</title>,<text>野步呼舟坐白沙。滄洲極目與心遐。雪晴草木浮春氣。風定鳧鷖作浪花。車馬長途多物役。江山終古閱年華。僕夫莫怕餘寒峭。傍岸漁村酒可賖。</text>
<title>同敬父入峽訪宜叔。夕投豐壤村。用前日宜叔韻共賦。</title>,<text>忽憶高朋卧石關。羸驂不道路幽艱。遐期落落存方外。倦迹棲棲厭世間。水驛春聲鴻返峽。溪村暮氣雨連山。孤吟伐木今宵意。僊洞雲蘿擬共攀。宜叔嘗誇遊仙洞之勝</text>
<title>過太極亭。疊前韻志感。</title>,<text>先生憂樂臥林關。林外悠悠世事艱。杞菊蕭條田數畝。圖書羅列屋三間。中身天不扶吾道。百載人猶仰此山。歧路徘徊惟萬感。丘園高躅可能攀。</text>
<title>與伯尹，宜叔及敬父。訪瀛登村南泉石。卽吉哉所擬卜築者也。得來字志感。</title>,<text>蒼峭蔭松栝。山澗浸根來。下與平川合。逈然原野開。我友丘壑心。於玆屢徘徊。悠悠十年迹。石老被莓苔。茅茨想規畫。小磯水洄洄。當時携手願。軒駟視浮埃。飮澗煮松根。山中盍歸哉。凄其桂樹操。絃絶結長哀。山林亦逝日。世故莽相催。澐澐溪動響。漠漠春敷荄。知心有魚鳥。相見不我猜。</text>
<title>雲嶽山在朝宗之北。溪山多可遊者。是日宜叔被小疾先歸。伯尹與余兄弟入遊僊洞。洞卽山之東谷。澗壑幽窈。谷口有村家數十。深入尤佳。聞有密羅菴在上源而不果尋。</title>,<text>蘿徑縈紆百折灣。上方鐘磬隱靑山。丁丁樵斧知雲際。歷歷畬燒見石間。林靜稍看春氣動。溪喧彌覺客心閒。村家地僻頗淳俗。雞黍留人有好顔。</text>
<title>將出山坐降僊潭</title>,<text>跂石輕輿息。扶藜老釋從。谷幽留日永。心靜下山慵。危壁妨過鹿。空潭怕伏龍。招提雲臥地。鐘磬度重峰。</text>
<title>谷口溪潭佳甚。臨跂移時。</title>,<text>歸心戀幽澗。潭影移松陰。僊源回首永。峰頂白雲深。</text>
<title>與宜叔敬父早發。將由淸坪江舟下。馬上同賦。</title>,<text>亭午村煙馬首生。春山行傍一溪聲。幽尋不待源花發。樂意相將谷鳥鳴。峽水蘭橈延遠興。巖阿桂樹戀初盟。寬閒寂寞能無地。眞悔風塵十載名。</text>
<title>放舟下峽至龍津。水程可四十里。又陸行十里。渡馬津達歸川新寓。是日風日恬暢。舟行甚適。</title>,<text>放溜峽江口。風停舟不滯。崖側松栝深。棹出霞石啓。奔峭寫竹箭。倚船方傲睨。心賞非前期。日氣會淸霽。柔柳縈繫纜。高雲盪鼓枻。春華雖淺敷。空綠泛涯澨。李子興方豪。持觴呼我弟。江湖曠如此。龜鳥亦眞侶。超然篷屋臥。天遊入無際。却顧煙火處。井屋寄幽翳。</text>
<title>又賦</title>,<text>春山歸興下江船。岸柳汀莎正杳綿。擊汰衣裘侵浪沫。褰篷翰墨接雲煙。方知此世滄洲濶。多羡中流白鳥賢。目極遙源延滯想。昭陽倚棹十年前。其二江樹蒼蒼夕景回。豪吟猶自酒樽開。山停水到龍津濶。峽轉風從斗尾來。終惜雲霞忙應接。不妨洲渚緩徘徊。漁蓑晩計湖邊宅。已愧嚴陵臥釣臺。</text>
<title>寒食日訪宜叔于達山</title>,<text>莽蒼松楸互往來。逍遙何必有池臺。玄眞釣艇滄洲近。蔣氏柴門野徑開。傑士要存丘壑性。明時應足棟梁材。不辭留醉田家酒。寒食東風花事催。其二山昏樵牧各歸來。遠眺蒼茫倚石臺。村柳垂垂汀月上。春鴻歷歷島煙開。朱絃一唱頻成歎。病櫟千年不願材。偶値田翁占宿麥。今朝喚雨鵓鳩催。</text>
<title>歸後風雨連日。用一律遣懷。</title>,<text>歸馬遲遲度海門。孤懷悄悄對淸樽。柴荊終日柳垂徑。風雨一宵花滿村。夙好謬悠高士傳。幽期緬邈武陵源。松楸猶幸相隣近。德操龎公古意存。</text>
<title>入道峰題趙氏溪堂</title>,<text>淸池花影深。花下山禽語。丁丁伐木聲。坐想雲深處。</text>
<title>與敬父泛舟歸川。至石湖亭登眺竟日。乘月沿洄。夜深而返。亭卽申恕菴別業</title>,<text>小艇如鳧鴨。沿洄到日斜。綠波明徹底。一一見巖花。湖樹春花飛。湖亭主人去。登檻欲尋詩。還應石可語。四顧人煙息。沙洲鳴水禽。輕舟不搖櫓。明月在江心。</text>
<title>㫌善使君南丈宿奉安驛。送書相問。與二弟挐小舟往別。用槎川李丈詩韻同賦。</title>,<text>飛舃王喬故近僊。彈琴宓子亦稱賢。春花泛峽知官路。江月盈舟卽別筵。海上樓臺鄰鏡浦。雲中雞犬領壺天。名區吏隱眞緣在。寒碧淸詩續舊篇。</text>
<title>陪南丈泛月湖中。溯至牛川。夜分回棹。</title>,<text>江月皎如晝。春波方渺然。酒從風露滴。帆與斗牛旋。歷歷汀花見。娟娟渚鳥眠。夜深煙水靜。漁唱答敲舷。</text>
<title>登石湖亭</title>,<text>學士江湖眼。茫茫俗物低。煙波舟徙壑。春草屋臨溪。雨壁餘篇翰。苔巖認標題。風流如隔世。悄愴下危梯。</text>
<title>又疊低字。和退漁金丈 鎭商。</title>,<text>倚杖沙洲逈。連簷樹葉低。未成辭組紱。猶自戀林溪。釣艇時乘興。京書久懶題。伊人在水涘。惆悵望僊梯。</text>
<title>歸川歸路。與國寶兄到溪亭。敬父出來。同作回龍之行。過峀雲亭。</title>,<text>小亭綠陰下。幽興暮春時。停策巖花暖。池心晝影遲。</text>
<title>回龍寺</title>,<text>釣艇龜川客。椶鞋又秪林。江湖收汗漫。雲石會淸深。落瀑濺春木。幽潭住午陰。山僧應怪我。荒徑數來尋。</text>
<title>淸風亭</title>,<text>古廟淸溪上。悲歌坐草亭。初心豈丘壑。遺迹秪丹靑。綠蕨山春老。芳蘋水氣馨。欲成今夜宿。未忍子規聽。</text>
<title>送景瞻南儐之行</title>,<text>許國初心鬢共明。向來華列謬叨榮。遲回主渥終何補。羡子猶勞出塞行。其二天池咫尺巨鯤游。倚劒雲臺俯馬州。自笑腐儒終拙計。春來牛渚一漁舟。余新自江居來。而景瞻有此行。其三邦禮迎將自故常。蠻情反覆更須詳。床頭魯論萊山館。行篤言忠誦味長。景瞻將於留儐暇。溫理經書云。</text>
<title>次鵬師軸中韻。寄題松雲遺祠。</title>,<text>甁錫翩然現世年。揮氛尺劒泛溟船。慈悲度衆應心偈。忠義扶邦自性天。道伏鯨鯢終息戰。機神龍虎不妨禪。鬚眉颯爽徵奇迹。香火長留過去緣。</text>
<title>流頭日。與羣從會話。酒半諸昆弟議成定䂓。爲四時情話之會。遂拈韻各成一律以識之。</title>,<text>怡怡昆弟抒天情。中表初均所自生。蘿蔦相施還一體。塤箎迭和卽同聲。留人好雨休投轄。合席長言各盡觥。可但遨遊酬節物。百年偲切在相成。</text>
<title>出住東亭。前池一荷方開。戲書。</title>,<text>靑葉遍池紅一朶。亭亭獨出素波間。須知物少方爲貴。叫絶羣兒不敢攀。其二盈盈霞袂表獨立。陣陣風香時復過。西湖十里誇繁麗。本是玆花一萼多。</text>
<title>雨後聞泉聲漫書</title>,<text>三日不聞山水聲。已愁心竅垢塵盈。可識陳公胸次好。但要時月見黃生。要一作消其二癡坐冥然若未聞。天機幽眇寫來眞。秪取是非聲不到。孤雲夫豈賞音人。其三世外希聲人鮮知。太冲絲竹較非宜。獨有陶翁差解事。田間扶杖誦吾師。其四巖風谷籟夜皆休。偏覺淸泠耳與謀。千秋善喩牛山木。妙理還須觸物求。</text>
<title>夜坐得淸字。是日七夕。</title>,<text>纖月故應在。薄雲猶不晴。草虫秋響苦。山木夜凉生。朝野憂誰語。詩書道未成。蛛絲兒女感。寧識丈夫情。</text>
<title>宜叔來訪得臯字</title>,<text>巖月亭亭過斷臯。林風植杖露侵袍。秋風已覺孤懷動。世事終知一臥高。鼎器蹉跎驚鬢髮。峨洋寥濶少朋曹。從君且結名山約。禽尙遐情可獨豪。</text>
<title>抽次三淵集韻</title>,<text>柴門槐柳雨新晴。藜杖閒隨石澗聲。雲去應尋華頂宿。日斜遙見佛川明。山秋物候羣虫語。谷靜天機遠籟行。何限丈夫憂樂事。幽居莫信世緣輕。</text>
<title>次德哉韻</title>,<text>故人能襆被。幽事在郊居。山雨藤蘿暗。池凉菡萏疎。忘形從土木。適意到禽魚。却念雷淵子。秋齋獨抱書。</text>
<title>溪上步月</title>,<text>扶藜出蘿徑。晴月已中天。皎合幽林露。靑收遠野煙。巖崖一鮮潔。湍瀨與淪漣。不是虫聲閙。神淸自未眠。</text>
<title>朝起得溪字</title>,<text>柴荊終日獨携藜。荷芰幽塘宿露棲。野鷺飛來非一岸。村牛就飮秪前溪。天機自足閒怡悅。詩筆還能略品題。未怪山居忘肉味。政看林雨潤瓜畦。其二淸晝山蟬不已啼。納凉多在水樓西。風湍落落休羣籟。雲木蒼蒼有一蹊。心靜未能捐筆硯。地偏頗喜寡輪蹄。秋風却引蓴鱸想。載月漁舟繫苕溪。</text>
<title>送金誠吾赴燕</title>,<text>莫道燕京占地偏。九州都會豈徒然。城池宮觀朝市盛。坐著驕胡一百年。其二紅閣依然萬歲山。彩舟猶繫五龍灣。傷心吉日車攻字。槐市摩挲石鼓還。其三局促井蛙鴨水東。茲遊差可慰桑蓬。書齋獨臥猶癡夢。前夜停軺嶽廟中。其四壯遊不須懷苦辛。遠別終亦憶朋親。應知詩到灣江日。當得陽關見故人。</text>
<title>別李書狀元亮 亮臣 赴燕</title>,<text>丁酉三韓再叙倫。沙翁一奏感皇仁。朝宗舊路金繒役。文物神州毳羯塵。汗竹亦應湔國誣。滄桑那更覩王春。知君家學詩三百。誦到曹風涕滿巾。其二一二臣同密勿猷。寧陵際會亦東周。浮槎南極詩空在。驕虜中原運未休。此去燕京無禮樂。歸來芝洞有春秋。陰陽剝復終難信。世故天涯秪百憂。</text>
<title>送金相國 在魯 燕行</title>,<text>廊廟勞三載。林園臥幾時。國憂難進退。王事得驅馳。遼野無遺郭。灤河有古祠。平生讀周禮。觀樂欲憑誰。</text>
<title>哭洛叟</title>,<text>短褐蕭條白雪歌。島窮郊瘦奈翁何。功名骨相人非少。林壑襟期世豈多。落月秪應憑夢寐。當時猶恨隔山河。庭梧淅瀝秋風冷。我淚遙添洛水波。</text>
<title>與宜叔，大卿。訪德哉江上直舍。命韻同賦。</title>,<text>出郭逶迤江路斜。蒼煙古柳靜千家。秋風先到菰蘆渚。夕氣遙分鴈沙。釣艇何曾關世事。樽醪未用感年華。湖山放曠容吾輩。倚醉題詩字似鴉。</text>
<title>乘月挐舟至挹淸樓。登臨共賦。</title>,<text>中夜坐江樓。樓下繫孤艇。寥朗星月移。浦澨延光炯。闌干落湖面。杳如泛溟涬。江湖終古曠。邂逅朋侶並。高談薄雲霄。酒盡俱酩酊。沙坻栗島白。煙樹鷺洲逈。逸興橫菰蒲。風露滿衣冷。乃知漁竿客。終身謝鍾鼎。</text>
<title>中秋前夜月甚明。賦二律簡德哉。</title>,<text>不眠月當檻。延步露侵衣。竹栢淸交影。星河皎讓輝。百年憂病半。良夜友朋違。歎息秋風早。庭柯葉稍稀。其二梧竹園池靜。琴書坐臥淸。孤樽當月色。萬感入虫鳴。耕釣遲歸計。文章損道情。江干懷傲吏。可與濯塵纓。</text>
<title>德哉與宜叔卜夜江樓。疊前二律韻見寄索和。答之。</title>,<text>牛湖具漁艇。吾已厭朝衣。園木多秋響。庭花耿露輝。憂歡惟酒在。出處與心違。羡爾滄浪興。高歌和者稀。其二聞道湖樓會。深樽月更淸。悠悠孤艇泛。歷歷遠鴻鳴。白露蒹葭夕。秋風江漢情。詩來一高詠。忘却繫簪纓。</text>
<title>歸川雜詠</title>,<text>沙白江淸拄杖前。漁舟晩泊荻花邊。尋常愛誦陶山曲。三四村家隱夕煙。其二長洲楊柳不禁秋。憶聽黃鸝湖上樓。遮莫流年爭逝水。煙波自在一扁舟。其三落落行藏與願違。遲回田野豈誠歸。江湖憂樂無窮事。白鳥嗤吾未忘機。其四白白江魚數尺强。有錢還不闕飯羹。前溪暮釣聊牽興。旋付兒曹與放生。其五霜露江臯日夕秋。千林紫綠照溪流。溪橋信步靑藜在。懶出湖邊弄小舟。</text>
<title>泛舟朗湖至石湖亭下</title>,<text>垞北溪南一小舟。卜居偶近水雲幽。十年城郭鳧鷗夢。八月江湖蓴鱠秋。楓槲林明延夕照。荻蘆波淨見寒洲。漁歌牧笛皆歸意。篷屋呼樽信去留。</text>
<title>漫書</title>,<text>江湖非謝世。偶自戀漁舟。詩酒存孤興。行藏抱百憂。沙洲鳧鴈夕。風露蟪蛄秋。茅屋依林樾。靑楓赤葉稠。</text>
<title>秋懷五篇。寄贈宜叔，德哉。</title>,<text>朋友音書阻異鄕。渚鴻飛去峽蒼蒼。黃花酒熟重陽近。靑翰舟空一水長。湖上漁樵淹日月。丘中松桂集風霜。臨溪新覆茅茨小。舊約分山豈可忘。其二湖山逸興惜離羣。小市秋醪不作醺。水落黿鼉移舊穴。天高鸛鶴叫長雲。滄浪渺渺歌誰和。丹鼎遲遲道未聞。却憶前人文酒盛。任公釣處問江濆。任疎菴嘗居奉安村。隔江而近。其三柴荊搖落對樽醪。淅淅西風起遠臯。百里思人江漢濶。三更聽鴈月星高。魚龍寂寞夔州詠。荃蕙凋傷屈子騷。詞客悲秋徒感激。滄洲且去弄漁舠。其四茅屋蕭然寄水干。江湖秋物摠憂端。楓林日日沾霜重。衣杵村村逼歲闌。申氏空亭沙鳥集。淸城高塚石麟寒。文章勳業誰千古。頭白漁翁只一竿。其五扁舟沿溯欲何求。寥廓江居起百憂。永夜星辰依北極。深秋蘭芷老中洲。匡君策短慙華組。戀闕心長逐逝流。須信漁竿能報國。當時漢鼎賴羊裘。</text>
<title>月夜與瑩叔及羣兒。步出江上。挐小舟沿洄。遂泊西岸。夜分乃歸。</title>,<text>一葦雲沙濶。孤樽風露侵。乾坤含夜氣。星月動江心。船火漁歌近。村煙犬吠深。扣舷秋水淨。歷歷照楓林。</text>
<title>有感</title>,<text>出處男兒事。依違乃至斯。江湖從漫浪。天地愧恩慈。野稻征鴻下。汀雲獨鶴悲。幽吟倚秋樹。無策補艱危。</text>
<title>村秀有來問楚辭者感賦 時有天官佐貳之命而辭不就</title>,<text>靈脩曾不阻佳期。養拙江湖愧聖時。惆悵白蘋登望意。離騷還復作秋悲。還復一作何事</text>
<title>渼湖喜宜叔至</title>,<text>携君上孤舫。秋意滿煙汀。白露波連月。高風鴈度星。江山待閒者。雲木有虛亭。擊汰滄浪濶。豪吟倚玉甁。</text>
<title>翌日德哉與文遠及其子姪來會</title>,<text>牛峽東歸滯渼湖。朋儔邂逅又樽壺。霜凋萬木鷗沙濶。煙覆三洲釣艇孤。千古嚴灘論世曠。當時杜老許身愚。滄浪一曲徘徊久。汀月娟娟映素蘆。其二亭臯木落見長湖。欄角西風枕酒壺。漁笛來時山月上。樵帆過盡渚霞孤。百年江海諸朋在。一束詩書萬事愚。遮莫微雲礙星漢。臥聞凉雨集疎蘆。其三高樓秋意莽江湖。歲暮悲吟屢擊壺。石室風霜寒蘀集。山城笳角旅鴻孤。憂時鬢髮搔仍短。傳後文章計太愚。浩蕩扁舟吾道在。朋曹歌嘯倚汀蘆。</text>
<title>舟下京口。風日甚淸姸。又得多字同賦。</title>,<text>百里紆回水。秋風不作波。灘經巖寺少。帆出廣津多。落景猶高興。中流更浩歌。浮家亦樽酒。吾欲醉無何。</text>
<title>又成長律七篇。紀遊事始末。示宜叔，德哉。</title>,<text>渼陂雲物逈生愁。素荻丹楓獨倚樓。羸馬寒山能遠涉。白鷗空渚早相求。一塵豈到秋江濶。明月如知我輩遊。臥聽鳴灘撼危壁。夜闌風露滿孤舟。其二故人尺素使人狂。鞍馬蒼蒼石浦傍。一色川原延皓月。千林楓櫪動寒霜。蕭條海內吾三子。跌宕江干酒百觴。星斗滿簷携手步。遙洲蘆葦棹聲長。德哉書來言宿平丘與宜叔並馬乘月就宿其三江臯秋籟共幽吟。日暮扁舟扣枻心。落落風灘歸海急。蕭蕭寒木抱霜深。男兒憂樂終難了。天地炎凉驟見侵。石室山高聊可仰。丹靑古廟栢森森。扣枻一作擊汰其四羣山晴翠見波中。水氣如春渚日紅。柁屋眞成天上坐。篙人虛畏石尤風。江湖百里一淸曠。塵土千愁俱掃空。直欲揚帆滄海去。高吟鵬背跨瀛蓬。其五山城千雉鳥梯危。戰格崢嶸壓水湄。國耻誰摧麻渡石。皇華難問濟川詩。乾坤寂寞同文夢。江漢徘徊志士悲。黃帽那知魯連感。棹歌一曲勸深巵。其六太華高峰揷遠霄。憶扶輕策倚商飆。雲煙莽蕩將臺醉。星月岧嶢巖寺宵。極目曾知秋水永。浮舟未覺石梁遙。百年樽酒吾徒在。那得江山長寂寥。前秋遊華山其七秋風輟棹楮湖波。霜露蒹葭奈晩何。猶識韓公垂釣處。難酬淵老濯纓歌。客星寥落江雲冷。陽鴈低回野弋多。可使緇塵侵素髮。心期共指一漁蓑。</text>
<title>作情話會于竹醉軒。會者八人。拈韻共賦。</title>,<text>霜菊鄰幽榻。風杉響小園。三家八昆弟。一席共壺樽。羜牡淳風見。壎箎舊調存。慇懃湖上約。莫忘醉中言。余約諸兄弟。以明春遊苕湖新居。故落句云。</text>
<title>訪德哉。仲五適至。遂留飮至曉。雪後月益皎然。用牧隱韻各賦古詩二篇。文遠，元直及兪生盛基亦共賦。</title>,<text>東牖有明月。起來整巾幘。晴光連積雪。不受暝煙隔。乾坤靜夜氣。此意共淸寂。洛城要路津。鐘漏多轍迹。吾友草玄室。靑籤庋遺籍。深樽永良宵。梅影橫素壁。醉看北斗傾。長歌倚松石。其二蒼蒼松栢林。晴雪覆高樹。淸宵未暇眠。素月披輕霧。於今不痛飮。百歲亦空度。我生豈寂寞。數子得同趣。遙懷鶴氅興。曠觀積玉圃。塵襟一洗盪。萬事輕於羽。東溪故人在。沉吟爲睠顧。</text>
<title>德哉家與宜叔夜集。元直及曹君命肇亦在同賦。</title>,<text>風林棲雀靜深宵。簷月亭亭已可邀。塵外樽醪容爛醉。燈前梅萼動寒條。幽期落落湖山逈。徂節駸駸雪霰驕。過眼榮枯從物化。經床與爾守岑寥。</text>
<title>明日宜叔，德哉，大卿又集陋舍。元直亦來。得翠軒韻。</title>,<text>褰簾嶽色出疎林。氷雪崢嶸已不禁。萬事勿關須痛飮。百年難得是同心。琴書小榻梅花早。鳥雀閒階竹篠深。城市優游聊自適。遐情終愧蜀莊沉。褰一作開</text>
<title>又與德哉，大卿會宜叔家。得放翁韻。</title>,<text>深齋鑪火篆煙盤。暇日朋樽鎭作懽。平世浮沉容我拙。玄經寂寞待誰看。烏鴉各自歸天暝。松檜何曾識歲闌。却得冬暄消雪盡。遠山收入一窻寬。</text>
<title>與宜叔，德哉。會于李子安 國輔 家。看梅小飮。用弇山韻各賦。是夕微雪。</title>,<text>東社名園舊。朋樽歲事闌。遙林疎見嶽。歸雀晩知寒。臘後尋梅急。塵中臥雪難。百年丘壑意。終憶碩人寬。</text>
<title>東圃金丈 時敏 索題梅閤。次諸公韻。</title>,<text>淸癯山澤骨。城市爲君留。競雪孤芳吐。含苔老榦幽。潛扶一陽氣。高占百花頭。未可疎澆灌。三淸汲磵流。其二寒香生曉枕。窻月爲遲留。篇翰傳神妙。琴書襲韻幽。天機廻脉脉。春意活頭頭。自覺緇塵遠。披帷少俗流。</text>
<title>仲五，宜叔，德哉，大卿來集共飮。時梅花正開。旣醉得南豐韻成古詩一篇。二弟及從姪載弘亦賦。</title>,<text>今歲雖苦寒。競臘梅萼早。閉關九街塵。雪徑不曾掃。高標托歲晏。世事忘榮槁。風雅有數子。偃蹇同遠抱。人生貴天機。熟醉亦一道。幽芳作高興。急觴已屢倒。經書感衰髮。丘壑遲幽討。丈夫苟有志。豈知軒駟好。</text>
<title>春帖</title>,<text>年豐道泰解君憂。兄悅弟怡承母樂。病子無忘丘壑心。兒曹漸進詩書學。其二今年所祝無他願。但願安閒似去年。經籍文章作茶飯。江山朋友與周旋。</text>
<title>外兄金善伯 元謙 以盆梅詩軸見示。步韻却寄。</title>,<text>幽懷坐度臘梅辰。消息猶憑嶽麓春。竹榻薰鑪宜淨質。氷柯雪萼謝緇塵。孤山報客能無鶴。灞水吟詩摠可人。正擬携尊攀縞袂。甕頭佳釀發醅新。</text>
<title>作情話會于善伯兄家。會者九人。抽淵翁集韻。</title>,<text>西磵寒風宿雪飛。弟兄鞍馬繫衡扉。淸觴㶑灧那能拒。玄鬢蕭疎稍覺稀。盤菜嘗新驚節物。漁蓑有夢厭朝衣。明春此會成經歲。醉後長言各忘歸。昨日立春故第五云</text>
<title>歲除日黔陽途中。與宜叔拈張宛丘韻。</title>,<text>鞍馬紆遲且共行。年光荏苒秪堪驚。橫煙雪樹千家逈。抱嶼氷江兩道明。莽蒼松楸應晩計。飛騰文字尙豪情。還慙老大終無聞。宣聖當時畏後生。明年適及四十結句云其二男兒學道未須行。鬢髮催人豈足驚。少日經綸談太易。百年出處眼要明。山林塵土存吾樂。雪月風花遞物情。餞臘盃觴聊應俗。村醅漉取不嫌生。其三臘盡已看春氣行。歲華先使客懷驚。雪晴野馬吹空細。溪動沙禽曬日明。舊癖風騷眞到老。中年朋友更關情。一宵分手猶經歲。山店徘徊別意生。其四天無一日或留行。人到今朝却始驚。歧路悠悠雙鬢短。詩書歷歷寸心明。江山漸宿前遊迹。氷雪猶含舊歲情。橋上望君停馬久。海門殘日遠煙生。去年與諸君遊黔陽第五云</text>
<title>宿月谷墓舍。用蜀州韻志懷。</title>,<text>風樹蕭蕭耿未眠。童髫往迹眼森然。孤懷不暇悲霜鬢。雨露丘原復一年。</text>
<title>書感</title>,<text>四十明朝杜老吟。深樽無奈百憂侵。錢公勇退猶多愧。何况鄒賢不動心。</text>
<title>溪樓小飮 己未</title>,<text>山靜夕陰集。庭幽啼鳥繁。林雲深石徑。花氣暗溪源。小立多窺沼。新酤不出村。年華見堤柳。日日覆柴門。</text>
<title>送李子彝 德重 赴燕</title>,<text>山河裳弁摠淪夷。可獨人民非昔時。百載滄桑如許變。千年華鶴未云悲。其二醫巫萬仞鎭幽州。騷賦靈均擬遠遊。莫道山川能快目。風塵今日秪增愁。其三龍亭壽嶽月光寒。宮闕城池尙舊觀。思漢遺民那復見。市童環笑我衣冠。其四擊筑悲歌俠窟空。大都駔儈久成風。文章尙可觀時運。須覔新書市肆中。大一作通其五風沙萬里載驅馳。酪飮𦏆餐豈救飢。齧雪呑毛十九載。須知蘇武是男兒。其六江城柳遶百祥樓。笳角雲橫鴨綠洲。巖鳥啼花廻午夢。關河惜別憶前遊。</text>
<title>東亭</title>,<text>幽踐有常處。尋花西澗中。偶隨樵子去。不覺溪源窮。</text>
<title>首夏出東亭。仲五，德哉，宜叔，子安，大卿幷馬而至。瑩叔，元直亦在。命韻同賦。時德哉將之官永春。</title>,<text>黃鸝求友近簷前。谷日溪雲澹午天。出郭壺樽非俗境。圍村楡柳自人煙。年華可惜春忙去。別意還愁月漸圓。僊窟尋源留宿願。詩情已滿使君船。余三遊丹丘。而獨未上溯永春故云。</text>
<title>偕諸君訪孫家庄坐溪上。爲流觴之飮。各賦一詩。</title>,<text>入谷山日午。下馬川流白。林花猶在梢。溪草已如積。拄杖聞幽瀑。列坐多白石。幽音應谷籟。靜漪涵山碧。輕觴泛回湍。飮酬從所適。雲林旣幽靚。跌宕待朋益。人生有離合。世事多形役。明發送君行。茲遊已成昔。坐聞西菴鐘。更思振輕策。</text>
<title>舟上歸川。次張宛丘舟行六絶韻。</title>,<text>汀樹延風水氣淸。桃花新浪雨餘生。貪看船尾沙禽戲。不省流鶯隔葉鳴。其二楊柳陰陰拂綠灣。白頭村叟坐垂竿。平湖十里樵風緩。自在扁舟共爾閒。其三卜宅苕湖才二年。閒來慣上上江船。滄浪漁子渾相識。來揭篷窻問買鮮。其四山花落盡水花開。幽草靑林岸屢回。帆影搖波知日夕。金臺山色滿湖來。其五渼陂雲木憶秋天。楓葉蘆花映酒船。莽蒼江山朋友隔。强斟樽酒枕篷眠。昨日德哉之官。今日宜叔入嘉峽。皆前秋同遊渼陂者。其六扁舟曾不趁程行。峽口無風斗尾平。遮莫長年操柁懶。待看江月滿帆明。</text>
<title>同敬父得唐人韻</title>,<text>野饁村謳拄杖前。滄洲延望更悠然。水綠難分藍島草。沙晴遙識石湖煙。漁樵來往成三徑。丘壑優游耐百年。却喜黃鸝啼漸近。陰陰楡柳覆淸川。</text>
<title>五月十五日繫金吾。夜夢見一梅樹置古玉器。花方盛開。枝柯瓣萼。皆極淸高明瑩。照映堂檻。欣然得一絶。覺而記之。</title>,<text>千朶玲瓏絶倒人。氷壺玉樹濯纖塵。不須明月來相照。疎影橫斜境亦陳。</text>
<title>次寄德哉永春縣齋</title>,<text>南江綠淨見游魚。縣閣鳴琴吏散初。詩到黃陳高處化。官仍龜島上游居。百年襟抱誰知我。三月山川一得書。丹鼎欲憑句漏令。聖恩新許解簪裾。余以不拜副學。新被奪職之罰。</text>
<title>李翊贊 命華 挽</title>,<text>三洲講樹半荒榛。公是當時立雪人。餘力學文先孝弟。澆風溢世獨淸眞。康寧七秩斯云福。潦倒微官秪爲貧。俯仰百年惟涕淚。薤歌悽咽又湖濱。</text>
<title>與趙仲禮 明履，宜叔，申成伯 晩，汝亮，尹聖直 得敬。訪北營水閣賞荷。用農巖集韻同賦。</title>,<text>幽期那得故人違。繫馬靑林暑氣微。荷芰細香巖徑轉。松杉餘籟水樓歸。良辰樽酒溪山在。淸世營門鼓角稀。却怪儵魚千里意。方池密藻自相依。第一聯一作泠泠谷籟蟬仍響。冉冉山陰鳥競歸。其二濠濮相招樂不違。下山巾袂雨霏微。高林自在風蟬響。暮徑爭先濕雀歸。嶽麓主人留客慣。金門學士退公稀。巖泉餘興須終夕。醉後豪吟小檻依。下山一作出林○仲禮直玉堂。以晝仕乍出。</text>
<title>二弟與文遠，李汝遇 渭，士章 渙，廣文，元直，南生岳老 公輔 泛月鷗湖。文遠有書約會。夕與堂姪載弘向鷗湖。遂同舟共飮達曙。次軸中韻。</title>,<text>郊原來莽蒼。雲渚且孤舠。鷗鷺沙邊下。樓臺霧外高。漁樵方暮景。江漢已秋濤。邂逅中流楫。湖村共貰醪。</text>
<title>又賦</title>,<text>城市閒居百累輕。滄洲逸興早秋生。江山故是吾曹物。星月無如此夜明。泛宅玄眞非俗事。憶鱸張翰自遐情。褰篷一望煙波濶。沙鳥驚飛擊汰聲。其二滄洲十里布帆輕。菰葦秋風嫋嫋生。河漢微雲無點綴。湖山晴月與澄明。篷窻汗漫浮槎興。樽酒徘徊返棹情。不必高樓延眺快。滿船凉露聽江聲。其三橫江凉月渚煙輕。柁屋壺樽白露生。星斗森森涵積素。沙洲歷歷抱遙明。樓臺回指虛無際。魚鳥相忘漫浪情。稍覺衣襟延曉色。棹前咿喔水雞聲。</text>
<title>翌日又登鷗亭</title>,<text>樓閣靑冥切。雲煙吐納多。江山千里勢。樽酒一高歌。峽拆檣帆出。天長鸛鶴過。憑欄飛動意。白雨散滄波。其二欝紆郊甸色。煙樹漢南多。浦雨橫遐眺。天風引浩歌。樓臺興廢見。雲鳥古今過。朋酒應須醉。江湖亦逝波。其三秋水樓前永。羣山天畔多。風煙承棟宇。時序起騷歌。文藻皇華遠。壺樽客子過。徘徊生古意。流目白鷗波。</text>
<title>東亭與二弟及文遠，大卿，元直，廣文，載弘小集。次杜韻。</title>,<text>秋暑登樓少。山情出郭知。泉淸松檜谷。風逈芰荷池。丘壑朋樽得。詩篇節物移。携藜巖日夕。幽徑有雲隨。</text>
<title>寄書德哉約遊龜潭。仍浮舟入峽。七日而至丹丘沈氏村。德哉已來待矣。傾瀉之餘。同次三淵還山示同志韻。</title>,<text>懷哉玉筍峰。五載不相見。故人官上游。山川又隔面。存期丹丘洞。峽水溯將遍。飄颻素舸來。蕩橈雲霞絢。相迕亦太奇。千里無睽變。逌然魚鳥間。樂意盈睇眄。汀沙抱漁戶。崖木深禪院。江山屬吾輩。浪迹舟一片。樽酒亦何力。百憂久罷遣。凌兢下犇峭。衆峰森已現。嘯歌動危峽。擊枻屢回轉。行廚無俗具。雜然山蔌薦。奇搜方玆始。莫以沿洄倦。</text>
<title>龜潭次甁泉韻</title>,<text>峽中秋氣蚤。皛皛雲石潔。輕舫近龜淵。水碧天澄徹。危峰已驚魄。未敢徒怡悅。矯矯鸞鶴峙。欝欝蛟龍穴。長江失源委。洞天此中別。玉筍更可敬。儼然圭璧列。蒼含天色正。紫受高霞纈。繩矩無此巧。混元想融結。苔蘚寄高頂。太始經霰雪。猿鳥可得攀。竦瞻服剛决。紛吾旣五到。玄化眇莫說。維舟傍巍峨。有感逝波閱。大筆記姓字。庶幾托不滅。</text>
<title>中僊巖。次龍華韻。</title>,<text>亭午入山門。舍馬蒼壁外。緣流多素石。一一如屋大。玲瓏不敢踐。正坐攝衣帶。平生所賞心。潔靜惟玆最。雙瀑更奇壯。虹雪射巖背。直下有澄潭。崖樹照文繪。重峰欝廻合。紫翠浮高靄。雲林未遯迹。世路苦塵壒。疲身逐耳目。役物無亦太。沿跂竟未已。谷陰移杉檜。但覺神襟爽。默與寥天會。</text>
<title>上僊巖次寂滅寺韻</title>,<text>精舍午飯畢。鳴磬猶出林。尋幽未遽休。惟恐山不深。林中舍輕輿。亂石歷崎嶔。騷騷松櫪音。夕氣橫雲岑。危巖俯深湫。却立駭黝沉。淸漪上平廣。沿弄以洗心。悲秋非達人。豪興在登臨。雷淵作大字。筆勢又勁森。山林少朋侶。千載幾尙禽。一觴復相屬。叢桂發幽吟。</text>
<title>舍人巖書堂。次宿村氓家韻。</title>,<text>返照在伽山。客馬停村杵。如從武陵出。曖曖雞犬處。山北始稅鞅。隔溪聞僧語。蒼峭已在眼。拄策昔茲所。徑造臨流石。微蹊披禾黍。盤礴百胡床。左右闢堂序。中容衆川滙。直侵翠屛去。山昏倚霜林。一樽能忘汝。懸燈宿巖舍。幽淨復如許。龎公自難及。鹿門路豈阻。</text>
<title>還至圻浦。乘舟溯上島潭。次月灘韻。</title>,<text>脩峽一千里。淸江百餘尺。楓林日霜露。秋物悅遠客。三島進我棹。秀氣照霞夕。天光徹長湖。寄根駭無迹。谽呀石門近。悚然心眼易。危橫半月梁。側透高雲白。憶昔履丹梯。已嫌世途窄。僊路竟幽遐。鼓枻將何適。高歌崖石裂。鸛鶴叫遙澤。</text>
<title>南窟次翠軒觀音窟韻</title>,<text>南窟太幽怪。一觀亦異境。孰知坤維大。而未免瘡癭。於中見化妙。物形誰排整。斒斕金碧氣。幢節眩燭影。暴背穹龜伏。揚鬣怒駒騁。鏗戛或生響。鐘鐸觸人頸。陰森怕鬼物。神魄變俄頃。歌呼競作氣。激射風竅冷。水源窅孰窮。深處容舴艋。冥行早知返。乘險戒莫逞。沉沉膠漆界。憂世我心耿。男兒貴明哲。持此用自省。</text>
<title>北壁次知足菴韻</title>,<text>峽山近江源。峻峭多異勢。峙爲北壁奇。橫絶天水際。鷹巖竦秋骨。英氣掃氛曀。輕篙掠雲根。十里無寸澨。驚奇屢顚倒。我冠危見䯻。東崖特秀絶。初覿皆外衛。亭亭天際雲。欲過礙蘿荔。危峭似長瀑。千仞下無滯。蒼然老木文。欝屈又根柢。石色乃爾活。寧受苔蘚翳。風霜爲灑濯。采色用楓桂。高吟寄寥廓。意豪那可制。君詩太奇逸。流峙與妙偈。江山晩遭遇。賢達閱幾世。茲遊豈不快。造物抉幽蔽。龜鳥若相喜。飛躍迓淸睇。滄浪照衰髮。逸興故不替。江昏始回棹。嘯歌猶傲睨。</text>
<title>重陽日洛山寺。次三淵望海韻贈李仲久 彙恒。</title>,<text>登高佳節偶奇遊。雲海東臨縱遠眸。天外不知何物有。寰中自笑百年愁。扶桑候日應晞髮。蓬島懷僊屢倚樓。宣聖乘桴雖未敢。鹿門那得共君留。仲久所居村名鹿門</text>
<title>海山亭走次權上舍 德誨 見寄韻</title>,<text>僊儔七松客。蓬閣一樽歡。楓嶽含霜秀。桑溟浴日團。雲霞杳琪樹。洲渚老芳蘭。未用傷離合。乾坤檻外寬。</text>
<title>九月望日。登歇惺樓賞月。</title>,<text>山樓霜月正圓時。萬二千峰格外奇。蟾兎廣寒連素影。雪氷姑射現眞姿。軒窻已覺非人境。笙鶴如聞答我詩。直待香城全照徹。籃輿故自出林遲。</text>
<title>東遊歸後。次宜叔，德哉酬唱韻。</title>,<text>容髮誰禁老。氷霜又送秋。侵雲蓬嶠屐。載月苕溪舟。未學嚴灘釣。長懷屈子遊。詩書吾道在。城郭尙淹留。其二凄凄鴻鴈響。江漢已經秋。忽見滄洲畫。遙懷北壁舟。中年多聚散。今世幾朋遊。風雨增離感。壺樽爲少留。</text>
<title>孟冬集于致伯家。追行季秋情話會。</title>,<text>終南木落見眞顔。居士柴荊不設關。黃菊節過尋好會。丹楓看後說名山。氷霜又見年華去。文酒應忘世事艱。醉起頻成牽袂坐。昏鴉已傍上林還。才自楓嶽還。故初聯及之。</text>
<title>漫題</title>,<text>百軸芸編一竹鑪。寒齋獨臥謝招呼。蒼茫雪霰侵窮臘。荏苒光陰老腐儒。舊癖未能忘筆硯。遐情時復夢江湖。關心千古安危事。更賴澆胸有酒壺。</text>
<title>子安草堂小集。抽明人韻。</title>,<text>城市存幽趣。茅齋雪竹間。梅花已窮臘。我輩各蒼顔。世態眞須醉。榮名不敵閒。山林應怪我。漫道掛冠還。</text>
<title>除夕志感</title>,<text>天地無依一鮮民。忍聞開歲是庚申。餘生秪恨頑然久。攬鏡休悲白髮新。</text>
<title>歷訪小岳樓主人李同福 渘○庚申</title>,<text>關防稱沁府。襟帶控王州。此日雙㫌節。平生一釣舟。恩難捐組紱。機不觸鳧鷗。春暮如澠酒。期君鎭海樓。樓在江都</text>
<title>渡甲津。敬次農巖先生韻。</title>,<text>沁島咽喉古甲津。關防已見抗譙闉。開船鼓角乘春漲。夾岸㫌麾卷海塵。當日兵戈存後鑑。百年籌畫想前人。千羣負羽皆驍卒。慙愧迂儒六尺身。</text>
<title>僊源先生立慬于舊府城南樓。農巖文簡公爲文以紀之。辛卯歲修府城增拓之。碑樹於城中。仍舊址也。適出城行。住碑下敬讀其文。次三淵先生南樓韻。</title>,<text>街南猶記舊城樓。烈士于今涕不收。懸日義名碑屹屹。乘箕英魄海悠悠。山河欝嵂干霄氣。㫌棨彷徨攬古愁。吾祖文章揮發好。金湯功讓一龜頭。</text>
<title>寒食日作京師行。宿金陵舘。明日早發。是歲春寒且連雨。麥不入土。花候猶邈然。偶誦農巖先生金陵路中詩。其聯曰雨濕海田難種麥。春寒野樹不生花。歎物候之相符。敬次其韻以識之。</title>,<text>水氣蒼凉動遠霞。㫌旗獵獵曉風斜。春陰海嶠常多雨。寒食江鄕不見花。麥事終應違節候。客程那得賦韶華。雄都牧御難酬責。頗憶靑門昔種瓜。</text>
<title>宿土亭村翌曉發舟</title>,<text>征角晨光內。鳴榔落月前。江連金浦濶。潮到露梁旋。霰雪遲春事。風濤怯長年。柁樓容散帙。高枕亦悠然。</text>
<title>翌日日氣稍暄。舟行頗穩。口占示諸少。是行長女亦從。</title>,<text>雲表華崧送逆頻。午潮初落過通津。閨門兒女從容樂。舟楫江湖浩蕩春。夙志宗生思破浪。中年笠澤學垂綸。雄關受鉞終何補。枉使鳧鷗笑殺人。終一作將</text>
<title>華伯以試才御史承命而來。偶拈淵翁短律韻試筆冀和。</title>,<text>關防紆廟筭。使盖自王城。弧矢掄才日。山河吊古情。艱虞千慮集。生聚百年盈。報國慙吾拙。寬民在政淸。</text>
<title>與華伯拜忠烈祠。謹次三淵韻。</title>,<text>遺廟丹靑落日時。野花山木摠生悲。乾坤尙賴諸公力。樑棟誰言數尺卑。倉卒成仁同志盛。苾芬將事百年爲。一堂掃灑宜無缺。莫恃金城海作池。</text>
<title>海口舘。同華伯次三淵集韻。</title>,<text>經春客抱日悠悠。尙喜星軺半月留。鼓舞豼貅倡勇氣。登臨山海有高樓。漁舠未踐驪湖約。別酒先含甲浦愁。百載金湯遺憤在。醉來聊復看吳鉤。</text>
<title>比緣朝家多故。奔走不暇。曉夢訪禮安之陶山。林壑溪山。宛然舊遊所見。跂幽石弄淸漪。意甚開爽。覺而有感。題一絶。</title>,<text>夢溯淸溪暫濯纓。幽林老石記曾行。吟風弄月吾何有。猶識先生晩隱情。</text>
<title>雨餘對月試筆。寄宜叔，德哉。</title>,<text>積雨三旬喜見天。倚欄淸夜遂無眠。月橫園竹方棲鵲。風息庭柯且噪蟬。半世浮沉贏素髮。百年心迹待靑編。虛名直坐文章累。眞悔當時結惡緣。倚欄一作步檐</text>
<title>休告頗閒適。月夜有懷。</title>,<text>庭樹連陰竹徑幽。避人猶得一旬休。雲纖月朗逢今夜。蛩語蟬號作小秋。學士高情辭禁闥。使君幽興臥江樓。惟殘病我風塵裏。落落行藏抱百憂。五六屬宜叔德哉。</text>
<title>宜叔見寄一律。次韻答之。</title>,<text>已懶迎賓整幅巾。何曾扶杖過比隣。蒼凉水竹炎塵遠。澹蕩星河夜氣新。世外未應無傑士。書中猶得見高人。扁舟苕曲多歸夢。魚鳥悠然是素親。</text>
<title>和德哉南泉見懷之作</title>,<text>三旬沉疾苦難平。永夜陰虫不已鳴。中歲朋交多別日。一園梧竹又秋聲。軒裳豈奪高人趣。泉石深知傲吏情。北壁龜潭楓菊早。扁舟應復憶同行。深一作仍</text>
<title>附詩稿跋[南有容]</title>,<text>伯玉之詩以趣勝。及其得於心而形諸言也。闇然自有其章。鏗然自有其聲。外此而詩者。伯玉之所不屑也。余始未嘗淺之知伯玉。而今讀其詩而得其人尤加詳。凡以文章自喜者。每患先有意於詞。而夸心矜氣以臨之。銜毫繹思。務窮其新奇以上人。夫豈不爛人耳目哉。將以是求其人則不獲焉。伯玉之爲詩。其意固不在詩。故凡有愉佚悲愁。觸乎境而感乎情者。直假其聲而發之。適愜則已耳。絶不以陶鎔藻繢爲能。故其詩舒和澹蕩。優游而不迫。雖不暇於鳴玉趨步之節。而已自有舞雩詠歸之興矣。非其眞不剝其精不撓。自信乎內而無惑乎外者。庸能及此乎。余久不見伯玉。而見其詩則如見伯玉。他日對伯玉眉宇則又其詩存焉。是伯玉與其詩。未嘗不在吾目中也。詎不重可喜歟。遂書其稿末。甲寅仲春德哉書。</text>
<title>貞則復元賦 甲寅</title>,<text>暖律窮嚴氣積。萬萌枯百谷涸。坏封閉垤。衆蟄攸伏。余在書室。時方玩易。墐牖塞向。凝思靚默。喟然語客曰。樂哉。乾坤生物之心也。客曰何居。一氣玄冥。萬化俱潛。盈天地中。沍寒凝陰。發育之仁。殆乎其熄。子雖善觀。于何識之。余曰唯唯。吾且語子。夫璇璣回斡。一息靡已。四序區分。春爲其始。惟朱夏之明茂。與素秋之淸肅。爰曁玄冬。靜翕揫束。咸根極於一元。固生理之流行。然而陰陽如環。闔闢相仍。猗玄律之貞固。寔終始之機括。則其氷霜凝涸。風氣栗烈。所以堅化之基。蓄生之原。木將句萌。必先晦于根。水將滋潤。必先養其源。龍蛇不蟄。安能存身。尺蠖不屈。何以求伸。故雖二儀慘惔。積沍凌兢。藹然陽和之氣。實相承于其中。由是哲人之觀物也。不求其形而求其幾。不於其彰而於其微。鄒賢之論夜氣。驗山木之萌滋。堯夫之玩物理。看好花於未開。苟非翕聚之深功。烏能啓生育之機。惟天有道。弘之者人。成性存存。寔禀于天。雖富貴福澤。旣膍且優。而艱難憂患。亦與之俱將。使動心忍性。增益其所不能。譬冬候之慘冽。啓新陽之潛升。藹善端之莫遏。諒由斯而玉成。方知惕焉憂厲之會。則爲盎然和泰之本。時屬艱虞。念勤宵旰。否泰往來。天心可見。殷憂將以啓聖。多艱所以興邦。苟淵氷之常惕。奠盤石之斯寧。安知泰階之平不。權輿於今辰。惟貞固爲立志之本。惟剛毅爲制事之原。服嚴翼而勿懈。覬盛德之日新。敷玄化於沕穆。囿烝民於壽域。微忱切於負暄。敢有望於聖辟。</text>
