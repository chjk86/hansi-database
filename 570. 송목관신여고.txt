<title>祭海神</title>,<text>江河視邾莒。海實王百谷。生人能死人。漭盪兩間塞。必有神主之。怵惕薦時禴。爟夫設庭燎。壇雲紅肅穆。魚人獻鱻薧。鱟實鯨爲腊。庖人屛𧐈蠡。肥羜豚肩捭。籩人及豆人。雜蕉黃荔赤。鼓人鼓雷鼓。輷輘潛鼉作。筍簴勃若鳴。出其爪深目。西序司尊彜。緹盎潢潦酌。祝史陳其詞。書古篆霹靂。毋柁折櫓敗。潰湍而閣石。衆醜悉遁藏。驅颶風遐㡿。百僚默泥塑。駿奔各勤職。蛟宮炳靈異。來饗千萬族。怪氣或紛輪。大波靑赤黑。陰火助其燄。萬炬若齊逼。淸雨濯纖滓。天宇帳碧玉。十丈黃金柱。望舒橫空躍。星點撒銀豆。熊熊爛芒角。虬戱露脩鬣。鯢吼鼓大腹。蝦爲至微物。張須競跳躑。紫貝鷄卵珠。龍女矜寶槖。驚濤疊駴浪。洶洶鰐徙宅。豈盡執事良。寔由明神燭。禮卒百物驩。天飈磨颿脚。</text>
<title>海覽篇</title>,<text>坤輿內萬國。碁置而星列。于粤之魋結。竺乾之祝髮。齊魯之逢掖。胡貊之𣯫𣮷。或文明魚雅。或兜離侏佅。羣分而類聚。徧土皆是物。日本之爲邦。波壑所蕩潏。其藪則搏木。其次則賓日。女紅則文繡。土宜則橙橘。魚之怪章擧。卉之怪蘇鐵。其鎭山芳甸。句陳配厥秩。南北春秋異。東西晝夜別。中央類覆敦。嵌空龍漢雪。蔽牛之鉅材。抵鵲之美質。與丹砂金錫。皆往往山出。大坂大都會。環寶海藏竭。光者是朱提。圓者是靺鞨。赤者與綠者。火齊暎瑟瑟。奇香爇龍涎。寶石堆鴉骨。牙象口中脫。角犀頭上截。波斯胡目眩。浙江市色奪。却車而至。駔儈千戶埒。寰海地中海。中涵萬象活。鱟腹帆幔張。鰌尾㫌旗綴。堆磊蠣粘房。屭贔龜次窟。忽變珊瑚海。煜曜陰火烈。忽變紺碧海。雲霞象色設。忽變水銀海。星宿萬顆撒。忽變大染局。綾羅爛千疋。忽變大鎔鑄。五金光逬發。龍子擘天飛。雷霆極閃戛。東雲閃鱗爪。西雲露肢節。髮鱓馬甲柱。秘怪恣恍惚。其民裸而冠。外螫中則蝎。遇事則糜沸。謀人則鼠黠。苟利則蜮射。小怒則豕突。婦女事嬉謔。童子設機括。背先而淫鬼。嗜殺而佞佛。書未離鳥跡。語未離鴂舌。牝牡類麀鹿。朋流同魚鼈。言語之啁啾。鞮象譯未悉。草木之環奇。羅含焚其帙。百泉之源𣿬。酈生甕底蠛。水族之不若。思及閟圖說。刀劒之款銘。貞白續再筆。地毬之非是。海島之甲乙。泰西利瑪竇。線織而刀割。鄙夫陳此詩。語俚義甚實。善隣有大謨。覊縻和勿失。</text>
<title>贈人</title>,<text>七尺倭環刀。淬以南海水。丈夫重結交。能生亦能死。所以管與鮑。千載遺其美。</text>
<title>余八月踰嶺。觸目田園。皆詩中境也。馬上口占。</title>,<text>鴨嘴沙頭三家聚。靑烟一縷浮松脊。板扉繫馬癢磨樹。柿子墮地虬卵赤。禾黍堆庭高於屋。金色老鷄鳴且啄。母牛乳子偎欄卧。口齕殘芻垂涎碧。溪曲水暖麥鬣短。亦有白羊戱四角。村老指揮鬼面藤。菜園笆缺牽蘿縛。蜻蜓頭眼如火齊。競隨蝴蝶上下逐。眷屬環坐古桑根。瓦盆濁醪農談作。異味呼嘗東家母。配塩幽菽陳魚鱐。貴人不知文繡美。衣疏布者知其樂。</text>
<title>壹歧島 亦名勝本海</title>,<text>蠻奴赤足貌𩴵魀。鴨色袍背繪星月。花裙蠻女走出門。頭梳未竟髽其髮。小兒號嗄乳母乳。母手拍背聲嗚咽。須臾擂鼓官人來。萬目圍繞如活佛。蠻官膜拜獻厥琛。珊瑚大貝擎槃出。眞如啞者設賓主。眉睫能語筆有舌。蠻府亦解園林趣。栟櫚靑橘配庭實。</text>
<title>壹陽舟中。念惠寰老師言。</title>,<text>宣尼之道牟尼敎。經世出世日而月。西士嘗至五印度。過去現在無箇佛。儒家有此稗販徒。簸弄筆舌神怪說。披毛戴角墮地獄。當受生前誣人律。毒燄亦及震朝東。精藍大刹都鄙列。睢盱島衆怵禍福。炷香施米長無缺。好佛反好佛所惡。燒剔魚鼈恣屠殺。譬如人子戕人子。入養父母必不悅。六經中天揭大明。此邦之人眼如漆。暘谷昧谷無二理。順之則聖背檮杌。吾師訓吾訓介衆。以詩替金口木舌。</text>
<title>痔卧壹歧島舟中。風聲水聲雨聲蛙吠聲。擧集燈下。人間世牢騷欝陶至矣。間聞老奴寱語說園圃中事。情不得不動。而喉不得不癢矣。吐而筆之。錯亂無序。其言萬里行李之所經者什一。平生志業之所存者十九。一切無摸擬心矜忮心。恬波鼓枻以自取適耳。</title>,<text>梳髮身差快。冠裳復我初。夢憑燈燄卜。詩蘸藥津書。節食猶爲黍。貪生不殺魚。貧奴知此意。得鈔換新蔬。不能妻子計。齎志學皇初。牛角看前史。杭頭得古書。餘糧分與鼠。殘鱠棄爲魚。膓肚無腥腐。新詩氣筍蔬。島形呀作戶。松樾繫舟初。海客從爭席。蠻姬解乞書。葦泥朝縛蟹。灘火夜驅魚。憐汝生涯拙。荒畦雨敗蔬。扁舟安枕席。矛淅戒知初。悟後頭頭道。憂來咄咄書。灘光明瓦礫。衣繪雜龜魚。客久思家膳。爲羹寸切蔬。蜀記文章別。貪奇着眼初。狂同伽葉舞。瘦尙率更書。窓暗風號蚓。淵赬日照魚。園丁應待我。泉甃竹樊蔬。蝱蚋羣飛集。林昏積雨初。病能薪照字。竆莫釜炊書。古屋人依犬。平橋水上魚。豈無經世志。低首藝瓜蔬。久將巾櫛廢。懶惰不承初。主僕眞同竈。薪醯並入書。蘺間來浴𪆽。稻下聚游魚。歸夢爲蝴蝶。閑尋古圃蔬。古寺爲郵置。行徒寄飯初。泉音同梵唄。碑字雜蠻書。橘葉蠶成蠒。榕陰鷺守魚。土風嚴事佛。撞鼓薦香蔬。跕鳶烟瘴熱。竆覽四游初。言語訛重譯。文章閟絶書。樾陰禽叫豹。沙淺犬啣魚。居人龍並食。瀺灂出殘蔬。水襲山爲勝。神功闢古初。高臺堪避債。複壁可藏書。僧餉松花餠。村盤藿葉魚。夏霖荒小圃。沙礫欲平蔬。困眠飢卽飰。緣病悟禪初。異俗頻形語。行裝只手書。狀成添草木。疏在漏蟲魚。數月疎葷血。臟神告長蔬。藥餌扶人起。何如未病初。壁蟲酬囈語。簷溜類顚書。報喜無乾鵲。嘗新有丙魚。卧憐靑樾外。乘雨種畦蔬。</text>
<title>甲申六月二十八日。試鷄毛筆。書于昌原客舍。斜陽明窓。蟬聲滿樹。</title>,<text>宦遊多不韻。催喚悔心初。記雜坊家帳。詩嚴獄吏書。危途驚瞎馬。微服愼枯魚。幸有論文士。燈明飯佐蔬。裸體頻催櫓。危塗戒懼初。俗乖須騙卦。詩驗若妖書。林樾雌雄燕。陂池婢妾魚。何時行役定。婦子飽山蔬。雨脚侵香穗。疎窓午夢初。病多仍奉佛。名斷尙貪書。瓜熟辭眞蔕。虫遊化小魚。苟能謀五畒。夫釣婦看蔬。睡得占城法。蓬窓過午初。顚狂神降筆。奡兀腹塡書。避俗弓抨雀。除情網脫魚。歸依同社局。伏臘豆登蔬。筆尖含慧舌。奇譎賽虞初。酷愛池飜墨。貪看草帶書。寢煩長抱虎。官拙遂焚魚。竟日談芻豢。輸吾一器蔬。物貴離鄕後。人輕去國初。風波多惡夢。天地少奇書。誤認山脩蟒。驚呼島巨魚。駿奔蠻吏在。隨例供畦蔬。憂蠱如羅祜。中膓厭蝕初。漫從奴請藥。難變我看書。蛙吠羣欺犬。人行互雜魚。世皆爭飣餖。都不味嘉蔬。昌歜多奇嗜。先從毁齒初。傲穪詩祭酒。狂號字中書。希世千金鹿。恒居百石魚。行謀無野獲。每食列牢蔬。行役無些樂。長思苦注初。母憐衣着線。妻贈錦裁書。壠雨行秧馬。簷風打木魚。旅盤生野趣。黃橘間靑蔬。細瘦衣難勝。奇情不改初。詼諧狂是態。指腕癢能書。柵古苔粘蠣。亭凉瓦蔭魚。莫爲君子腹。膰肉愧茹蔬。葚紫秧鍼綠。鳩鳴過夏初。評華留戶屨。買劒配床書。褊性遷淮橘。謏聞拘魚。任身蟲與鼠。誰惜壤餘蔬。自吾能作佛。心悟不師初。墨抹臨摹帖。爐燔剽竊書。貪嗔皆害馬。恩怨已忘魚。道在貧堪樂。終年食但蔬。苦海迷終極。回頭到岸初。鬼猶嘲薄宦。蠻亦嚇新書。樹羡依枝鳥。波憐縱壑魚。槖藏無薏苡。誰毁腹中蔬。氣海才潮湧。乩憑握管初。史皆人物表。易只吉凶書。俗學堯時獸。夷民禹後魚。極知家食恥。來嚼馬山蔬。擁被閒爬垢。游嬉栗陸初。奕依明代律。茶毁陸家書。束稿能敺雀。浮花故賺魚。人羊元互噉。燔黍實宜蔬。熱處容吾冷。歸林得遂初。眠持貪色戒。食倣養生書。厨閙先熏鼠。池渾並徙魚。暮朝勤抱甕。無遣蛀傷蔬。智能知菽麥。安分返耕初。農圃眞同傳。蠶桑是異書。閒評僮殺鴈。縱辯客觀魚。世耻吾爲樂。麁衣與薄蔬。懸崖期撒手。學力漸加初。石井泉登品。山厨葉供書。補巢來乳燕。埋器種苗魚。看畫除寒具。賓過箸試蔬。淡顔難學媚。癡黠命生初。沒齒三家聚。覃思四部書。深藏馮子鋏。不食孟嘗魚。婦女俱將化。無言怨咬蔬。痛定還思痛。驚心十倍初。牲沉驅海若。虹現護天書。地勢渾包水。人生互噉魚。持粱吾已薄。塲圃豈無蔬。</text>
<title>客中秋夕</title>,<text>蟹舍牛欄似畫圖。晴沙十里晩霞鋪。稻根水暖浮魚婢。菰葉霜淸下鴈奴。虛檻傍崖秋色滿。片颿橫渡夕陽孤。閒居産業都關念。竹石琴書好在無。</text>
<title>塞下曲</title>,<text>玉門城外獨登臺。天接三邊豁達開。靑海暮雲山盡黑。白楡秋月角偏哀。漢兵欲逐征鴻去。虜騎常窺牧馬來。壯志不須悲遠戍。劒歌長醉夜光杯。靑海城頭萬仞山。望鄕孤客幾時還。風烟色暗胡天外。鼓角聲寒漢戍間。飮馬夜臨明月窟。射鵰秋過白楡關。單于不復窺西塞。玉帳投壺將士閑。終童弱冠請長纓。白馬翩翩出塞行。戰地山河饒朔氣。胡天草樹落邊聲。鐵衣霜重眠秋壘。畫角風高語暮城。關外多逢探騎問。羽書諸路急徵兵。隴水悲鳴起晩風。行人淚落向寒空。孤峯直暎關山外。宿霧平沈野戍中。戰地草枯多牧馬。胡天月黑少征鴻。夜深樓上聞吹笛。故國梅花思不竆。建章宮裏請長纓。萬里從軍白馬行。玉塞秋星生劒氣。金河曉月入笳聲。沙邊古塚佳人骨。草際荒碑上將名。聞道左賢逃漠北。前驅已報奪番城。</text>
<title>山寺題壁</title>,<text>梵帝樓臺法力尊。曉天鍾磬落空門。龍蛇作雨虛潭黑。檜柏垂雲萬壑昏。㙮外碧峯窺色相。床前孤鶴聽玄言。向來老衲留期處。石徑花深草滿園。寶殿凌霄壓化城。夜深巖壁寂逾淸。嶽虛星斗搖潭影。樹靜烟霞濕磬聲。佛座常令龍象護。梵書還有鬼神驚。可憐一片雲間月。獨照吾師不染情。老衲幽居祇樹林。石橋苔徑入春尋。虛潭驟雨垂龍氣。碧嶂遊雲帶鶴心。竹裏疎燈僧院靜。花間淸磬佛樓深。百靈來聽無生偈。每夜松窓月色陰。碧天樓閣帶春星。檻外飛泉坐倒聽。樹色濕雲諸洞黑。磬聲搖月數峯靑。院中宿鳥參禪定。池上遊龍學佛靈。頓覺前身金粟是。懸燈蘿幌獨翻經。絶頂懸樓出化城。俯看下界暮雲平。晴峯日照濛濛氣。暗壑風鳴淅淅聲。雙樹院中僧坐靜。白蓮池上鶴飛淸。虛欄縹緲臨無地。直訝身邊八翼生。</text>
<title>新年</title>,<text>敗絮麁氊體漸康。靜中思慮闇然章。粥隨兒喫元無節。藥使妻調亦合方。燈焰特長虹貫屋。松飈驟過雨喧廊。天魔八萬驅除盡。無位眞人坐道塲。</text>
<title>病餘</title>,<text>髮細秋禽毳。面枯老樹皮。小婦來相勸。時時進肉糜。足垢洗令淨。背癢搔得快。久病今能起。堅持食色戒。一領破衲衣。手裡再三綴。針孔與線縫。皆有一箇佛。</text>
<title>阿母</title>,<text>阿母初依㨾。敎兒裁縫衣。妙來不師母。線走鍼如飛。</text>
<title>暮過山寺</title>,<text>魈形人幷過。虎眼馬長恐。屋在秫林中。燈光透壁縫。土墻出紅柿。陰崖下翠禽。高僧無俗氣。能肉不能吟。</text>
<title>寓言</title>,<text>雞母伏鳧雛。哺啄認己子。天性不俟敎。見水卽赴水。雞卵長爲雞。鴨卵長爲鴨。獃僧要做佛。修行三千劫。</text>
<title>村家</title>,<text>童歸簪稻穗。女出採菁花。老㹀將新犢。沿溪自認家。</text>
<title>端坐</title>,<text>晩飯頻摩腹。晨興輒嚥津。謝醫停藥物。端坐養精神。</text>
<title>自知</title>,<text>暗中摹索得。紙面有稜角。任是和煤書。視之成五色。</text>
<title>閒吟</title>,<text>居士通身眼。手摸知好詩。一枝如意筆。造化與爭奇。</text>
<title>無題</title>,<text>罵塾長叛師。師愛大加奇。高足百餘徒。傳心竟是兒。眼如破窓穴。年久棲煤烟。開眼不見書。閉眼字如錢。學究課魯論。幾句爛熟語。長住三家村。稱尊無佛處。蜜甜婆子口。薑辣官吏手。愛錢不愛人。心膓則一副。放開如箕口。都令五臟露。手持鐵戒尺。要打假佛祖。豈唯通梵筴。頗亦具僧儀。八十年修行。終無見佛時。自縫一衲頭。初不學佛祖。傍有大笑人。赤身露着肚。漢子盜隣雞。其妻諫不止。東隣失百金。官司拿漢子。</text>
<title>漢高帝</title>,<text>信未有反形。平未有奇計。長女嫁單于。此法始於帝。</text>
<title>呂后</title>,<text>后旣寵辟陽。后何妬戚氏。如令帝猶在。彼亦一人彘。</text>
<title>武后</title>,<text>鐵椎錐悍馬。大是英雄語。人彘安足妬。癡騃笑漢呂。</text>
<title>擬古田家四時詞</title>,<text>溪入稻田春鴨閙。雨侵茅屋老牛寒。花朝節後人中酒。尙擁綿裘不戴冠。花逕夕陽鸂鶒浴。稻畦秋水鷺鶿飛。一橋一樹皆幽雅。絶愛先生白板扇。稻塍開路弓腰曲。蔬圃除塲鏡面平。大柳樹邊看打麥。手搖蕉扇葛衣輕。魚陂外繞菱爲蕩。牛屋旁移韭滿畦。此是農家衣飯碗。視官如礫士如泥。連牛帶犢家家稻。縛蟹撈魚岸岸燈。呼取西隣張社長。瓦盆沽濁話秋登。旋遣園丁收鴨脚。偶過溪叟出蠔房。家家黍稻高如屋。子母牛眠打麥場。白葛乍寒收野蠒。黃粱初熟佐溪鱗。豆花堋下搖蕉扇。閒拉村僧說鬼神。含霜木葉霞同爛。閃日魚鱗水盡赬。欲赴東村雞黍局。跨牛閒過小溪行。鳧眠野水通身翠。柿熟秋霜滿意丹。帶屋和人成畫境。猛驚殘日逗雲端。茶甘飯軟貪常味。履大衣寬愜野情。魯論一編章句熟。冬烘村裏作先生。東家解典魚膓劒。南陌行扶鬼面藤。一卷凈名香一炷。閉門閒對赤髭僧。每慚長技呼名鳥。徒費閒工食字蟲。燈下陰符猶自註。閉門黃葉古村中。自然活畫山當日。眞箇奇文水値風。面色眼睛俱變幻。爛紅霞裡白雲烘。山脚家家麂眼籬。稻花微雨暎茅茨。道人舫子須臾至。先遣溪頭兩鷺鶿。陂裡草深牛沒脊。籬邊霜重黍垂頭。酒濃鷄嫰魚如土。近局今年大饗秋。舊布藍衫變茜紅。村婆驚叫起村翁。雲頭日脚雨成暈。走上魚梁看晩虹。野樹霜繁牛入屋。江天雪猛鳥投村。先生敗絮寒如鐵。兩手和頭向火盆。</text>
<title>寓舍</title>,<text>朝着淸溪靠着山。萬松深處屋三間。高人亦有高人套。養鶴彈琴百不閒。藥爐旋添文武火。花園重列甲乙石。翠衣忽下一對鳥。雪色時過長生鹿。</text>
<title>醫員金主簿</title>,<text>轉灣抹角條條巷。挨足摩肩箇箇人。誰識醫員金主簿。三間屋底住單身。</text>
<title>陸放翁</title>,<text>陸放翁穪少杜陵。遙傳心印若交承。有人識得他佳處。隻眼眞同七祖燈。</text>
<title>吾身</title>,<text>天人眼目寄吾身。秘冊靈文辨贗眞。超一凾三誠快事。自開門戶作家新。</text>
<title>孔氏</title>,<text>孔氏通家佛本師。一船心法苦求之。兩頭馬在三叉路。難得東西半步移。</text>
<title>弇園</title>,<text>弇園氣勢儘文宗。譬似形家大幹龍。眼底石公千百輩。與他都做子孫峯。</text>
<title>各作家</title>,<text>老墨刑名各作家。秋榮未必讓春葩。如敎二色皆儒服。只似城頭萬陣鴉。紙面窪隆用手摸。香山工部辨眉鬚。世閒一種人脾病。不嗜醍醐只嗜酥。</text>
<title>燈</title>,<text>油燈結穗寸來長。睡睫摩挲眼盡芒。一箇當中如豆佛。通身圍繞紫金光。</text>
<title>倚欄</title>,<text>暎草翻花立小欄。錦毛山鳥咮微丹。翾翾鬼蝶聞香至。兩箇金錢在翅端。</text>
<title>睡鄕</title>,<text>一穗名香罷晝參。先生非慧亦非憨。人閒若有宜城飯。秪似春來睡味甘。睡鄕端合着頑仙。我有神通秘不傳。一切世間魔眷屬。朝降八百暮三千。</text>
<title>失題</title>,<text>病多不藥庸醫怪。貧亦疎財拙婦姍。市儈山農爲亦好。怎求頭上進賢冠。</text>
<title>詩畫帖</title>,<text>名畫新詩好手裝。居然壓架萬縹緗。怪來斗室通宵紫。奎壁如虹特放光。</text>
<title>墨竹</title>,<text>雲英搗藥蘂珠宮。百斛玄霜滿臼中。半夜侍兒偸取去。渭川千畒灑叢叢。</text>
<title>贈選悉齋吉野連尋遂</title>,<text>戲設年來三火聚。要焚天下贗詩文。琅凾萬部滄溟上。朱燄都消化冷雲。縱橫雖得爭擔勢。屈折眞如屋漏痕。試看東洋紅日上。魚龍跳擲萬波奔。</text>
<title>遊仙詞</title>,<text>玄圃宮中讌穆王。玉杯親獻紫霞香。夜深黃竹謌聲發。八馬無踪月杳茫。瓊樓落月白如霜。獨宿姮娥錦簟凉。泣向窓前吹玉笛。紫彎飛去桂花香。瑤海樓臺壓巨鰲。紫簫淸轉月輪高。花間逢着東方朔。滿袖偸來碧玉桃。夢起綺窓落月橫。太淸何處曉鍾聲。閒呼玉女褰珠箔。雲滿高松鶴不驚。五色斑麟駕五雲。赤城壇上拜元君。袖中取進黃金帖。八海眞圖九嶽文。</text>
<title>宮怨</title>,<text>玉樹宮中月影寒。捲簾愁坐赤欄干。香魂並與君恩斷。鳳沼秋花帶淚看。</text>
<title>題墨竹障子</title>,<text>驪龍蟄卧大江潯。吹作人間風雨音。一夜雲中遺蛻去。散拋鱗鬣盡成林。</text>
<title>窓光</title>,<text>窓光蒼黑變成紅。嶺上殘霞落日烘。欲狀此時奇絶觀。桃花林裏水晶宮。</text>
<title>衕衚居室</title>,<text>五更頭晨鍾動。通衢奔走如馳。貧求食賤求官。萬人情吾坐知。一虞裳一蟹蕩。我友我不友人。詞客供奉同姓。畫師摩詰後身。呵殿聲如雷過。人避途家閉戶。三歲兒止啼號。進賢冠眞畏虎。來者牛去者馬。溺于塗糞于市。先生鼻觀淸淨。床頭焚香一穗。治家粧聾做啞。養兒就乾推濕。三字訣貧而樂。甚麽憂到眉睫。說一句兩句易。伏犧以卦見賣。念千聲萬聲經。釋迦爲齋行丐。塵容俗狀滿坐。其賓張三李四。貿販歌哭聒耳。其隣東井西市。車馬丁丁當當。婦女叨叨絮絮。我則如面墻僧。一生煉神閙處。出辛辛遊苦苦。居喜喜處歡歡。形體不老不弱。眷屬無飢無寒。市裡別起謎諢。不辨漢語倭語。米和沙銀夾銅。全瞞過村男女。坐不着一種人。鮮衣白面名士。口不道三樣話。閨裏市裡朝裡。申牌後喫晩飯。擺擺走燈市內。捱着肩疊着足。好箇人山人海。一碗飯飽則休。大道傍抱頭眠。寒乞兒憐承旨。雪曉裏每朝天。白髭髮老貴人。擁被卧擁被坐。五世孫計生計。田不廣屋不大。此世界大牢獄。沒寸木可梯身。八十年皆殺之。無萬人無一人。歷穢巷入凈室。燒淸香掛繡佛。疥痔者癰膿者。亦皆作菩薩想。宋儒說心說性。箇箇八字着脚。打麥詩擊壤吟。邵堯夫另一色。俗稱觀音大士。贊之亦復如是。不必似不須似。若有時應爾爾。地獄圖上現相。稗官書中說法。前道子後耐菴。皆證明龍樹學。以文字來說法。稗官中有瞿曇。鬚眉在欬笑在。百八人皆耐菴。儒其衣僧其相。其姓則上淸李。要不可一端名。三敎中大弟子。語有新有陳腐。法有活有印板。萬山包藏眞穴。覘者除是神眼。五戒外有羼提。解之者曰忍辱。號稱羼提居士。能能佛能做得。面黑任稱黑廝。性痴任稱白痴。吾無可無不可。乃所願學仲尼。猛一喝如雷吼。日過午胡不起。讚歎聲歌唄聲。凡夫僧睡夢裏。學詩郊寒島瘦。學佛周妻何肉。但見貌如白碑。不知胷有醑國。苦呼喚不回頭。抱虎眠袖蛇走。勇退凶少吉多。甚麽問數問繇。帶枷囚敲枷謌。人盡笑傷心人。聖人知非其罪。災星退福星臻。臭穢時如糞艘。黑暗時爲漆桶。方寸地亦如是。吾不嫌門前巷。滿衢路皆聖賢。但驅使饑寒苦。有良知與良能。孟氏取吾亦取。婆娘養兩箇兒。一般鼻一般眉。大兒非小兒面。問其夫亦不知。呼不受蹴不食。丐子豈無廉恥。取必宜分必均。偸兒亦有仁智。人都說人瞞人。自我觀我自瞞。口頭瞞却心頭。一身自爲秦韓。烏犀帶犯繇牌。繫着人人不悟。此物君必欲之。左手刎右手取。癡呆好癡呆好。抱兒子朝朝祝。飢但食飽但嬉。如東隣某子甲。逢鄕人問家鄕。其人端的指示。雖有聡明才識。莫知心在那裏。家裡雞鴨幾箇。箇箇知其肥瘦。此心如野猴子。任他東跳西走。天愈轉地愈凝。坐通衢如深室。一箇人一箇心。大聖賢眞菩薩。小兒啼眞天籟。勝他吹的彈的。簷溜亦愛閑聽。枕頭一滴兩滴。性格任爾乖覺。言語任爾靈警。皆入古人鼠穴。不出今人兔徑。鹿養精鶴養神。那箇先生敎他。自心裏有靈丹。不煉時做甚麽。靈心一線微通。突爾興精作怪。如電滚如潮漲。來來拍案叫快。嘈雜不入靜定。卽揀城裡村裡。雞肥禾稻熟。眞箇是一家瑞。仰鼻竅隨脚跟。呼爲輿呼爲臺。蒙賤名不思改眞。奴才眞奴才。五官耳能司聽。聾者未始無耳。牛以角虬以掌。別有神通在裡。騎靑牛跨白馬。大逍遙自在人。佛氏兼具千手。老氏猶患一身。陶先生萬卷書。孫先生數丸藥。陳先生五龍睡。李先生都乞得。三百篇道性情。難化那一世人。五千言無丹藥。亦保箇自家身。一器飯兩手匙。飢飽猶或不均。市爭閧勢必至。半鈔錢千億人。一箇夫一箇妻。十數箇子和孫。不注脚生生易。在吾家在吾身。時來三台八座。管甚才也命也。道在行商市儈。任他譽者毁者。人情百煖百寒。身世多苦多惱。尊客前爲鮑老。假頭面假啼哭。穿兩鞵戴箇笠。閒走兩瓦三舍。一藝無成吾耻。彈棊蹴毬皆可。詩不套畫不格。翻窠臼脫蹊徑。不行前聖行處。方做後來眞聖。五都市一句欄。戲千般閙千般。巫婆撒豆是佛。里童騎竹亦官。居常苦屋打頭。遊常愛僧行脚。妻如蛛子如蠶。渾身都被粘縛。風閑戶雨閉戶。平生友數人聚。快意事快意說。無過說鬼打虎。鋪絮被兒對眠。點油燈妻進飯。先生讀書不休。擧界尺拍藤案。燈暈紫香穗靑。丹鉛雜書棲案。古甆甁揷朶花。碧色同蜻蜓眼。十笏房精進定。半篆香吉祥眠。不做頑仙才鬼。自稱散聖野禪。三人面貌奇醜。一鬍一麻一癭。過來後每在眼。平常的百不省。燒香祓秕穅氣。讀書破闘閧聲。譽無根毁無帶。銷不得浪沸澎。兒墮地便啼哭。阿爸悶阿婆惱。雞生啄不待乳。犢生走不待抱。世情千世態萬。大海裏數魚鰕。先生心細如髮。知市上人面麻。人百口口百舌。精細伶俐畢聚。吾腌臢我𩴵魀。喉裡飯亦騙取。猛可裡想起來。我有眼寄在人。眼有神必叫寃。尋我眼還我身。眉毛已閣眼上。舌頭亦入口裡。善易者不論易。丘明恥吾亦耻。眸子昏眸子昏。只一篦病無餘。左如月右如鏡。莫看人自看渠。市街頭賣炊餠。小孩兒知時價。只一件好東西。吾不辨眞和假。犬闘嘷聲出戶。雞號鼓翅上屋。有時鴟墮雀雛。庭心盤旋跳躍。厨婢罵厨下鼠。狸咬殺狗咬殺。碗楪沔爾遺矢。衣襟遭爾殘裂。蠢婢貌蠢性蠢。不知驢馬幾脚。雌懦飽卧爨下。黠多笞頑多責。街頭汗流如漿。箇箇扇不離手。大石橋獅子項。看水痕一夥走。千蹄踏萬足踏。巷口泥如濃粥。東隣晨謁某宰。來借油衣木屐。話美人劒客事。一癢殺一嚇殺。游高山邃壑時。不險絶不奇絶。快呼來泥水匠。爲我造一間房。上頭置跏趺所。安茶竄安書牀。怒廝打喜說謊。性地實實眞眞。讀書人無此輩。張獸醫是好人。孩兒學謎藏戱。猜箇赤黑白黃。婦人揀裁衣辰。數行角亢氐房。官裏笞人杖人。一般父母血肉。已則臂上生疥。呼醫問膏問藥。妓女家脂粉多。難掩過面上瘡。人見笑人見譏。渠有賊心賊腸。賣薪者問卜者。十年內大富貴。擔着薪沿街走。七分有富貴氣。城一環步不廣。瓦一壓頭長低。只除日月燈光。眼睜睜看箇妻。巷深如入甕裏。屋低不及帽簷。筆硯雜置烟爨。書卷夾註米塩。造物寵我爲人。再拜謝天謝地。出萬象媚吾目。有萬聲樂吾耳。擔箇瓮籌瓮錢。癢起來跌破甕。看的官試記取。小行貨休賣弄。晝所爲必告天。夜所爲不瞞人。有功過驟記錄。已爲已直日神。謎語沒理沒會。小兒日來笑謔。爾知屋上雨點。我數市裏人跡。食經夜便嫌敗。衣經歲便嫌古。文士家爛口氣。漢唐來那不腐。太平好衣食多。擧世人無過失。凶肆祝人長壽。虔婆敎女守節。爲我謝門前客。不弔喪不赴賀。今日不宜出行。先生閉門閒坐。貧家盤飧寒儉。一碟配塩幽菽。今朝妻子大饗。西隣祭送牛肉。巷裡屋多天少。恰像渾身着帽。一片土踏如杵。百年來無寸草。雪夜起呼少婦。馬通裡取火種。今年冬布價賤。破絮被可改縫。都用盡千金貲。易丟去九品官。朝乞肉唐兀坐。暮分飧孤老盤。擲不收好歲月。行不顧好世界。無有慳人吝人。大家心性鬆快。疊着瓦連着墻。雨點下不墮地。暮歸來箒掃衣。行一道滚塵裡。金色魚靑竹籃。扮一箇村裏婦。出世適在吾家。稽首讚歎希有。一不解佛三昧。二不解仙五通。白日裏行市街。百不及張姓翁。朝杵聲暮杵聲。兩箇時撞吾耳。枕上在聞犬吠。亦有一段幽意。眞暜陀活觀音。在十步吾不往。吾有母眞佛母。吾在家好供養。晝裡參夜裏參。拈一瓣心頭香。窓間玉虹百道。不辨燈光佛光。心具隻正法眼。指有箇廣長舌。神通大敎化大。吾師乎文中佛。色一件甚麽難。吾聖戒吾佛戒。霹靂火都消除。方寸裏淸凉界。卧被中喃喃語。天地字敎孩兒。小女弄針弄線。小兒含乳撒嬉。雞戴勝高似幘。牛垂胡大如袋。家常物百不奇。大驚怪槖駞背。神醫活人一鍼。勇將殺人寸鐵。眞實義在半偈。萬釋迦說不出。畫時有三分眞。衣摺痕毛和髮。不畫時十分眞。凈白紙卽是佛。閉眼中光景多。如火光如金光。千億佛畢來現。此張紙火無妨。蠻子國數卷經。以文字爲供養。畢劫後四風雨。不敢侵室方丈。生不必欝單州。自有隨身衣服。居不必占城國。午時起子時宿。指尖筆頭紙面。一佛分明湧現。指尖看筆頭看。紙面看皆不見。聞者謂佛在耳。談者謂佛在舌。兩端見牢不破。吾則謂皆無佛。殷楊州咄咄法。空裡書一卷經。水火劫不能滅。何以故本無形。誰家無一張紙。書帳目書告狀。慳心人狠心人。不肯施菩薩像。供奉白鄴侯泌。合鐵拐爲滄起。古詩人古山人。古仙人皆姓李。面黃者類古佛。衣白者類山人。能經世能出世。始能生身外身。裂半紙糊窓穴。裂半紙拭唾津。見在身本是幻。描寫相又不眞。幾顆頂骨數珠。一條生鐵戒尺。念念奪九品蓮。不欲稱尊雞足。五官外具文眼。百病中無錢癖。吟得寫得畫得。人所應有皆足。醎的酸的辣的。油醬鋪氣掩鼻。鐃兒鈸兒磬兒。水陸場聲閙耳。西方有文字海。上天有圖書府。不識丁無玉帝。不識丁無佛祖。在鳥獸爲翬尾。金漸綠紫漸靑。除是野烏一種。黑色萬羣同形。心坎裏懷着他。手掌兒擎着他。東家食西家宿。我愛他做甚麽。白日轣轆西墜。此時吾每欲哭。世人看做常事。只管催呼夕食。天下本自無事。文人弄出事來。焚詩書大眼力。罪之首功之魁。道人心膓偏窄。萬想鍛鍊成獄。淸曉卷書起坐。無事忽笑忽哭。昔時百丈尊師。有言寒殺熱殺。四百病無此病。文字令人瘧疾。遺腹子思其父。思言笑思口鼻。怳惚來夢中見。問其母果然是。山人合住山中。山貌山骨山情。本來無事可做。無榮無辱無名。話間帶些婆氣。臉上都是餓文。冗司若在仙府。合置這般猥員。握籌不知縱橫。擧枰不知高低。不能樂聖避賢。唯能譽兒畏妻。鹿皮裘牛尾麈。拖一條鬼面藤。天地間都散漢。不要道不要僧。跡太俠虬髥客。容太慢羊鼻翁。遇明主如髭聖。成奇名立奇功。安所得文墨匠。記罪過人面上。以爲假文僞學。欺世盜名榜樣。鼠言空鳥言卽。牛呼牟駝呼𡇼。大獅子一聲吼。天上徹地下徹。上陪玉皇大帝。下陪卑田乞兒。一副放達襟懷。東坡去後爲誰。狂時去登妓席。聖時來參佛座。這般方便法門。迦葉傳之在我。摩挲病筋病骨。臂麻難擧虎子。聞詩未忘搖頭。對食常患遺矢。歌妓千人登塲。終朝喉熱齒楚。拍下一聲鐵板。高唱大江東去。焚其衣舞其灰。移家入農家籍。唯著作不可廢。寫牛經抄兔冊。全憑醫作司命。倒思讎亦知己。休論否泰亨坎。一意吮筆攤紙。畫舫寄情永叔。書巢命名放翁。雖無文章爲記。衚衕差同兩公。身寄室室寄地。室亦稱寄所寄。摹米南宮額書。集蘇東坡文記。惟有文人善病。惟有詩人解愁。都擔上一身上。我不與人不求。痴獃朽聡明朽。土不揀某某某。兔園冊若干卷。吾證吾千載後。過去佛我前我。未來佛身後身。一箇佛方現在。是衚衕姓李人。靑城逃入平仲。壺頭病困伏波。嗟古人款段馬。愧後人千里騾。閙人爭似閒人。仙鄕端在睡鄕。救貧慳爲上策。醫忙懶是單方。名場險似戰塲。佛國眞箇樂國。戒色醫戒獨眠。量貧妻習中食。一軀像眼宜靑。鬚宜白鬢宜蒼。愛佛嫌佛同相。唯是面不宜黃。官交熱市交閙。高言矜卑言譁。屈指計遍遊跡。山家農家漁家。蟹湯亦曰蟹湯。好隱好狎好禪。好詩又似古人。斜川樊川輞川。譬如亂山藏穴。譬如疑獄無案。須良地師一視。須神明宰一斷。窓光白窓光黑。膠難粘日長午。閒坐一紙窓下。便觀來今往古。不管米債柴債。只管買畫買書。妻兒何知相詈。顚哉渠迂哉渠。百賢同聚一堂。洵是文章盛觀。正古人未平衡。翻古人已斷案。腐爛譬如語錄。煩瑣譬如註脚。其譬愈下愈奇。文如傳奇詞曲。</text>
<title>日本途中所見</title>,<text>花薰百斛龍涎。石列千堆鴉骨。園卽是衆香國。主卽是多寶佛。負痾不復放顚。古根坐如枯禪。碧柳総舒春月。黃楊獨困閏年春禽如闘巧舌。箇箇百伶百俐。八哥獨眠樹頭。通身別有閑意。化工有萬種色。春園恣意渲染。蛺蝶雙翅如繡。金圈相間銀點。犬隨或啣衣袂。魚游忽散履綦。橋頭閒望夕嵐。鬼面藤杖過眉。蜻蜓黑翅紅翅。蔓菁碧花黃花。流水彎環茅茨。新霜點綴籬笆。苦無量擔板漢。閑自在打包僧。世眼矇眞該笑。彼則羡此則憎。野鳧毛如繡段。山鵲尾有金翠。嵐吐起紺碧雲。花染成臙脂水。枝頭一對練雀。雪潔鮮俊毛羽。吾園此物最奇。竊丹竊脂無數。袖口行粘蝶粉。帽頂坐懸蛛絲。先生賞花深處。茶烟如縷罥枝。絮爲毬苔若鬟。夏景深人鮮至。樹陰閙閙如沸。兩雀爭蟲墮地。草成窠遍阡東。花開房當舍西。母雞毛如茶褐。將子啄蟲菜畦。野店酒香白墮。春江魚肥琴高。花陰雜鋪伎席。樹根閒繫漁舠。樹十圍皮爲蟒。橋一彎背如駞。網散水銀鱗躍。棹穿花漆齒歌。大樹坡山神廟。閙雜雜戱具陳。蠻童醉舞獐跳。花陰酒瓮如人。樹陰開龜背路。波光繞魚鱗屋。蠻女盪漿如沸。花一團錦一簇。虹玉刻他兩顴。水碧嵌他兩瞳。其才汪洋如海。其文奇變如龍。錢字明有兵象。世人皆自不察。兩戈並爭一金。貪則必遭其殺。村夫子論詩文。腹團泥眼鏤炭。崇韓歐駁王李。夢曾見他脚板。筆端有文有厲。史評權侔諡議。雖做許多事業。平生只消一字。文先生漢老吏。斷獄法作史評。用筆極深極酷。不酷不見其情。膽大匏眼明鏡。手中筆快雪鍔。還古人之精神。贈後人之眼目。</text>
<title>失題</title>,<text>硬黃臨枝山帖。軟碧披石田圖。姑置唐詩漢史。閉戶別做工夫。有食只是喫了。無事只是睡也。神通到底平平。自稱降魔尊者。矮剪百張陟釐。閑燒一寸婆律。書法瘦臨率更。詩情淡擬靖節。文奇因之悟道。學雜不欲名家。高人時或賣履。博士何嫌煎茶。詩如歌又如偈。古一人邵堯夫。文非老亦非莊。今一人李卓吾。</text>
<title>自題日本詩集</title>,<text>雲我先生其號。計今歲二十六。姓名流傳海外。蠻夷有文字國。</text>
