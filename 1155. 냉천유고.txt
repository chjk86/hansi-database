<title>秋日偶吟</title>,<text>蝶傍園草飛。蟬向池樹鳴。翹首憑軒望。山腰翠霞生。</text>
<title>謾興</title>,<text>誰云秋愁苦。騷人興更眞。爽籟林樹發。淸香沼荷新。野田黃粱熟。村家白酒醇。兕觥躋堂祝。淳風宛似豳。</text>
<title>秋夕。擬省先墓。適有故未果。不勝悵觖。仍吟十韻志感。</title>,<text>八月凉風至。靜中物色覽。蟋蟀吟歲暮。秋天雲容澹。白露下庭畔。履之多悽感。秋夕是佳節。人人上邱墓。維楊六十里。東望杳松樹。我貧且多病。欲省計未遂。但遣薄肴饌。奴僕陳祭器。悠悠思先妣。淚落沾我襟。身邊小囊在。縫自手中針。春暉未曾報。每看傷我心。</text>
<title>夜吟</title>,<text>睡罷開戶看。白月盈虛庭。長天銀河沒。木末有疎星。</text>
<title>咏氷</title>,<text>窓前堆層氷。削立如壺甁。表裏本瀅澈。月華共瓏玲。對此覺神爽。主翁長惺惺。滌除吾胷中。鄙吝無少停。想像李先生。曠感起千齡。</text>
<title>閱方遜志集。見遺像興感。</title>,<text>嗚呼方遜志。氣正學且正。負笈潛溪門。生平希孔聖。屹立後凋姿。勁直凌雪霜。縗杖闕下哭。深慟舊主亡。建文五年字。見之竦我骨。殺身竟不悔。宗族逬殉節。丹忠何炳然。爭光與日月。高風足立懦。伯夷可齊名。書中遺像存。凜然留神精。開卷怳若對。使我起欽敬。眷焉懷斯人。聊爲一篇咏。</text>
<title>仲春夜。往話元健仲家。歸賦古體求和。</title>,<text>客子騎驢至。主人迎門前。燈燭發明光。中堂設高筵。良宵彊菴下。朋友喜團圓。遠樹寒星生。東嶺素月懸。呼僮燒烏炭。圍坐小爐邊。珍肴炙山梁。白麵且潔鮮。接賓多美饌。定由陶母賢。相逢眼每靑。風流有詩篇。夜深陌漏長。淸話枕共聯。看君讀古經。矻矻攻苦專。願言加努力。飭躬無少愆。</text>
<title>春日謾興</title>,<text>牛羊散芳草。蝴蝶集香花。牧童吹蘆管。遊人問酒家。</text>
<title>夏夜</title>,<text>雨後莓苔滑。蛙聲夏池多。芳馨聞幽蘭。淸露溥翠荷。竹裏彈鳴琴。寒月照庭柯。今人好繁音。古調誰復歌。慷慨懷不羣。憑軒聊一哦。</text>
<title>謹次家君咏雪韻</title>,<text>玄冬觱發積羣陰。吹落紛紛雪復深。光滿夜庭疑皓月。影圍寒圃作瓊林。田翁望白仍成笑。君子憑淸正洗心。數片窓前留不掃。書床取照墨行尋。</text>
<title>溪邊</title>,<text>林色蒼然近。飛禽向夕多。忽聞浣紗響。出自溪邊家。</text>
<title>朝日</title>,<text>朝日出杲杲。照我茅簷角。春宵正苦短。困眠猶難覺。驚起捲枕簟。將水淨盥濯。爽氣開兩眸。明霞繞南嶽。欲獻背上暄。還忘田野樸。</text>
<title>自娛</title>,<text>春日透簾暖。庭松蔭轉幽。家貧還少事。境豁摠寬愁。梅葉馨猶在。草根芽欲抽。自娛經籍在。外物視悠悠。</text>
<title>有感</title>,<text>歲弊寒轉酷。嚴風欲墮指。大雪埋厚坤。難辨巨嶽峙。鳥雀不得食。哀鳴啄枯桑。醴泉氷應塞。琅玕何處長。衆禽噤無惜。所嗟飢鳳凰。</text>
<title>稚松</title>,<text>靑盖纔數尺。猶有傲霜枝。不久當連抱。用汝大廈支。</text>
<title>吾廬</title>,<text>吾廬迫城闉。蕭灑無一塵。時逢會心人。談笑露 一作見  天眞。</text>
<title>除夕</title>,<text>此歲餘今夜。沉吟坐北堂。酒嘗冬後釀。梅對臘前香。學業誠難進。流光歎易忙。晨鍾猶未動。且欲祭詩囊。</text>
<title>除夕述懷</title>,<text>冬盡甲辰歲。春生戊寅月。時序若流水。轉移何倏忽。幽人伴孤燈。耿然不能寐。繁喧衆娛樂。悽悽我胡爲。齒與歲俱添。明朝將二十。身上點檢來。愆尤正叢集。爾心尙童孩。爾學徒荒蕪。其言縱或能。其行且不符。土墻非竹牖。幷州豈故鄕。風浪攪活水。一鑑昏方塘。盜蹠與虞舜。聖狂分一念。用是懷瞿瞿。赧然生愧歉。舊習歲同除。實德日新希。努力及少壯。庶免容長譏。</text>
<title>上元夜。天陰雨。不得見月。</title>,<text>蔽空雲霧掃除難。何處中天月色看。夜雨柴門聽馬響。遊人猶自踏橋還。</text>
<title>春寒</title>,<text>春日苦無暄。寒霜夜下繁。富人擁巨炭。貧者對空樽。壁間風每冷。庭上雪猶痕。正歎羣陰盛。何時炙背溫。</text>
<title>遊江詞</title>,<text>楊花渡頭菖蒲綠。美人出遊江之曲。手折菖蒲滿揷頭。寶髻雲鬈耀紫玉。綺腰結束細柳枝。麒麟雜佩光陸離。桂楫搖搖齊唱謳。蓮藉採採江日遲。江水影接長空碧。風靜亂紋拭羅縠。皓腕倚櫓忽怊悵。天涯雲烟迷極目。夫婿年年持海舶。遠商南州魚鹽逐。昔別臨江江花發。今見樹綠遲下陸。南州水路杳何許。却將歸期問市卜。</text>
<title>夜吟</title>,<text>風搖簾影落。高閣醉初醒。山靜雲歸樹。樓虛月滿庭。擁衾愁久病。持燭照殘經。女僕供晨飯。井華汲滿甁。</text>
<title>夜坐得蘆字</title>,<text>夜氣看淸爽。風林露滴珠。嬰疴尋藥訣。求隱愛山圖。移榻泉侵石。開簾月暎蘆。但看奇抱在。麤糲亦何吁。</text>
<title>午眠</title>,<text>午睡因炎欝。覺來意若何。夢中猶妙句。愁裹亦高歌。石壁風成瀑。蓮塘雨欲波。微微簷影動。飛鳥晩相過。</text>
<title>入北里咏</title>,<text>淸溪移步屧。夏樹影婆娑。醉客眠松逕。鳴駒散草坡。丸飛風打果。珠轉雨過荷。幽景陶閒興。哦詩復放歌。</text>
<title>乍晴</title>,<text>乍看林日赤。鳥雀下墻西。餘濕雲留箔。新輝草洗泥。樓凉淸瀑近。簷靜午陰低。山色呈眞面。高軒望不迷。</text>
<title>咏萱</title>,<text>堂後生萱草。離離漸繞扃。溫甘匪葷味。奇郁似蘭馨。豈使心憂去。還敎眼淚零。慈闈今已閴。何處報春靑。</text>
<title>雨</title>,<text>忽若無炎熱。雨聲過夏塘。竹林分翠色。花樹潤紅光。畏濕禽投閣。知寒馬響廊。園中黃杏落。童僕急携筐。</text>
<title>夜吟效古</title>,<text>灝灝山月照。悠悠火雲虛。天宇潦新霽。山色碧有餘。微露林間白。輕陰屋上疎。披襟搖大扇。浩歌臨前除。愛聽隣家童。乘凉誦詩書。</text>
<title>鞦韆</title>,<text>紅裙裊裊上雲霄。無數晴空花雨飄。却使春禽飛向下。玉京仙子若相招。</text>
<title>拈牧隱集韻</title>,<text>紅旭東窓起攬衣。晴巒朝翠落荊扉。童奴理線成漁網。打取金鱗趁夕暉。</text>
<title>又次七絶韻 五首</title>,<text>家連闤闠絶塵囂。養拙還應事不勞。聊把文章娛我志。聲名豈敢較人高。其二擔盆操鍤日喧囂。鑿沼栽蓮莫厭勞。留看白花秋雨後。月中香氣滿樓高。其三經籍潛心息衆囂。古人不見我思勞。昭垂聖訓眞能踐。堯舜何難學得高。其四養蠶女伴曉相囂。采采柔桑手自勞。今歲機頭盈匹帛。不愁冬日北風高。其五俗子煕煕夜亦囂。笑看忙了任他勞。何如我入希夷境。不覺窓暾數丈高。</text>
<title>所苦失汗病。屢歲不差。悶而有詠。</title>,<text>流汗非關暑。翻漿無歇時。神昏常廢課。體瘦詎緣詩。蔘朮貧難服。金丹妄費思。治心如療病。斯理且潛推。</text>
<title>謾興</title>,<text>欹鬢烏巾暎酒巵。閒窓亭午綠陰遲。含花山鳥時窺箔。飽葉春蠶亂吐絲。畫壁雲迷天欲雨。松壇溪活客圍棋。眼前麤糲惟吾分。笑謂家人莫怨嗟。</text>
<title>臥病</title>,<text>臥病愁宵永。晨窓喜鵲聲。命僮溫藥水。呼婢進糜羹。竹露侵簷冷。松風繞戶淸。呻唫頻屈指。何日體和平。</text>
<title>夜臥得移字</title>,<text>幽棲在南麓。時候倐遷移。天寒愁疾病。歲暮隔朋知。山近雲來早。簷低月入遲。秖憐梅樹影。蕭灑向人隨。</text>
<title>悼亡室 幷序○十三首</title>,<text>余於丙午春。哭妻孺人李氏。甚悲慟。今則已過期除服。日月亦久矣。悲亦從而可忘。然其悲之愈久而愈不能忘。盖自悲其失妻而身益窮。雖欲忘之。而亦不得忘也。於是。賦悼亡室詩十三絶句。以敍其悲懷。自哭孺人歲月流。深堂撤几饋烟收。已看萬事成虛廓。悲悼中心久不休。吾曾失恃子還同。共說追思淚滿瞳。隻影如今誰與道。囈啽只自望蒼穹。董生甘旨問親居。子職吾還愧不如。曾憶細君勤黽勉。抽簪頻易市中魚。嘗羹豈有小姑爲。調得酸醎舅性宜。白粥精鮮蘇病胃。屢承親敎汝妻思。世業淸寒數頃田。蕭條破屋漏茅椽。况余全昧營家產。愁任長貧亦可憐。舊箱端綺半蟲魚。絲斷鴛機夜月虛。摠爲無人持杼尺。緜袍遲授未寒初。慽慽何曾嚬翠眉。飽糠穿布益舒遲。吾身亦得弦韋助。賴有糟床儆戒辭。君入吾門僅四年。四年間事若浮烟。塵箱女誡時點檢。墨跡猶新舊寫編。史訓經談亦與知。書窓供燭繼朝曦。今看懶惰頻拋業。却恨無聞屋中䂓。翛然乘化丈夫難。兒女何人有達觀。慧識嗟君能透悟。不曾脩短動悲歡。較看他人亦絶悲。竟無血肉一塊遺。傷心桂谷春陰暮。相對氷翁淚沾腮。祝石荒山草宿阡。松林漠漠響春鵑。淸明細雨吾長哭。哭罷茫然但野烟。非是彰賢作誄辭。聊將衷曲洩余悲。世間若得歐陽子。闡發梅妻應不遺。</text>
<title>余自戊申秋。患癖積病。委臥經歲。至春不差。</title>,<text>經冬一病到春風。欲喩千辛語不窮。名在古人三癖外。治迷醫訣百方中。膈泥猶厭糜湯白。腹冷常須艾火紅。養正積除誠妙法。箴書調息揭屛東。</text>
<title>敬次家君咏花韻</title>,<text>昨雨知花信。今朝滿樹開。暗香新蘂吐。春色舊枝回。遣興還成句。因疴久廢盃。會看晴旭出。携杖上高臺。</text>
<title>登南山賞花。遇洪從來卿及數友同話。</title>,<text>烏巾風拂鬢鬖髿。紫閣峰頭霽景斜。日暖樓臨雙舞燕。春深城擁萬重花。盤旋坐處多溪石。窈窕尋來有澗霞。暢得胷襟忘病苦。更乘餘興入隣家。</text>
<title>往隣家暮歸</title>,<text>隣巷往來爲不遐。歸時徐步趁昏鴉。正愁林黑難尋逕。忽看花明便到家。盤列夕飡呼婦檢。市饒春酒遣僮賖。鍾聲纔動牽詩興。爛漫長吟到月斜。</text>
<title>鳥來</title>,<text>愁懷欝未開。謾詠意或隨。危石松能護。亂風竹自持。溪聲新雨足。山色晩霞滋。多病心機息。鳥來莫相疑。</text>
<title>强醉</title>,<text>天邊指點鴈羣廻。霜氣楓林日日催。秋雨空山黃葉落。寒烟小砌白花開。自言寡慾能頤性。豈意沉疴反致灾。一任吾身聽造化。床頭復醉濁醪盃。</text>
<title>有感</title>,<text>滿山花柳摠吾春。天地無私自與人。三十六宮無極理。誰能今日識其眞。</text>
<title>雨歇</title>,<text>林淨餘霏浥露華。老槐風至影橫斜。更憐庭畔薔薇樹。月裏新開數朶花。</text>
<title>詠金銀花</title>,<text>富人銅臭厭爲羣。走入山家伴蕙芸。午砌依風鶯欵欵。曉籬含露蝶紛紛。花遲縱未三春看。香老還應一夏聞。藤號忍冬存晩節。豈徒和藥古方云。</text>
<title>早秋夜咏</title>,<text>凉飈動庭梧。天氣已爲秋。良士瞿瞿心。感玆歲月遒。</text>
<title>霽夜</title>,<text>空山溽雨收。疎林細月生。螢火窓前飛。時時點書明。</text>
<title>曉吟</title>,<text>山氣蒼然亂木低。人家烟火水東西。殘棋曉屋連星散。孤燭秋窓與月迷。醉興尙催餘瀝注。詩思要竟滿篇題。簷雲漸白鷄將下。戶外酣眠臥小奚。</text>
<title>畫松簇子歌</title>,<text>吾家畫簇眞絶奇。木軸鍮環纏靑絲。黛壁特立千丈松。盖偃虬走烟濛濛。山逕詰屈景翳翳。石上胡僧寂寞憩。手持錫杖但趺坐。倚松默默若念偈。蒼髯正長皓眉古。僧與此松老幾歲。秋風颯颯月照楹。松在簇間忽縱橫。傍人見之且莫疑。謙齋槃薄神竗成。</text>
<title>夜坐</title>,<text>月照籬根秋水生。孤烟淡淡樹間橫。看書深夜挑燈坐。霜葉飛來窓下鳴。</text>
<title>看圃</title>,<text>喜看吾圃日蒼蒼。秋實春根各自嘗。露氣全蒸松有耳。風聲時磨栗開房。採歸山竈多兼味。拾蓄園囷備缺糧。最愛宅前數畝菊。寒英佳句恰相當。</text>
<title>巷僻</title>,<text>山容相對好。何必遠登勞。風靜溪流緩。烟銷月影高。巖花元覆屋。籬栢自當臯。巷僻多幽趣。閒吟寫墨毫。</text>
<title>秋陽</title>,<text>秋陽溫可愛。開戶曬衣裳。叢菊垂當徑。潛鱗躍在塘。山霜分肅氣。林靄滴疎光。黃葉風吹落。多飄茅屋傍。</text>
<title>登雙檜亭</title>,<text>何人大隱石爲屛。秋日登臨坐古亭。巖骨流津多說異。菊根浸水或稱靈。門前檜立遮雙戶。洞裏楓生蔭一庭。遐躅如今尋不見。紛紛世路摠顚冥。</text>
<title>南鄰李丈誦示梅花詩二篇。詞甚古雅。謹次。</title>,<text>公有淸詩又友梅。灑松軒上小龕開。孤標月傍韶顔隱。一氣春回老手栽。自信粉鉛元不俗。應嫌剪刻漫多才。此中寒雪供高臥。千樹羅浮肎羡哉。白髮吟成意不衰。寒梅樹下酒樽開。疎英先看南枝發。正趁微陽歲底迥。公嘗有白髮吟</text>
<title>遣懷 二首</title>,<text>庭上有蘭草。室中有梅花。雪裏見陽春。香淸色孔嘉。一氣潛自噓。寒威不能加。夜久星月高。山深靜無譁。蒼然一老栢。亭亭出籬笆。樵夫催蓐食。村女汲井華。</text>
<title>玉蟾蜍</title>,<text>蟾蜍在硯間。開口吐淸泉。若非藍田產。何由生暖烟。</text>
<title>幽居</title>,<text>我家南山下。歲月亦已多。性拙愛幽僻。爽塏不羡他。景物况明美。林泉叶吟哦。門前老槐樹。衆葉蔭其柯。有時淸風至。聲如龍吟波。牧童吹雙笛。日夕上草坡。園果黃已熟。畦蔬密如羅。紅枸笮爲漿。飮之髮不皤。明月入我室。白雲歸澗阿。閒臥弄雲月。山色何嵯峨。</text>
<title>晴夜</title>,<text>雲木參差繞屋稠。銀河雨霽碧天脩。城邊鴈度秋風急。山裏鵑啼夜月愁。病妨伊吾還掩卷。心緣昭曠更登樓。數枝松炬柴門近。僮買村醪到水頭。</text>
<title>將往金谷。路中口號。</title>,<text>秋日東郊路。行裝一馬輕。泉聲任徐疾。山色閱陰晴。鋪野黃雲滿。連天白水明。胷襟還爽豁。飢渴亦忘情。</text>
<title>余病。未往省先隴凡四載。今秋因節祀。始行展掃。代將祼薦。愴幸交切。歸時咏一律志感。</title>,<text>曠省先塋凡幾年。今來代祼意悽然。定知一氣應孚感。但愧微誠未恪虔。巖逕草深團白露。石床苔掃匝香烟。永惟吾母聲容閟。拜跪墳前涕自漣。</text>
<title>門巖遇雨</title>,<text>山行良可苦。道里雨中長。谷暗渾雲氣。天低但水光。飛禽迷野樹。漁子逗川梁。駐馬時高咏。多逢早菊黃。</text>
<title>月夜</title>,<text>霜急隣砧暮響催。寒風颯颯動高臺。秖緣有志悲秋至。儘是無眠喜月來。衆草方凋菊何秀。羣鴻將去燕先廻。幾人白屋愁無食。今歲農家水告灾。</text>
<title>述懷</title>,<text>霜風吹山屋。林木日夜禿。寒花香未歇。蝴蝶共相逐。颯爾秋將暮。感此流光速。少壯能幾時。志業易碌碌。聖賢垂炳訓。其道如粟菽。騷人富述作。焜耀盈籤軸。後世想餘韻。千年挹遺馥。而我有幽憂。堅痞據胷臆。弱胃食未磨。瘦顔鏡裏蹙。精血久已銷。眞元卒難復。刀圭未告績。陳腐紛盈目。古方儘微妙。俗醫但衒鬻。道家鍊丹液。秘怪空自蓄。玄牝象虛無。不死指神谷。五載閱枕席。一作沉淹曆五載。 塊蟄如藏六。呻囈入髓骨。百事任委簇。墳籍閣塵几。鉛槧閉箱簏。方寸如山谿。蕪沒塞茅藗。願學苦不早。從前悔懶讀。中宵坐長歎。耿耿檢幽獨。愆尤潛自積。騂面發慚忸。虛室澹生白。夜氣淸仍肅。疎竹籠紫靄。孤月照蒼麓。萬慮暫停息。羣動咸歸宿。物理互推敓。苦樂相倚伏。念此聊自慰。心中默有祝。</text>
<title>陪季父往省楊州先塋</title>,<text>楸行陪季父。祭澤有光華。黃誥榮諸墓。靑氈勉一家。山蹊方返旆。官閣且停車。地主專城養。使人增感嗟。</text>
<title>秋日偶吟</title>,<text>對鏡窓前罷百梳。移來盆菊襯衣裾。繁霜夜下林容變。寒日朝昇樹影疎。葺屋功知經雨後。灌畦勞省引泉餘。病夫習懶還無事。贏得山堂一夢蘧。</text>
<title>季父直廬。有御賜梅盆。公退之暇。開龕對酌。爲賦二律而下示。使之拚和。遂敬次以呈。二首</title>,<text>生物天心養得多。古槎春色自婆娑。何須讀易知無極。不待傾樽驗太和。枝濕恩波遠霜雪。花隨寵渥粲星河。直廬初有巡簷笑。爲答殊榮步屢過。其二上苑韶光占獨多。寒花趁臘正婆娑。月添淸影臞逾潔。風送幽香凍亦和。恩貺禁廬對朝夕。離思成府隔山河。每從公退頻拈韻。應責閒齋漫浪過。</text>
<title>再疊前韻 二首</title>,<text>盆着靈根寸土多。紗籠瓊萼暎婆娑。風雲變態心猶古。氷雪增威意益和。皓色仙禽飛閬苑。靚粧神女渡天河。汲來淸澗簷前灑。肯使緇塵樹上過。其二一樹淸香雪裏多。娟姿綽約更婆娑。節如宋士方成隱。才比殷賢可作和。玉貌高風思蹈海。玳簪麗飾愧懸河。且看碩果添新種。培植明年莫放過。</text>
<title>重修鴒原禊</title>,<text>我祖追先蹟。敦牂禊事成。重修因舊甲。良話悅深情。正愛荊花接。仍斟栢葉淸。明年又此會。勿替勉羣兄。</text>
<title>咏秋</title>,<text>洞霞滴圃鋤。簷日曬床書。百感隨秋集。孤愁與病居。山容紅葉靚。潭影白雲舒。叢菊臨堦發。淸香自襲裾。</text>
<title>秋懷</title>,<text>急景林中暮。寒烟滿目愁。水聲聽可悅。山畫臥仍遊。甕綠初醅酒。盆紅半熟榴。良朋多遠隔。天際我思悠。</text>
<title>九月十日雨</title>,<text>重陽過後雨且風。山葉飛來滿庭東。葉飛雨催風轉急。蕭颯千林一時空。迷雲滚起澄潭底。亂石爭立寒溪中。主人却愁漏茅屋。執燭徘徊倚窓櫳。夜深詩童猶不寐。側耳天南有征鴻。但覺水氣透近牖。焉知霜華橫遠穹。雨聲暫止息風色。還復同谷裏丹楓。半倒地籬邊黃菊。盡披叢昨日樽酒。今日餘何必市上。沽郫筒人生百年。眞過隙那得春顔。鏡長紅勸君醉君莫辭。君不見山葉與谷楓。</text>
<title>伏聞車駕謁光陵。路由祝石嶺。世傳聖祖創業定都時。爲鎭漢陽地脉。命運石鋪置于嶺。如鱗次然。名爲鱗石嶺。鱗諺釋轉而爲祝。臣竊以爲嶺之名。有符於祈永磐泰之義。敢用詩記之。歲壬子九月十一日也。</title>,<text>嶺在維楊跨大途。雲根於此若鱗鋪。山形自足供畿輔。地脉惟應鎭漢都。東望光陵森檜栢。北通咸吉杳枌楡。鑾輿今日從玆路。磐石洪基祝永圖。</text>
<title>咏懷 二首</title>,<text>陶生北窓下。高臥弄素琴。淸風若羲皇。颯然披幽襟。聽水開胷懷。洗得荊棘林。斯人不可見。想像感我心。其二世人多憂貧。君子但憂道。疾貧果何益。識道身可保。雖得百年長。其速實露草。朝聞夕死可。訓垂闕里老。今人謾發歎。只云行樂好。</text>
<title>春暮</title>,<text>百花飄庭際。却愁春已暮。携酒入園裏。自有晩開樹。</text>
<title>夜偶吟</title>,<text>明燈耿不滅。爐香籠似穗。病裏愁多夢。覺來還未記。</text>
<title>謹次無名窩李丈生男志喜韻</title>,<text>侍郞車馬舊容門。門左懸弧卽肖孫。翁已華顚膺晩福。兒非凡骨毓深源。謝家蘭茁知才美。王氏槐陰占位尊。遺業靑氈詩禮在。不須花石與來昆。</text>
<title>季父賜圓鏡一枚。兼以一詩。小子時方患久病。實未暇於整齊儀容。故詩中語深有祈祝之意。小子於是。竊不勝感愧交幷。乃敢敬次韻。以伸下忱。</title>,<text>秋水無塵一片團。近吾垢面却羞看。病中猶警威儀惰。照取先從頭上冠。</text>
