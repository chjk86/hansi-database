<title>和坡翁韻 李坡谷誠中</title>,<text>隰有荷之華。娟娟似靜女。洛浦捐玉佩。烟霞自輕擧。淡粧不施朱。狡童渾不與。有人獨相思。十年山水阻。良媒倘可憑。月白風淸處。菶菶嶧陽樹。百年凰鳳林。岐山德輝遠。寂寞空垂陰。瘦榦風霜古。空心野燒侵。具眼早晩來。五絃七絃琴。鍾期骨已朽。爲誰峩洋音。</text>
<title>庇仁縣舍。次壁上題詠贈人。</title>,<text>風響孤笳掩小城。五更欹枕睡難成。庭莎亂語蟲無數。壁紙寒輝燭不明。官酒逢場催軟飽。戍樓閒况屬昇平。男兒何處非王土。莫作牕前萬里情。</text>
<title>海上望羣山島</title>,<text>無數亂峯點大溟。羣山名是不虛名。綠雲頃刻龍噓氣。彩閣空中蜃吐精。倘挾仙人遊沆瀣。應聞王子弄簫笙。從今仗得丹砂術。飛去飛來羽腋輕。</text>
<title>贈京城老居士徐起 在舒川</title>,<text>君持道籙渡瀛洲。我佩銅魚爲邑宰。一般他鄕送舊年。霜鬢明朝凜相對。</text>
<title>山人靈寬遊海上諸山還。以其詩示我。我和之。</title>,<text>海上名山僧一杖。幾庵留伴白雲閒。歸途投我詩囊滿。十載樊籠坐覺寬。三月曾遊無量寺。板樓花發錦千重。僧遊是我曾遊地。最憶飛流出霧中。</text>
<title>歸鄕。次僧軸韻。</title>,<text>俗累縻人苦未休。鄕園歸思忽驚秋。脫身簿領忙中幸。偸暇烟霞夢裏遊。半畝池塘苔逕畔。三間牕戶石泉頭。一年今日聊閒適。爲惜頹光更少留。</text>
<title>題詠歸齋 舒川全壽百家塾。齋儒屬我名之。</title>,<text>百年荊莾辟雲皐。齋得佳名爲汝曹。瑞日揭天明絶境。光風吹座起羣豪。誰將蠧簡輕糟粕。不對狐裘恥縕袍。待報溪南多草色。兩三人上遠山高。孔門三千弟子狂者誰。吾信喟然非空譽。二三子言志各不同。求也何如赤何如。率爾固可哂。鏗爾惟起予。沂之水兮方渙渙。嫋嫋東風三月初。五六冠者六七童。浴罷歸來風又徐。氣象超然千仞鳳。慕古人今思執輿。東方文化起殷師。地窮瘴蠻人詩書。家有塾黨有序。有齋有齋宜羣居。羣居何所事。至樂囂囂存飯蔬。山似舞雩水似沂。水洗其身風襲裾。冠童無失長幼序。禮讓從此生窮閭。渠無等閒負齋名。放過其柰忙居諸。山木人心貴得養。莫以偏荒先自沮。</text>
<title>次僧軸中杮村手筆韻 舒川時</title>,<text>門驚剝啄黑甜餘。甚處靑山剃髮渠。楚扑庭邊談水石。腥羶厨畔餉筍蔬。蒼烟一帶雨晴後。紅日三竿雲捲初。袖裏花牋龍欲動。展來先識柿村書。</text>
<title>舒衙夜懷</title>,<text>萬里滄溟千點島。百年烟火一孤城。城門開閉三聲角。太守聞來片夢驚。</text>
<title>留牙山縣舍。聞舊友李惕若在境內。懷而作。辛巳夏罷遞舒川。待交承於牙山平澤間。</title>,<text>五見邊頭草木秋。依然京國弱年遊。峩洋潦倒孤城夢。孤矢蕭條短髮愁。李善文辭落魄。 鶯語亂投新葉囀。燕巢重訪舊梁留。眼前物態堪消遣。獨恨澹臺不到州。</text>
<title>贈惕若</title>,<text>十載夢中人。萍逢江海間。一別今幾年。鬢髮各已斑。停杯一灑涕。共戀終南山。俱是淪落人。客味同辛艱。少年題柱志。君已凋朱顔。驅馳長在路。我亦愁間關。把臂各言志。素月升東巒。</text>
<title>靈機老禪。自三角山渡漢。尋我牙山舘舍。</title>,<text>旅舘誰相問。胡僧獨可親。三春眠北嶽。昨日過天津。綠幕深藏島。烏衣巧掠人。居然知四十。羞向水雲身。</text>
<title>次新溪題詠 海西幕客時</title>,<text>浮世長爲俗事牽。仙區逸興覺飄然。烟光隱映千松嶺。橋影參差百道川。遊賞不妨花落後。登臨正値月明天。吟詩未得驚人句。勝景難憑筆下傳。</text>
<title>次康翎靑松照鏡軒韻</title>,<text>枕塘開畵閣。凭檻憇勞人。松蓋低簷偃。荷錢點水新。池臺雖信美。湖海少相親。延佇愁無盡。浮名絆此身。</text>
<title>行入牙山。見櫻桃爛紅。感次壁上韻。</title>,<text>行入孤城日力窮。護牕松竹作秋風。坐來忽起南園興。西國櫻桃也自紅。</text>
<title>題瀟湘風竹圖</title>,<text>波怒瀟湘兩岸寒。竹枝磨戛碎琅玕。休嫌苦節隨風偃。恰作夷齊餓死看。</text>
<title>溪堂</title>,<text>激激水聲上。幽幽山影中。圖書一榻靜。風月小牕空。</text>
<title>嶺路秋興 嶺半有龍湫</title>,<text>葉脫斑斑錦。花明熠熠金。深秋多意味。十倍過春林。舍馬攀紅樹。窺龍俯黝湫。澄泓不可測。直欲泝源頭。棧長愁病脚。泉冽沃煩心。㪣推隨興占。鞍上自高吟。細菊䕺連苦竹林。飛流濺沫亂松陰。客隨晩興催雙屩。風送微凉爽一襟。水落寒溪白石出。風生古壑丹楓飛。石矼萬曲不知遠。驢背吟眸擡翠微。丈夫愁思秋多緖。一劒歸來泣路窮。俯視山南六十郡。飛霜淅瀝千山空。</text>
<title>嶺有祠堂 忠烈人竹竹祠</title>,<text>細逕斜穿竹竹祠。行人到此自生悲。丹靑剝落鼯窺穴。樹木蕭森鳥踏枝。身經板蕩知姱節。祭表艱貞擧縟儀。萬古遺蹤渾寂寞。雲深何處問苔碑。</text>
<title>登降城秋懷 高麗太祖統合三韓處○少時作</title>,<text>地古風烟老。山空草樹長。荒榛秋浥露。毁堞曉栖霜。一指心千載。雙眶涕數行。褊方還幅裂。衆鬨久搶攘。日下戈矛耀。風前旆旐颺。鳴鼙車峴外。走諜浿江旁。有子皆編伍。無親不哭殤。兵彊誇虎兕。勢弱效螳蜋。禍結從呑噬。人窮屬贅荒。醜齊眞楚趙。寬愛孰芒碭。蝸角酣蠻觸。龍田勃武湯。幾年王者氣。三尺袖中鋩。義氣驅千里。仁風輯四方。謳歌爭遠邇。矢石豈痍瘡。天吏元無敵。王師不待彊。乘虛如破竹。去亂似揚糠。卷土登嵩嶺。恭天坐御牀。望風偸竄匿。輿櫬泣倉皇。瑞靄消羣怪。晴天揭大陽。不勞周七伐。先約漢三章。昨日謀仇敵。今朝禮善良。衣冠投甲冑。俎豆代錡斨。榻絶他人鼾。封非彼此疆。一戎收鼎足。千半握乾綱。誰識荒山側。初基大業昌。孱孫安廣厦。遠計忽苞桑。櫛沐初艱得。流連竟易亡。誌圖輸漢闕。隍覆倚雲岡。舊鬼陰聞哭。寒燐夜發光。凭危生感愾。落日下蒼茫。</text>
<title>送尹伯亨帶憲職試士湖南</title>,<text>江南春色上梅枝。滿路幽香御史知。須收標實歸殷鼎。莫取妖紅獻玉墀。</text>
<title>送柳立之赴鍾城府 被儒將選</title>,<text>儒冠亦許虎頭臣。五馬春蹄塞上塵。毳帳新驚單騎令。萱闈幾夢彩衣人。山西素望知男子。水北靑烟是女眞。緩帶罇前堪鎖鑰。未應先困荷鋤民。</text>
<title>夜雪</title>,<text>牕撲飛蟲夜色新。路鋪瓊屑斷行人。明朝滿眼長安樹。幻盡春前分外春。</text>
<title>送宋信甫以冊封聖妃謝恩使赴京</title>,<text>冰天朔雪古幽州。霜鬢嚴程聖主憂。感激溫綸臣子義。上有宋某霜鬢蕭蕭之敎。 間關行李故人愁。文園病舊應須藥。玉舘寒多更襲裘。雨露新霑吾太姒。午門䅲首趁淸秋。</text>
<title>送宋進甫 駿 冬至赴京</title>,<text>一陽初奮地。萬國共朝天。禮義從疇範。黃朱帶表箋。周庭吳季札。銀渚漢張騫。何處鄕心苦。蕭蕭落木邊。</text>
<title>送洪書狀仲安 世恭 赴京</title>,<text>聖節三秋半。嚴程五月初。海隅千乘國。天上十行書。匹馬遼雲迥。流鶯薊柳疎。詩情入縹緲。燕士拾瓊琚。</text>
<title>送姜書狀應聖冬至赴京</title>,<text>海外形骸小。關中道路長。鴈書迷遠塞。蛩語似吾鄕。歲事隨羲畵。天光仰舜裳。皇恩攜滿袖。春意滿東方。</text>
<title>輓金重叔 應南 內助韓山李氏</title>,<text>儒家生女士。淑德配君子。平居儼對賓。內則常繩己。去歲背慈親。摧傷日柴毁。沈綿藥未效。婉孌身先委。孤鳳守寒栖。一雛哀欲死。舊篋餘翦刀。新凉入單被。手線半蒙戎。時驚曉霜起。精靈若有知。幽怨何窮已。閨儀總寂寞。千秋一篇誄。日月支干良。衣衾棺槨美。玄夫契靑山。丹旐飄白水。陽岡妥貞魄。片石韓山氏。遺範侍兒傳。鄰嫗亦彈指。何年夫子貴。寵命重泉裏。</text>
<title>甲申九九。家君宰丹陽。會鄕族于二樂樓命題。排律十韻。是日舍弟及再從弟正字曙。同姓諸族皆會。</title>,<text>地擅丹丘勝。時憐九日良。楓粧霜後錦。菊送雨中香。畵閣浮空迥。淸湍匝地長。杯盤酬勝節。簫鼓沸仙鄕。人世稀三樂。天倫偶一場。匪他兄弟會。具慶子孫昌。各率子來 舞拂松蘿影。杯含棣萼光。雲容深淺白。嶽色淡濃黃。鄂渚遺蹤詭。龍山舊興狂。誰如今日會。四美奪滕王。</text>
<title>民苦運糧 壬癸間</title>,<text>古法流馬木牛神。此制如今誰創新。鯨鯢出沒不可期。邊上熊羆今尙屯。轉餉千里背生蛆。轉餉無窮人一人。去者未還復催發。民窮但願百其身。噫嘻蚊虻力已盡。亦云民時須及春。不知何策可善後。謬算昔日陳楓宸。疏請屯田 海岸閒田多沃饒。豈曰充國今無臣。不勞甬道一肩摩。營中自有千斯囷。君不見諸葛分兵勸耕耘。滿目畇畇淸渭濱。</text>
<title>贈別慶尙監司尹尙中 辛巳</title>,<text>山陽大麓海北大陸。乃是新羅一千年遺墟。英豪冀野文物中華。聖代州郡六十餘。餘風有存者。絃誦聞窮閭。山川擅秀麗。將相連斗車。珍重攬轡人。笑談無簿書。伽倻山雪後白玉明。君應舍車跨蹇驢。高哦振林木。巖洞飛瓊琚。襟期屬寒梅。淸馨知滿裾。回頭井里間。兼幷還讓漁。紛紛阿大夫。望風爭解魚。商山有遺愛。舊侯無疾歟。萊人昔服義。先聲騰令譽。曾宰尙州東萊 南天草木儘雨露。一物不見生瘡疽。楅星歸來雲路遠。飆輪直上無躕躇。我昔南宮席末郞。時屈長松倚散樗。中年聚散似落葉。只今霜華欺曉梳。離心不獨折柳心。嶺外我有先人廬。投牋索語豈徒爾。我不直之何取諸。鷹鸇鸞鳳取舍在。視民不可如羣狙。臥病長安月五彀。阻向離筵屬新釃。甘棠一樹召伯後。斧斤不入春陰舒。</text>
<title>別江原監司洪渾元 辛巳</title>,<text>靑山之心朱紱身。十年之前了大事。龍門山下別有天。卜地初年知有意。方卜築龍門山 終南五雲深。蹔罷華山睡。銀臺一夢猿鶴驚。水雲幽襟天日照。飜然謝靈運。化作甘棠召。關東之東山水窟。八萬二千金剛峯。造物太豪縱。白玉爲骨秋爲容。山靈呵護白雲鎖洞門。往往愁塵蹤。眞緣地上仙。縹緲生遐想。玉節出少府。剛風已颯爽。翛然愜雅懷。鶴背眞人導前路。此去先登最高頂。毫端一塵杳九土。驂麒麟駕飆輪。上山下山淸風生。風吹山下數十城。一轡未攬先澄淸。頭上戴日月。餘光燭魑魅。手中有雨露。雨洽孤根露潤焦荄。公庭事少一筇飛。雲師巨靈爭後先。錦袍風飜拂星漢。天上神仙下雲輧。萬劫一指下。扶桑兩袖邊。相將揖羽衣。笑語飛人間。何以予之一刀圭。此藥可以駐朱顔。可以壽聖人。千歲萬歲如南山。可以壽吾民。黃髮白髮歌耕鑿。天下之人願生我壽域。日出之邦是樂國。蹄涔翹首送仙客。空展雲牋吟白雪。此生亦有尋山分。請君預拂毗盧石。擬向紅波呼出日。與君共看黃金橘。</text>
<title>元夜在先塋下悲吟</title>,<text>舊與新相代。今宵惜放過。光陰良倏忽。浮世竟爲何。泉壤浸緜漠。孤哀漫涕沱。明朝看兩鬢。添得幾莖華。</text>
<title>山人再訪。以病未見。</title>,<text>踏遍金剛八萬峯。歸來城巿少相從。吾家十日渠重到。病裏森然野鶴容。</text>
<title>謝人送木瓜</title>,<text>南國相望植㮊家。開花結子大於瓜。秋深漸見皮膚硬。霜重方知色味加。衛俗有投還報玖。文園多病可烹茶。靑篠剡作銛刀刃。惡犯鐵。截以竹刀。 玉削金飛試齒牙。</text>
<title>夜聞鵂鶹</title>,<text>中宵枕上夢初回。惡鳥遺音聽可猜。白日還同無道隱。黃昏似或有心來。東西南北偶然耳。禍福吉凶安在哉。世云鳴某方則凶。 兩耳不聞丹穴噦。岐山寂寞使人哀。</text>
<title>春晝山廬。感啼烏泣書。</title>,<text>山廬默默百機忘。春晝遲遲漸覺長。屋上孝烏啼向我。聲聲似訴反哺腸。烏聲偏感孤子懷。盡日對烏垂涕滂。風樹搖搖苦不定。又何白日飛西岡。嗟我雖人不如烏。烏兮使我空悲傷。</text>
<title>聞雞</title>,<text>誰報山中十二辰。寂寥何處問寅申。雲遮日轂還疑夕。月到牕櫳錯認晨。海上金烏翔欲早。塒邊絳幘吭初伸。瀟瀟風雨聲依舊。暗裏寧無起舞人。</text>
<title>別愼由善赴海西幕</title>,<text>海邑多樓觀。笙歌第幾層。當年幕中客。吾曾忝 此日送高朋。文憲 書院 揖狂士。神光 山寺 尋老僧。有詩須遠寄。詩以記吾曾。</text>
<title>謝金重叔乘月問病 金方爲玉堂官</title>,<text>天上詩仙月下來。桂枝疎影滿瑤臺。霜分晩節楓羞竹。雨壓寒香菊近苔。籠藥不神人病臥。杖錢無臭客醒迴。眼看桃李成蹊逕。歲暮知心是早梅。</text>
<title>送人負笈向關西 此人善飮酒能詩</title>,<text>送子關西路數千。靑山危棧白雲邊。劒光入袖求礲急。驥足臨程擧策先。酒力暖烘江國外。詩聲淸碎玉樓前。長安木葉風吹盡。浿渡應看雪滿船。</text>
<title>別沈公直 忠謙 之任春川</title>,<text>靑雲蹔失脚。皀蓋猶觀頤。岸巾眠江樓。誰道舊拾遺。憑君莫惆悵。升沈良有時。百里亦王事。盡意聊安之。孰於倘來物。爲可喜可悲。淸平古仙山。絶壑生靈芝。知君薄言采。鬢上秋霜遲。</text>
<title>自舒川初還。次金子瞻 晬 惠韻。</title>,<text>帝鄕雲雨態。危涕瘴江頭。白鶴扁舟返。靑菱兩鬢秋。散材憐櫟社。狂語任俳優。獨對東山月。思人夜夜愁。</text>
<title>秋夜曉雨</title>,<text>西風吹小雨。曉月隱層雲。爽氣衾中透。寒聲枕上聞。菊斑霑晩色。蘭敗濕餘芬。自幸牕間夢。丹墀拜聖君。</text>
<title>江上帶月。訪人未見。</title>,<text>一年明月中秋半。桂棹來停江上村。主人抱病何時起。月到江時每閉門。</text>
<title>春菜</title>,<text>持筐信步出郊坰。百菜新陽闖不停。土覆舊根冬免死。葉隨新氣露微靑。湘葅只要充枵腹。名品無遑考草經。病後未堪關鬲冷。仙山正好斸蔘苓。</text>
<title>歎兩牛繼斃</title>,<text>衰癃不分雉膏貪。十畝閒閒代食甘。買得二牛今又失。春來空向老農慚。</text>
<title>畫龍</title>,<text>一紙雲濤萬里通。依俙鱗甲有無中。老畵神機能變化。恐乘雷雨上靑空。</text>
<title>山寺佛像畵</title>,<text>古寺陰廊佛畵尊。十王何事手齊捫。書生夜讀分燈火。欲向祇園辨道原。</text>
<title>老栢</title>,<text>亭亭鐵榦上雲衢。飽雪凌霜節不渝。渤海地窮蘇子老。燕山天盡宋臣孤。鸞凰擇木曾栖息。螻蟻攻心是國都。一𧖴肫肫皮骨裏。由來正直鬼神扶。</text>
<title>烏鵲吟</title>,<text>烏與烏同栖。鵲與鵲共枝。物情本類聚。聲氣相追隨。鳳入梟羣彩翼摋。蘭在荊林香葉衰。異己由來苦見忌。此意楚臣靈均知。苟容誠不可。獨醒亦殆而。不如離羣立不倚。嶺上孤松眞我儀。</text>
<title>硯滴</title>,<text>信土以爲形。滿腔乃智水。禮以節用之。潤物仁之義。</text>
<title>阿中家婢死於虎</title>,<text>中也誅茅萬壑中。蒼頭赤脚似盧仝。門庭蒙翳荊榛擁。蹊逕尋常虎豹通。猛獸只求饞腹飽。貧居又失女奴忠。死生得喪皆關命。牢閉柴扉愼汝躬。</text>
<title>聞離女從舅姑。夫在北地焚次。</title>,<text>亂來天屬散如星。離女三從近北庭。鴈足有書風不送。猿腸幾斷涕先零。經年道路傳消息。直堗烟炎上戶櫺。喪貝焚巢無妄甚。何堪旅况更伶仃。</text>
<title>阿詹向湖西</title>,<text>經冬不出乃翁廬。雅頌詩兼訓誥書。行色如今三百里。音耗何許一雙魚。嶺冰正滑渠爲客。湖草初生我倚閭。脩路曼曼匹馬瘦。更須珍重好歸歟。</text>
<title>別兒後書懷</title>,<text>少年心地自安閒。兒女私情頓不關。潦倒血衰從可占。送渠終日作愁顔。</text>
<title>猛虎</title>,<text>靑山白額老山君。一嘯靡披百獸羣。腰間試拔黃連箭。射倒風林炳蔚文。</text>
<title>虎鬬止</title>,<text>兩雄鬬還止。千林日正斜。始酣劉項戰。應講藺廉和。</text>
<title>烏江</title>,<text>楚漢興亡地。長江袞袞流。重瞳空灑淚。匹馬亦含羞。自是仁無敵。誰云命不謀。慇懃亭長語。無賴一吳鉤。</text>
<title>別尹卽中粹夫 先覺 巡撫關西</title>,<text>畢方西飛濕蓷乾。赤子春饑半流徙。鵷班誰是愷悌人。兵部慈祥才又美。天上雨露御史身。好雨祁祁隨御史。歸期何許麥秋遠。拜辭萱堂泣遊子。殘年儕輩似柳絮。飄散紛紛風不止。今年今日送吾君。明年今日別誰氏。年年日日別又別。淚灑離亭作流水。</text>
<title>題人落第講紙後</title>,<text>皓首窮經苦。靑雲得路遲。磻溪垂釣日。不說遇蒼姬。</text>
<title>別金公緖 纘先 新赴槐山 爲調病乞補</title>,<text>槐山水石擅湖西。始識東方有會稽。工部病來須藥物。葛洪行事爲刀圭。羞將冰蘗煩蠶繭。喜傍烟霞問鶴栖。驢背琴書非俗吏。待看榛莾入春犂。</text>
<title>大殿迎祥詩</title>,<text>雪消宮瓦水盈科。春動長安百萬家。北闕端心天配道。東風解事日催花。蟲牕溫詔通丹地。鳳沼香醪浥紫霞。節値王正歌盛德。堯巍舜蕩末窺涯。乾元春載煦。聖德日方昇。地部先占雪。凌人早納冰。衣冠和氣重。里巷喜聲騰。手把摹天筆。形容愧未能。天上罘罳瑞靄迷。日邊銅爵彩雲低。詞臣獻頌緣何事。聖敬新年又日躋。宮柳添新嫰。春心寓目知。春心與聖澤。長得幾千枝。</text>
<title>觀造紙</title>,<text>楮與灰交水火煎。擣雲舂雪白於綿。浥來機上淸波動。幻出英英幾幅牋。</text>
<title>貿海鹽來</title>,<text>野巿鹽商索價翔。方知斥鹵遠山鄕。堆庭玉雪終朝量。縱使聞韶味不忘。</text>
<title>題僧軸</title>,<text>多情白足凌冰雪。家在靑山第幾峯。擬待春光粧萬壑。强扶衰病一孤筇。</text>
<title>讀大學</title>,<text>孔氏遺書入德門。後生須賴此篇存。欲知節目規模盡。十傳經文儘格言。</text>
<title>讀大學衍義</title>,<text>西山眞侍讀。大學奏經筵。推衍無餘蘊。勸懲在一篇。鑑龜王後百。符節聖前千。撥亂須先講。今之夙夜賢。</text>
<title>山僧送香蔬</title>,<text>靈苗承雨露。香葉長烟霞。采出大於掌。湘來軟似紗。腥羶非食性。山氣爽喉牙。誰遣沙彌餉。高庵兩手叉。</text>
<title>山中卽事</title>,<text>人欲呼鷹仰面久。不知猛虎窺渠後。雀螗機心各未已。蚌鷸持邊漁者守。須臾鷹飛人亦去。日落山空虎空吼。世間得失渾如許。不如忘機對罇酒。</text>
<title>輓姻從南同知 復興○自淮陽任所。來葬松山。</title>,<text>婚姻之故弟兄行。雪榻匡山往事茫。少時同榻山寺。 橫帶黃金飛皀蓋。忽驚丹旐返松岡。淮陽太薄難施設。樞府雖尊豈顯揚。膝下孤嬰多氣骨。從知餘慶尙無疆。</text>
<title>輓柳原州 雲龍</title>,<text>昔爲吾郡宰。吾是化中人。去後留遺愛。民間戀舊恩。那知二豎祟。不效一醫神。意外驚凶聞。滂沱涕滿巾。</text>
<title>昌樂丞沈仁補詩以邀我。和之。</title>,<text>彩筆雲牋寫一題。多情爲寄老靑溪。微風乍動楊花起。好雨新晴麥葉齊。佳節已過人尙病。小門長掩鳥空啼。習池山簡何辭醉。明日揮鞭度野蹊。</text>
<title>輓洪士振慈堂</title>,<text>華屛女訓應詩仙。士振嚴君詩人也。玉手齊眉四十年。白首未亡新哭踊。靑山無恙舊因緣。寧馨幹蠱岐岐質。不弔呼天蓼蓼篇。報道江庄襄事備。悲風吹送月溪船。</text>
<title>贈金山陰 大賢 胤昌祖</title>,<text>美玉元無玷。新蘭已自馨。龍雛得雲雨。萬里是前程。</text>
<title>題玉輪詩軸</title>,<text>萬壑千峯屋數間。一龕香火百年閒。知渠胷次淸於水。俗子如何不厚顔。</text>
<title>立春門帖詩</title>,<text>美酒盈罇深北海。高朋滿座重南金。桑麻話罷無餘事。更向風軒弄短琴。</text>
<title>栢巖金參判 玏 希玉。東浦別墅十景次韻。</title>,<text>孤山別鶴小麓橫如臂。平蕪斷作堆。遙看玉一點。海鶴何從來。寒沙驚鴈野水新藍碧。汀沙白雪明。無端一陣鴈。驚起字難成。文峯湧月月吐靑山頂。芙蓉戴玉盤。長風吹不已。萬里轉金丸。烽燧飛雲翠巘當南戶。何年廢夕烽。無心雲一片。飛入上頭松。松崖密雪夾岸松無數。天寒朔雪侵。葉疎篩玉屑。枝老舞仙禽。柳堤疎雨古澗多疎柳。風吹小雨霏。鶯兒啼葉裏。盡日濕金衣。臨池賞蓮移根從七澤。紅錦蓋雙池。敬讀濂溪說。耽看玉井姿。坐石觀魚人遊池上石。魚戲鏡中天。不惟存下察。兼可詠飛鳶。渡口牧篴前溪生白水。烟雨長靑芻。短篴黃牛背。行行下別洲。隴頭耘歌細雨迷阡陌。嘉禾盡意長。耘歌無曲譜。大旨祝豐穰。</text>
<title>題東浦新齋</title>,<text>由來具眼覷天慳。東浦雲烟始不閒。浮世盛名眞木鴈。別區新築舊榛菅。數椽灑落風塵外。十景呈羅几案間。我亦知非如伯玉。共君漁釣各蒼顔。</text>
<title>送韓淸風 述 新赴</title>,<text>羽人駕鶴去。淸風寒碧樓。三山 丹陽三島 近上流。桂棹應浪遊。我今服丹藥。歸飛期以秋。預拂風水石。寒碧樓東有風穴水穴甚奇。 待我蒼灣頭。</text>
<title>輓右台慶林君 金命元</title>,<text>風流才調動儒紳。妙歲鑾坡草詔臣。黃閣班行丞相舊。雲臺圖畵慶林新。山西重望曾元帥。漠北遺恩在野人。曾爲穩城府使。 箕尾欲攀攀不得。涕緣邦國倍沾巾。</text>
<title>蒙沈一松 喜壽 相公委訪。病未謝。</title>,<text>高軒經過蓽蓬榮。往拜其門禮未成。望裏終南烏亦好。夢中良晤蝶先驚。從他雲雨無停態。自在金蘭抵死盟。已分餘生老江海。相思一字鴈秋征。</text>
<title>烏江</title>,<text>風雨陰陵夜路窮。楚猴無賴有重瞳。舟橫渡口招招急。一渡安知是霸功。</text>
<title>病臥京洛。夢遊丹陽蒼石。</title>,<text>浪走風塵不自休。心神導我繞淸區。我謝心神非太晩。秋風掛席上江舟。</text>
<title>端午日。在洛思鄕。</title>,<text>天中勝節如寒食。亂後京華事可嗟。遙想故園桑柘下。滿斟蒲酒聽山歌。</text>
<title>題僧軸</title>,<text>紫佰紅塵漲。靑山白日長。共僧修社稧。扶病打淸裝。</text>
<title>春寒</title>,<text>去歲三冬暖似春。司寒無乃宋襄仁。却斂風稜今始發。滿山花柳摠含颦。</text>
<title>草廬失火</title>,<text>棟宇中宵烈火紅。天何不弔送狂風。厝薪直堗今誰咎。謾議焦頭爛額功。</text>
<title>蒼溪北泉</title>,<text>蒙泉涓滴小雲根。巨渤涵容百折奔。晝夜不停宜致極。派流浸廣在深源。紫陽詠活留佳句。亞聖觀瀾有格言。激瀉成湍蒼玉響。淵泓倒影碧天痕。細通刳木炊僧粥。傍引穿樊灌菜園。不獨野田蒙澤潤。甘寒可沃客心煩。</text>
<title>小池</title>,<text>小方塘與石泉通。淸瑩無波一鑑空。照我衰顔還自悔。悔看雙鬢白髼鬆。</text>
<title>感時</title>,<text>逆苗難感至諴神。彊鬻何知肇迹仁。胡運或貽區宇患。玉成還爲帝王身。金甌大釁平酋 秀吉 亂。漏鼎危機老賊 老可赤 鄰。鑄鐵天山戈耀日。攻駒瀚海馬嘶春。攙搶北極梟聲惡。傳箭東漁蟻聚甡。知我有疵將卷土。失今無備柰驚塵。毋從漢幄投前筯。願省徐書戒積薪。寸朽莫輕今苟變。偏裨猶有古張巡。陰山白額何勞射。細柳靑油始覺眞。邊上多虞軍勢弱。何當摹畵上楓宸。</text>
<title>晨起感興</title>,<text>滿室正如漆。一牕片白生。塒鷄啁哳冷。枕蝶栩蘧驚。昨事疇非悔。宵思倘可行。攬裘倚空壁。耿耿寸心明。</text>
<title>因宋婿遠甫書。審元孫誕生。</title>,<text>貳室吾佳婿。東牀坦腹人。家庭嚴有訓。玉雪瑩無塵。嶺外書來遠。宮中慶事新。開緘偏喜倒。最是白頭臣。</text>
<title>家僮自京還說消息可傷 丁酉</title>,<text>小奴新自玉京還。事事令人鬢欲斑。萬竈今如寒食冷。天兵糧絶。 百僚無望北宮班。百官無料。 兵塵鼙鼓龍盤裏。天兵滿城。 箠楚衣冠馬足間。朝士被敺於天兵。 臺笠狐裘何日見。不堪西遡淚潸潸。</text>
<title>墨洞洞口插柳</title>,<text>栽柳不栽根。插株枝自繁。縱橫隨一澗。尋丈護孤村。白馬何年繫。黃鸝盡日喧。後人題品處。應共武昌論。</text>
<title>借牛種麻</title>,<text>春及麻苴乞四鄰。借人黃犢小畬新。謀身却悔平生拙。代食方知一味眞。賣劒買牛先急務。背山臨水老閒民。從來文繡非吾願。絺綌端宜野服身。</text>
<title>三月三日新艾</title>,<text>雪消隨處見。多向野田生。未可七年病。堪爲今日羹。緜緜蒼白色。采采筥筐傾。遙想都人士。郊山對酒烹。</text>
<title>家有老罷馬。人皆曰可棄。吾憐其老。</title>,<text>鳴之未得通其意。老且長飢豈不罷。路人莫笑遲遲步。誰識遲遲勝不遲。壯時猶不甚駑駘。老去人皆道下材。快馬飛騰多少客。到今能有幾人哉。</text>
<title>大霧</title>,<text>甚霧沈沈晝晦冥。乾坤混沌未分形。須臾一縷西風起。依舊羣山面面靑。</text>
<title>分菊</title>,<text>帶雨香根信手分。遮曦灌水不辭勤。積功收效風霜裏。白酒浮黃滿酌醺。</text>
<title>謝人送鹽藿</title>,<text>三月無鹽藿似魚。海人相送到庭除。滄溟早採輕瑤草。斥鹵新鹹擅䪥葅。</text>
<title>歎兒子懶學</title>,<text>非吾不敎汝。自棄汝堪哀。魯以宗能得。勤斯惑易開。靑燈催鼾睡。黃卷羃塵埃。朽木雕無柰。寬心酒一杯。</text>
<title>蘆笠</title>,<text>雨脚銛如楚刃新。渠能翼蔽沛公身。奇功又在鑠金曰。翦取淸陰分幾人。</text>
<title>觀麻田</title>,<text>天公雨露恩千里。野老農桑話一般。誕節幾時同衛葛。漚池他日雜陳菅。</text>
<title>病中受人饋荏子餠</title>,<text>野田風露長胡麻。秋殼肧胎幾玉沙。和取崖蠭裁小餠。香甜一味可沈痾。</text>
<title>風樹庵次韻 庵在墨洞先塋</title>,<text>遊子歸來風樹感。今人心是古人心。空山痛哭夕陽裏。霜露年年成古今。</text>
<title>望樂村烟樹</title>,<text>一村桑柘一村烟。古人之詩有聲畵。古人又解畵今時。我吟其詩吟不捨。</text>
<title>憐病駒</title>,<text>其毋耽羅産。初牽意氣長。有兒千里駁。論價百金黃。秣剉違天性。尵虺失藥方。富年輕遠路。神骨歎膏肓。耳尙新秋竹。蹄殘舊日霜。春風長綠草。遲爾騁康莊。</text>
<title>奉別裴臨淵 三益 赴京陳謝</title>,<text>早托龍門喜未闌。白頭無恙舊心肝。吾州錢一知明府。國子鱣三表長官。壯志鵬摶圖萬里。孤蹤匏繫老三韓。螭庭謝盡陪臣罪。更達君王席不安。按節行期卜暮春。銀槎幾日繫天津。病餘又作江南覲。歧路離筵少一人。</text>
<title>醉醒歌 甲申九月。白村草堂。與光遠夜飮。</title>,<text>醒者自謂醉。醉者自謂醒。明朝一夢後。醒者笑醉者。驚吾於此夜。惟取醉不知。明朝醉者醒者。是非交相爭。醉者入羲軒。醒者依舊囚愁城。况趁淸秋落葉時。高堂一曲淸商聲。志士二三人。安得聽此辭兕觥。光遠爾亦君子者。當罇莫笑大醉兄。兄之醉深意存。醉中一刻忘世情。浮世人情似雲雨。南來不願回西京。吾鄕父老本無是與非。長與光遠大醉無惺惺。</text>
<title>長篴䏈句</title>,<text>長篴十一孔。景明。 短歌三四調。光遠。 宮商角徵羽。景明。 白雪淸秋宵。是之。緩調急調意有在。景明。 一曲二曲聲相連。是之。 於水於山隨指弄。光遠。 更無吹送飯牛前。光遠。 梅花片片落無邊。是之。</text>
<title>次海月軒題詠 幷小序</title>,<text>東海黃先生。會元 汝一 別業曰。海月軒。其題詠七言律五言律兩韻也。先生書兩韻於別紙。付其庶男來示我。似望狗尾之續也。昔蘇仙嘲徐凝瀑布詩曰多少濺沫。不洗惡詩。吾詩不及徐又遠。只願東海靈神。亟遣風雨撲洗吾惡詩。免掛他日蘇仙之眼幸矣。驚風卷海不潮潮。風定波安本寂寥。頹景替將銀闕送。亂雲崩著桂宮迢。誰開石室瓊瑤窟。怳聽緱仙碧玉簫。若道三神山可到。滄津何許駕長橋。地盡東溟岸。天低北斗墟。軒騰萬里濶。水畵一痕虛。灝色連銀渚。剛風透綺疏。若爲跨海去。聊與接仙裾。</text>
<title>驪臯泊舟。訪洪尙書士信。</title>,<text>風波身倦換形容。晩卜江臯學老農。浦口落帆緣此老。强穿蘆荻步催筇。</text>
<title>獲兔</title>,<text>尋蹄林逕雪飛初。三窟爰爰落一罝。縱然肌肉歸燔炙。還可霜毛利簡書。</text>
<title>沈仁祚，韓濩間日連死。二人以第一筆名</title>,<text>天上新修白玉樓。人間呼取兩鍾繇。虛皇命寫拋梁字。名倂修文第一流。</text>
<title>漁村 四首</title>,<text>千里行魚一網遮。漁人事業擅江河。漁人詎識濠梁樂。城巿明朝得米多。山淨江空水見沙。傍巖籬落是漁家。穿魚換得山城酒。醉臥柁頭日已斜。白頭持釣下前灘。風雨磯邊兩脛寒。爲問老年何太苦。笑云貧計酒錢難。萬頃烟波漾小舟。垂綸終日問何求。渭翁不是忘機客。一釣絲頭八百周。</text>
<title>止吟詩</title>,<text>心如止水莫搖波。一著鉤思損己多。七十年深宜靜養。何須遇物苦吟哦。</text>
<title>光陰</title>,<text>來從何處來。去從何處去。來來去去蹤。只在梳頭處。</text>
<title>在京偶占</title>,<text>道路爭何物。兒童聒不休。等閒投紱去。欹枕故山秋。</text>
<title>山中人送薯蕷根</title>,<text>深山薯蕷根。采采來貽我。病中釀酒賞。其味甘如蔗。</text>
<title>謝高通判 晛 饋魚蠏 星州時</title>,<text>魚婢盈三貫。堆盤紫蠏兼。銀鱗包楚竹。霜殼帶吳鹽。遠想春潮得。頻敎左手拈。嘗來宜病口。亟饋亦無嫌。</text>
<title>送宋評事 碩祚 赴關北</title>,<text>鴈塞靑油客。蟲䆫白面臣。推擠何造次。說道亦酸辛。草色連千里。鄕音隔一春。陽和旋有詔。不作望雲人。</text>
<title>靄潭觀魚</title>,<text>解纜黃楊泝靄淵。白雲紅樹屋三椽。主人誇我江湖興。捲網投魚滿一船。緩棹施罟發興多。瓦甌斟勸醉顔酡。忽驚瀺灂淸波動。亂眼銀刀碎玉花。</text>
<title>琵琶女</title>,<text>香生羅襪步輕盈。彈罷琵琶若有情。若使男兒無定力。桑間不獨是淫聲。</text>
<title>對酒賞菊。次成城主 以敏。</title>,<text>庭畔栽培菊數叢。待看芳艶綻霜風。今將新漉黃黃汎。栗里襟期屬此翁。</text>
<title>題舍弟負暄堂</title>,<text>不愁風雪透肌膚。背上新暄當貉狐。欲獻九重傾寸赤。更思還自笑區區。</text>
<title>江寺對月</title>,<text>沙頭繫纜步沙來。江寺無僧門不開。散步東臺看月上。玉輪初輾過江隈。</text>
<title>丹陽峽中</title>,<text>馬逐吟鞭入水鄕。人隨豪興詠滄浪。若爲化作沙鷗百。散向千江自在翔。</text>
<title>舍弟山亭</title>,<text>黃菊爛開庭宇馨。竹林深處小䆫靑。一般秋思杯中物。雙鬢霜華鏡裏形。</text>
<title>題裴明瑞 龍吉 琴易堂詩帖</title>,<text>二策三才理。孤桐萬古心。最著山雷象。無絃是大音。</text>
<title>安貧 二首</title>,<text>聖德如天大。鄕園不死還。自甘蔬食分。聊樂老身閒。倚柱看孤。開簾對遠山。鄰翁來勸酒。頹臥竹林間。懶於農畝事。豐歲所收廉。百口從他餒。殘生不自嫌。春來隨老圃。雨裏帶鋤鎌。手自傾筐採。先尋賣酒帘。</text>
<title>訪丹谷</title>,<text>谷口春深草似茵。幽居知在白雲鄰。我非興盡回舟客。自是尋眞失路人。澗鳴曾點瑟。楓染葛洪砂。紫烟深處起。知有避秦家。</text>
<title>承栢巖委訪。適在山房未遇。</title>,<text>山房吾臥病。宿客暮還歸。萬事皆關數。逢塲更喜違。</text>
<title>夢拜嚴庭。有愴書懷。</title>,<text>小子驚心可懼年。生成無路答皇天。三年懷後還詩禮。萬壽祈中遽几筵。千劫灰塵黃壤裏。一廬香火碧山前。蘧然覺罷趨庭夢。明發無眠泣涕漣。</text>
<title>插蘿葍種</title>,<text>相承生不已。一本理無窮。摘葉秋風裏。韜根地氣中。苗迎春雨綠。子待夏陽紅。欲饜嘉疏味。須加老圃功。</text>
<title>方劑茯苓薏苡丸。謝人惠蠭蜜。</title>,<text>赤石懸崖罅。蒼苔小穴通。蠭喧知釀蜜。花鬧正趨功。鳥獸苓治濕。犀珠薏補中。桐丸須煉合。野老送盈筒。</text>
<title>春寒</title>,<text>寒暑循環四序成。玄冥何事滯春城。梅心斂白疑難吐。草色含靑㥘未生。麰麥却隨疎霰播。蟄蟲還負小冰驚。前冬枉泄陽和氣。三月臨頭閟大亨。</text>
<title>躑躅木杖</title>,<text>崑閬蟠孤根。雲嵐老一榦。高仙不得慳。寶杖還堪翫。誰與靑藜論。錯疑黃子看。春風生意回。却恐開花爛。</text>
<title>短髮渾白歎</title>,<text>去歲二毛斑。今年渾似雪。新絲白且長。舊漆光浸滅。可歎簪難施。誰云髢不屑。追思賓字時。壯髮靑春結。</text>
<title>三三無花歎</title>,<text>白白紅紅相間開。三三五五踏靑來。古人詩語虛張甚。今日花心若死灰。</text>
<title>僧輩分菜田</title>,<text>度土分畦及早春。羣居不見向隅人。若推此法行天下。井地何煩畢戰均。</text>
<title>送山陰宰 金大賢</title>,<text>揖送山陰宰。歧頭柳色靑。君歸逢道士。爲請換鵝經。</text>
<title>蒙李校理 埈 見訪。病未謝。</title>,<text>曾過丹丘分外逢。水亭罇酒凜談鋒。城東又枉誠垂款。病裏交酬禮愧慵。月下疎簾難夢蝶。雨中孤枕早聞蛩。一般鄕思君何許。鬚鬢繁霜最是儂。</text>
<title>詠蘭</title>,<text>幽蘭在空谷。枝葉含淸芬。若非紫荊刺。幽香終不聞。荊刺非蘭願。有荊蘭始分。幽香苟自在。不聞何傷蘭。聞之在於彼。不聞蘭自閒。蘭非凡卉比。草中隱君子。蘭而不若此。直一蕭艾耳。世人不愛蘭。滿園植桃李。九畹已蕪沒。孤根恐萎死。草木覽未得。嗟嗟長已矣。</text>
<title>溪堂和人</title>,<text>枉作南柯醉夢遊。旣知非後便當休。千山影裏三間屋。萬卷書中一味幽。繞堂溪水玦環鳴。欹枕聽來送世情。雲夢胷中從可洗。江湖自在白鷗盟。</text>
<title>謝人佩壺來訪</title>,<text>堆盤兼味又烏程。雪下柴扉啄木聲。酒令申嚴先棄甲。談鋒已凜更加硎。罇前醉臥不相送。野外風多何以行。一口長鬚芻且牧。未遑修問負深情。</text>
<title>安仲賀嚴侍喪後。感寄仲賀 應一。</title>,<text>吾先君與子嚴天。寅卯生分差後先。禮闕升堂驚荏苒。情辜執紼病沈綿。雪中新笋沾餘淚。冰下寒鱗返故淵。鄕曲寥寥耆舊盡。來年春社孰高年。</text>
<title>夢闕有感</title>,<text>夢拜楓宸曉旭紅。流霞滿酌賜臣工。莫言此夢方爲夢。四十年間摠夢中。</text>
<title>謝江上釣徒送魚</title>,<text>一竿冰下細鱗魚。臥劒霜筠帶素書。仍想槎頭初罷釣。滿江烟月興何如。</text>
<title>奉和一松相公惠韻</title>,<text>心靜懲無命。時危愧不才。靑山塊獨寤。白首少朋來。舊契淸秋水。新詩淨臘梅。高吟牙頰爽。今日口初開。</text>
<title>逢柳狼川 裿。憶西厓。狼川相。公之姪。</title>,<text>西厓蕭颯起淸風。廿載追隨一夢中。今日逢君問消息。玉淵烟月老三公。右憶西厓索居窮谷久離羣。朝暮朋從只白雲。剝啄柴門嘉客到。一罇忘却日西曛。右喜見狼川</text>
<title>別南善初 復始 新赴狼川</title>,<text>陳跡依然舊繡衣。曾以御史過此縣。 感懷今日送君時。千重峽匝公衙小。百折矼通鳥道危。游刃豈勞雞試割。騰謠應爲犬生氂。行看句漏丹砂令。瓜滿歸來鬢不衰。</text>
<title>別戚友李大司成 尙信 冬至赴京</title>,<text>歧頭慣送朝天使。垂淚無窮最別君。詠蔦蘿詩三世好。入芝蘭室十年薰。去時遼店螢初熠。歸日灤河雪正紛。千古觀周今季札。東藩雅頌始堪聞。</text>
<title>謝梨浦友送雞</title>,<text>秋場啄黍正肥腴。縛上行舟似獻俘。應念家貧彈鋏友。輟君時夜送淸厨。</text>
<title>舟泊梨浦。走筆寄故人。</title>,<text>落帆江浦口。先問故人家。只在荻花外。前蹊風雨多。</text>
<title>舟過忠州江村。寄問金典翰 藎國。</title>,<text>何處人如玉。淸江白石間。知君有閒趣。世事正辛艱。</text>
<title>次僧軸韻 曾見於重興寺</title>,<text>三角山天一方。重興寺山之陽。僧來水雲消息。六月枕簟生凉。</text>
<title>逢舊知僧法宗書贈</title>,<text>乞句野齋日。曾於蒼溪齋題其詩軸。 談空江縣時。花園縣相逢。 別來二十載。白髮對霜髭。</text>
<title>輓西原府院君藥圃鄭爺</title>,<text>蚤蘊鹽梅對雪螢。達尊當代最明廷。一般淸意今康節。三絶精功古易經。板蕩識誠賢夢卜。急流知勇迥郊坰。西巡拜相。未幾告老。 感深松梓循先壠。樂在圖書掩晝扃。閣上丹靑新爵土。天南靈壽老人星。高山挺世咸瞻仰。淸廟稽疑是典刑。天不憖遺邦國瘁。聖無窮慟巿朝停。人間龜筮三朝老。天上神仙九地形。身後蘋蘩猶有主。眼前詩禮摠寧馨。平生際會勳勞蹟。不在豐碑在汗靑。少小抱經拜。慇懃撫頂言。學須心與性。師必聖兼賢。斯語銘腔裏。至今在耳邊。亂來師友散。門下顧憐偏。煕郡論前史。凝川衍後天。至言窮閫奧。危道任迍邅。候路三杯幸。自嶺南向京。過昌樂。出拜路左。 摧梁一訃傳。難攀箕尾去。夢死此餘年。</text>
<title>輓申參奉 孟慶 慈堂</title>,<text>三遷敎篤養蒙時。膝下曾參聖世知。府檄不來西日昃。神扁無柰老天欺。風飜素幔魂如在。塵羃斑衣舞爲誰。千古王裒一懷抱。諸孫應廢蓼莪詩。</text>
<title>書懷</title>,<text>餘生一襲衣裳足。已畢婚姻百不求。惟願溪山最深處。釣絲風雨獨披裘。</text>
<title>書崔持平 東立 臥隱堂記後 時崔落職在南陽</title>,<text>龍臥南陽古有人。後身誰識是前身。幡然幾日成霖雨。活盡喁喁渴死民。</text>
<title>平海海月軒 黃會元別業</title>,<text>夢罷金鑾 曾爲內翰 是海人。蹔時風月一閒身。高亭迥壓滄溟水。釣得長鯨幾尺緡。瀛海西頭縹緲亭。海風吹月透䆫櫺。主人仙分三生結。亭下銀槎接帝庭。</text>
<title>得柑子一枚。分半寄鄰兄。</title>,<text>三寸黃柑自海南。劈來爪甲惹酸甘。一枚半割耽羅色。分與文園病口含。</text>
<title>次成城主韻。謝丹陽倅來訪。</title>,<text>可驚雙鶴髮。還慰一辰生。杯面聖賢酒。篴中山水聲。丹砂句漏葛。車轍席門平。謝禮寧容晩。新秋問鳳亭。</text>
<title>丹陽二樂古樓鳳棲新亭。人皆曰雙絶。然豈無優劣可議。取正於主人太守。</title>,<text>樓兄亭弟兩難爲。細較雌雄有可知。亭前一石價三倍。若豎降幡樓不辭。</text>
<title>示族姪 有終</title>,<text>老夫知爾富天資。可占他年大有爲。立脚先須安靜地。前程自與聖賢期。</text>
<title>不見靈寬久。今見殊非昔日凡僧。昔善飯辯口</title>,<text>阻對吾師久。新驚異曩時。形枯應不食。口默問何思。我老慚無述。渠衰凜自持。禪家六十化。惟汝獨能之。</text>
<title>夜與西山李而遠 尙毅 飮。戲成䏈句。幷序</title>,<text>丙午冬至月。豚兒有中僥倖文科。西山令公。吾先妣切近姓親也。聞吾家有慶。先遣其胤中書舍人志完賀。越翼日朢月正圓。令公按轡門外呼新來。四鄰莫不聚觀。蓋遣其胤。喜之也。呼新來。榮之也。迎入中堂。把盞而進之曰。此豈非吾先祖敬憲公之餘慶。而吾二人世受國恩至於此。當如何報之。遂感激酣飮。敬憲公諱繼孫。於先生爲外曾祖。西山其直孫。頭上花天上月。月下影婆娑。暹。 醉中豪仙中人。人間樂事多。毅。 世世荷龍光。聖恩汪汪海波。暹。 欲報之德。昊天罔極。但將忠孝傳家。毅。</text>
<title>銀臺偶題 丙午</title>,<text>古知申事今承旨。官制雖殊任則同。白首都公眞不分。未堪慚懼面生紅。</text>
<title>輓庶叔</title>,<text>人孰無叔父。不如吾叔仁。人皆有叔父。孰如吾叔親。昔我總角時。撫頂言申申。存心貴愛物。讀書當立身。有慶共我喜。有憂同我颦。一日不相見。戀戀如三春。二豎奪之速。一年靳八旬。孝子甘旨輟。靈筵玄酒陳。嗚呼吾叔父。福德兼備人。皇天錫祚胤。子孫何振振。科名膝下兒。冠玉東牀賓。大田歲多稼。八口無時貧。年年釀亥酒。日日呼親鄰。始自牧丹時。至于黃菊辰。痛飮不辭醉。深知此味眞。豁然外生死。一委之蒼旻。藥物斥之去。深杯不離唇。居然駕雲歸。孰能攀飊輪。故屋視弊屣。仙鄕行色新。婦子自羣哭。精䰟朝玉宸。寂寂素幔裏。依依如在紳。靑山舊兆傍。慟哭驚今窀。</text>
<title>醫之子。不讀其父書。讀經書業儒。</title>,<text>君家自有箕裘業。何不相傳讀父書。醫國醫人同一道。六經宜且做三餘。</text>
<title>寒食 都堂課試</title>,<text>百五風光近采蘭。家家此日竈灰寒。千春綿上魂猶熱。萬古人間爨未安。柳巷分明炊黍久。樵蹊閴寂賣薪難。郊山軟草尋蛇穴。冷酒堪敎舊怨寬。</text>
<title>贈推數僧德藏</title>,<text>短衲孤筇老水雲。塵緣洗盡只天君。爲尋山社逃空客。說有談無夜欲分。遠自靑山來。淸裝一編易。借問陰陽爻。無言坐面壁。</text>
<title>次舍弟心峯精舍韻</title>,<text>萬壑千峯一小亭。優游聊可送殘齡。泉鳴澗口鏗瑤瑟。霧捲山腰露玉屛。身穩空虛惟有睡。夢驚風浪欲無醒。半間分與胡僧榻。夜掃前壇禮七星。</text>
<title>題丹谷山家</title>,<text>桃源之說不荒唐。始信神仙在此鄕。地秘天慳具眼覷。山回水曲道家庄。通泉白石琴絃細。蓋沼紅蓮鏡面香。野客歸時時向晩。小壇人影散斜陽。</text>
<title>中山齋重修後。夜坐有感。齋是先君所創</title>,<text>草創悲疇昔。增新視舊廬。地因人再造。時與事堪歔。谷密常留豹。泉寒不受魚。古今懷抱裏。山雨夜疎疎。</text>
<title>暮春日。會奠先墓有感。</title>,<text>春林幽處鳥悲吟。寂寞堂封苔蘚深。幾年霜露今寒食。六代玄孫無限心。</text>
<title>爲國喪會葬向京。丹陽路中。阻雨水未達。</title>,<text>滯雨長林傳舍。愁殺滂沱達夜。借問前溪淺深。惆悵無艎可駕。不曾學縮地方。安得挾太山過。心往路絶柰何。老臣垂淚如瀉。</text>
<title>次成城主秋懷惠韻</title>,<text>後臺花發又前臺。爛熳黃金映酒杯。老境渾無經世志。詩壇亦愧倚樓才。幽泉灑磴草多色。亂葉迷蹊人少來。蓍扐今朝占喜鵲。松關初爲使君開。右謝枉過落木寒溪萬壑秋。客懷蕭瑟强登樓。孤村一抹炊烟起。亂樾多聲宿鳥投。幼婦淸詞驚彩筆。步兵醇釀想新篘。莫將兩眼傷時淚。灑向西江入漢流。右謝惠詩</text>
<title>詠菊次城主</title>,<text>月杯斟玉淨。霜菊汎金黃。乃知今白洞。還是古柴桑。</text>
<title>壽樂堂。次城主韻。</title>,<text>堂稱壽樂慚仁智。性愛溪山借美名。明月正宜文字飮。良辰又是九秋晴。</text>
<title>嘲郭院長 㟳 不醉先起</title>,<text>帶月看花尤好事。一罇未盡何先去。主翁醉卧枕花䕺。曉起衣裳香露湑。</text>
<title>李生 廷薰 葺其大父因樹亭 二首</title>,<text>古屋曾因樹。秋池尙有蓴。重修仍舊貫。植物亦長春。憶在髫年拜大翁。昂藏八十古人風。人亡樹老猶支厦。知有靈根似蟄龍。</text>
<title>義燕詩 幷序</title>,<text>吾庶母崔氏。賢行不可盡記。先君在時。有雌雄燕巢居庶母房外。自一燕死於貓。一燕繞巢悲喃。秋而獨去。春而獨來。庶母寡而移別屋。此燕隨移作巢屋簷。巢窄僅容半身而穴其底。似示獨居靡他。不復卵育之意。又作小小巢於楹頭藳索之端如一錢。只容兩趾。似不欲幷坐。若客燕飛來近地。則必苦戰逐之。獨親信主母。呼則輒下掌上。此事希異。作義燕詩。一雙玄鳥失其雄。十六年猶獨守躬。誰誘寸腸依主母。自憐高義伴牕櫳。年年社節歸期早。孑孑孤形烈士風。閨範豈徒人可化。天機應亦物相通。巢營故爲孀居窄。壘底先嫌伏卵空。義腹不求風蝶飽。苦心寧顧雨泥融。生憎彊暴驅簷外。篤信柔嘉入掌中。微物詎知尊懿德。至誠元自感昆蟲。偉玆守義如江漢。唾却懷婚彼蝃蝀。別有小窩懸一片。愼須無毁戒羣僮。古之李氏今崔氏。前後同符一降衷。</text>
<title>輓金學士 光燁</title>,<text>公在人間五十年。儒林標的大夫賢。通三牓後千門達。數百羣中一驥先。一年三牓兩試壯元。 鳳噦將期驚瑞世。鵬圖誰料落垂天。病餘軟腳難趨步。辜負憑棺哭送泉。</text>
<title>憐七月鶯</title>,<text>口澀迷新譜。衣寒褪舊金。秋初已如此。霜後化何禽。</text>
<title>景濂亭次韻</title>,<text>迥出淵淵脉。奔流袞袞聲。聖人川上趣。知在景濂亭。</text>
<title>送山人惠輝遊洛山寺</title>,<text>憶曾持斧過招提。曾以御史過此。 花爛前臺眼欲迷。後來二十餘年想。吟入胡僧送別題。</text>
<title>輝公遊楓嶽還</title>,<text>仙山亂揷玉芙蓉。登覽歸來道氣濃。老我尙餘淸淨債。手中今落萬千峯。</text>
<title>歸來亭。福州勝地。吾昔爲州。遽歸未遑遊賞。今亭主來誦壁上題詠。屬余和之。</title>,<text>巴陵過後十年恨。岳陽之樓曾未登。楣間綺語主人誦。怳若將身江檻凭。亭前想見搴杜若。亭上今應垂紫藤。白鷗烟波浩蕩裏。正好蘭舟歌采菱。籠中病鷳兩翅短。引頸南天飛不能。</text>
<title>二樂亭次韻 在多仁江岸上</title>,<text>歧路驚弓雪滿頭。水鄕閒適較來優。晴莎暝入漁歌起。晩榭凉生野客遊。黃犢自還知是性。白鷗相近有何愁。吟邊寓目淸難了。更邀嫦娥共一舟。</text>
<title>飮酒黌堂。謝廣文。</title>,<text>黌堂淸若水。官長冷於霜。倒瓮迎饞客。開軒洗破觴。幾中徐邈聖。多酌次公狂。飽德歸鞍重。餘薰滿一牀。</text>
<title>示校儒</title>,<text>敬酌聖門無量酒。仍修鄕飮序毛儀。六出更申澡雪戒。吾徒宜倍日新䂓。</text>
<title>聞金江陵來本家。恨吾病未見。江陵卽栢巖</title>,<text>曾聞皀蓋下江陵。望裏龍門恨未登。世事多端無好况。相思一夜白頭鬙。</text>
<title>羡江陵遊楓嶽</title>,<text>句漏還丹老葛洪。風生兩腋馭長空。尻輪想趁飛猱腳。病鶴依然守舊籠。</text>
<title>在京自歎</title>,<text>華髮風塵事事非。不堪隨處小兒欺。尙戀終南歸未得。傍人竊笑老而癡。</text>
<title>夏月在洛食蓴</title>,<text>此物江東物。季鷹歸思濃。一般淸意味。不欲待秋風。</text>
<title>題屛畫四景</title>,<text>三笑松陰各倚筇。共看脩竹雅懷同。武陵豈獨神仙界。欲幻吾身入畫中。春郊雨歇踏芳菲。遠樹殘暉倦翼歸。一箠蹇驢山色裏。半巖蓬蓽隱烟霏。長風吹拕半天霞。渚日初沈晩景多。暝裏空壕人獨去。隔江知有兩三家。雨過村林霽景凄。春流新漲野西溪。幽人一夢䆫前罷。杜宇三更月下啼。</text>
<title>舍弟新就負暄堂</title>,<text>天地開慳秘。荊榛化奐輪。星河頭上近。霞望中新。意遠多佳句。身淸此逸民。冷然御風客。來往不辭頻。</text>
<title>輓藥爺夫人</title>,<text>身膺寵命尊貞敬。道備家人配鼎台。哭向少連聲最失。爲誰堂上舞斑萊。</text>
<title>題素齋壁八幅畫</title>,<text>粉梅老根抽長幾瓊枝。花發枝枝萬玉妃。直待麻姑乘月過。綠衣何必抱叢窺。墨梅玉骨元非衆卉倫。冰肌還惜受緇塵。孤風妙韻淸如許。水墨安能少損眞。鳥 似鷓鴣畫出珍禽毛羽怪。一雙山木老槎牙。看來記得曾啼處。烟雨黃陵廟裏多。葡萄畫工幻出葡萄蔓。馬乳離離巧奪眞。病客不堪司馬渴。擡眸壁上口流津。漁村二幅數村江上竹林中。門外千帆萬里通。此裏亦應生理足。一船漁釣當農功。灣頭一逕細穿沙。隔岸人烟問幾家。浦口暝中漁艇去。歸來江月正舒波。寒鵲老楂無葉北風哮。凍鵲相依萃一梢。待得陽春催卵育。綠陰何處不宜巢。山水簇毫端幻出無何鄕。萬曲千回一水長。此去桃源知遠近。扁舟底處訪漁郞。</text>
<title>遊龜鶴亭</title>,<text>烟渚移舟泊。蘆花秋水明。夕陽何處篴。風送兩三聲。</text>
<title>久雨歎</title>,<text>恒雨淋淋不解晴。可憐民事失西成。若爲借得長風力。散遣浮雲白日明。</text>
<title>喜晴</title>,<text>雨勢傾河更倒瀾。頑雲張王太陽殘。高天滲漏從何補。厚地膿瘡喜復完。鶯惜金衣迎旭曬。蝶憐鉛粉引風乾。快登飛閣臨千里。無數坤端露碧巒。</text>
<title>喜表孫英解聯句</title>,<text>阿英髫歲解吟詩。詩語時今見者奇。氣𧖴由來來有自。八文章後有孫兒。此兒故尹尙書之孫。昔有八文章幷生一時。尙書其一。</text>
<title>得大南星放新池</title>,<text>效捷多年病濕風。野人持饋老跛翁。新池介族知無數。遣入羣中作一雄。</text>
<title>輓洪僉知士振</title>,<text>結髮論交日。終南負笈年。流光頭共雪。陳跡矢離弦。世蠱留三幹。賓牀館四賢。嶺鄕驚遠訃。綿酒阻新阡。命德官何滿。從心壽少延。最憐良善質。永隔此生前。</text>
<title>濫叨二品。感懼書懷。丙午</title>,<text>廿載翺翔戴玉班。未酬天寵老臣頑。今日中官傳特旨。忽驚金帶映腰間。</text>
<title>從叔直長公 秀奎 棄官南歸。搆對翠堂。會諸族飮話。二首</title>,<text>再命循牆走。菟裘薄薄庄。時爭野老席。隨量倒壺觴。自有成都桑八百。不須新買雪堆庄。年年伏臘松蘿下。行葦三章萬壽觴。</text>
<title>陽月雪中。對翠堂飮話。</title>,<text>山粧白玉圍高會。風送天葩壓勝筵。一逕黃花香未歇。殿留今日上簪邊。</text>
<title>聞尹粹夫 先覺 訃悲吟</title>,<text>風斤斲鼻許心知。歧路襟期老不緇。哭盡親朋君獨在。不圖今作送君詩。</text>
<title>九九登高。遇雨退設。</title>,<text>雨爲魔障負重陽。餘興晴來强陟岡。解事淸霜寬肅殺。黃花不减曩時香。</text>
<title>臨谷薄遊醉還 此地地僻。且有溪澗之趣。可以卜居。</title>,<text>愛賞山溪醉落暉。夜深明月詠而歸。偸閒老境須佳境。只欠茅齋與竹扉。</text>
<title>登望</title>,<text>攀登斷隴崎嶇上。迥壓平原杳靄間。細細龍鱗生亂石。層層玉笏簇羣巒。</text>
<title>送紅杮與丹陽倅</title>,<text>小園紅果老風霜。先被飢烏食半彊。物薄情深如不信。請君看取木瓜章。</text>
<title>題野牛圖</title>,<text>野性不受羈。飽食南郊草。日夕管無人。自識前村道。</text>
<title>題山郊放馬圖</title>,<text>一馬癢磨樹。一馬驕嘶風。郊原水草好。不願天厩龍。</text>
<title>重陽登高族會</title>,<text>龍山落帽牛山泣。狂宕悲愁總失中。爭似一門重九會。匪他天屬講眞衷。</text>
<title>收小豆</title>,<text>膏腴負郭雖無分。種豆南山免落萁。自播自鋤遠自銍。沙甁酥飮可療飢。</text>
<title>送李上舍 晉哲 之洛</title>,<text>送君萬水千山外。塊我窮廬獨臥身。若拜唐興應有問。爲言鬚鬢白於銀。</text>
<title>輓京畿監司全城君李 準 母夫人</title>,<text>壼儀稱有美。閨範著無違。一紀臨鸞泣。希年逐鳳歸。加封專郡邑。榮養尹邦畿。喪葬皆官庀。天恩九地輝。</text>
<title>拲懷嬪輓詞 壬辰四月應製</title>,<text>孝敬由天賦。柔嘉著女貞。春宮笙鶴遠。祀事藻蘋淸。中饋身忘貴。終喪禮出誠。憂傷半世病。凶聞一宵驚。</text>
<title>行路難</title>,<text>我乘汎駕馬。高阪馳不已。前有太行棧。後有瞿塘水。西岑日欲沒。北風吹不止。九顚攀百折。層冰滑難履。猛虎磨霜牙。大吼山爲圮。古木號怪鳥。聞來心欲死。行路難如此。胡爲不知避。使人凋朱顔。白髮垂兩耳。天台有仙草。嗟吾將逝矣。</text>
<title>錄示草庵僧泂公</title>,<text>草庵山水飽聞曾。師在雲霞第幾層。世路何人非白髮。庶門歸計問渠僧。</text>
<title>奉酬李提督求詩</title>,<text>李提督如松。囑李判書德馨曰。我今東征無所求。欲得一國文士或詩或行文或四六。各其所長詞章以歸。留作子孫世傳。願明公旁求贈我。判書遇我路中懇求。又走驛卒催成於夕次。忘拙副之。自是山西骨。無煩圮上書。一心憐楚哭。萬里出周車。虜勢風沙外。天威霹靂餘。若非聞唳鶴。吾未免其魚。</text>
<title>白川金谷驛</title>,<text>古驛依山在。寒潮近戶鳴。亂餘廬舍少。兵後野田淸。聖主仁恩大。綸音賦役輕。羽毛經過處。喜色屬村氓。</text>
<title>過延安有感 幷序○癸巳</title>,<text>壬辰冬。白川屯倭。圍此城十匝。而城中只有招討使李廷馣。及軍官若干人。無軍可守。幾見陷。招討使令城中男女。皆拾石汲水。運薪輸藳。每女牆列立男丁一人。湯水成沸。束藁蘊火。亂投城下賊陣。又令射手射之。力士投石。賊攀城者死於石。超壕者死於火。立城底者爛於湯。在壕外者。斃於矢。良久賊退不敢復近。延人微招討。其魚肉乎。粉堞崢嶸十里迤。千家依保舊藩籬。若非奇策經營力。難免彊蠻震蕩時。束火下壕風大壯。沸湯投石敵離披。一封民命能全活。功比安平可等夷。</text>
<title>征鴈</title>,<text>北來南去解隨時。春暖秋凉性得知。一粒黃梁雖可唼。網羅矰繳摠堪疑。</text>
<title>壬辰四月晦日記事</title>,<text>四月月之晦。邊報一何急。一旬已過嶺。人皆荷擔立。白日慘無精。妖禽飛且鳴。聲若各各環刀去。各各環刀去。廟堂坐無策。市人爲精兵。衛卒盡星散。神京已空城。兵官但坐嘯。乘輿惟遠行。西巡睿算定。浿都龍采成。千官齊慟哭。萬室一呑聲。老天亦不助。大雨如河傾。奔波出西門。老弱顚誰持。婦女盡徒跣。貴賤何能知。至尊御單騎。中官三四隨。宸衣任沾灑。玉顔消敷腴。拭淚試回首。烟焰漲京都。借問彼何處。太倉與內帑。亂民縱火焚。頃刻成板蕩。廟社一屋轎。草草難具狀。凄凉迎曙驛。倉卒碧蹄舘。坡平邑已虛。長湍人亦斷。玉食輟三擧。麥飯誰爲進。泥淖污錦障。玉驄筋力盡。力盡斃路中。遑遑誰復顧。臨津風蕭蕭。萬人紛競渡。朝紳半落後。陪僕何可責。明廷載扁舟。日暮潮聲急。氣象不忍見。老宰江上泣。泣之可柰何。衣裳空自濕。黃昏行不止。勞苦何暇言。顧顧怯風鶴。十步輒九顚。東坡御宿所。寥落如蕪蔞。地宰亦臣子。厥罪何容誅。坡山自好人。榮寵在其身。而闕出門拜。况此無識人。嗟嗟我國家。金甌久無釁。恬嬉不張皇。倉卒宜騰震。金湯旣失守。此外何所恃。松京雖古都。土城今頹圮。西駐固神算。淺灘或徒涉。小臣反覆計。何修可恢業。不可行且謀。訏謨宜蚤定。握管欲草疏。茫然不能省。</text>
<title>陪春宮踰平田嶺 香山腰 露宿 壬辰六月</title>,<text>封彊千里盡凶鋒。四顧身無寸地容。步步涉溪深幾丈。層層攀棧俯千峯。家亡國破身當死。露宿風餐氣似冬。何處最多遊子淚。杜鵑和月哭靑松。</text>
<title>春宮宿煕川長洞 洞與江界連。距胡地不遠。</title>,<text>雨餘雲漏景。風外鳥盤空。細棧衣冠步。陰林羽葆通。一郵當古道。三日駐春宮。石竇驚飛鼠。溪潭起睡龍。胡爲行到此。不覺泣無窮。鶴駕春秋盛。賢僚選擇公。艱難庸玉地。德業久勞中。此日多憂戚。安知是聖功。</text>
<title>寧邊劒山。與咸鏡高原界。</title>,<text>竟日行行大谷中。還疑地勢到玆窮。千峯似劒高無並。一逕如絲細僅通。咫尺危途連北賊。丁寧譎計向西風。居民盡入深林去。不忍村閭滿目蓬。</text>
<title>孟山路。阻雨宿孫崇祖家。</title>,<text>過盡千山復萬川。又何三日玉麻懸。行行百里人家在。款款雙童禮數虔。坐我素堂蒲薦上。秣駒靑草蓽門前。明朝負涉南溪漲。一丈深灘度瞥然。</text>
<title>春宮將駐原州。駕至伊川。忽有賊報甚迫。夜半冒大雨向谷山。將駐成川也。七月</title>,<text>地專雉嶽險。人喜鶴宮旋。半道烽傳火。中宵雨涉川。衣冠紛灑濕。車馬暗喧闐。顚沛滹沱渡。熹微蜀棧烟。遷移何遽爾。邑里已蕭然。天意如存宋。元戎策萬全。</text>
<title>有嶺高聳於煕川寧邊間。人曰是香山。驚而偶吟。</title>,<text>腳踏香山不識名。晩聞行路喜還驚。忙中淸債酬無柰。辜負仙區此半生。</text>
<title>聞病親奔竄嶺東。行到谷山。路聞賊近。而水無舟。壁無逕。適居人撐艇迎我。得渡江僅免。</title>,<text>賊來山外近。人急路中奔。窘步滂沱雨。潛行水草濆。危矼纔過鳥。悵望羡飛猿。頃刻安危決。吾生命也存。</text>
<title>陽德山谷阻大水。露宿溪上石。</title>,<text>艱關百轉逕。一水又橫流。駕石重雷吼。襄陵十丈愁。黃昏班未涉。綠草坐仍留。待霽方堪試。頻頻望斗牛。</text>
<title>余旣不得達故鄕。還向行在所。路逢賊遮。隱伏山谷。八月二十七日入谷。九月初一日始出。</title>,<text>朝登峽東嶺。安峽 峽縣三里餘。望見縣前陸。賊騎來突如。俄聞大譟聲。烈火揚屋廬。遑遑縣吏民。驚散如駭魚。余馬班不進。僕夫羣欷歔。回轡入深谷。林葉經霜疎。低頭入榛莾。稚子藏深渠。同來避患人。奔如狂也且。投身苦不暇。生死分一噓。山頭異服人。下瞰山下閭。籬落一炬盡。灰燼堆空墟。時驚霹靂砲。毒焰迷蒼虛。屛氣不能息。凜凜如棲苴。黃昏上高峯。衆草遮難鋤。繭足步步顚。恨未如猿狙。四日絶飮食。豈緣囊之儲。咫尺對賊壘。何能擧火歟。仆地目無見。木實匍匐茹。仍思聖明世。生民奠厥居。如何國運否。此賊彊未除。危途隔家山。千里無親書。血泣灑草木。悲風吹我裾。</text>
<title>成川多勝景。亦以繁華稱。余以公幹久留。而未堪多難。許多風景。都付落莫可歎。時癸巳春也。</title>,<text>沸流江上降仙樓。最是關西名勝州。十二峯連巫峽雨。兩三人汎浣花舟。笙歌寂寞時多難。花柳蕭條氣似秋。寄語梨園羣弟子。昇平重作少年遊。</text>
<title>隨駕還都。傷懷偶題。二首○癸巳</title>,<text>三京初定返鑾輿。失喜臣工淚滿裾。梨洞荒墟餘礎在。蓮坊破屋老奴居。林深禁苑藏狐兎。水冷龍渠落蠏魚。廟貌不存雙闕燼。幾時閶闔瑞光舒。甲第連雲處處開。行宮草草假城隈。雲臺圖畫知多少。時世雍煕幾日回。</text>
<title>題功臣錄券</title>,<text>丹書鐵券雜輿儓。鼻息虹蜺椄草萊。南北未歸干羽化。不知誰是折衝才。</text>
<title>重入銀臺</title>,<text>銀臺妙選號登仙。屈指新恩是亥年。皓首重來無舊面。自慚衰替對羣賢。</text>
<title>在嶺南。遙別舍弟朝京。</title>,<text>屈指燕程過六旬。鴒原離恨動悲辛。祥騰斗電億萬歲。幣奉黃朱三二臣。匏繫柰何千里駕。祖筵知少一皤人。君家梅子結無主。和淚來看空濕巾。南川風雪送京行。不說如今此北征。老後曾無三日別。睽中更愴萬餘程。阿戎學令如君在。弘景松濤有舊聲。好去好來須趁早。釀成新稻徯山城。華髮樊籠愧遠遊。羡君持節縱觀周。別時韡萼天南北。路上光陰燧夏秋。薊水冰生裘似鐵。遼陽雨集櫪爲舟。間關行李罹寒暑。一日令人十二愁。附負暄公在遼東追次分手初期未二旬。燕山誰料此酸辛。梅牕白日看雲客。遼左炎天杖節臣。竹室今應生茂草。豚兒那得免鄕人。何時細把涓涓酒。常棣花前倒角巾。南天不作故山行。遼海還嗟萬里征。搔首三秋驚短髮。無眠五夜算歸程。津橋市集喧人語。野店風來送篴聲。蜀酒誰斟寬客恨。悄然孤坐對邊城。平生曾未遠方遊。此別那知歲一周。鄕國初辭梅雨夏。遼陽還到鴈聲秋。呱呱黃口應提立。漾漾離懷似蕩舟。諸母堂前無恙否。題詩遙寄不勝愁。</text>
<title>送壺酒遙餞</title>,<text>白花淸酒白沙甁。送餞行人覲帝庭。秋後新醪應更好。待君斟滿話齊靑。</text>
<title>病起三三朝。戲寄負暄翁。</title>,<text>今日知何日。佳辰月日三。淸明野多趣。兄弟樂宜湛。興來不待穀朝差。正好南方原上遊。家釀未解主人意。入瓮經旬春未浮。老鱞室無婦。歸而誰與謀。只持左手螯。右手空可羞。薰薰香自北風來。無乃君家新上篘。今日若不樂。逝者韶光衰。我與冠童五六人。預拂靑蕪先待君。此時君佩玉壺來。爛熳醉倒溪之濆。</text>
<title>題黃汝厚 載 草堂</title>,<text>萬年松長翠。一樹花爛紅。看花臥松下。只願罇不空。</text>
<title>寄商山鄭監司 經世</title>,<text>出納承恩往事哀。先王時銀臺同潦。 最憐西壁一英材。鄭公時爲左副。 梅枝未折花先謝。尺素聊憑信使迴。</text>
<title>題郭靜甫丹溪集後 幷小序</title>,<text>今之郭靜甫。古之郭有道。其發於性情者。宜乎至於此。造化手段。殆非吟詠所占。雲機瑞錦鳳章成。梭罷投人萬目驚。補衮他年知不讓。回頭天下已文明。</text>
<title>題枕流亭 竹溪安僉知溪亭</title>,<text>竹溪西岸最淸幽。水檻雲牕蘸玉流。遙想主人心賞處。白鷗分占鏡中秋。</text>
<title>輓九十三歲翁</title>,<text>九十稀人世。加三又最難。生來無疾病。隨處罄酣歡。子孝孫仍順。豕閒室苟完。地仙今化鶴。新塚只空棺。</text>
<title>午憇路上草堂</title>,<text>臨路誰家蔭白茅。客來繫馬門前柳。升堂未暇問主人。滿壁新詩吟詠久。</text>
<title>重陽病臥</title>,<text>黃花紅葉夕陽新。滿目秋光總可人。貧病百爲渾寂寞。一年今日負佳辰。</text>
<title>江上釣翁</title>,<text>籊竹緍絲針作鉤。一生長占一磯頭。金橫玉偃淸霜曉。散入長安幾市樓。</text>
<title>小堂漫興</title>,<text>杮栗林中屋數間。琴書淨處人如玉。興來吟詠較敲推。時展霜牋賦梅竹。寂寞逃空虛。柴門爲誰啓。獨與南山松。相看許心契。</text>
<title>棃子</title>,<text>交棃一顆見猶難。十五枚來破俗顔。啖罷剛風生兩腋。鞭鸞何處是三山。</text>
<title>詠菊</title>,<text>黃菊黃金黃。白菊白玉白。金玉爛庭除。可潤主人屋。</text>
<title>十月菊始開</title>,<text>栽培籬菊待新霜。霜後如何惜吐芳。十月始看開爛熳。不妨名作後重陽。</text>
<title>解人評菊</title>,<text>人言菊色黃爲正。餘外蕭蒿不足看。嗅取淸香如不讓。不須題品彊殊觀。</text>
<title>族中社會</title>,<text>洽比鄰親社席開。獻酬交錯羽觴催。盤中儐豆先脾臄。座上高年半背台。不醉無歸嚴佐史。相規及亂恥諧詼。古之鄕飮存遺意。講信今名亦美哉。農家歲晩滌塲催。南畝黃雲百室堆。勤動終收多稌效。歡娛不以太康裁。釀斟霅水香浮菊。調薦駝峯味著梅。一姓一村那易得。更須隨量醉成頹。</text>
<title>貧居</title>,<text>誤身章甫恥耕田。不說顑頷在簡編。一飽一飢都是數。莫如高臥樂夫天。</text>
<title>秋日望兜率峯下深壑</title>,<text>嶺頭秋色下前村。風過霜林錦繡翻。一帶溪流拕碧玉。雲深何處是眞源。</text>
<title>晨起感興</title>,<text>淸夜分時發深省。湛然方寸不慚衾。牕明室白迎初日。莫使人心勝道心。夜久寢來三鼓動。晨興盥後早雞呼。心神在我猶難事。聖域如天儻可踰。齊明端坐息機心。左右森嚴上帝臨。夜氣若隨朝晝散。被他蟊賊便侵尋。</text>
<title>羡舍弟先入山房</title>,<text>送入溪山萬木攢。應分方丈暖蒲團。勃豀寒屋歡悰少。却羡閒吟對碧巒。</text>
<title>喜豚兒有中得二孫</title>,<text>三公不換一曾孫。蕭相欣然有此言。膝下眼前成四代。他年誰得大吾門。</text>
<title>新舍成</title>,<text>傍溪臨野負高峯。蝸殼新成兩膝容。一事可論三倍價。淸風長逗萬株松。</text>
<title>山牕風霧</title>,<text>竹塢風敲寒玉碎。松林霧曳薄紗垂。潛心寓目山牕靜。不會聲形孰使之。</text>
<title>晩秋思丹丘勝槩</title>,<text>秋深丹峽足奇觀。錦繡峰沈碧玉湍。老病此時拋勝債。空輸夜夜夢中看。</text>
<title>謝丹江友人送大魚</title>,<text>白玉纖鱗滿尺餘。腹中珍重故人書。冰江何處垂綸得。遠勝槎頭縮項魚。</text>
<title>戲書投梅竹林</title>,<text>梅兄竹弟兩難爲。相對一庭同氣味。有客與之襟韻通。賞心直待風霜裏。</text>
<title>贈僧</title>,<text>風猜老葉耀繁紅。擺盡千林一夜空。遙想山中萬曲逕。一筇僧踏錦茵中。</text>
<title>草堂</title>,<text>山影溪聲一草堂。小牕平壓杳蒼茫。尋香步繞荷塘靜。帶雨來鋤菜圃荒。野客農談幽鳥答。斷霞孤暮天長。披衣散髮昏冥境。時放狂歌自笑狂。</text>
<title>乙巳關東水災</title>,<text>風簸東溟薄斗樞。介鱗乘氣落巖隅。沙塡匯澤高爲島。波囓皐陵浚作湖。駕浪屋廬何倏忽。抱梁人命只須臾。沿江無數流屍積。洲渚羣啼盡寡孤。</text>
<title>寒碧樓次韻</title>,<text>丁亥三月。過境上而未得入郡登覽此樓。馬上占此。遙呈主人大守期以秋。半空樓迥集仙靈。寒碧名淸夢亦醒。水穴風巖 江上有風水二穴 蘇子句。烟江疊嶂晉卿屛。桃源春浪迷漁艇。梅閣秋眠伴月螢。遙想丹砂句漏令。罷衙除却一黃庭。</text>
<title>重陽無菊歎</title>,<text>老子一秋無好懷。歡場只待菊花開。如何造物猜佳節。却秘金錢不放來。</text>
<title>壽樂堂次成城主韻</title>,<text>二額堂楣意有由。自知無實此名浮。村如櫟社還全壽。樂愧簞瓢望有秋。</text>
<title>甲寅又次李城主 埈</title>,<text>水爲大帶新藍碧。山拖脩眉翠黛浮。皀蓋來時人臥病。一罇辜負菊花秋。</text>
<title>有比丘從無量寺來。說道勝跡。寺中有梅月堂金時習寫眞</title>,<text>聞爾來從無量寺。依然記我昔年遊。碧山淸隱有遺像。借問如今無恙不。此寺曾經壬辰兵火</text>
<title>池方寺</title>,<text>昃逕緣危磴。幽湫瞰伏龍。雲霞萬重裏。風漏數聲鍾。</text>
<title>草庵洞中有冶爐長姓裴者。老且善。里人名曰裴店。</title>,<text>深山白髮冶爐長。朴略無文資稟良。國恤三年如考妣。先賢卒逝如師喪。生來惡聲不出口。好施於人傾槖囊。子孫鄰比亦薰德。一郡推爲良善鄕。我與之鄰常敬服。呼而相對貌不揚。半日接語多善言。聽之令人師汝昌。地僻人微誰復知。不朽應須詩一章。</text>
<title>戀闕</title>,<text>五百餘里路長在。七年于今人未還。不爲紆靑馳紫陌。生前只願見南山。</text>
<title>馬山 白也洞南山</title>,<text>山名以馬問何意。此名之設應有爲。或以山之形似馬。或於里口當午位。里人自古傳馬山。地偏誰采輿地誌。滿目丘墳盡故老。後生何從問名義。試欲問山山不譍。只見松林鬱鬱翠。我囑里人姑莫詰。攜酒登臨酩酊醉。</text>
<title>浮雲歎</title>,<text>浮雲蔽時天地晦。浮雲開處白日光。白日光明元自在。浮雲開蔽苦無常。</text>
<title>茅齋午眠</title>,<text>義農夢罷短簷頭。一鳥不啼林更幽。起把枯桐橫膝上。高山流水意悠悠。</text>
<title>竹亭</title>,<text>枝頭鳳實何年食。地上龍爪未露身。雷雨一聲生意足。喚來君子幾千人。</text>
<title>古順興鴨腳樹</title>,<text>古榦凌雲戴鶴巢。幾經榮悴半無梢。古老相傳。枯而復榮。不知幾番。 興州舊物都澌盡。一樹依然似老蛟。</text>
<title>秋夜雨中歎 二首</title>,<text>牕明天欲曙。衣濕雨侵欄。志遠才難盡。時危策未安。夢中千里外。心上百憂端。何以禁愁得。淸酤盞底乾。秋雨瀟瀟灑枕邊。寒螿咽咽近牀前。曉來鏡裏驚心處。頭上新莖白髮千。</text>
<title>野望感古</title>,<text>山圍大野龍腰屈。水擁孤城燕尾歧。人灑數行懷古淚。地經三國戰爭時。</text>
<title>有人送活雞。憐其善鳴。放而畜之。</title>,<text>雄雞縛致如俘虜。爲愛知時忍割烹。趣解左車迎上坐。能敎祖逖舞三更。</text>
<title>雨朝早起</title>,<text>曉雨開南戶。精神頓覺淸。蘧然知四十。莞爾笑平生。燕壘憐雛濕。蛛絲綴玉明。燒香坐終日。心上一字誠。</text>
<title>作養蒙小齋</title>,<text>六七孫兒冠與童。陶鎔必待養蒙功。爲營小屋碧山下。要使專心黃卷中。毋欲速成如闕黨。惟須漸進入儒宮。此心一放身無主。莫效關弓向鵠鴻。</text>
<title>曉起書懷</title>,<text>七十光陰都放過。鏡中贏得滿頭絲。淸宵了了平生事。半是胡盧半是悲。</text>
<title>哀鳥雛</title>,<text>有鳥生兩雛。兩雛皆是雌。大雌先得雄。小雌尙孩兒。自從父母死。小雌啼最悲。大雌從雄相飮啄。小雌誰哺長呼飢。弱骨憔悴一疾纏。哀鳴向人聞者誰。婉容澌盡終萎絶。垂絶一聲天獨知。大雌推而委之壑。地下應逢嚴與慈。舊篋遺衣白魚蝕。粧鏡却畫他人眉。小雌小雌豈獨爾。末世偸風皆若玆。大雌偏性不足責。大雌之雄胡忍之。原上亦有急難鳥。大雌其能無忸怩。</text>
<title>題前後赤壁圖</title>,<text>明月淸風赤壁秋。洞簫餘響嫋中流。周郞陳跡三杯酒。蘇子仙蹤二客愁。舞壑潛蛟添好事。橫江孤鶴勝前遊。外孫䪥臼雙奇絶。更入無聲一幅留。</text>
<title>眞儒</title>,<text>三才存大道。通者是儒名。滿腹詩書禮。修身格致誠。所貴心先正。如何擇不精。吾師孔夫子。萬古日月明。</text>
<title>諸子請寫吾衰顔。吾止之。</title>,<text>薄相庸庸賣炭翁。浮雲變滅願無蹤。兒曹不解吾深意。請寫蒼顔鶴髮容。</text>
<title>廢寺 在小白山。少年讀書處。</title>,<text>廢寺荒林下。微蹊亂石間。寒塵埋玉燭。飢佛慘金顔。朱碧浸磨漶。雲烟自去還。少年修業處。知面只靑山。</text>
<title>宿山房</title>,<text>一生塵土太支離。方丈蒲團俗可醫。會向空山揮塵處。應看亂石點頭時。高牕日射明金佛。絶壑雲深長紫芝。世念自消淸淨界。不須臨水五臟披。</text>
<title>蕭寺</title>,<text>絶澗危橋行十里。明牕煖室到僧家。蒲團坐穩心如水。又喚沙彌進茗茶。</text>
<title>戀故人</title>,<text>故人家在西河外。音信茫茫月幾回。洲渚秋深多白鴈。如何不寄帛書來。</text>
<title>待阿詹不至</title>,<text>阿詹去日言。歸期八月半。期逝不見還。空勞倚門歎。</text>
<title>杮子</title>,<text>枝著小花成大實。秋風虬卵赤如烘。侵霜爛熟甘於蜜。色味由來百果䧺。</text>
<title>栗子</title>,<text>殼胎嘉實玉成包。遍揷針芒凜蝟毛。待向秋陽開口吐。荒園風露走兒曹。</text>
<title>次題自遠堂</title>,<text>烟霞深處少微星。颯颯鮮飆逗曲櫺。卜築正如愚谷序。行藏不媿草堂靈。從前接物心推赤。自遠來朋眼對靑。肯許塵蹤玉壺裏。應須洗耳聽黃庭。夢到君家見殺雞。依然罇酒玉東西。從此習池行樂處。莫敎歌女翠眉低。</text>
<title>野田隴頭。老杏顚拔。</title>,<text>道周孤杏未成林。歲久空心蟻穴深。牧豎因風收落子。夏畦隨饁坐淸陰。龍顚虎倒驚非昔。花爛鶯流斷自今。植物亦難長不死。浮生其柰白駒駸。</text>
<title>九日登高野望</title>,<text>老去佳辰倍一愁。爲攜壺酒强登丘。風欺短帽還吹落。菊上童頭定自羞。遠水接天天接水。眠鷗如石石如鷗。茱萸醉眼看猶細。此會明年能健不。逸興飛騰酒半醺。眼窮天地杳無垠。碧空萬里磨銅鏡。紅樹千林展繡文。雲吐霽峯新劈絮。魚吹渟水亂生紋。已驚秋鬢渾如雪。誰遣商聲一曲聞。長風扶腋上崔嵬。眼底山原土一堆。鷺割蒼烟颺白去。牛浮碧水露黃來。古人陶寫詩千首。今我淋浪酒百杯。徙倚高臺擡醉眼。平看野馬迥塵埃。爲惜佳辰陟彼巓。望中烟景媚晴天。斜陽略彴人三兩。遠水壕梁鴈百千。霜草豈無霑雨日。蟄龍猶有化霖年。閒愁多少何由寫。美酒一罇詩一篇。</text>
<title>登丘望郡</title>,<text>古鎭今殘郡。夷隍枕涸池。閭閻無百室。樓閣有空基。盡紅霞落。山遙白日遲。文翁碑尙在。周侯世鵬遺愛碑。 人誦道東詞。紹修院。享祀侑曲。周侯所製。</text>
<title>小酌樂川上戲題</title>,<text>荻花如雪楓如錦。細菊斑斑亦可人。傾壺滿酌溫溫玉。擧網纖鱗箇箇銀。淸川白石絶纖埃。白酒淸歌坐綠苔。此榻不移罇亦在。明朝又折菊花來。</text>
<title>秋山入暝</title>,<text>西嶽秋光錦繡明。天公豪縱奪春榮。誰將水墨熹微筆。却掩林巒一色平。</text>
<title>釣魚</title>,<text>盤針把竹下蘋洲。蘆荻花邊鴈叫秋。鏡裏靑天飜玉尺。磯頭纖月半銀鉤。緇綸駭目初如避。香餌關心遂自投。便入庖人飛膾手。龍門三級已悠悠。</text>
<title>晝見天西缺月</title>,<text>完月攕攕就殘缺。漸看生魄一鎌如。光因避日寒芒斂。色勝鎔銀淨洗初。碧玉盤中橫半璧。靑羅幕上掛新梳。欲知弦朢盈虧理。須質仙娥問老蜍。</text>
<title>秋日正庵問舍弟。酌酒成醉。</title>,<text>晝閣迎人始啓扃。滿林紅葉照丹靑。淸談美景雙奇絶。又向罇前咏鶺鴒。</text>
<title>庭前鴨腳樹</title>,<text>密葉濃陰六月凉。繁霜新染九秋光。西風擺落黃綾被。覆遍階庭與屋牆。</text>
<title>牕前梅枝。一鳥忽來。背靑腹紅。短尾長喙。曾未見者。怪而志之。</title>,<text>堂前何有一株梅。枝上禽來毛羽怪。三百詩篇曾未看。却疑爾雅書中在。</text>
<title>寄丹谷居士</title>,<text>丹谷秋林照眼酡。主人三上幾吟哦。殷楓烘日錦猶俴。老菊飽霜香更多。足弱一尋周赧世。身專萬壑魯桓家。儂如割得華山半。腳底風烟未獨誇。</text>
<title>秋日野酌</title>,<text>古難樂事良辰並。今幸淸談美景同。勤要鄰翁呼舍弟。共攜罇酒帶歌童。紅爭老葉酡顔暈。黃碎殘花舞袖風。正好優哉廣漠野。何須歧上泣途窮。</text>
<title>病起早曉</title>,<text>養病非專倚藥籠。心神自是愛淸空。安眠不覺牕全白。懶起方從日已紅。松屈長身窺短屋。竹伸姱節上層穹。曉鴉何事羣鳴噪。獨鶴超然杳靄中。</text>
<title>題雪擁藍關馬不前</title>,<text>刳肝一紙觸天顔。路向潮州瘴霧間。積雪層關萬丈滑。短鞭羸馬百顚攀。鬃鳴瑟瑟聲聲冷。蹄澀兢兢步步艱。吟斷虺尵秦嶺望。八千今去幾時還。</text>
<title>觀穫稻</title>,<text>畇畇原隰少閒田。穡事深秋務最先。翦却黃雲鎌似月。留餘白水鏡中天。魏人古取廛三百。周雅今難歲十千。明日催科驚夜捉。荒村何處哭嫠鱞。</text>
<title>曉難問答</title>,<text>山村無漏壺。曷由知時夜。爲養一蜀雞。適是善鳴者。塒桀近曉牕。啁哳似爲我。喚起老夫眠。衣冠拱而坐。惕然發深省。不煩更鼓打。曩余未得汝。鼾睡紅日射。汝今似彊伴。吾其免昏惰。吾何以報汝。握粟散庭下。雞若以臆對。司晨吾職也。凡物各性得。自然非外假。犬自知警盜。服乘牛與馬。若欲一一報。日亦恐不暇。余曰雖汝職。盡職吾當謝。汝若義不食。與爾妻子可。雞呑嗚咽聲。其中若畏禍。曰吾有危懇。主人無我罵。粟則姑請辭。率場吾腹果。但念吾何辜。得免凶折寡。自從破卵來。長養依桑柘。卒遇有客至。黍炊吾亦炙。束牲會盟時。血向銅盤瀉。秋園白酒飮。黃者先見煮。薑桂入軟腹。爛蒸宜炎夏。急縛似縛虎。細嚼雜葅鮓。與此銅歷葬。無寧死於餓。眼看走狗烹。一體寧不怕。牛刀臨割時。願蒙君子赦。祖生舞多情。齊宮鳴不啞。如欲報我功。毋今赴湯火。雞若喜我諾。鼔翼升屋瓦。羣雞隨而升。其聲若相賀。</text>
<title>寄栢巖</title>,<text>彊伴欣逢竹馬羣。南州高士古徐君。北溟化鳥吾猶鷃。東野爲龍我是雲。翻動不須論巨細。許知初已辨蕕薰。何時變作老雙鳳。一翽朝陽天下聞。始遣荊榛化棟梁。遶門潭水卽滄浪。憐君瘦骨緣詩瘦。愧我狂夫更酒狂。自在深情傾寸赤。如何軟腳怯飛黃。人傳膝下多憂患。候得平安笑億場。菟裘揀占碧溪頭。一室琴書心境幽。入望烟霞供嘯詠。滿川魚鳥困誅求。龍藏古澤千重夜。驥守寒槽萬里愁。只爲稽山無賀老。非緣興盡却回舟。</text>
<title>記夢</title>,<text>夜久三更雪月明。燒香靜室思聖賢。依然道翁導我行。不知此是魂夢牽。隨風上下道安適。忽入一城金牓懸。滿城樓觀聳縹緲。彩鳥翔邊花欲燃。人言神仙極樂地。子來豈云無宿緣。神人四五揖余迎。綠髮紺瞳眼色鮮。風霏玉屑落雲間。各說久視經千千。一人揚言碧虛外。自道其名云偓佺。一老黃髮被兩肩。語涉靑牛道德篇。一僧頭上戴鵲巢。自言雪山苦行禪。一人志怪滑稽者。鋪張海運鵾鵬遷。羣仙問我子爲誰。我曾牧羊金華烟。願受羣仙肘後藥。飛騰不待燒凡鉛。羣仙飮我紫霞觴。一味淡淡如寒泉。云是分從上界來。一吸輕身躡飛仙。無何一仙御長風。留我玉訣翻登天。玉訣之書乃玉字。讀之未解其言玄。而我擧手欲從之。蝶散我已蘧蘧然。夢邪眞邪心惝怳。仙語丁寧留耳邊。推枕握管記此事。流播人間應禦眠。</text>
<title>野望</title>,<text>秋晴眼界濶。水沒天無窮。鳥入山光裏。人行野色中。酒杯從不淺。詩語怕難工。居然驚潦倒。宇宙一空空。</text>
<title>弔亡友家</title>,<text>壺罇無主棄空廳。手植黃花自滿庭。泣撫遺孤悲弱喪。細尋行蹟議新銘。</text>
<title>妖狐</title>,<text>古塚穴芃狐。狐之妖且老。首戴髑髏轉。顔如花蘂好。明粧巧笑瑳。薄暮荒山道。男子已喪精。眼中編貝皓。牽從越澗岡。跋涉迷水草。引置叢棘間。錯擬華屋奧。食穢認珍羞。逢人但冷笑。始爲妖所祟。澄心苦不早。十逢八九迷。繼者又顚倒。人間幾妖患。古來悟者少。我欲牽黃狗。戮盡皮作襖。</text>
<title>初寒</title>,<text>老去肌無肉。寒初病已侵。雪微纔蓋地。冰薄始凝陰。淡旭山容峭。高林鳥宿深。鶉懸百結叟。龜縮五更吟。</text>
<title>舍弟初度日有感</title>,<text>念君今日呱呱日。父母劬勞忍可思。昊天未報重泉閟。相對空吟棣萼詩。</text>
<title>舍弟池上新堂小飮</title>,<text>翼然亭榭碧山陬。百里纖毫入兩眸。潦盡池淸魚隊炤。林深霧暗鳥聲幽。爾來咄咄多愁緖。今日閒閒得勝遊。有酒酣歌無酒買。餘生此外更何求。</text>
<title>山堂卽事</title>,<text>山閣誰言太寂寥。好音黃鳥當笙簫。聽來午夢初驚罷。又有溪翁置酒邀。高荷雨打千珠散。密竹風搖萬玉鳴。觀物靜中成雅趣。詩成獨詠屬誰賡。</text>
<title>圯橋</title>,<text>橋路行人不絶塵。誰知孺子可傳神。都將牧野興周法。付與陳留遇漢臣。</text>
<title>神勒寺</title>,<text>遡洄秋水問祇園。白㙮蒼山烟一痕。移舟薄暮繫楓岸。鍾動門樓僧掩門。</text>
<title>輟詠詩</title>,<text>平生一廦驚人句。竟日吟來盡惡聲。老去無鹽何太甚。合投鉛槧碎陶泓。</text>
<title>爲學</title>,<text>爲學難於上水難。一灘纔過又一灘。平生眞實工夫處。只在惺惺慥慥間。</text>
<title>別李上舍 晉哲 居昌玉果之行</title>,<text>伽倻秀色接頭流。二縣聯綿地轉幽。一杖百錢君獨去。天敎行盡嶺湖州。</text>
<title>寄閔推卿坡州別庄</title>,<text>志挽唐虞致聖君。如何老作送窮文。想今偃仰坡山曲。一筆千篇倚半醺。</text>
<title>元日祝辭 乙卯</title>,<text>國俗重歲時。逢人輒祝富貴壽無期。此老晨興。自禱異於斯。只願三百六旬。期無一憂惟歡嬉。百歲前。堂上客常滿。罇中酒如池。一張琴千蛾眉。舞大衣歌古詞。號呶大醉頹如泥。不然林中小堂。呼諸孫敎書詩。眼看進就斐然兒。不然春風百花爛如海。鄰翁野叟。提壺勸我冠巾欹。臥月吟風夜半起。任他落花盈裳衣。不然雪下柴扉掩不開。燒芋細嚼充吾飢。日高東牕始披衣。出看雪壓松篁枝。最好秋雨新晴。攜冠童。理釣絲。臨野水水如沂。竿頭素鱗出水躍。擲之筠籃照紫腮。斫雪細如縷。菊花汎杯相屬之。醉後長歌短謠。徐步入茅茨。約以明日又如今日爲。不然。夏日長。惟與睡相宜。鶯兒啼罷北牕夢起。聽茶鼎松風悲。四時佳景不虛送。此外萬事夫何思。</text>
<title>送李城主 埈 辭歸</title>,<text>侯之來兮顰者笑。侯之去兮笑者顰。山谷老人惟酌水。大錢安足報侯仁。爭攀截鐙忍可別。一封陽春不復春。</text>
<title>又次留別韻</title>,<text>使君高義屣高官。夢采靈芝四皓山。今日此時聞祖道。半生何路更承顔。呻吟一病離亭阻。料峭長程皀蓋寒。發政甘棠知不遠。應令老者又平安。</text>
<title>族會</title>,<text>一筵諸父弟兄行。歌鼓聲中倒百觴。燭下衆咻知甚話。半彊徭賦半農桑。</text>
<title>徐尙書玄紀 渻 送饋大魚。恨無書。</title>,<text>藜莧腸寒鶴骨臞。羡魚緣木渺江湖。槎頭一雋長鬚致。腹裏如何尺素無。</text>
<title>妬花風</title>,<text>一樹桃花牕外栽。可憐顔色媚初開。折揷華巓知不惡。狂風何事苦相猜。</text>
<title>古里峴南山谷。草項白石皆可卜居。</title>,<text>鳥道盤盤杳靄中。鑿開應費五丁功。峴名古里今無里。村近殷豐歲屢豐。萬壑烟霞人世隔。千重巖洞獸蹄通。衰年卜築誰云晩。我本商顔一皓翁。</text>
<title>訪山家失路歎</title>,<text>江上靑山雲霧沈。人家何處最幽林。孤舟盡日荻花岸。苦待雲消雲更深。</text>
<title>君子亭 金茂男亭子。明人名之。</title>,<text>君子之亭君子成。名之者誰人在明。大國若無君子者。斯焉取此揭嘉名。</text>
<title>豫讓</title>,<text>國士恩深義氣催。漆身塗厠儘堪哀。子房若未逢黃石。狙擊初年亦殆哉。</text>
<title>項羽弑義帝</title>,<text>楚猴眞箇似狂童。下手江中萬事窮。大訟一痕分勝負。三軍縞素豈純忠。</text>
<title>奉閱先君吟詠。揮灑感而作。幷小序</title>,<text>竊伏見所作。動效古體。不加點竄。頗與世俗所尙異。且不求人知。只自寓懷而已。百紙之染。不肯收拾。歸於散逸。今搜得若干紙於塵蠧中。或訪問於可問人。錄而編之。庶使吾子孫展而奉覽。以寄追慕之懷云爾。汪汪弘量世誰知。餘事文章不自奇。詩本性情輕月露。筆生風雨掣蛟螭。玉爲燕石何傷玉。施混東家豈害施。書室有時騰寶氣。手擎心畫謾齎洟。</text>
<title>山芥菜</title>,<text>芥以爲名辢味寒。好生陰壑雪冰間。淹葅紫氣含椒蘗。入口令人涕出潸。</text>
<title>白烏雞</title>,<text>白而烏者雞中罕。世俗由來好異奇。職在司晨當而已。此餘奚取羽毛爲。</text>
<title>大硯</title>,<text>橢窪蒼璧硯顔開。一寸方池水半杯。解吐黝雲騰寶彩。潛龍幾日駕風雷。</text>
<title>接木</title>,<text>巧割春株附好枝。裹皮封土暗流滋。新含土氣黃芽闖。漸被風光綠葉披。擅味江南稱水杮。逼眞仙果是香棃。年年雨露成尋丈。美實傾筐定幾時。</text>
<title>燈火</title>,<text>玉蟲金盞飮淸油。吐出光明炯燭幽。點破初昏過夜半。移隨短檠近牀頭。功成墨帳何嘗倦。晷繼韋編且莫休。挑燼愁吟誰最是。傷時有客又悲秋。</text>
<title>遊山寺</title>,<text>重到琳宮續舊遊。憶題詩軸答僧求。沙彌汝亦非新面。尙記年前此老不。</text>
<title>夢遊草庵</title>,<text>夢裏依然草庵寺。七里濃陰一逕長。短鞭蹇驢過斷橋。透雲初聽午鍾鏜。石門迎笑僧三四。導上前臺坐土牀。蝶散怳然身在寺。不識此夢推何祥。吾知天公憎俗徒。引我精神遊上方。我謝天公豈得已。少緣塵累今膏肓。夢中淸景轉頭失。題詩火急如追亡。</text>
<title>中山齋</title>,<text>古人手植千章木。一屋三間澗水濆。借問居僧何事業。擣雲山水幻雲孫。</text>
<title>送外孫尹墨。爲其大母會葬上洛。</title>,<text>家貧草草待東牀。一別那知又大喪。此日汝行垂淚送。淡裝羸馬路長長。</text>
<title>輓郭院長 㟳</title>,<text>家庭詩禮已名譽。翰墨騷壇只緖餘。賈瘦郊寒淸可挹。原裘顔巷志如初。蘋湘付與齊眉婦。穀似孤居泣血廬。二世論交吾最善。不堪哀涕濕襟裾。汾陽貴相泉中土。有道淸名望裏仙。若使今人容取舍。一時勳業未應先。</text>
<title>謝全城君送惠黃白二筆</title>,<text>兎深三窟毛誰伐。羔惜纖毫拔不爲。短管只餘殘郭在。尖頭已退老奴悲。墨卿正待摩蒼璧。黃髮今來帶白眉。呼取雲孫開粉面。秋蛇試草謝君詩。</text>
<title>謝全城送新曆</title>,<text>農家甲子未遑披。只要芒種穀雨知。遠寄新編寧爲此。閒中恐失種花時。</text>
<title>家有素屛。乃先人枕頭常留者。唐詩六章。亦先人手迹。小子不忍撤去。常卷舒於枕邊。感而作此。</title>,<text>臥榻常留一素屛。寶藏非爲煥丹靑。先君儉德堪爲法。手迹依然過鯉庭。</text>
<title>小子所處房。乃先人居處。感而悲吟。</title>,<text>八十光陰此一房。終天何忍見羹牆。黃香未死空餘扇。敬挹牕櫳手澤芳。</text>
<title>三三陰雨歎。寄草堂。</title>,<text>一年今日最佳時。千古義之點也知。造物不敎風斷雨。柰何三五踏靑期。</text>
<title>別黃會元新赴東萊</title>,<text>南維鎖鑰重臺隍。文武全材長者行。馬島靑山牕外色。扶桑紅日枕邊光。門無暴客賨皮服。海不揚波譯越裳。緩帶罇前苔蝕印。惟應綺語滿奚囊。萊州城外更無州。歲遣船餘只釣舟。度內長波千萬里。目中殊域二三酋。珠還指日䗺村集。魚稅從廉網戶稠。異績聞天宣召近。莫誇形勝久遨頭。</text>
<title>梅竹軒對月</title>,<text>梅馨竹節兩相宜。兎影蟾光又一奇。靜夜獨看仍獨詠。箇中淸味有誰知。</text>
<title>對月感懷</title>,<text>纔見金盤湧屋東。轉頭銀闕上瑤空。人間擾擾紛紛裏。誰識流光瞥眼中。</text>
<title>溪堂卽事</title>,<text>溪堂幽處客來少。樹葉陰濃鶯語譁。午夢初回童子報。前川捲網得魚多。</text>
<title>竹嶺關</title>,<text>湖嶺天分界。山川地險重。盤盤危蜀棧。屹屹壯居庸。日下通南服。扶桑送夕烽。千秋題柱客。幾許化爲龍。</text>
<title>盆蓮</title>,<text>池假陶盆小鑑開。蓮從玉井遠移栽。空看大葉無花實。老去經營總可咍。</text>
<title>冬至</title>,<text>子半千門萬戶開。地中初動一聲雷。天心無改君須識。我已親承太皡來。</text>
<title>雉畏鷹</title>,<text>花爛郊林十里紅。山雞粥粥幾雌雄。何知韝上愁胡眼。已透蒼然杳靄中。</text>
<title>獨立</title>,<text>獨立天地中。平看天地外。東海半桑田。三山三石怪。呼仙問之曰。將經幾元會。答云勿復問。黃河今若帶。忽忽元與會。烝然一朔晦。</text>
<title>悼洪興道 可臣</title>,<text>賡歌白馬君先唱。昔同遊白馬江。 接武烏臺我强顔。契濶中年湖海外。驚疑一訃有無間。黃粱勳業如毫末。綠野高名似泰山。未可天涯綿酒奠。屋梁殘月涕空潸。</text>
<title>龜鶴亭</title>,<text>龜鶴同遊溪水淸。溪上新亭龜鶴名。鶴淸龜壽誰與伍。主翁乃是龜鶴精。仙舟羽客訪主翁。龜出于淵鶴來迎。長篴纖歌擊鼉鼓。龜獻其壽鶴舞輕。古人絲竹東西巖。主人千載同幽情。</text>
<title>夢罷感懷</title>,<text>昨夜夢羲農。今夜夢周公。如何古大聖。千載精神通。賜語語大古。拜受還如聾。孔聖亦未夢。吾寧不感哀。</text>
<title>輓詞[李廷龜]</title>,<text>九載城東別。三秋嶺外書。風霜寬暮景。水竹繞閒居。世業文章在。恩生老病餘。那堪過故宅。寒草小堂虛。李廷龜</text>
<title>輓詞[郭𡺽]</title>,<text>班心早歲立長身。御史風稜肅搢紳。驚浪偶緣无妄起。聖明猶燭勿欺因。江湖歲暮憂何切。壽樂堂開道不貧。天柱新摧眞一夢。世間那復覩祥麟。高門積德最稱優。世襲貂蟬作勝流。多質爭推周太尉。至淸咸服趙杭州。風霜謬及芝三秀。雨露應沾土一杯。是是非非終自定。直將公議待千秋。世托龍門分義深。自從羈貫侍華簪。孤舟幾被先推力。細草偏蒙遠庇陰。淸節里空堪淚下。白頭賓在竟誰尋。餘香更賴芝蘭茂。萬卷詩書一匣琴。郭𡺽</text>
