<title>伏次先君六十六吟 九世祖文靖公享年六十六。先君癸卯春。感懷作六十六吟。吾今六十六。故不勝感愴。伏次其韻。以示兒孫。</title>,<text>丙戌吾以降。六十年又六。是可謂中壽。揆分亦云足。但恨百無用。鬢髮空雪白。舊業恐失墜。惕惕若履薄。嚴君有遺韻。戒或貽先辱。自顧愧古人。此尤將何贖。惟思敎兒孫。口讀開新學。興廢在勤逸。庶幾鑑前躅。</text>
<title>挽石洞李公 文載</title>,<text>去冬哭柳洞。今春哭石洞。天之㧻吾黨。胡乃若此痛。強欲綴哀挽。情溢辭難控。念我積險釁。夙抱匪莪慟。連綿禍未絶。相繼失伯仲。每毒歡情寡。長悲感目衆。幸賴二兄在。從遊肝肺貢。雨窓對書榻。花堤聯我鞚。或以叙憂愁。或以砭昏瞢。怡怡復切偲。永期餘䄵送。翻驚薤上露。奄藏雲間鳳。阿山宿草衰。德溪寒烟霿。霜風萎芳蘭。大屋摧高棟。年齡未耄期。歸去何倥倊。鄕鄰失依倣。後生迷䂓諷。况我天機淺。那堪心內閧。有過誰垂警。有疑誰折衷。日月曾幾何。東風新解凍。園花紅欲綻。岸柳靑方弄。萬物生意滿。獨公來期空。兒孫家可稱。易戚禮有中。寧看餙柳車。疚甚身癏恫。永訣卽此辰。含淚成哀賵。更孰討心事。無人開酒瓮。深情付一奠。淡醪隨薄糭。已矣不可追。眞耶其非夢。</text>
<title>挽金上舍 瑞徵</title>,<text>戚義兼隣好。交情老更新。行年較十歲。鴈行有三人。追遊弟兄間。講磨期不磷。中年我南爲。夢想徒紛繽。自幸移東岡。源源奉晤頻。頃歲哭仲氏。慟惜增酸辛。况復喪明痛。有甚西河濱。所賴衆孫在。舊業期不淪。萬事任理遣。一生無吟呻。折蓮近暮年。夙志猶少伸。田園樂自足。詩酒興不貧。優遊桑榟裏。殆將八十春。去冬辱書招。溪頭敞華茵。賢豪間靑娥。海錯兼山珍。團欒共一席。歌舞窮昏晨。滿座賀康寧。况我情誼親。自擬百年內。相從送餘辰。那知別未幾。遽報㐫聞臻。忽忽薤上露。嗟嗟草頭塵。新悲劇難堪。故懽唉無因。有疑誰與論。有懷誰與陳。幽兆遽已卜。德嶺空嶙峋。龍輀儼星駕。遠向雲水漘。卧病違扳紼。西望祗愴神。題罷一幅輓。老淚盈衣巾。</text>
<title>暮秋登鳳頭亭</title>,<text>江外秋光老。蕭蕭落葉飛。晩風驅夕浪。不得漾舟歸。</text>
<title>靑溪庵。和黃雲溪。來留于此。要與論易。</title>,<text>有朋自雲谷。道穿萬壑幽。論文忘夜久。山月已西周。</text>
<title>漫吟</title>,<text>雨後山花嫩。風前柳絮紛。松關人不到。獨坐看羲文。</text>
<title>江頭有吟</title>,<text>江頭日將暮。罷膾還傾勺。不須催征鞍。且向溪亭宿。</text>
<title>宿靑溪庵。轉向甘露寺。</title>,<text>少別靑溪庵。行尋黃處士。吟筇不暫閑。遊客還多事。</text>
<title>甘露寺。贈別蘓君 秀瞻。</title>,<text>雨收仙山外。林間花自開。野人携酒至。持勸兩三杯。</text>
<title>將向龍頭。華巖洞口。待李澤溥。</title>,<text>歇馬禁標亭。亭前水自流。情人來不來。極目暮山秋。</text>
<title>題甘露寺</title>,<text>野客偸閒暇。來尋松逕陰。淸談忘夜久。山月到天心。</text>
<title>宿甘露寺</title>,<text>湖外春光晩。溪山着處紅。垂楊亦何事。終日舞春風。</text>
<title>謝鏡臨上人來訪</title>,<text>江村少人事。白日掩柴扉。老衲從何至。淸談久不歸。</text>
<title>送金君 子厚 歸京</title>,<text>君向漢陽去。余望方丈歸。臨歧不忍別。落蘂正紛飛。</text>
<title>浮屠庵。贈慧明上人。</title>,<text>步上浮屠殿。前林雨意遅。山僧亦多事。求我五言詩。</text>
<title>甘露洞中</title>,<text>瘦馬單僮客。靑山白雪中。吟肩頗冷淡。何似灞橋翁。</text>
<title>次舍弟贈一上人</title>,<text>春山花簇簇。古寺路重重。遊客閒無事。雲窓倚暮鍾。元韻 迂窩浩月三千劫。浮雲一萬重。山樓春夜靜。客夢伴踈鍾。</text>
<title>將赴漢陽。贈別舍弟。</title>,<text>丈夫平生志。分明是非間。溪頭此日別。何用各摧肝。</text>
<title>伏次先君惜分陰詩 十四歲作</title>,<text>萬古人生賦此心。勤成逸廢昔猶今。聖惜寸陰賢惜分。如吾當自惜無陰。</text>
<title>謝寬上人置酒邀客</title>,<text>莫論浮世多端事。且倒筵前滿酌杯。柳絮飄零花欲老。春光一去不重來。</text>
<title>二月念日上鳳庵</title>,<text>江南二月雨初晴。岸草生靑水有聲。山鳥却知遊子興。和風嬌語助詩情。</text>
<title>贈智岑上人</title>,<text>山齋縹緲絶塵埃。挾冊來遊世慮灰。多謝老僧情意極。軟泡香飯爲余開。</text>
<title>謝法敏老師來訪華巖</title>,<text>一別如今十三秋。世間雲峀兩悠悠。開襟此日情無倦。不覺斜陽下寺樓。</text>
<title>浮屠庵贈慧明上人</title>,<text>一屐行藏無定處。湖山千里任去留。居僧却喜遺塵意。白剪雲孫文字求。</text>
<title>七夕日入華巖寺。路上口號。</title>,<text>天上佳期此日是。人間一葉梧桐飄。遊客不憚山路濕。寺門秋雨晩蕭蕭。</text>
<title>除夜宿大田</title>,<text>挑盡殘燈強未眠。懷人不禁思悠然。遙知白雪燕山夜。應對寒尊憶去年。時舍弟以書狀官赴燕京故云。</text>
<title>次舍弟用古人一句格</title>,<text>自幸山間事事閑。憐君簿牒未應閑。今聞訟息民無㤪。適性方知吏隱閒。</text>
<title>次晩六崔先生墓文後諸公韻</title>,<text>首陽山上薇客採。七里灘頭垂釣翁。千載遺風人莫繼。今於晩六挹高踪。</text>
<title>新居覆瓦</title>,<text>米生已熟茅茨下。瓦覆新居便覺奢。古人此語眞先獲。不是吾身好侈華。</text>
<title>雲水道中</title>,<text>春雨霏霏添碧波。落花隨水點平沙。角巾散步淸溪上。頓覺閒情一倍加。</text>
<title>次舍弟贈別宗兄 天石 韻</title>,<text>幽齋新結碧山邊。夏蔌春蔬送暮年。爲感老兄千里至。一樽移向舊漁船。自瑞山來。共向山南故云。</text>
<title>重陽爲洞友所邀。強赴會飮。</title>,<text>重陽佳節成高會。美酒淸歌玉笛兼。莫辭取醉籬邊卧。皓首黃花兩不嫌。</text>
<title>文會堂八景 選四首</title>,<text>堂前靈液自涓涓。爲築方堤作小淵。雲影無心來又去。却疑天體失其圓。右方塘雲影天生槐樹自成亭。階上童童一盖靑。政好諸生詩禮習。亦宜遊客醉還醒。右滿庭槐陰門外垂楊綠似烟。萬枝交影鎖山巓。問爾黃鸝何所事。去來終日也蠻綿。右柳上黃鸎愛爾身閑毛又明。山中助得一般淸。却惜還爲口腹累。田頭日日去來輕。右田間白鷺</text>
<title>新築芳溪。用晦翁贈陳道人韻。</title>,<text>新卜傳芳洞。搆成一草庵。石田土更潤。溪水味仍甘。境僻囂塵遠。山明淑氣含。於焉存晩計。誰與作隣堪。</text>
<title>遊風谷寺</title>,<text>生長頭流下。名區着處探。鶴巢雲外樹。猿嘯月中庵。對釋聞哤語。逢仙聽幻談。蓬萊此不遠。更向雪山南。</text>
<title>登白雲臺</title>,<text>暮投甘露寺。晨陟白雲坮。雙樹天花落。雕窓佛畫開。凌霜有孤竹。帶雪見寒梅。老衲還多意。香厨送茗來。</text>
<title>謝信海上人贈紙</title>,<text>一束蓮花紙。山人贈已多。裁形應佛手。濯色定天河。拂拭光凝雪。摩挲面起霞。晴窓試揮筆。詩意十分加。</text>
<title>登華巖普濟樓</title>,<text>山外雨初歇。綠陰重復重。流泉喧萬壑。宿霧鎖千峯。寺靜僧樓寂。池新荷蘂濃。江城知不遠。殘角和踈鍾。</text>
<title>挽安戚載道</title>,<text>族義兼鄰好。交情老更敦。旣憐天質美。且愛德容溫。命薄才無試。年高鄕共尊。八旬還一夢。餘慶佇後昆。</text>
<title>挽房友 斗彬</title>,<text>一死人皆有。如君最可悲。高堂呼子母。陋室喚爺兒。世事槐蟻過。年光隙駒馳。那堪舊遊處。秋色老江湄。</text>
<title>登日月臺聯句 庚辰八月。與舍弟及荗朱伯李德成得甫。同遊方丈。上天王峯。</title>,<text>夜宿神仙窟。朝登日月㙜。得甫。 眼前滄海濶。雲外亂山開。乃心。 魯國看何小。秦船去不回。得甫。 淸都知在此。何用向天台。漢臣。</text>
<title>言志 易簀日强起手書</title>,<text>晝夜陰陽理。平生久自知。功名終累道。富貴且招疵。榮悴何須說。彭殤不足咨。時來又順去。樂命復何疑。</text>
<title>山南文會時呼韵</title>,<text>星洲形勝南東。物色依然圖畫中。老栢曾經神衲手。源泉猶帶昔賢風。卽今文會冠童集。感古高談宇宙空。愧我樗材何所補。惟將小學勉硏窮。</text>
<title>挽李別將</title>,<text>頎然七尺好男子。湖海風流第一人。早業弓刀馳妙譽。晩將琴酒送餘春。從知浮世如過夢。誰料明天不壽仁。往事卽今長已矣。哀歌一曲淚盈巾。</text>
<title>挽盧兄 </title>,<text>風雨梁山血未乾。挽兄今日又摧肝。平津釰合神光晦。大澤龍藏暮浪寒。世事百年悲薤露。人生一枕夢槐安。那堪曩日追遊處。咽咽源泉鎖範巒。</text>
<title>挽金淳昌 之聲</title>,<text>大賢之後有賢孫。夙歲英名動九門。槐院淸班連北極。桐鄕惠澤洽南藩。廉風勵俗頑猶警。厚德薰人薄亦敦。萬事卽今嗟已矣。哀歌一曲淚雙捫。</text>
<title>題華巖寺</title>,<text>開厓鑿谷抗松扃。縹緲樓臺度幾齡。國一遺蹤巖自碧。了空奇蹟竹猶靑。日紅帶雨柔條濕。冬白迎春老蘂零。遊客却忘歸路遠。數聲寒磬暮山暝。</text>
<title>謝仙洞族叔贈硯</title>,<text>誰把端溪紫玉片。巧施雕琢作陶弘。承公爲有千金贈。愧我殊無七步能。注水龍睛新月瑩。濡毫猪▣瑞雲凝。文房日用心靡倦。頓覺詩情一倍增。</text>
<title>靑溪庵讀易有感</title>,<text>鳳城南畔靑溪寺。石作樓臺松作扃。十里雲容千古白。萬重山色一般靑。飛泉動壑知蒙象。皦日浮空認晉形。讀罷羲經立天地。世間萬物徒冥冥。</text>
<title>詠盆菊</title>,<text>搖落風霜百卉殘。憐渠勁節獨凌寒。金英幾入陶公掇。玉蘂曾經屈子餐。風外輕香飛酒斝。月中淸影照詩肝。襟期歲暮欣相得。故近床頭坐卧看。菊有黃白故云金玉。</text>
<title>詠懷</title>,<text>自是淸時一狂士。桂壇雲峀任居居。詩情政爲看經澁。世慮都緣入山踈。雨後岸容明似洗。月中江色澹如虛。此間意味誰能會。無限遐心付太初。</text>
<title>挽林大諫 濩</title>,<text>憶在星溪秋興逸。臨風對酌洗心亭。有時散步蒼崖月。也或垂綸紅蓼汀。南北幾年勞別夢。雲山千里恨晨星。那堪此日題新挽。一曲哀歌雙淚零。</text>
<title>挽鳳城王君 振玉</title>,<text>松岳王風烟霧空。幸看遺裔落南中。損財濟急人無㤪。醅酒留賓譽有終。生並干支情自別。地分龍鳳恨難同。誰知一枕成千古。強綴哀詞涕滿瞳。</text>
<title>挽吳康翎 世周</title>,<text>同庚同業又同隣。童稚交情白髮新。幾歲雲山顔面阻。相思日夜夢魂頻。誰知五馬北歸客。竟作三江南下輴。萬事人間長已矣。不禁懷曩淚盈巾。</text>
<title>伏次先君戊申感恩韻</title>,<text>往在戊申。自上有優老之典。文武朝士中。身顯而親老者。命給衣資食物。是時先君年逾七十。仲兄曾經翰職。故得蒙鴻恩。感激作詩。以寓頌祝。今戊申歲除日。朝家以余年八十三。又特賜米酒魚肉。曠世異數。幷及父子。驚惶感泣。無以仰報。敢次前韻。用伸徵悃。固知拙語不足以塵人眼目。而欲令子孫有所觀感。不墜忠孝之道也。無德無才此老身。飜成八十四年人。琴書是伴忘憂樂。魚鳥相從度朔旬。忽見聖恩今及我。緬懷優典昔榮親。戊申前後吾家慶。一片丹心照萬春。</text>
<title>挽明齋尹先生</title>,<text>尼丘耀彩錦波淸。維我先生禀得精。氣比春風和且惠。姿均崑玉栗而晶。旣承松老傳家訓。更襲牛翁篤學誠。夙遇愍㐫靡所恃。晩蒙殊渥位台卿。幽蘭自馥辭人掇。瑞鳳高翔謝世縈。心似偉元攀栢痛。迹同孤竹採薇情。簞瓢陋巷存深樂。軒冕浮雲豈足榮。千古宗師唯孔孟。一身尊仰卽朱程。眞知實踐仍精詣。繩直規圓又準平。先覺已能開後覺。自明還得使人明。顧玆冥路伊誰指。自幸蒼蠅附驥名。晉鄙德薰凡幾歲。魯資茅塞竟無成。常嗟地遠音容阻。每惜天衢日月征。永擬百年如一事。那期半夜奠雙楹。翻令至道中途絶。遽見高樑大廈傾。適去固知夫子順。失依何耐士林驚。稽疑無與權衡辨。考德誰從義利評。小子殘齡垂七十。杜門終日類聾盲。斯文忽訝徽音斷。時月寧論鄙吝萌。加絰未能遵禮節。至情徒切見墻羹。幽園蕙折芬猶在。滄海珠沉氣自呈。遺韵亦令興懦士。餘風足以起頑氓。卓然所立無人幷。展也其光與日爭。泛泛寰中多促促。悠悠天下儘營營。謾將齊瑟方軒律。誰信燕珉異趙瑛。一閉那堪千歲隔。百身難贖九原行。忍看魯峀愁無色。更覺芝川咽不鳴。白首南州門下客。病違扳紼淚空橫。</text>
<title>挽李澤元</title>,<text>生同里巷長同業。竹馬交情老更新。戚義仍兼姻好篤。騷壇時復酒塲親。中年南北遙相望。暮景逢迎恨未頻。誰料仁人終靳壽。忽驚崑玉遽埋塵。有才無命道何舛。三世連喪運已屯。行路尙應增哽咽。我心寧得不酸辛。蓮堂把臂嗟難再。杏園論懷又孰因。病卧東岡遠執紼。爲題哀輓淚盈巾。</text>
<title>尹鳳溪 揄</title>,<text>與子行年較一歲。少來情義老無渝。幾成瓜葛朱陳好。更見芝蘭氣味孚。講禮論文頻款晤。傷時憂道只長吁。常憐地遠音書隔。豈意天遊日月驅。世事卽今空已矣。人生從古儘嗟乎。纔驚尼峀鸞凰逝。遽報連岡杞梓枯。不忍樽前稀故友。可堪泉下葬醇儒。君歸定對吾亡弟。爲告阿兄淚滿鬚。</text>
<title>挽宋定山 有拭</title>,<text>公之先妣。寔我祖姑。秉心終溫。天報孔孚。螽斯緝兮。蘭芽茁乎。叔也其季。頎然丈夫。才能充容。德與藝俱。奉兄克悌。事親色愉。恕以待人。忠以養吾。存中旣富。驗外斯符。餘事文藻。不足有無。瑞並芝鳳。器侔璉瑚。璞無礦留。玉待價沽。百里憂黎。三載事朱。庶施所學。時乎大渝。衲不合鑿。瑟異好竽。掛冠東門。浪迹南湖。幸見河淸。冀展鵬圖。樓成玉京。駕促雲衢。鳳藏丹霄。驥折長途。魂招客館。櫬返園區。士女若喪。道路興吁。慟極儒林。矧爾吾徒。嗟余小姪。早歲苦孤。賴有諸父。開蒙啓愚。天何不吊。相繼云殂。追惟曩昔。若癏在軀。日月曾幾。存亡制殊。靈辰不住。祖行維晡。禮宜扳紼。病乖置芻。勢雖使然。罪實難逋。聊憑輓幅。敢庸肝刳。</text>
<title>輓詞[前都正崔柱岳]</title>,<text>花樹南城敞勝筵。帶方重會亦因緣。晩爲地主吾知忝。老作天民子是贒。栢府拋榮安素履。林泉隱德享高年。暌違十載仍成訣。星院餘哀寄一篇。</text>
<title>輓詞[李廷瑍]</title>,<text>儒宗衣鉢作靑氊。昌大高門代有賢。鄕社德觀三世享。翰垣名耀九公聯。方瞻斗北懸羣望。遽痛天南晦壽躔。却恨霜臺恩擢命。莫回林下素操堅。南州名閥最公門。聖代崇儒寵禮勤。樂志一閒從古少。世間三達到今聞。異時未襲春風座。平日徒瞻北斗尊。何幸晩來忝瓜葛。典刑猶喜對佳孫。</text>
<title>輓詞[前都事吳大濬]</title>,<text>碩人早志道。林下好修藏。有德從名位。得仁卽壽康。三尊方共仰。一老遽云亡。鄕里他時社。荔蕉寄慕長。高山疇不仰。小子慕偏傾。累世通家好。先人降歲並。巋然瞻魯殿。倏爾沒晨星。孤露悲何極。臨章涕自零。白髮紅顔道氣濃。燁如仙子坐長松。龐床納拜纔前歲。想像今朝倍愴悰。頭流南國欝嵯峨。中有高人獨寤歌。虎逝龍亡還一夕。蒼崖但見九磨。</text>
<title>輓詞[尹和敎]</title>,<text>南來凶報眞耶夢。欲語生平聲轉呑。和順積中華發外。範儀秀異玉無痕。兩家世誼兼姻好。百世儒宗仰德尊。束帛幾蒙招隱禮。考盤無意出山門。薰陶詩禮家庭訓。磨琢酉峯伯仲間。一夜老星遽晦彩。後生安仰涕空潸。</text>
<title>輓詞[前判官鄭東里]</title>,<text>允矣夫公君子人。嘉言懿行任天眞。諄諄至誨薰鄕塾。落落高標動搢紳。九袠遐齡仁得壽。七章崇品寵榮身。盈庭蘭玉賢而俊。佇見方來福履新。</text>
<title>輓詞[進士尹道涵]</title>,<text>天上麒麟特地仙。髫齡志道襲靑氊。名尊南斗瞻望重。守固東岡德業全。束帛頻煩隆寵典。浮殽調鎭作韋絃。龍亡虎逝今安放。欲寫哀章涕自漣。</text>
<title>輓詞[前參奉尹時敎]</title>,<text>平生每恨未知面。幾向桐江夢釣磯。栢府寧回蓬蓽跡。貂蟬不換薜蘿衣。兩家婿婦偕亡慟。半世朱陳一㨾唏。大老如今嗟易簀。士林從此更誰歸。</text>
<title>輓詞[高道說]</title>,<text>高年宿德世稱名。林壑平生素履貞。心學師門承訓誨。㫌招聖世溢恩榮。蘭摧往日寧堪痛。鳳去今朝更愴情。兩世源源親誼盡。欲題輓語淚雙傾。</text>
<title>輓詞[梁重泰]</title>,<text>八十誰言呂尙如。渭川堪笑上周車。西河已落靑襟淚。北闕休飛紫鳳書。淸白家傳千載下。文章世業二難餘。鷹山正與酉峯碧。後世人應式舊閭。</text>
<title>輓詞[李廣憲]</title>,<text>淸門鉅德象前賢。三達尊中福履全。丹桂子生秋月魄。少微星入老人躔。斯文矜式天猶憗。向裏功夫晩更專。從古香山通地府。白頭浮世送君先。</text>
<title>輓詞[韓履相]</title>,<text>不應吾道卽沉淪。豈意天公喪此人。事業修齊誠正學。行年八十五年春。半庭梧月留殘照。一室琴書閉素塵。從此儒林長寂寞。謾敎親友倍傷神。回看楓嶽舊遊地。九老人中又减人。哭季當時無限淚。誄公今夕更霑巾。</text>
