<title>時雨化之賦 幷序</title>,<text>洪範曰。土爰稼穡。九峯曰。土之功。莫盛於稼穡。故獨以稼穡言之。愚亦謂草木生成。皆資時雨。而時雨之功。莫盛於稼穡。化之之可見者。亦莫近於稼穡。故指稼穡爲言。夙余有事於明農。效樊遲之學稼。秉良耜之畟畟。藝嘉糓於春野。憫原田之告病。嘆我稼之不茂。幸上天之同雲。降霢霂於下土。旣優旣渥兮。澆洽之功斯普。旣霑旣足兮。沛然之澤誰禦。野蔽芃芃之禾。疇盈薿薿之黍。咸發榮而滋長。孰一物不被其澤。回生意於枯枝。發靑輝於衰葉。綠繞兮爭茂。勃然其達之驛驛。條達兮疏暢。藹乎受氣之厭厭。幾見困於旱虐。望甘澍之一霑。時哉時哉兮。美佳雨之知節。日欣欣而向榮。竟如茨而如櫛。恩廣被於斯須。澤遍及於不日。偉造物之功用。羌不可以忖度。潤之無聲兮。非驟集而害長。長之自然兮。豈揠之而助長。覽時雨之化化。引物理而稱量。彼君子之敎人。實與此而相合。推一己之所樂。得英材而敎育。日循循而善誘。夫豈止於問答。憤而後發。佳雨之惟時者也。養而成性。佳雨之化之者也。語之而不惰。物生而日滋者也。進之而不止。物盛而益茂者也。敎不倦也。旣雨而又雨。德造極也。旣秀而能實。雨苟不化。糓雖嘉兮奚益。聖苟不敎。質雖美兮何若。吾然後知亞聖之一言。信取譬之深切。嗚呼。雨浹兮物化。聖教兮人興。顔曾待夫子化之。是夫子作時雨於顔曾。兩程待濂溪化之。是濂溪亦爲雨於兩程。自聖賢之云亡。慨時雨之不作。曰余私淑諸人。挹前修之餘澤。且將涵泳乎本根。庶見枝葉之郁郁也。</text>
<title>笑牽牛賦</title>,<text>銀漢橋成。靈鵲役訖。今夕何夕。七月之七。停織錦之龍梭。會河西之好逑。夫何唐帝之猖狂。謾寄笑於牽牛。憑一時之寵樂。哂兩美之會少。當焚繡之初年。勤勵精於治道。蔚賢材之登用。藹休祥之畢集。靜四海之無虞。亦治平之日月。心一移於怠荒。相奸諛兮屛忠直。納乾坤於醉鄕。偏雨露於金穴。倚新粧兮何人。實漢家之飛燕。收三千之寵愛。做一身之恩眷。旣當夕而專夜。又何詠夫小星。時蓐收之行秋。扇微凉於掖庭。長生殿上兮。値乞巧之良辰。翡翠衾中兮。成誓說之申申。曰三生之好緣。我二人兮共貞。鳥比翼兮枝連理。期不負乎芳盟。彼天孫與河鼓。慨懽愛之中絶。隔一水之盈盈。空悵望兮脈脈。縱一歲之一會。柰期年之契闊。嗟攄懷之未了。已靈官之催發。灑玉淚於金風。作人間之滂沱。豈若同輦而同稠。永百歲而靡他。想今宵之會合。曾不滿夫一哂。然責人之徒明。昧自己之戒愼。付塞酥於胡雛。任惡臥於錦襁。速漁陽之逆亂。忘賊本之在傍。六軍駐馬而不發。環子忽縊於馬嵬。聞零雨兮斷腸。攬榴樹而增悲。邈香魂之不返。靳夢裏之一見。經佳節兮幾年。慕牛女之會面。何昔日之冷笑。今反爲此歆羨。徒見譏於千載。孰不爲君而一惜。效謫仙之仰天大笑。明皇笑牽牛於七夕也。</text>
<title>到淸遠亭。邀尹士淵。全菊坡諱元發亭</title>,<text>好是春江上。垂楊映碧波。相攜一樽酒。對酌興如何。</text>
<title>代人作 二首</title>,<text>與君相別日。同上小孤臺。君如臺下水。一去不還來。光風樓畔鏡湖濱。兩地開花一㨾春。可愛可憐猶未折。含情空作斷腸人。</text>
<title>家居 二首</title>,<text>五載休干祿。連年學忍飢。身閒心自樂。守固志何移。糲飯腸鳴夕。農談客到時。此間無所望。惟恨太平遲。作吏雖云汙。居家不救飢。囊空田早穡。屋漏席頻移。爲祿殊前日。安貧政此時。除農更何事。學稼效樊遲。</text>
<title>野興</title>,<text>門前稻熟堪爲飯。舍後綿開可作衣。午睡正甘風榻上。兒童忽報打魚歸。</text>
<title>苦雨</title>,<text>滂沱十日雨。柰此三農何。催長麥頭耳。橫奔隴上波。干戈如未戢。儲峙恐無多。畎𤱈猶憂國。知誰着綺羅。</text>
<title>送柳公希霖按察海西 公嘗赴京得罪。徒配迎曙。</title>,<text>宦海升沈幾變移。煌煌龍節又重麾。獻箴丹扆應輸悃。遺愛江西定竪碑。星彩已流辭闕曉。日光稍隔出關時。才慙逸少先嘗炙。惜別樽前獨涕洟。</text>
<title>贈張把揔 姓張。故多用張氏故事。</title>,<text>金鞭初着浙江頭。萬里東征海一陬。燕子樓中人欲老。龍州館裏客添愁。明珠滿橐詩千首。紫電橫空丈八矛。別利從來在盤錯。運籌應不讓留侯。</text>
<title>次呂聖遇過黃蔚山故居韵 黃守蔚山。坐贓廢錮。</title>,<text>客路那堪吊古愁。騷壇無主水空流。誤身身後猶遺恨。仙舃休尋古蔚州。</text>
<title>呈方游擊 時新○公自水原啓行之日。送情人還王京。期以後日。及送納馬人。爲薜家所留。只寄諺札。想公不無怨。故作此奉呈。</title>,<text>人間離恨太悠悠。揔爲多魔不自由。碧玉去時喬閤阻。素娥歸處月宮幽。小牋謾說千般思。孤館難堪獨旦愁。此夜冤氛應射斗。未知誰怨又誰尤。</text>
<title>次全兄 汝沃 梅蓮二律韵</title>,<text>慇懃栽植傍高堂。風骨淸姝異衆香。春信初回花已白。夏炎纔動實先黃。不嫌綠葉腓秋日。最愛寒葩傲臘霜。棐几明窓期耐久。夢魂那復到名塲。右梅巧荒坡作少塘。滿塘都是水仙香。淸姿豈愧稱君子。富艶端宜慰僻鄕。欣斟葉裏三盃釀。不羨峯頭十丈長。莫道濂溪貽說後。無人千載揖遺芳。右蓮</text>
<title>登頭流山天王峯</title>,<text>爲探方丈勝。留宿最高峯。西塞長雲白。東溟旭照紅。快睹南遊足。奇巒北望重。平生介滯志。今日蕩胷中。又智異秋容濃又淡。欲模安得筆如杠。秦皇虛遣童男女。不識神仙在此邦。</text>
<title>次趙棐元 翊 韻 二首</title>,<text>誅茅卜築任閑閑。地僻衡門設亦關。列岫攢空如拱璧。跳波觸石似鳴環。休將心事求他境。且養天眞老此間。却笑風塵名利客。一生乾沒不知還。基川之上竹溪湄。占得淸幽俗事稀。風碎鳥聲驚午枕。月和烟縷可荊扉。濁醪釀熟堪邀客。糲飯炊成足救飢。榮辱半生吾已飽。欲從君去學忘機。</text>
<title>酬趙安仲 靖○二首</title>,<text>別來知幾日。華髮已盈簪。坐費鈴齋嘯。遙思澤畔吟。惡懷隨歲長。離恨共春深。世乏鍾期耳。何心擬鼓琴。可惜倚樓子。一鳴旋謝簪。江山添筆力。風月共行吟。素節窮猶確。丹衷謫更深。世人渾不識。煮鶴謾燒琴。</text>
<title>寄朴公 幹 兼呈文子善</title>,<text>放豚入笠何煩縶。蝕日重明不損輝。故人莫念前時惡。五十方知四十非。</text>
<title>留別李鰲相 恒福○二首</title>,<text>東來席不暖。西去策頻揮。草草功名薄。悠悠事業違。離思天涯苦。歡情老境非。平生堪恨處。留別相公歸。不免蒼蠅穢。誰將巨扇揮。灾隨車共至。謗與實相違。浮世情難料。衰年罪已非。臨別多感歎。開宴送西歸。</text>
<title>敬次東園相公贐行韻 相公姓金名貴榮○丁丑。將赴一善黌官。辭東園公。公以古風一篇贐之。故次呈。</title>,<text>晠世才德優。科第本不宜。妙年無文學。鄧禹何能爲。昔年蒙厚眷。今日坐春風。一篇頂針足。敢不倍新功。附原韻科第摘頷髭。妙年無不宜。酸寒郡文學。鄧禹亦曾爲。盤中有苜蓿。座上團春風。提撕媚學子。且可加新功。</text>
<title>豐基時。和贈鄭穆如。允穆○時淸風子以詩謝之。故又和之。</title>,<text>公擾奪人意。還慙今問之。文章曾所仰。貧病已傷時。晩贈君何謝。有過我欲規。秋懷多客館。鄕夢果頻誰。附原韻貧病人皆棄。公何獨問之。詞華驚後代。德義服當時。小白秋將晩。琴軒月欲規。天然得佳句。妙趣共傳誰。</text>
<title>贈金任甫赴召</title>,<text>作宰咸寧近故鄕。錦箕當日眩甘棠。明時置散知才薄。幽榻看書覺味長。多君經幄承三接。恨我陽關欠一觴。重席辨疑餘事耳。格非應不負吾王。</text>
<title>禮山縣。次尹伯說韵。二首</title>,<text>長鋏塵迷彩欲殘。郵官契活苦酸寒。佳肴美酒渾無賴。却憶田家苜蓿盤。客夢初回蠟燭殘。五更風露覺身寒。憑君莫說休官事。林下曾無隱者盤。</text>
<title>遊道南書院偶吟 時院長金斯文。有約而不待。</title>,<text>雨足江肥浪幾層。明窓靜几愜孤憑。幽賞也同看竹客。主人存否問何曾。</text>
<title>偶吟嘲仁弘</title>,<text>遠志出山爲小草。却隨烏喙毒淸流。九原如作雷龍老。肯向今時許可不。</text>
<title>七月見梨花</title>,<text>秋日開花兩三枝。雖花無子亦堪悲。殘粧不及靑春色。恰似孀婆再嫁時。</text>
<title>戲贈沈士敬</title>,<text>近世文衡苦不平。秋毫爲重泰山輕。憐君已迫從心境。謾作天根月窟行。</text>
<title>次沈士敬韵 二首</title>,<text>弦矢年前別。離懷積若丘。忽聞留近邑。將擬抵芳洲。開眉期一見。隔夜似三秋。豈料中途改。居然倍我愁。茅屋荒村裏。臨流更背丘。嵐光迷北岫。練色繞南洲。浴月宵如晝。留飈夏似秋。猶回騷客駕。箕錦使人愁。</text>
<title>效岑嘉州蜀葵花體。戲贈張參奉士諴。</title>,<text>昨日新人至。今日舊人棄。昨日家道成。今日家道傾。因婦賢愚家盛衰。不係老少與姸媸。迎新送舊君莫取。君不見純良婦。</text>
<title>題從政圖</title>,<text>人世功名紙上爭。宦道翻覆亦分明。黃粱未熟呼聲絶。恰似邯鄲一夢驚。</text>
<title>與張雲擧 翎，鄭穆如 允穆，李仲明 燦。會鄕校唱和。</title>,<text>宮墻高數仞。今日幸從遊。餘韵無人續。眞源孰能搜。遺風掃地盡。過㥘滿天留。吾黨二三子。殘年約共修。</text>
<title>壬午春。余宰咸寧。釋菜後與鄕中老少。講小學於明倫堂。謹次慕齋金先生板上韵唱和。</title>,<text>座對儼如臨聖師。先生題扁又於斯。眞源一脈煌煌揭。敢不提撕十二時。小學書眞百世師。程朱正脈寓於斯。諸君勉盡修行力。共作醇儒輔聖時。附慕齋原韵</text>
<title>上元日。謝趙棐元送酒。</title>,<text>羅雀門前嘆世情。感君送酒酒盈甁。本欲治聾聾又甚。醉眠難聽疾雷聲。</text>
<title>甲午四月。以武科別試試官赴統營。試取武士畢。與權都元帥慄，李統相舜臣，全羅左水使李億祺，忠淸水使具思稷，長興府使黃世德，固城郡守趙凝道，熊川縣監李雲龍。謹和李統相閑山島吟一絶。呈李統相。</title>,<text>忠烈秋霜凜。聲名北斗高。腥塵掃未盡。夜夜撫龍刀。水國秋光暮。驚寒鴈陣高。憂心輾轉夜。殘月滿弓刀。附忠武公原韵</text>
<title>南石亭 二首</title>,<text>山繞水南石起頭。亭因巖號日生幽。漁歌互答驚閑夢。逸興時來陟晩丘。冬誦夏絃工令足。綿開稻熟治生優。滄江月上明窓靜。浮世經營百不求。居然泉石我莬裘。何必尋山更縮頭。安心晦跡斯爲隱。寓興怡神便可休。名花爛日樽醪到。有友來時拙句酬。背巖臨水仍成屋。南石老人好藏修。附淸臺權公次韻舊識南亭枕水頭。卜居林麓更淸幽。鶴山東眺新開戶。龜石南尋陟晩丘。志士心期高竹翠。吾儒事業六經優。箇中自有眞消息。肯向他岐枉了求。桐江垂釣古羊裘。諫議華銜掉我頭。理數豈能探到極。工夫祗欲老無休。詩逢勝景詠時詠。酒遇佳朋酬處酬。竹塢松壇托晩契。培根鋤草日治修。</text>
<title>南石亭八景</title>,<text>江上孤山立獨松。松陰山影日相逢。波心月到連天碧。偃蹇蒼翠爲誰容。孤山獨松滿江蕭雨碧潭空。漁火棗淵點點紅。盡日忘幾磯上坐。夫何一箇兮漁翁。棗淵漁翁海翁料理太多術。釀出山頭一片月。翻然化作光明燭。夜夜慇懃入我室。鶴駕新月千秋遙想舜韶琴。飛鳳高捿潁水南。佳氣葱葱烟雨織。雲端一抹鎖晴嵐。鳳岫晴嵐大野茫茫橫短笛。斜陽芳草和烟綠。倒騎黃犢雙雙去。帶得昇平任意樂。江浦牧笛穡事紛紜發互歌。箇中淸興較誰多。商淸宮濁無人識。短曲狂謠盡日和。潁野農歌蒼蒼甲岫杳無分。但看溶溶遠遠雲。須臾注得沛然雨。慰滿三農佐聖君。甲岫歸雲孤菴夜夜掛長燈。菴在山頭第一層。堪笑如來虛寂理。謾傳千秋孰能憑。佛菴懸燈附淸臺次韻百丈山頭一樹松。孤高雙節兩相逢。波濤觸處嵯峨態。霜雪侵時偃蹇容。游魚潑潑碧潭空。風靜蘆洲夕照紅。誰把釣竿磯上立。傍人看似渭濱翁。仙人手裏弄奇術。捧出黃昏山上月。翩然鶴駕忽無跡。只有淸光來滿室。虞庭何日奏薰琴。祥鳳高飛洛水南。千古太平佳氣像。雨餘濃綠有山嵐。何處牧童吹長笛。一聲二聲春草綠。草間放犢渾閒了。日暖風輕心自樂。東阡北陌起農歌。今歲田功個裏多。宮濁商淸渠豈解。心和然後自聲和。甲岫微茫遠莫分。斜陽惟見一條雲。老龍頃刻成雷雨。應作商霖佐聖君。如來長夜自懸燈。只在西菴最上層。安得渠心明似許。虛無一法竟難憑。</text>
<title>草洞山居。次朱夫子雲谷詩一絶。</title>,<text>草洞幽而深。端宜遯世客。居然托晩趣。今日我泉石。</text>
<title>又次雲谷雜詠 十二首</title>,<text>老夫看書倦。攜筇上前嶺。欲訪幽深界。還嫌巖路永。盡日歸未歸。我懷自耿耿。登山山中多㬥風。風來振林木。屋破偏驚寒。巖仄却恐覆。閉門深縮頭。不語心自恧。値風山月皎如燭。起視天容肅。不妨明昏衢。最喜照我屋。有時出門見。聊以媚幽獨。翫月遠客何辛勤。才到日已夕。感君多跋涉。底事到窮極。厚意終難謝。枉尋山路黑。謝客凡事有早晩。農功不可緩。所以著月令。布列卷中滿。但務服田穡。何論長且短。勞農道在日用間。不必求玄冥。義理分析處。毫釐固可爭。如不得其明。此心何敢寧。講道所懷同心子。渾忘從我遊。不念思想苦。但知道路悠。山中叢桂幽。歲暮日夷猶。懷人草洞多窮僻。無人識某丘。居然不能去。有時發閒愁。放杖時出門。其誰與我遊。倦遊欲窺前人迹。盡日掩柴關。詩寧從古氣。筆則誅淫姦。修書將遺後。優遊老此間。修書林屋幽而閴。靜坐豈生厭。老病隨年甚。邀宜試針砭。山居無事爲。聊以絶妄念。宴坐斜陽入洞口。山月生脚底。雲濕迷幽徑。溪添沒石齒。可愛東流水。潺潺亦千里。下山小窩甘獨處。不識春與秋。蒼厓聊自愛。狂塵任彼浮。興到床琴彈。足以銷吾憂。還家</text>
<title>次郭醴泉韻 郭有入在忘身不在官之句</title>,<text>聯鑣跋涉向商山。姸唱佳酬歎道難。末句一言吾不信。忘身元自不忘官。</text>
<title>訪黃公直 時幹 不遇</title>,<text>取途違捷徑。要與故人逢。聞今在偃室。歸去恨重重。</text>
<title>題公直淨友亭。用東隱韵。二首</title>,<text>綠沼抽紅秋作春。天然去飾可幽人。憑君莫道花王好。淸濁殊科隔幾塵。太和湯美挽回春。君子花開是故人。契合不須愁索寞。盟深何事踏紅塵。</text>
<title>次淨友亭十詠韵</title>,<text>綠遍沿溪十里橫。牧童驅畜布林坰。誰教更遣烟和雨。須速龍眠可上屛。草浦烟雨隨意生成詎待栽。受霜能染冒霜開。幽姿正令幽人賞。宜對芳樽倒玉盃。立巖楓林春來無物不催詩。何况山花起勞疲。杖策遙看看正好。餘輝更蘸碧溪湄。北坡春花導川能勝旱炎天。秋穀方成水陸田。從此不虞艱食患。今年鼓腹又明年。南郊秋稼歲暮窮陰氣勢豪。釀成飛雪似鷴毛。白盡漫山松栢樹。剩看西北玉峯高。鶴岫積雪斜日三竿景欲微。金光成柱照荊扉。無窮好意知誰駐。却怕黃昏未暮歸。烏村落照引些渠水潑潑長。注此荷花半畝塘。綠暗紅堆生意足。夜深贏得襲淸香。蓮塘灌水春信寥寥意已盈。臘前猶帶雪霜明。對月看花雨奇絶。少人知得孰能爭。梅壇步月石竇淵泉十分淸。考槃人可濯斯纓。濯來幷與塵心去。胷次緣何有不平。石潭濯纓十尺綸垂數尺深。游鱗呑餌迭相尋。聊着此間閒適意。豈於魚上費機心。柳岸垂釣</text>
<title>養拙堂八景 堂在葛山</title>,<text>紅艶成山迷紫霞。好風時送暗香傳。閒中默會天然意。儘是無爲造化權。幽洞春花爽氣凄凄滿一樓。銀河誰復洗天眸。山椒半夜懸明鏡。牕外疎簾不下鉤。城嶺秋月倒射西峯山政明。影隨林霧巧相縈。齊飛更有霞邊。挑却騷壇無限情。娥山落照峯巒聳玉繞南維。皓色嵯峨暮更奇。嬴得此間千萬興。不須驢背㱀寒眉。鶴峯暮雪垂綸終日豈求魚。要着閒人意自如。薄暮歸來群動息。一輪孤月在淸渠。南溪釣魚采采盈筐不厭多。步隨幽谷陟嵯峨。歸來煮作村家味。絶勝天庖烹紫駝。北嶽採蕨一聲長嘯暮雲深。響繞瓊林和百禽。舒却千年憤懣氣。胷中焉有不平心。松皋晩嘯滿園黃菊疊金錢。牀上還添酒似泉。竟夜不辭花下飮。令人翻作醉鄕仙。菊園夜酌</text>
<title>自遣</title>,<text>不好名塲騖。還甘陋巷休。詩從三上得。理向一中求。安分貧猶樂。知幾仕可憂。茅簷坐終日。無悔亦無尤。又山巒作屛障。松籟擬笙琴。誰敎善畫手。寫我卜居深。</text>
<title>題梧枕</title>,<text>暫借棲鳳樹。安眠夢蝶帷。覺吾心上樂。猶勝曲肱時。</text>
<title>送蔡樂而上洛</title>,<text>朝家方建欽天閣。巧思如今捨子誰。堪笑老臣無一藝。棄捐鄕曲枉明時。</text>
<title>詠盧杞 意指仁弘</title>,<text>黃閣當年事業何。至今人道大奸邪。不若水精宮裏住。餐霞經盡一生涯。</text>
<title>對酒偶吟</title>,<text>金吾織路似奔梭。頃刻猶聞四五過。時事漸生何日定。聊斟魯酒聽巴歌。</text>
<title>詠漢文 譏廢朝殺大君</title>,<text>恭儉德成安弋綈。縫舂歌罷恤孤兒。天下至今稱聖主。賈生何事獨傷時。</text>
<title>泰村幽居吟 二首</title>,<text>幽居無所事。迎送會心賓。翫物渾忘世。看書漸覺新。詩瘦還苦格。月到却淸神。三泰於焉得。優遊足此身。筮仕逾三紀。居官僅十春。門前可羅雀。甑裏欲生塵。逐利違今世。安貧慕古人。兒孫滿膝下。長使兩眉伸。</text>
<title>詠梅實</title>,<text>庭梅有佳實。可愛亦堪憐。自黃烟雨裏。調鼎更何年。</text>
<title>觀梅</title>,<text>雪裏梅花月下看。貞心歲暮飽淸寒。比方千古知誰似。孤竹遺風獨一般。</text>
<title>臥病</title>,<text>誰敎鬼蜮起西南。再慍楓宸乙夜心。沐浴孤臣徒彳亍。不堪衰病苦相侵。</text>
<title>泊舟驪江</title>,<text>萬頃蒼波萬斛船。微瀾細起月娟娟。不知烟寺藏何處。風送鍾聲到枕邊。</text>
<title>中和節有感 唐時以二月初一日。爲中和節。</title>,<text>讀書曾近御牀前。屈指于今四十年。警欬玉音猶在耳。不堪西望獨潸然。</text>
<title>贈朴子挺使日本</title>,<text>卉服來輸欵塞誠。爲傳關伯𠚹諸平。國讎已假他人復。恩典今憑敕使行。紓患何煩端木辯。埋金應效杜暹淸。須將異域山川勝。綴入新詩貯滿籝。</text>
<title>李連源家留別諸同年</title>,<text>白髮靑衫一半刺。弟兄相送幸如何。逢塲已覺同年少。別恨應知異日多。淸談愜處風生席。美酒傾來面欲酡。此會他年如可續。念余流落在天涯。</text>
<title>襄陽東軒次板上韵 掌試時</title>,<text>襄陽城上已棲鴉。戰藝方酣士未譁。取解不用三古字。奏名誰折一枝花。小春竣事蓂初茁。永夜啣盃斗欲斜。芳躅莫嫌留尺素。他年面目對家家。</text>
<title>快雨</title>,<text>勢若翻盆風與俱。須臾洗盡一烘爐。普垂膏澤優農𤱈。穩送微凉慰病軀。百糓盈家差可冀。漫膚多汗庶無虞。老夫久閉哦詩口。喜極如今把鼠鬚。</text>
<title>安貧</title>,<text>曾作邯鄲病裏身。歸來着力學安貧。此心無復求溫飽。糲飯鶉衣送一春。</text>
<title>早春</title>,<text>奪序其如顓頊何。新年都未見芳華。東風送雨傳春信。開盡寒梅一樹花。</text>
<title>三休吟</title>,<text>飯糲羹藜飽過休。看詩閱史倦來休。不堪午睡迷蝴蝶。象戲驅魔去却休。</text>
<title>過鷹巖</title>,<text>鷹巖不見鷹。雄雉恣飛騰。何殊鐵爐步。名與實難憑。</text>
<title>送姜晉昌君 絪 遞尙牧還朝</title>,<text>扈駕豐功紀太常。聊因晝錦佩銅章。居官淸苦彌三載。待下恩威並一塲。春思滿懷恒拍拍。善言盈耳尙洋洋。旋車此日雲泥隔。老境難堪別恨長。</text>
<title>送土主李士美瓜滿還洛 二首</title>,<text>昔居一洞愁相阻。何幸吾州佩虎符。冰檗六期消息好。龔黃百里困窮甦。樽前飮量君如海。鏡裏衰容我似蒲。從此迢迢南北闊。兩鄕東望月輪高。瓜滿何由借一年。華輈遙向洛城旋。中丞若問吾棲息。陋巷貧居只樂天。</text>
<title>食貧嘆</title>,<text>去年貧甚今年貧。去歲猶儲三豆種。今年刈麥無可播。犂掛屛處牛休隴。牛閒犂棄不柰何。却怕明年貧更重。誰家廏馬厭食粟。肥肉庖中長自奉。不念蒼生仰屋歎。科外庸調空作俑。我尙艱苦况他人。欲叫君門愧官冗。</text>
<title>聞韓牧伯子善構蓮亭</title>,<text>山南曾作一廛氓。調病龍州半歲停。城裏偶聞開勝境。憊餘猶欲坐華亭。步月襪從波上看。量珠聲向雨中聆。一身憔悴空延佇。却羨明公似健丁。</text>
<title>艾湯</title>,<text>陽坡春尙早。採掇只蕭芽。生意寒猶足。芳心暖更加。作羹和雉肉。𤒈火斫松查。絶勝烹龍鳳。何須羨富家。</text>
<title>觀物吟</title>,<text>牛無上齒虎無角。天道均齊付與宜。因觀宦路升沈事。陟未皆歡黜未悲。</text>
<title>聞縶鷄司晨</title>,<text>文王羑里演羲易。黃覇拘幽受尙書。翰音縲洩猶時夜。物亦能全稟賦初。</text>
<title>次李叔平 埈 韵。寄金晦仲。</title>,<text>幕職由來在善謀。莫耽花柳浪遨遊。若將桑土綢繆戶。陰雨雖多豈足愁。</text>
<title>姜察訪生辰宴席上作</title>,<text>八十翁扶九十兄。人間稀事足瞻聆。一年一度樂今夕。好享百齡加百齡。</text>
<title>秋夜</title>,<text>老去病相侵。中宵恨益深。夢回眠不得。亂耳草蟲吟。</text>
<title>遞蔚州作 二首</title>,<text>前車旣覆後車隨。㹅爲吾儕命道巇。解綬歸田猶不惡。可憐民瘼孰能醫。千里分符近海涯。纔來旋去恨如何。欲將小惠舒民力。豈料歸時費更多。</text>
<title>牧童</title>,<text>天地雖云廣。尙憂藏處難。何如牛背上。閒適此心寬。</text>
<title>李兵使出示其王父舊交思舊詩。仍次其韻。兵使王父爲恩津時。有識面之分。其父與余同官。又與兵使同僚。故云三世。</title>,<text>昔忝湖西一督郵。恩津烟月幸追遊。豈知三世緣猶在。此日悲歡兩不收。</text>
<title>次王荊公謝安墩詩 二首</title>,<text>字與名同意不同。昭昭事業汗靑中。墩若有知思謝傳。豈能移姓屬荊公。晩書三字悔何追。回首乾坤異昔時。可笑當年空索價。許身周呂與商伊。</text>
<title>趙棐仲連喪三妾。戲作一絶。</title>,<text>半世香閨哭二鳳。衰年側室泣三娘。若敎萬德爲君配。男不爲鰥女未孀。</text>
<title>月明塚 月明。沙斤驛女也。念夫病死。葬于山頂。歲旱。隳其塚土則雨。</title>,<text>金石貞心磨不磷。糓雖貽戚死同墳。能敎萬古扶倫紀。又向三農作雨雲。</text>
<title>萬德塚 萬德。亦驛女也。九嫁九孀。好事者連塋而葬。萬德死。又葬九塚之下。在月明塚下。</title>,<text>隨嫁隨亡過此生。九爲孀婦幾傷情。山腰十塚累累在。地下千秋愧月明。</text>
<title>詠冰</title>,<text>稟形寒月玉爲身。淨盡元無一點塵。世道漸微多變怪。却隨流俗作眞人。</text>
<title>詠鳩。次松溪韻。</title>,<text>鳩婦鳴林雨未收。雄鳩喚婦雨方休。鳩性自知陰與霽。在天晴雨豈干鳩。</text>
<title>商山城下。次杜工部贈鄭廣文韵。</title>,<text>到官無公舍。賃屋西城下。信宿每歸來。任他人笑罵。爲貧送一年。龜背那成氊。方欲送窮鬼。倉官靳俸錢。置散宜黌舍。不卑師柳下。幸遭官長賢。曠蕩何曾罵。樽酒慰殘年。屢肆鈴閣氊。雖無俸亦足。况望源明錢。</text>
<title>次琴彦康 愷 宿白雲洞。與群玉唱和韵。</title>,<text>松檜風生靈籟鳴。一樽相對一燈明。遙知觴詠雍容處。應聚奎星與德星。</text>
<title>次沈士敬韻</title>,<text>多謝竹西老。投詩速我來。似寒思挾纊。如渇欲嘗梅。龍鍾薪未採。彳亍眼空擡。待得秋蘇去。看君倚馬材。</text>
<title>傷時。用前韵。</title>,<text>世事何堪說。頻聞塞警來。登壇皆怯懦。調鼎乏鹽梅。長策愁難振。頹綱恨未擡。扶顚第一義。宜得棟樑材。</text>
<title>川上觀魚。藉莎小睡。偶吟。</title>,<text>誤落紅塵三十年。夢魂長繞故山川。如今始遂歸休志。藉草臨溪穩着眠。</text>
<title>觀鵲哺雛有感</title>,<text>鵲子分飛各異林。雄雌含哺去相尋。萬古慈天均物我。唐皇玄肅獨何心。</text>
<title>[聞姜元帥弘立擧軍降] 二首</title>,<text>畏死投降苟保生。却將和議誤宸情。宜稱未死臣而已。可笑猶書舊職名。在軍君令尙枝梧。無骨何從一紙書。居然解甲甘臣服。冎裂千般罪有餘。</text>
<title>謝李咸悅惠梳</title>,<text>四梳封寄意頗懃。箇箇堅精不可云。刮盡老夫頭上屑。淸晨開帖便思君。</text>
<title>贈沈士敬 二首</title>,<text>行路泥融夷似險。旅窓無睡夜如年。邑宰厭賓閽禁緊。客當題午卽回鞭。監稅無他政。惟宜料量平。罔俾洪知縣。能專薄斂名。洪曾爲監稅之任。有政聲。士敬不然。故詩以勉之。</text>
<title>槐花</title>,<text>憶得少時偕計去。開花當日着鞭忙。老來只怕無麰麥。喜見年年滿樹黃。</text>
<title>題金君憑獨樂亭</title>,<text>話舊酒盈觴。棗丹栗亦黃。與君同一醉。先作小重陽。</text>
<title>送趙寧海赴燕都</title>,<text>國初浮海自朝天。旱路行今二百年。誰遣胡塵迷鶴野。遙偕詔使泛鰍船。蜚簾織路徐延境。海若恬波穩送燕。絃誦飽聞齊魯地。歸來須向故人傳。</text>
<title>赴黃七峯設酌醉呈</title>,<text>策疲來到故人家。簫鼓聲中日已斜。靑綠滿山風景好。不妨樽酒答年華。</text>
<title>續和老翁歌</title>,<text>茫茫宇宙內。多事造物翁。千古英雄置何處。罰汝金谷酒數同。</text>
<title>輓再從兄 崇獻</title>,<text>己午年中多餓死。有男而孝保餘生。歸來故土三間構。開墾新田百穀成。誰知溫飽終身樂。盡是晨昏養志誠。送死又能兼易戚。幾人身後事如兄。</text>
<title>不忍更雙飛詩 七言長篇</title>,<text>劉公號泣激百禽。翟子悲哀能感狵。由來有誠必有應。捷於鍾聲隨所撞。誰將貞操感玄禽。李氏千載名無雙。當年身作未亡人。隻影獨對幽閨釭。簷間借與燕雙飛。暖風晴日鳴紗窓。無端一夕舞影孤。拂衣誰與遊澄江。淸秋又値謝巢辰。慘憺將身歸故邦。孤飛今日昔年容。足縷暗激佳人腔。應知故人情義重。堅白貞心終不降。人能化物物感人。千古彝倫可獨扛。彼哉人而不如禽。美惡奚啻珉與矼。褒辭欲以表兩美。恨無巨筆如長杠。</text>
<title>代辥嵩送紅線詩</title>,<text>江之水。靑於藍。晝夜奔流空向東。悠悠一去不復返。正與今朝離別同。渠名曾綴列仙曹。玉皇案前承恩隆。陰誅幾斫負心人。顱間利劍光玲瓏。黃庭坐誤讀一字。玉質下謫塵寰中。三生緣在不佞人。碧油幢下花顔紅。齊眉嘉乃擧孟案。臨亂豈料當馮熊。河東地望雄河朔。澤麋誰教虎皮蒙。隣藩老猾苦病暑。幷呑潛圖安厥躳。兵殘形弱勢莫敵。折衝樽俎謀誰忠。宵征只仗兩鳧輕。竊合返御泠然風。明朝信使向魏都。猘賊褫魄奸謀窮。不煩懸河掉寸舌。不勞疲兵彎一弓。解紛能救一方人。感爾恩深非獨嵩。誓將偕老保百齡。柰何告別還匆匆。龍鍾未脫塵埃裏。婉孌今歸水晶宮。雪泥無路更相親。從前歡愛如烟空。飄然仙舃不可挽。但願莫忘蚩蚩翁。採菱歌罷邈難追。去路生憎江雨濛。</text>
<title>效嚬金雲夫所次孫君立韻。以贈雲夫足下。</title>,<text>一自箕聖尹吾東。八條之敎移風俗。衣冠文物煥乎一代日。萬世孰不濡耳又染目。緜緜聖澤愈久益昭著。有如火然而泉達。千年又有祖述一聖君。仰思至治日夜膺自服。陶甄手下民物共遊壽域中。王道平平蕩蕩無少曲。岐山之上何但見五彩。靈囿之中亦見濯濯之麀鹿。文化遂大振。絃誦嗟比屋。人材蝐起如拔茅。猗猗綠竹不獨多於淇水澳。鄕庠州序此焉肇。郡縣到底攻土木。奔趨敦事豈徒士釋經吏竭蹙。百工殫巧爭來築。幽齋精舍非是事遊觀。要使騷人來鍊玉。君看二朴倅㺚城。一生本是詞林客。分憂百里布德化。坐使黔黎咸扣腹。翻思邑人深有志學心。感激於心心自樂。治東敻作一學舍。白鹿遺法期追逐。靑山流水可以樂仁智。奇巖異石有如碁列局。棲之足能養性又硏經。濟濟多士自東西南北。鳶魚會得上下理。不思彎弓射鴻鵠。聞名去歲恨不浩然一來遊。空慕退陶先生有短律。今年行李遠自密城來。遙望畫巖之峯露一髮。循溪鞭馬遡上流。瀉石寒淙鳴㶁㶁。溪楊澗柳自成行。萬象森羅粧一谷。先探此趣問何人。云是金公大手筆。凝川已捷騷塲萬人軍。負笈還棲此泉石。欣然遇我不我醜。達曙交足連衾席。忘形爾汝去毛皮。刮目相看眼不白。雍容說我聖賢心。卽此可以頓覺非於昨。旣得見精舍。又逢如此勝己友。雖錫百朋此樂應不越。心如遊上界。得倉蟠桃實。嗟余昔日昧自守。立身揚名心暗祝。京華幾日困風塵。膠膠悾悾如擿埴。如今兩幸所得亦已多。莫非吾王能盡崇儒之丕責。若使君心好他術。不有振作士氣之功業。私身私學竟未見家有塾黨有庠。又安能君我相逢共吐臆。嗚呼雲夫聽我言。莫以尋常看此連牀宿。士生於時貴同時。况乃如今同一榻。他年分袂各東西。須憶螢牕共翫仲秋月。聊將荒句和瓊琚。一詩贈來知是君之辱。隆慶六年壬申八月二十五日</text>
<title>草洞晩卜 辛亥</title>,<text>深居草洞畔。無事日憑欞。消夏碁局足。當春薇蕨生。雲鎖同棲息。溪流任濁淸。薄田畬數𤱈。帶雨勸牛耕。附淸臺次韵幽事令吾悅。淸晨久倚欞。疎林寒雨落。空谷淡雲生。俗遠民風古。人稀客意淸。攜家托晩計。隱地且田耕。</text>
<title>在豐基時。和呈伯氏省齋公韻。</title>,<text>薄官何物事。相別已經秋。白日兄應夢。丹楓弟孰儔。得詩如拱璧。對酒實難酬。歸去來田園。餘年樂共休。</text>
<title>聞萬經理備裝還國。偶吟一絶。</title>,<text>來如獵狗去如風。收拾朝鮮一境空。惟有靑山與流水。命工輸入畫圖中。</text>
<title>罷官後偶吟</title>,<text>彈劾風稜一路欽。那知報復反相尋。煩君爲我傳吳隱。雖飮貪泉詎易心。</text>
<title>姜報恩晬宴席上。爲吟一絶。</title>,<text>醉舞婆娑裏。新人對舊人。此日應添筭。千秋又萬春。</text>
<title>題桐葉</title>,<text>密葉帶朝陽。何年棲鳳凰。爲圭封少弟。日夜望吾王。</text>
<title>上麻提督 貴</title>,<text>十萬貔貅鎭蔚州。蠢蠻難與大邦讎。新城不用靴尖。故地何煩血刃收。卷甲悍酋靑遍體。曳兵頑卒指盈舟。孑遺始得生生路。盡是明公壯厥猷。</text>
<title>小白山祈雨歸路。會白雲洞景濂亭。與黃參判 暹，金景鎭 九鼎，郭丹谷 𡺽，琴皓如 復古 唱和。</title>,<text>景濂亭上會。盡日磵聲聞。雪鬚慚烏帽。龍驤換虎賁。祈雨之行。到院中設虎皮。以爲吾座。予謂黃令曰。此所謂露朝族叔耶。又謂黃令曰。今日雨來。黃令曰。城主何以知其雨來也。予戲而答曰。龍驤衛來故云。一座莫不諧笑。故詩意如此。 風流團一席。世事任浮雲。拜退聖賢像。此心更覺敦。院莊先聖像。故詩意云云。</text>
<title>讀柳柳州年譜有感</title>,<text>公降我生俱癸丑。命途鷄鼠歲皆通。文章我潦公如海。仕宦公羈我固窮。頑壽獨長時必異。瓦盆均鼓日應同。只緣足不權門及。到老優遊陋巷中。</text>
<title>輓金開巖 宇宏</title>,<text>文章學術揔奇哉。未達時稱濟世材。班史餘瀾留國乘。魏公遺直冠烏臺。承宣不讓龍惟允。撫字咸思范暮來。位不滿才年減德。爲邦而惜爲私哀。</text>
<title>輓鄭藥圃相公 琢</title>,<text>論事談鋒厲。容人器量恢。世間兼五福。天上應三台。扈駕嘗艱備。思鄕乞骨回。哲萎邦不淑。何但哭私哀。</text>
<title>輓張雲擧 翎</title>,<text>吾何心寫哭公詞。欲說交情淚輒垂。世誼戚親居又近。花朝月夕動相隨。同榜大小逢時幸。一甲後先並世佳。鄕老石梅淪喪盡。出門無適獨支頤。</text>
<title>輓金希之 大贒</title>,<text>與君同癸又同心。連境交歡托契深。智谷篁林欣共賞。鏡湖樽酒樂頻斟。冒寒連枕村名界。惜別停驂驛是金。經縣却嫌行未返。踏靑何幸旆還臨。那知道士館中約。無復龍游潭上尋。承訃驚號鍾子逝。傷心忽斷伯牙琴。生前競道多男慶。身後空餘五袴吟。病不赴喪顔已厚。天無遺老意難諶。靈輿跋涉從今日。歸路崎嶇歷幾岑。遠送于郊瞻不及。剩拚哀淚滴霑襟。</text>
<title>輓僉知從叔 胤元</title>,<text>功名誰謂一命廋。晩膺中樞大耋優。三男登仕孫枝郁。餘慶龍城可永休。</text>
<title>輓尹監牧</title>,<text>靑年學射巧穿楊。未捷巍科亦可傷。半世明農家不乏。晩來監牧馬斯臧。休官不嫌身歸圃。到老難堪病在肓。孑孑孤嫠何處托。遡風回首涕霑裳。</text>
<title>輓宋愚谷 亮</title>,<text>十年前哭金知縣。往歲更傷姜報恩。耉造如今又捐世。商山四皓幾人存。優遊鄕曲幾春秋。再見奇男記玉樓。人皆喜壽公爲慽。別恨多時今始休。</text>
<title>輓高城再從兄 興雲</title>,<text>天椓吾門若不堪。齡才六十禍猶覃。早年淸福聯三棣。晩歲功名止一驂。道義相將兄及弟。林泉結構竹傍庵。喪車遠輿鳥山畔。身後家聲有繼男。</text>
<title>輓安同知 泂源</title>,<text>少學無成晩務農。一生家業亦云豐。超資能與亞卿並。處世纔逾下壽終。對局難消長夏日。通財誰救老夫窮。嗚呼卽遠幽明隔。哀淚雙垂灑北風。</text>
<title>輓南陰竹</title>,<text>夙抱希文志。專心學越人。下針針入妙。用藥藥通神。救急龍顔豫。承恩頂玉新。牛刀試二邑。牲養悅偏親。緣底傷於浴。因玆誤此身。客程雖暫遇。幽抱竟難伸。豈料相逢日。還爲永訣辰。宸衷增痛恨。朝士共悲辛。卽遠期將迫。從前跡已陳。哀詞和淚寫。寫罷倍沾巾。</text>
<title>輓李伯明</title>,<text>栢巖之壻西厓姪。一見知爲親炙人。同被愛深恒衎衎。處鄕言訥只恂恂。醫聖豈延垂絶命。藥良無益已危身。從今卽遠幽明隔。追想儀形涕滿巾。</text>
<title>輓金石川 覺</title>,<text>壽富多男子。軒昂眞丈夫。早登司馬榜。晩佩竺山符。惠澤能添縣。餘波特欵吾。九原今已矣。懷舊獨長吁。</text>
<title>輓金守愚</title>,<text>君宰花林我天嶺。一生愁阻幸相隣。盍簪行樂纔期歲。解綬分攜已再春。離情竟作終身恨。別日還爲永訣辰。把酒論懷今已矣。東風回首獨霑巾。</text>
<title>輓詞[郭𡺽]</title>,<text>鴈塔題名早。分憂典五城。有民皆自化。無俗不能成。曲直如懸鏡。公私有執衡。生祠猶未構。寫輓涙縱橫。</text>
<title>輓詞[鄭允穆]</title>,<text>嶺表有龍宮。龍宮大老殁。大老夫如何。不義不撓屈。卄二早升馬。卄四登龍脊。聲名何藉藉。氣銳無與敵。六經誦己言。百家如照燭。春風桃李夜。談古可更僕。往來成白首。喪亂隣凍屋。大醉雙梅堂。歡謔震幽谷。玉壺膾銀鯽。幾掃淸溪曲。秋光近靑岑。黃金汎芳菊。論交指松栢。萬丈拔塵俗。許我以忘年。款款敷心腹。中歲我沈沈。久闕拜芳躅。豈意歲云暮。孝胄送輓幅。病未趨執紼。題哀一痛哭。四品不滿德。稀一非不足。三男與五女。眼前無零落。兒孫三十餘。膝下皆撫育。晚節就閒逸。上帝錫淸福。世道日幽險。蒼茫我立獨。</text>
<title>輓詞[李燦]</title>,<text>先執惟公在。如何又至斯。鄕嗟巨室没。我悼哲人萎。友愛堪爲則。淸脩可作師。餘風知不墜。繼述有三兒。早歲登高第。衰年作判官。公雖無轗軻。我實有咨歎。文字從誰質。儀刑不復看。溪西來往地。回首欲摧肝。數間頽屋客無氊。誰信曾經石二千。人不堪憂公不慽。泰村軒號豈徒然。再到門庭便出迎。中堂引坐話心情。臨亡病眼違相訣。慚愧瓜連作弟兄。</text>
<title>輓詞[李▣]</title>,<text>末路無親友。衰年又哭君。音容雖可想。幽顯永相分。款曲開心話。精明脫俗文。此生難更睹。題輓淚紛紛。</text>
<title>輓詞[全府使以性]</title>,<text>器度端宜佐聖明。白頭堪惜末班名。何年樽酒論襟地。到底賢豪倒履迎。遼廓祗今悲後死。風流何處見先生。傷心喬木斜陽裏。無復門前潁水淸。</text>
<title>輓詞[族姪仁繼]</title>,<text>靑年學業衆推優。金榜才名第一流。五佩銅魚民安堵。重乘騘馬世泥樓。功名淡泊行藏穩。家政純深孝悌修。欲識平生陰報德。請看張室入懷鳩。</text>
<title>上西厓柳先生 成龍○甲午</title>,<text>嗚呼。邦運不祿。島夷之變。出於倉猝。都城失守。至使鑾輿播越。腥塵滿天。擧國臣民。痛澈穹壤。而如吾相公閤下。職在都體察使。又復扈駕西赴。古人所謂受任於敗軍之際。奉命於危亂之間者。不幸而近之矣。其爲晝宵憂懼之私。萬倍於人。此際台候起居之修。有不暇仰達。尙顔才劣人微。本不足有無於軍國之事。而但早忝仕籍。叨濫恩除者久矣。雖不閒於軍旅之事。分義所在。固不可自外於奔赴之末。且爲尙，咸士友之所推。名以義將。其所負重。尤當何如。僅與同志隣曲。募聚糧餉。指日登壇。誓師赴敵計。而其有涓埃之助。固何敢望也。惟有父祖之受。秉彝之衷。剋將去鞠躳盡力。死而後已之志耳。語多橫竪。干瀆尊嚴。不勝惶恐。</text>
<title>上西厓先生 附八策○丁酉</title>,<text>伏以榻外翫寇。六載于今。而擧措動違於人心。議論類歸於姑息。是皆國無弼士。未能遠謀而然歟。抑事去勢窮。智者不能善後而然歟。蓋未嘗求之。不可謂國無其人。未嘗用之。不可謂士無其策。而我國之以名使括久矣。是故。有如王導之雅望則每事何能盡善。而言發則人皆嘆賞。其他名不稱者。千慮必有一得。而少則曰童子何知。老則曰墓木已拱矣。雖有希世之才。出衆之智。見拒𧦧𧦧之色。徒含囁嚅之口。而莫之見用。如此而欲撥亂扶顚。則是猶却步圖前。秖見其浸遠而已。然則非敵之強也。我無策焉。非國之弱也。謀不用焉。雖使頗，牧近在禁中。尙難見知。况疎遠者又在千里外乎。生一愚夫矣。平居最下於士流。臨亂詎干於廟謨。第以危亡之禍迫在朝夕。而廟堂之算。亦有遺策。則安敢以無聞爲辭。而自甘於疎遠哉。敬陳八策。冀賜一覽。一曰。屯兵邊郡。以能扞外而衛內。我國之兵。若合餘燼則湖西，湖南，嶺南，關東之衆。多至於十萬。少不下八萬。屯戍之地。當以慶州爲首。昌原爲尾。密陽，彦陽爲要。擇其要害處。或據城。或依柵。賊若向慶州則以昌原，密陽之兵。直擣釜山。若向昌原則以慶州，彦陽之卒。掎其巢穴。其向密陽，彦陽也。亦以首尾應之。此率然之勢也。加以舟師屯於左右。以當海路之衝。如此則賊不敢乘利長驅。我得以力農足食。而扞外衛內之道得矣。議者曰。我國之兵。怯懦難用。當請兵天朝以左右之。生以爲我國之不識兵革幾二百年。變起倉卒。不免土崩。今則人心稍固。思奮之願。非昔之比。而天兵之技。不及我兵。饋餉之難。倍於我軍。若又請兵。稱其饋餉。則我國之民。皆爲餓殍而更無孑遺矣。何者。癸巳甲午之歲。不至大歉。而民死飢饉。十無三四者。以天地所生。只有此數。擧國之資。盡輸於天兵也。當時若以天兵之糧。給餉我軍。則十萬之衆可養。而不至如今日之削弱也。此已目前之明驗。豈容後車之再誤乎。議者曰今也設險築城。俾一道之民。盡入山城。則賊進不得戰。退無所掠。多背城邑。又不敢直趨畿內。此非計之得乎。生以爲前朝之末。賊雖充斥。而數不過於千百。志不過於抄掠。非有呑國定鼎之計者也。所至殺戮。而入險者免於死。故當時列邑皆築山城。而鄭圃隱極言山城之利。是則然矣。今之賊勢。異於昔日。而以戰必勝攻必取爲心。若以大軍爲城驅民。而以一二千人據其谷口。距闉以守。則譬如飛鳥之入籠。游魚之戲鼎。勢分形懸。不能相救。太公所謂處山之高。爲敵所棲者也。此一危也。城中之糧。不支半年。而背固前隘。自就圍地。將不免餓死。此二危也。設使天不助順。使有一月之旱。則滔滔川澤。尙云告渴。涓涓軌檻。難保觱沸。而將不免渴死。此三危也。糧已足矣。飮已饒矣。而圍之四朔。以過農節。則雖賊解圍。無食可繼。此四危也。今以曦陽一城觀之。則城內四面。率皆懸崖。稍廣之地。可容三千。而四邑之民。不下萬口。雖塞其樵沒之路。去其竈臼之用。難以盡容。將見木處而顚。石處而墮。此五危也。城外路險。不通牛馬。則當棄之以資賊。人無馬則無足。無牛則無食。此六危也。近年以來。木綿稀貴。人不絲身。而今年苦寒。近古所無。醫書曰。冬傷於寒。春必病瘟。若癘疫潛遘。移避無路。則不免傳染死亡之患。此七危也。七而有一。智者猶憂。况至七乎。矧玆人心最靈。難以智欺。辛卯年。各邑築城之日。人皆曰。此倭入城也。而其言果驗。則今聞入城之令曰。我爲巢魚者。不亦悲乎。是故。老羸癃疾。不能自致於城者。皆曰。我糧誰輸。我步誰代。與其入城而死於他鄕。不若自盡而埋於故土。尙州之民。已有自縊者。而跬步之里。亦有索陶以待者。噫。人心如此。雖迫之入城。壯者必散而之他。嘯聚作黨。則又生一倭賊矣。比來年糓累登。人心稍定。而猶有敢冀非望者。則安知汝立，夢鶴之徒。乘民怨苦。盗弄兵於潢池中乎。此不待智者而後知也。生仰思國運。俯察民心。比歲豐稔。人厭饘粥而安堵如故。稍有生生之樂。則國運不至於斯頻矣。問於卒伍曰。與其挈家入城。孰與戍邊而禦敵乎。曰。戍邊此分內事也。吾雖戍邊。妻子安矣。問於農民曰。與其挈家入城。孰與輸糧而餉軍乎。曰。輸糧此數旬勞費。而其餘則可安居而力農。民情不至於離畔矣。以如此之民情。乘如此之國運。勢可有爲。而徒膠柱於入城。不改絃於戍邊。則將見大失人心而國非其國矣。先儒曰。征伐之道。當順人心。未有拂人心而能濟事者也。議者曰。八萬之師可聚矣。四邑之地可戍矣。將何以不絶糧道。生以爲古者八家同井。出卒一名。而饋餉之費則七家共之。兵法所謂興師十萬。不得操事者七十萬家者也。今者本道則以六家爲一戶。遠道則以八家爲一戶。而擇一健兒爲兵。各出私糧。而五家則各四斗二升。七家則各三斗。輸致於戍所。三朔一次。而至於二度則此六朔之糧也。一屯之卒。不下二萬。則以萬人守城。以萬人屯田。人種六斗則可繼二萬人六朔之糧也。議者曰。本道之民。道近易輸。他道之民。道遠柰何。生以爲湖南，關東則有海運之便。湖西則可致於洛江矣。至於戍卒之家。給復一結而租調俱免。且令五家七家出力。易其田疇。則戍卒之心可悅。而死長之力可收矣。如此則士悅食足。於禦敵乎。何有。二曰。卑辭約和。以圖濟師而益備。孫子曰。無故而請和者。謀也。卑辭而益備者。進也。是知欲謀者不可不請和。欲進者不可不卑辭。在宋寶元初。元昊始遣慢書。諫官吳育曰。夷狄不識禮義。宜不與校。許其所求。陰勑邊臣密修戰備。時不能用。識者恨之。夫以大宋之盛。仁宗之賢。國勢不至於削弱。而吳育猶勸其勿較。則當此喪敗之餘。雖欲崛強之。計不可得矣。惟當卑辭約和。以圖我厚集兵陣。然後彼發難從之請。則擧兵問罪。似若不得已而應之。古人所謂以和爲名。以戰爲實者。此其時也。况以李順之料蒙遜觀之則秀吉之死。指日可待。蒙遜坐受詔命。而李順知其不年。則秀吉之不知迎勑。豈有續命之理乎。夫執玉高卑。其容俯仰。而子貢知其死亡。則蒙遜之遽殞。已驗於前。而秀吉之陰誅。將見於今矣。是故。見絶於神祗。而地震之變無日無之。今若善爲說辭。㗖以結和。俾受師之患少遲一年。則屯戍之策可行。戰守之備可益。而徐待秀吉之死。則於禦敵乎。何有。三曰。厚賂行長。以探敵情。蓋行長之志。在於息兵安民。淸正之意。在於久仗兵威。兩將不和而師必有功。自古及今。未之有聞。今行長旣與淸正立異。而又能營救我國之使。則其隙不可不乘。其勞不可不賞。當以重賂付諸信使。陰授行長。因以厚幣結其諸將。則非徒淸正之謀可得燭照。行長之計。亦可龜卜矣。神龍變化不測而爲欲所拘。見擾於人。則不沒於利者。能有幾人。昔者李順受蒙遜金寶。而欲沮討凉之師。齊人受孝寬金帛。而事必先聞。其他張儀之附秦。秦檜之忠金。亦可鑒矣。何况兵法曰。相守數年。以爭一日之勝。而愛爵祿百金。不知敵情者。不仁之甚也。賈林曰。兵不用間。如人之無耳目也。如欲用間而出入賊陣。則不絶信使。陰厚行長。此其路頭也。又安知行長不爲他日之李順，秦檜乎。四曰。採銀關北。以佐國用。銀之爲物。飢不可食。寒不可衣。鑄不可兵。而可以通貨於華夷者。莫銀若也。我國之産。不爲不饒。而曾以歲貢之故。不得私煉。在平日。亦云可矣。今丁國家板蕩之日。財力殫竭之際。顧守常規。使有用之寶。閉藏於深山而莫之啓乎。今若廣採。俾爲無窮之用。則小而戰馬利劍之價。大而購賞行間之費。盡係於此矣。漢高以黃金四萬斤賜陳平。不問其出入。而卒免楚人之急攻。則是以四萬斤金。易四百年基業也。今也不行一金。而欲以長策取勝。坐定禍亂。此生之所未解者也。五曰。括馬牧塲。以資戰士。平日之設塲畜牧。正爲乏馬如今日者也。我國之馬。不爲不多。而半入於倭賊。半入於天兵。餘存無幾。而牧塲之馬。未聞有搜括之令。無而不用。事無柰何。有而不用。咎將誰執。耽羅之畜。彌山亘谷。而江華，珍島等諸塲之牧。亦爲不尠。若加羈勒。不擇善惡。則驥可以備戰塲之用。駑可以供輸運之力。而人有息肩代步之便矣。今非克商之日。放之山谷。俾與野獸爲群。而執策臨之曰。國無馬焉。此生之所未解也。六曰。作鐵鞭梗。以代殺手梗。卽漢人所謂打稻梗也。我國所謂回環鞭也。我軍所以屢北。敵人所以取勝者。以短兵接也。此其敵人之所長。而我國之所短也。今不可爭其所長。惟當求屈其長。如造鐵鞭梗。使健夫操此。用以接戰。則其長倍於短兵。而短兵之技。無所施矣。岳武穆曰。兵何常。顧用之如何耳。此械若創。農民皆兵。便於手易於用。不待敎而能之。豈可棄平日之所長。而徒嫫母之效嚬乎。况打稻之時。必呼曰禦倭。則安知其不爲讖耶。七曰。抄孫，吳書。以敎諸將。古今諸書。不爲不多。而用兵之要。莫切於孫，吳。求其該備。孫子爲最。自古爲將者。鮮不精通。如韓信之背水破趙。孫臏之趨魏减竈。皆自兵法中流出者也。學兵法而不知合變者有之矣。不學兵法而能善用兵。未之聞也。今之武夫。皆以射藝爲務。而不知兵法之片言。則是專卒伍一夫之任。而非統御萬人之才也。如此而登壇秉鉞。以司三軍之命。則敵何以能禦。而事安得不僨乎。第以孫子之書箋註重複。難於盡閱。今若只取曹操，張預之言。諺解其章句。俾不學之武夫。易於講習。則魯肅眼前。非復吳下之蒙。而臨機制變。亦多出奇之士矣。八曰。用火攻策。以隷敵人。蓋賊城難犯。惟火可攻。以城中廬舍櫛比。易於延燒也。是故。頃者火起虜營。焚屋過半。燒積萬斛。此其已然之明驗也。初遣出入賊營。通行貨物者。重其購賞。僞賈於城中。而潛於夜半。乘風縱火。焚其積聚。次用大衆。水陸幷進。盡我國火砲之技而攻之。則不待血刃而賊已困矣。若其兵火之變。時日之利。俱載於孫子書。不須歷陳。但牧之之言曰。兵法有火箭火簾火杏火兵火禽火盜火弩。皆可用也。亦當講究其制。不得於我國。則必學於中朝。豈非火攻之一助乎。凡此八策。無非今日之急務。而屯戍之策爲綱。其下七策爲目。約和者。遲以歲月。而謀益屯戍之備者也。守備旣益。而敵人之情。不可不知。故當用厚賂。厚賂莫如銀貨。故當先採銀。戰用莫如馬。則牧塲之馬。不可不括。用劍非我所長。則鐵鞭之梗。不可不試。財力旣完。戰具又備。而將不知兵。則匹夫之勇也。故當敎以孫吳之書。將旣知兵。則可以進戰矣。故終之以火攻。於此八者。若廢其一。不得成功。譬如耕田百𤱈。一器不具。則不得農矣。第恐地賤言輕。不見信於閤下。徒買笑於衆口。而山城一事。乃今日閤下之策也。聞所聞見所見。不敢隱諱而直斥其不可。亦知閤下能受盡言而恕其狂僭之罪也。卿大夫出言。而士庶人莫矯其非。衛國之所以不振也。伏願閤下勿以矯非爲罪。而擇此蒭蕘。取諸人以爲善。而人之有策。若己有之。入告于內。出施於外。則愚夫之慮。得附驥尾。可以致遠。而無以人廢言之歎矣。此所以不獻北闕。而先叩東閤者也。尙顔身在罪逆之中。不當軍旅之事。而國事日非。人情思散。則二十年受國厚恩。徒守小嫌。不陳一策。亦不忠之甚也。昔者范文正當平世。在草土中。上宰相書。言朝政得失。今日喪亂。又非文正時比也。則攄盡微誠。敢呈奏記。求伸於受知。尤不得不已也。伏惟閤下。矜其情而不錄其罪。察其辭而垂仁採納焉。</text>
<title>上白石姜先生 霽○甲午在三嘉時</title>,<text>拜違侍右。已經歲餘。有時慕仰。何嘗少弛於食息間也。伏惟冬寒。棣體候保無損害於江榭燕養之餘否。第切伏祝。尙顔自來愚冗。猥當字牧之任。喪亂之餘。民情吏習。莫無鎭定之方。晝宵憂懼。實無以報答聖上付畀之萬一。拯濟黎庶。使之蘇完。杳無其策。則尙何暇讀書松桂。政成學進。毋負當日敎養之眷念也。每中夜以興。不覺愧生于中。顔變於外也。且邑薄路遐。無物仰呈。只以魚尾數種。用表下情。竊想平日愛恤之私。烏敢望下恕之萬一耶。開春後。欲賦歸田里。以作樵牧之伴。更修數墨之計。可復得陪遊於几席之間。而未知命物者處分。使此薄相。優得一半分好境界耶。是未可知。只切伏歎耳。</text>
<title>呈天使爲國辨誣書</title>,<text>朝鮮國草茅臣高尙顔謹呈爲陳情事。伏以尺霧障天。不害其大。而見之者惡之。寸雲點日。何損於明。而仰之者恨焉。今日贊畫之䜛。出於慮外。其所以欺罔聖上。誣陷小邦。非寸雲尺霧之比。在都三揖。旣已籲訢。老爺之明。想必洞燭。而未堲殄行之說。尙閟昭雪之奏。是緣老爺猶有一分之疑。未及明若觀火而然也。然則草莽臣民。安敢以冒瀆爲嫌。而不汲汲於別白乎。海東記畧之書。出於日本之僧。而發揮者於日本年號之下。註以天朝某年者。一時記事之例也。而尊周之義。實存乎其間。不與其自爲年號。而必書天朝某年以表之也。設有人焉。爲天朝記事。而於紀元之下。又書曰。乃日本某年也。則人必疾視而痛責之。何者。歸重之意。反係於島夷。而非春秋大一統之義也。度此絜彼。輕重自判。而用爲嗃矢。指以卽夷。誣已甚矣。噫。小邦患倭。遠自新羅。極於麗季。三路之民。塗地盡矣。所以許其朝聘。羈縻累世者。卽何休不拒之義。而其實不過欲保三路生靈而已。是故。倭國之比年來聘者垂二百載。而小邦之報聘僅至一再。乃漢世不絶關巿。宋朝世弊遺虜之例也。源氏政亂。繤奪相尋。狼傳貙。貙傳熊。至於秀吉而桀驁甚矣。削平諸島。因萌覬覦之心。假途小邦。冀逞蛇虺之毒。小邦粗知事上之禮。世篤向日之忱。指天劃地。誓作藩屛。而昇平日久。民不習兵。竟遭麋爛之酷矣。贊畫之奏曰。借兵島夷。欲復古疆。一何興訛之至此耶。昔者玄德留呂布於小沛。而不保徐州。劉璋引昭烈於成都。而竟失益州。玆乃已然之覆車。而將來之吹虀者也。設使小邦。圖復古疆。必不至引非我族類之賊。受虞公見執之禍也。此其不可疑者一也。何況得之非難。而守之不易。小邦南隣島夷。北接女眞。竊發之患。無歲無之。區區片土。尙恐難保。何敢欲爭分外之壤。不容天地之間哉。此其不可疑者二也。又况遼界之屬中州。已經千載。若有窺覘之計。則前此必有請地之奏。而非一朝一夕之偶發也明矣。此其不可疑者三也。小邦自頒賜會典。改正宗系之後。願戴之誠。倍於平日。而常恨夫無力仰答天眷也。豈有報德以怨。棄順效逆。得罪於萬世哉。此其不可疑者四也。矧玆倭寇。始自己巳。迄于庚寅。請因小邦入貢。而每以天朝令甲。不許爾國入貢爲辭者。誠恐黠虜因此惹起釁端。而使小邦先受其害也。夫朝貢之路。尙不許開。則其不借兵復彊也昭然矣。此其不可疑者五也。竊聞之道路。倭寇之聘于上國者奏曰。朝鮮絶我朝貢之路。故聲罪而討之。若有借兵復疆之計。則何無片言一辭及於以弱假强者乎。此其不可疑者六也。凡此六段。無非辨惑之左驗也。而受誣之痛。有不待智者而後知也。至於寡君沈湎之說。毁出求全。亦不容不辨。嗚呼。小邦之敗䘐。初非見絶於神祗。秖緣士卒之顧後。秀吉之得志。非有百勝之長策。特以驅我於散地。若使寡君小有沈湎之失。致此喪敗之禍。則何能返句賤之國。圖一日之存乎。天意人心。不可誣也。若夫英明之質。恭儉之行。老爺想已灼見。不須更陳。生等亦皆率濱之臣。而天門邈焉。無路叫閽。仰屋窃歎。知幾日矣。幸値原隰之行。敢瀆靡及之懷。伏願老爺將此一邦之情。達于四聦之聽。則非徒小邦獲免亂逆之名。其在天日。亦祛霧雲之蔽矣。</text>
<title>上漢陰李相公 德馨</title>,<text>島夷之變。罕古所未有。而幸賴我相公閤下挺身奉命。不避艱險。萬里赴愬。至使聖天子赫然感動。爰命李提督兄弟若袁，駱，葉，麻，方，楊諸公。率十萬大衆。來援於幾危之際。纔接一鋒。芟夷大亂。克復平壤。乘勝長驅。少雪憤愾。扶得國脈。使鑾輿還御。宗社更奠。至有今日。皆閤下賜也。使一片靑邱。罔專美於申包胥之哭秦。尤何等感祝耶。此非特一邦臣民之幸。將永有辭於來世矣。閤下之貞忠大節。固非鯫生之所敢容喙。而鯫生亦二百年化育中一物。又粗得來熊魚之辨。則今於閤下之返駕也。烏得無一賀狀哉。敢進尺牘。少伸微悃。仰瀆於尊嚴之下。伏惟明公。恕其情而寬其僭。如何。</text>
<title>與李統相 舜臣○甲午</title>,<text>合下庸葺。猥荷盛眷。陪遊於戎壇之下。周旋於試士之塲。恰過旬餘。私分之幸。已極萬萬。其所感鐫。將如何圖報也。伏惟此時。轅門寢飯節宣。無有撼頓於連日擾攘之餘。曩時從遊之諸公群僚。俱階泰平耶。患難之餘也。尤切伏溸。尙顔自來。菲才淺品。邑弊民瘼。字牧之道。去益無涯於亂中料理。經㥘餘生。將何以拯濟其萬一。以至其蘇完也。久曠餘擾。尤無以自振。柰何柰何。</text>
<title>上麻提督書</title>,<text>伏以島夷謀逆。先犯小邦。稔惡肆毒。七載不悛。皇上軫東顧之憂。老爺任敵愾之責。甑城之戰。終雖退師。而摧陷之功。雄偉於初。蜂屯小醜。震囁有日矣。迨夫分道之師並擧。老爺之旄再麾。按兵蔚州。扼其咽喉。而賊徒知難。悉衆遠遁。妖氛淸於海徼。孑遺保其餘生。於戲。皇上之恩深矣。老爺之賜至矣。實小邦億萬年無疆之休也。第以縣地屢經喪亂。編戶鮮少。簞食不豐。壺漿味薄。物不稱儀。忸怩于心耳。謹呈短章。以暴揚功德之萬一焉。</text>
<title>上姜牧伯書 絪</title>,<text>尙顔自迓新以來。元氣虛弱。畏風如虎。跬步之間。出入猶艱。玆以旣闕歲拜。又緩酌水。伏俟罪責。疾病若此。年又六十。濡滯冷官。已爲可羞。古人有五十而知四十九年之非者。顔雖不敏。豈可六十而不知五十九年之非乎。將欲絶念宦路。歸保性命。誓以不入官府。不赴邀請。計已熟矣。年前亦有此意思。而每荷令公待以敵體。不敢告退。今者令已瓜滿。新伯將到。不識半面。又昧人品。無令公之殊遇。有忠牧之驕傲。則卑辱甚矣。後雖噬臍。悔無及矣。勢可不現是圖。故迨今未歸之日。欲遂休官之志。幸量恕如何。餘待華旆向洛。欵段下澤。候于路左。不宣。</text>
<title>與再從姪善承 仁繼</title>,<text>積月阻信。棲屑衰懷。尤覺黯黯。未惟履玆。靜中觀翫日新。向所看節要一篇。其間爲日已富。果了却耶。就中捨棄自家明光寶藏。就査礦掇零金。此爲向上者喫緊底意。但今之自謂踏實地云者。往往有舍寶藏掇拾之患。而所掇之金。終未免瓦鑠之歸。是可歎也。惟君勉旃勉旃。將他固有之寶。求光明於百鍊之罏。而成就得鐵中之金。藏諸身以爲器。毋負初畀付之意。是所望也。從叔僑居南亭。涔寂之甚。近因琴婿委訪。日夕談論。亦不無展拓之益。稍可爲消寂之資。是可幸也。</text>
<title>與從子爾堅 宰豊基時</title>,<text>此距家鄕。不過百里。而有時阻信。動經時月。仕宦之敗人意思。良有以也。恭問伊來。兄主氣力益享難老。侍餘做味一依耶。爲念倍常。舍叔爲斗米所屈。老去公務。日事紛汨。而經亂餘生。拯濟沒策。柰如之何。吾家之貧寒。自是世守。不足爲意。一力乏使。奉老之人。實所難堪。故玆送一丫鬟。助汝薪水之勞。此亦人子。可善遇之誡。陶靖節已先獲之。可另念也否。且吾家素鮮奴僕。諸兒尙幼。慮有異日之患。立券以送之。</text>
<title>寄仲兒爾行</title>,<text>自爾歸後。聲息間阻。懸念尤倍。未知那間做味連勝。本所信息連承。而兄主氣候平安云耶。幷切懸念。父遯跡窮山。病與爲隣。固知符到不遠。而日事呻𠿝。良覺苦憐。第南石別庄。自汝渭陽再傳而及於汝。其爲傳重。尤當如何。雖無田民。本家旣無嗣。則外裔當奉祀。而况柳氏田民。綽有餘資。兩家墳山。無人可護。汝當倍加誠力。極意奉奠。使汝外外兩家神人悅豫。則古人所謂無後而有後者。不幸而近之矣。勉旃勉旃。垂誡後昆。毋有餘憾。則此非特柳，張氏兩家之幸。亦足爲汝受福之基。愼之愼之。勿泛勿泛。</text>
<title>寄伯季兒爾節，爾齡。</title>,<text>自送汝兄弟於山庵。䑛犢一念。無日不在汝邊。而城南之望。不下於韓昌黎之於符。汝輩倘體乃父意。焚膏繼晷。日有刮對。俾免吳下蒙耶。陶山夫子詩所謂最愛少年山寺樂。碧牎深處一燈明。其爲鑑戒後學也有無限底意思。吾以是送之。汝輩以父師之敎。須倍加惕念也。</text>
<title>讀柳柳州年譜有感詩序</title>,<text>余一不幸。早登科第。擧進士則癸酉歲也。博學科則丙子年也。戊寅拜成歡督郵。庚辰遭鼓盆之歎。辛巳瓜滿。爲親乞縣。得宰咸寧。十朔而遞。厥後又歷兩縣二郡。皆未準朔而罷。到今困於冷官。阨窮甚矣。常有怨尤之心。忽忽不樂者久矣。今年夏。始見柳州年譜。則子厚亦生於癸丑矣。其登科第又皆酉子。而戊寅。拜集賢正字。己卯喪室。此其大同者也。其他則子厚文章妙萬古。而余則僅辨魚魯。子厚爲御史及尙書郞。而余則沈於冗官。子厚竄南荒十有二年。還刺柳州。而余則用焉專城養親。舍焉歸休桑梓。子厚壽不滿五十。而余則年過六十。猶保康寧。此其少異者也。揆之以倚伏。則子厚之所以遷謫者。以早歷淸班。而我之所以保身者。以久於下僚也。子厚之所以不壽者。以憎命達。名流萬古。而我之所以延長者。以不成一藝。無異庸夫也。向使鄙人。依阿權勢。以取膴仕。則竄黜之患。何可免也。能肆文章。足以傳後。則期頤之壽。天必慳也。然則余之仕路蹭蹬。才學鹵莽。乃所以福之。非所以禍之也。自後心安於分。志樂乎天。每中夜以思。不覺喜幸。而手舞足蹈也。因作短律。以述己志。律見詩集</text>
<title>結契序</title>,<text>往在某歲。尙顔與姜博士雪。結契讀書。以相勸課。時焉會面。刮目相對者有年矣。兵火之後。或橫夭或考終。餘存只六七人而已。相與慨然思欲復古。乃與見在之員及繼世之胤。更尋前日之約。且許子弟之願入者。存其名異其實。春秋講信之外。又有生辰之會。要使衰老之境。屢開談笑之塲。務從簡便。多倣眞率。其意甚美。其道可繼。邀余及善承同約。雖曰籧篨。曾恨東隅之失。敢忘桑楡之收。某月日。齊會于契長家約束。旣屬余作文久。不獲辭。畧敍顚末。</text>
<title>農家月令序</title>,<text>農者。民天之本。而八政之綱也。是故。人非農則無衣食。無衣食則不生活。然則人之絲身糓腹不至凍餒者。秋毫皆農之力也。而况亞聖有言曰。有恒産者。有恒心。管子曰。衣食足而知禮節。則其緖餘又足以驅民而之善。農之於民。其關如此哉。古有農書。不爲不該。而亂離之後。散亡殆盡。無從得見。可勝歎哉。第念五糓耕種異時。燥濕異宜。一失其時。則雖良農。無所措手。一失其宜。則雖嘉禾。無以生成。而農之道索矣。矧玆我國多山少野。土皆磽薄。若不糞田。乃罔有秋。稼穡之艱。亦多般矣。不得已學稼當師老農。而人之一心。擾於煩惱者。甚於衆楚之咻。留心農事。常目在之者。能有幾人。必待書之方冊。揭之左右。然後得免遺忘。諺所謂聦明不如鈍筆者。是也。余嘗病是焉。罷散多年。稍知民事之不可緩。菟裘暇日。手著農家之月令。以十二朔。參二十四氣。凡田家之當務。逐月逐氣。俾不失時。五糓之播種。或燥或濕。使不失宜。至於糞田之策。種植之法。治田之械。養蠶之要。昭在如左。又飜以諺譯。令愚夫愚婦。亦得易知。苟從事明農者。不以言輕而棄之。一一着力而行之。則雖遇凶歲。猶免飢寒。而亦有恒心知禮節之一助云爾。萬曆己未秋。泰村老夫序。</text>
<title>南石亭記</title>,<text>商山北走數舍。爰有一麓野處一崢嶸者曰遯達山。水發源於俗離天王峯。歷報聞百餘里。周回環抱遯山者曰潁江。遯山東一支曰南石。南石盤據數武不着土。或削立。或森列。奇形怪狀。不可殫記。余於潁上僑居已年。暇日輒攜筇以出。或賞物。或游泳。登南石。爲山不高大。爲地甚平衍。前俯江郊。幽敻遼廓。巖麓俏蒨。允宜嘯詠之地。乃開巖築址。縛數間屋子。亭曰南石。因其地也。齋曰頤齋。取其養也。以爲莊修之所。日處其中。養病讀書。訓子課農。其閒適無求之趣。有足以自娛悅。不讓他佳山勝水名榭巨閣也。居居。遂拈出二韻律。爲元韻而揭之楣上。且賦八景。爲朝夕遊息寄興焉。若孤山，棗淵，鶴駕，鳳岫，潁野，浦村，甲長，佛巖諸景。逐處各以七言一絶題詠之。嗚乎。以予薄相。得此幽閒之域者。豈其偶然也哉。且商山，潁水。俱是古仙人隱類之所盤桓處。豈予之所容易點取者耶。聊記其萬一。以爲記。愚未知江神嶽靈。能不鄙夷而斥外之耶。自賀之餘。繼之以憂懼。</text>
<title>石窟小記</title>,<text>大凡天地盈虛之數。山川磅礴之氣。或結於地。爲山爲海爲崗爲陵。橫亘於宇內。或鍾於人。爲聖爲賢爲豪爲傑。以遺名於世間。大而受大名。小而稱小號。其自成一局。以處於世。均也。噫。彼石窟。處在窮峽荒溪上。谽谺穹通。高可爲數仞。廣可容百人。不着土。全環石。列蒼壁爲屛障。俯溪磵爲呼吸。環松檜爲園林。友麋鹿爲徒黨。日月爲襟期。邱壑爲生涯。風雨不能動。霜雪不能侵。亭亭獨立。不干人是非。不與世俯仰。見棄於絶峽間。予於龍蛇之亂。挈妻孥入草洞。以避島夷之患。有時流人之遍及侵掠也。或莊書。或莊谷。乃拓地築土。時處焉。竟以是全吾軀而活吾眷。其爲惠於吾。德於吾。果何如也云耶。非特此也。其軆用云爲。有似乎吾。故吾以是記之。以賀玆窟之能遭於吾而始遺名也。</text>
<title>飛將贊 單雄信爲李密將。軍中號飛將。後背密降世充。故末段用符戴所作劉門畫像贊語行義則固。輔仁乃通之義。</title>,<text>軍中有將。附翼之虎。從天亞夫。可與爲伍。雲中李廣。不足取重。槍無敵手。射則命中。若使行義。又能輔仁。長城萬里。係此一身。</text>
<title>泰村自說</title>,<text>錦水西雙岑下。古有一村。名之曰泰。乃提學先祖所粧點處。子孫仍世居之。能保守門戶。不可謂不得其所也。且予於早年得大小科。乞數郡以榮養焉。有不辰之歎。閱盡無限劫灰。尙保得舊日樣子。自幸之餘。吾廬適成。扁之曰泰。有客難之曰。泰義不一。抑羲易大來之泰歟。孔聖登泰之泰歟。魏公措安之泰歟。予曰。子所云泰。皆吾所不敢當。吾所謂泰。亦有三焉。世居此村。子姓䌓衍。不至否塞。仍其舊名之泰也。仕不求進。投分農𤱈。到老優遊。吾志尙泰也。家世貧寒。簞瓢屢空。晏如也。吾心亦泰矣。以吾三泰。襍以爲號。庸豈非自家之好着題耶。客笑而去。是爲說。</text>
<title>南石亭上樑文</title>,<text>綴公格廢迎送。莫慰勞勞之情。試考槃任起居。强托休休之號。要就晚年計。營作數間亭。今此南石之佳麗。古稱東方之形勝。牎前流水。號傳許陽城洗耳之洲。屋頭高山。名符朱晦庵隱身之筮。隨天機而活動。飛者鷗躍者魚。遂土性而葱蘢。汀有蘭岸有檜。質芮名洞。古多謙讓之風。掛榜指山。曾是扢敭之地。孰謂寇臺之無地。難糢卲閣之憑空。玆點向午之區。開拓塽塏。遂差建卯之月。經始欂櫨。野民自來。無患役丁之難致。麥事已歇。不妨農辰之方殷。長榱短椳。庇免風雨之侵圮。外廊內廡。處宜時候之溫凉。詩書便藏弆之方。懸長架於上下。老少分休息之所。設兩房於東西。朝看鳳岫丹霞。夕迎鶴駕皓月。種植爲藩落。自有花卉之娛。礮磕作礎階。無憂荊棘之亂。大壯之上棟下宇。執羲易而契心。斯干之苞竹茂松。詠葩經而賾理。憑欄逈眺。眼點百里峯巒。倚軒危臨。胷藏一江風物。何羨人九層奰屭。足慰我七尺菟裘。暇日宜嘯嗷。一座盤石平延而在後。隨時助顔色。十丈柟樹密翳而當前。坊必尊賢。不多遜溫國公之樂院。虛以待物。所願學顔氏子之心齋。達數者而講論。朋有三益。各一绝而題品。景多八佳。偃仰屈伸。誰爭予所。逍遙倘佯。自愛吾廬。助擧脩樑。聊吟短律。抛樑東。愛看朝日照牎紅。一宵能轉幾千里。暗去明來咫尺同。抛樑南。淸江一曲抱山涵。欲探混混源頭水。却棹虛舟上碧潭。抛樑西。佛巖山畔一燈低。聲來攪起書牎夢。夜半寒鍾勝似鷄。抛樑北。宰岳山高隣斗極。一脈南馳開一區。閒翁於此任棲息。抛樑上。祥雲遙望仰天象。欲從靉歸蓬萊。不見仙人謾悵惘。抛樑下。十里明沙十里野。暢敍幽情消寂寥。漁歌起處農歌惹。伏願上樑之後。地道載靈。天休滋至。歷歲月而彌固。逮子孫而永傳。奕者勝射者中。殆無空曠之時。春而誦夏而絃。各盡娛悅之意。介于石。如石之安。倚諸山。如山之久。</text>
<title>[論人長短是非]</title>,<text>問。論人。若從一時之言論。則長短不無他日之可疑。是非將何所折衷歟。楊伯起有關西夫子之號。胡廣有天下中庸之稱。果無可愧歟。漢稱丙，魏。唐稱姚，宋。丙右於魏。姚右於宋。果有優劣耶。李令伯陳情乞養。嵇侍中衛帝殺身。其孝其忠。果可尙耶。韓昌黎人仰之如山斗。楊龜山乃程門之高弟。其出其處。果合道耶。李若水罵賊而死。李廷芝城陷而沒。其死節。亦皆快足於心耶。喩樗制鎭江之勝。趙鼎被秦檜之讒。喩樗可當大任。而趙鼎不主和議歟。劉靜修有詩曰。若將一字爲褒貶。天下無窮受屈人。願問諸生微顯闡幽之意。</text>
<title>鄕校五聖位牌奉安文</title>,<text>島夷肆毒。國被蹂躪。奕奕聖廟。亦遭灰燼。七載兵連。淪喪禍迫。奚暇治禮。廟貌久闕。縱値寇退。邊警未息。防戍不解。徭賦猶棘。牆屋曷修。古制難復。神牌告成。欲妥無地。姑修黨庠。以安聖位。廟雖不稱。愛禮爲急。其右何陋。永久無斁。</text>
<title>祭東園金相公文</title>,<text>三台之位。七十之壽。謂備福五。竟遭陽九。抱冤而歿。天道寧論。顧余小生。早托龍門。道路阻絶。今始來哭。墓檟旣材。忸怩心曲。敢披宿草。敬奠薄物。</text>
<title>祭西厓柳先生文</title>,<text>光與嶽兮氣全。挺蓋世之人豪。德無瑕於經幄。風凜然於外朝。紆皇眷之特隆。作鹽梅於鼎中。惟黨人其獨異。豈離心之可同。事矛盾兮肘掣。鼻吸醋兮幾斗。嗟國運之告否。遭卉服之毒手。心旣勞而力瘁。續如綫於垂絶。慨荃揆之不察。又讒人之罔極。求稻粱之不足。謗薏苡之何頻。南歸萱背。母子之情雖伸。北望楓宸。君臣之義不終。返初服乎衡門。保几几之儀容。㷀㷀在疚之三載。人以危而神所扶持。霈然雷雨之一下。士皆賀而主棄如遺。頻見白璧之埋壤。竟致沈痾之爲灾。年未及乎從心。奄樑摧而山頽。天旣爲世而生公。又何使公而棄世。彼巿井之貿貿。亦輸賻者相繼。噫彈冠之餘子。反不如乎丘民。顧鯫生之倀倀。荷不棄之深仁。如近珠玉而覺我形穢。如在春風而坐一箇月。緣小官之所縻。阻情禮於存沒。矧奔赴之後人。雖萬死而餘罪。哭柩前而奠菲薄。想聲容於僾愾。</text>
<title>祭栢巖金公文 玏</title>,<text>恭惟名家繼承。赫世顯揚。德倂忠良。官是銓衡。世躋其美。玉溫金精。質美而篤。學純而正。位望俱邵。鄕邦益慕。天不慗遺。斯促大期。嗚乎鯫生。幸忝榜會。交許忘年。契結道義。公遽至斯。我懷曷已。操文一酹。斯道已矣。不昧者存。庶歆緜漬。</text>
<title>爲義兵將。上功德峯祭神文。</title>,<text>邦運不糓。島夷入寇。鑾輿播越。國計靡所。軍無見糧。農又失時。哀我民生。於何告愬。風靡波盪。四境嗷嗷。孑孑官軍。累遭不利。逖彼援兵。來杳其期。各仗忠憤。激起義旅。以若菲才。猥推將任。誓師登壇。晝宵苦心。殱魁誅亂。將圖克復。嶽神山靈。守在疆域。不有陰騭。敢冀消滅。伏願明靈。鑑我忠赤。進退操縱。戎陣營壁。隨處隨護。庶見斬獲。牲牢酒香。敢陳微誠。尙其昭格。民國永昌。</text>
<title>頭流山祈雨祭文 甲午在三嘉時</title>,<text>維嶽有神。鬰彼頭流。鎭壓南方。隨事默佑。喪亂孔棘。民不料生。重以旱亢。農者缺望。不日不月。糓苗焦焚。川澤枯渴。何以粒民。職在守土。不遑暇他。邑小民殘。宜先祈告。伏惟明靈。其雨其雨。以潤以膏。敢望專我。方千百里。皆神度內。今愬不應。神必無之。求神于山。如地中水。幸垂霈澤。慰滿三農。永與報事。無忘神功。</text>
<title>小白山祈雨祭文 在豊基時</title>,<text>雄鎭嶠南。曰太曰小。維嶽有靈。佑我民社。遭時艱屯。旱魃爲虐。彌月爲灾。焦焚百糓。一境嗷嗷。農民失所。仰天長號。日望雲霓。職在守土。勞心如何。伏惟山靈。有叩卽應。甘霔霈然。惠我西壠。無食無民。神何以享。敢陳微誠。牲猪酒香。</text>
<title>社稷壇祈雨祭文 辛丑在咸陽時</title>,<text>社是司土。稷是司糓。土以養民。民以糓食。用是設壇。報祀無斁。時以雨澤。賴神之德。感應之理。間不容髮。如何于今。旱魃爲虐。不日不月。水澤盡涸。糓苗其枯。民食將絶。職在守土。難辭其責。斷瓜剪芧。百拜告祝。有叩卽應。旣優旣渥。極下甘霈。解我憂惕。敢陳微誠。庶幾昭格。</text>
<title>天朝游擊將軍葉公淸德碑銘</title>,<text>天降喪亂。海寇構逆。將讎上國。先犯小邦。禍結兵連。七載未解。今年春二月某日。游擊葉公。分控制之任。荷聲援之責。率兵三旅。來屯是縣。始至下令曰。吾軍敎養有素。必不侵牟。居者當安。散者宜歸。民聞令下。相繼扶攜。各還故土。雖行貨者雜於居民之間。而閭巷晏然。是緣老爺尙服三壤之化。素蘊不欲之德。一軍率以老爺之心爲心。而不自各心其心也。噫。十室弊邑。再經兵火。瘡痍餘黎。僅有孑遺。以重遷之心。返桑梓之舊。歸巿不止。耕稼遍野。仰父而俯子。左餐而右粥。憂者樂病者喜。秋毫皆老爺之賜也。於戲。有始如此。有終可知。將見掃淸大憝。拯蒼生於塗炭。策勳麟閣。貽令名於千億。其德施鴻瓜。豈止一邑而已哉。擧縣之民。感公之德。旣銘其骨。又刊豐碑。刊碑著銘骨也。公諱邦榮。金華府義烏縣人。葉氏系出故楚大夫沈諸梁子高。子高食采於葉。因氏焉。銘曰。天旅渾渾。千有五百。孰梗令甲。而敢越厥。民皆按堵。巿不易肆。允矣老爺。義盡仁至。昔爺未來。人皆憂懼。今爺來思。若飢得餔。諸葛耕渭。未得專美。曺彬征唐。風斯下矣。咸願竪碑。垂號無窮。秉筆者不愧。君子哉葉公。</text>
<title>天朝游擊將軍方公去思碑銘</title>,<text>蠢玆倭夷。稔惡不悛。充斥南服。右路尤急。經理楊爺。遙命葉爺。移陣一善。又令方爺。代屯是縣。縣人之始送葉也。咸曰吾失所依。宜共遠避。方爺下車。整頓部伍。御衆如束濕。視民若保赤。軍無犯毫。里皆按堵。欣欣相慶。忘葉爺之去也。蓋恩則一様。而威則過之也。何况麾下北兵。剛勁果敢。少寬柔氣像。而恪遵將令。屈節小心。若非淸德飽聞於宿昔。明威難犯於目前。何能化幽，薊之俗。循齊，魯之風哉。柰何經理之賜。不終弊縣。駐未二旬。又移襄陽。王京路遠。未伸遮道之請。簡書可畏。無計留轅之策。是何襄陽之幸。而弊縣之不幸耶。老爺之去也。猶留軍百餘。又遺羅卒。禁戢侵㬥之游兵。衛護孑遺之餘氓。是則老爺雖去。而惓惓之誠。懇懇之意。不弛于弊縣而恩威猶未艾也。噫。老爺之德至矣。威振邊塞。定禍亂於三箭。公善射故及之。 功記太常。垂鴻號於千載。此其餘事。而去思之民。拭目而望者也。咸願立碑。以表不欲之德。又著遺愛之仁。在老爺未足爲輕重。而於民情欲銘諸肺腑。豈特片碑而已哉。公諱時新。宣府人。山西望族也。兄弟三人。俱登將壇。征倭奏功。公其季也。銘曰。送葉公迎方爺。變慨嘆作謳歌。德未洽又之他。來其蘇去而思。公雖去愛猶遺。籠前美駕往躅。再綴斯文。幷無怍兮。</text>
<title>督義糧通文</title>,<text>君父有百世之怨。國家無一年之食。計窮焉。事急矣。肆馳尺書。誕告列邑。無或裒如。尙明聽哉。噫。我國之喪敗。初非見絶於天人。祗緣昇平日久。秀吉之得志。非有制勝之奇謀。特以出其不意。塗地之敗。無愧於前。而從天之兵。可恃於今。平壤之捷。是其左驗。第以賊據兩湖。已失億秭之蓄。兵集京師。不下十萬之衆。饋餉之資。只仗歲入之數。則飢乏之患。不待巧曆而知。軍無見糧。國失防戍。則衝突之灾。甚於剝床。死亡之禍。明若觀火。吾雖有粟。焉得食諸。與其藉寇。不如無也。所可冀者。今距麥秋。不過八朔。人計饘粥之費。各出贏餘之糓。輸之官府。以繼軍資。則食足而兵足。國安而民安。公而討賊復讎之義。私而安堵生生之樂。一擧而兩得之矣。所謂八朔之費。亦非求飽之謂也。纔免飢餓。如處凶年之道。則雖在中人。亦多餘粟之積。而况富足者乎。夫疆外之胡。四支之疥瘡。而卜式尙願輸粟。以佐國用。則今日喪亂。非如漢武時比也。糧道垂絶。朝不謀夕。莫知死所。上下遑遑。危急之狀。憫迫之情。自當細想於心曲。何必面命而提耳。嗚呼。愛惜小費。不顧國計。務存遠慮。思效涓埃。此乃智愚所分。生死路頭。於斯二者。知所擇耳。</text>
<title>金希之返柩時通列邑文 宰咸陽時</title>,<text>患亂以相濟。有事以相助。自是尋常鄕隣之所合修底道。而况切摯朋儕而客土遭變者乎。昔柳柳州之返葬也。費皆出裴行立。銘以傳千古者。韓文公也。今山陰縣監金公希之。客地捐館。其家勢淸寒。如禮返葬。萬無其路。淹滯已日。坐失禮制。是豈非人理極處耶。噫。今予之薄宦。雖不能當其費。予之蔑識。不足以表其銘。而特以隣邑宰也。知己友也。烏可坐視其切迫界頭。而不思所以備禮治返之道耶。先從隗始。以五千錢二匹帛。畧此致賻。繼以文諭於隣邑守宰若遠近士友僉座前。伏願僉尊。勿以人廢言。各自拔例優助。使客土遭變者。趁時治還。毋有餘憾。幸甚。</text>
<title>答客難上</title>,<text>余與客坐談今古。仍及壬辰之變。客曰。治則亂。亂則治。氣數之常也。是故。天生毒物則又生制毒之物。如制象以鼠。制漆以蟹是也。於世亦然。爲桀，紂降湯，武。爲秦，隋命漢，唐是也。至於東邦則丹兵犯郊。生姜邯贊以平之。紅巾入都。俾三元帥以走之。譬如對病命藥。隨標成影。而壬辰賊變。兵連七載。許多壯士。不獻一捷。只仗天威。僅存餘燼。若是乎國無人焉。何昊天之不吊。而慳一良將。不恤褊邦之社稷乎。余曰。不然。我國地險。難於騎戰。可用步兵。而倭寇之技。長於步鬪。器械之精。奇正之術。有非丹兵，紅巾之比。眞天下之劇賊也。有能殱此而撥亂反正。則其志其才。豈徒敵倭寇而止哉。必將謀爲不軌。而終不敢爲人下。然則大可畏者。甚於倭寇矣。曾見庸醫之治病也。恨病根之不除。多用峻藥以下之。病根雖除。藥反用事。將至殺人。若得猛士。可當此賊者。則是猶庸醫之用藥。而國必危亡。是故。假手天兵。殺其病勢。安其國命。使不至於忽亡而已。其不生一將。乃所以延長國祚。何恨之有。客曰。誠如君言矣。若金德齡不死則能辦此賊否。曰。未也。使金某名實相符。猶不可敵。况名浮於實乎。古之爲將者。鞱名務實。如韓信是也。寄食漂母。受辱袴下。爲天下笑。久矣及登將壇。提蜀師定三秦。虜豹擒歇。降燕襲齊。而龍且猶以無策無勇目之。以其名能掩實而人皆易與耳。至於孔明自比管，樂。而時人稱之曰臥龍。夫以仲達之知勇。先戒而不敢交兵。以此竟不得志。特緣孔明名稱其實。而淮陰實過其名也。今者金某。實不過於三分而名已七分。故不能成功。而先起讒人之惑。加以謀逆者假其名以㥘衆。雖欲免。得乎。雖然。斯人也以其忠勇。辭連逆賊。而終爲一武夫所構陷。惜哉。</text>
<title>答客難下</title>,<text>客又問於余曰。君謂厄會。天地尙不得逃。其亦有說耶。曰。然。自鴻濛言之。則未判之時爲厄會也。自旣判言之。則天有三光。地有山川。而日月薄蝕。星辰失躔。天之厄會也。山冢崒崩。百川沸騰。地之厄會也。至於中國正統。上自唐虞。下至南宋。皆授衣冠之人。雖禍亂相尋。猶不絶如綫。而宋亡之後。付天下於辮髮之人百有餘年。此非天之厄會歟。冀州好風水。而堯舜禹致治雍煕者也。三代之後。數爲僭竊者所據。雍州。天下形勝地。而文，武，成，康比隆唐，虞者也。魏，晉以後。反爲胡羯之窟。此非地之厄會歟。此其大者。餘難悉擧。客曰。唯。天地旣皆如此。則彼用智自私。圖求福利。冀免禍害者。不過妄人也已。客去。記其辭。</text>
<title>叢話</title>,<text>[古文眞寶前集註多舛誤]古文眞寶前集註多舛誤。如商歌非吾事。註引莊子所謂歌商頌之言。是則遯世無憫之意。而淵明以爲非吾事。何也。若然則與下句依依在耦耕語意不屬。不知正用寗戚事也。戚不見勇退而商賈齊東門外。桓公夜出。戚扣牛角而商歌曰。南山矸。白石爛。生不逢堯與舜禪。短臂單衣適及骭。長夜漫漫何時旦。桓公知其賢。擧爲客卿。此商歌固非淵明事。而與下句語意相貫矣。至於迎新在此歲。惟恐踵前迹。則註以迎新爲新年割稻之事。前迹爲東鄕之事。而不知正用黃霸語也。其意蓋謂送舊迎新。當在此歲。惟恐新官又踵前官之迹也。本註之誤是如。舍通衢大道。而趨旁蹊曲逕。讀者詳之。[垂胡子註剪燈新話多杜撰]垂胡子註剪燈新話。亦多杜撰。如申陽洞記某者。虛星之精也。用分野詩女虛危餠齊子位之言。蓋虛星屬子。子是鼠也。註則背馳。至引槐子之說。鄙陋甚矣。某傳云。麥飯無人作寒食。是用後唐潞王母之言也。石敬塘殺潞王。其母曰。何不留我子。每歲寒食。以一盂麥飯。灑向明宗陵乎云。而註只引東坡詩。不言其出處。又可恨也。垂胡子自謂博覽勝於湖陰。如分野雜書。偶未之見。而麥飯事載在綱目。亦未及涉獵耶。其註之誤。吾所獨知者止此。又未知其有幾許誤處也。湖陰姓鄭名士龍[大學章句中要領字義]乙亥春。許草堂爲大司成。柳眉巖爲同知。通讀于明倫堂。乃大學經一章之句及集註也。註中有要領二字。眉巖曰。要字對四肢而言者也。草堂曰。要乃裳要之要也。眉巖猶守前言。以爲非裳要也。草堂亦守前言。而未能拈出其見在處。余以上舍。亦與受學之列。未聞歸一之論。不無疑訝之心。退而思之。則魏風葛屨篇曰要之襋之。好人服之。註曰。要。裳要。襋。衣領也。始悟要領之要。非對四肢之要也。讀書至辭尙體要。九峯曰。趣完具而已之謂體。衆體所會之謂要。又知眉巖之說要字。亦有據也。[今世卒哭上食之失禮]二十年前。得伊洛淵源錄數卷閱之。先儒謂有故速葬。則虞祭雖依禮文。卒哭必於三月之後云。余服其合於情禮。丙申春。丁內艱。時倭寇在境。慮其鴟張。纔二十餘日而永窆。卒哭則行於百日。其間只朝夕上食而已。到今觀禮記。必於是日也接一段則註云。有故速葬則三虞之外卒哭之前。其日尙賖。不可無祭。自虞後比及於祔。遇剛日而連接其祭。此孝子不忍使其親一日無所依歸也。味此則知古人制禮。無不極其情義。而追悔當日之不接也。竊觀今世之人。葬不及期者多。而三虞之後。遽行卒哭。情禮俱闕。滔滔皆是。若國家著於令甲。俾速葬者。卒哭於三月之後。則人皆見及而可免不懷之罪矣。若其接祭則貧乏者所難。而我國之俗葬後不廢上食。以終三年。非如古人初虞之後。卽罷上食。則亦非不祭之比。似當稱家有無。臆見如此。姑俟有道者就正焉。[起山頭則代必更]俗語相傳云。起山頭則代必更。誠哉言也。余纔十餘歲時。猶見平夷之地或有陳荒者。不數年。日漸起耕。及至强仕則低小山頂。盡爲田疇。爲閭閻櫛比。戶口日增也。當是之時。無田者納價而幷作。不得已起山巓。盖非瘠地無可下手也。人物之盛。近古無比。噫。物極必反。天之道也。是以。假手倭奴。蹂躪一國。昔日百室之里。僅有孑遺。正鄭地所謂兩三民戶可堪哀者也。而况都城失守。社稷灰燼。皇輿播越。苟保一隅。世安得不變乎。壬辰之亂。雖曰人謀之不臧。而招損之數。亦莫之逃矣。幸賴上無失德。下無惡俗。三綱不墜。四維未弛。能建中興之績。如日月旣蝕而復明焉。反此則禍豈去邠而已乎。大凡有國者。勿以富盛爲樂。勿以寡弱爲憂。節用愛人而守之以儉。足食足兵而維之以信。兢兢業業。日復一日則人心喜悅。天意可回。雖北狄之桀驁。南蠻之陸梁。固無足憂。孤臣請祝。惟止此耳。[鄕黨序次]記曰。一命齒於鄕。二命齒於族。三命則不齒。一命。如今參下之職也。二命。如今四品以上之職也。三命。如今堂上以上之職也。盖二命不齒於鄕。而三命則不齒於族也。然而鄕有高年則雖二命。不得坐其上。族有父行則雖三命。別席獨坐在賓之東。長長貴貴之義幷行不悖。而長長之禮。勝於貴貴也。世無學禮之人。而鄕黨多失其序次。盍視此以爲恒式乎。[金澍之忠厚]金貳公澍居家。似癡似聾。與物皆春。有兩婢相鬪。公招而問之。甲者曰。乙也如此故然耳。公曰是。乙者曰。甲也如彼故然耳。公曰是。皆令退去。夫人曰。此兩婢必有一是一非。而皆曰是。若於朝著上處事類此。則其有辨別之論乎。公曰。夫人之言亦是。聞者笑其無稜。而服其忠厚焉。[安厝]安厝之說。先儒講之詳矣。後之人宜無容喙於其間。第以人之貧富不同。而無財者勢難自盡。如瀝靑片石之類。固無可用之路矣。况葬淺則當有墓壞柩見之禍。葬深則應不免伏流之所浸。若有水則無用炭之功。而石灰亦不得堅。與不用奚異。嘗見遷葬者。水之所從入。皆自龍尾之不實。而三物軟如泥土矣。高燥處猶然。况卑濕者乎。管見以爲穿壙旣畢。則壙前二三尺外。先鑿水道。下與壙底齊。令水順下而竅其內外相隔處。令與水道一樣。而用水磨石如兒拳大者徧實之。深廣皆二尺許。其上又實以土堅築之。又槨外用三物。三物之外。勿用炭末。以水磨石實之。廣五寸許。高與三物齊。下與水道連。則水自石罅漏出。而浸潤非所虞也。水不濡滯則三物之堅無異石椁。而木根與螻蟻非可慮也。今觀虎溪絶而伏流者。以其有石而無土也。因此知其水磨石之可用也。[無才人第一安排]諺謂無才人第一安排。此言甚善。盖無才者必拙。有才者必巧。濂溪所謂巧者勞拙者逸也。以小民觀之。則雖耕耘之勞。而農隙則休者。農夫也。恒執礱斲之器而終年苦骨者。匠人也。在君子亦然。馬援臥於浪泊。而思少游之所言。聖兪苦於制誥。而羨院卒之安眠。於斯二者。可見才不才之閑忙矣。何况才而勝德。智伯死於趙。恃而妄作。盆城括死於齊。有才之害。不徒不安排而已。伊余一身。天下之無才者也。學究經傳。而不合於進講。直慕如矢。而不宜於諫諍。不肯與時俯仰。趨謁要津。不好衒能矜名以圖進。平日之乞縣作郡。亦爲養爲貧耳。不是貪功名也。是以。雖無一藝之名。而亦無蹈禍之機。到今年已老而才已益衰。爲人所棄。歸保性命。簞瓢屢空。而有似羈鳥之辭籠。池魚之赴水。動止隨意。坐臥任便。第一安排。莫我若也。其視多才藝做好官。行呼唱於內庭。快恩讎於一時。而竟罹禍網。非死而徙者。則安危之機。豈可同日而語哉。閒中偶思俗語。極爲有理。故敷陳之。[酒色之害]或問酒色之害孰重。余曰。自身累言之則色重於酒。自傷生言之則酒甚於色。何者。酗酒之失。如犯公罪。好色之過。如犯私罪。身累之輕重。不待辨說而明矣。至於傷生則飮酒及亂。雖得小醒。而精神昏憒。欲進飮食而膓胃不受。一日之患。莫此若也。色欲不過隨氣力强弱。而非如酒之可强而進也。或曰。神仙不禁酒何也。曰。以其能導氣行血也。若使飮者止於浹洽。則豈有疾作之患乎。惟其濫觴太甚。馴致促壽耳。[人相食]人相食三字。見於黃卷中。每以爲不必然也。甲午之春。目見食人者。然後知史氏所傳不誣也。是緣壬辰之夏。賊據京城。一國惴惴。不遑農務。癸巳之春。已多餓死人矣。賊還邊陲。雖在其夏。而天兵數萬。留駐嶺南。餉軍之資。取辦我國。奚暇修荒政。以賑塡壑者乎。馴致大無。計絶穀腹。甲午之相食。勢固然矣。嗚乎。我生不辰。避賊之日。奔竄山谷。糊口他鄕。不辭嗟來之食。雖得薄縣。累遭剝床之灾。悲痛之事。慘酷之狀。無不飽更。彼平日溫飽老死牖下者。豈不大幸也哉。雖然。旣往不咎。將來可冀。惟望謨訏廟堂。警息南北。俾戴白餘生。同樂太平而已。[無才者被選知製敎]乙卯夏。選知製敎凡三十餘人。不學無才者。亦與其選。人作詩曰。登科取第托黃欏。笑罵其如靦面何。縱然淸選兼三字。不及曺詩荷祋戈。三字。知制誥。見詩話。[東人之好着白衣]吾東方衣服。若從方色。卽當尙靑。而自古及今。好着白衣。其故何哉。愚以爲我國之知有君自箕子始。諺謂王字曰箕子王。是也。箕子雖侯服于周。而不忘殷舊。不從周尙明矣。詩曰。有客有客。亦白其馬。微子侯服上公。而許從殷制。則况箕子遠在要荒萬里外乎。東方之得箕子。萬古之一大幸。而德浹于骨。澤流于後。愛之如父母。敬之如神明。安得反其所好而從方色乎。林宗匹士。而慕之者故折巾角。安石一相。而效之者故揜其鼻。東人之好着白衣。亦此類也。[或人之猜才反爲後日之藥石]壬申歲月之五日之念。余赴商山。得參都會試取。例以六月初吉。會于淸道郡。戰藝一朔。而有故緩行。旬有三日。始得到郡。人皆笑之。望日之製。適得四分。而與朴德彥，宋學懋同房。時德彥已得六分。學懋已得十分。余謂人曰。吾與德彥同處而年長於余。靦然相爭。不亦愧乎。此後連製三次。而不敢刻意。皆未入等。德彥亦落在數外。余曰。德彥已無可及。余雖爭之。非與德彥爭也。唾手更戰。又得四分。不出數內。而孫景義晉山人。亦在爭畫中。謂余曰。我疑君晚來。果自負也。其實忌之也。月幾晦。將行罷接禮。時寓黌舍者。實接外接無慮五十餘人。閒在者亦多。而俾余爲酒監。使董燒酒之事。酒吏酒母皆嘆訝焉。余亦知猜才者所爲。而慍意不形於辭色。黽勉察任。厥後又得二分。竟參五人之列。其差酒監。欲其縻於苦任而不得專力於製述也。余諳世情。始於此日。而猶未向人說道者四十餘年矣。到今思之。則登科歲久。雖恨蹭蹬。而不蹈禍機。優遊於鄕曲者。以早諳世情。而不趨附權要。以姿忮求也。古人有言曰。禍兮福所倚。福兮禍所伏。是故。范文子克楚而懼。李愬見敗而喜。方其監酒也。豈知或者之猜才。反爲今日之藥石乎。旣利於病。不可忘也。</text>
<title>副體察使禮狀 代人作</title>,<text>分憂九重。旣佐經綸之任。攬轡四路。方勵澄淸之志。民瘼其蘇。軍情載悅。恭惟領袖士類。頗牧禁中。駟馬詣舊途。無異趙少師之入蜀。一方感仁化。咸仰陶太尉之鎭荊。業是靑氊。容猶白面。伏念才慚利器。職遇盤根。貧乏不存。只冀消息之好耳。牧蒭未得。將恐牛羊之反諸。</text>
<title>叢話</title>,<text>[禁人騎馬]非堂上及臺諫而禁人騎馬。非惟不可於法也。若禁而不止則必怒。怒則必打。打則必重杖。是或殺人之一道也。昔者竊聞之。金上舍彥健。商山人也。因事入府。近里居庸氓自府而歸。見上舍猶騎牛。上舍以爲殊常。佯爲不知而過。數日伊人病重將死。囑其子曰。頃者吾見金上舍而坐牛背自如也。若罪我則爾等必以今日之事。歸咎上舍。呈狀請撿。吾不得殮葬以時。而委身於仵作之手矣。今幸免此。是上舍於我。有莫大之恩。而爾等不可不知也。獐網二件。我死之後。爾無用處。可呈于上舍。以償其恩之萬一也。厥子不敢違。載網而進。上舍見其人着孝服。始知厥父之已死。而亦以不下一杖爲幸也。非特此也。使騎馬者材力過人而十夫莫當。則反爲所敺。受辱非輕。趙斯文棐仲曾遭此患。不如置而勿問也。柳下惠曰。雖袒裼裸裎。焉能浼我哉。彼自騎馬。於我何關。嗚呼。後生若以柳下惠之言。不忘乎心。則必無誤殺與受辱之患矣。[姜公涉被禍]姜公涉。吾鄕人也。爲伯父後。癸巳春。不違養母意。將就食於三山。夜半率一家。徑過賊路。賊知之。設伏以待。公涉不知而進。爲賊所掩。賊先害養母。公涉救母而死。第二子纘先。救父亦死。厥妻洪氏。虛白堂之後也。抱幼子在後。蒼皇相失。異路僅免。痛夫非命。恨不同死。三年之後。不脫素服。蔬糲終身。人或慰藉曰。何自苦如此。對曰。使我儀死於牖下。我是未亡人。猶疏水待盡。况死於賊鋒。而我無復讎之路。豈可一日忘于念頭。而忍爲自便之計乎。鄕里義之。轉聞于朝。而今年命下。只爲公涉㫌閭。不及其婦。是可恨也。[蝶害]世之人謂蝶無害。故諺以殺蝶爲罪。殊不知諸蟲之生。皆由於蝶。蓋諸蟲已老。化而爲蝶。於花於葉。必遺其種。未久成蟲。食盡草木。或害及禾稼。其亂飛於花葉間者。只要卵育。非貪芳之意也。余於少時。驗蝶坐處。必有其卵。此卽大小惡蟲之根抵。然則殺蝶者。奚罪焉。若以佛說言之。則可慈悲者。非獨蝶也。故余以諺傳爲世俗之妄論。而以貪芳爲詩人之失實也。</text>
<title>遺訓</title>,<text>墓位畓庫給。並作半分。種子及貢賦。容入數計除。用其餘。每歲寒食墓祭設行。不務豐備。只要精潔。永世不廢。如文公家禮可也。若有贏餘則亦勿他用。儲峙斂散。以備不虞。而取息依社倉法。凡祭享。一依晦翁禮。四仲大祭。皆於四中丁。上丁有故則用中丁。 墓祭如有故則用三月內宜祭祀日。亦不妨也。山神祭。今見朱子訓。則亦不可草草。祭物依墓祭設行可也。凡祭物。窮家之難辦者。惟各色餠而巳。今俗重餅而輕麵。往往不用麵。此大不可。今雖造次會飮。不用餠而用麵。與其不具。寧用麵也。大槩設餠。不過棗糕栗糕柿糕蒸餠仍粘米等中一色。上面油餠蜜餠單子三色可也。色目若多則怕有擾不精之患。故酌可繼之道。爲此設耳。長子奉祀。支子雖曰不祭。貧乏則已。稍完則備物助祭。於理旣無不可。於情亦無所憾。忌祭則女子居遠地者。皆於其日。豐約稱家有無。而各設位。祭於其家。似或不妨。唐俗語云。白晝無談人。談人則害生。昏夜無說鬼。說鬼則恠至。可不誡哉。固窮安貧。中人以下之所難。而亦有容易之工程。恨爵位之卑微。則當思白身者曰。我則猶勝於彼也。歎衣食之不給。則當思丐乞者曰。我則猶免乎此也。如是則心寬而絶歆羨之意。志定而無慨嘆之時矣。樂天知命。此其路頭也。安葬之法。粗現於效嚬雜記。置水道則從前段。用槨之制則從後段。而外盖則厚當二寸五分許。地板與傍板則毋過二寸可也。餘見雜記。子女等生長於富足之時。到今貧乏。則不耐菜根之咬。平居猶可保存性命。而居憂之際。不免滅性之患。迨其未甚。預從權制。疾已復初可也。不然而至於難救者。禮記以爲不孝不慈。古昔聖賢。不欺後人也明矣。近世洪斯文母親權氏。遭父貳相喪。得病危重。權草溪勉其用權。答曰。娚若肉食。吾亦不辭。草溪不敢。而妹亦不興。厥後草溪每自痛恨曰。吾悔未嘗一臠而救妹死也。盖一臠之嘗輕。救妹之死重也。追悔之言。合於情理。人不可不知也。吾得聞王父之遺訓。不禁庶人騎馬者。爾等其勉焉。以此戒世世。遺子孫可也。知足者。極樂之國也。彼亡身破家者。皆由於不知足也。俗節則當獻以時食。而今世所尙。亦有輕重之異。如正朝，寒食，端午，秋夕。俗尙之歸重者也。如 上元，踏青，七夕，中元，重陽，臘日，冬至。 俗節之輕者也。惟正朝。乃一歲之首。糆用饅頭。餠用湯餠。祭物亞於時祀可也。 寒食 有墓祭祭物。宜與時祀同。 端午 設糆以角黍代餠。用魚肉中炙一味。湯二味。知値上丁。兼行時祀。 秋夕 用糆餠。餘與端午同。 上元 薦以藥飯，沈菜。魚肉各一味。 踏靑 薦煎花餠。無花則以艾糕代。餘上仝。 七夕 薦軟餠。魚肉上仝。 中元 薦新稻米。未及得稻則用霜花餠。餘上仝。 重陽 薦棗糕。無棗則栗柿亦可。餘上仝。 冬至 薦豆粥及糆餠中一色。豆用白豆爲可。餘上仝。 臘日 設糆餠中一色。魚肉上仝。 酌獻 正朝，寒食三獻。餘只一盞。 薦新米 只用飯。而祭物亞於時祀可也。 薦新則只用其物一色而已。惟桃勿薦。凡俗節所薦。雖有指名。而不可執一。隨便代用爲可。魚肉亦當隨其所得。不廢器數也。先君以上。輪次祭祀。及吾百歲後。祭祀皆令長子辦出。故奉祀位田民。各別優給。惟大忌祭三位。三子一年一次式設行事。古語云。廣廈千間。夜臥八尺。良田十頃。日食數升。知足工夫。莫此爲近。墓直奴若多生產。則擇定三口。其餘許令承宗子孫使喚事。</text>
<title>叢話</title>,<text>[尹安性崔晛以詩見忤權奸]丙午丁未年間。柳永慶當國。建白遣使日本。名之曰回答。尹參判季初有詩曰。使名回答欲何爲。此日和親意未知。試上漢江亭上望。二陵松栢不生枝。崔季昇爲內翰。載此一絶于史冊。見忤權奸。竟遭驢鳴焉。尹名安性。崔名晛。[李公信之孝]古有父在時所嗜而曾子不食羊棗。母病日難繼而徐克孝不食粳米。千載之下。皆稱其孝。李公信兄弟。龜城人也。父病將革。思食生鰒。而日暖海遠。末由得進。父沒之後。終身爲恨。雖得鰒魚。不忍入口。此一節。無愧古人矣。[宰咸昌時摘奸]辛巳秋余宰咸昌。有甲者來告曰。老婆夜來逃去。是必某里某乙誘引耳。請推治。卽逮來問之。則初不服曰。甲者花妻乃班婢。而我爲媒妁者也。豈有誘本妻與他之理乎。余問甲者曰。爾何以知乙者之所爲耶。對曰。吾家器用。多在乙家故知也。乙者曰。彼賣我買耳。余謂乙者曰。甲者花妻。卽爾所媒。則本妻之於爾。仇怨頗深。將火爾屋。况與交易乎。雖減價賤賣。當售於他人。不肯與爾對面論也。今賣於爾。是與爾妻情意相符。聽其指揮耳。誘引之狀。明若觀火。罪不可逃。仍械杻其妻。乙者無辭而去。數日果推還。蓋乙者之妻。誘甲者妻將與族類。而先以班婢嫁甲者。使之不疑。然後又瞷甲者宿花妻家。得遂其計。奸細之情。不可測也。向非認妬忌之常情而條陳其曲折。難乎取服矣。[以庶尊嫡]人有姓楊者。喪配之後。得無咎人爲副室。生子三人。皆有逸才。而嫡子不以爲繼母。死且不欲服喪焉。三人跪告曰。若服喪而不以等爲異母之弟。則分得田民。非徒納盡。而汗血三駒。若聘通道。着鞭當先。富貴立致。平生産業。爲嫡營立矣。嫡曰諾。遂服喪焉。厥後三人相繼登第。一時名流。皆其儕輩。位至牧使。而以庶尊嫡。如奴事主。雖姪行。成人則稱生員。童穉則稱都領。歿身不衰。至今以爲美談矣。余猶及見僉正。卽季子也。忠信篤敬。享福而終。三人子孫皆有才調。連有登科者。楊氏之慶蓋未艾也。世之人。或多類此。而纔得立身。便食前言。又從而凌侮之。傳不一再。破亡隨之。後之人。將此二事。一鑑一戒可也。古人有詩平生不解藏人善。素抱如此。故錄之。[臨機善處以得訓導之職]中廟在潛邸之日。逍遙花塢。時春色向晚。紅桃數枝。亂出牆外。見有一人跳挽長條。使小厮招致。問其所從來。則對曰。生湖南某邑。姓某名某。寄齋于泮宮者也。呼之使前。與之象戲則眞敵手也。仍留數日。臨去。垂問曰。爾緣何上洛耶。對曰。家貧親老。欲求井邑黌官。而四顧無援。計未得遂。近將下歸去矣。中廟憮然良久曰。事雖非便。情甚可矜。吾當折簡。可付銓官也。因受簡而未能傳致。藏篋歸家。翌年聞踐阼。袖書至洛。直趨吏曹呼曰。欲呈上鑑片紙耳。判書以下皆大駭。下庭拜受。畧如迎教之儀。開視則乃潛邸時筆札也。一曺莫不嗟異。而適井邑訓導有闕。卽付標下批焉。三十年前聞此言於李斯文廷鸞。忘其姓名。只記事迹。[一擧得三]山陽縣北梨谷村中。有禹姓人。名某。射獵爲事。發無不殪。一日入山。擬得豝豵。偶抵一谷。有大虎搏猪。食肉方甘。小豹窺虎。萆林緩行。遡風而進。相距稍近。突入噬頸。虎氣垂絶。禹遂以柳葉箭射殺其豹。一擧得三。勝於卞莊子之功矣。噫。虎豹之不敵明矣。而虎恃其猛。耽於食猪。不覺玄豹之猝至。其不免也宜哉。此與螳螂黃雀之事。正相似。[鄭藥圃爲相伸救李統制]鄭藥圃爲相。有休休之量。如伸救李統制一箚是也。統制名舜臣。西厓所薦也。自井邑縣監。超拜湖南左水使。屢破賊艦。而與西厓不協者。多方短之。時朝野方墜倭將術中。遂以統制爲失軍機。啓請拿鞫。西厓亦俟謬擧之罪。廷臣無敢爲李辨者。獨藥圃上箚。極陳冤枉之狀。仍致不死。免爲行長所笑。亦云幸矣。舟師之敗。復爲統制。以餘燼十三艘。破倭船不知其幾。兵威稍振。湖南之人聞其復用。士女相慶。從令如流。裝船持糧。克復舊樣。戊戍之戰。以主之半。攻客之倍。不幸中丸。將死囑其子薈若曰。諸船耳目。在吾旗鼓。我雖已矣。愼勿擧哀。旗不輟麾。皷不絶聲。並力齊憤。則國恩可報。父讎可復。爾其勉之。子如其命。遂得大捷。則露梁之功。鄭相之力也。至於金德齡之死。亦伸枉甚懇。而緣讒人書左右不應。有一相徐曰。公可獨啓也。藥圃知其不相爲謀。且緣事出逆口。憫嘿而退。此亦有志而未遂者也。有容之度。又非他相所能及也。嗚呼。吉甫之平玁狁。以有孝友之張仲。充國之敗先零。以有任計之魏相也。古人有言曰。相得蕭何則韓信出矣。今以藥圃觀之則尤可信也。[夫人使其夫改娶]玄風縣有朴姓人。忘其名。夫婦和樂而單獨無後。欲娶副室。婦曰。庶子只祭考妣。豈能奉先世祀乎。不如具由上達。棄我改娶也。夫惻然不忍。婦曰。吾雖不欲。君當勇决。况吾願意乎。吾不欲使君得罪於先祖也。仍言曰。爲吾作舍故里。只設一門。而井臼皆置門內可也。夫不得已勉從其言。娶繼室生子二人焉。一日。感其情義。乘昏馳往。叩其門曰。我乃某也。不勝鬱陶故來耳。婦拒不納曰。君命離異。不可逆也。暮夜無知。不可見也。痛哭而送之。夫亦悲痛而還。噫。誰知難化之中。有此義烈之婦耶。勸夫改娶。義也。閉門不納。烈也。婦乎婦乎。宜爲婦人中之第一流也。[類合之諺解字義有多舛]類合一帙。乃眉巖先生述舊增新者也。以方言解字義。極其該備。而其中獺字柘字之釋。似未合當。何者。獺卽祭魚之獺也。國俗謂之水獺。故因此又以貉爲山獺。中國則全不通用。又非相類之物。而以貉解獺。柘卽染黃之木。杜詩所謂着柘黃是也。詩曰。其檿其柘。古人論亏材曰。柘爲上。桑次之。竹爲下。則柘與桑。自是二物。而以檿釋柘。皆非本義也。是必昔人之諺解如此耳。[文弘度害人基禍]文弘度。陜川人也。身短心長。戊戌。爲北人援引。冒忝正言。首論西厓。誣飾羅織。無所不至。西厓因此削職而歸。不數年。文亦被駁。出守梁山。陞一善府使。癸卯。發唇腫而死。死後纔三載。二子䦧牆。所聞不美。未久弟死杖下。又一年。兄又拿囚王府。象以典刑。相繼就戮。噫。天道其嚴乎。文某本以憸邪之口。誣陷忠直之相。死於唇腫。猶足懲惡。而又驅其兩子。不論輕重。皆就大辟。蓋旣殺其身。又不欲遺其種也。禍淫之道。昭昭若此。可不懼哉。[節食]蓋飮食不節。疾病之所由生也。是故。漢武言少病。必先節食。三叟致辭。以量腹節受爲首。苟能食無求飽。且忌生冷。則病何生焉。嘗試之一身。偶得兼珍之饌。喫盡一盂之飯。則飽滿太甚。脾胃不堪。仍致困睡。不成霍亂。必爲泄瀉。况長享膏梁。則一發癰疽。百藥難救。尤可畏也。庶人則例多無疾。以其貧賤而徒飫蔬糲也。嗚呼。若以庶人之腹。爲君子之心。屬厭而已。則大而天下。小而國家。必無腹心之疾。而豈有不治平之患乎。徹上徹下。亶在斯語。不可以鄙諺忽之也。[成均館下人猶知佛家誕妄]成均館下人。生長聖廟下。雖不分五糓。而猶知佛家之誕妄。有一人緣事往外方。路逢有髪僧。卽俗云處士者也。常念阿彌陁佛。仍言釋氏輪回之說。且曰。前生是人。而食牛馬者今世爲牛馬。食犬豕者爲犬豕。至於殺昆蟲。各以其類報應云。右人答曰。然則前生食人者。今世爲人。食佛者今世爲佛耶。處士語塞無以應。[黃洛求傘]黃斯文洛。與余同癸。而京鄕路隔。初未嘗識面也。癸卯春。余以天嶺太守。冒忝取解考官。而黃時爲尙牧。幸得同任。試所則襄陽也。因與之款。竣事臨別。黃曰。州甚無形。旣乏竹物。又欠匠人。雨傘一部。未可造送耶。余曰。諾。歸郡措備。而匠人手生。僅成模樣。委送商山。則黃於復書。不爲多謝之辭。乃曰。傘甚不精。精造他件惠送云云。余又馳書曰。吾郡有一恠事。懸鶉丏者來乞粮。給以糲米則有不豫色。搜其囊則無一掬粟矣。不知貴州。亦有此事否。黃答曰。丏者之說。痛惡痛惡云。[族姪應斗之孝友]族姪應斗。質鈍難學。而性本孝友。癸甲之年。代編行伍。受價養親。雖極腁胝。而不厭不倦。是故。人雖相食而老父得免飢餓。乙未。還于古土。開荒播種。漸至稍完。其父溫飽十有八年而終。喪葬之事。備禮致哀。不令庶母有秋毫之費。旣葬。以孑遺之身。廬于墓側。其視達古今識事理者。猶有賢焉。則如此善行。求之古人。鮮有其儷。當㫌閭賞職。以爲矜式可也。而事聞曩歲。詔下今年。只給復戶。堪可歎也。[善者得少而不善者反優]丁酉之變。湖南之人。流移于嶺南。有吹笛乞粮人。善吹者所得鮮少。不善吹者反優。其故何哉。蓋善吹者。喜其悅耳而給之姑緩。冀其久留。不善吹者。惡其啁哳而與之必亟。冀其速去。故善吹者歷抵者少。不善者經過處多。宜所得有多寡之異也。此與莊周所謂山木之說相類。今世仕宦亦如此。可拍手一笑也。[孝子權巽容]權巽容。吾鄕人也。陽村之後。金海之孫也。垂髫時。父母俱沒。卽癸甲年也。草草藁葬者久矣。庚子冬。亂離稍定。權亦成長。將祔葬於先塋。父親埋處。旁有女屍。錯認是慈親也。載而合葬焉。夜夢厥母語之曰。汝葬我耶。所葬者他人。而我在舊時埋處埋耳。權竦然異之。廣詢於人。則母埋在他處。而所葬者乃厥父外家戚姪女也。遂輿母屍合葬焉。噫。母子之間。氣眽相連。故雖隔幽明。而夢中之語。諄諄如平日。則沒而應有知也。此孝子之見於羹牆。而有終身之慕也。子而忘親者。盍視此爲鑑乎。[人物品評]李世勣簡選偏裨。必擇其狀貌豐厚者曰。薄命之人。不可與成功名。裴行儉曰。士當先器識而後文藝。誠哉言乎。甲午春。余以三嘉知縣。冒忝舟師試官。時李某爲統制使。元均爲嶺南右水使。李億祺爲湖南右水使。具思稷爲湖西水使。留連半月。察其爲人。則元水使麤厲無謀。又失衆心。李水使浮虛不實。神不守舍。異日或戰破。或短折。惟具水使稍沈靜。至今無𧏮。壽福兼全。統制則以同年之故。同處累日。其言論術智。固是撥亂之才。而容不豐厚。相又褰唇。私心以爲非福將也。不幸有拿鞫之命。雖得復用。而纔過朞年。又中飛丸。不得考終。可勝歎哉。雖然。身死之日。規畵軍機。以死統制。走生行長。少雪國恥。功紀太常。名流萬古。死而不死也。其視元，李諸輩。豈可同日語哉。[目見亂後窮乏狀]亂離之後。各邑官舍。鮮有全者。爲遭兵火也。辛丑秋。余赴含城。時經亂未久。蕭蕭草屋四五間而已。嫌其隘陋。久思完全之邑也。丁未夏。偶得基川。倭寇未到處也。官舍俱存。而物力殫竭。鋪陳之難。甚於童羖。反不如隘陋處之便好也。又平日乞縣。皆於山野之處。偶得海物。恨不豐饒。每思近海之邑也。去年冬。除蔚州。纔得到官。腥氣擁鼻。遽生反胃之證。冀食山野之物而亦不可得。然後知天下萬事。耳聞不如目見。臆料不如經驗也。[養蠶之要]養蠶之要有三焉。其一曰。冬月將布種之紙。置之受風之處。時時漬水取凍。則受氣少者死而不生。受氣多者。屢凍不傷。時而並生。自初眠至上薪。永無殭死之患矣。其二曰。七八月之間。取桑葉。曝乾作末。以細篩篩之。儲於瓮中。多多不妨。若桑未生葉而蚕退。則取其末和水使微濕。仍以飼蠶可也。又蠶性惡濕。葉有雨露。則灑末於葉上以飼。亦可非徒遂蚕之性。作繭堅硬。得絲倍常。養蚕者不可不知也。[沈義佯狂免禍]沈斯文義。貞之弟也。自號大觀齋。其文章亦足傳後。而畫二牛賦。厥兄之所製也。請載於私集。洞庭晚望。徐叔精筆也。竊以爲己作。凡事類此者多。或云憃愚也。或云佯狂也。厥後貞之死。不免庭鞫。而以憃愚之故得免死徙。優遊散官。考終牑下。然則當日所爲。只要免禍佯狂。而非憃愚也明矣。[國學序齒]國學序齒。始於己卯。三日而罷。爲禍起士林也。癸酉冬。更得己卯之規。而邪說孽芽於丁卯。榜中有閔生成章，黃生敏中。與若干同惡之人。倡議欲罷。時許草堂爲大司成。言其不可。而不自懲艾。反肆詆毀。賴洪公麟祥時在上舍之列。讜論公會。斥去兩生。四館亦停其擧。因此不罷者垂二十年。而再造之後。更用榜目先後。棄盡尙齒之風。內而國學。外而鄕黨。長幼之無序。未有甚於此時。亦可以觀世變矣。[高知事若海]高知事諱若海。吾高祖之從兄也。以生員超遷。累轉至執義。例陞通政。歷湖西關東兩方伯。終以資憲。留守雪城而卒。立朝謇諤。知無不言。捐館之後。物論惜之曰。朝廷失一沒黯矣。此行狀中語。而南秀文所撰也。其子孫世居安城。而到今嫡派絶嗣。只有孽裔。有得蔣者登武擧。除湖南邑宰。戊戌之戰。死於露梁。有弟二人。而皆不分五糓。可歎可歎。[蝗之形貌]蝗之爲物。古人只言其害稼。不言其形貌。故人不知其何物。惟以螟螣蟊賊之類擬之。其實則與螽斯同樣也。是以。晦翁釋螽曰蝗屬。孔氏曰。秋潦盛長之時。魚必遺卵於草芥之上。明年水至則爲魚。旱則化爲飛蝗。東坡所謂旱蝗必相因者是也。我國雖旱而無蝗灾者。以國內無處無水。科斗之產於水者千萬其群。及其足生尾斷。大而爲蟾。小而爲蛙。散而之野。必吞蝗而食之。故蝗不爲灾者。蛙蟾之力也。蝗卽今俗號苗毒者也。靑者纔飛三四尺許。班者解飛數十步。唐太宗所吞者此也。若如蟊賊之類。則太宗亦豈能下咽乎。我國不知蝗之爲狀。又不知蝗之不爲灾。故記之以示後來。[送子贈詩]昔人送子上洛。作五言一絶曰。日暮先投宿。鷄鳴更看天。逢橋須下馬。有路莫乘船。其言的確。無可破綻處也。或曰魚大諫所作也。大諫名得江。字子游。號灌圃。晉山人也。[李嶸異夢]李翰林嶸少年登第。頗以逸才自許。一日夢有使者謂李曰。上帝重修玉樓。屬君作記。故來邀耳。李曰。製則臣也。誰可寫者。使者曰。已召白上舍光勲矣。覺來以爲自上方營熙政堂。記必命臣矣。未幾白上舍先逝。翰林繼之。竟同李賀之夢。可怪也夫。[雀與蟻示倭變]壬午年。有靑白雀集于海濱。分群而闘。多有死傷者。卽盈德地也。辛卯歲。蟻子浮海而來到寧海等地。億萬其群。噫。蟻渡之異。此倭寇渡海之漸也。雀闘之變。卽兩軍交戰之兆也。天心仁愛。示灾甚明。而恬憘日久。置之度外。終敗塗地。可勝歎哉。[柳景深善於吏治]柳大憲諱景深。善於吏治。人不能欺。雖對象戲。猶聽詞訟。手爭象道。口答號訴。兩不蹉跌。眞治劇妙手段也。是以。所莅人皆愛慕。立碑頌德。尤長於軍務。三莅六鎭。以關西方伯。殁於客館。人皆惜之。考諱公權。以書狀官卒於帝都。大憲亦終於西路。大憲弟景源爲德川郡守。得病遞來而殁。德川子翼龍。以內禁衛。補關西地權管。亦死任所。一家不利西行。可怪可歎。[譏遷葬]再造之後。士大夫崇信術士。雖久遠祖墳。更擇吉地。遷葬安厝。至於父母之墓。則雖得吉地。若他山稍勝云則不憚移葬。再三不已。鰲城戲曰。若子孫殘劣則埋葬固難。而子孫勤幹則安葬亦難。譏諷之意。蓋可想矣。[奴婢事主]武人金遇秋。生事北邊。拿囚王府。受刑百餘次。有一婢忘其名。自湖南來養獄焉。號泣而乞於市。懇惻之誠。有感動人者。市之賣米豆鹽醬。鬻魚肉菜蔬者。若有餘則必曰。此當畀某婢也。留置以待之。是以。金雖久繫。而供養之豐。與卿相等也。人勸之嫁則曰。我非不欲也。顧念有夫則吾之誠心。恐不專於事主也。在朝三揖。亦佳其忠。金之末减流配。此婢爲之一助也。金旣出獄。卽歸湖南曰。主家破産久矣。方在飢餓中。欲歸養女君耳。此可爲事君者之矜式也。[朴忠元祭魯山以冤鬼祟]寧越。魯山遜位之所也。自是以後。出守者十喪七八。或曰冤鬼爲之祟也。朴三宰忠元少時。見忤權奸。左遷是郡。蓋惡之欲其死也。旣赴。作文以祭魯山。極其誠敬。六朞猶無恙。而又生一子。卽啓賢判書也。判書爲舍人時。李公俊民亦宰是郡。舍人因餞郊外問曰。君緣底有此行耶。答曰。吾亦要生如舍人子耳。蓋戲之也。朴瞋目視之曰。憎哉此漢。速去可也。[太宗雨]太宗末年。久旱不雨。太宗寢疾歎曰。予至帝鄕則當告于上帝。請降甘霖也。殂落之日。霈然雨下。卽五月初十日也。自是每於是日。多雨少晴。國俗謂之太宗雨。今年苦旱。近古所無。川渴井涸。朢絶雲霓。而是日大雨。此乃先王在天之靈。至今猶格于上帝也。澤流萬世。於戲不忘也。乙卯年也[尹昉能率營吏]人皆知監司之率營吏。而不知營吏之率監司也。何者。以平時觀之。則監司秋廵近營諸邑。是爲營吏徴斂木花也。冬廵沿海各邑。是爲營吏收取魚物也。其他見挾於猾吏。不爲所率者幾希。到今思之。則惟尹廵察昉而已矣。其爲政也。不使守令越境迎命。又不令各邑公事考准於巡營。只行於所到官。凡事若此。是以。各邑無事。民不知有方伯。可謂能率營吏。而不爲張良之漢高矣。[權文海作海東韻玉]權承旨諱文海。字灝元。以東國事作海東韻玉。上自檀君。下至本朝。極爲該備。與宋賢所作無異。若鋟梓以廣布。則我國之人。庶知東方事跡。而有補於鑑戒也多矣。但書之顯晦。亦有數焉。未知後之君子。能感激而刊行耶。抑媕婀而視之耶。是則未可知也。[萬歲德獨占陳都督李統制之功]戊戌歲。萬歲德來代楊經理。是年。平秀吉死於鬼誅。賊酋皆有歸思。而陳都督與我李統制。皆以舟師掎角之。大破倭船。諸賊破膽遁去。萬經理徒餔歠耳。何功之有。及觀萬公集序。則以掃淸海寇。爲萬公之功。贊揚不一。是萬以陳都督，李統制之勝。爲己勳業。而奏聞天朝。書之史策也。推此遡𨓏。則古昔邊功。皆此類也。而一時史筆。不足信也明矣。孟子曰。盡信書則不如無書。三代以上。猶如此。况後世乎。[先王精於理學]先王精於理學。每於經筵。討論經傳。樂受規諫。一日講官白惟讓進言曰。居敬涵養兩件工夫。不可不盡。先王曰。此非兩件工夫。卽聖意已喩程子涵養須用敬之義也。夫惟讓口耳之學也。無心得顧行之實。故鶻突若此。惜乎。有君而無臣也。[先王作絶句二首]先王手寫絶句二首。以賜臣閔應箕。蓋閔爲師傅。求御筆於王子也。其一曰。箋註成來辨說煩。幾多今古俗儒喧。君看一片靈臺裏。本自澄明不待言。其二曰。撫劍中宵氣吐虹。壯心初許殿吾東。年來事業邯鄲步。回首西風恨不窮。前詩是閔因王子勸上看四書集註。故有此製也。後詩是聖心已知有壬辰之變。而將不免西廵也。[王章不思貧賤故獄死]王章。漢時人。少遊長安。病臥龍具中。及爲京兆尹。欲上封事。妻止之曰。獨不念牛衣中涕泣時耶。章不聽。果下獄死。使章能念牛衣則知止知足。豈至桎梏死乎。近世卿大夫起自寒微。宦成而不退。積金而不厭。以至輕者禦魑魅。重者遭刑戮。皆由於不思貧賤故也。覆車相尋。良可哀也。[女巫傳尹元衡魂說]金斯文行。長於詼諧。嘗語一宰臣曰。路聞女巫傳尹元衡魂說。若曰。某於棄世之日。謁于中廟。中廟怒責曰。汝以肺腑。久荷寵祿。予殂之後。爾肆虺螫。旣滅大尹之族。又夷勳舊之人。爾雖萬死。尙有餘罪。不欲觀諸。速去無停。退而見于明廟。明廟慍有語曰。舅亦來見予乎。予於幼冲之時。信聽舅言。戕害忠良。登進奸回。平日失德。皆舅所爲。予頓無渭陽之情。請從此絶。赧然而退思曰。文定乃我同氣。豈有絶道。趨而進見。則有不豫色曰。予之累德。載在方策。皆弟指嗾。得罪神祗。慚愧終天。予恨不用周公誅管蔡之刑。勿復敢見也。惶悚而歸。乃曰。蘭貞。吾愛妾也。陞爲夫人。恩義頗重。必不背我。艱關來訪。則方與盲人金致命推卜曰。宋舜齡何時入冥云。則意亦不屬我矣。余以孑孑。四顧無托。獨立歧路。泣涕漣洳而已。言雖不經。大含譏諷。可爲交通宮禁。戕害善類。以妾爲妻之戒也。蘭貞未知某產也。或曰。八溪君之孽妺也。曾經數漢。晚入尹家。元衡寵嬖。陞爲後室。恃愛驕恣。甚於孫壽。宋舜齡其婢夫也。蘭貞每爲供佛之齋。齋日必擇少艾。爲尹侍寢。而獨處別室。夜以擊警子爲應。與舜齡奸焉。一日偶患脚癤。隔幔受鍼。而諸醫鍼之則痛不可堪。惟舜齡鍼之則曰。不痛。元衡於廣座譽宋曰。下鍼神妙。夫人不痛矣。有一相笑曰。但散刺耳。元衡猶未悟焉。所產子女。嫁娶右族。一日使金致命議婚於朴公啓賢。或誘或脅。朴公不勝忿憤。而憚於絶物。依違以答。未幾元衡見棄物論。削職黜外。時朴爲中丞。囚致命。殺于杖下。元衡與蘭貞。未久亦死。故金斯文有是說。[兪克己爲養乞外]兪㵢溪克己。咸陽人也。成廟愛其才華。大加寵異。長在玉堂。一日爲養乞外。除陜川守。拜辭之後。自上別遣黃門。追及鳥嶺。奪篋而去。搜得一詩。有北望君臣隔。南來母子同之句。成廟曰。渠亦不忘予矣。到任之後。嘯咏爲樂。不治官事。一日村氓來告曰。徂玆呈狀。敢請推還。有一小童問曰。爾呈志幾日。曰。昨昨耳。小童曰。出官日所呈。尙未判出。况昨昨乎。㵢溪曰。伶俐哉。童也。可爲吏房矣。監司不得已用於殿最。成廟垂問曰。兪某乃吾寵臣也。何至居殿。時潘碩秤爲方伯。回啓曰。兪某惟事詩酒。不治郡政。故居下矣。未久。拜校理召還。西川君某入侍經筵。語及此事。先王大笑曰。予緣卿言。聞此奇談矣。仍奏曰。當時去古未遠。監司從實考績。故兪某不免居下。今則有玉堂出守者。雖不逮兪萬萬。豈有居下之理乎。其言勿欺而諷亦切矣。[先王論諸宰優劣西川君以言傳規諫]先王於經筵。對講官論諸宰優劣。西川君進言曰。諺傳古有一叟。騈牛而耕於野。或問兩牛孰優孰劣。叟不答良久。附耳語曰。左者優。問者曰。何不顯言而附耳語耶。叟曰。牛是吾家愛養之物。雖無知覺。豈可對其面而論優劣乎。先王嘉其言而歎服。可謂因事善規諫也。西川姓鄭。名崑壽。號栢谷。[彈金安老]金安老。中廟之林甫也。揜蔽聦明。戕害善類。不可紀極。一日誤聞主上疏待繼妃。又阿其意。面奏請廢。中廟怒形于色。召尹任責曰。宮禁事秘。非外朝所知。而金某發言至此。此爾漏洩之故也。若果如其言。猶不可。况失實乎。對曰。臣無漏通之言。此必自家道聽也。此言當言于中丞。令上彈文也。上曰。兪。任歸語中丞。中丞乃梁某也。聞言股慄曰。料虎頭綸虎鬚。其如虎口何。况君之片言。未可輕信。恐禍及百口也。任以中丞言上達。上曰。然則明日政。當以某承旨爲參判。某司諫爲承旨。以此爲信也。明日兩司合啓。蓋希安老意也。梁某遲延不發。數起如厠。苦待政目。除拜果如任言。然後遽卽立異。請罪安老。擧世以此爲梁某莫大之事業。而不知受密旨而畫葫蘆也。噫。梁某受教論啓。而不免疑懼。允下之後。卽吐血數升。則無骨可知。豈宜盗剛直之名乎。及小尹用事。阿附慫慂。助成乙巳之禍。其爲人槩可知矣。[納虎]金兵使名富仁。鎭左道時。徐君秀爲花山知縣。得兒虎一口。具體上。使以當年例之納。金退還而題其狀曰。此虎觀其形容則食乳之虎也。置之山中。厥母必來。厥母捉送云云。君秀不勝嘆服。貿大虎皮以呈焉。權判書某曾按湖西。有一守令呈牒曰。境內山淺。無虎可獵。權題其牒曰。虎盡渡河。善政可嘉。但封進有數。不可闕一。斯速捉送云云。兩公之判。皆可謂好事也。[張燈伴仙]中國張燈。必於上元。伴仙必於寒食。詠於騷人者久矣。我國則以四月八日爲燈夕。於五月五日戲伴仙。其故何哉。蓋我邦節候異於中國。上元之夜。寒猶逼骨。寒食之時。不可御風也。酌天氣和暖而爲之推移。雖非古例而意有存矣。[冰之害]冰是寒月賤物。而貽害不少。以商山一州觀之。凌陰修理之價。一夫四匹。伐冰防納之價。一夫八匹。校之貢賦。殆過其半。作俑者金庭睦也。晉昌來代。稍革其弊。繼之者不良。去善規述弊政。有人作咏冰一絶曰。禀形寒月玉爲身。淨盡元無一點塵。世道漸微多變恠。却隨流俗作眞人。晉昌。姓姜名絪。[李儀有不屈妻子]中原有屢擧不中者姓李名儀。娶陽村後。卽斯文起夫先君也。一夜强盗十餘人。瞰其子弟之亡也。持杖突入。李無如之何。擁衾而伏。賊將害之。權氏厲聲曰。吾家財物。任爾取去。寧殺吾身。勿害家翁也。以身翼蔽之。賊義而舍之。李常曰。事莫能兩全。吾得賢配。屢屈不捷宜矣。起夫名大振。旣習俎豆。又善射御。壬辰之變。黑衰討賊。不幸見敗。冎死不屈。可謂有母。又有子也。[李瓘善於吏治]李使君名瓘。善於吏治。所莅皆有政績。嘗至南原府。下車後翌日。有吏欲赴甲會試呈病狀。李題曰。好畫龍則眞龍至。愼之。蓋謂若喜佯病則眞病生也。吏不勝歎服。一府之人。至今傳誦焉。[梁松川法外決訟]梁松川刺晉山。有人呈訴曰。小童某到家竊襪。請推之。問曰。小童於汝族否。曰。從弟也。即令相訟。元隻取招。一如訟法。終焉立案。歸襪於主。仍徵作木一疋。襪主告以太重。决笞五十。急徵其木。以畀小童。蓋嫌切親之間。爲細碎呈狀。故爲此別様擧措。雖非規矩。而豪放之意。殺活之能。亦可想矣。[不食無飯之饌]金斯文行。初補海州文學。受由歸覲。牧伯優給魚物。令其養親。斯文致謝後請進一言。牧伯曰諾。斯文曰。上官令養老母。多賜饌物。感則感矣。但老母不能食無饌之飯。而亦不食無飯之饌矣。蓋嫌牧伯只給魚物而不給米斛也。牧伯大笑。贐以五石米。[不能徒食石首魚]朴察訪盡性字子順。於癸巳春。流寓江華地。時李德薰爲方伯。廵到其府。贈以石首魚數束。子順曰。欲我徒食此乎。德薰笑而饋米三斗。辭約意盡。勝於金斯文語矣。[礎移則宅必壞]癸卯甲辰年間。多有石移之變。鰲城謂人曰。作舍而鑿地植柱。與排礎安柱。孰優。或者對曰。不如排礎之好也。鰲城曰。不然。鑿地甚好。或問其故。曰。若安柱礎上。而石移則宅必壞矣。不如植柱土中之無憂也。聞者笑其滑稽也。[柳子光之兇險]柳子光之父爲天嶺太守。治民之私而脅制邑吏。以其女嫁子光。子光乃孼產也。吏嘆曰。吾女之命。卜者皆云當爲一品。而今歸孼子。冤莫甚矣。不知子光終爲一品。而厥女爲貞敬夫人也。他日子光得志到天嶺。題詠于學士樓。佔畢齋見之。詬而去其板。子光因此含恨。遂註吊義帝於江中賦。譖于燕山。蓋賦是佔畢齋所作也。噫。以一題詠削去之故。而佔畢不免身後之禍。諸賢亦遭騈首之戮。子光可謂兇險不測之人也。詩曰。䜛人罔極。其此之謂歟。[聾巖之壽貴]聾巖相公姓李。諱賢輔。爲翰林時。見惡廢朝。因于王府。廢朝欲殺而忘其名。每曰面黑者而已。爲繫獄人多。不能盡記也。靖國之後。歷揚淸要。位至二品而致仕。享年九十餘。例陞從一品。是知壽貴之命。雖人君不能使之短折也。[慕齋譏諷兪仁佐]兪仁佐。金慕齋姊妹之義子也。性不撿束。慕齋待之如甥。而以俳優畜之。嘗謂慕齋曰。吾於聖人一事。竊有不快之意也。慕齋曰何也。仁佐曰。聖人作字。令一字止含一義可也。今者。一字而包數義。以此多有未曉處。不能無憾也。慕齋曰。聖人豈知後世有汝耶。其言渾厚而含譏諷矣。[蒲公英能治乳腫]蒲公英。治乳腫之聖藥也。考諸醫書。則云田塍路側皆有之。春初開花。花罷飛絮。而未能的知爲何物也。戊戌春。天兵往來。有五六輩來舍近隣。採一菜烹而食之。問之則曰蒲公英也。即俗所謂豆應仇羅菜也。開花則花辮似菊。而折其莖則出白汴。小兒吹以爲聲者也。自後有患乳者。依本方蒲公英二分，忍冬草一分，入酒一盞。水煎服之則立效。誰知賤賤之物。有起死回生之功乎。古之人不棄溲勃。良以此也。[聞喜地有潮汐水]聞喜地有潮汐水。側出而無定時。色味不異他水。或者以比海水之潮汐。余竊以爲不然也。嘗觀水砧舂粟者。水滿其桶則砧傾而瀉。以此忖度。則是必山中空缺處。有石臼類水砧之桶。水自巖穴而㸃滴。滿臼則傾而流出也。曾以此語禹見吉。見吉不之信。蓋不知理外無物也。[槐花不開則麰麥不實]三十年前。余訪張兄雲擧。農談竟夕。余謂今年槐花不見開處。是何妖祥耶。答曰。聞諸老農。云今年無槐花則明年無麰麥矣。余初以爲不必然也。厥後驗之則無不皆然。以近年言之則己酉之槐花。或開或不開。而庚戌之麰麥。或稍實或不實。槐花之盛衰。即麰麥之豐歉也。雖然。右歲不宜麰麥。而曾秋耕者及春耕早者。不至大無。以其成熟不晚也。若槐花不實則治來牟。當以庚戌歲爲鑑也。[聞韶有冰山]冰山在聞韶地。氣候反常。冬則暖而夏則寒。有風水穴。五月始冰。而八月乃解。山號爲冰。職此由也。噫。造化之工。囿盡天下之物。而獨此一山。超于範圍之外。其故何哉。竊料陰陽之氣。各有升降之時。升則行于地上。降則伏于土中。是故。夏而陰藏。冬而陽鬰。皆於九泉之下。而惟此風水一穴。必深遠不可測。故地中鬰積之氣。皆從此穴出。而寒暖獨異耳。嘗聞善泅者之言。雖流鑠之日。九丈之淵則不可窮其底。爲寒逼骨也。是緣陰伏于下也。推此則冰山之異。當不過伏藏之氣。獨洩於此山也。淺見如此。姑竢博物者耳。[老翁舞歌]余少時聞諸族叔。亦其少時所聞也。有一老翁藍縷行乞。到蔽里。人有哀之者。饋酒一巵。翁立飮。人曰。能復飮乎。曰能。復進一巵。翁又健倒。仍自舞而歌。歌聲不凡云。到今思之則是必異人也。惜乎當日無具眼也。余爲飜其歌云。歌在詩集中[笠之高低衣袖之闊狹本無定式]笠制之高低。衣袖之闊狹。極則必反本。無定式。丙寅以前笠制。則雲頭甚短而凉臺太廣。衣制則其齊曳地而袖廣五寸。當時以斯爲美。而丁卯之後。漸至變易。衣袖之廣幾於尺餘。笠頭之長或至八寸。齊則去地尺。而凉臺則太狹矣。庚子以後。又嫌其笠太高袖太廣。而日漸尙低尙狹。已復乙丑以前之規。噫。余方六十歲。而猶見其屢變。則麻姑所謂東海三變爲桑田者。亦不虛矣。[人效楊鎬着網巾]楊經理名鎬。有再造朝鮮之功。國人傳誦。至于今以爲美談。其着網巾也。去兩眉三寸許。或曰。起復未久。無心斂髮故然耳。或曰。頂有小瘡。難於着巾故然耳。年少好異之士。爭相效慕。外方尤甚。此所謂城中高䯻。四方一尺也。李某義城人也。亦有是癖。李斯文景明見之。謂曰。君亦效楊經理耶。李對曰。尊長何爲效萬經理耶。景明語塞。聞者大噱。景明眇一目。故謂效萬經理也。[方伯請酒肉主官不應]昔有方伯廵到一邑。爲相識人稱念。而帖紙中書酒鷄米太等物。令其官輸送。而主官不許。只寄空帖。求受答書。其人笑而受答曰。靑州從事。化爲烏有先生。翰音登于天。米元章子太叔。厭見寒儒。杜門不出。難副書生飢渴之望。雖不識其姓名。而才調槩可想矣。[鼴鼠婚姻]昔有鼴鼠生女而美。謂天下無雙。求婚於日。日讓于月曰。我雖明於晝而不耀於宵。不如月之能照夜矣。於是。求婚於月。月讓于雲曰。我能使昏夜化作白晝。而陰雲蔽之則晦盡光輝。不如雲之宗强也。於是。從雲約婚。則雲無心而言曰。吾能遮一天。俾三光不明。而風起一方則飄揚萬里。無所依泊。不如風之有力也。即從風約婚。則風怒而號曰。吾飄雲盪海。折木揚沙。而不能吹徹石佛。石佛勝於我矣。即送媒於佛。佛不動心曰。我安頓地上。坐閱千古。而爾等掘土。壞坐一邊。則不免倒了。爾勝於我矣。遂與同類結婚。以此世有生女求婚。意望太高。而卒歸相敵者。謂之鼴鼠婚姻也。[兩伯之判竭盡情法]昔有蚩氓。崇信佛敎。以膏腴水田。捨施佛寺。身死之後。子女生理鮮少。欲推其田。冀繼朝夕。寺僧曰。爾父旣成文劵。願爲寺田。爾不當推。寺不可與。施者子與首僧。訟于方伯。方伯題其狀曰。施田於寺。將以求福也。今者子孫殘微。而佛不之福。田還於主。福還於寺。又有人行年七十而强奸寡婦者。事當刑訊。而援法欲免。推官禀于方伯。方伯判曰。旣能爲不能爲之事。宜當受不當受之刑。兩伯之判。可謂竭盡情法無餘蘊矣。[巫女以智救夫]湖南優輩必娶巫女。謂之兩種。有優得巫。巫年少而美。優而業賊者。欲殺夫而奪之。着孝子服告于巫曰。我某邑某里人也。亡父小祥。迫在明日。敢望榮臨。以娛亡靈。巫信之。偕夫而往。抵谷中無人處。賊捽其夫仆于地。將縛之。巫顧謂曰。老夫性妄。縛之不可不急也。旣縛。欲刃之。巫下馬止之曰。彼雖無狀。同居歲久。不忍見其死。點心之後。置我屛處。任爾所爲。亦未晚也。遂引賊入林中。或握其手。或撫其背。百計媚之曰。爾年富力强。異於本夫之衰老。容貌魁偉。勝於本夫之庸惡。今日之事。正合所願。卽喫午飯而換手相哺。又抽賊刀。袒割宿肉。仍以刀尖貫肉。先入其口。賊喜而受之。卽以刀剚其喉而殺之。遂與厥夫歸而偕老焉。雖戰國縱橫之謀。何以加此。可嘉也已。[委質而圖復夫讎割愛而幷殺其子]甲午之歲。飢荒太甚。獷賊作黨。橫行尙，咸。所過丁壯無遺。有人居銀尺。賊殺之而奪其婦。婦力不能抗。隨賊而歸。陰欲復讎而未得其便。荏苒三載。又生一子矣。賊有遠行。婦豫釀旨酒。賊歸求飮。連進數鉢。賊醉倒如泥。卽曳入房裏。幷置其子。闔門而焚之。呼隣里曰。賊殺吾夫。故吾爲之報仇。諸人愼勿救火也。隣里義之。莫敢往救。火炎幾絶。赤手而去。噫。婦人愛子之情。無所不用其極。而幷置火中者。不欲使賊遺種也。夫委質而圖復夫讎。人所難也。割愛而幷殺其子。尤所難也。其去息夫人遠矣。[戴安道破琴]戴安道。晉時人。善鼔琴。武陵王聞而召之。安道曰。吾不能爲王門伶人。破琴不往。百世之下。可想其風槩矣。張上舍某。仁同人也。粗解音律。又善謳歌。而使於技能。不憚麤鄙。曾往善山。爲府使卽姓親也。時監司柳洵之將行榜。會集尙，星二州妓。因送客作樂。聞上舍到府。召入席末。令其放歌。張不以爲恥。反以爲幸。名撿掃地盡矣。其視破琴人。不啻天壤焉。然則戴安道之罪人也。當日目睹。故記之。[人君八尺之褥出於十家之産]進上阿多介。用小豹皮毛斑而有黃色者。中縇則用水獺皮。外縇則用鹿皮。以雪綿子及去核綿花爲之絮。防納皮價多至四百餘匹。晉昌君爲尙牧。對余慨歎。噫。深宮之內。細氊之上。豈知所坐八尺之褥。乃是中人十家之産乎。古語有之。奢侈之害。甚於天灾。其在全盛之日。猶有識者之譏。矧今亂離之餘。財力殫竭。比之昔日。百不及一。加以南北多警。非乙夜安枕之時。則顧安用此物爲哉。若减此獻。而以其所入之價。或貿軍粮。或備器械。則一道粮餉。歲可至五百餘石。而器械亦不少矣。但食芹雖美。獻御固癡。而天門九重。無路叫閽。肉食者鄙。未能遠謀。不如三緘。以終一世也。[李若水之節義]李若水之死。吾嘗慕其節義。謂當卓越千古矣。及見晦翁語類。則亦有可恨者。蓋若水。欽宗所倚重也。將赴靑城。不無疑懼。使人視若水。若水方醉酒安臥。欽宗以爲無虞也。卒投虎口。噫。金虜之心。五尺所知。况城䧟有日。請見至再。則國勢之殆。甚於累卵。豈臣子縱酒安寢之時耶。若水恬然而不恠。欽宗恃之而不疑。然則靑城之行。若水爲之導也。殺身成仁。僅贖其罪。晦翁之闡幽。亦含譏刺矣。[成世億享壽]湖南有成世億者。字大年。疾革至一處。見金河西爲長官。謂成曰。爾壽不短。緣何到此。可速還也。仍贈一絶曰。世億其名字大年。排雲來訪紫微仙。七旬七後重相見。歸去人間莫浪傳。成後果七十七而終。[鄭湜死於魚腹]鄭上舍湜。湖南人也。爲安奇察訪。行到吾縣問曰。此地曾有與我同姓名者乎。或曰然。仍問其故。鄭曰。我於某歲得疾氣絶。爲伍陌所拿。至一府。府官責伍陌曰。吾令爾拿龍宮鄭湜來。而誤拿他處名同者耶。杖而更遣之。未知此人是歲亡乎。詢其日則卽鄭某化去日也。右人居吾縣治南。方造家舍。是日無疾暴卒。雖然。安奇竊自喜幸於當日。而丁酉秋。倭寇充斤湖南。鄭浮海避亂。遇風覆没。百口皆葬於魚腹。反不如吾鄕人之死牖下。葬土中。有子又有孫也。可哀可歎。[文瑾以鷄卵驗其服罪人情僞]文參判瑾。久於刑官。爲善於其職也。一日。欲驗服罪人情僞。見鷄窠中有卵。令一家曰。若取此卵則當加刑訊云。而潛取數箇。置之屛處。認家內婢手荒者。誣以盗卵。重杖則服曰。吾果取而烹食之矣。參判歎曰。吾其無后乎。十年爲刑官。服罪者豈皆眞實者乎。必與此婢同耳。殁後三世。而嫡派繼姓者無噍類。此爲秋官者之所當惕念也。[李某責其族叔鄭仁弘]近有奉使南中者。姓李名某。仁弘族姪也。見仁弘語及晦，退兩先生之學。仁弘曰。學則誠然矣。但鳳城死其手。是恨也。對曰。若以鳳城之死。爲二公之累。則叔於大君之死。其勸不救何也。仁弘默然。[權臣自擅科擧不公視先朝不啻霄壤]不佞北學。始自辛未。得見先王勵精之日。仕路不至混淆。雖卿相子弟。非有現焉。一命猶難。而科擧亦無循私之弊。治敎可謂休明矣。今則權臣自擅。視官爵爲己私。收拾親舊。施及童穉。內而百司。外而州縣。皆是蔭官。非特此也。至於科擧不公。亦非寒素之希望。率爲門蔭之淵藪。視先朝不啻霄壤。可勝嘆哉。[洪太古見尹季初之詩以愧]尹季初有詩曰。山崩海渴杳無期。長使人間有別離。寒日滿天秋色薄。一枝殘菊贈相思。洪太古見之歎曰。如我不才。長在文翰之任。而斯人也以此才華。不得其職。我則可愧。而彼則可惜也。[科擧多有循私之弊或人夜書權門]近來科擧。多有循私之弊。而己卯式年一榜尤甚。以本無窮經之功。而皆以明經登第也。有人夜書權門曰。明經贒士盛於時。二百年來始見之。七大文通從自願。暗中心跡鬼神知。[烏鳴異聲豫報倭變]壬辰夏四月朢。余赴洛城。有烏鳴于禁苑。徹夜不止。其聲異常。聞者以爲各各化道也。或以爲各各環刀也。未幾倭寇蔽海而來。直搗京城。此乃得氣先者爲之豫報也。[闔棺人事定]石介作慶曆聖德詩。夏竦疾之。介死之後。聲言介不死。叛入北虜。請斲棺驗之。賴按事者善處。得免發塚焉。歐公有詩曰。誰道闔棺人事定。是非猶及土中身。李東皋臨終。有憂世之意。道不同者交章論之。吳判書祥題其輓曰。不待百年公議定。是非何累土中身。蓋用歐公語而反其意也。[咸寧有儉湖冬冰合則必有拆裂處俗謂之龍耕]儉湖在咸寧治南十里許。乃吾東之巨浸也。每冬氷合則必有拆裂處。狀如溝澮。或抵岸土。雖祈寒不復更冰。俗謂之龍耕。居民觀其縱橫濶狹。以卜其豐凶。然是豈龍耕哉。愚以爲沍寒之節。陽氣伏于水底。冰合則氣不得通透。必坼于一處。而陽氣皆從此發散。故不復更冰耳。或曰。然則當其冰合之時。必有不合之處。而旣合卽坼。何也。愚曰。冰之將合。陽氣猶未鬰積。故迫於寒而不得不合。旣合之後。緣鬱甚而拆裂也。或曰。然則瀦澤亦多。而獨此一湖異常。何也。愚曰。小小瀦澤則陽氣甚微。豈能勝極寒之勢乎。常聞延安南大池。亦有此異云。大澤之冰坼。非小池之可比也。冰山之冬月無冰。亦如此湖之坼處不冰。博物者復起。不易吾言矣。又聞此湖。春初解凍。而春寒更作。則氷雖薄而合。卽又坼如初云。陽鬱而氷裂。尤可信也。[辱人之親則人亦辱吾親]亞聖有言曰。殺人之父。人亦殺其父。殺人之兄。人亦殺其兄。非自殺之也。一間也。今有虐於戲謔者。以惡言加諸人而辱其親。則人亦以惡言加於己而辱吾親。愚亦曰非自辱之也。一間耳。[柳游離居他方或人詐爲柳游而入其家]古有買奴得翁之說。吾不能無疑也。夫爲夫爲婦。同居有日。而至於生子。則亂離之中。契闊雖久。而行止緩急。容貌辭氣。當不忘乎心頭。而了然於目上矣。豫讓漆身爲癩。而厥妻曰。此非吾夫。何其聲之似吾夫云。則相失多年。亦有可識之聲色矣。一日二日之間。猶可易認而知。爲夫婦。反在數年之後。何耶。當時之言。亦含譏諷之意也。麗季德興君夫人之事。亦猶是也。何者。德興君淪於異域。莫知存歿久矣。其夫人使幹奴求得偕來。則乃一庸劣人也。或問爾性明敏。而今則庸劣何歟。對曰。久在異域。憂怖失性故然耳。又曰。爾年衰老。髮當班白。而今猶黑頭何歟。對曰。吾於異國。得服江南藥。故不老耳。當時朝士。或默或言非眞。夫人曰。知夫莫如妻。卽就見曰。是吾夫也。仍與之同居焉。一時言非眞者。皆得罪竄逐。故陶隱有不服江南藥之句。以歎其无妄。蓋其夫人寡居歲久。如失此人。誰與爲懽。托以本夫。擬娛暮境。故計出於此。此買奴得翁之事。有以啓之也。近世柳游之事亦如此。游大丘人也。不得於父。糊口他方。與無賴輩蔡應珪同處歲久。應珪得其日記。陰與宗室某同謀。卽柳游姊夫也。約分資産。招其弟淵。令陪兄南歸。淵疑不敢顯言眞僞。同行十日。始知其詐。縛而歸家。鄕人徐上舍洞。南中巨擘也。頗有灼見之明。以爲非柳游。而徐上舍時雄亦同鄕人也。蓬頭垢面。不端莫甚。嘗與柳游同接。應珪言其同時所作之文。卽日記中語也。時雄以爲是柳游也。然而矛盾者太半。應珪自知所行邪慝。人言各異。恐不免敗露。中夜潛遁。鄕里惡柳淵者。以爲淵爭財殺兄。一犬誤吠。百犬吠聲。而與泂爭名者。亦以爲泂受賂柳淵。同惡相濟也。至於停擧。禁錮終身。游妻白氏。亦云叔殺吾夫。發狀告官。淵被囚王府。不勝刑杖。誣服而死。人莫知其冤枉。而皆以時雄爲無私。徐泂爲黨邪。十年之後。有天㭲勇者。被捉於關西。卽柳游也。應珪亦遭擿發。自刎而死。然後柳淵枉死之冤。徐泂受誣之痛。時雄不實之狀。白氏告官之非。昭然若發蒙見靑天睹白日。向使當日無柳游之一言。則白氏將爲應珪之妻。而與買奴得翁。謂他人夫者。一様汚穢矣。彼應珪之做出邪謀者。乃德興君夫人有以啓之也。所可恨者。徐泂未及辨誣。時雄不受罪責而死耳。吾少時與徐公養子思遠有同榻之好。每見徐公常有不滿之意。到今思之。頗切悔恨。故因前二段而記柳游之事。以昭雪冤枉之萬一也。</text>
<title>餘話</title>,<text>[老鼠]古有老鼠。神於竊物。而眼暗力衰。不能自行。群鼠往學術焉。以其所竊之物。分養老鼠。及其久也。群鼠自以爲盡老鼠之道。不復分養。老鼠含憤久矣。一夕。村婦炊飯鼎中。以石壓其蓋而之他。群鼠欲竊而計窮。一鼠曰。不如問于老鼠。皆曰諾。齊赴問計。老鼠怒曰。爾等得我道。飽食爲恒。而今不見分。余欲無言也。皆拜謝曰。某等有罪。但往者不諫。來者可追。願明以敎我。老鼠曰。鼎有三足。其一足峙處。幷力掘地。則深不過數寸。而鼎自傾。蓋自落矣。群鼠走掘。則果如其言。飽腹而歸。以其餘饋老鼠焉。噫。物亦然矣。况於人乎。李信之計不及王翦。武賢之謀不如充國。老少之異也。非徒用兵爲然。治國之道。亦無踰老成。秦穆所謂詢玆黃髮則罔所愆。是也。然而斯今。國柄付之黃吻。而耆舊旁觀。結舌不言。縱有鳳鳴之語。反被木拱之誚。相鼠若彼。人而不如。可勝歎哉。[罷內鷹坊]古有內鷹坊。近于路寢。鷹師殺鷄。割其一支以飼鷹。而留其餘。鷄死而復甦。晨而時夜。自上聞其聲。恠而問之。鷹師以實對。聖上遽生惻隱之心。遂罷內鷹坊。此乃大禹泣辜。成湯祝網之心也。雖不知某聖主朝。而國祚靈長。實基於此。故錄之爲國家幸焉。[李眉叟應擧]國朝賢才之盛。獨數己卯之際。時設賢良科。與選者皆賜及第。布列淸要。及袞貞得志。不免削科。還爲白身。應擧者頗多。李公眉叟未能違衆。亦入科塲。四館呼草榜曰。前校理李某云云。李不勝慚恨。曳白而出。終身不復應擧焉。[月明塚]古人詠望夫石詩曰。山頭日日風和雨。行人歸來石應語。釋之者曰。望夫山每夕不風則雨。詩意指此也。余初未之信也。及宰天嶺。再隳月明塚得雨。然後始知古人之詩。蓋無虛境也。月明者。沙斤驛女也。許嫁京商。結髮未久。商重利上洛。女念夫不已。專廢餔歠。病已危重。折簡厥夫。夫聞之。懷梨跋涉而下。未到而女疾革矣。將死囑其父母曰。葬我於西山絶頂。歿而有知。當望夫婿歸路也。父母憐之。葬如其言。葬之日。商始來。亦傷悼而死。同墳而葬。葬後有梨生于塚上。卽所懷梨也。歲久樹老。今不存焉。余在郡凡四載。再遭旱暵。父老曰。掘月明塚則雨。所謂掘者。非盡掘也。不過隳其土十餘塊而已。兩年掘土。皆得甘雨。則望夫山之風雨。無足恠也。或曰。然則月明塚何無日日風雨乎。余曰。望夫之夫終不歸。月明之夫死而同穴。怨恨亦有淺深。則風雨豈無時恒乎。人有爲詠一絶曰。金石貞心磨不磷。糓雖貽戚死同墳。能敎萬古扶倫紀。又向三農作雨雲。[萬德九嫁而九孀]萬德。亦沙斤驛女也。娶者輒死。凡九嫁而九孀。驛有好事者。連塋而葬。卽月明塚山下也。萬德死。又葬于九塚之下。十塚相次如連珠焉。有人作詩曰。隨嫁隨亡過此生。九爲孀婦幾傷情。山腰十塚累累在。地下千秋愧月明。[聞慶御留城]御留城在聞慶主屹山中。地甚平衍。而城外三面皆絶壁也。獨其一面。可築城利禦。而又澗水淊淊。大旱不絶。眞第一形勝地也。士人姜茂先上疏乞築山城。且合四縣。以爲重鎭。自上嘉其意。而領相任其計可必行。故別遣御史。度其形勝。詢謀僉同。而適國家多事。不免中輟。眞所謂三日公事也。姜。咸寧人也。今居山陽地。原其本意。則咸寧宰某沈湎不治。人皆笑罵。而㙜諫不敢論。方伯不能黜。爲根據權要。未可下手也。民不堪命。度日如年。托以山城。幷四爲一。一以去不治之宰。一以蒙大邑之蔭。其意則譎。而其情則可恕也。[門蔭濫叨百里之任]先王賓天。國事易轍。堂下之職。如政府兩司四館吏兵禮三曹太常之外。皆以門蔭除拜。至於外任。文官得郡者僅二十之一。大異先王朝矣。所謂門蔭者。非名士之父兄則必子弟也。或年已衰暮。或乳臭未絶。而濫叨百里之任。遽肆攫金之手。民膏已竭而猶浚。怨讟朋興而不顧。臺諫聞之置度外。按廉知之如不聞。其故何哉。爲淳風死去。公道掃如。互相報復。如孟子所謂殺人之父兄。人亦殺其父兄。故含容度日。憫默過時。往往塞責者。不過勢去之蔭官。厄重之斯文也。時事若此。民安得不困乎。[奢侈之弊]奢侈之弊。比來尤甚。巿井之人。非絲笠不着。非綾段不衣。以此物價騰踊。一匹帛價至布五六匹。絲笠之價三倍盛時。財盡民窮。此其根柢也。憲府雖禁而不能革。必也在上之人。如漢文之身衣弋綈。馬后之服宜染繒。則積年之弊。一朝可變。而徒區區於政令之末。所令反其所好。而民豈從乎。噫。任其責者。當在公孤。而或翫愒度日。或恬不知怪。未知末流之如何。徒增慨嘆而已。[奇自獻因物議呈辭]奇相自獻。仍物議呈辭。托以赤痢。自上遣醫問疾。醫往見。復命之後。赴鰲城家。鰲城問曰。奇相病勢如何。醫曰。痢證非輕耳。又問何等痢耶。醫曰。赤痢也。鰲城曰。非赤痢。乃水痢也。蓋術字與水痢同音。故托言水痢。其意指術字而言也。聞者知其戲出於思也。[徐某虛名]徐某乃沈公忠謙之奴也。粗事學問。且有虛名。故厥主放而不役。令閒住過活。庚辰辛巳間。居公山儒城。余嘗與之論學。徐曰。性則眞也。情則僞也。余對辨而不可回。其爲人鶻突如此。而一時士子多受業於其門。未可曉也。[宋某西人之領袖]宋某賤産之子也。猶爲西人之領袖。一時名流聽其指揮。眞治世之能臣也。若使得志。則擁旄征討。能辦倭賊。如趙某疏否。是則未可信其必然也。惟趙疏中斬賊使獻天子一語。光明正大。出人意表。爲後日慮至深遠矣。賊使玄蘇爲之破膽。稱疾累日。惜乎。當日有倡而無和也。[有一嫗得祭鄕校]有一嫗居永嘉府內。名頭今。富民田而無子女可賴。將死。告于官曰。請以田民屬鄕校。每歲大祭時。令奴輩設位。祭以餕餘。是所願也。府官許之。至今祭如其言。奴婢漸殖。香火之不絶。當如府校相終。嫗可謂逹事理有遠慮者也。[金光粹之詩與或人之詩暗合]金上舍光粹。聞韶人也。西厓外王父也。少有才名。發鄕解。赴禮部。卜者曰。此命若登第則當殀。不如歸休。安享八十也。卽不試而歸。詩酒自娛。以終上壽焉。嘗有詩曰。子華子華復子華。民物官㕔盡數空。惟惜山川收未得。命工圖畫上屛風。子華蓋縣令字也。簠簋不飾。故有此作也。戊戌己亥間。萬經理留駐王京。寇退而猶不歸。措備還裝。不可紀極。返旆之後。人有作詩曰。來如獵狗去如風。收拾朝鮮一境空。惟有靑山與流水。命工輸入畫圖中。與金詩相類。若不蹈襲。必暗合也。[李景明棄官而歸]李斯文景明。短於吏治。嘗爲龜城守。時李養久爲方伯。雖父親同年。而不能容恕。用於殿最。連次居中。或曰。容恕故中而不下也。景明有詩曰。考當下下幸中中。强起臨民面發紅。父老莫勞橋下謗。浩然歸去趁春風。未幾棄官而歸。[世人崇信術士]世之人。崇信術士。遷葬求福者比比有之。殊不知地理精微處。非中智所可管窺也。昔唐明皇幸驪山。與張天師微行。至山麓見一新墳。天師曰。枕龍頭。葬龍角。不三年。大禍將至。尋其葬主則居山下。方在衰絰中矣。問曰。何爲葬此。對曰。吾父粗識山脈。常謂此地曰。枕龍頭葬龍耳。不三年。萬乘到家。明皇驚服。賜復其家。噫。耳與角。自是不遠。而禍福之異。甚於天壤。以天師遊月宮之術。而猶未能辦。則况持蠡測海者乎。近世有李潑，李洁等。九世玉堂。而猶用術士之言。葬父不於先塋而用新域。全上舍致遠。草溪人也。偶見之。謂人曰。且絶滅之地也。未久。果遭赤族之禍。善乎山書之言曰。大抵福人逢吉地。非福人而求吉地。此不過妄人也已。後車盍以此爲戒乎。[營吏得生進譯官陞堂上皆爲無福]營吏得生進。可謂幸矣。而厥婦棄擲白牌曰。此物到家。饘粥不繼。若是乎無福之物也。爲不得橫財。無以救窮也。譯官陞堂上。可謂榮矣。而一院誚不愜者。必曰。爾甚無福。可速堂上也。爲朝天稀罕。射利不如堂下也。世間名利。幷行不悖。而獨此二流。爲名則不利。爲利則不名。良可笑也。[洪暹之母三從不出相門外]洪相暹母夫人。故政丞宋軼女也。歸洪公彥博。彥博終陟台司。生子亦爲領相。盧蘓齋所謂三從不出相門外是也。八十康寧。仁聖王后之喪。群臣雖小祥卽吉。而猶未擧樂。洪相啓逹。請設壽宴。自上允下。且命賜樂。時人榮之。[白光弘之詩才]白斯文光弘。題海印寺詩曰。一柱門前憇。三竿日欲曛。梨花山雨後。滿地白紛紛。若加以數年培養。才華則可獨步騷壇。而爲關西評事。惑於妖物。自促其壽。最可惜也。[烏鬼善捕魚]詩史曰。家家養烏鬼。頓頓食黃魚。烏鬼。卽今之鸕鷀也。黃魚。卽俗所謂黃魚也。烏鬼善捕魚。而黃魚乃遲鈍無力者也。捕之甚易。故養烏鬼以捕黃魚耳。曾聞天兵來自川蜀。用以捕魚者。以環閣其頸。以繩係者。慮其逸也。以環閣者。欲其得魚而不能食也。計亦巧也。[世道漸末水族困於烏鬼]余僑居永順。門對大川。而平日見烏鬼沈浮水面者。不過一二雙而已。亂離之後。漸至䌓殖。或數十百爲群。圍以鶴翼。出没捕魚。一淵之魚鮮能免者。雖或有之。又鷺爲後。繼集洲渚而得其逃漏者。是以。烏鬼群飛。鷺隨其後。噫。古昔盛時。鳥獸魚鱉咸若。而世道漸末。水族困於烏鬼。鳥獸斃於鐡丸。皆未得遂其生。顚連無告。不獨生靈而已。[縣監捕攘紙者]有一紙商。載十餘駄。將貨于他路。暮抵無人處。爲盗所得。毫縷無餘。翌日告于厥土知縣。知縣問曰。竊發處有甚麽物乎。商曰。只有松樹一株耳。知縣曰。然則斫取松樹來。商如其言斫致。一縣之人欲觀其所爲。士女奔波。樹至則知縣謂商曰。樹不可問。爾當退去也。仍閉門。捕其攔入者。下令曰。爾等唐突官庭。罪宜如律。贖以紙束。及期納官。而紙邊宜各書其名也。旣贖之後。招紙商示之曰。此是爾紙否。對曰。是也。於是拿贖者問其所從貿。皆對之以實。追捕而治之。則果皆前日攘紙者也。一時之人。莫不稱其神明。升聞于朝。竟蒙超擢云。是乃中朝事。而聞於天兵流寓者。朱氏應元其名也。[天之宗異]丁丑歲。有星變。其大異常。光芒如箒。其長竟天。累朔而漸微。朞年而後滅。名曰蚩尤旗。誠近古所未有之變也。戊子鬼火將起。完山人以爲星變之應。己丑春。爲改正宗系。擬上尊號。行禮之日。白虹貫日。未幾賊奴謀火宗廟。人以爲白虹之應也。及壬辰之變然後。知天之示異。正如千鈞之弩不爲鼷鼠發也。當時之事。可道言長也。[朝著無一管仲]管仲謂齊桓公曰。願君毋忘在莒。臣毋忘檻車。則齊國頼之矣。愚臣亦謂主上不忘關西。群公每思龍灣。則節用而足致紅腐之富。愛民而能得死長之力矣。今則不然。而服用之侈。貢賦之重。倍於平日。財竭于上。民怨于下。朝著之無一管仲。亦可見矣。[優好之所勿久戀得志之地勿再往]朴斯文東善。莅永嘉府。一日與曺斯文友仁，鄭斯文彦宏。船遊于暎湖樓故基下。日暮不返。或曰。興已酣矣。請泊船。府伯曰。遊賞未恰。姑徐不妨。遲回數刻。未及泊岸而船覆。曺則游而出陸。其餘則皆被人捽髪而拯之。樂器盡付南流。但去岸不遠。人無死亡者耳。噫。使府伯好樂無荒。則豈有此患乎。希夷有言曰。優好之所勿久戀。得志之地勿再往。斯爲美。小大由之可也。[東園古詩]丁丑歲。余爲便覲親。付一善黌官。辭東園相公。相公贐以古風一篇曰。科第擿頷髭。妙年無不宜。酸寒郡文學。鄧禹亦曾爲。盤中有苜蓿。座上團春風。提撕媚學子。且可加新功。亂離之時。失其眞筆。如喪重寶。不勝追悼。和淚錄之。[徐克夫效嚬文士]徐克夫以生員。因公薦拜官。累轉至堂上。出按關東。到江陵設白日塲。而士子無一人至者。以克夫不得登第。又文筆不踰於人也。高麗典文者有言曰。猫能捕鼠足矣。使克夫咨諏宣布而已。則豈遭此患。惟其效嚬文士。是以令出見反。可恥之甚也。[徐禮元之子被擄十二年而刷還]徐某故晉牧禮元之子也。禮元牧晉時。醮送于含城鄭宗懋家。纔經三月卽歸。晉山城陷之日。被擄而去。厥妻鄭氏謂已死亡。服喪三年。服闋。猶素服自守。徐某留倭國凡十二年。乙巳與於刷還之類還。爲夫婦多産子女。可謂萬一之幸也。[縕袍者泰然而狐貉者反恥]申府院君磼。嘗與完平同差祭官。齋宿一房。而申錦衾繡褥。極其鮮明。及見完平將寢。則布被破薦。淡於儒生也。申不敢開箱。假寐待曉。想其當日之沮喪。則無異戴良之於叔度。李密之於太宗也。噫。縕袍者泰然。而狐貉者反恥。寧儉之訓。豈欺後人哉。[蘇武有子]三十年前。余與尹斯文季初論色欲。余曰。以蘇武之勁節而猶娶於胡。李陵所謂足下胤子無恙是也。尹曰。此當時杜撰。而或後人僞增之言也。何可取信。余不能對。後讀名臣言行錄。看洪适所言。則武之子死於上官桀之亂。遠贖胡出。使奉其祀云。則李陵之書。非杜撰而僞增也明矣。意者天不欲絶蘓氏之後。誘其衷而使之然歟。[君子寺芹田自古無蛙]君子寺在含城治南。卽頭流西北麓也。寺下有井。井邊有芹田。自古無蛙。或以爲井發源處有雄黃故然耳。未知是否也。大抵物理多不可曉。如永嘉城內之無蚊。尙州四佛山之無葛是也。[禑王有二罪]南秋江詠吉冶隱有詩曰。逹可身事二姓主。杞梓寸朽鑑中疵。此言於義未安。若禑是盹子。則非徒圃隱不肯委質。冶隱亦恭愍朝士子。其不許身於僞朝也亦明矣。又况諺傳禑臨死嘆曰。爾等以我爲盹子而殺之矣。王氏本龍孫。故兩腋下例有黃鱗二甲。仍解衣示之云。則當時史筆。恐不足信也。惟禑有可廢者二焉。淫虐太甚一也。以臣伐君二也。負此二罪。難乎免矣。[種樹之法]種樹之法。其槩不一。如郭槖駝雖云其築欲密。而種楮則堅築必枯。不過以疏土揜其根而已。植松之法。亦有術焉。移植時認入土之痕。築不可過。過則枯損。與其過也。寧不及可也。嘗見有人居山陽地。愛家前長松數株相峙。欲爲避暑之塲。嫌地卑。下土尺許。仍揜松根。松卽枯死。此可謂植松者之戒也。俗云正松。所謂正松。貴正月移松也。其必正月者。時未解凍。以斧斤鑿地。幷其旁土而移之。則無過不及之弊。而不至枯損也明矣。[母女守節]李監牧基福。永順人也。登癸未武科。監牧于晉州昌善島。卒於官。有兩女子。未及移天。壬辰之亂。一家避倭于淺山。一日遇賊。賊驅兩女而去。長則畏死從之。次則百端詬罵曰。斬我萬段。不汝從也。賊棄而去。後隨母寓報恩地。丁酉之亂。又遇倭寇。守節不撓。母女俱死。如此貞操。求之古人。鮮有其儷。當轉報方伯。上逹天聽。編之史籍。表其門閭。而至今隱而不揚。可歎可歎。[殷豐縣有一女食仙菜]殷豐縣有一女。村民孝山之孫也。少時採山。食一菜。自此幷絶糓氣。惟日飮冷水。而熟水亦不喫焉。爲惡烟火氣也。然而肌膚不减。氣力倍人。負重涉深。勝於健夫。觀此則神仙之說。恐不妄也。或曰。仙家有白日飛昇之語。此女亦能如此否。曰。斯女也一食仙菜而辟糓度日。若得連服則白日飛昇。亦不難矣。陳希夷問錢若水於麻衣道者曰。做不得。然則仙亦有分。此女有地仙之分。故得食仙菜。無飛昇之分。故不得連服耳。[無子之歎有子之喜]趙斯文某無子。常自慨嘆。或曰。有子無子。皆係於天。何足恨也。趙曰。自天皇氏以來。父子相傳。以有此身。而到我絶嗣。豈不可歎也哉。高斯文翰雲亦無子。晚得副室生一女。謂余曰。吾有孼女。呼我以爺。如今始得爲人父矣。頗有喜幸之心。兩人之悲喜不同。而要其歸則皆可憐也。[作者不居居者不作]己卯。余爲成歡察訪。赴本驛。卽淸州長命也。以成歡在路邊。不可堪居。故從其僻處以長命爲恒居之所。至則衙舍傾圮。以木撑柱已累年矣。儲糧鳩財。翌年燔瓦。又明年毀舊創新。視其樑上所書。則衙是去辛巳所作。而察訪高山人姓高者也。董役之吏亦蔡姓者也。驛吏等咸嗟異之。修粧旣畢。余則瓜滿。不得寢處一日。古語所謂作者不居。居者不作是也。厥後金栢巖爲方伯。以其衙久爲監營焉。[龜城]龜城十室邑。平日結數僅滿百夫。其實不及州府之一任縣。而地僻路迂。公行罕到。民淳俗厚。獄訟亦簡。邑宰無事。拄笏看山而已。虞人獻鷹。馴而獵雉。官有網子。時得獐猪。川連洛江。銀唇亦到。雖不豐備。猶續甘旨。眞養親養病之要邑也。加以邑吏文筆稍優。奸猾鮮小。貢賦之事。上司之令。如恐不及。又獵夫尋蹤。告虎豹隱處。則不待官令。爭先負網。必獲後已。此則他邑所無之風也。是盧玉溪自天官員外。乞得此縣。厥後雖爲晉牧與全尹。而每曰不如龜城之滋味也。余知此縣卅朔。而破南柯之夢矣。前後歷典者多。而皆不若此邑之便好。到今凋弊尤甚。而不無何遜再赴之意。故追想風俗之淳。官居之樂。畧記其景槩焉。[西厓問以推數之說]余昔見于西厓。西厓問以推數之說。余對曰。此乃至人所傳。非至人。未可曉其精微處也。西厓曰。李虛中非至人。而精於數學。如何。余曰。彼只聖於數學耳。西厓曰。然。夫蜂能蠟裏釀蜜。其巧叵測。此亦聖處。李虛中之數學。亦猶是也。仍言曰。數學果可信乎。余對曰。雖似虛誕。而亦有妙處。如巳亥是對冲也。巳是蛇而亥是猪。猪能食蛇。故毒蛇螫。亥生人而毒微。夫亥爲生。有何關緊。而蛇不得肆其毒乎。以此知其非虛誕也。西厓曰。巳亥若然則大是異事也。[夢倒騎之由]癸酉歲。余以鄕貢。覆試于漢城府。夢倒騎一馬。俄而回轉自正。意以爲必中司馬。未知倒騎之由也。榜出觀試卷。則程文當在二等第九。而書次第者誤以二等之末爲二等一人。故初書十七而後改以九。此騎馬之所以始倒終正也。又八九歲時。偶得一夢。雷雨大作。日光穿漏。有龍自北向南。飛過吾家。視其頭則鼠首也。久不得解也。丙子春。幸捷大科。始知鼠首卽丙子也。[天嶺郡有銀口魚]丙戌丁亥年間。李完山爲天嶺太守。時物力殷富。有東西兩魚箭。故銀口魚不可勝食也。辛丑秋。余莅此郡。時經亂未久。邑僅十室。寸罟難備。不得嘗一尾。而完山折簡責其不送。余戲答曰。到郡問于父老。則皆曰。丁亥年間。有一饞太守。絶種打食。故不産耳。完山答曰。郡之有銀唇。猶連之有鍾乳也。郡人告盡。是必兄之政治不及前人故然耳。答辭甚好。可謂直門也。[愼希復雖蒙恩遇而不第]明廟在潛邸時。受學於愼師傅希復。旣踐祚。冀其登第者久矣。一日。愼赴殿試。下敎曰。次中以上並賜及第。蓋自上慮其蹉跌。而愼則入等高占。他人受其恩賜焉。愼相長子名曰有。明廟受學時。與之相狎。欲賜及第。因下殿講之令。有得受恩㸃。所講乃論語惟仁者能愛人章也。自上親問惟之爲言。而有不能對。因此不第。五十之後。艱得司馬。終於蔭官。以此觀之。則命逹者。不待上眷而捷科。數奇者。雖蒙恩遇而不第。世之希望分外者。視此爲鍳可也。[宋徽宗與我先王德有厚薄禍有輕重]宋徽宗時。有狐升御榻之怪。竟遭女眞之禍。宣和之事慘矣。先王中年。聞有此異。而出於道聽。故未敢信也。及見壬辰之變。然後始知塗說不虛也。或曰。灾異則一也。而先王則播越逾年。得返故都。徽宗則被擄不還。終於異域。其不同何耶。余曰。德有厚薄。禍有輕重。考諸宋史則徽皇失德。罄竹難記。人怨神怒。得保首領。亦云幸矣。先王則忠君恤民。無得罪於上下。去豳之患。特一時之不幸耳。是以。天朝垂眷。民心願戴。指日恢復。受禍之不同。良以此也。[完山有馬頭生角之變]丁亥戊子年中。完山有馬頭生角之變。趙斯文瑗謂余曰。昔吳國有此恠。而劉濞竟叛。未知完山亦有謀亂否。以今觀之則是鄭汝立謀逆之秋也。人不及知。而物先應之。隱微之莫顯也如此哉。雖然。吳王兵潰授首。汝立事覺自殺。然則生角之異。非一方不靖之徵。而實逆魁就滅之兆也。[安世遇之邪慝]安世遇自少好告變。其友朴某騎不順馬。過景福宮西門。將下馬。馬驚騰驤。過門而墜地。慮其重傷。歷抵安家。求飮酒壓驚。安不與酒。而細問墜馬之由。謂其犯禁也。納之密室。固其扃鐍。卽告于政院曰。朴某不下公門。謹執捉拘留矣。政院招朴問之。朴以實對。政院謂安曰。如此細碎之事。爾不當告也。謂朴曰。如此邪慝之人。爾不當交也。幷令退去。厥後黨於元衡。誣告▣▣助成乙巳之禍。世遇可謂交亂罔極之人也。[襄陽太守愚而貪]近有襄陽太守。蔭官也。愚而貪。愚故下吏恣行而不知撿。貪故攫民財物而不知恥。一日。聞物論出於完席而或者救之。卽以細布百餘匹。賂權要得免後灾。邑人謂其布能爲完席緣也。有作詩者曰。公忠正直席名完。這事彈文漏汙官。笑他席緣長如許。用盡襄陽布百端。[南士華之薄行]柳子厚答韋中立書曰。雪與日。豈有過哉。顧吠者犬耳。評者曰。此子厚薄處。近世南斯文士華爲吏部亞卿。和人有句曰。我今日應墦間乞。門外靑苔踏欲殘。此亦士華之薄處。跡其薄行則子厚貪於躁進。趨附權奸。竄逐之罰。足徵其罪。士華欺罔君父。一時善類駢首就戳。罪浮恭顯。而老死牖下。宜後人之憤鬱也。[王介甫謝安字名同而意不同]王介甫居金陵。近謝安墩。有詩曰。我名公字偶相同。我屋公墩在眼中。公去我來墩屬我。未應墩姓尙隨公。又曰。謝公陳迹自難追。山月淮雲祗往時。一去可憐終不返。暮年垂淚對桓伊。噫。謝傅扶植晉脈。荊公實基亡宋。使墩有知。好惡公矣。豈肯辭君子而黨憸人乎。人有次其韻曰。字與名同意不同。昭昭事業汗靑中。墩若有知思謝傅。豈能移姓屬荊公。又曰。晚書三字悔何追。回首乾坤異昔時。可笑當年空索價。許身周呂與商伊。雖曰蚍蜉之撼樹。足寓春秋之鈇鉞矣。[金將軍之死兆於翼虎]金將軍眼波澄澈。頗似虎睛。但恨口大闊耳。起兵初。東宮賜號翼虎。蓋用鰲城語也。西厓以爲不可。請于主上。更號忠勇焉。在晉山時。與兵使李某。乘醉相詰。武人李守訓嘗爲余陳其曲折。及夢鶴之亂。逆黨辭連及金。金卽束手歸命。而自上猶存疑畏。廷鞫有日。大臣或欲論救。而李某時在京。呈奏記于西厓。若曰。金某久有異志。願勿遺患云。十目所視也。西厓不敢隱。以示諸宰。因此莫救。殞于杖下。此吾親聞于西厓者也。嗚呼。霍氏之禍。萌於驂乘。而金某之死。兆於翼虎也。傳曰。無附虎以翼。將擇人而食之。使金某讓而不居。如曾子之不入勝母。墨者之回車朝歌。則其庶乎可免矣。而恬然不辭。聖心已有畏忌之端矣。繼之而逆黨推於井。終焉而李某下其石。聖上之投杼。固其所也。夫李某搆䧟之狀。人莫知之。向非西厓之言。孰知金某之死。决於李某。微守訓之語。豈知李某之誣。出於宿嫌哉。然則李某乃穎考叔之子都。岳武穆之張浚也。金某蓋棺之後。人有題其柩曰。出師未捷身先死。可愛又可惜也。[姜白石公爲假都事]姜白石公爲權知時。以尙州文學。差假都事。人有以假嘲之者。白石公作四韻一首。全篇則忘之矣。一聯云。假非久假他年實。眞不爲眞去後虛。此二句膾炙一時。[庚戌冬別擧之弊獨歸罪許筠]庚戌冬別擧。徇私者多。卽考官子婿弟姪也。榜出。㙜諫論啓辨核。而獨歸罪於許筠。只削許𡧰及卞獻科。𡧰卽筠之姪也。獻乃還俗未久者也。京師爲之語曰。於子婿弟姪榜。查頓猶之可也。禪師如之何哉。權韠有詩曰。若將科第用私情。子婿之中姪最輕。獨使許筠當此罪。世間公道果難行。[許員外以卞獻譏栗谷]卞獻。今之浪仙也。削髮時有軍功。得司果職牒。廷試之日。不書進士而書司果。蓋覬參上職也。人皆鄙之。故㙜諫先論削科。許員外實戲之曰。卞某立朝則可歷盡淸要。位至三孤也。蓋譏栗谷也。時栗谷門下多在權要。故獨削許𡧰科。爲慊厥兄之戲大逼人也。權韠恃才輕佻。至於語逼宮禁。不免庭鞫。因逬諸道死。[元彭壽自嘆不遇]元斯文彭壽。老於儒。官以典籍。分差東學。時書吏李仁爲掌務。老殘不能堪任。斯文呼李仁歎曰。吾之典籍。爾之掌務。何支離至此。蓋歎自家老而不遇也。壬申春。棲東學。親聞此語。故記之。[兪某急於附勢]兪斯文某困於軍職。急於附勢。投謁鄭仁弘。仁弘遙見。貌類南㝠。下庭迎拜。揖讓盡禮。坐定。至於垂涕謂人曰。此酷似先生。必奇偉人。可大用也。因此拜兵曹參議。又遷承旨。其從弟參判大定謂曰。兄能驟得膴仕。可賀也。但叔父空手而立。謂不享非類。將爲無祀鬼神也。聞者齒冷。[鰲城立異廢妃議遭遠竄而作詩皆哀怨]鰲城立異於廢妃之議。遭遠竄。祖席有詩曰。凍雨蕭蕭晝晦微。朔風吹裂遠征衣。遼東城郭應依舊。只恐令威去不歸。延陵贈詩曰。此地年年送客去。山壇落日祭江蘺。吾行最晚知何處。無復故人來別離。兩詩皆哀怨。令人可酸鼻也。[李謫仙淸平調春風無限恨之句]李謫仙宮中行樂詞及淸平調。皆含譏諷之意。寓規諫之誠。而深切著明者。惟淸平調解釋春風無限恨一句耳。當是時。天下粗安。金甌無缺。而三春行樂。八音迭奏。又對妃子賞名花。有何恨而可解釋乎。愚以爲是時明皇崇信奸回。內而不保其子。寵愛胡雛。外而倒持太阿。虞憂之象。堅冰之漸。有不可勝言者。此所以謂無限之恨也。而明皇恬不知怪。所謂解釋者。猶言忘却也。忘却字太露。故借解釋爲言耳。一得如此。未知博雅者以爲何如也。[朴處綸與洪相酒戰]朴巨卿諱處綸。妻父之祖也。年少未第時。私洪相婢。洪相聞其善飮。要與酒戰。不得已進見。則已崇酒于六七盆矣。洪相令曰。勿喫下酒之物。又盃觴畧小。當以鍮盆蓋子酬酢也。旣戰。主客各飮七蓋子。洪相醉倒。而朴則不醉。問于侍婢曰酒尙有餘耶。曰有。又飮一蓋子。退憇于所私人房。題二句曰。鯨飮主人鯨飮客。主人鯨飮客何辭。題罷徒步而歸。洪相聞之曰。渠飮無量。吾不敢當矣。此家世相傳之言。而筆苑雜記。只擧其槩。故錄之以補其闕畧耳。洪相善飮。自上賜號曰鯨飮堂。[濟川亭仰壁上詩]嘉靖丙寅年。有題於濟川亭仰壁上。其詩曰。曾見前朝種李辰。開花十二再回春。詩題華表千年柱。淚灑靑山一掬塵。楓岸曉鍾神勒寺。烟沙晚笛廣陵津。淸秋扣枻驪江去。樓上何人識洞賓。題在人所難攀處。莫知何人所作也。[禹漢英受賜鷹]先王一日御便殿。見逸鷹帶絛罥上林樹。上謂宦者曰。爾輩有曉撓鷹者乎。對曰。禹某有老母。故在鄕時以鷹犬爲事耳。卽招致令下之。禹某使善緣木者上樹解罥而下。令坐架上。飼以雉肉。觀其眸子歎曰。鷹之精神。都在眼睛矣。使宮人遆觀之。觀訖。賜禹某曰。爾有老母。可以此資養也。禹名漢英。山陽人也。吾少時得見其鷹。備聞受賜之由。故追思記之。[唐人杜思忠見趙子美遺稿]唐人杜思忠見趙子美遺稿。謂人曰。作者目今生存否。人曰。無恙耳。杜曰。這人到中年則文筆頓不如前。不然則不年矣。子美年逾三十。才華日減。又未及强仕而卒。斯人之言信矣。[公狀之弊]公狀之法。未知昉於何時。而一使臣到界。則各邑各浦。皆遣人持公狀。待候於境上。而使臣之行。遲延過期。則遠宦之人曠日留滯。絶糧困頓之狀。不可形言。噫。一張之狀。何關有無。而貽弊至此哉。一道如此。諸路可知。往在癸未年。柳西厓爲嶺南方伯。特除到界公狀。留待聞慶者。舞蹈而歸。此吾所目覩者也。何况每歲正至。諸道守令及各鎭浦。於道內使臣。大而方伯。小而虞侯。至於鎭營。皆有公狀。則以不緊之擧而勞費幾何。往在壬寅年。李養久爲方伯。特除各衙門公狀。而繼之者旋復。何相越之遠也。今若只存各境公狀。而革罷到界及正至之狀。則三百六十州。皆蒙其便矣。[待其成熟以貢新米則奸巧自息]新米之貢。有四色。而封進有二次。初則黍粟稷三色也。次則稻米一色也。封進之期。亦有定限。而未及成熟。故必預備年前之糓。巧作新様。雖離婁莫辨眞僞。而惟都會官能之。他邑雖效。莫能如也。是以。抱布貿納。而索價太重。其來久矣。用以享上。不敬爲大。用以祭祀。慢神莫甚。此平日竊自痛心者也。妄料以爲視節早晚。待其成熟而封進。則奸巧者不得踊價。而無罔上慢神之弊矣。[成廟決訟]成廟朝有鍾愛少子。專給財產。而不給其兄者。厥兄訟于刑部。刑部上讞。成廟題讞狀曰。世人不是貪愛菊。此花開後更無花。命仍舊勿改。[成廟默識]人有女長而子幼。財產皆給女壻。而子則不給。只與自家畫像一軸者。子旣成長。亦訟于刑部。成廟命進其畫像。旣進。掛于壁上觀之。則手皆下垂。如有指示之狀。自上命刳其軸。則中有成文一道。均給子女矣。遂令依成文分占。聖明之默識。非尋常淺見之所及也。[宋象賢金應河賊猶義之]宋斯文象賢爲東萊府使。壬辰城陷之時。自度力不能支。北面四拜而死於賊手。賊義之。殮葬而識其葬處焉。武官金應河爲宣川郡守。大家寨之敗。士卒皆爲元帥誑誘而去。只以一身據大柳樹。賊以三百騎圍之。發矢不絶。多有死傷者。賊不敢近。矢盡。胡人以搶刺而揭之。金以劍擊殺搶手而死。北虜號之曰柳樹將軍。奴酋嘉之。以香湯洗其屍。具衣服棺槨。葬而親自祭之。則好善惡惡。人心之所同也。獸心猶然。人性之善。據此兩事。尤可見矣。[農事之妙]筮仕四十年。仕日常少。閒日常多。從事明農。稍知其妙。麰宜燥濕適中之地。麥宜稍濕不燥之田。黍粟，木綿宜燥。薏苡及稷宜濕。大小豆不擇燥濕。凡稻無不宜水。而猶密達租陸種。亦可擇肥饒下濕之地。如種麰麥之法。則耕耘之功。視水田減三分之二也。比來世道益末。風氣頓殊。七月之後。多有凄風冷雨。稻雖茂盛。秀而不實。最耐風雨。惟密達租及有毛倭租也。密達租早倭租。晚農家當播此兩種也。但不喜薄土。糞其田可也。粘租則純黑者最好。其耐風雨。亦亞於前兩種。而耘草之功。亦省於他稻矣。兔絲爲物。害稼尤甚。最喜大豆。不好小豆。田若患此。大豆一骨巷。小豆一骨巷。相間落種可也。[毒]解魚毒。莫如紫蘇。食魚太多。因致疾病者。剪葉服之則立效。子亦尤可。魴魚出東海。其味極美。而肉厚脂多。雖冬月鮮不味變。食之則往往頭痛。一日之大患也。嚼下蘇子一合則差。古刀魚，迷魚亦然。養老之家。多種紫蘇。取子尤可。嗚乎。天生毒物。而又生制毒之物。如治草毒以生薑。解砒毒以菉豆。用土芋醫蜂毒。用梨葉制肉毒。天下萬物。各有所制。但人不盡知耳。夏月牧牛。不可近糖田。牛食糖葉則死。非糖葉能殺牛也。有靑色小蛙極有毒。喜棲於糖葉裏。牛若因葉食此。則必死不救。頃者隣有一人。善於治農。家養宦牛。肥健異常。一日耕治秧田。半日許放於有草處。貪於揷秧。不問所向。日暮路。黑無處可尋。翌日躡其蹤則到糖田食盡數十莖而死。其中靑蛙毒也無疑矣。此農家之不可不知。故記之。[長興知府韓蘊]嘉靖乙卯夏。倭寇充斥湖南。陷數城。時韓蘊爲長興知府。城陷之後。莫知存没。世傳蘊力戰而死。雜於亂屍之中。日暧朽速。不得辨其屍云。而不知當日之偸生也。某年間。有老僧到四佛山。莫知其所從來。一日有姓韓者到寺。請見老僧。僧曰。世豈有要我者乎。若然則候我於某方某處也。卽扶杖而去。寺僧施從見之。則相持痛哭移日而還。僧徒潛問於從者。則云是韓長興子弟也。寺僧法修。老實有識。信其不妄。故錄之。[大口魚眞魚石首魚]大口魚。東海產也。百餘年前。稍稍産於南海。五六十年前。又産於西海。但漸漸降殺。不如東海之出耳。眞魚及石首魚。西海產也。惟湖南與西海相近。故亦多產。而東海則自古不產。近年更產於東海。大小無異西海。噫。大口出於西海。而有倭寇之變。則眞魚，石首魚出於東海。未知有甚麽灾殃也。[宋眉老贅于桂林君而廢錮]宋上舍眉老贅于桂林君。坐此廢錮貳十餘年。至丁卯。始得應擧焉。嘗游湖西有詩曰。天地均涵萬物形。人將憂樂自枯榮。霖程晚抹蹇驢處。藉草孤眠亦一生。人謂寫盡苦楚行色也。後以公薦除察訪。至主簿。時人以詩客目之。[盧判書梁僉知道相反而事亦相反]盧判書，梁僉知。皆天嶺人也。梁則歷典州縣。聽斷嚴明。邊幅修飾。所莅之地。皆有去思。而孝友之道。頗似忽畧。大夫人雖享專城之養。而不樂官府。思歸胤子家矣。玉溪自少乞縣。悃愊無華。吏治疎迂。下車之處。不無所憾。而婉愉之養。怡悅之樂。人無間然矣。二公之道正相反。而身後之事亦相反。玉溪有子有孫。率皆和順。不至齷齪。保全門户。梁則胤子弘㴻。衆惡俱備。爲人所棄。墜其家業。餘皆無後而夭。嗚乎。福善禍淫。天之道也。永錫子孫。各以其類。報應不忒。可不懼哉。[成性難變]希之九子皆效楊經理體。而第二子上舍某尤甚。僅以網巾。揜着神庭而已。丁未冬。余守基川。與琴皥如，金景鎭爲同榜之會。設酌於皡如家。上舍適到。留待余行。旣見。仍參宴席。酒半告歸。余酬酌數盃。謂上舍曰。吾欲語君一事。君能聽否。對曰。尊長所言。死且不辭。况其他乎。余曰。君着巾太高。未可少下耶。上舍默然良久而去。厥後猶不用吾言。甚矣。成性之難變也。夫以呂東萊之變化氣質。而猶有將樂麤率之習。則下此者。宜乎自是前日之所爲。不悟方來之可改也。[洗心臺]洗心臺在壯義洞一士人家。卽黃判書景美之聘家也。臺下有溪。溪畔有竹。瀟灑絶倫。而厥主庸俗。不待賓客。人有題其臺者曰。溪邊綠竹難醫俗。臺下淸流未洗心。[己未秋連日霖雨燕子多死]己未秋七月二十五日。自丑時下雨。至二十九日夜少霽。燕子歸巢而死者頗多。爲飛蟲因雨屛跡。燕無所食也。噫。末世多灾。風雨乖常。飛禽亦不遂其生。况人乎。晚糓損傷。秀而不實。歲將饑矣。殊異咸若之日。可勝歎哉。[軍官投降]▣▣▣▣▣▣副元帥金景瑞於大家寨天兵之敗。擁兵不戰。托以密旨。擧軍投降。因以和議誤國上書。而猶帶舊職。無恥甚矣。况將在軍。君命有所不受。豈可以一紙制書。甘心婢膝。生爲異域乎。景瑞地賤一武夫耳。無足責焉。▣▣才兼文武。累世衣冠之人。而一朝侯服于虜。忝爾父祖。罪不容誅矣。人有爲作二絶句。其一曰。畏死投降苟保生。却將和議誤宸情。宜稱未死臣而已。可笑猶書舊職名。其二曰。在軍君令尙枝梧。無骨何從一紙書。居然解甲甘臣服。冎裂千般罪有餘。[避亂無上策]避亂無上策。壬辰之變。人皆怕入山之不深。而抵才山一小川者。竟遭倭寇之患。權景仰除平章太守。乃關東山郡也。人皆以爲福人稱之。不免被擄。十生九死。僅得逃歸。是知禍福皆其倘來。而不可以私計規避。[朴慶新善政碑]朴斯文慶新。戊巳年。爲嶺南方伯。爲政頗有所憾。而猶聞慶一縣以殘弊之故。得蒙寬假。縣民德之。立碑馬豐院路上。刻曰。慶尙道廵察使朴慶新善政碑。議者曰。朴之政。偏於一縣。不咸於一道。新字下善字上。當添聞慶縣三字也。人有作一絶曰。甘棠治化擬無爲。六十餘州一縣知。莫笑殘民留片碣。勝他元祐黨人碑。[無像佛]古有丘從直者。仕于世祖朝。爲國子司成。老而不遷。恨其沈滯。問命於日者。日者曰。此乃一品命也。何在下僚乎。仍曰。今年大通。宜少待之。一日。世祖幸泮宮。橫經問難。丘以司成亦忝班末。對頗稱旨。得坐重席。終焉。上垂問曰。周濂溪謂無極而太極。無極上面。又有可言者耶。丘對曰。有無像佛耳。世祖曰。此眞吾師也。可特陞堂上也。翌日臺諫論之。則不允曰。可陞嘉善也。再論而授資憲。三論而授貳公。臺論欲更論。而怕其又陟台位。停啓而不敢言。果合卜者之說矣。雖然。丘乃儒者也。爲儒官坐講堂。發詖邪之辭。中人主之欲。咫尺聖廟。靦然若此。是乃貪功名之心。使之慫慂也。簪裾徒在。狐鼠何異。[仙人元混]先王嘗於經筵。論神仙之說曰。世有見仙人者乎。講官李俊民對曰。小臣曾一見之。上愕然曰。所謂仙者伊誰。對曰。元混也。上曰。何以知其爲仙耶。對曰。臣曾於山壇之祭。見元某爲祭官。容貌紅潤。步履輕捷。年將九十。乃能如此。此乃仙人也。且此老臣節飮食愼嗜欲。此亦仙術也。其爲地仙也宜矣。上笑之。[余之處世]余之處世。不見是者四焉。雖歷五邑。拙於治產。不免屢空。而人以富足目之。雖乏詩料。著述雜文。猶可比肩於人。而人以明經目之。至於居官。五疵不行。猾吏稍戢。而人以爲無能。少時登科。筮仕三紀。而人知名字已久。故未六十而反以爲老悖。此乃退之所謂命窮也。吾於命何哉。不過無憫而已。因以無憫二字。爲符焉。[蘿葍及菘芥]蘿葍及菘芥成實者。取其實而去其梗。棄之道路。不以烘煁。世俗皆然。心常恠之。及見北史。以蕪菁子烟。薰租珽眼。俾失其明。然後知其梗之烟。亦能損人眼也。噫。古昔尋常之事。皆垂戒後世。無一事虛妄。况先王之成法乎。宜其世守而勿失也。[治疸之藥]癸巳冬。宋谷兩遊撃率兵數千。留。駐三岐地。余以守土官接待。心勞力瘁。逾月之後。得疸證。時無醫局。雖服茵陳而亦不得效。憫慮之際。金斯文延龍以巡察使從事官往南海而還。歷敍陋幕。見余病重。卽出隻栗末四升遺余曰。此乃利小便之藥也。君其試用之。卽作粥如薏苡様服之。翌日小便漸滑而數。藥未下而復常。眞治疸之聖藥也。右栗産海島中。小如榛子。刳其實則色白而微赤。時奇孝謹爲南海令。長服此粥。故金斯文求請而來耳。厥後力求而難得。爲若不趁時拾取。則爲山鼠所食。故不可得耳。[小兒鱉腹之症]小兒鱉腹之症。多發於嶺南。西北人聞之則反以爲笑。殊不知此證卽醫書所謂瘧母也。其證當初萌作之時。則必氣絶而欲死。急刺章門穴。加之灼艾可也。灼艾之時。穴或不正則不效。須屈上足伸下足。不失取穴之規。亦可藥則蓬朮最良。作末和溫水服之。則雖方痛亦止。他藥無出此右也。西北之人。不識此症。多有不救而死者。[石碑金碑]黃斯文克中宰安東。善於吏治。下車之初。民皆感悦。一朞之後。聲名稍損。時金斯文昌遠居府內。黃問昌遠曰。人謂我治府何如。昌遠曰。土主初來。欲立金碑。今則擬竪石碑耳。黃有慚色。人有聞其語者戲之曰。金石何異。或詰之。人因擧昔非不足。今豈有餘之說。聞者服其聲近而意合也。未久黃因事落職。重載而歸。居畿甸僻村。誨盗不戒。身死賊手。昌遠之說。有由然矣。[李某供數尺硯以希恩寵]李某。戚里也。在先朝。分符永嘉。有月進焉。飮食之物。器用之類。無不上供希恩寵也。土有硯石。名曰馬肝。日暧時入水取出。蓄以御冬。例也。李求得大石。造別硯。方數尺。一駄僅載二面者以進。李罷去歲餘。自上需大硯。尺數與李所獻一様。而無預備者。時方寒沍。叩冰取之。艱苦之狀。不可形言。緣此未及期限。黃斯文罷歸。此其由也。易曰。小人勿用。傳曰。小人之使爲國家。灾害幷至。以一府官而猶貽害一府。况當國者乎。小者如此。大者可知。無以側媚。其惟吉士。深有望於今日也。[戊辰年退溪辭職南還]戊辰年。退溪先生辭職南還。金東園贐行以詩。詩曰。勉將佳趣慰疇咨。七字缺 喬嶽不言能鎭物。蓍龜在國可稽疑。溪山有約行藏定。富貴無心進退宜。遙想故園春色早。好梅應發向南枝。先生臨發。更留數刻。歎賞不已。老拙不知令才華若是也。[俗離寺]俗離寺巨剎也。火於丁酉之賊。僧徒思欲復古。有道文者爲法堂化主。其餘五層殿，彌勒殿等化主。亦不下五六。轉相誑誘愚民。捨施多者百餘匹。次者猶三四十匹。役於土木者。常不下二三百名。下三道財力太半耗於此矣。九載未畢。乙卯夏。爲天火所燒。連雲傑構。一時蕩盡。噫。惑衆斂財。壯觀胡鬼之居。而降灾若此。天之示人。可謂明矣。而道文猶欲更構。人亦捨施不已。甚矣。妖言之易惑。而人惑之難解也。孔子曰。上有好者。下必有甚焉者。今世之崇奉釋氏者。下及公卿輔相。則愚民之草偃無足恠也。[知子莫如父]宋斯文期忠爲一善伯。時有三昆季相訟。乃厥父家業。只給季子。而不給伯仲者也。斯文佯詬其不均。束草爲人。號曰訟者之父。令其伯捽而曳之。則應從而不疑。仲亦如之。至季則辭曰。雖是蒭靈。名之曰父。則豈有提曳之理乎。玆則吾所不忍也。斯文歎曰。知子莫如父。爾父於汝等。察之審知之明矣。獨厚季子。固其所也。黜而退之。[申磼之子景禧悖戾無雙]申伯峻諱磼。人有稱道於鰲城曰。申相晚登科第。歷揚淸要。位至一品。眞福人也。鰲城曰。但恨無嗣耳。人曰。申相子景禧尙在。自蔭官而陞堂上。何謂無嗣。鰲城笑而不言。景禧爲人。悖戾無雙。嘗宰高山。幸州之戰。盡發縣丁。一家三男。皆編行伍。最季者着婦人襦衫。乃厥母憐季而怕寒脫贈者也。景禧惡其服色之異。欲斬之。長兄哀告曰。此吾母之鍾愛者也。願以身代。次兄曰。長兄承父之重。少弟專母之愛。吾身最輕。請代其死。景禧悉斬之。不及兩釋之盗遠矣。事多類此。乙卯秋。爲蘓鳴國所告。以謀逆而死於廷鞫。鰲城之言驗矣。[洪履祥患膏淋證]洪參判君瑞。初名麟祥。後避逆賊名。改麟爲履。字曰元禮。甲午乙未年間。爲嶺南方伯。留駐安東。一日患膏淋證。審藥曰。此乃久鬰所致。非洩之不可。請乘昏選妓薦枕焉。元禮有難色。依違答之。黃昏復請之。默然良久曰。姑舍是。夫人明日自榮川到此府。蓋不欲爲微恙壞貞操也。聞者笑其執拗。[明光啓]明斯文稺晦名光啓。玉珍之後裔也。與余大小科皆同年。庭試之日。余謂稺晦曰。周書多士篇章句中。有一語暗合於兄者。兄能知否。稺晦曰。何者。余因言自亡國之末裔。爲起家之始祖。稺晦曰善。[松竹皆後凋而亦有優劣]曹南冥先生謂裴景餘曰。松與竹孰優。裴曰。竹似優矣。先生曰。不然。松竹均是後凋。而竹則隨風偃仰。不得自由。松則抗風不屈。不支則顚。豈竹之可及哉。愚以爲竹則不生於苦寒之地。松則無處不生。優劣亦在斯矣。[恃貌之女]昔有廻山女入寺。女則九而僧則八也。其中一女自恃其貌。要索高價。僧徒目成而落落焉。不得已押其次者。八僧各有所帶。昏而入房。恃貌者不勝無聊。呼於月臺曰。尙有餘僧乎。噫。孟子曰。好名之人。能讓千乘之國。苟非其人。簞食豆羹。見於色。其情狀與此女奚異。讓千乘國者。卽始焉落落也。簞豆見色者。卽終焉呼月臺也。士之從仕。亦有類此者。王介甫是也。未及知制誥。每官輒辭。復相命下。七日抵京者似之。[談帷房之事以破閒]嘉靖乙巳間。三揖多以言獲罪。輕而竄。重而死。鮮有免者。有老相歎曰。老境無聊。無話可說。此後當談。帷房之事。以資戲笑。以破閒寂可也。爲無害聽聞。而有近詼諧也。一時人爭慕效。至今其弊猶有存焉者。</text>
<title>行狀[權相一]</title>,<text>先生諱尙顔。字思勿。姓高氏。其先開州人。高麗文宗朝。有諱令臣。以淸愼著稱。諡良敬。其後有諱瑛。版圖判書。有子士原。我朝初。仕至藝文館直提學。於公爲五代祖也。高祖諱若淮。全羅左道都萬戶。參世祖朝原從功臣。曾祖諱壽延。登武科。又捷重試。筮仕爲部將。因事棄官家居。後授通政。祖諱克恭。蔭補忠順衛。贈判决事。考諱天祐。隱德不仕。贈嘉善大夫漢城右尹。妣信川康氏。習讀希彦之女。以嘉靖癸丑七月二十二日。生公於龍宮之旺泰洞。天姿穎異。自幼劬書。七八歲能綴文詞。受學於白石姜先生霽之門。姜公指江邊白石而吟曰。白石千年白。命續其句。公卽應聲曰。長江萬古長。姜公極加稱賞曰。是子必爲華國大手。及長。篤志力學。沈潛經傳。旁及於子史諸集。靡不遍究。俯讀仰思。至忘寢食。夜分就寢。則必以手指畫胷習字。不少間輟。自此筆法臻妙。文名藉甚。累魁本道夏課。一時文士咸推先焉。辛未。捷別試鄕解。癸酉。中司馬。丙子。䆁褐授官職。丁丑。除一善黌官。盖爲便覲也。金東園貴榮愛其才而惜其去。以古詩一篇餞行。戊寅。拜成歡督郵。辛巳瓜滿。爲親乞縣。拜咸昌縣監。十朔而遞。厥後歷宰三嘉，知禮，咸陽，蔚山，豐基等邑。吏戢民懷。皆有治續。入內再爲監察。又爲春官佐郞。因陞正郞。公雅性恬淡。不事飾矯。時輩之惎間者。目之以明經。不以文學稱焉。公不以介意。人或勸之以循名求進。則輒曰。通塞有命。趨赴時勢。吾實恥之。足跡不及於權門。自是絶意仕宦。優遊田園。自號曰泰村居士。山陽之潁濱。素有別業。築室往來。嘯咏自遣。宅南有盤石可坐。又號曰南石老人。扁其亭曰南石。齋曰頤齋。親課家僮。以明農爲事。有詩曰。門前稻熟堪爲飯。舍後綿開可作衣。午睡正甘風榻上。兒童忽報打魚歸。其閒適無求之趣。可見也。見朝政日亂。屛跡于草洞。洞在商山北九十餘里。林壑幽邃。遠隔人寰。乃構屋數間。爲終老之所。癸亥十月初四日。以疾考終于正寢。享年七十一。其年十二月。葬于仙巖巳向之原。公孝友天至。事兩親極其歡心。自筮仕以來。常乞外補。以供甘旨之奉。兄弟四人。接屋而居。常棣之樂。老而彌篤。有無通共。伯姪家素鮮奴僕。捐一蒼頭。立劵以給之。居官莅民。淸愼無犯。罷歸之日。行李淡然。所居室不避風雨。環堵蕭條。晏如也。常曰。固窮安貧。人之所難。而亦有容易工程。恨爵位之卑微。則當思白身者曰。我則猶勝於彼也。歎衣食之不給。則當思丐乞者曰。我則猶免於此也。如此則心寬志定。而無歆羨嘅歎之思矣。其戒子弟。有曰。人之所以敗家亡身者。皆由於不知足。唐俗稱廣廈千間。夜臥八尺。良田十頃。日食數升。知足之要。莫此爲近。手書遺訓。又戒以葬祭諸節。一遵朱子家禮。盖所以喫緊用力於安分守禮。以貽後昆者。於比可以徵之也。壬辰之亂。倭寇結陣于尙州之唐橋。剽掠人民。時尙，咸士族。倡義擧兵。推公爲大將。公卽日誓衆。登山祭神。因分部據險。候倭出掠。多斬首級。幷獲銃刀等物。轉報方伯。少伸義氣。而無何醴泉守缺。方伯以公攝行郡事。公去而義兵遂解。丁酉。倭寇再動。廟議姑息。守備之方。頗有疎漏。公時丁內艱。而憂國一念。眷眷不忘。以爲范文正當平世猶且服中上宰相書。論朝政得失。矧今喪亂。非文正時此。義不可含嘿。遂書陳禦倭八策于體府柳西厓相國。一曰。屯兵邊郡。以捍外而衛內。二曰。卑辭約和。以圖濟師而益備。三曰。厚賂行長。以探賊情。四曰。採銀關北。以佐國用。五曰。括馬牧塲。以資戰士。六曰。作鐵鞭梗。以代殺手。七曰。抄孫吳書。以敎諸將。八曰。用火攻策。以隷敵人。辭旨剴切。無非急務。其第二條。有曰。蒙遜坐受詔命。李順知其不年。則秀吉之不知迎勑。必無續命之理。若㗖利以緩其鋒。則屯戍可固。戰備可益。徐待其斃。而爲之圖復云。翌年戊戌。秀吉果死。其燭理先事之見。亦可知也。厓相大加稱許。多所採施。盖將有所薦引公也。而未幾。先生以讒去國。識者惜之。公自幼少時。家貧多兄弟。衣食不給。而能自勤苦讀書。以至成立。累佩郡符。而不取一物爲生產計也。贅家甚饒。田民優足。而無他子女。專屬於公。公一無所取。晚年家居窘束。而無憂憫之色。性簡亢。少許可。見人有過。輒加警責。而未嘗容護嫉惡。勢利無所屈撓。以故當路皆啣之。沈滯下位而亦不恤也。其在咸陽時。有一宰相曾經是郡者。責其不送銀唇。答書戲之曰。丙戌丁亥年間。有一饞太守。絶種打食。故不產耳。竟不送。其狷介不苟循人。多類此。噫。先生之文學。足以賁鴻猷。才蘊足以救亂時。風裁足以振頽俗。而不肯與時俯仰。以圖進取。逮遭昏朝。遯避窮峽。隱約終身。癸亥改玉之後。群賢彙征。而公卒於是歲。不得進用。少展其所抱。豈非命耶。所著詩文。散逸不收。且失於壬癸兵燹。只有畧干稿。藏在家塾。又有農家月令，效嚬錄等數卷。公前娶高靈朴氏。副司直啓沃之女。觀察使處綸之孫。纔笄而歿。享年二十六。墓在尙州眞木洞先塋側某向之原。後娶順天張氏。將仕郞進士逸之女。牧使文輔之孫。後公六年而殁。享年六十四。與公同塋而葬。朴氏有一女。適主簿李璟。張氏有三男四女。男爾節。宣務郞。爾行。通仕郞。爾齡。承仕郞。女適牧使琴愷。士人權命南。李文煜。生員鄭山甫。庶子爾性。女申興立。爾節娶護軍權㝘之女。生二男三女。世賢，世材。縣令金學培，士人金宗湜，李信哲。爾行娶縣監趙基遠之女。生二男四女。世標，世廉。士人李之章，申光星，鄭錩，參奉金輝璧。爾齡娶縣監南烜之女。生一男一女。世憲。士人朴煒。後娶參奉李嶷之女。生一男。世章。參奉。爾性三男。世鳴，世勳，世哲。世賢生一男。雲望。世材生二女。士人裵晥，尹後吉。世標生二男。雲翮，雲翼。一女琴弘毅。世廉生四男。雲驥，雲駿，雲馹，雲驌。四女。柳後燁，權棨，姜碩範，尹煓。世憲生二男。雲甲，雲瑞。二女。生員李㝡全，鄭之鐸。世章二男。雲五，雲九。四女。士人申沆，鄭泰淳，全安濟，洪壽錫。世鳴一男。雲升。世哲一男。雲成。雲望生一子命霖。四女。士人金漢鼎，權鳳周，權鍾秀，李溫。雲翮生一子命傅。五女。士人李仁源，姜碩亮，金履楷，金潤河，李廷賓。雲翼生二子。命弼，命賢。四女。士人金格，生員琴思愼，南圖，洪胄寬。雲驥生一子命承。三女。士人李泰煥，金三錫，權克恒。雲駿無后。取弟雲馹子命翊爲嗣。雲馹生五子。命徵，命翊，命楫，命來，命龍。雲驌生三子三女。命燮，命協，命國。蔡觀河，金承源，金達時。雲甲生二女。姜文相，洪命箕。雲瑞生二子三女。皆幼。雲五生一子命雨。一女適李遇隆。雲九生三子。命相，命樑，命和。一女幼。宗孫命霖無后。取命傅子日暹爲嗣。命承二子二女。日就生四子一女。日晉生二子二女。內外雲仍甚䌓。不能盡記。公歿後將百有餘年。而志行之述。未有屬筆。公之孫參奉公。盖嘗有意構草。而不幸棄世。卽今世代寢降。事跡愈邈。有難徴据。馴致湮没而無傳。命傅氏爲是懼。搜取家乘。要相一以撰次其槩。轉求墓道文字於當時秉筆之君子。窃念相一贅於公之外孫。且先祖松巢公與公同癸酉榜。義不可以不文辭。玆敢不揆僭妄。略敍官職行跡如右云。上之三年癸卯五月上浣。通訓大夫兵曹佐郞安東權相一謹狀。</text>
<title>墓碣銘 幷序 [李光庭]</title>,<text>故郡守泰村高先生。以天啓癸亥十月四日。卒于草洞。壽七十一。用其年十二月某甲。葬于尙州之仙巖鄕巳向原。公之五世孫日暹。以權副學相一之狀。抵光庭曰。先祖殁已百三十有一年。而墓道無顯刻。惟遺行之湮没是懼。謹具麗牲之石。請吾子銘。光庭以老洫無能。辭旣不得。則謹就副學之狀。敍其事始終而銘曰。公諱尙顔。字思勿。號泰村。其先開州人。麗文宗朝。良敬公令臣。以淸愼名。我朝初。判書瑛之子士原。爲藝文館直提學。生諱若淮。全羅都萬戶。萬戶生部將壽延。疊中武科。棄官家居。是公高祖，曾祖。大父諱克恭。考諱天祐。俱隱不仕。後贈判决事，漢城府右尹。右尹娶信川康希彦女。生公於嘉靖癸丑七月卄二日。天資穎異。幼能劬書綴文。屬對爲師長所奇。旣長。刻意經籍。涵揉刮摩。爲詞章。聲望蔚然。卄一。擧司馬。卄四。中第補館職。爲養出一善敎授，成歡郵丞。知咸昌縣。後歷知三嘉，知禮，咸陽，豐基郡。通判蔚州。所至皆有治績。於憲府。再爲監察。禮部爲佐郞正郞。公平居靜恬自守。嫉惡名勢。不肯曲意媚承。以故筮仕四十餘年。所資歷如此。龍蛇亂。慨然倡義。假守醴泉。及丁酉賊再跳。先生時持母服。念邦備疎漏。上體府柳文忠書。論禦倭八策。悉中機宜。文忠公擊節稱奇。公言蒙遜坐受詔命。李順知其無年。今秀吉不知迎勑。死期將至。不知㗖利緩鋒。竢其自斃而徐爲之圖。未幾。秀吉果斃家覆。如公策焉。文忠公擬大任。公旋遭讒去。不果用。公孝友。事親盡其歡。家貧累丐外致養。兄弟四人。連牆共被。怡怡如也。居官淸愼。厚於民而約於己。歸裝無一物齎。婦家饒。無他子女。公亦不收撿。槖饘屢匱。晏如也。一時文望。與公相上下者。無不顯揚于朝。而公獨捿遲末班。不一跡於淸塗。公委諸命。無歆艶意。築室於山陽之潁濱。課農代食。絶意仕進。及政益亂。入草洞茹草。終身皭然。泥而不滓矣。公文章雅馴。所著詩文雜著。多散佚。今只有若干卷。皆有益世敎。先生常以知足戒子弟。手書遺訓。喪葬祭。用文公禮。公再娶。前夫人高靈朴氏。副司直啓沃之女。觀祭使處綸之孫。生一女而夭。葬眞木洞先兆次。女適主簿李璟。後夫人順天張氏。將仕郞逸之女。牧使文輔之孫。後公六年而卒。葬祔公。生三男四女。男爾節。宣務郞。爾行通仕郞。爾齡承仕郞。女適牧使琴愷，士人權命南，李文煜，生員鄭山甫。宣務二男三女。男世賢，世材。女適縣令金學培，士人金宗湜，李信哲。通仕二男四女。男世標，世廉。女適士人李之章，申光星，鄭錩參，奉金輝璧。承仕二男一女。男世憲，世章。參奉。女適士人朴煒。曾玄外孫。不能盡載。而日暹爲胄孫。銘曰。上古取士。莫先明經。經明行修。迺可從政。末世靡文。華炫實遺。公性恬介。舍命委蛇。恥爲夸毗。低佪枳棘。惠專下縣。不光于國。萉跡昏朝。歘離汚濁。草洞幽幽。誰識高躅。惟孝秉禮。可爲世則。刻玆墓石。以警頹俗。宣畧將軍世子翊衛司洗馬李光庭撰</text>
<title>別祠講堂上樑文[高日就]</title>,<text>舊井禽過。每恨靈宮之獨立。新甍翬革。聿覩齋宇之肇成。迺寢迺興。以禋以祀。恭惟我泰村先祖。經國大手。濟世弘猷。發之爲文章。早蜚英於蓮桂。確乎其操履。晚寄跡於江湖。顧此南石一區。寔惟外先遺址。達山高而秀。周馳爲無盡亭。環圍潁水淸且漣。逶迤若有情物回顧。舍後綿門前稻。吾祖已詠閒居。追先志肯舊堂。諸孫庶竭其力。矧玆建齋一事。厥惟經紀多年。中唐之禮儀莫愆。縱追遠之有地。諸宰之齋宿無所。非小妨於蠲誠。先輩之所未遑。蓋緣事故多掣。吾宗之於是役。敢言力勢不敷。爱始爱謀。東山北岳之輸寫。乃疆乃理。上棟下宇之整齊。惟思樸素之是崇。焉用輪煥之爲侈。置夾室於左右。間架相同。列正堂於中央。面勢稍屹。曾數世經度之意。幸今日節次而成。七日戒三日齊。先祖之精神是萃。東隣牛西隣禴。後裔之誠孝各殫。聚族于斯。豈徒有關於禋薦。立師以導。抑亦多補於童蒙。孝悌學文。乃其職也。羹牆寓慕。卽此所哉。終日群居。寧一言不及於義。永夜團討。雖隻字各會於心。非偸閒供遊之爲。嗟爾小子。是奉先讀聖之地。慶我一家。玆擧脩樑。迺唱六偉。兒郞偉抛樑東。鶴岫初昇曉旭紅。一理由來無顯興。格神要在此心中。兒郞偉抛樑南。石自爲盤繞翠嵐。閱盡滄桑終不轉。丈夫如是是奇男。兒郞偉抛樑西。宰嶽高高天與齊。一路山蹊茅易塞。登登踏去有階梯。兒郞偉抛樑北。其冥噦噦拱宸極。百年古里頓生顔。八尺千間訓更憶。兒郞偉抛樑上。洋洋昭格倍悽愴。春絃夏誦隨時宜。自有融融好氣像。兒郞偉抛樑下。喃喃賀燕集于舍。孤山兀立兩流中。頓覺頗襟渾欲化。伏願上樑之後。百福是荷。一門俱寧。澗畔蘋藻之薦誠。庶顧蒸嘗之禮。軒下花樹之成會。永傳敦睦之風。五代孫日就撰</text>
<title>別祠常享祝文[柳尋春]</title>,<text>出天至行。詔後嘉謨。風範之篤。百世不渝。通政大夫敦寧府都正柳尋春撰</text>
<title>行年記[高世章]</title>,<text>嘉靖三十二年癸丑 明宗大王八年 七月二十二日。祖考府君生于龍宮西面旺泰洞。洞卽七代祖提學公落鄕開基而世居之地也。戊午。府君六歲。始入學。己未。府君七歲。受學於白石姜公霽之門。能綴文詞。白石公指江邊石而吟曰。白石千年白。命續其句。府君卽應聲曰。長江萬古長。姜公極加稱賞曰。是子必爲華國大手。因成四韵。揭白石亭原韵。至今膾炙人口。庚申。府君八歲。自是篤志力學。壬戌。府君十歲。沈潛經傳。旁及於子史諸集。靡不遍究。甲子。府君十二歲。俯讀仰思。至忘寢食。家世淸寒。不能具紙筆。夜分就寢。則必以手指畫胷習字。不少間掇。自此筆法臻妙。文名藉甚。穆宗皇帝隆慶元年 宣祖大王元年 丁卯。府君十五歲。文詞筆法。無異老成。一時文士咸推先焉。魁本道夏課。毅宗皇帝崇禎元年戊辰。府君十六歲。聘夫人高靈朴氏。司直啓沃女。觀察使處綸孫。辛未。府君十九歲。捷別試鄕解。見屈會圍。壬申。府君二十歲。赴商山得都會試取。例以六月初吉。會于淸道郡。戰藝一朔。而有故緩行。旬有三日。始得到郡。望日之製。適得四分。而與朴德彥，宋學懋同房。時朴已得六分。宋已得十分。府君謂人曰。德彦年長於余。靦然相爭。不亦愧乎。此後連製三次。而不敢刻意。皆未入等。德彦落在數外。府君曰。德彦已無可及。雖爭之。非與德彦爭也。唾手更戰。又得四分。不出數內。而孫景義晉山人。亦在爭畫中。謂府君曰。我疑君晚來。果自負也。其實忌之也。秋。參鄕貢進士初試。神宗皇帝萬曆元年癸酉。府君二十一歲。參進士試二等十九人。與洪慕堂履祥，張醴泉翎，李延原府院君光庭，權松巢宇同榜。甲戌。府君二十二歲。與張醴泉翎，金栢巖玏相議曰。吾輩幸生聖明世。當以君民爲志。則不可以少成自盡。必以大闡期待。而已得其半功矣。盍不同心戮力。以圖萬一也。遂絜三經。卽日上山。焚膏繼晷。乙亥。府君二十三歲。至秋。又與兩公共赴東堂。俱參初榜。丙子。府君二十四歲。與二公俱赴會圍。其時主試皆一代名公巨卿。若盧蘓齋，金東園，鄭林塘，尹月汀見。府君應講。莫不嗟嘆。使之魁參丙科第四人。卽使進退之同接。兩公次第發榜。是年授館職。丁丑。府君二十五歲。拜一善黌官。盖爲便覲也。金東園愛其才而惜其去。以古風一篇贐行。戊寅。府君二十六歲。是年拜成歡道察訪。庚辰。府君二十八歲。六月。哭祖妣淑人朴氏夫人。秋。祔葬于眞木高祖考判决公墳左十餘步許。辛巳。府君二十九歲。瓜滿而歸。爲親乞縣。拜咸昌縣監。咸之去永順不過十里。故公退之暇。相地之宜。捐廪數千金。橫塞大江。築洑灌漑。尙，咸坪三四千斗落。使之逐年蒙利。故上下坪作者。大刻永世不忘碑於洑頭巖石上。至今頌德。又使子孫居是坪者。永世不赴役。壬午。府君三十歲。遞咸昌入內爲佐郞。癸未。府君三十一歲。聘祖妣順天張氏。夫人進士逸之女。牧使文輔孫。外祖進士文化柳秀。柳公只有女壻。卽我外先祖張公也。柳公給田民。使之奉祀。張公又無子。而田民專委於府君。府君家甚貧寒。不取一物以資生。淸儉之德。人皆稱之。甲申。府君三十二歲。入內爲監察。乞暇歸省。乙酉。府君三十三歲。十月。遭曾王考右尹府君喪。葬祭諸節。一遵文公家禮。丙戌。府君三十四歲。二月。奉窆于眞木判决公墳左數十步許。仍廬墓三年。丁亥。府君三十五歲。服闋。與伯氏省齋公。相議買田數十斗落。使之移澤於眞木墓下。至今傳守。其爲先殫誠竭力。大可知也。是歲再爲監察。戊子。府君三十六歲。入內又爲正郞。辛卯。府君三十九歲。自京還第。拜掃先墓。壬辰。府君四十歲。四月。倭寇猝發。旬月之間。遍滿一國。人民四散。擧國波蕩。國計民憂。有不可言。上以官軍齊赴。下以義旗雲集。而杳無消滅之期。漸至猖獗。結陣于咸昌之唐橋。剽掠人民。時尙，咸士族。倡義擧兵。推府君爲大將。府君卽日誓衆募粮。登山祭神。因分部據險。候倭出掠。多斬首級。並獲銃刀等物。庶幾成陣。自當一面。而于時醴泉守缺。方伯牒報。則有近地有名文官差代之命。方伯使府君攝行郡事。府君去而義兵遂解。物論惜之。癸巳。府君四十一歲。遂赴任。不以暫暇爲意。召兵募粮。多督官軍。晝宵防禦。以圖克復。及其冬。宋谷兩遊擊率兵數千。來駐本州。府君以守土官。心勞力瘁。逾月之後。疸症大發。時無宜藥。悶慮之際。幸得金從事官廷龍歷敍。見其病勢之重。給隻栗末四升。卽利小便而快收效。可見其忠義之所感應也。甲午。府君四十二歲。春拜三嘉縣監。朝廷以賊藪方熾。使李舜臣爲三南統制使。元均爲嶺南古水使。設舟師試於統營。主試以該道有名文官有差出傳教。權大將慄表薦府君。府君奉命往統營。與忠武公留連半月。多有所唱酬。在遺稿中。丙申。府君四十四歲。伯父宣務郞公生。十月。遭曾王母康氏喪。自三嘉戴星而還。祔葬于曾王考右尹府君墳右。仍廬墓如前喪。時倭寇在於本邑境內。勢方熾張。不得已才過二十餘日而奉窆。卒哭則行於百日後。丁酉。府君四十五歲。是歲。倭寇再動。擧國奔竄。廟議姑息。備禦之方。頗有疎漏。府君雖在喪中。憂國一念。眷眷不忘。倍切敵愾之義。以爲范文正當平世。猶且服中上宰相書。論朝政得失。矧今喪亂。非文正時比。義不可含嘿。遂陳禦倭八策于西厓柳先生。先生多有所採用。八策詳在遺稿中。戊戌。府君四十六歲。服闋。己亥。府君四十七歲。仲父通仕郞公生。時動經刦灰。聖廟不保。故仰稟主倅。退議鄉儒。艱辛重刱。親作祭文。奉安位牌。而兵燹之餘。士不知學。儒風掃地。趨向無方。爲是懼。與鄭梅石，李菊窓，張月松，鄭淸風，全雲溪諸公。邀諸生講大小學等書。多有所論著。奉安祭文在遺稿中辛丑。府君四十九歲。拜知禮縣監。邑小民殘。經亂餘生。百弊孔棘。無以字牧。而府君晝宵憂懼。除民瘼。興學校。勸農桑。無所不用其極。縣民德之。至今有召杜之謠。壬寅。府君五十歲。拜咸陽郡守。時山陰縣監悠然堂金公大賢。卒于任所。家世淸寒。萬無備禮治還之道。故府君以五千錢二匹帛。先自致賻。且發通于隣邑守令若遠近士友。各自優助。使之趁時返櫬。又操輓赴哭。癸卯。府君五十一歲。時在咸陽。近經亂離。淳風掃地。又無長幼之序。乃大會邑中上下年滿七十以上者。設養老宴。親與爲賓主之禮。又以米肉饋于年高不能參者。一鄉無不感頌。是歲有一宰相曾經是郡者。責其不送銀唇。答書戲之曰。丁亥年間。有一饞太守。絶種打食。故不產耳。竟不送。其狷介不苟循人多類此。秋。往參醴泉取解考官。次東軒板上韻。甲辰。府君五十二歲。哭藥圃鄭先生。操輓會葬。丙午。府君五十四歲。拜蔚山判官。海濱遼遠。民風不淳。治績文教。無以行化。故未一年。輒棄官而歸。丁未。府君五十五歲。拜豊基郡守。郡在小白山下。本不經倭寇。邑僻民淳。多先賢遺風。故時與黃息庵暹郭丹谷𡺽。講學論難。多有所開發。爲治專尙淸儉公廉。興學化民。孜孜不怠。旣歸。有生祠恨未搆之句。五月。哭西厓先生。葬時操文往祭。戊申。府君五十六歲。二月。宣祖大王昇遐。歲適大旱。祈雨于社壇。又躳往祈于小太白山。晝宵靡懈。果有沛注。人以謂賢侯之力。家大人承仕郞公生。南石亭成。號曰南石老人。扁其齋曰頤齋。己酉。光海君元年 府君五十七歲。年益高病益深。簿書之勞。有多不堪。决意而歸臥南石新庄。自有漁樵桑麻之樂。日與同志士友講磨之餘。逍遙社裏。多有所唱和。辛亥。府君五十九歲。時朝政日亂。彝倫斁喪。府君旣念絶當世。優遊田園。則泰村與南石俱不能靜閴。乃挈家入草洞。不求聞知。構屋數間。爲終老之所。甲寅。府君六十二歲。四月。往參屛山書院西厓先生奉安享禮。與道內縉紳章甫。連日周旋。多有所講論。丙辰。府君六十四歲。十一月。哭栢巖金公。府君與栢巖有同年之誼。又結道義之交。及其葬也。操文往哭。己未。府君六十七歲。三月。往叅金烏書院四先生 吉冶隱，金佔畢齋，鄭新堂，朴松堂。 奉安享禮。莬裘暇日。手書葬祭諸節及遺訓以垂誡。一遵朱子家禮。又著農家月令一篇。翻以諺譯。使愚夫愚婦。亦得易知。熹宗皇帝天啓二年壬戌。府君七十歲。春三從。叔月峯公來候。以觀翫諸經。講論旬日而歸。癸亥。府君七十一歲。年高德邵。精力不衰。手不釋卷。奬進後學。非平日定力之有素。烏能如是也。十月初。得微恙。正席悠然而終於草洞寢第。乃四日未時也。十二月某甲。葬于尙州仙巖鄉巳向原。遠近士友之操輓祭會葬者凡數百人。其後六年戊辰四月七日。祖妣淑人張氏歿于泰洞里第。逾月而奉窆于府君墳右。嗚乎。府君以穎悟之資。出衆之才。文章早成。科第連捷。孝弟範於家。政敎行於官。大可有爲於世。而命與時違。略施於郞潛郡紱之間。終老於草洞烟霞之域。世道之險。公議之泯。槩可知也。經綸之富。經學之邃。操履之堅。淹博之識。尤有別焉。當廣求得照暎來後巨手筆。表其狀碣。使府君之潛德懿行。以闡來世。不肖何敢下手於狀德之萬一也。畧構行年大畧。以俟異日之掌史者採擇焉。不肖孫世章泣血謹錄</text>
<title>潁皐書齋記[晉陽鄭象履]</title>,<text>州治之北。山水蒼泱環抱。多爲名碩盤旋之地。而潁上之南石一區。尤美焉。萬曆年間。泰村高先生晚自龍城。卜築於是。而子孫因世居之。先生歿後二百有二十三年乙巳春。裔孫亨奎等。收拾數世經紀之餘。將爲別祀報本之擧。以公之孫浪翁公擬附焉。前事之日。請記於余。余以非其人辭不獲。取考其家乘而識之曰。泰村公以恬謹之姿。勵斂退之節。所抱剸煩救亂時之策。何職不亮。而世與我違。隨分仕宦。不過棲屑於郞署郡紱之間。及至光海斁倫之時。屛處息交。明農自樂。而天日重明之歲。公遽下世。浪翁公端莊簡亢。早以名行砥礪。當辛酉廡祀橫議之日。唱衛道叫閽之擧。旋遭排擯。投身絶塞而無所悔焉。屠維改紀之初。徴拜一命。而公纔知命而没。夫以兩公之才識操執。一出於恬退介確。而位不滿德。壽不稱仁。則一時士論之致憾。固其所也。况爲兩公之後昆旁裔者。豈不慨然追思。思所以尊奉之道哉。是以。諸高氏殫心竭力。齋堂則因祧遷而葺理之。廟室則新造而塗丹焉。其他神廚庫藏。儼然成學宮之規制。揔以名之曰潁皐書齋。於是乎左右流峙之獻媚者。亦輝然而改觀矣。盖是祠之興。本於家禮藏主墓所。歲率宗人拜祭之義。而陳，董二氏旣倣之。吾嶺故家又通行焉。高氏喪亂滄桑之餘。汲汲是擧而揭虔也。不亦善哉。雖然。抑有一焉。籩豆罍爵之事。文也。誠敬如在之心。質也。要之心與事符。質與文幷。然後事神之得其善。而正此彌文之世。擧患其質喪。則夫子從先進之歎。良謂此也。又况子孫之於祖先。法象其德行者。自是氣脈相傳之所在。而感慕興起。不啻儒林之於先賢。則今日高氏者。毋徒曰尊奉之能事畢矣。必從事於手澤尙存之經籍。一以治心勑躬爲業。應事接物之際。惟泰村之淸愼恬靜。浪翁之溫雅貞介。是度是程。無所違背則其於事亡如存之道。可謂能盡其善。而庶不負當日垂裕之意矣。高氏勉乎哉。是爲記。</text>
<title>潁皐社奉安文</title>,<text>山嶽儲精。湖海毓靈。近襲祗侯。遠紹良敬。奎運迭興。有顯厥世。恭惟泰村。載闡一家。學承退山。直慕貞惠。恬謹之姿。斂退之操。出天孝友。間世忠憤。早登科第。畧施郡縣。世與我違。遯迹窮山。及至昏朝。屛處息交。從事明農。樂天知命。公遽下世。天日重明。嗚呼命矣。可俟百世。亦粵浪翁。式糓是似。趾美學資。克承祖武。端莊簡亢。闡步吾林。早年聲望。聳動嶠南。廡祀橫議。唱道叫閽。旋遭擯斥。投身絶塞。少無悔尤。恭俟天命。逾年賜環。徴拜齋郞。吾黨無祿。知命而没。志士心期。不忘邱壑。惟玆二賢。乃祖乃孫。文章學業。實罕鄕隣。剩馥遺芬。不沫在後。祭社之禮。公議載擧。儘爾雲仍。敢忘報事。南石亭畔。泰老菟裘。潁水蒼泱。允宜合祀。百年經營。玆焉建廟。日吉辰良。用薦蘋藻。陟降洋洋。載歆載享。其始自今。欽于世永。</text>
<title>常享祝文[柳致明]</title>,<text>行篤忠孝。學專博約。遺則寔正。百世思述。嘉義大夫兵曹參判完山柳致明謹撰</text>
<title>甲午三月。忠武公李舜臣。設武科別試於統營。表薦有名文官爲參試官狀。</title>,<text>謹啓。爲試取事。去十二月二十三日。到撫軍司關。據廵察使李廷馥關。有東宮駐駕全州府設塲之命。海陣士卒。咸欲樂赴。而以十二月二十七日擇日矣。水路遙遠。未及期限。且與賊相對。不無意外之患。精軍勇士。一時出送不得。舟師所屬軍。依慶尙道例。自陣中試取。以解軍情。規矩有騎射。而遠海絶島。無可馳騁之地。騎射代以片箭試才。似爲便益。故敢稟矣。兵曹關內。啓下左水使啓稟內辭緣。曹啓目粘連啓下。而全州文武之業已唱榜。續續設科。似爲未安。舟師之軍。累年勤苦。而獨爲停擧。情甚曖昩。嶺南元帥陣試取之科。未及一時唱榜。於全州則分試取人。彼此無異。依狀啓除騎射。以片箭鐵箭試取。而任意多取。慮有不精之患。一百人定額試取何如。萬曆二十二年二月初七日。右副承旨臣李光庭次知啓依允。相考施行事。武科別試試取時。以有名文官參試官差定起送事。都元帥權慄處移牒矣。三嘉縣監高尙顔參試官差定。故試官臣及全羅右水使李億祺，忠淸水使具思稷。參試官長興府使黃世德，固城縣令趙凝道，三嘉縣監高尙顔，熊川縣監李雲龍等。以今四月初六日開塲。鐵箭五矢二廵二中以上。片箭五矢一廵一中以上。幷依軍官射例。給分試取。入格人一百名。一二三等。居鄕職姓名父名年歲。幷爲別狀開錄上送。</text>
<title>忠武公亂中日記</title>,<text>甲午三月三十日晴。食後上射亭。忠淸軍官都訓導及樂安留衛將兵都房等决罪。三嘉倅高尙顔以武科別試參試官。有名文官表薦事來見。四月初二日晴。食後上射亭。三嘉縣監及忠淸水使。共話終日。初三日晴。是日癘祭。三道戰軍。饋酒一千八十盆。右水使，忠淸水使，三嘉縣監。同坐而餉軍。初四日陰。食後三嘉縣監來。晚上射亭。長興進酒。終日穩話。初六日晴。別試開塲。試官吾與右水伯，忠淸水使。參試官長興，固城，三嘉，熊川。監試取。初七日晴。早會捧試。初八日晴。上試塲。與水使，參試官試取。初九日晴。畢試出榜。十二日晴。三嘉告歸。旬餘共事從遊之餘。不勝悵黯。仍酌別盃而罷。</text>
<title>輓詞[郭𡺽]</title>,<text>鴈塔題名早。分憂典五城。有民皆自化。無俗不能成。曲直如懸鏡。公私有執衡。生祠猶未構。寫輓涙縱橫。</text>
<title>輓詞[鄭允穆]</title>,<text>嶺表有龍宮。龍宮大老殁。大老夫如何。不義不撓屈。卄二早升馬。卄四登龍脊。聲名何藉藉。氣銳無與敵。六經誦己言。百家如照燭。春風桃李夜。談古可更僕。往來成白首。喪亂隣凍屋。大醉雙梅堂。歡謔震幽谷。玉壺膾銀鯽。幾掃淸溪曲。秋光近靑岑。黃金汎芳菊。論交指松栢。萬丈拔塵俗。許我以忘年。款款敷心腹。中歲我沈沈。久闕拜芳躅。豈意歲云暮。孝胄送輓幅。病未趨執紼。題哀一痛哭。四品不滿德。稀一非不足。三男與五女。眼前無零落。兒孫三十餘。膝下皆撫育。晚節就閒逸。上帝錫淸福。世道日幽險。蒼茫我立獨。</text>
<title>輓詞[李燦]</title>,<text>先執惟公在。如何又至斯。鄕嗟巨室没。我悼哲人萎。友愛堪爲則。淸脩可作師。餘風知不墜。繼述有三兒。早歲登高第。衰年作判官。公雖無轗軻。我實有咨歎。文字從誰質。儀刑不復看。溪西來往地。回首欲摧肝。數間頽屋客無氊。誰信曾經石二千。人不堪憂公不慽。泰村軒號豈徒然。再到門庭便出迎。中堂引坐話心情。臨亡病眼違相訣。慚愧瓜連作弟兄。</text>
<title>輓詞[李▣]</title>,<text>末路無親友。衰年又哭君。音容雖可想。幽顯永相分。款曲開心話。精明脫俗文。此生難更睹。題輓淚紛紛。</text>
<title>輓詞[全府使以性]</title>,<text>器度端宜佐聖明。白頭堪惜末班名。何年樽酒論襟地。到底賢豪倒履迎。遼廓祗今悲後死。風流何處見先生。傷心喬木斜陽裏。無復門前潁水淸。</text>
<title>輓詞[族姪仁繼]</title>,<text>靑年學業衆推優。金榜才名第一流。五佩銅魚民安堵。重乘騘馬世泥樓。功名淡泊行藏穩。家政純深孝悌修。欲識平生陰報德。請看張室入懷鳩。</text>
<title>祭文[侍生持平金奉祖，牧使榮祖，敎官延祖，副正應祖等]</title>,<text>嗚呼。恭惟我公。行介而方。學醇而正。間世忠憤。篤倫懿行。早年筮仕。薄施郡紱。沼績文敎。于金于石。中遭變亂。少伸義將。忠著八策。有多採用。晚鞱林泉。幽深草洞。投分農畞。其樂陶陶。樂天知命。左圖右書。年高德邵。仰若山斗。邇來南中。運丁木稼。先執諸公。殆盡淪謝。嗚乎我公。先子同癸。契結鍾伯。許以道義。智谷篁林。樽酒相斟。鏡湖金驛。惜別征驂。小子不天。遭變山陰。公時宰咸。通文致賻。操輓迎護。千里赴吊。欲報其德。生死肉骨。今來哭奠。難贖萬一。伏惟明靈。鑑此泂酌。</text>
<title>祭文[外甥牧使琴愷]</title>,<text>嗚乎我公。年踰七旬。不謂不壽。位至四品。不爲虛老。以若天品之高。志尙之篤。科第之早。忠憤之激。經綸之大。文學之優。見識之博。旣不得大用於世。纔試於郡紱郞潛之間。而公不少慽。足不及權門。而優遊陋巷。老白首以終。天道非耶。世路厄歟。所謂數者不可知。而理者不可推矣。天旣生我公於斯世。則胡使我公齎志而歿。竟使我公不得其任。不展其才。止下位老林泉也。嗚乎。小子早贅公門。薫沐已久。提誨之奬掖之。不日不月。而道塗敻脩。旣不得源源。前春一別奄作千古之訣。今焉已矣。單盃哭奠。有涙淵泉。</text>
<title>祭文[孫婿縣令金學培]</title>,<text>嗚乎我公。資質穎悟。天才近道。篤信好學。文藝夙就。早登科第。聲望藹鬰。累試郡邑。輒有銘刻。自遭喪亂。絶意名韁。優遊陋巷。日事明農。安貧樂道。知足知命。遯避窮峽。隱約終身。不求人知。佩符無憫。有爲有守。君子之心。托意著述。志士之憾。月令效記。有足矜式。兒孫滿前。天餉淸福。嗚乎小子。早贅公門。多蒙眷厚。輒賜以顔。天不憗遺。大老云歿。悠悠此恨。無所往澈。今來哭奠。文以告臆。鑑我微誠。庶歆泂酌。</text>
<title>祭文[曺浹川友仁]</title>,<text>早蜚英於騷壘。旣升庠而登第。薄試志於郡邑。吏見戢而民蘇。憂國事之孔棘。在疚中而上書。奇謀秘於八策。柳相多於採用。經綸恢於制敵。權將爲之表狀。忠武服其將畧。旬餘與之周旋。東園許其器度。一見贈以長篇。貽書斥其奸藏。完山亦其憮然。以詩譏其毒流。廢相爲之心沮。不卑小而知足。樂君子之素履。托於農而安貧。歌聖世之逸民。寓於命而無悶。儼商山之隱淪。付生計於綿稻。驚閑夢於打魚。經綸恢於濟物。涉醫藥與卜筮。多感慨於時事。著效嚬之雜記。歸潁水而托意。臥南山之淸風。入雲山而終老。歌草洞之松篁。深托跡於漁樵。便忘世之野夫。膝下盈於兒孫。淸福富於山南。事業優於餘篇。公議存於士林。俟百世而不惑。知不知其何嫌。而鯫生之悵悵。感平昔之許心。</text>
<title>祭文[舍伯省翁 尙曾]</title>,<text>嗚乎仲君。胡至斯也。有弟四人。三已先委。惟君相將。七耋湛樂。君又先逝。我死誰哭。八耋殘命。那忍半慽。至若仲君。孝友天出。文章經術。出處大節。有非耋耄。槪可記述。柰何晚年。遠寓草洞。山野迥隔。離恨重重。綿綿此恨。又結重泉。稍可慰者。悲不幾辰。地下相從。非朝則夕。單盃瓣香。送兒替哭。嗟嗟仲君。知乎否乎。遠望仙巖。老涙交垂。嗚乎痛哉。</text>
<title>跋[李晚寅]</title>,<text>泰村高先生文集。賦，詩，箋，書，序，記，說，贊，樑頌，雜著，祭文，碑銘，遺訓，效嚬錄爲若干篇。附以行狀，墓碣，行年記，輓祭諸作。釐之爲六卷三冊。裒稡成袠。實胄孫𤃡，十世孫彥宏，彥默之誠也。巾衍散佚之籍。始發於三百年後。固亦有顯晦之數。而盖聞源遠者不渴。根深者不拔。苟非公德行足以感後人。文學足以賁鴻猷。經綸足以救亂代。風裁足以振頽俗者。有所本焉。則惡能於七載兵燹。五經家火之餘。而保有此萬一乎哉。至孝而篤友。固窮而安貧。處物以知足。傳家以守禮者。公之德行也。年甫齠齔而先進許以華國。時方成童而多士推以先武者。公之文學也。龍蛇搶攘。身爲義將。奮忠敵愾。赤鷄再訌。上體府以八策。占悍酋之必死者。公之經綸也。歷典五郡而居室不蔽風雨。低佪郞署而足跡不及權門者。公之風裁也。及夫昏朝政亂。倫綱將斁。則掣家入草洞深山。不問人間之爲何世。自靖以没世。於是乎公之賢。爲何如也。獨惜乎西厓先生旣有所採施於八策。將有所薦引於淸班也。而先生亦以讒去國矣。逮至癸亥改玉。群賢彙征。而公又卒於是歲。斯固無與於公。而庸詎非當世之責耶。亦豈非後學之感耶。遺文見行。可爲斯文之幸。而寂寥亦甚矣。未知善觀者。能因其寂寥而得其彷彿否耶。大抵是冲澹和平淸閒古雅之氣。而絶無藻繢句棘之態。此可以覷得矣。剞劂氏將始手。彥宏，彥默。責晚寅以卷尾一語。非以晚寅爲其人。有取於喜譚古人逸跡也。辭不獲。謹書所感于中者。以寓托名之幸云爾。歲丁酉仲秋節。後學眞安李晚寅謹跋。</text>
<title>泰村先生文集跋[高𤃡]</title>,<text>先祖泰村先生遺文之藏弆巾衍。尙未刊行。行且三百年于玆矣。間値兵燹之禍。累遭欝攸之災。零存只五六卷而已。若爾孱仍。恒切憂嘆。歲丁酉春。門議峻發。族大父夢獻氏，族叔彥宏，浚相氏，族大父大喆，大兢氏。齊會潁臯齋。先定刊役爬任。搜聚所藏遺蹟。摭取先輩諸集中。與族叔益相，彥默集以成袠。刪其煩亂。校勘而編次之。丁乙而修正之。釐之爲六卷三冊。嗚呼。先祖孝友之天出。氣節之英邁。文章之淹博。忠義之激烈。經綸之恢廓。志操之堅確。宜可以陶冶一世。澤流千后。而早登科第。畧施於郡紱郞署之間。値時艱虞。少效其撥亂恢邦之策。至於世昏倫斁。遯跡窮山。優遊而無憫。其世道之險。公議之泯。良已慨然。與其遺文散稿。未得早爲之繡傳。則抑豈非後孫之責耶。重本旣成。僉曰。此是先故未遑之事也。今幸得擧是役。刊布于世。豈文之顯晦有時而然歟。君其幹事則盍記其顚趾於篇後也。不肖悚然而作曰。古人云跋者。跋其未盡底意。以表其德行。而第伏念淸，訥兩先生旣銘而狀焉。又有立制二老之刋行序記。則以若眇爾蔑劣。何敢議到其萬一也。然是祖先事也。宗族議也。焉敢辭諸。玆不揆僭妄。畧記數行。以附下方。不肖胄孫𤃡謹識</text>
