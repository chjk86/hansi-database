<title>九日</title>,<text>擬看九日花。篁林開小堂。堂成花未動。無計送重陽。</text>
<title>奉送季父謙窩大人之京 二首○癸丑</title>,<text>男子桑蓬志四方。天時潦霽任行藏。瀛航此去賓王國。佇見訏謨飾治光。園紅澗翠戒分明。范老頗知倚伏程。君子謙謙須自牧。土窩新錫地山名。</text>
<title>鏡湖精舍</title>,<text>卜築玆山僅四秋。幽棲糚點鏡湖流。不辭盡室成眞隱。剛怕時人識沃州。</text>
<title>如斯軒。次士欽弟 承洛 韻。</title>,<text>狂士嘐嘐不自裁。陳編千古幾回開。此間賴有源頭水。日夜長看混混來。</text>
<title>送李甥君範 中建</title>,<text>有約鵝湖與爾求。林間幾夜對床頭。春風未了沂雩樂。別後空添猿鳥愁。</text>
<title>春日書懷。示諸君。</title>,<text>吾道分明在眼前。游心不必杳茫邊。塵編歷落垂謨訓。歸去須看墨帳煙。</text>
<title>述夢</title>,<text>昨夜遠客來。手持帶鏡授。帶絲鏡以玉。云爾先祖舊。流傳恐失墜。莫若還其胄。拜謝繼以涕。此義昔罕覯。因念嘉惠意。無乃警昏繆。帶以束我身。鏡以開我瞀。束身心不放。開瞀見益透。循循不自休。足目庶俱就。我昔非無志。爲學儘鹵莽。疾病又來侵。懶廢失素守。持身沒拘檢。看理欠析剖。尤悔日以積。庸庸百無取。先靈默我佑。夢寐我衷誘。感此長歎息。何異親承受。覺來如有得。書之當座右。</text>
<title>次呈權丈 哲孚</title>,<text>夫子遺芬洛水原。一區雲物屬賢孫。登臨別有關情處。孤竹寒松翠滿園。</text>
<title>奉別李丈 圭夏 歸康津</title>,<text>夫君湖右傑。北學效陳良。百歲家聲大。三春客路長。交情毛去鞹。人事海成桑。怊悵羅浮別。空餘座上香。</text>
<title>李丈遍遊嶺外。收輯東巖先生文字於鄙藏。搜得遺詩一律。乃與先祖文忠公唱和者也。敬次其韻。呈行史。</title>,<text>二祖當年契。孱孫曠世榮。道義湖南結。文詞壁上鳴。晩生空好古。陳迹更關情。賴有知音子。千秋和正聲。先祖文忠公。曾在萬曆丙子間。與李東巖兄弟。同入湖堂。又在錦城時。同遊福川之赤壁。有唱和諸作。故頷聯及之。</text>
<title>挽李正言 在立○二首</title>,<text>磊落衿懷矍鑠姿。風流儒雅亦堪師。倘敎夫子從魯政。好善優優廊廟爲。鷗波萬里浩難馴。一臥林廬五度春。昭代沈淪休訟屈。九原應有秉公人。</text>
<title>讀書有感 二首</title>,<text>閒居無物暢幽襟。家有千編直萬金。棐几薰爐初日上。夜齋風雪一燈深。休將冷淡謾過眼。讀到苦辛方會心。人世百年如隙駟。俛焉從此惜分陰。爲學須從立志先。好將誠敬做眞詮。天高海闊襟情遠。玉振金聲巧力全。燒草生憎春後長。夜衾恒媿日中愆。到頭別有工夫在。磨鍊秋霜一鐵堅。</text>
<title>早春。與族祖茂弘 毅壽，李甥君顯 承穆 共賦。</title>,<text>林廬夜雨小溪東。賴有孤燈一點紅。蟠谷幽人心似玉。龍興才子氣凌空。名關聲海奔忙外。淡酒希音寂歷中。臨別莫愁前路遠。南河早晩坐春風。</text>
<title>暮春。攜同志六七人。步自臨川。來登先亭。作一夜之款。于時江天寥廓。竹風蕭瑟。仍念先祖畏壘之營。出於百年未遑之餘。而適登斯亭。感慨愈長。遂相與賦之 二首。</title>,<text>尋芳聯袂趁春闌。先祖遺亭洛水干。千仞鳳凰高躅遠。一川鷗鷺宿盟寒。開襟已覺塵機凈。鍊句還愁月露閒。靜夜沈吟仍坐久。滿江虛白洞天寬。疎松幽竹石門邊。雲臥今朝爽若仙。有約春風來已晩。恨違花發月明天。</text>
<title>與川水諸益。登仙遊亭。敬次板上韻。</title>,<text>踏石緣江路轉幽。仙亭蕭灑占新秋。江山歷歷東南勝。人物悠悠今古愁。月近良宵仍赤壁。人從平地卽丹丘。山靈解送千峯雨。挽得歸人汗漫遊。</text>
<title>詠梅 戊午</title>,<text>弱植孤盆暗自培。十年風雪未全摧。山囱忽到春消息。從此幽香滿樹開。</text>
<title>旱蓮</title>,<text>不信人間有旱蓮。蓮宜在水旱胡然。亭亭十丈尋無處。秖有妖紅媚眼前。</text>
<title>鳳停十詠</title>,<text>麗王古城麗季風塵暗舊京。翠華當日此山傾。區區設險終何賴。無德難爲億丈城。興國小菴萬丈峯頭一小菴。山樓日日坐靑嵐。圃翁剩馥尋何處。空有雲煙接蔚藍。商山宿霧晻靄煙林日欲暮。半山霏雨半山霧。餴餾直到天明時。快覿眞源萬折路。胎峯霽月南樓七月雨聲歇。雲捲秋空增突兀。最愛千林收暮煙。胎峯頂上又新月。天台古窟嵌空一穴闢崎㠊。中有高僧法眼虛。幻語至今驚俗耳。藜燈偏照道人居。懸崖老柏老柏森森立峻峯。干雲密翠尙春容。且看百草委芳日。排却風霜晩色濃。玉臺鳴瀑淙潺秋水繞臺鳴。戛玉長存萬古聲。依舊蒼巖人不見。年年梧竹倍傷情。西菴落照尋眞誤入小溪西。萬樾深深高復低。秋草𣰦毶生晩照。山僧休掃白雲蹊。鳳嶺歸雲晴空淡蕩擘雲微。極目輕陰靄落暉。澤物神功收寂寞。無心還向碧山歸。雨樓書聲淸宵明月一樓虛。呻畢諸生面面書。會友以文須輔德。眷言吾黨莫相疎。</text>
<title>人日。黃同輔 蘭善 遠臨。懽甚共賦。己未</title>,<text>罇酒相逢十載人。今宵厭厭不嫌頻。蘭香不改心中臭。梅信初回雪裏春。石榭攜琴曾有約。玉山聯袂已成陳。深燈坐到雞三唱。談笑能忘少日親。</text>
<title>庚申暮春。攜同志十許人。步自光風亭。緣溪而北。行六七里。有巨石屹然當谷口者十餘丈。小流從石凹行。噴薄馳驟。有風雨聲。從谷而西。得一洞府敞衍幽敻。宛然別一世界。卽敬堂張先生之寒泉。而名以鳳林者也。舊有草堂數間。破瓦傾礎。猶有存者。老松一株。在其南麓。黛色蒼然。亦先生手植云。相與登臨觴詠。緬仰陳迹。盡日而後罷。嗚呼。水不忍廢。地不忍荒。豈惟顔氏之墟爲然。而世無孔君翰。誰復浚其井而亭之。此不佞所以感且媿於程伯子顔惟孔學顔居孔作之句也。遂敬次前人詠草堂韻一律。以寓高山景行之思。</title>,<text>十里商山去去深。碩人薖軸小溪潯。風花偶作三春伴。水月空留千載心。巖逕穿雲疑別界。壇松偃葢護幽陰。空林鳳去無消息。愁聽年年梧竹音。</text>
<title>晩愚亭。次定齋先生韻。</title>,<text>小雨過江城。新秋澂霽旻。眷言林麓下。巖洞卽窈眞。杖屨度遠岑。衿佩躡後塵。幽亭當谷口。水木澹淸新。坐契仁智心。悠然道味純。披襟乘石磴。倚杖立河漘。遠思沂上老。風詠娛良辰。古人獲我心。千載如隔晨。寶瑟追餘韻。不知老已臻。</text>
<title>陪季父上福山。仍設花樹會 二首。</title>,<text>倦脚尋春閉戶餘。岸紅開盡綠初舒。沈吟共惜花間日。爲是偸閒計未疎。雙屐穿林故故遲。春心無際浩難持。荊班野次香生話。松酌幽林酒上眉。得句還嫌同小乘。愛花猶恐落些兒。蘭亭勝會仍韋曲。十箇年來此一奇。</text>
<title>次士欽</title>,<text>人生百年內。忽忽彈指然。榮枯元有數。憂樂且隨緣。如何費心膂。膏火日相煎。日暮彩雲滅。秋空月華鮮。灑然無點累。請君照心天。</text>
<title>在東泉。感春事方殷。次張學夫 原相 韻。以抒懷。辛酉</title>,<text>朝來小雨綠成林。啼鳥一聲春意深。久病渾如僧入定。佳辰方悟客傷心。皇天布澤蘇羣槁。麗日無私照太陰。獨坐幽軒看不厭。毶毶谿柳嫰如金。</text>
<title>次張邇可 升遠</title>,<text>城南春事足芳華。輸與鄰翁獨也奢。坡草茸茸含細馥。階花簇簇散明霞。風流遠襲蘭亭趣。情話頻尋韋氏家。誰識空堂蹩者。綠楊門掩午陰斜。</text>
<title>次張仲謙 祿遠 韻</title>,<text>宇宙悲歌世級平。玉山一脈尙新亭。箕裘業裏承先武。圖史林中老半生。勝處久違湖寺約。逢場惟說太玄經。南河更有尋春興。澗鳥巖花一屧輕。</text>
<title>送人</title>,<text>西風吹我上平州。蕭索那堪志士秋。圖畫三間槐下屋。煙霞一疊竹西樓。早知方術遲丹藥。難見名山易白頭。癢癢心思搔不得。明朝東出大江遊。</text>
<title>鳳林。次松巖先生韻 三首。</title>,<text>春歸休道百花空。是日聯筇草色中。更喜到頭賢躅在。商山東畔舊琳宮。松風盡日灑襟空。白酒蒼苔靜榻中。論心更有同聲子。如奏牙絃迭羽宮。年來咄咄慣書空。幾處藏修燕麥中。榛巷至今餘廢井。開荒何日見新宮。</text>
<title>次朴同輔 龜煥 見贈韻</title>,<text>萍踪相對爾陵陽。已識雞羣有鳳凰。末路肯趨聲利窟。交情須賴切偲場。七分詩響嫌吾拙。數曲牙絃待子張。後夜吳州千里月。一般淸興敢相忘。</text>
<title>召溪月夜。與金德文 碩奎 會話。</title>,<text>吾道從來一髮危。如君又作樹雲詩。百年離合元常態。萬古升沈各一時。壯士不爲生晩歎。幽期聊向歲寒知。愀然對榻還無語。春夜幽幽白月遲。</text>
<title>挽族兄 馹洛○二首</title>,<text>末路紛紛畦與畛。悠軒一脈獨醇眞。伯仲風猷今寂寞。人間俯仰足傷神。利器須從盤錯知。恢恢迎刃不容絲。堪嗟未了公私事。多少從今屬阿誰。</text>
<title>春日書懷</title>,<text>深掩荊扉斷往還。藥鐺醫卷未全閒。眼頭久已無春字。花落花開摠不關。</text>
<title>毁院令下。在臨川詠江梅。戊辰</title>,<text>浪飜江黑雪風𩗬。春半如秋意轉傷。可憐白白堂前樹。猶向黃昏抵死香。</text>
<title>挽張丈 世奎</title>,<text>商山南畔好門牆。皓髮偉冠訝綺黃。四座沖融留井轄。一生謙挹括坤囊。熊生掘地眞心見。顔巷開榛孝思長。古宅巋然人已去。不堪斜日哭龍荒。</text>
<title>詠扇 二首</title>,<text>夏日苦炎熱。頻搖手裏扇。豈無一時爽。却非順受天。枕席生秋氣。平頭欲謝事。猶存三夏情。不忍中途棄。</text>
<title>挽金戚丈 奭裕○己巳</title>,<text>溫溫沙上老。徹底少瑕瘢。詩禮防臨後。文章游夏間。生涯惟白屋。究竟是靑山。善類終如此。天心豈所安。</text>
<title>挽崔景立 命德○二首</title>,<text>溫溫良玉絶纖塵。一揖猶知近道人。叩向遺編尋舊緖。嘐嘐千古見吾身。別來多少合商量。南望公山道路長。歲暮幽期成濩落。可堪鄰笛度山陽。</text>
<title>東都途中 壬申</title>,<text>二氣循環不暫居。枯榮開落莫非渠。且看一夜飜盆雨。凈盡梨花草色齊。</text>
<title>過立巖</title>,<text>江盤峽束去遲遲。十渡川如九折危。峭壁忽從人面立。歸雲時繞馬頭馳。靈仙界若尋常在。仁智心非行路知。掃石臨流仍坐久。却忘山日欲西移。</text>
<title>挽族叔訂窩公 岱鎭○四首</title>,<text>嵬嵬犖犖大家模。德義文章近古無。共說吾林寥落日。巋然南土一師儒。古道元非俗士程。嘵嘵多口儘堪驚。萬劫滄桑磨不去。芝山依舊碧崢嶸。記昔山齋奉燕申。津津誨語夜將晨。也知仁訓非虛說。薄俗如今難再淳。龜水潺湲雨谷昏。一門耆德盡山樊。秖今先契無尋處。長憶風儀欲斷魂。</text>
<title>鳶魚軒旣望會。次板上韻。</title>,<text>江閣新秋小集成。兩家修契未寒盟。百年舊物山猶在。一夜澂江月更晴。靜愛天雲涵一碧。醉看風露澹孤淸。自憐頭沒塵埃者。咫尺雲山誤此生。</text>
<title>如斯軒九詠</title>,<text>如斯軒吾祖當時溪上卜。秖要子弟三餘讀。百年修廢意無竆。看取川流日夜續。撫松壇炎天無處豁煩襟。獨愛溪邊數畝陰。萬事人間朝夕變。蒼髯不改雪霜心。植杖崖田家春及亦何求。日出攜筇問綠疇。草盛苗稀勤耔植。衣沾夕露未須愁。引壺室山家秫釀適衰嚨。㶑灧三杯大道通。收得太和歸肺腑。陶然高臥北囱風。五柳館宅畔垂垂五樹楊。春來生色翠連岡。飛花不許山門過。留取閒翁好護藏。舒嘯臺尋壑經丘信一筇。優遊晟世老於農。有時抱膝舒長嘯。爲遣生平碨磊胷。琴書閣衡門何有有琴書。陶養襟靈孰似渠。靜聽微唫欣與契。怳疑身入葛懷初。橋巖臺落帽峯前石勢奇。虹橋消息此中知。山光雲影渾無改。獨柰淸塵杳莫追。鏡光舊墟數畝宮牆腏四賢。莘莘衿珮致誠虔。如今墟落謾秋草。古道悠悠仰皓天。</text>
<title>方壺亭。伏次先祖鶴峯先生韻。</title>,<text>翠壁森羣玉。危亭枕碧流。雲山屛畫裏。几席水聲頭。此世少靑眼。今行隨白鷗。登臨重有感。先躅在芳洲。</text>
<title>挽李凝窩 源祚</title>,<text>山頹木稼哭前年。左海論才日眇然。宦業四朝留雪瓜。文章一代頫林翾。高風下士今難得。晩節竆經儘有傳。倻谷雲煙渾似舊。阿咸應復續遺編。</text>
<title>挽張而恭 景極</title>,<text>門巷東西十世因。兩家深契未須陳。杯蛇久値難醫勢。叢竹今成遲暮辰。霽月臺空夫子宅。鳳林花似去年春。追思最有難忘處。一腹休休少甲鱗。</text>
<title>過東洛有感</title>,<text>不知巖畔故夷猶。往迹傷心水自流。廿載重來稀舊識。靑山一片見螭頭。</text>
<title>挽李士安 宅進</title>,<text>栗園一脈尙淸眞。儒行彬彬代有人。謹拙看來閨裏女。闇章應是璞中珍。少年同學心何苦。暮道相將分益親。吾黨此人那更得。不堪斜日送靈輴。</text>
<title>挽柳乃宇 胥鎬</title>,<text>脫略時糚悃愊眞。恂恂儒雅更堪珍。我生頭白非新識。此世眼靑有幾人。吾黨正愁天路遠。尊家又見德星淪。秖今夢寐空餘想。滿腹無他赤子純。</text>
<title>題柳叔溫 潤文 剡溪別業</title>,<text>風流賀老厭塵喧。晩卜剡川一壑專。乘興我將孤棹去。瓊瑤窟裏訪神仙。</text>
<title>挽金丈 輝大</title>,<text>玄陰漠漠閉重泉。傑氣東南便索然。古宅天光雲影裏。幽期山桂谷蘭邊。連城璧在空成刖。新語人亡幾釣鯿。薄俗雌黃何所有。靑山一臥是歸全。</text>
<title>吾里有老杏一株。大數十圍。故老傳以爲慵齋先生手植。其下卽先生故址也。數十年前。樹枯而復榮。異哉先生之後。其將與杏俱昌歟。爲賦四韻詩以志之。乙亥</title>,<text>槎枒一木小溪濱。枯枿芳叢幾度新。故老相傳夫子宅。餘芬猶在此邦人。風霜有力根難倒。造化無私葉自春。坐臥不移壇影裏。追惟講座隔如晨。</text>
<title>次李白紫極宮感秋韻 二首</title>,<text>玆歲已云暮。秋聲在寒竹。卷書忽不樂。感淚盈我掬。夙昔不知量。嘐嘐千古獨。病懶苦不諧。枵然愧老宿。升沈知有定。何用君平卜。已墜難再拾。旣往不可復。尙有彝衷好。不關世飜覆。開徑望諸益。磋切不厭熟。嗟哉武公賢。猗猗淇上竹。三復有遺音。至意今可掬。進學在致知。自修貴謹獨。行解兩求盡。至善是歸宿。俛焉死乃已。遲速固難卜。而余涉學淺。暮途尙迷復。發憤策衰懶。在手一反覆。願言勤切劘。生澀期純熟。</text>
<title>挽柳乃構 肯鎬○丙子</title>,<text>蒲昌西望路茫茫。去日熊幡駟馬行。半世枯榮眞夢幻。十年來往動參商。西民有口歌桑麥。南國無詩謾粃糠。氣格風流那易得。秖今中夜憶空樑。</text>
<title>挽金昶老 耆永○二首</title>,<text>敦牂年事足歔欷。二祖當時共禍機。天道百年嗟未定。風波湖海亦何爲。儒雅其人簡靜儀。高文邃識負經奇。久知吾道山林在。巖穴幾多士可悲。</text>
<title>挽李丈 吾周</title>,<text>窈窕溪南宅。蕭然几榻淸。雅操竆猶確。高詞早已名。林泉優晩計。鄕塾擅朝評。存沒公奚憾。長恫在後生。</text>
<title>鳳停寺。次老杜秋興韻。</title>,<text>晩赴天燈約。重尋古寺幽。山間無俗氣。病裏得眞遊。有數逢靑眼。何心上翠樓。凉林如帶雪。飜欲棹孤舟。</text>
<title>次黃聖倫 冕九 竹窩九詠</title>,<text>竹窩聞道沙上友。竹裏開庭戶。此君成宿契。千駟安足顧。楊柳種柳護煙渚。垂條蔭其下。春深糝逕白。應有拾絮者。梧桐槭槭井上梧。葉密當軒翠。亭亭不受塵。獨醒在衆醉。竹林窩在竹深處。慣是竹下路。坐臥不離竹。客至且掩戶。松陰偃蹇蒼髯叟。鬱鬱見貞姿。團成數畝陰。朱夏獨自持。前逕長道平如砥。迤邐繞草堂。可憐擾擾者。消盡百年光。後谷北山雲冉冉。窈窕深澗谷。不須嫌局促。浩歌媚幽獨。魚沼小塘秋水澂。天雲涵一碧。游魚撥刺鳴。時聞荷露滴。蛙井冽彼山下泉。今爲射鮒井。世界本自大。請君且發省。</text>
<title>挽柳丈 星鎭</title>,<text>三峯家世望吾東。名碩蟬聯及我公。一步何曾繩尺外。羣言要在練諳中。剖來疑變推該識。削去畦畛見坦胷。寥落師門高足盡。遺編未脫蠧蟫叢。</text>
<title>中秋夜會。宿石門精舍。感西臺翫月故事 二首。</title>,<text>是夜中秋霽景新。白沙靑壁洗無塵。西臺月色渾如舊。芳躅于今三百春。邂逅良辰得月新。巖臺攜手躡淸塵。冰壺霽色無邊好。怳襲當年座上春。</text>
<title>挽柳金山 致潤○己卯</title>,<text>詩禮名門世莫先。童顔華袞更嬋娟。慈良吏績眞心見。單厚孫謨舊澤傳。萬事收楡猶自足。八旬如夢又難全。秖今長德無多在。哭盡公私意惘然。</text>
<title>次姜周卿 𨬋 簡寄韻</title>,<text>故人三年別。寒暑迭駸駸。一雨連晦朔。蒸雲仍晝霒。獨坐無誰語。塵土欲滿襟。發篋有素書。蘭臭此重尋。感子珍重意。何異聞跫音。昔余抱疑胷。猥誦求放心。發之乃無端。故若托意深。君言是警我。盍於此熅燖。郢書燕則說。實非事可欽。寄詩更見意。韻格何嶔崟。從頭細劈破。軟物受利鐔。蕘言在所擇。曠度實吾箴。盥薇擎讀訖。重之如球琳。大言吾有媿。數年學蟬喑。蓋玆鄒聖訓。兩義要相參。彼哉主先入。不肯受人針。而余迷所適。久在是非林。學問諒多端。其道何由斟。惟心是化原。萬理此中含。出入無定鄕。神機誰測探。崩奔不自返。本原幾時恬。覺了便在此。求仁是可任。然後志氣淸。善端始炎炎。行解有本領。鉅細得相涵。上達由下學。請看聖呼參。洛閩互演繹。昭若日星臨。若道求便休。逝將異學耽。其一主存心。宗旨宜沈潛。問學有歸宿。要使天君森。千蹊皆適國。祈招思不禁。甲乙俱有本。未可輕擲擔。註意如指掌。爲我重發凡。哀哉我輩人。荒屋病慵兼。園蓬久沒人。隣老仰豪男。已矣成枯落。寤歎寢俱啽。新詩更起余。努力受鎚鉗。</text>
<title>挽張學夫</title>,<text>聞說綠坡子。窀穸行有期。大廈折樑棟。長道蹶駿騏。念昔相識初。君我髮正黟。大爺儼中堂。左右聯塤篪。君又通桂籍。門欄可赫戱。倚伏忽相尋。萬事桑海移。巋然君獨在。門戶賴以持。前年哭吾姊。衰抱有餘悲。聞君滯洛城。一疾又無醫。神天嗟不仁。千里返喪輀。撫躳長自慟。暮道更依誰。君是豪男子。氣象出等夷。急人如在己。喜施欲傾貲。肯似齷齪徒。瑣屑計銖錙。亦曾顯於時。緋玉敭天墀。丈夫生斯世。得此未云畸。但恨後死者。壹鬱向誰披。病裏人事絶。無路一長辭。寄詞寓余哀。南望涕漣洏。</text>
<title>挽權參判 泳夏</title>,<text>平翁門閥又晶爺。世德吾南赫赫家。卿月再圓喬木蔭。胄筵重賞上林花。仁風記舊諒難見。賤子酬知媿不遐。忍說冰枝灾忽報。淚眶猶慰子孫嘉。</text>
<title>與黃應頀 在英 會龍巖共賦</title>,<text>十載朋簪此一奇。白頭料理素心知。洗來渴肺非關酒。陶取靈襟未必詩。吾輩尙多不決案。逢場須盡合商疑。却憐鼎破丹難就。衰白君應折臂醫。</text>
<title>臨川講會。次權頤齋 璉夏 韻。辛巳</title>,<text>風林列坐悄無言。雨黑江天浪欲飜。學舍可憐桑海變。勝筵尙賴耆英存。上眞巖下餘芳躅。憂道書中講至論。此會年年能勿替。不愁西港異言喧。</text>
<title>挽張仲謙</title>,<text>玉山東畔舊林泉。一榻蕭然擁萬編。赫舃家聲承父烈。醇深經行述師傳。辰居磨蝎竆誰送。契托金蘭義敢諼。多少荒凉身後事。乘風吾欲問蒼天。</text>
<title>挽柳道峻 致德</title>,<text>埜翁門法足斯徵。文行函筵見許曾。所履平平惟靠實。其容粥粥若無能。鑽硏老去工愈密。離索年來念更增。那意一朝同逝水。却令中道斷脩絙。</text>
<title>挽族叔又成 相鎭○二首</title>,<text>訂老儀刑遠。遺風在後賢。蕭然原憲屋。朗讀紫陽篇。生便聦明富。竆猶志操堅。終爲文字祟。徵去玉樓天。方君志學日。亦我弱冠初。兩是床東客。三餘巖後廬。同衰魂夢切。長病信書疎。畢竟歸休盡。泉臺更摻裾。</text>
<title>丹溪河先生家廟在松坡里。有草循牆而生。莖葉茂甚。久乃知其爲薇蕨也。松野地也。薇蕨非其所産。而獨於先生廟有之。嗚乎異哉。先生嗣孫大運。爲余道其事甚悉。遂敬賦一絶以志之。</title>,<text>淸風孤竹海之東。野蕨羅生一畝宮。采采年年罇簋靜。也知天意侑孤忠。</text>
<title>李觀必 晩燾 用先祖海槎錄中詠竹韻簡寄。次其韻答之。</title>,<text>嗟哉端陽別。秋氣忽蕭森。何來一尺素。貽我雙南金。勉我實際業。期我寂寞尋。津津百十言。領取古人心。我實材力薄。虛辱眷倚深。野謳不成腔。請君試賞音。我有數畝田。磽确山之陰。苗疎穢不治。孤根孰能任。况當風雨夕。執鉏惱幽襟。秋來少所穫。檀車置河潯。賴有同聲子。守餓在遙岑。開逕深望益。可復戒昏沈。</text>
<title>癸未小春。自瓢谷入上禪菴。靜坐數日。愛其幽逈。吟一律。</title>,<text>蘭逕幽幽谷勢盤。上方遙在白雲端。回合煙嵐成洞府。虛明丈室靜蒲團。先人往躅山無語。處士高風石有壇。雲臥三宵仍別去。百年塵土媿孱顔。</text>
<title>挽金乃吾 遠銖</title>,<text>猥荷慇懃到六旬。肺肝輸露更無畛。溫溫談笑春噓物。耿耿心期璞蘊珍。衰病動成年歲隔。川原空入夢魂頻。那知臚唱榮懽日。白璧靑山懔損神。</text>
<title>西山齋。次諸友見贈韻。甲申</title>,<text>數椽蝸室萬松間。林鳥幽嚶樂意關。公道在人惟白髮。暮年知己是靑山。偶逢佳節團傾葢。更借高吟一破顔。浮世奇緣此未易。不妨秋雨兩宵閒。</text>
<title>挽黃應頀</title>,<text>菀彼白下谷。洞府何幽幽。羣峯翠摩霄。澗瀑鳴琳璆。有芝歲三秀。有桂枝相樛。知是靈仙宅。俗徒未易求。惟子不憚遠。超世得深遊。公嘗名其居曰深遊院。 窈窕尋壑谷。崎嶇度林丘。前路奇觀在。輶車沛吾由。步步竆物變。高朗騁遠眸。瓊液沁肝肺。嵐翠襲衣裘。竟歲無人至。空山獨淹留。我欲往從之。十年戒僕騶。塵緣苦未脫。夢魂空悠悠。云胡不少須。長道摧其輈。山阿今寂寞。林澗悽帶愁。蒼茫身後事。誰復繼前休。踽踽泣道歧。冥擿何所投。爲賦白山高。長歌動嶺陬。</text>
<title>挽權士濬 重淵</title>,<text>七尺頎然坦坦襟。古家徽躅見如今。幽花寂歷香猶遠。淡酒沖融味自深。服義已從神契日。托期要訂歲寒心。衰年久別仍千古。念到公私日苦吟。</text>
<title>挽族叔井休 奎鎭</title>,<text>赤城西望淚難禁。那復吾宗似許襟。末俗骩靡能讜議。先徽零落獨幽尋。傷時每見崚嶒氣。處約猶存謹拙心。聞說諸郞追志事。也應餘慶滿庭陰。</text>
<title>川城道中</title>,<text>上山不易下山難。步步懸危行且看。此心造次能無失。險絶應如袵席安。</text>
<title>宿靑巖亭</title>,<text>蕭灑巖亭趁晩晴。秋波㶑灧繞階平。秖今夜夜潭心月。留照人寰盡意明。</text>
<title>海底。與諸益共賦。</title>,<text>文南迢遞客遲廻。一院黃花間綠苔。十載悲歡同覓句。重陽風雨細斟杯。素心不與炎凉薄。白髮其如歲月催。百里溪山秋欲盡。一鞭歸興浩難裁。</text>
<title>挽權大一 相耉</title>,<text>嗟乎大一去何之。上有重親下妻兒。而翁早世而伯單。門戶大小更誰持。爾家文獻遠有自。爾生正在匠氏園。大爺當今主儒盟。彬彬詩禮不二門。爾性勤敏近乎仁。亦旣薰聒滿耳言。闊步藝苑尋軌躅。潛心理藪闖籬藩。假爾年壽究所志。不患家聲不再颺。世衰理舛神不仁。每拔尤者少年行。老我心摧不欲言。何以慰爾長逝悲。爾去應須訴紫府。延得重闈萬壽期。長使公私有所庇。百千冥擿仰末光。嗟乎大一不可留。此別茫茫千古長。</text>
<title>卽事</title>,<text>老病年來事事慵。索麻鋤草作閒工。有時睡起爐煙歇。淸晝無人日及紅。日及花名。</text>
<title>挽宋致舟 濟翼○丙戌</title>,<text>嗟嗟宋氏子。妙質溫如玉。拔俗儀貌潔。傳家孝友篤。就善如飢渴。交遊必老蒼。我有東牀舊。愛爾中心藏。寄聲遠有屬。歲寒以爲期。何意狂風至。蘭蕙未秋萎。人生百年內。忽若陌上塵。彼哉死無聞。草木俱與陳。豈若此郞賢。刑家稱厥儀。芳名流不歇。我視如期頤。</text>
<title>小孫百日。次韋齋洗兒韻。丁亥</title>,<text>吾生早已判頭顱。世味醎酸老更疎。賴有兒孫方擬後。免充耘耔且敦儒。家聲墜落吾無面。人事悲歡爾挽鬚。殘景幾何深有望。戶門多少摠于渠。</text>
<title>挽族叔禹伯 城鎭</title>,<text>芝陽家世大。一脈尙精神。處約敦儒素。劬經味道眞。西河憐白髮。東郭送丹輴。未了斯文事。親朋詠百身。</text>
<title>挽族兄希源 宗洛○三首</title>,<text>同祖義已重。同志情更親。少小許心期。白首無緇磷。采纈集芳馨。服佩何葳蕤。窅然在空谷。歲晏秖自持。舊遊盡蒼蘚。幽抱向誰開。慟哭秋天暮。孤鴈獨徘徊。</text>
<title>次槐濠書塾韻 戊子</title>,<text>緬想魚臺下。牧老已千秋。雲煙尙帶馥。叢桂何幽幽。爰有晩棲翁。開軒俯錄疇。懷照無邊月。門通萬里舟。端居養眞性。於世澹無求。所嗜在詩書。聊與子孫謀。思讀不偏廢。誠敬乃做頭。嘐嘐千古人。瞻言溯其流。勿梏且勿肆。涵淹而泳游。俛焉須及時。君子終身憂。願言媚學子。其勿負藏修。不是做奇特。此道本褐裘。</text>
<title>挽金丈 魯善○二首○並小序</title>,<text>往年。興洛拜公于沙上。公出示奇溪酬唱。仍命次其韻。興洛敬諾之。旣退。憂汩多端。未及寫呈。人事遽大謬。幽明之際。恨缺爲何如哉。謹用其韻。述哀悼詩二章。以抒平日嚮慕之素云。人物東南數傑奇。林泉養德七旬奇。案上有書竆白首。興來援筆吐芬奇。怪底吾林氣數奇。南祲重愕耿蘭奇。風流德義今寥落。長憶從前知遇奇。</text>
<title>挽權丈 大紳○己丑</title>,<text>名祖聲徽尙後人。八旬穿榻坐彌堅。眞工墳籍牛蠶細。晩計巖齋水石專。長德如今屈指盡。愚蒙自少獲私偏。山南此日無竆感。不復藍輿度鶴巓。</text>
<title>挽李章彦 絅在</title>,<text>金城南畔好門闌。大府庭中舊茁蘭。謹拙常存儒者押。淳眞可作古人看。衛賢已袒錢胷赤。抱枉遙穿藍雪寒。川院每言修禊會。從今無日奉情歡。</text>
<title>挽宗人敬瑞 琪永○二首</title>,<text>沈厚淳眞近古心。一生涵養許君深。莫嫌晩學功難見。積累多時好究尋。生別惘然死別何。向來迂轡過從多。夜牕風雪悄無寐。臥數朋遊盡碧蘿。</text>
<title>挽朴穆卿 周雲○五首</title>,<text>秋盡嶠南氣色非。眼中知已曉星稀。忍敎學士修文去。纔哭泉翁淚未晞。泉翁當日講帷深。文史從容夜雨林。晩向圖書尋閫奧。雲臺舊隱有遺音。妙歲馳聲翰墨塲。煌煌蓮桂耀身章。坦胷不受時糚染。菊畹杞畦晩味香。前歲江樓主月評。一番人士服公明。慇懃五夜同淸讌。晴樹歸雲空復情。白首駏蛩遠有期。那知中道奄長辭。堪嗟短笛山陽路。寥落寒天獨鴈飛。</text>
<title>挽權同樞 人夏</title>,<text>文藻百年宅。鄕邦九耋尊。康彊由好德。淹博欲竆源。愛奬偏曾辱。瞻依久益敦。襄陽耆老盡。古誼更誰存。</text>
<title>挽朴參判 齊淵</title>,<text>鄕邦三達老。門舘百年賓。衣佩存儒度。行藏任性眞。物情懷舊德。事契自先人。多少滄桑感。公私奄隔晨。</text>
<title>挽權泰卿 </title>,<text>屛祖貽謨遠。夫君服佩華。掩關塵事少。開卷古人多。質行家成則。仁聲戶有歌。淸標今杳邈。風雪振崇阿。</text>
<title>挽金德文</title>,<text>北風吹雪急。天地氣肅森。嗟嗟友琴翁。去我向何岑。朋情以惻惻。世道足沾襟。大義蟠穹隤。誰哉闢詖淫。隻手難容力。三年臥漳潯。如何贏博痛。又出倚仗深。定力固有素。箚割柰刀鍼。二豎投其隙。和扁手已肣。迢迢關路黑。白日爲慘惔。念子早修潔。妙譽訇兩贍。志在古人業。文追作者林。持喪易戚備。至行二連今。俄然謝進取。理藪恣幽尋。妙解牛蠶析。疑文古俗斟。昔我陪定爺。玦路出龜陰。旅關初拭目。一揖契斷金。仍之成舊要。去來受鎚鉗。素溪春生頰。雲亭月下簾。城南一度札。况値啓程嚴。急處情可見。此實古人心。銜之在方寸。感歎歲歷參。聞子歸厚土。有淚哭不臨。熲熲如有負。悄坐到晨禽。長歌獨踟躕。絃絶不成音。</text>
<title>挽雲山李丈 彙載○改葬時</title>,<text>爐几薰然燕坐深。對人和氣却輸襟。風儀耆社圖中見。治蹟循良傳裏尋。可使今人休俗態。誰知古匣有遺音。忽聞九隧開遙夜。舊契新恫兩不禁。</text>
<title>次邊簡齋 中一 旌孝閣重修韻</title>,<text>百行無如忠孝先。高風猶記執徐年。一身還有雙全節。萬目重新四字扁。聖主優賢徵楔典。邦人好德質彝天。堪嗟古巷黃塵裏。不見新亭見廢泉。</text>
<title>權聖循 翰模 見訪。示古詩一首。用其韻以勉其意。</title>,<text>晝冷山齋靜。感君復此行。別來今幾日。眉宇見澂明。珍重言志什。又成宮羽聲。聊陳不逮說。謝爾囷廩傾。一念分王覇。隻辭召辱榮。勉哉擔硬鐵。毋爲外情嬰。</text>
<title>挽李可珍 銓</title>,<text>吾林氣數歇。善類日孤危。石舍纔窀穸。樊溪素帷披。窈窕城東宅。主人又何之。伊人溫似玉。志行瀅無玼。早收場屋聲。冷淡味聖言。妙解竆百氏。眞工在一原。自信猶未敢。低首默以存。玄晏長臥病。伯恭有新工。謂我氣臭近。披襟幾從容。淡淡心與契。歲寒以爲期。鬼物極所往。曾不一友遺。老去轉踽涼。冥擿更賴誰。聞子歸厚土。沈吟違素車。尙有平生淚。公私一沾裾。</text>
<title>庚寅仲秋。李大而 鍾泰 遣人書速。柳元佐 止鎬 亦來會。儘暮境勝事。臨別各賦一律。</title>,<text>中秋天氣好。一雨洗林墟。飛舃出寒谷。長鬚有素書。江山淸分在。雲樹半年餘。文酒三宵興。歸來夢不疎。</text>
<title>挽權杞泉 承夏</title>,<text>文藻山南木假宗。岌然衰季見三峯。百年詩禮家聲大。九耋壎篪士望隆。溫穩從來儒者象。恬沖不失古人風。秖今耆德無多在。長憶淸標淚不竆。</text>
<title>次巖居亭韻 並序</title>,<text>亭朴伯賢 永魯 所居之室也。伯賢昔年從河東門下歸。有指示路徑事。於是命所指巖曰指路巖。旣又取之以名其所居之室。夫巖等閒一卷石爾。伯賢奚取焉而拳拳不捨若是也。豈不以吾人爲學。儘有路脈階級。而不可惑以他歧。有似乎行道之從某至某者乎。伯賢平日周旋函席。講之熟矣。乃默寓於路頭指認之石。而以求其志之所欲往老。吾見其不落草由徑。而日趍乎坦坦官道上。不負師門指引之意者矣。余爲作指路巖詩。又敍其名亭之意。以勉其竿頭之步云。迷路當年有指南。至今荒草一孤巖。從知此學工程遠。努力應須反隅三。</text>
<title>福川書堂。次板上韻。</title>,<text>層臺縹緲壓長江。十里煙霞上碧囱。落日千山呈畫面。輕風五月洗葷腔。深林鳥雀來無數。淺瀨鳧鷗定自雙。白首此遊眞可樂。莫云銀漢鎖橋矼。</text>
<title>挽鄭聖躋 日欽○三首</title>,<text>思翁中奮舊門楣。赫舃光華耀一時。何意羣芳隨手盡。滿園秋草露垂垂。溫穩爲基拙自修。大庭詩禮早箕裘。卽今文雅如君少。社會年年感舊遊。我生頭白豈新知。嚶鳥春山動輒隨。巖院丁寧留別語。不知何日果幽期。</text>
<title>用李大而韻。呈南士星 箕煥 行史。</title>,<text>行塵東望一悽然。不意分張在暮年。鏡水春回冠六七。周房勝處界三千。定知棲息饒淸餉。爭柰招呼失舊緣。但願所居崇令德。玉音時惠鴈來天。</text>
<title>鳳林精舍成。次軸中韻。以寓燕賀之意。</title>,<text>往哲遺芳此澗林。寒花寂歷一庵深。良宵天借無邊月。老樹風生自在琴。正學可忘多士慕。新營足見後孫心。溪山自此生顔色。好趁風光恣討尋。</text>
<title>挽吳稺演 世潤○二首</title>,<text>幽人采杞子。歲暮淸溪湄。腳下儒家路。胷中作者規。淸疎元本色。恬雅是天姿。蕭索吾林運。何能一士支。七十全膚髮。恬然化者心。坪門初識面。霖榭共論襟。可惜朋儕盡。重歎影響沈。一詩緘淚去。東望萬山深。</text>
<title>挽權文休 必奎</title>,<text>十世遺芬在。城山不改靑。家聲詩禮大。朋好廩囷傾。寥落將誰賴。康彊忽此行。沈吟違執紼。何處見深情。</text>
<title>挽李子靜 炳商○六首</title>,<text>夫君吾嶺秀。才德兩優優。信厚眞心見。肅穆內行修。幃幔聯一堂春。意何氤氳恢。襟能鎭物讜。言足解紛。與人久而敬。衛道一何誠。吾林日蕭索。倚君如幪帲。而我最人下。爲君所不遺。傾倒數十載。淡中味自知。仍之成隔闊。夢魂空悠悠。那意轉眄頃。萬事等壑舟。慇懃一素書。蘭使與後先。死生情可見。此意敢忘旃。</text>
<title>次族弟五衍 景洛 壽韻</title>,<text>坦襟吾愛百無愁。初度重逢黃菊秋。盡室春溫深入肺。盈庭綵舞勝纏頭。外來何預山家事。熟處猶存童子丘。造物於君淸餉足。不妨閒界且深遊。</text>
<title>挽金仲進 泌東○二首</title>,<text>正一家聲氣類傳。六旬溫穩坐彌堅。晩來儘有工夫在。妙契覃思理藪玄。雲樹茫茫限一泓。死生離別足呑聲。秖今海內朋遊少。行飭經明更孰評。</text>
<title>挽李丈 秀瑩○二首</title>,<text>東魯巋然大耋尊。古家文獻屬賢孫。端居雅飭同閨婦。急處方看定力存。淸漳數月得春回。人道神明好護來。正是鄕林寥落日。誰知大限忽相催。</text>
<title>次李知府 喜元 詠菊</title>,<text>江城十月菊有華。籬下燦燦黃金色。花山使君有所思。臨風三嗅長嘆息。爾本花中之隱逸。幽姿苦節異凡植。使君自是彭澤流。冠蓋重陽出南國。城市相逢如有期。掇取霜英當座側。梅閣訟息淸如水。物外神契欣相得。倘使時賢無野遺。此物端爲廊廟食。滿目蓬蒿非爾顔。滔滔俗眼誰能識。使君歸去來山中。數畦勤加培壅力。咀華英制頹齡。下與竆蔀躋壽域。</text>
<title>挽李必振 珌○二首○乙未</title>,<text>東湖家世遠颺聲。儒雅淸修尙典型。乘運去來安且順。八旬無媿老昇平。城塵不到隱君廬。溪竹沼荷靜攤書。人世閒忙應自擇。山林朝市定何如。</text>
<title>季君甲朝。詠懷 四首。</title>,<text>靈仁秀色繞春城。月届中和吾弟生。三樂于時儂有一。具存無故儘盈盈。容易人間六十霜。悲懽萬事感滄桑。餘生賴有難君在。夜雨林廬穩對牀。舊甲重回雪裏春。朋親俱在樂無垠。山醪野蔌休嫌薄。只願吾家永此辰。衰病年來萬慮輕。省身補過更何營。庶幾我邁而征地。餘景胥無忝所生。</text>
<title>挽李戚丈 秀憼</title>,<text>家世南湖大。鄕鄰八耋尊。眞心無襮裏。至行在親婣。適去何須憾。餘生失所因。淸儀空在目。疇曩已成陳。</text>
<title>挽權希直 胄煥</title>,<text>襄陽西望淚眸昏。耆老如今誰復存。淡酒沖融能解醉。幽蘭蕪沒自含薰。逢場幾荷提撕意。訊帖那忘囑付言。草澗煙霞渾似舊。不知何日接淸溫。</text>
<title>挽李聖鎭 壽華○二首</title>,<text>河東門下拭眸新。與我交情悃愊眞。淡酒希音淳古意。極平常處最慇懃。見說君家質行惇。子孫淳謹古風存。法門自有裁培厚。食報吾知在後昆。</text>
<title>挽徐百順 孝源</title>,<text>屈指南州士。君爲第一流。文章優閫範。經術洞蠶牛。蘭臭幽難掩。蓮心老益稠。蓮心曰薏。言相憶也。 吾林轉索寞。此事更誰求。</text>
<title>挽族姪德深 濬模○丙申</title>,<text>人生則有死。老病固其常。五旬未云壽。殊土非吾鄕。縱曰莫非命。無乃迷先幾。念君弱喪親。零丁少所依。然能種且績。筆藝又殊絶。持身若閨女。謹拙爲單訣。所抱疇不若。守餓老巖穴。卒之常理外。短折何其凶。氣運苟如此。誰與問蒼穹。差慰身後事。蘭玉滿庭中。天道久必定。食報其在斯。百年一彈指。脩短竟同歸。</text>
<title>挽權天卿 大衡○二首</title>,<text>溫溫談笑見胷眞。觀物堂前子舊人。只麽城山靑未了。幾回文酒共佳辰。老去涼涼不自聊。眼中朋舊日蕭條。可堪西崦春歸日。花似去年人已遙。</text>
<title>挽權景德 大夏</title>,<text>空谷人如玉。端居不受塵。要津非素志。樂地是彝倫。久敬交逾密。良箴意更眞。可堪坡上宅。不見讀書人。</text>
<title>挽李服齋 致休</title>,<text>八耋書床下。溫溫氣味眞。持身三日婦。接物一團春。愛奬偏曾辱。音容杳莫親。傳家餘舊訓。紹述付來人。</text>
<title>挽張德承 九夏○二首</title>,<text>平居粥粥若愚人。一片襟靈蘊璞珍。滿室淳和人不間。綿綿餘慶豈無因。此世紛紛劇觸蠻。如君終始亦云難。卻憐蹩躄空堂者。永日無由接素歡。</text>
<title>觀海門 丙申○在先公牙山任所時</title>,<text>津舟西渡忽明沙。物色金陵處處佳。銀海遙通雲萬里。玉巒中闢竹千家。</text>
<title>請李聘翁 晩億 佩刀 辛丑</title>,<text>芙蓉爛欲花。剛恨不吾乞。莫問風胡遠。詞人亦膽氣。</text>
<title>冬夜有感 二首○壬子</title>,<text>無邊雪月夜來天。耿滅山燈人未眠。默計生平何所事。中宵推枕一吁然。風樹三年不盡情。悲懷憀慄向誰評。音容寂寞尋無處。琴鶴山深夜月明。</text>
<title>輓李丈 文裕</title>,<text>一榻蕭然八十年。風流儒雅兩堪傳。如何奄作修文去。空使鄕鄰涕泗漣。</text>
<title>輓族祖僉樞公 驥壽○庚申</title>,<text>吾黨人士誰不唁。夫子將歸北邙阡。北邙之阡路漫漫。幾多賢傑去不還。恭惟夫子行義尊。謹拙儒雅天性然。榮顯猶存寒士範。醇眞不失古家氊。從知積善方餘慶。歸視槐陰滿庭圓。容駟門閭家有督。佩訓詩禮彧也賢。數者於人兼者少。夫子應無遺憾焉。大廈一朝摧棟樑。衆木持持誰扶顚。矧余小子夙險釁。父視夫子荷憐偏。事有至難如井投。衆石交下誰綆傳。夫子眷眷懷不置。至今心肺德意鐫。如何百歲岡陵祝。中道飜成殄瘁編。大疑當前而誰質。頹綱一倒誰復鞭。精靈未忍辭故里。南麓牛鳴歸柳輇。鯫生不盡公私淚。爲向春山花鳥濺。</text>
<title>幽居吟</title>,<text>志業年來日就荒。空山頹臥一淸狂。愁容不待光陰老。懶習偏從僻處長。林鳥多情春意語。簷雲留約野心藏。午眠剛被傍人起。問酒前村快倒觴。</text>
<title>次族兄 驪洛 一絶</title>,<text>一散雲林歲已秋。淸商日日動閒愁。仙區政向湖邊住。晝夜應看滾滾流。</text>
<title>春日有感</title>,<text>新寒惻惻感幽情。已見靑春木末生。梅意放敎人日白。月華添得上元明。瓊瑤滿地春融雪。錦繡成堆花爛城。次第吾人天餉富。一年家計占昇平。</text>
<title>輓族叔煕民 世和</title>,<text>敦厖疎雅異凡襟。談笑休休意自深。相知有在皮毛外。二十年來只此心。翰墨於人一藝微。汙隆與世自同歸。末俗委靡浸不古。精華敏給似公稀。</text>
<title>輓李致肅 在穆</title>,<text>洗心臺下識公初。繩尺端嚴意懇如。操存一語起昏懶。銘佩于今敢忽諸。聲名場外自由身。獨抱遺經飽飫眞。所樂在玆疇可易。簞瓢不繼未爲貧。先譜零言尙可收。一生辛苦費探搜。頭面粗成公不在。誰人能復繼前休。</text>
<title>輓金伯仰 斗相</title>,<text>江山十世宅。君子澤猶新。穩處藏奇峻。和中任坦眞。典刑看子弟。德義服親婣。多少朋遊感。更誰直諒人。</text>
<title>次黃聖倫 冕九 八竹詠</title>,<text>稺竹春笋生滿林。出地欲劒拔。莫言一寸萌。面目已高節。老竹老幹飽風霜。戛如哀玉淸。所貴竆益堅。何嫌太瘦生。枯竹物理有榮歇。此節無生死。枯槁誰肯顧。嗟夫巖穴士。偃竹隙地難容直。貞心非所破。淸響激金石。聞風猶立懦。風竹微風生衆竅。披拂笙竽鳴。未遇雲和師。共聒泉壑聲。雪竹密翠滋玉英。歲寒交映徹。未愁堆壓重。益見心期潔。雨竹蕭蕭聲在竹。知是秋空雨。斑斑淚痕濕。坐想瀟湘浦。煙竹疎竹碧嚲煙。和露更如瀉。霏霏向晩開。颯沓枝上亞。</text>
<title>次黃聖倫贈別韻</title>,<text>海老高風百世欽。一家詩禮有傳心。快論滾滾湫傾海。孤標熒熒月上岑。舊誼敢忘尋左僻。離懷誰與發昏沈。願君一意崇明德。此道從來無古今。</text>
<title>次權繼能 載纘 甲朝韻</title>,<text>勝日高筵取次成。門楣喜氣逼春生。樽深北海留賓醉。星動南天入眼明。浮世百年憐野逸。碧潭千丈見兒誠。故人伏枕違相速。賡罷新詩遠有情。</text>
<title>輓李公一 敦夔○三首</title>,<text>名祖門庭世襲芳。飭躬修行尙餘光。恂恂不失儒家素。絅裏文章闇日長。今人與居古人心。淡酒冲融味自深。與我相期皮膜外。寒天歲暮共幽尋。到處朋簪少一人。追惟風範已前塵。世紛不盡餘生老。暮道遑遑何所臻。</text>
<title>輓族叔可遠 鎭久○二首</title>,<text>嚴翁家世最吾宗。襟度休休若有容。齪齪當今無古俗。餘生何處見眞胷。壯心曾許少年時。驥步雲逵遠有期。誰識半生勤苦業。卻隨農圃老巖陲。</text>
<title>輓權丈翼民 翊夏</title>,<text>玉山家世典型存。先友瓢翁有肖孫。文史從容竆所樂。棣花陰裏七旬尊。邃識高談雜古今。一時風彩動鄕林。秖今耆老無多在。門外千歧柰爾嶔。</text>
<title>輓族祖德操 徽壽</title>,<text>華山北望雪㠁嵯。所懷伊人去何之。伊人吾宗之秀者。悃愊醇眞去毛皮。其中所有富且大。言貌粥粥如無知。與我初逢鶴城秋。少年髩髮如漆時。仍之遡流向洛城。二頭三角入吟髭。笑語謔浪忘爾我。往往跌宕方外馳。于後河東刮余目。裒然已成長者儀。摳衣函席質所疑。斂就規繩知自砥。周親愛好兼友益。德意醺人若醇醨。書尺繾綣如覿面。筆藝詞采何淋漓。知公素有南還意。永擬殘年好攜持。講習舊聞策疲駑。我邁而征期九逵。於乎此計成濩落。吾生無復慰衰遲。門戶卽今蕭索甚。好人歸盡更依誰。題辭寓哀寄新阡。獨立暮道涕漣洏。</text>
<title>輓權丈明應 五奎</title>,<text>蕭然一榻七旬強。黃卷中間味自長。家學淵源知有自。百年賢澤尙餘芳。溫中有理淡中醇。氣味應如蘊璞珍。雅飭循循吾有受。河東曾是坐春人。猥同自出荷慇懃。丱角周旋已白紛。十載音容仍厚夜。月明東望弔歸雲。</text>
<title>輓族姪建八 疇秉</title>,<text>生才固不數。君是大家風。犖犖百夫特。堂堂十世宗。一朝竆氣數。萬事忽崆峒。而我深恫惜。長號問太空。</text>
<title>輓趙景羲 龍九</title>,<text>白頭竆巷病兼貧。曾是瀛洲學士人。忽報修文天上去。茫茫此路隔仙塵。</text>
<title>輓族祖公厚</title>,<text>儒行吾宗最善州。家聲世世襲箕裘。崚嶒自有眉間氣。慷慨先爲天下憂。每恨長江南北隔。尙欣開寓去來由。高文該識今誰在。長憶風儀淚暗眸。</text>
<title>輓權致雲 載喆</title>,<text>少日論交卽去畛。愛君沖澹好風神。家聲忠定先生世。宦業瀛洲學士身。佇看超騰竆遠武。誰言喫著足餘春。秖今尊衛更多事。那得九原起此人。</text>
<title>輓李器仲 </title>,<text>投分從前厚。忘年荷意深。文雅敦儒行。慈良見實心。舊遊緣洛涘。新刻映橋陰。春物渾如故。淸塵杳莫尋。</text>
<title>謝南聖行 健○二首</title>,<text>故人還自丹山隈。爲把煩胷一好開。感君古義相磨切。下得頂門一針來。聖言千萬炳如丹。敬義交修闕一難。宿習繞纏非所患。奇功且向到頭看。</text>
<title>輓族叔君建 鎭極○癸酉</title>,<text>千里楓林關路長。高堂朝暮斷猿膓。南來已作歸根葉。休道幷州是故鄕。君家爭說木假宗。奇爽君爲第三峯。等閒漂沒湍沙裏。自是朱衣人未逢。</text>
<title>輓柳剛仲 健欽</title>,<text>高林宿昔訂幽期。雅標淸文出等夷。竆到熟時心亦泰。榻當穿處坐逾危。操持最驗艱虞地。謹拙猶存化去時。秋士秋原那復作。公私有淚足漣洏。</text>
<title>輓權殷弼 濟說○二首</title>,<text>醇厚其資謹拙規。淸愚庭下稱家兒。知君至行根天植。蘭玉盈門理不差。衰病年來苦尠悰。蓬門久斷足音跫。秖今心契無誰在。翹首新阡淚暗瞳。</text>
