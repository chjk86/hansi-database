<title>至平壤之三日。雇舟遊浿江 一名大同江。向晩回舟東歸。</title>,<text>孤泛方乘興。中流忽却還。夕陽回首處。無限說江山。</text>
<title>游楓岳。或曰蓬萊山。又曰皆骨山。其曰金剛山者。浮屠之所稱也。 至斷髮嶺作。</title>,<text>行到名山近。愈覺名山遠。迢迢百八盤。未趁羣僧飯。</text>
<title>通川叢石亭</title>,<text>天風浩浩倚欄干。鷗鳥飛來雪幾團。萬里霱雲吹不斷。海中日長碧琅玕。叢石皆成六稜。其中最大者四。名曰四仙峯。</text>
<title>玩月寺</title>,<text>松山識面卄暑寒。此日初從背後觀。暍龍攫雨海水立。寡鶴凌霄秋風急。始恐洩來氣毋羸。終愁止處坤軸折。稍臨右壑神靈妥。石扇開處泉香冽。西南一線通海天。斷霞殘照蒼茫邊。菴中金身亦何福。坐占形勝無窮年。山氣盛時毫光發。山花爛熳開一月。</text>
<title>鴻山李氏墳菴和十二景詩</title>,<text>鴻山朝霞						初日鴻山上。霞光草木涵。繽紛方未已。一半是靑嵐。													獺嶺夕照						峨峨古獺嶺。破甎茶院處。不見倚柱人。茶院倚柱。高麗毅宗事。 夕陽自西去。						三水漁客						烟波誰好事。橫網截寒光。知有銀魚上。秋瓜滿水香。銀口魚身有瓜香。						萬峰歸僧						花落一僧去。春山更萬重。寺門行未到。早有出雲鐘。						龍潭秋月						秋山夜凉遠。明月生潭石。碧㵎已爭流。寒魚應未食。						龜岩夜雨						三水從北來。雷霆鬪轟輵。龜岩幸未摧。夜雨太倉猝。													溪艇泝流						小小瓜皮艇。斜陽泝碧流。仙源君自有。何必更他求。						書樓納凉						赤日三庚節。靑山數束書。飛簷連樹葉。亭午一蟬初。						石臺聽瀑						引水墜空潭。長時洞天濕。朝擔白石還。暮逐凉雲入。						氷郊觀稼						峽田不可廣。泉石居其半。頗亦作年時。黃雲吹不斷。						花谷尋春 花谷卽故文康公徐花潭先生所居地。						潭影明道心。鳥聲似周易。長歌不見人。花落釣臺石。													塔坪賞雪						灑落近花潭。北風夜來雪。溪山如此寒。爲向漁樵說。</text>
<title>天磨山丹楓歌</title>,<text>天磨楓葉何所似。繚以錦障五十里。入關霜氣猶未高。十樹正黃九樹紫。秋山空洞光易滿。暾日輝煌色所使。寺藏觚稜久久出。峯虧頭角時時起。初如曙霞冪海游魚龍。又如燎火燒天逃魍魅。峯頭五百仙。顔如好女子。五色霓裳衣。舞罷尙餘綺。試臨淸澗邊。杯觴泛寒水。掇以酌我醪。喉吻去濃膩。更踏夷徑看。一寸沒我履。誰羡豪貴家。金埒誇奢侈。憶余昔登蓬萊山。樹何燦燦絶思議。玉女胭脂朝試粧。羡門丹砂夜鍊髓。感我洗心禮絶頂。被服文章共開示。歸來萬里天風善。天磨千峯此其二。蓬萊百靈輸雲車。海翻石走六鼇死。造化不可以長洩。至淸還恐傷眞理。酒酣眼熱風吹衣。聞鐘却歸烟際寺。						題滄江稿 本稿爲壬申以後三年作○頌閣徐 郙						十斛珍珠一串成。江天爲照筆縱橫。硯山竹葉 君所蓄硯名 靑如滴。五色花從夢裏生。						翩翩裙屐少年場。百幅詩成字有芒。老輩風流今閴寂。何人神韵繼漁洋。</text>
<title>長湍旅舍。憶李校理寧齋 建昌 使燕之行。</title>,<text>行人定已發坡州。曉色霜濃紫綺裘。四面星辰鷄動野。一江風雪馬登舟。浮雲幾睠觚稜影。畫角憑消道路愁。最是髯秦年紀少。文游應益擅風流。李時年二十三。</text>
<title>李雙梧 興周 宅賞梅</title>,<text>君獨何爲寄㵎邊。臥弄明月調冰絃。入門雙梧影掃地。老松傍立滴蒼翠。梅花珍重翳深帷。一片淸懽不可思。雪明燈暗誰看透。茗冷酒溫亦多候。師雄臥後夜漫漫。和靖吟處風珊珊。中有拇枝色𡺚崒。直恐一夜逬屋出。請君開門放梅花。瓦甁夜汲寒塘月。</text>
<title>李遠觀丈人 珏 宅賞梅。梅傍有東坡笠屐像。</title>,<text>遠觀古畸士。孤鶴以爲髓。一床書卷外。所好惟梅耳。年年一瓦盆。奠在烏皮几。春風入洞門。冰溜鳴㵎涘。慇懃靑色鳥。隔窗啼不已。一花如採玉。深山勞足趾。再花如調琴。駸駸變聲起。一日十二花。醇醪泛大觶。寂寞黃昏後。溫暾紅日始。衆看羞雷同。獨對無夢寐。已與香影化。况論烟火嗜。四海蘇長公。笠屐非自喜。鷸冠駭時聽。浮華總如醉。笑拍農圃肩。樸野乃君子。豪氣苦未除。適來風雪裏。眼光出橫枝。顴影參團蘂。人間三千年。玉色長不死。遙知礬絹日。大雪來天地。</text>
<title>李韋史 根洙 將之平壤。見觀察使趙公。過余徵詩。遂賦長句十五首塞之。兼寄李寧齋學士。學士先有送韋史之作。</title>,<text>伽倻山水絶風塵。曾現長庚降彩人。漢上春燈明邂逅。天磨秋夢共嶙峋。賈生莫倚治安策。韋史工於科策 工部無如漂泊身。珍重賀君西道主。江花一夜照江濱。						金陵西去馬蹄輕。到處看山自眼明。葱秀舘前泉似玉。洞仙祠畔樹如城。度關漸覺歌謠壯。出峽新驚地勢平。犂雨樵風三百里。黃州燈火夜江聲。						吾國以山爲窟宅。何來鬼斧掃千峰。隴田漠漠愁雲墜。行旅時時獨樹逢。落日欲沉慈母郭。西風恰送永明鐘。兩行楊柳長堤外。一片江光似酒濃。													雲波直浸大同城。萬戶樓臺日夜輕。綠樹花開和縣曙。靑天月出洞山橫。喧聲雷合舟車會。別籍香披粉黛名。第一須論風土氣。揚州似又似秦京。						歡場處處粉粧明。花暖江頭一字城。仄壁龍眠樓閣影。纖梢鶯止管絃聲。新翻妙曲傳灣府。幾紙芳緘報漢京。冠蓋年年東渡去。垂楊垂柳古今情。						香街十里控含毬。門名也 簾幕重重翠影流。碧盌麵絲 平壤俗善製蕎麥冷麵。 壓京陌。紅爐酒 酒名甘紅露。 味狠開州。開城三候酒。爲國中第一名酒。 官家玉箸塡猶送。姹女金錢爛不收。楊柳風多纖月轉。冰山勢峻遠江秋。						永明禪寺子城陰。法侶生涯不自深。香積廚邊官置酒。觀音榻上妓橫琴。蒼松老檜知前代。寶磬鴻鐘震妙音。還是南朝無路憶。樓臺烟雨鎖沉沉。						處處漁菴帶綠楓。綾羅羊角 二島名 氣相通。白魚盈尺方腥市。小舴如雲自使風。蘆葉夕陽鴻鴈黑。東坡詩。陂陀鴈起天爲黑。 桃花春水鷺鷥紅。城中行樂無時盡。咫尺烟波失釣翁。						靑山澹澹水揚揚。山水相和入混茫。朝海帆檣雲半黑。嚴城笳鼓月初黃。遠游縱浪輕烟霧。欲去踟躕話夕陽。更上高樓吹玉笛。不禁中曲入興亡。						檀君開闢儘荒哉。萬古風雲一擧杯。江海交流天地外。干戈幾競觸蠻來。井田 外城尙有箕子所畫井田。 鳥下春蕪遠。波窟麟飛 俗云高句麗東川王乘麟上天。盖悞傳其臣民之所夢也。 夜月哀。興廢可憐隨氣運。莫將歌舞比蘇臺。						殷禮東來聞變夷。東川虎踞自男兒。高句麗本立國於鴨綠江北。至東川王。始南徙平壤。 何知禹貢堯封外。畧似三王五伯時。壇壝但捫疇範古。箕子廟。有九疇壇。 江山長惜史才卑。高句麗以上。史皆缺畧。 千秋文士登臨恨。淚灑芳洲杜若枝。						提督東征慷慨歌。指前明李提督如松東援事。 秦庭七日事如何。甲包粮食朝踰瀋。火照江山夜破倭。京觀土花埋劍戟。荒祠春雨蔭藤蘿。平壤有祠。享石星李如松諸人。 車公露版韓公筆。李如松令車天輅作復平壤露布。韓濩書之。 十萬豼貅盡擲戈。						覽物興懷各一時。碧紗籠裏斷腸詩。江波添淚春離苦。用鄭司諫詩語 星漢行杯夜讌遲。用金三淵詩語 畫棟珠簾棲翡翠。湘妃漢女舞金支。紛紛亂唱皇荂者。那識前人心事悲。						古今平壤詩至多。而尙無一篇能盡其景槩者。高麗金狀元黃元作兩句。曰長城一面溶溶水。大野東頭點點山。思竭不能成篇。今俗或以此爲平壤第一傳神句。此不過村學堂中所論之流傳者也。自古詩之佳品。多在於虛實相配。如黃元此詩兩句。皆實全無活趣。其何足爲工哉。惟鄭司諫知常別淚年年添綠波一絶。金三淵昌翕盃行星漢流一律。最爲佳作。然鄭只寫豔情。金只寫讌景。而皆未及於全體之景槩。其亦難哉。						掛席名山記昔游。長吟西北有高樓。丈夫一擧如黃鵠。江水中流問白鷗。悄悄歸帆背天姥。亭亭明月落揚州。秪今剪翮樊籠底。耳目芳鮮幾日休。						公子星軺駐綠蕪。寧齋奉使燕京。路由平壤故云。 牙檣錦纜極歡娛。烟波別後能深淺。赤縣論量定有無。仙吏未應辭句漏。詞人終愛賦西湖。金陵懷古當年事。輸與劉郞一串珠。指寧齋贈韋史之作。</text>
<title>贈別彩霞洞守者</title>,<text>九月十四日。入彩霞洞。洞已易主。守者朴姓人。移去將有日。念余自十四歲。借居此洞做業者。爲十有一年。則其於守者。相與之情可知矣。今聞其去。能不悵哉。爲之作詩二首以贈之。													落葉漫山一徑斜。霜溪流水碧于紗。名亭客散靑天月。幽處風開絳菊花。人世炎凉無定態。松蘿惆悵有移家。十年厨下胡麻飯。仙女曾將素手誇。						塘邊松樹手曾栽。便已昂然睨老槐。兒稚犬猫知我面。風樵雨汲賴君才。功名笑領三場祝。歡賞揮分一呷杯。洞裏桃花亦何意。明春欲爲別人開。</text>
<title>十月一日。仙岩書室。同朴堯山 榮紀，朴曉山 寅澈，朴柏堂 載鉉，崔希堂 中建 賦菊。遂命曰黃花社。</title>,<text>堦砌明秋日。寒花正斬新。高情良不易。悵望忽相親。屈子詞從好。陶潛宅未貧。願言來入酒。醉我社中人。</text>
<title>臨津 二首</title>,<text>寒日蒼黃掛樹梢。沙邊人立語蕭蕭。潮痕三丈泥如海。正有空船側作橋。						荒蘆折葦雪漫漫。時有驚鷗起一團。江上茅柴濃碧酒。行人爭買壓新寒。</text>
<title>花山 卽兩合村 小住。作憶梨花三絶。以寓離合之懷。</title>,<text>花山山上別茅君。五載紅塵眼欲醺。憶汝可憐梨萬樹。春來都放雪紛紛。						鶯語頻煩蝶舞催。漫天一日報花開。雲梢明月渾相怯。憑仗東風始出來。													溪南山北雪千堆。園漸繁華我不來。猶記淸明寒食下。春衣被酒臥蒼苔。</text>
<title>送朴而純之燕京</title>,<text>山堂話別到更闌。搖落知君涉世難。地局空勞騏驥步。天寒實少鳳凰餐。柵門霧捲紅蔘市。海淀春生白玉欄。好向名樓高處去。風前把酒洗辛酸。</text>
<title>次韻朴石堂子山 南澈 落葉詩 二首</title>,<text>一年秋又至。落葉聽蕭蕭。離別天難管。波濤夜更遙。梧桐連日雨。楊柳舊時橋。何處霜毛客。靑銅攬詰朝。						綠碧靑蒼樹。春風笑艾蕭。昔招蟬至衆。今化鳥飛遙。古篋哀姸賦。荒江窸窣橋。蟲聲都壓盡。一尺見明朝。</text>
<title>許濟卿書室賞紅梅</title>,<text>春風空室梅欲語。紅粧娥娥天上女。銀河織女雲錦衣。入機千日方斷機。豈是羅浮舊貞魄。變幻三生自不識。遲遲含羞當綺筵。汗流桃李紛僵顚。屛帷沉沉曉烟重。蓓蕾盎盎春江動。歡情極處燈燭光。醉暈濃時𨤍醁香。煩君試把霜皮削。判知中有天下白。</text>
<title>除夕</title>,<text>羲和鞭急逐飛塵。長夜駸駸欲轉晨。决絶奈如當去客。奔忙都爲未來人。垂垂星斗千門影。勃勃梅花一線春。上界神仙應俯笑。明燈守歲幾癡民。</text>
<title>元朝</title>,<text>庭樹鴉先起。東風拂曉來。舊懷隨酒醒。新曆似花開。焰焰窻間日。盈盈閤裏梅。靑冥看更闊。仰面一徘徊。</text>
<title>憶舊游 四首</title>,<text>平壤						霧餘紅日出。臨水見西京。綠野行人遠。靑春浣女明。哀姸司諫作。高古井田名。俯仰千秋地。寒潮薄暮生。						牡丹峰													兩蓮爭吐秀。小小亦奇峰。江水如相抱。人烟半未逢。妓尋花裏釧。僧打月中鐘。酌酒臨平楚。翩然怳駕龍。						楓岳						蓬山七十二峰巒。七十二峰定名記在記門。 瘦骨森森拂曙寒。玉洞雷霆千澗落。琳宮香火萬鐘殘。山中僧廬極多。爲國中諸名山之冠。 丹楓不是人間色。白蘚長疑雪後看。安得更携名酒去。醉呼仙子作隨歡。						羣峰直揷海蒼蒼。日夜飛雲盪大荒。楊子銘邊溪挾雨。萬瀑洞爲楓岳水石最壯處。有詩人楊士彥銘八字。 毘盧頂上月如霜。楓岳最高峰曰毘盧 羅麗風景殘碑在。安羡歸來絳節香。楓樹醉人迷去處。欲從禪侶借胡床。</text>
<title>送智異山僧小蛻普淵 俗姓金氏學詩於姜秋琴 之關西</title>,<text>頭流山 智異山一名 上起孤雲。心事閑閑亦自奔。寄語西人須辨氣。囊中千什總璵璠。						自言詩派出愚山。琅然吟滿崧陽天。玄陵陵畔石獸舞。滿月臺前花愈燃。普淵有玄陵滿月臺詩。皆佳甚。</text>
<title>東坡驛</title>,<text>東風吹古驛。楊柳欲抽絲。春暗鷗飛外。江靑馬飮時。笛生回首屢。酒在起身遲。自笑吾何事。荊圍去赴期。</text>
<title>長湍府中。陪李素山先生 應辰 限韵。</title>,<text>新尖鳥舌報春回。鈴閣寒輕戶半開。楊柳靑靑賓客去。文書滾滾吏人來。風流江漢千年事。喜色龍門六載陪。何日同舟尋石壁。李益齋有長湍石壁詞。後人改石壁爲赤壁。如石質之蒼而不赤何哉。今從李爲是。 百篇雄就謫仙才。</text>
<title>三月十三夜。同寧齋步月 五首。</title>,<text>禁城鐘罷向中宵。萬戶芳塵靜不搖。何處少年驕踏月。東風吹斷水精簫。						衣襟欵欵入輕風。偸過烟橋一字紅。好是踐更人盡醉。干掫齊臥月明中。						千門絲竹隱春聲。銀漏沉沉緩報更。一種靑天無主管。月輪秪在禁街行。						橋南楊柳弄金色。橋北杏花胎欲盈。究竟東皇干甚事。鬪風爭雨到淸明。													王孫 寧齋爲國族 車馬夜歸聲。香橘揚州倚半酲。記取今宵同玩月。春風玉笛一年情。</text>
<title>筆洞月夜。聞娼家吹笛。</title>,<text>何人吹笛邀明月。浩蕩春風滿城闕。月未出雲曲未成。笛聲月色俱明滅。流怨杳杳尋流光。佳人眄睞天一方。滿空頹雲如水凉。簾鉤十萬風外響。一時門柳抽絲長。</text>
<title>松谷田家詞</title>,<text>花暖山村節氣柔。老農相過酒新篘。鶯歌燕語都無管。第一先聽喚雨鳩。						檜松老是丈人齒。桑葉靑如中婦裳。籬畔九雛鷄一母。穿花行啄豸蟲香。</text>
<title>北山桃花歌。上素山丈人。</title>,<text>開州山水淸且長。北山自古桃爲鄕。看花食實具雙福。年年仙核拋泥黃。芳辰屈指一百五。反舌頻煩隔窗語。春風一夜滿天來。千樹萬樹花漸吐。藹藹初將露養胎。紛紛爭引霞染腮。菑火燒山春獸竄。紅星拂曉殘月猜。雄蜂雌蝶生情性。蒸雲炙雨交闔開。城中萬人麗新服。笙管先登占山谷。少年嬉處醉醺顔。游女行邊紅映肉。昨從李公飮湍州。公醉笑指松山邱。不須再吊麗王事。但覔桃花多處游。百篇淋漓定香品。十日留連消宦憂。公今不來春欲老。落紅點點隨東流。無乃公身繫簿領。知公出處竟何幸。寄謝臨津江水神。滿江明月窺花影。</text>
<title>初夏</title>,<text>掛起疎簾箔。薰風日午過。春歸應未遠。地上落花多。</text>
<title>次韵謝朴天遊霽鴻 文逵 先生贈詩</title>,<text>嗚呼古人已棄我。千載遙遙難促坐。娘嬛府裏老神仙。何來一日天風墮。先生自少好奇服。西浿東瀛泛輕舸。意有所得形諸詩。吹噫萬物螟化蠃。鸘裘白雪過梁園。玉麈玄談醉江左。獨向濟南開宿艸。兩廡未甘豆籩妥。百丈之盤華露盈。七寶之樹仙雲裹。諸公歎息斂手退。誰復方駕頭駊騀。細思叔季正聲微。百怪紛張泥水拖。或相雷同或詭異。强顔獻笑何其瑳。譬如相馬不相形。譬如使舟先使柁。金光一洗人天眼。此外糠粃付揚簸。詖淫之徒宜急排。公可不爲好辯軻。滄海之桴宜有從。余可不爲仲由果。獨余攻詩鈍斧斤。自顧面目憎瑣瑣。螢囊雪案空十年。下里巴人無一可。先生相詡一何殷。長記雲璈雙耳朶。						附天游原韵						聽君談詩吾喪我。上淸樓閣神仙坐。雪山高僧轉法華。寶花天雨紛紛墮。君於爲文胆似天。行矣河漢浮輕舸。移山轉海在頃刻。下風諸子猶蜾蠃。洛陽花鳥弄歸人。倦驢獨吟時命左。鳳凰側翅欲何向。天驥蹶足行未妥。楚山璞玉不解言。梧臺之石重重裹。天上白日悠悠懸。醉來襟懷成駊騀。莞然一笑凌倒景。蓬萊石上筇緩拖。蘂珠宮裏舊侍晨。彩雲仙女迎笑瑳。東遊畧盡又西行。浿江三老鼓輕舵。江山助汝文章氣。氣酣笑傲長風簸。子平縱有出世心。馬卿不應終轗軻。萬里飛騰知有日。秋風自熟園中果。似聞草澤無遺賢。中天瑞日臨靑瑣。致身富貴何須早。春秀秋英兩皆可。公車早晩遲君登。桂花入手紅一朶。</text>
<title>八月十四日。宿豐德田舍。作田家歎 二首。</title>,<text>大旱滿一歲。嚴霜戕半熟。晩禾旣不收。安能保豆菽。今年大艱難。農夫非爾力。我時行于野。慘慘寒雲色。孤烟灑空墟。哀流鳴阡陌。况茲逢吉辰。上塚無陳積。水中去刈禾。短穗雜黃白。松明照舂歌。夜深不遑息。且然事鬼神。何以留賓客。屋中有黠鼠。野外多黃雀。黃雀且莫橫。我穀眞可惜。						明河掛屋隅。白露滿井臼。蛛絲綴其庭。落葉棲其牖。勞勞原上男。喞喞機中婦。蓬髮者丈人。呼語逡巡久。生來治百穀。黃塵蒙白首。甁罌無餘粟。見人顔色苟。繁霜昨夜來。嘉禾化稂莠。租稅有常程。何當少緩否。民生三代時。天下皆緣畝。囷廩苟同視。凶儉亦容有。願持藜藿羹。寄謝膏粱口。</text>
<title>華藏寺</title>,<text>亭亭寶鳳山。鬱鬱華藏寺。秋風起萬壑。落葉紛如棄。履之響颶颼。崎嶇歷林邱。窈窕丹崖映。舂撞淸㵎流。灌木鼪鼯走。陰洞龍虎愁。危石壓我頂。脩藤牽我裘。側徑如折軸。仰梯如飛樓。千盤如緣蟻。遂得高處止。靑天忽飛動。山海披錦綺。落日半咸池。秋氣盪空裏。流雲如頹浪。一注散萬里。光景紛馳逐。人天共歡喜。入門氣象殊。摩霄樓觀起。鴻鐘震四山。凈食羅千指。開山指空師。云佛大弟子。手持貝葉經。迢迢渡海水。高麗恭愍王時。西域僧指空持貝葉經牛頭香來。今本寺尙藏有二寶。 說法如雷霆。至今想不死。徘徊吊玄陵。恭愍王陵 珠冕遺塵冥。本寺有王畫像 魂魄不歸國。千年在山庭。聞昔王末歲。萬幾倦朝廷。飯僧有萬數。造塔必九層。作此大功德。何有振王靈。惆悵罷懷古。悲風掀塔鈴。</text>
<title>華藏寺。用人韵賦呈雲養金公 允植。</title>,<text>萬古名山開府東。張皇佛事感懷中。三生結業哀恭愍。半偈無心乞指空。樓觀勢呑天海碧。衣巾痕上夕楓紅。瀛州學士崇明德。莫倚西風賦梵宮。</text>
<title>奉次天游老人贈韻</title>,<text>先生胸裏鈞天樂。肯與伶人校拙工。卅載名亭游海右。一時長句擅山東。風流判不前賢異。馳逐眞難後勁同。感激忘年文擧事。定留佳話藝園中。						酬金澤榮 天游						世間作者紛無數。落筆何人賦最工。百鳥鳴春爭上下。兩舟分月各西東。祖唐祧宋談何易。織錦編苕事不同。天外鳳笙飄客耳。對君如坐碧城中。													卽空卽色詩家境。信手拈來泣化工。公子華燈珠錯落。美人淸佩玉丁東。神交已許忘年久。近局常思結社同。知爾長才終不賤。應龍飛出墨池中。</text>
<title>長湍官舍。陪素山先生限韵。</title>,<text>潦倒何須歎敝裘。名州來伴吏仙遊。似聞鄭邑三年政。親見元龍百尺樓。北嶺松吟齋閣曙。南天楓落大江秋。東坡 長湍地名 漁客休相笑。正爲鱸魚更少留。</text>
<title>金友仁初 永善 治書室一間。於南墻罅。得龍岫山兩峰。遂顔室曰來山。屬余賦之。</title>,<text>心事爭毛取舍間。幾番愁色幾歡顔。車輪針孔都平等。窄窄房看小小山。</text>
<title>和陶靖節蜡日韻 二首</title>,<text>陶靖節蜡日詩。有云梅柳夾門植。一條有佳花。白愚南膺絢先生以爲此十字。足爲咏梅之祖。陰何抑其次也。遂要余同和。噫。以陶公之高。固宜有咏梅之詩。而愚南之精識。又能發其詩於千載湮蔽之餘。梅與陶之兩遇。其亦奇矣哉。						寒梅南國產。受命自淸和。終古能無語。何人空覺花。江湖春到早。籬落月生多。遠寄湘潭客。分明一曲歌。						陶公愛黃菊。其意淡而和。稱心寸亦足。那更賦梅花。淸士南朝少。終風八表多。甕醪濃滿眼。孤醉忽成歌。</text>
<title>和申紫霞參判朴淵 新羅朴進士吹笛淵上。墮水死故名。 瀑布詩 三首</title>,<text>夫瀑之爲水也。勢短而險。賦之者難於形容。用力必苦。用力愈苦。而去眞愈遠。故如朴淵瀑布者。自古及今。未有佳作之可聞者。今冬讀申紫霞詩有咏朴淵一首。曰俯棧盤盤下。回看所歷懸。巖飛山拔地。溪立瀑垂天。空樂自生聽。衆喧遂寂然。方知昨宿處。幽絶白雲巓。其雄渾眞古。不見用力。洵朴淵千古第一之作也。欽服之餘。偶然有和。僭越之誚。其何以免。						聖居關外石崔嵬。倒峽傾山瀑布來。日夜空潭波浪急。怒龍飛掛滿身雷。瀑上之潭。有龍居之。詳見中京志。盖此詩之引龍。卽所以比瀑布也。						山中新雨濕藤蘿。玉井千尋水更多。何物石梁頑不覺。鞭鯨驅鱷海神過。李白詩。海神來過惡風回。浪打天門石壁開。						正信緣溪步。翻成向瀑歸。狂風吹壁裂。明月墮天飛。林鳥棲難定。潭龍睡亦威。酒醒衣袂冷。徑去問僧扉。						李白海風江月二句。盡得瀑布氣勢精神。盖前未嘗有而後不可更有者也。然觀其匠運之妙。本只做風吹不斷月照還空八字。而却點過海江二字。鼓張大勢。此其所以爲李白也。書此以見咏瀑之難。而亦以志吾之愧。</text>
<title>次韻酬具玉山 重協</title>,<text>卽道無二門。學道非一術。苟能得其意。思與古人匹。善琴倂忘絃。善書不在筆。謂正則是奇。謂華則是實。天地自具詩。變象猶風疾。昔時風雅士。不啻其口出。精義旣中腴。光華乃旁溢。後來法紛起。此已二於一。我友玉山子。豪氣元龍失。一吟窮愁散。再吟能事畢。奇情斬潛蛟。麗思回暖律。譬彼萬里駕。遙指咸池日。行行倦且休。癢垢數爬櫛。我何得君深。諒無飛騰質。膠漆一相投。床席日以密。幸哉相濟心。何期不可必。</text>
<title>送人携梅歸坡州 爲仁初作</title>,<text>芙蓉幕裏好風流。愛把盆梅載去舟。我欲因風傳怨語。一番春色减開州。</text>
<title>溪上晩歸</title>,<text>雪意滿空溪。綠烟生勃勃。北風吹忽開。墟落在明月。</text>
<title>奉題月潭再從叔大梅花圖 二首</title>,<text>是誰畫梅氣逼人。一樹占盡江南春。麤枝骯髒如老鐵。風吹雪打回精神。叢祠水驛遠成佇。玉色冰腮都不語。橋傍時過禿尾驢。翠禽嬌黠欲飛去。						壯哉蜀苑龍衙衙。梅龍見放翁詩 霜鱗雪爪爭攫拏。復似羅浮山裏女。老大不嫁拋鉛華。江南梅花千萬樹。第一相思誰似汝。滄江居士賦其奇。酒闌硯冰無好語。</text>
<title>和金仁初咏睡</title>,<text>爐煖房深四肢舒。醺然眠到味有餘。百年機心用不盡。此回始欲無賢愚。</text>
<title>雪後寄希堂 六首</title>,<text>擁被待朝暾。挑火添檀屑。忽怪紙窻明。空庭夜來雪。						𣰦毿側松盖。皎潔垂冰柱。溪上十餘家。大都深閉戶。						綠溪雪覆冰。橫橋更超越。水禽衝烟去。忽復來啄雪。						靑鳥奇可憐。窻暖有時至。卽事是江南。大有梅花意。						大雪三四尺。老松千萬樹。松雪晩相吹。蒼蒼不可取。						寒雪對北山。故人思東郭。淸光總爲君。且趁今宵約。</text>
<title>出塞圖</title>,<text>仰視天狼虜欲亡。玉門關外極邊場。將軍大旆懸明月。戰士新袍拂曉霜。北海聞歸蘇屬國。前茅已縛左賢王。征鞍敎解長河水。萬馬如今盡熱腸。</text>
<title>和韓心遠子平橋八咏</title>,<text>故同郡進士韓公在濂居平橋咏八景。平橋者卽高麗兵部之橋。而溪水南徙。橋在平地。故公命以是名。而近則橋石亦幷撤入于築城矣。余所居仙岩。近接平橋。公所見八景。卽皆余之所有也。故輒茲追和其詩。以寓慕仰提攀之意。						松山睛雪						松摧竹壓幾重重。快雪前宵過碧崧。頂上天風時一起。飛花散入萬家中。						龍岫歸雲													常時飮食與相忘。夭矯三峰對草堂。雲去雲來都不辨。虛窻盡意染靑蒼。						古宮夕照						草沒觚稜伯氣涼。激天松吹爲麗王。居人生長興亡裏。不省荒臺有夕陽。						荒橋曉月						憶昔風流韓進士。寒齋明月照絃歌。襄陽父老垂垂淚。又送荒橋逐逝波。						東郊平蕪						犬吠烟中認遠墟。繞籬黃蝶菜花初。平蕪不管人離別。只自靑靑過雨餘。						北村寒林						葉落藩籬見遠山。栗林風雨下團團。石田茅屋相排出。料得居人多少寒。						雙溪楊柳						春風一夜來沙際。白石磯頭散浣紗。綠水融融入城去。數株楊柳正飛花。						五冠桃花						竹扉對對水縈紆。燕子飛飛正孕雛。斜日五冠祠下徑。桃花萬樹醉人扶。</text>
<title>溪行</title>,<text>墟落遠無聲。人家終日淸。斜風吹稷雪。寒水赴空城。罨畫溪中見。山陰道上行。斷橋不多路。終勝坐南榮。</text>
<title>歲暮。素山公使來見問。作此請一枉。</title>,<text>使君有車馬。胡不枉柴關。印且三年解。官無一日閑。松湍 松京長淵 雖異縣。天寶 天磨寶鳳 本同山。敢把重重意。裁詩附使還。</text>
<title>陪素山公。遊彩霞洞限韵。</title>,<text>童子砉然開石扉。引我升堂面翠微。桃花兩邊扶短屐。苔蘚一寸侵行衣。舊遊歷歷森可數。世故紛紛來苦稀。千秋劉阮作伴事。丈人約在寧相違。						勸公莫歸去。山花不肯零。勸公莫歸去。茯苓可延齡。開州山水地。徐子留圖經。宋徐兢奉使高麗。作圖經。 玉洞第二天。松岳山四洞天。曰紫霞，彩霞，扶山，雙瀑。 絶頂摩參星。金砂發夜氣。玉溜滿淸聽。始欲凌五岳。終如出四溟。小院巧占勝。背峰如建瓴。杞根走古井。松盖垂深扃。公今厭吏事。筍輿薄言停。風流映靑嶂。步武橫紫冥。驚人小謝句。題破靑山靑。春雨似助興。終夜鳴淋鈴。朝起苔滋滑。何由得下庭。</text>
<title>宰相騎驢行。上漢山徐公 衡淳。</title>,<text>宰相飯不足。勝於中書廿四考。宰相乘不備。勝於騎龍上蓬島。君不見漢山徐判書不取開州金錢十萬。惟取一頭驢。似聞掛冠行去矣。驢兮從公飮淸水。</text>
<title>扶山圖書亭雜咏 十六首</title>,<text>扶山之有別業久矣。幾易主而歸白氏。今上甲子。業火重建爲圖書亭。旣而券移于留守李公。及公歸而亭不護。風雨縱橫。蕪萊滿地。是歲春。州中諸君子二十五人。相與合金。買而修之。請余賦其事。						扶山洞裏足烟霞。㵎水泠泠自落花。請選雲中峯廿五。一峯峯着一人家。						誰賦當年葵麥園。鳥啼花落總傷魂。千金博得山靈笑。日有春風爲掃門。													亭上靑山如積鐵。香霧四時臨帝車。亭前流水百折去。細看似惜浮來花。						老石縱橫爭客路。修藤羅絡牽人衣。淸溪一涉還再涉。斜日欲歸猶未歸。						丹梯千尺絶浮埃。玉洞風光隱復開。一樣西湖眉目勝。就中工綴是龜臺。						長空澹澹鳥飛迴。龍鳳山光錦繡堆。千載松京圖畫好。令人復憶李寧 寧高麗人。以宋徽宗命。寫松京圖。 才。						綠樹密于消夏灣。碧紗籠似讀書山。人間莫詫鴛鴦瓦。一笠茅茨儘好顔。													種種雲霞現色紅。遊人相指古禪宮。高麗時。置佛寺於此。 鐘沉磬沒無窮恨。落日松吟萬壑風。						草裏荒碑認九齋。崔翁古意酒盈杯。海東孔子今何在。高麗崔冲作九齋於此地。以創經學。時稱海東孔子。 管領江山非我才。						紅粉粧前紫玉笙。高臺幾處酒盈甁。四時强半游人住。總爲山門不設扃。						春風修稧入林來。好事蘭亭又一回。石上共題名字去。莫敎風雨長莓苔。						林中幾日斧斤聲。花鳥欣欣都不驚。燕子呢喃供賀語。龍王呵叱走炎精。													今日入山天氣淸。㪺泉枕石久怡情。龜臺側畔潺湲水。盡是笙歌散後聲。						山氣化雲花發後。松聲如雨夜凉中。更餘幽事君知否。路爲蒼苔久未通。						橫陳石銚與匏樽。更有仙書位置尊。十日奔忙今日到。虛窻堆積亂山痕。						不羡西莊王給事。不羡平泉李贊皇。前飛馴鶴後馴鹿。吾與汝曹俱未央。</text>
<title>七月十五日。陪素山公。遊臨津石壁限韵。</title>,<text>向晩搴篷倚薄醺。橫波笙笛遠堪聞。秋風裊裊吹蘅杜。錦壁重重度霧雲。漲落魚龍纔返宅。沙寒鷗鷺欲成羣。角巾慚愧林宗列。平地喬松屬使君。						汲取江來枯荻燃。西風飯熟夕陽船。渼陂樂極岑夫子。夢澤吟高孟浩然。幔影乍垂防小雨。簫聲不斷入長烟。白鷗莫笑煩盟約。不到龍山未是仙。</text>
<title>龍山回舟獨吟 五首</title>,<text>龍山江上雨聲秋。蘆濕楓沾特地愁。却戒舟人回棹去。紗燈纔上月華流。						長風吹月上雲頭。無限長江月下流。一望露華千里色。不知何處是湍州。													開城火酒味淸烈。碧天月照黃金罍。船窻四面水氣冷。百斝橫過如澆灰。						風幔蕭蕭不着篷。月輪催轉海門東。夜光盡入長烟去。兩岸靑山似夢中。						魚燈蟹炬半消紅。恰到江關月正中。舵鼓鼕鼕聲轉急。一船人氣欲騰空。</text>
<title>回泊東坡驛。分韵得河字。</title>,<text>載酒秋江上。淸遊事若何。笛搖明月出。帆截亂山過。好客船須滿。佳篇句豈多。拏音驚岸泊。怊悵眄星河。</text>
<title>臨津石壁歌</title>,<text>臨津江水明如綺。繚以石壁百餘里。兩邊犬牙相鬪爭。奇譎變化何時已。江謳水調聲。入空翠曾飛沒明鏡中。舟人漁子看不足。詞客騷翁吟未工。臨湍使君盛文采。官卑獨賴江山在。三年政成猶未歸。忽遇秋風思遠海。健步走書招我來。登舟意氣凌長桅。天際樹出牛溪宅。烟中樂動康平臺。康平卽李栗谷先祖康平公。 風恬浪靜行且歇。峽深崖纏出復沒。左槳右槳搜風光。目謀心賞爭毫髮。忽然一陣白雨橫。颼颼散作菰蒲聲。無乃天公識人意。故敎一洗江山淸。漁歌一聲明月出。黑雲化碧風蕭瑟。紅星點點沒銀河。積水溶溶鑒蛟室。月到江心大彷徨。彷徨不去歡未央。十洲三島復何處。但見烟霧蒼茫茫。人生如此眞得意。安用功名自憔悴。且咏櫟翁 李益齋之別稱。 八景詩。長淵石壁爲八景之一。 沙邊莫吊申家帥。宣祖壬辰。申硈與日本戰臨津敗死。</text>
<title>同徐鳳卿，兪道卿。登萬景臺。</title>,<text>天磨山西太古石。靑冥撑突靑琅玕。懸崖十步九堪死。故知作此天亦難。						黃鶴應愁羽翼摧。兒孫五岳笑天台。平生得意君知否。一丈靑天萬丈臺。</text>
<title>移居院谷之明年。添買南岡。以詩紀之。</title>,<text>商量好作園林主。一桁南岡入券新。草樹雲烟看更媚。孔方究竟極靈神。</text>
<title>同朴天游，白愚南，洪小隱 圭燮 三丈及金菊潭 興說，尹靑史 鎭佑。遊廣文岩李氏池亭限韵。</title>,<text>村深春遠雨初晴。靴暖衣輕歇復行。澗路幾因芳草悞。人家相向雜花明。蘭亭少長同遊樂。欵乃雲山萬古聲。坐處林塘如此好。鯈魚吟罷有餘淸。</text>
<title>憶寄寧齋直指之行</title>,<text>一年不見寧齋子。言往南州救涸鱗。我夢見之錦江水。摩挲牌尺語逡巡。豈不俯仰如桔槹。弱志耿耿懷先人。寧齋大父忠貞公。以名御史聞。 豈敢耿耿懷先人。腹中萬卷頗嶙峋。我俛而歎不敢語。覺來香氣猶紛紛。錦南千里鶯芳草。願汝好護王孫身。</text>
<title>落花巖會飮限韻</title>,<text>靑靑新葉映回溪。雜坐歡娛不肯低。春酒易醒人易散。爲君延目夕陽西。</text>
<title>讀寧齋文感題</title>,<text>六年樽酒共論文。富貴神仙豈足云。靈運却先成佛去。不禁怊悵望慈雲。</text>
<title>八月三日。與李仁伯 相東 游三南。寄寧齋謫居。</title>,<text>西塞千餘里。秋風第一書。飯餐宜努力。水土且何如。僦屋鄰山鬼。荒江浸日車。相望忽更遠。明發嶺南徂。</text>
<title>隋城</title>,<text>金城鐵壁冠名樓。形勝畿南第一州。十萬垂楊煙雨裏。石龍延頸噴明流。</text>
<title>素沙林氏庄。賞金明柳。</title>,<text>凉露娟娟欲變苔。千條斜映雜花開。秋來別樣蕭條意。只合東君首一回。</text>
<title>公州拱北樓</title>,<text>錦江淸見底。秋影倒層城。行在風雲氣。雄關劍槊聲。北人先鴈至。南國有舟橫。未恨功名薄。山川愜遠情。</text>
<title>自觀燭寺至江鏡</title>,<text>方丈聞鐘罷。湖南路復通。山明近江浦。野闊易秋風。樹樹交猗綠。箱箱擔早紅。南人指柿早熟者曰早紅。 此生懷樂土。誇說定無窮。</text>
<title>全州永洞劉進士庄</title>,<text>江水自此遠。昏昏潮氣侵。鄕心隨月滿。客路與秋深。鷄黍如前約。鸞膠訂素襟。田園過陸畤。未信薄千金。</text>
<title>扶安贈靑田白進士 鶴來</title>,<text>靑田標格逈離羣。蟠屈三唐早策勛。西浙主盟聲藉藉。南山多病髮紛紛。箐間茅屋秋深雨。海上蓬萊 扶安一名 日暮雲。我與長風方掛席。若爲相見却相分。</text>
<title>龍頭磯</title>,<text>龍頭磯者。俗名采石江。在扶安縣。西海岸之一孤稜也。迤入海中。驤然昂首臨之得北西南三面海。緣磯數里產采石。五色皆備。不可名狀。作詩二篇以紀之。						振策騖龍頭。下見渤海黑。鳥飛天地外。雲開齊魯色。浩浩千萬里。杳杳夕陽直。秋陰偃蹇浪波高。雪山千丈迴鯨鼇。大島點點如鳧鴈。小島汩沒如漚泡。灌門鐵鎖漭難越。舵櫓摧傾在俄忽。秦皇漢武望不到。那知此有瓊瑤 指采石 窟。噫嘻乎水之至此難思量。西風淅淅吹我裳。低頭思人世。稊米在太倉。一心慕功名。百歲共水忙。前浪已遠去。後波復踵揚。滔滔日夜歸扶桑。天輪激轉崩濤裏。鯨骨如山天雨霜。我不願季路仇牧平生任慷慨。又不願中散步兵忘形到猖狂。但願安期羡門遺我白玉槳。耳目聰明百體康。引海三洗髓。被服潔砑光。我馬騏驥我車良。手折若木蔽白日。歸墟廣乘遍翺翔。卒乃見東皇。笑看滄溟一杯水。百憂何由煎我腸。						我昔探叢石。垂足濡溟渤。三面天蒼茫。六稜狀詭譎。高標映扶桑。奇品抵皆骨。至今淸夜夢。飛去弄明月。邊山東南來。勢盡猶汩汩。一龍飛入海。靑天頭直突。波濤嚙不過。洗鍊如老鉄。足踏疑蠢動。氣奪生怳惚。初喜一身致。已復雙眼闊。前瞻齊魯出。斜眺荊吳沒。茲惟采石富。萬古稱仙窟。萬物各相肖。五采紛競發。一一恣冥搜。心細爭毫髮。盤陀或橫陳。巃嵸或高揭。或擧如鳥翔。或奔如獸狘。文繡或華衣。雕鐫或隆碣。剝落岐陽鼓。嵌空龍精穴。金蠶散蠕動。鷄卵走稽滑。前捋已爭驚。後擷猶不竭。土人看尋常。野客言拙吶。朝潮月凄澹。夕汐風蓬勃。潮潮復汐汐。磨盪無時歇。京師花石綱。佳品此第一。擔載日紛紛。海神慘不悅。擧手揖叢石。相望森屹屹。共生天地初。神功敢獨伐。</text>
<title>望海懷寧齋</title>,<text>我行日夜向南陬。濯足蓬萊萬里流。蘇帥 蘇定方 營前寒葦響。田王島外夕陽浮。水波淡淡何時極。離別茫茫始欲愁。寂寞潼關衰草裏。蓉衣蘭佩早驚秋。</text>
<title>石浦道中</title>,<text>邊山東去路橫斜。江海相蒸晩欲霞。竹樹靑連行客袂。夕陽紅在島人家。少年處處誇鹽井。童女羣羣采石華。爲問北堂安穩未。繞庭寒菊定胎花。</text>
<title>聞鴈</title>,<text>明河初灩別書堂。錦水邊山驛路長。鴻鴈後飛過我去。秋風秋雨滿江鄕。</text>
<title>黔湖</title>,<text>靑靑竹樹自成籬。葉葉商帆入海遲。兩岸山光紛落水。黔湖一曲夕陽時。</text>
<title>求禮同柳二山 濟陽 限韵</title>,<text>籬竹靑靑過雨痕。古堂依約枕山根。頭流秀色三千疊。妙選雙峯作一村。						床頭丹墨幾編痕。日日吟哦坐竹根。京洛紅塵何涴得。堅盟十載守窮村。						天外秋來日有痕。漙漙玉露下楓根。黯然始覺吾行遠。此是湖南盡處村。</text>
<title>智異山雙溪寺</title>,<text>南岳雄如此。株連十二州。驚江千㵎合。陰洞四時秋。寺古威儀盛。碑殘事蹟幽。寺有崔孤雲所撰眞鑑碑。寺卽眞鑑所創。 背飛靑色鶴。爲我少回頭。山有靑鶴洞。</text>
<title>河東 二首</title>,<text>湖南行不厭。嶺右復如何。回首雲峯合。流涎水市過。荒荒溪近海。漠漠葑連禾。風氣殊分畫。因之感濟羅。百濟，新羅二國。						前登黃土嶺。落日見辰韓。天地蟠方丈。英雄最發翰。新羅名將金庾信官名曰舒發翰。 興亡飛鳥盡。勛業古碑刓。念此能無慨。儒冠轉益酸。</text>
<title>早發黃土店。至晉州城西。</title>,<text>野開浮樹出。江慢帶雲流。積峽辭方丈。晴天望晉州。聲音漸知變。人物一消愁。形勝那堪恃。蛇年事謬悠。</text>
<title>矗石樓</title>,<text>晉陽氣色曉紛紛。形勝南連統制軍。翠幕千家烟灑竹。澄江三折水蒸雲。樓高懷遠紆秋望。兵後碑殘易夕曛。義妓岩前波正綠。西風猶似颺紅裙。						黃竹蕭蕭雨。催余到晉州。滄江天上落。飛閣鏡中浮。戰苦雲垂地。時平月在舟。所思方未足。寒日下空洲。</text>
<title>寄叔弟天章</title>,<text>庭闈氣節近如何。遙羡斑雛日樂和。三四人中君最瘦。一千里外我安過。北園柿栗新登篚。南國蒹葭冷浸波。聚首同床知不遠。莫敎蛛網汚書窩。</text>
<title>義妓歌 三首</title>,<text>晉州妓有曰論介者。宣廟癸巳。日本將陷晉。招妓游前江大石上。酒酣妓抱將落江俱死。余旣訪其祠。因爲詩揚之。						江水羅裙碧。江花魂氣遲。願收江裏骨。千歲傍要離。						孤石春風厲。荒祠蘚色滋。至今江上女。照水正蛾眉。						愛娘眞珠舞。愛娘錦纏頭。我來問芳怨。江水無聲流。</text>
<title>玄風道中。望伽倻山。</title>,<text>日西西風吹素波。汩余與客玄風過。忽有異氣升若霧。詢之土人是伽倻。倻山雄名一萬禩。橫絶辰韓靑未已。荒唐尙欲夢天姥。何况分明在瞳裏。銳峰飄疾如風檣。圓峰穩藉如囷倉。小峰如劍又如笏。以指歷數終難詳。孤雲先生怳招語。海印名刹復何處。千丈紅流飛玉屑。山有紅流洞。卽崔孤雲所住處。 十方白晝來花雨。南行千里少名山。歸帆悄拂方丈還。豈意今日此江上。玉女隔水誇花顔。雙親此時念游子。日夕山門猶立倚。嗟呼道途悠遠歲月徂。名山長往胡爲乎。名山長往胡爲乎。</text>
<title>柳亭望羣山</title>,<text>伽倻山色流水外。八公山色夕陽東。金烏山色雜摩盪。柳亭晩飯行畫中。</text>
<title>大邱</title>,<text>七十諸侯控將臺。平明烟火達城開。靑烽直下萊州落。畫角寒搖洛水回。名酒正銷覊旅恨。悲風還憶古人才。東洋關市紛紛事。誰禁輪船截海來。</text>
<title>李氏霞亭。次板上韵。</title>,<text>入門一笑大江橫。人事天功相促成。瓦溜細翻波浪去。雲帆斜並榻床平。欠伸坐臥天俱曠。耕牧浮沉眼共明。更指伽倻山色遠。長烟破處數峯生。</text>
<title>紅流亭</title>,<text>言訪新羅崔學士。伽倻山色暮嶙峋。風塵何日逃空谷。父老于今說上眞。崔孤雲不知所終。謠俗以爲登仙。 靑鳥飛飛多似鶴。紅流激激遠迷人。瀛堧第一文章派。桂苑淸詞映萬春。唐書藝文志。載孤雲所作桂苑筆耕。</text>
<title>海印寺</title>,<text>沉沉古刹倻山前。紅流白石淸涓涓。大鐘橫撞序飯食。神㡠森動紛香烟。藏經閣在怪禽下。解行堂深饑虎眠。堂有道人馴虎之像。 三姓繁華舊物好。寥寥佛眼看千年。</text>
<title>居昌龍山亭 三首</title>,<text>空峽秋風落。高溪夜雨鳴。樓亭忽如泛。眠寐不勝淸。樹閱尙書老。亭傍有古木曰掛印樹。高麗朴尙書邦龍辭官隱居地也。 山因學士名。今宵成一宿。眞不唾靑城。						海印西來三百曲。溪光平碾白琉璃。白琉璃上黃昏月。長記龍山借宿時。						岩飛棟宇相扶起。崖斷風雷直下舂。半夜夢醒衣帶冷。依然一枕枕魚龍。</text>
<title>搜勝臺</title>,<text>十里聞雷硠。遙知搜勝處。山水明相磨。深入悄忘語。蕭疎烟火稀。屈曲行徑微。驚湍稍恐客。空籟仍滿衣。呀然見洞府。大石紛騰怒。鬱律帶深篆。穹窿駕高柱。磊磊者一物。非龜復非鼈。臨流飮滿腹。昂首將馳突。風潭忽間之。留此幾年時。龍岩鬱相望。盤陀勢更奇。千溪束一線。風雨日酣戰。沸白回雪影。深靑開鏡面。蒼蒼猿山裏。歷歷夜川涘。燦燦丹楓樹。娟娟更臨水。前望飛鳥失。後顧白雲起。眩幻不可測。沿回竟何止。踞石且放歌。一撼乖龍耳。</text>
<title>茂朱道中買柿</title>,<text>山市斜陽珍果紅。高枝辭下尙秋風。甞新却帶愁甞去。幷是天涯一味中。</text>
<title>琵瑟江道中</title>,<text>度嶺炎凉別。蕭然始覺秋。鄕山惟北望。江日共西流。寒樹無蟬噪。空船有鳥投。村邊聞撲棗。知是近恩州。</text>
<title>俗離山</title>,<text>入山楓正熟。蘭若午時鐘。悄悄僧驚客。皚皚雪變峯。禪林曾伏虎。碧岩大師住此山。嘗夜歸有虎隨行。弟子甚怖。師笑曰是導我也。虎至門乃去。 浴沼舊潛龍。山中有世祖大王沐浴沼。 掇葉殷勤看。那能似此濃。</text>
<title>獅子菴。贈月菴長老。</title>,<text>不著一句偈。惟懸半盞燈。秋山紅樹裏。閒坐白頭僧。</text>
<title>獅子菴朝起有吟</title>,<text>朝登水晶峯。暮聽獅菴鼓。紙被曉生寒。蕭蕭滿山雨。白雲窻裏飛。紅葉衣邊聚。行且別名山。山寧知別苦。</text>
<title>淸州華陽洞</title>,<text>華陽洞中天下稀。明流素石相因依。鳥飛不過金沙 潭名 水。月色偏多松峽扉。宋尤翁去山寂寂。王方平下香菲菲。歸日行縢可勿洗。蘚痕瀑沫皆淸暉。</text>
<title>懷徐絅堂先生 應淳</title>,<text>先生古道使人悲。枳棘棲棲鳳翮垂。幾歲荒蕪蓉渚宅。無心鞭撻水城兒。郡齋丸藥名山靜。海岸看耕春色遲。倘記琴張狂似昔。南雲浩蕩戀佳期。</text>
<title>還渡銅雀江</title>,<text>地局窮環轍。游多足弊裘。眼明京邑出。愁盡大江流。風旆催沽酒。霜花近入舟。遙憐諸弟妹。團坐說南州。</text>
<title>木蓮館。有感奉寄寧齋。</title>,<text>不必來時却又來。木蓮館下乍徘徊。主人一去天涯遠。斜日黃花自臥開。						絶塞黃花正有無。重陽誰與勸提壺。秪應蓬首西風下。坐數庭前葉葉楡。</text>
<title>過七鳳山檜岩寺墟 寺爲高麗僧懶翁所住處</title>,<text>七鳳何矯矯。奔飛下漢陽。中途勢一息。兩翮森開張。中峯像鷄幘。下爲大道場。雖則大道場。廢棄已茫茫。磊落廣殿墟。明滅金毫光。筧斷泉自流。砌高級半亡。蕭條寒葉落。躑躅怪禽翔。佛固空爲體。成毁是尋常。有施而無報。我哀高麗王。</text>
<title>花石亭。拜家君書。</title>,<text>開函先拭淚。字字念南行。千里縱能至。暫時何慰情。命晩遊無補。疴蘇喜有呈。古來皆父子。最我得平生。</text>
<title>紀夢示仁伯</title>,<text>携手三千里。歸來意若何。留君窗下宿。終夜夢風波。</text>
<title>上李峿堂先生 象秀</title>,<text>木瓜灘上掩柴荊。曳履商歌歲暮情。遙想湖山千里窄。春風坐徧魯諸生。						江山迢遞衆芳萎。重上龍門杳後期。賤子瓣香心記否。蕭條眞似不同時。</text>
<title>寄丹農李 建初 泰隣</title>,<text>峿堂之子字丹農。神如秋水骨如鶴。峿翁爲父君無憂。丹農爲子翁亦樂。上黨城西雨浪浪。披帷見臥維摩床。蕭條我亦千里客。奈無蔘朮探行囊。君言我病得子愈。酬答忻然伐雷鼓。羣鳳翔回洞庭樂。萬人辟易桓溫舞。懽娛未盡賦歸歟。亂山落日成躕躇。半途易回張敏夢。求益或有君房書。人生相愛無近遠。我心如此君何如。</text>
<title>李晴農承旨 命喆 宅。同石丈 胤祖，金 顯直，朴石堂共賦限韵。</title>,<text>自我收遊跡。蕭條久習慵。深樽今北海。握手正西春。坐密聲磨佩。宵淸報緩鐘。殷勤晨夕約。何日買雲峰。						可是墻東隱。蕭然一味慵。梅花能靜好。冰㵎互撞舂。興在人思雪。談殘夜已鐘。酒闌明月上。恰有入窻峯。</text>
<title>上元夜。會李心荃 鈜軾 香樹山舘。拈川字韵。</title>,<text>何處新正好。招邀在一川。主人倚香樹。衆客讚佳篇。心荃工詩 事盛梅兼酒。宵殘月化烟。朱絃虫齧久。努力惜華年。</text>
<title>同呂荷亭 圭亨，徐怡堂 丙祐。謁掌樂院主簿李丈人 象學 有作。</title>,<text>先生五十不封侯。來領梨園菊部頭。數子連翩越南陌。一時慰藉飮中樓。虛廊人靜琴徽響。高瓦春生雪片流。爲問潼關遷謫客。燈花能記此時不。李丈卽寧齋之父。</text>
<title>吹笛橋。望松岳作。</title>,<text>延目西雲欲暮鴉。碧葱葱裏是吾家。來時種下梧桐子。定已靑泥出小芽。</text>
<title>慰呂荷亭喪耦</title>,<text>指天與我爲期者。荷亭子豈非髯翁。一身性命付文籍。肚裏萬卷光如虹。神遊尤在華嚴偈。便思一口呑兩宗。今春合懽最雄放。百花海裏春酒漲。東方大星落樽前。別我東歸驪駒唱。纔看掌上轉珠奇。旋作夢中炊臼悲。覆巢寧復有完卵。凄凉四壁寒風吹。知君修才不修福。一朝致此非無爲。莊生偃寢能有悟。簫史同去但聞語。金石知無第二身。奈何哀樂交相與。願君自厲松柏心。飄揚不似隨風絮。束胸而踊拓戟歌。脂車穀馬馳皇路。陳平少年雖賤貧。伏波老日終遭遇。詩成欲寄無鴿奴。浮雲爲我東南徂。</text>
<title>泰安倉道中</title>,<text>已入千重更萬重。泰安倉下路橫縱。背岩筒老蜂輸蜜。礙日林深鹿養茸。長大兒童還怖客。蕭條僧俗共聞鐘。時淸久失軍興務。發策何人講調庸。</text>
<title>悼亡詩</title>,<text>蓬山弱水愴離魂。去矣千秋與永諼。報道元家無恙在。楞枷數卷葉侵門。						一片冰壺徹底淸。識君心事我分明。人生伉儷如相得。豈必長生勝不生。													深舟淺泳賴君才。長遣高堂笑口開。誰見古今彤管史。舅翁親吮婦癰來。夫人病癰。家君爲之吮之。						十載霞山篋笥香。藥丸硾紙費情量。文章何補君家事。只剩哀詞竁裏藏。						倦遊無賴弊貂裘。少待朱郞五十秋。喜事云何蛛結網。年年腸斷大刀頭。						去年海岳躡秋雲。幾度空閨怨夕曛。記得分明來入夢。淸州山驛雨紛紛。						煩卿萬事當門戶。我亦劬書二尺檠。顔面一時消瘦去。卿休憐我我憐卿。													報道春蠶已盡絲。一雙璋瓦可憐癡。他年付托詩書計。汗血神駒未可期。						向兒幾制連珠淚。媒氏頻煩有要余。未知他日奇溫絮。可及今時冷薄蘆。						曇花無力易風驚。病榻綿綿禱佛聲。一語不曾伸訣別。問君何事太忘情。						哀鳴七十二鴛鴦。落月陰廊夜渺茫。棺槨衣衾無個好。胸前記我綠羅囊。去年夫人爲余製一綠羅囊。余置之書几中。至是發以入斂。						前宵一夢到瑤臺。雲母窻扉鎖半開。滿地落花童掃去。分明他是待君來。屬纊前夜。余夢至一舘宇。若有仙靈居之。													平州秋雨濕銘旌。寶馬逶遲棘澀程。可耐山空人散後。獨留明月守佳城。						闌干屋角曳銀潢。蟋蟀哀吟怨夜霜。忽似有人窗外至。西風脫葉佩鏘鏘。</text>
<title>分韵得寒字。賦懷人體。</title>,<text>李晴農						優哉李大夫。玉立佩珊珊。終日酌醇酒。寥天翔鳳鸞。昔疾今愈否。爲念東溪寒。						朴堯山						以芥投琥珀。定知膺背難。結交二十載。此意長相看。以我悲秋意。知子山莊寒。						朴曉山						江東懷大陸。秋院起盱瞞。三五盈盈月。同明而異看。莫因車軸折。終負菊花寒。						王瀟齋校理 性協						瀟然江海跡。空篋掩零紈。窈窕閒居賦。淸狂達者觀。秋風吟酒病。回首玉堂寒。						朴石堂						無故得奇貨。衆人按劍看。諒非無故者。忽何阻奇歡。芳草雖已歇。且耐冬心寒。													崔希堂						君才近風雅。君心良獨難。已剖加琢玉。已潔加藝蘭。須知解脫境。月淡江水寒。						韓容齋 時赫						昔者心遠子。崔嵬切雲冠。我欲考其世。斯人厚且端。年年好梅菊。長伴一床寒。</text>
<title>同丹農遊彩霞洞限韵</title>,<text>翛然夢罷如紫淸。東方漸曉聞風驚。輕雨一時灑花過。奇禽何處向人鳴。天台方丈總不憶。稚子老狵俱有情。我欲與君作丁石。此山便是芙蓉城。</text>
<title>舟發昇天浦。明日至楊花渡。</title>,<text>張帆東向笑。春浪極長鯨。辛苦風波事。邅迴浦溆情。鷄鳴幸州樹。日出漢陽城。一夜船樓夢。眞疑犯斗行。</text>
<title>自都還渡臨津。舟中濯足。作歌紀之。</title>,<text>漢陽塵土令人老。九衢輪蹄閙昏早。時文媚人面可憎。故園虛生書帶草。蹣跚百里汗如漿。鎭西關下浮江光。挼藍萬斛徹底綠。快哉據舷垂兩足。三旬汚惡隨波流。龍怒鼉憤江天愁。鳧鴻飛去不回頭。擧手謝川后。譏嘲且少休。我本無心者。飮啄慣荒野。畏人如處女。慕道抵礫瓦。幸有老爺孃。至愛不忍捨。送我入國門。遲我乘高軒。黽勉欲有遂。公車歲月翻。候門違好竽。望天嗟戴盆。理當卽休息。亦奈終孤恩。姑與濯足。足潔白如玉。天風浩浩江茫茫。蜉蝣人世哀一粟。六鼇俯首待我馭。去路東指扶桑木。翩僊乎足可淸江可濁。悠悠漁父之歌何足錄。</text>
<title>送黃梅泉雲卿 玹 遊天磨山 三首</title>,<text>勇往名山者。吾見黃雲卿。長途犯炎熱。西上天磨城。						山中有瀑布。奇壯不可當。想君一枝筆。靑天交電光。						昔者余好遊。逢山氣必倍。藥石有時閑。峯頭好相待。</text>
<title>閒意</title>,<text>捲書雙燕起。捉椅一蟬聞。叢薄花時拆。閑房鎭日薰。</text>
<title>望永安城。遙呈白星菴 岐鎭 丈人。星菴一曰兼齋。</title>,<text>遙憶星菴老。蕭然幾首詩。銅標違事業。剡曲但茅茨。白浪吹秋鬢。黃花對夕飢。津舟難喚得。悵望立多時。</text>
<title>酬黃梅泉斷髮嶺見憶之作 三首</title>,<text>雲卿東遊訪士彥。楊士彥屢遊楓岳。自以爲楓岳主人。號曰蓬萊。 秋風嫋嫋吹其面。斷髮嶺頭勞憶我。白雲爲之飛一片。我別此山已十年。楓樹老大僧歸天。豈意與君神遇處。七十二峰明月邊。						君年廿六來光陽。落筆氣欲無班楊。秋琴老人起讚歎。寧齋學士平斗量。京華旅食且酸苦。去掃毗盧石上霜。新詩投我更奇妙。讀之髣髴聞楓香。													千筋之弩發必殪。鷄鳴不因風雨廢。爲文程度亦近之。我於古人聞義諦。誰與健者黃雲卿。徒手思掣滄海鯨。迦葉一笑是何處。千岩萬壑紅泉聲。</text>
<title>花石亭述懷。因贈亭主李景會兄弟 三首。</title>,<text>迢迢花石亭。錦壁是其趾。綠波天際來。春風一萬里。濛濛生草芽。稍稍動犂耟。幽窗曉色靑。鷄鳴滿江水。						靑靑隴坂草。是走京城道。古來名利人。於此幾番老。行藏自有時。得失終同歸。願似寥天鳳。終日不言饑。						昔誦董生行。思與其人友。君家好兄弟。氣味同八九。上堂問親疾。醫方殫肘後。年年瑞雲山。一別三回首。</text>
<title>西江道中</title>,<text>西郊風景雨餘鮮。綠樹羣鶯語正圓。馬上小眠誰攪罷。彌羅山色出江天。</text>
<title>柬寧齋學士</title>,<text>苦雨冥冥水拍天。相思人在漢皐邊。近來懷抱多饑渴。不及林中飮露蟬。</text>
<title>今春。與柏堂，希堂，容齋諸友。共刊金堯泉先生 憲基 文集。至是而成。感賦。</title>,<text>四十年前師道昌。山川間氣想龍驤。晦菴講說風生座。元亮襟懷酒滿觴。一部文章眞灑落。六經羽翼與分張。儒林嘉惠何窮極。梨棗欣看蕆事忙。						苦心何幸有吾徒。古篋塵埃掇暗蛛。共道枯蠶難作線。誰知緣蟻竟穿珠。留連促膝三庚裏。彷彿摳衣一席隅。名驥良車非我力。麻蓬幾度致區區。</text>
<title>赴漢城試道中作</title>,<text>彌月嬰沉疚。今朝得出遊。川原初滿矚。䆉稏亂扶頭。遠水層層落。寒雲淰淰流。人生强健好。不作等閒秋。</text>
<title>細柳店</title>,<text>薄暮投山驛。蕭條路易迷。天星垂馬齕。楓露下鷄啼。藥裹扶長道。烟煤感舊題。凌兢侵曉發。蟹火廣灘西。</text>
<title>朝渡臨津</title>,<text>嫋嫋秋風起天末。翛翛鴻鴈適何方。朝辭漢府鷄聲裏。夕宿臨江蟹籪傍。渡口楓林升曉日。舟人篷笠捲新霜。是非成敗皆泡沫。看取沙邊古戰場。</text>
<title>白川李 敎性 庄</title>,<text>慣面欣欣色。當簷碧一峯。田園秋欵曲。觴豆夜從容。海近撈泥蟹。天寒護蜜蜂。看君幽事足。益覺愧塵踪。</text>
<title>送姜楚洲之燕</title>,<text>姜子策馬來開州。告余去見黃河流。河流湯湯裂地紀。萬鍤如雷神鬼愁。中天宮殿像島嶼。可以橫壓崑崙邱。我雖不見心能謀。黃雲漫漫北風怒。念子身上無重裘。平生讀書四壁空。末路一値博望侯。滕閣送帆神所助。和璧踰鄕吾實羞。黃金臺下載過日。誰問車中有客不。</text>
<title>鄭謙齋任公子釣魚圖歌。爲柏堂作。</title>,<text>天風捲濤。雪立千丈山。大木百圍。葉戰而枝彎。燭龍逃匿玄霧裏。雷霆轟輵驅神姦。三山孤根半摧折。仙之族兮流離逐飛烟。磯頭男子彼何物。荒唐古貌非人間。黃金大鉤萬斤餌。布設張皇隘天地。果然有物來罥之。其大不知幾千里。目光睒睒腹彭亨。口呀鬐揚鱠可恣。卷舒操縱間不容一毫。彼其土木形骸罔聞視。海若震掉面已旋。蛟龍倔强敢不避。昔者鄭謙齋。凝神傳此意。使筆如使竿。氣無千屭贔。此圖流落一百年。君以精神能坐致。匡床竹爐爇紫檀。掛起五月霜風寒。知君有志逢世隘。雄劍三時發長喟。憑誰寫取磻溪釣。更向君家高壁掛。臨風一笑任生怪。</text>
<title>寧齋學士兵曹直中詩讌。分韵得葆字。</title>,<text>寧齋學士謫仙姿。手把芙蓉衣七寶。雄詞日繡蠻布囊。薄宦春冷瀛洲草。何曾騎馬傍人門。朅來西曹自却掃。龍鞘柱頤冠虎鬚。氣呑熊羆陪羽葆。大農水衡盡空虛。奚暇詰戎謀障保。健兒菜色馬飢僵。對飧太息心如擣。因思十輩舊徒侶。游天齊物投襟抱。却飛折簡夜相招。盛說城西酒味好。長街聯袂鐘報遲。禁柳搖風月來早。長槍大劍亦何物。作詩不難一壓倒。燈前小校窺落筆。墨濺紅袍變成皁。蒼凉星斗垂精神。頃刻春風振枯槁。黃河可塞丹可成。最難挽者惟世道。先生獨且奈彼何。此會惟堪解煩惱。酒闌忽憶姜將作。姜秋琴瑋 扁舟今夜泊何島。遙飛一盞向東南。幾時歸來賡此稿。</text>
<title>題朴壺山景謨 文鎬 文卷</title>,<text>瀛堧文派溯千春。獨角無多見瑞麟。妙解德山一條棒。不知何處得斯人。													層波疊浪勢縈紆。得意文成興更孤。春草歸來梁景極。一時哀怨滿江湖。君有祭梁景極文一篇。尤奇勁。</text>
<title>題朴石堂畫梅 八首</title>,<text>月梅						驚飛翠羽啄柴門。枝上紛紛印月痕。並墮寒流人不見。孤山山下怕黃昏。						雪梅						梅花不見但聞香。無處梅花不斷腸。橋上有人凝望久。前宵風雪過江鄕。						石梅													石上梅花何太苦。力排苔縫向寒烟。貞心瘦色難相下。除是三生配食緣。						竹梅						佳人家世本仙鄕。遊戲鉛華自不妨。偏是星星如有語。驚風半夜撼修篁。						烟梅						古驛荒祠曉望迷。寒天欲雪凍烟低。越香一片知何處。不覺多情住馬蹄。						密梅						繁星皪皪月輝輝。酒暖金堂客不歸。只是一分難减得。休將趙瘦貶楊肥。						疎梅						誰家茅屋萬山中。積雪初晴榾火紅。一樹梅花疎欲墮。急須紙帳護東風。						落梅						霜梢日日歲華深。愛惜零紅嚼未甘。風雪打人殘酒醒。一枝哀笛過江南。</text>
<title>望淸潭 二首</title>,<text>春風吹水入東江。沙暖鳧鷖自作雙。一曲淸潭吾欲老。烟村日暮聽遙狵。													豚柵牛欄一百戶。家家門外有橫江。舟中日話桑麻事。巷裏秋聞魚蟹香。</text>
<title>題鄭茂亭 萬朝 南遊詩卷後</title>,<text>腕間颯颯生風雨。鄭子爲詩誰與儔。海上名山初入手。新羅往事重搔頭。南朝玉笛飄零史。北客蓴羹汗漫遊。惆悵同舟期已失。幽窗開卷起淸愁。</text>
<title>同壺山，梅泉遊北漢山城。</title>,<text>聞君不利南宮試。携我同來北漢關。可笑主司無計策。盡拋奇貨向空山。時二君俱見屈於成均會試。</text>
<title>同壺山登白雲臺絶頂</title>,<text>吾與壺山子。空中汗漫期。梅泉憚險不能上。 飛雲三象外。落日八州悲。絶險僧猶戒。奇蹤世或疑。百神森護國。幢節晝葳蕤。</text>
<title>自白雲臺至道詵菴</title>,<text>絶頂歸來似謫仙。驚魂收召欲參禪。山僧坐睡山花發。滿院蜂聲卓午天。</text>
<title>同林小山 時順 乘舟觀臨津西石壁。至東坡驛。</title>,<text>東坡驛 在臨津北。屬長湍。 下鎭西 鎭西門在臨津南。屬坡州。 隈。江北江南雲錦堆。兩地爭分春水去。一篷橫載落花來。飛飛白鳥參人席。片片紅霞墮酒盃。笑殺二州貧太守。林間都闕好亭臺。</text>
<title>探春</title>,<text>山北山南桃李林。綠羅紅錦障沉沉。顚風一起花如雪。不辨人家何處尋。						五三六點社雨 朱昆田詩。五三六點社公雨。 過。一百二回籬樹 袁中郞詩。一百二回宮樹綠。 香。山中花賤如糞土。山外花貴遙相望。</text>
<title>聞山子</title>,<text>問誰擊磬空山裏。神淸骨冷啼山子。深林聞聲不見形。欲往從之何處是。樂亡千載我生晩。不圖古調能至此。先王作樂本象物。鴟飛蓬轉皆神理。天其以汝爲朔羊。取法寧少夔襄耳。調高怨深人不知。四山日落寒烟垂。百草黃枯誰與歸。</text>
<title>夜坐</title>,<text>泛灩暑雲輕。蕭騷晩風善。明月與之會。空中一流轉。岸幘步淸光。撫醪懷勝選。夜闌不歸房。衣露正深淺。</text>
<title>奉和天遊老人慰下第</title>,<text>終南回首歎飄蓬。搖落寒山閉戶中。還是一籌誰得失。春官不遇遇詩翁。</text>
<title>敬題曾祖惺齋君所藏李臨皐 尙權 江亭讀書圖</title>,<text>吾家惺翁古畸士。平生莫逆臨臯李。李翁畫法過鄭敾。萬象飛鳴筆巓委。屛障價貴開州肆。縑素如山投地起。惺翁得酒輒相思。風月追隨作歡喜。以神求之無不應。亦不待求狂索紙。雲烟滃勃滿巾箱。此蹟尤其奇闊耳。江亭迢遞冠丹崖。夏木沉沉被葛藟。葛巾山人罷讀書。淸風時來拂烏几。遠山頹澹入夕陽。孤舟嘔軋隨潮水。精神曠蕩四體舒。杳然不知其所止。作歌三歎起徘徊。世間好事今無此。</text>
<title>睡罷聞落葉</title>,<text>夜長不可晨。殘眠屢斷續。忽聞庭𥐗間。風雪驚相逐。尋聲作然疑。久乃知落木。此時東園樹。歸根日催促。錚鳴爾何爲。天地應不錄。獨牽吾人情。回首念芳綠。</text>
<title>鴻山溪邊。見杏花作。</title>,<text>溪樹籠春色。鮮娟照水時。晩來微雨過。先濕杏花枝。</text>
<title>曉渡昇天江。憶寄寧齋。</title>,<text>凌晨發西井。月暈怒天風。江海一烟氣。程塗殘夢中。潮生文順賦。高麗李文順公奎報作祖江潮賦。 山繞壽康宮。高麗置壽康宮於昇天江。 隔水佳人在。扁舟悵未同。</text>
<title>昇天江舟中</title>,<text>港口潮初滿。端倪平望中。靑帆受朝日。白浪橫 仄 春風。拉雜他鄕語。悠揚孤笛腔。古來天塹險。釃酒吊英雄。</text>
<title>送人東歸</title>,<text>桃花欲飛不忍飛。座中有客將東歸。新詩贈我叙別意。壘塊兼吐胸中奇。丈夫有志須勞苦。且歸去射南山虎。花前日飮三百杯。夢裏鯨鯢行晝脯。</text>
<title>上雲養金公</title>,<text>公孫詞命贊機宜。萬國愁雲日上眉。北社十年文字飮。也應回首布衣時。						曾從尼父受文章。毛髮恩深豈敢忘。聞說封疆初解禁。會當埋骨泰山傍。時金公奏弛中國往來之禁。</text>
<title>臨津</title>,<text>馬蹄輕似葉。一路送和風。水驛藏新綠。汀沙起數鴻。江深沽酒處。春入補船中。勝事堪腸斷。題詩喚櫟翁。</text>
<title>爲浙江王彥威。題其先母盧氏焦尾閣詩鈔後。</title>,<text>皎皎霜中月。盈盈盆裏蘭。蘭生旣自好。蘭摧何忍看。浙江有賢母。自其未成人。母喪不撤哭。父病刲其身。一入王氏室。婦行端且淑。發氣必滿容。上堂問寒燠。理產必以勤。用貧爲積蓄。誾誾有妯娌。戚戚無僮僕。箱中古經傳。生來所好讀。熒熒一盞燈。夜深不就宿。唱和與夫子。何翅百篇牘。明星鄭女戒。香艸楚人服。膝前五男兒。琳琅紛觸目。熊丸勸讀書。樂事方未足。虎豹東南來。咆哮驚杼柚。奉老寄窮山。薯蕷不充腹。榮悴心不貳。倉皇孝彌篤。歸來四壁空。生理日朘削。身遂嬰沉疚。晝日慘不燭。猶有耿耿思。君舅付托垂。夫子未卒業。將不在吾兒。如聞大比科。天子命有司。汝其勿我念。行李宜趣治。兒泣請俟瘳。北風怒振帷。吾兒不自力。乃欲念我爲。汝事我則然。我報舅無辭。汝在我無恙。我見猶布韋。我死汝成名。我骨猶華滋。汝其成我孝。勿復行遲遲。兒行路如棘。夢噩再揲蓍。嗚呼豈其命。竟抱終天悲。百身諒難贖。萬鍾奚所追。涕泣收遺什。閨閤將貽規。繼以痛自罪。遍告知不知。我聞古賢人。志養孝止斯。復聞父兄賢。樂無以易之。其外區區者。造物有參差。願天下孝子。勉强讀此詩。</text>
<title>贈張嗇菴季直 謇○時季直與其兄叔儼來朝鮮。爲援兵亂事也。余因金雲養得交之。</title>,<text>黑風吹海聲如雷。泰山已沒扶桑摧。大地搖盪無晝夜。高帆映日張生來。吳公幕下三千士。借箸運籌須汝才。長揖何如汲長孺。龍川慷慨眞小孩。亦有勁詞操古響。星辰燦爛胸中開。中原不競四海沸。異言詭服時事哀。九州迫促去何處。乘桴被髮登蓬萊。下視人烟靑一點。明夷夫子魂氣回。漢陽江草且秣馬。僮僕怪問何爲哉。與我脫劍休徘徊。周公不死仲尼在。六籍未隨秦火灰。剝卦一陽有天道。杞國之憂傍人咍。深山可隱七日霧。大廈元要千年材。他日天河洗六合。送汝麟閣高崔嵬。我且擔簦揖通街。不然漁樵結伴侶。天台之下瀟湘隈。眼前濁酒長潑乳。玉山自倒非人推。人生知己豈有極。爲此長言忘所裁。</text>
<title>碧瀾渡具上舍 會弼 莊</title>,<text>欲落日未落。驅驢來碧津。江聲寒捲葉。山色遠愁人。洲渚微行熟。魚鰕旨蓄新。羅峯秋更秀。頗憶結芳隣。</text>
<title>白川歌</title>,<text>白州鎌。大加弓曲如月。磨之霍霍向中野。黃雲千頃須臾滅。白州糯。黏如埴嫩如雪。蒸之浮浮以爲餠。冰藕一絲牽不絶。此鎌刈此糯。招呼隣族時陳設。瓦樽土罏對海門。落鴈聲中天欲雪。有客流涎過江村。記成風土月在戌。</text>
<title>延安訪李孝子 昌梅 古跡</title>,<text>延安郡城東十里。我來吊古李孝子。孝子當日葬二親。百年哀哀松柏裏。黃土坎空布跡嚴。稽首屈膝搴其趾。靑草不生雪不封。路傍過者顙皆泚。想當孝子趨拜時。但見其生不見死。池神感贈萬荷花。日日淸香吹不已。墓在南大池邊。</text>
<title>月川祠</title>,<text>夕風城樹折。猶似破倭聲。颯爽鬚髯動。悲哀鼓角鳴。莓苔應避頌。樵牧亦知名。吊古兼秋思。傷時憶俊英。</text>
<title>上香農申大將軍 正煕○六首</title>,<text>經年瘴海滯孤魂。一夕金鷄下九門。遙憶橘林朝解纜。波聲雲色亦君恩。						夜夜江湖北斗低。龍泉閑向壁間棲。草烟牛跡旗亭酒。休認將軍是隴西。						將相功名何有哉。冰壺心事本無埃。須知一種漁農侶。合自凌煙閣裏來。													靑春樓閣萃羣賢。橫槊吟詩月滿天。馬隊卽今非講肆。不堪回首白門前。公家今爲洋使館。						半生牢落在林邱。謬奬如何到應劉。爲報數叢籬下菊。秋來風雨僅扶頭。						黃花老去鴈聲遒。錦水湯湯歲月流。援筆作書還悵望。不知何日達湖頭。</text>
<title>題紫霞申公 緯 墨竹</title>,<text>侍郞墨竹名天下。此作尤堪破寂寥。興至新從高壁掛。隔窻風雪夜蕭蕭。						叢叢密密千竿玉。影掃空林石上苔。却是近前看不得。霜鋩雪鍔刺人來。						想到掀髯把筆時。碧蘆吟舫雨如絲。千人倒退公孫舞。三日摩挲索靖碑。						大雅眞才妙覺禪。淸詞字字接蘇仙。應嫌一束靑鸞尾。盜竊虛名過百年。</text>
<title>上素山公。時公以弘文館提學。出爲鳳山郡守。</title>,<text>關河楊柳送行輈。士女咨嗟擁道周。兩館神仙成小謫。北門鎖鑰有巖州。用左傳岩邑語。 新詩定挾梨花 鳳山黃州梨。著名國中。 氣。惠澤應同劍水流。無那樊籠囚六翮。雪天吟望費搔頭。						千山萬壑控西京。仙嶺 洞仙嶺 參天自作城。庭際吏如麋鹿擾。棧中人擁虎狼行。長沙舞袖誰嫌窄。句漏丹砂合養生。何似臨江風月夜。滿船賓客笑相迎。						壯遊回憶十年前。絶頂天風揖洞仙。白餠巧摶能沒指。舍人岩店餠。有四指痕。 靑梨才說已流涎。江山未了詩人債。廚傳難逢地主賢。遙識郡齋風雪裏。鬢絲蕭颯颺茶烟。</text>
<title>憶人 二首</title>,<text>與子成離索。殘燈坐獨嗟。非緣能解憶。適我見梅花。						城北望城東。蒼蒼新雪後。五更招隱詩。孤唱君聞否。</text>
<title>脚病雇轎</title>,<text>以人作牛馬。求我一身安。安亦何能得。雙膝長時盤。時欲一動作。憫爾叫苦酸。舍之欲徒步。我已病蹣跚。悠悠京城道。茸茸春草寒。懷書二十載。車薪自知難。規利百骸勞。澄心萬事懽。何如騎白鹿。被髮遊名山。</text>
<title>還渡臨津作</title>,<text>臨津江水逝湯湯。我獨能無感慨長。需世久知三刖足。思親空有九迴腸。滿堤稚草連殘雪。背驛寒山掛夕陽。慚愧春暉毫未報。明朝何以獻瑤觴。時屆母夫人回甲。</text>
<title>移居古德村。留別隣友朴蕙山 元珪。</title>,<text>芳樹連枝泉脉分。一樽時復對論文。如何忽作飄蓬去。都把溪山付與君。</text>
<title>名書室曰攬瀑亭。仍題。</title>,<text>山南瀑布想雷硠。虛氣流通一夢凉。買屋巧當奇絶處。與君相遇寂寥鄕。孤村背水鷄聲起。瑤草連雲鹿角香。寄語東華諸故舊。鳳歌休訝接輿狂。</text>
<title>題二十二峰草堂</title>,<text>深入千重峽。回看廿二峯。雲中知怒瀑。樹杪落微鐘。野老靑藜杖。仙人紫草茸。沈吟緣底意。政爾賦眞容。</text>
<title>謝遠觀丈人送攬瀑亭扁書</title>,<text>遠觀老人工隷書。滿城乞者魚貫如。伻來惠我攬瀑字。雙擎揭向千峰翠。春龍奮蟄鱗之而。古藤束縛靑松枝。想當盤礴解衣日。耳後生風眦欲决。呼兒賒酒重細參。夜深瀑怒南山南。</text>
<title>獐山村舍。待主人。</title>,<text>細徑曲穿林。淺山寒背水。人烟纔十家。暝色忽千里。社晩翁屢醺。窻空客孤倚。沉吟覔小詩。隔浦鴈聲起。</text>
<title>禮成江</title>,<text>東方浦外早呼船。水國淸霜曉氣鮮。蟹舍參差依岸曲。鴈聲搖落過江天。靑山黔弼行師地。白浪徐兢奉使年。憑吊魂消難久住。楓林深處問人烟。</text>
<title>碧瀾渡</title>,<text>鯉魚風怒亞檣桅。門閉漁村浪打迴。一陣驚飛何處鴈。翅聲如雨過江來。</text>
<title>金潛軒厚卿 重禧 書室會飮。用燈字韵。</title>,<text>主人把黃菊。佇立蒼岩稜。衆客稍稍至。暝穿深葉塍。酒已買城郭。栗亦雜剝蒸。淡然別有味。不數豪家𦚦。知君筮潛龍。無意雲霄升。天子以爲友。冷笑嚴子陵。曷不奉此意。共盡良宵燈。</text>
<title>夢聖歎 二首</title>,<text>丙子夏。余夢試太學旣上券。或傳孔子在學東門外。趨而詣。孟子東向坐。椅豐下而莊。顔子坐其北亦東向。端好人也。又其北。孔子西向立。面渥丹髯而武巨。弟子侍者。皆出肩下。俄而入東門。余陪入至杏樹邊而覺。今冬讀中庸。忽憶及此。作詩志之。無實僭踰之罪。將何以自贖哉。						丹渥而髯者。昌平大老人。荷恩逾罔極。提挈到眠晨。						深負歸仁訓。頹唐歲月馳。覺時猶是夢。尙欲夢求爲。</text>
<title>後夢聖歎六解</title>,<text>我生之初。麒麟在廟。余在娠。家君夢抱麟藏廟。 麟性孔仁。麟文孔耀。嗟余何爲。與彼不肖。墜棄厥命。自貽伊誚。一解						父母生我。旣如之厚。聖人敎我。亦勤善誘。仁義之綱。詩書之藪。繼以示象。于我東首。二解						厥象維何。天覆地持。是謂之帝。是謂之祗。帝無面目。夫子則䰄。祗無言笑。夫子則儀。三解						如天如日。如海涵虛。如龍衙衙。如鳳舒舒。嶽嶽其立。矩矩其趨。光光赫赫。丁寧臨余。四解						臨余丁寧。豈伊云夢。曠百世下。親折余衷。不敏之故。視此瞢瞢。日月迭飛。猶爲庶衆。五解													千金之珠。失則思求。心失莫求。哀哉誰尤。泣涕漣漣。號于道周。尙庶幾哉。桑楡是收。六解</text>
<title>南瓜歎</title>,<text>黃蜂羣飛橫打人。初陽射圃微行遵。今年南瓜種不美。虛作繁花養蜂子。終朝采采不盈籃。歸對妻孥顔色慙。峽中腥臊不到口。只此盤餐當小友。全家缺望已足噫。嘉客過門將何爲。嗟我受困宜如此。樊生學圃聖所鄙。</text>
<title>同葵園鄭 丙朝 限韻</title>,<text>昌寧庭下詩禮遊。兄又茂亭何歎愁。古家文學靑氈弊。英歲神精璧月流。置酒徘徊良夜遠。滿城風雨雜花秋。他年定訪龍山渚。爲我蜻蛉寬作舟。</text>
<title>秋雨歎</title>,<text>歎秋雨。秋雨淫淫何時已。陰風怒號水拍天。頹城千里蛙爲市。呼邪救溺聲正苦。走營巢窟携妻子。我民旣勞我稼傷。黍菽折爛禾生耳。寒雲慘慘盖四野。農夫田父投鉏起。民勞或可休。稼傷將奈爾。今年二紅不能飽。明歲不托幷無矣。秋雨歎天或少赦。愚民不使遺羞恥。</text>
<title>次吳司事 容默 中秋月夜見憶韵</title>,<text>久客滯漢陽。淸秋歸思切。呼僕將戒行。逢此斷腸月。月下有一人。歌滿靑冥缺。才情江賦姸。妙契牙絃別。凉風吹聲到。使我夢飛越。願爲月團圓。萬古同淸潔。</text>
<title>西家有女子</title>,<text>西家有女子。月魄花爲姿。一顧尹姬泣。再顧陽城靡。旣能工刺繡。亦復解書詩。徒坐寒門戶。良媒不相知。荏苒歲月改。朱顔過盛時。寂寂掩窗戶。悁悁窮朝㬢。堂上有父母。撫頂長嘆噫。豈謂鞠汝意。棄捐至於斯。諒無金石固。竢期欲何爲。長跪向父母。賤子竊有辭。我聞鼠能拱。我聞蟬有綏。五倫雖甚願。六禮不可虧。一朝露沾衣。無乃羞反貽。父母聞斯語。泣涕但漣洏。轉身返空房。耿耿心獨悲。俯弄淸瑟絙。仰視浮雲馳。浮雲日千里。浩蕩安所期。</text>
<title>三從弟士元 大榮 應成均生員榜日。作詩賀之。兼贈其兄主簿士圭 信榮。</title>,<text>黃鶯衫子映秋天。生員進士年少者著黃衫。名曰鶯衫。 二百人中最少年。想殺淸臚傳唱地。君王一顧爲誰偏。						陳家兄弟並風流。優劣何煩問太邱。歸日吾宗重九會。黃花先上阿誰頭。士圭先已拔生員。</text>
<title>九月二十日渡臨津</title>,<text>羸驢東郭路。衣履染秋陰。慘綠江津水。蒸紅楓樹林。漁人無一語。沙鳥有相尋。未信騷家恨。西風得意吟。</text>
<title>柬安邊使君李二堂</title>,<text>鎖鑰重關鐵嶺層。鬱葱佳氣近咸興。老成籌略金宗瑞。荒遠封疆穆克登。海岸樓臺朝結蜃。獵圍風雪晩呼鷹。東洋賈客能聞否。聖主如今任股肱。</text>
<title>徐存齋順之 昌東 招同諸友。游椐 舊作槐。盖悞認也。 泉。</title>,<text>神崧氣鬱鬱。下爲天台山。五丁將斧劈。神力頗費刪。巨巖欲搏人。虎豹呵九關。淸泉瀉其內。終日鳴潺潺。歷險旣疲踵。據高忽怡顔。川原遠葱蒨。閭井旁彎環。新椐藹已綠。其上聞𠴨𠴨。淸風左右至。時捲落花斑。四海存齋子。文華絶提攀。是日携酒至。好友招成班。頃余在京國。目覿時事艱。金繒勞漢使。干羽阻苗頑。河淸是何日。且醉僵花間。</text>
<title>贈張生順侯 時淳</title>,<text>張生發憤理陳編。從我荒山虎豹邊。未害登伽曾毁體。楞嚴一偈轉超然。</text>
<title>庭中芍藥新開</title>,<text>何處蜂聲集。紅雲閙一方。香風遊午寂。豐露泛晨凉。暗促詩繁富。斜窺酒沛滂。自曾山裏種。蘭蕙日相忘。</text>
<title>金川映水屛</title>,<text>如此金陵山水何。錦屛飛落夕陽波。黃花紅樹千重霧。去客來人一曲歌。													白翎瘦脚何來鳥。獨立西風理頂絲。喚得漁歌聲欲發。長橋一半夕陽時。</text>
<title>少林道中</title>,<text>天風鐘磬近僧家。翠羽雙飛水見沙。殘雪欲明烟欲暗。却疑深處有梅花。</text>
<title>贈卞吉雲</title>,<text>昔有詩人鄭夏園。鄭芝潤 飛卿捷思劍南髓。吉翁後起思接武。褰裳仰睨天河水。黃金臺下十往來。一時筆札香牙齒。崑崙窮源博望侯。紵縞締歡羊舌氏。歸來天顔喜可知。玉箸金盤推食侈。願言努力立功名。翰林史官濡筆竢。夢吹鐵笛過六橋。梅花夜開香十里。</text>
<title>四月二十四日。以隨員從書狀官鄭校理 誾朝 之淸京。出開城西門作。</title>,<text>日出城樓上。照我征衣裳。借問安所征。迢迢越封疆。川塗一莽蕩。草木交輝光。宿雨淸塵壒。佳禽奏絲篁。見聞洵美好。胡獨感慨長。惟彼中州地。古稱神聖鄕。河龍旣變化。岡鳳亦翺翔。前作與後述。星月森光芒。一自世級降。日見頹瀾狂。我生妄好古。糟粕費搶攘。空空無一就。雙鬢垂蒼浪。曷敢懷安逸。馬同車亦良。渴飮洧盤水。饑食員丘粮。安知海山外。不有琴未亡。</text>
<title>感別二首。遙寄季弟性天 澔榮 及家兒光濂。</title>,<text>別弟靑石洞。別兒猪江湄。誰謂別離惡。人情今乃知。						念兒早失恃。念弟長抱疴。風波汝勿念。吾已無黃河。</text>
<title>憶二歲兒德麟</title>,<text>生子亦何喜。慰親遲暮情。挽鬚眞可怕。偏斷最長莖。</text>
<title>陪三使遊黃州月波樓</title>,<text>迢遞城東百尺樓。江光山色碧油油。千年形勝依仙嶺。一片空明抵浿頭。本邦百里之野。惟黃州平壤之間爲然。 玉笛聲中人縹緲。銀缸挑後夜淸柔。重陽酒席當時事。誰似歐公愛士流。</text>
<title>道中卽事</title>,<text>道遇龍灣客。揚鞭屢問山。僕夫知此意。並馬若連環。</text>
<title>中和駒峴。望平壤城。</title>,<text>和風弄袖馬蹄輕。平楚茫茫宿雨晴。都捲萬山千水目。靑天一望大同城。</text>
<title>平壤</title>,<text>垂楊枝外角橫吹。王儉城開綠水湄。樓閣參差朝霧重。江山平遠夕陽遲。至今父老懷箕子。何日英雄擅乙支。高句麗將乙支文德。破隋兵三十萬於薩水上。 游女不知興廢事。隔花惟唱鄭郞詩。鄭知常二絶句。爲平壤樂府之祖。</text>
<title>送沈彌山 鍾舜。訪徐鳳卿。時鳳卿寓居白川碧瀾波。</title>,<text>言送沈薰五。遠看徐鳳卿。黃橋芳草色。碧渡晩潮聲。覊旅悲江水。艱難見友生。知應終夜語。北社廿年盟。						昔者孝田子。名魯崇。彌山之從祖。 靑天騎鳳凰。胸中無蜀洛。筆下有儲王。一脉承芝醴。孤懷信桂薑。貧交君自取。好去濯滄浪。</text>
<title>李素山判書挽</title>,<text>經術文章本一門。知公辛苦泝眞源。康成箋注東京古。吏部聲名北斗尊。禁苑梧摧無鳳下。江皐墨落有魚呑。漢城風月年年好。惆悵何由更返轅。						蕭條江海一書生。附尾眞慚分外榮。鸚鵡幾篇邀濫賞。鯤鵬萬里借長程。側身末路歸迷所。爲位空山哭失聲。十七年中多少事。殘燈夢噩雨縱橫。</text>
<title>七月望夜</title>,<text>一霎西風外。紛紛暑氣殘。飛騰秋始入。珍重月兼團。倒水千林靜。橫空一笛寒。如聞山上鶴。咳笑向吟壇。</text>
<title>錢浦</title>,<text>錢浦之水流瀰瀰。我來呼舟落日時。誰把金錢覆泥濘。唐宣云云傳者非。舊俗訛傳唐宣宗微時至此江。以濘甚鋪錢而渡。 度支近年經費絀。用一當五如救渴。物重幣輕當奈何。嗷嗷八方受薦瘥。安得節用致貫朽。亦如此浦金錢多。錢浦名好不可瞰。西風爲我揚層波。</text>
<title>待李晦觀 應翼 不至有作。時余新自北峽歸。居城中嗒臺。而晦觀適以幕游在城中矣。</title>,<text>衛郞風儀無第二。谷生筆札無第三。此客安能不期約。黃昏無限似江南。						三更已過五更催。酒冷香殘月半頹。知是故人心事別。欲和蝴蝶夢中來。</text>
<title>二月五日臨津道中</title>,<text>南風開江雪。日夜流潺潺。天回伊州峽。浪拔瑞雲山。向來擱舟處。一一征帆閒。延目望洲渚。春意已如許。出芽似有聲。遊絲紛成緖。鳧鷖貪抱子。烟裏相呼語。自我問此浦。倦游閱寒暑。揖告黃帽郞。又來吾慚汝。江山如此好。遊物亦容與。若爲辦一航。留作漁樵侶。</text>
<title>席浦訪張友允直</title>,<text>春鴻沙際鳴且翔。柳絲下飮江流長。橫山遠兼天映發。孤菴乍與船搖颺。沁浦甘鹽雪噓氣。湖南秔米風送香。看君焚筆學商賈。奇哉亦足吾軍張。</text>
<title>東杜門洞歌</title>,<text>開城府東北四十里聖居山月嶺有一洞。高麗末。武士四十八人。偕隱于此。築臺會盟。掘井洗身。時人名之曰東杜門洞。今中京誌載其事。而其人姓名不傳。爲之作歌。													哀歌麥秀行携手。悲風吹變高臺酒。臺前鑿池一坎深。醉呼嫦娥夜相守。宮中一日事倉皇。靑木慘淡神龍亡。靑天白日照漢上。將相鐵券名煌煌。禪代之事古亦有。臣是武人。綿蕞文章學未嘗。身如落葉在風裏。天地雖大將安藏。聖山摩天洞府長。黃狐曳尾跳豺狼。晝日沉沉射斗光。惜我輩無用。虎頭燕頷好身手。籉笠換來金鎧裝。月下勸耕。雨裏栽桑。舌可拔兮盟不食。身可滌兮辱不忘。滌之至骨誓死爲潔鬼。願言昭代容猖狂。君不見西臺擊碎竹如意。汐社千古多悲凉。</text>
<title>落葉 四首</title>,<text>雨中葉													錦葉凋霜別思盈。瀟瀟寒雨打簾旌。無端滴到秋心處。共作回風滿院聲。						苔庭葉						閑齋藥裹氣蕭森。數樹梧桐黃色深。向晩空庭秋響亂。一時愁損碧苔心。						驛亭葉						鄕關千里隔河橋。一夜歸心樹爲凋。喚得倦僮搔首起。滿天風雨馬蕭蕭。						江干葉						靈均魂氣極靑楓。商婦琵琶拉雜中。並作新愁來萬里。南天木落大江空。</text>
<title>題天章西遊詩卷後</title>,<text>吾弟雲觀子。思欲突過兄。人事百迂疎。獨於文理明。自少羸病甚。不能守書檠。意造或開口。往往令人驚。往者一奮擧。西遊平壤城。聖跡白雲沒。英豪衰艸縈。春風扇帆席。璧月麗軒楹。俯仰感傷際。錦囊紛有盈。朝窗一回咏。兩腋風忽生。吾親少孤貧。慕學未能成。碩果不食報。庶在吾弟兄。吾鈍方日邁。爾才宜月征。無令議論者。以我爲私情。</text>
<title>寧齋大夫以九月十四日。與二弟及隣人。乘月遊船頭堤歸家。拈韵二十四字。分屬京鄕諸同人。而屬余者我字長短句也。</title>,<text>謂公意已衰。乃有新詞能起我。讀之未終篇。茫然身已煙際墮。海波秋老天地回。摩山出沒靑只麽。連林落葉下如雨。日夕沙邊雁影拖。此時一輪明月飛來不待呼。大光盈海小光盈船舸。寒烟千里白如綿。蛟龍起舞長風簸。知公到此閉門堅臥無一可。呼朋挈弟杖橫荷。船頭一字堤。捍浪勢駊騀。潮落雖違泛。地偏且成坐。解事有野人。餉酒兼殽菓。殽鷄氣蒸雲。菓柿紅似火。一飮還一嚼。勝事沈沈夥。三更已過月欲西。徊徨變容筵右左。歸來更酌惜淸光。分寸不敢惰。詩思如篆烟。空中飄婀娜。公於是時世間萬物。何翅視蜾蠃。憶昔從公漢京裏。一時勝選傾靑瑣。南山亭子花如海。春風吹落葳蕤鎖。淳于飮酒每一石。夢得探珠凡幾顆。驚風刦雨八九年。欲尋此事在阿那。我轉窮山虎豹叢。索然一倍思切磋。公時荐抱蓼莪憂。世趣兼之成坎坷。獨將塵刹向遺經。彈壓萬言求一妥。神光長照太乙藜。世緣都忘如來果。蕭瑟千秋萬古想。海之汪茫山磊坷。何期今日捲帷地。明月正照黃花朶。隨緣又現才子身。老氣驚如披甲頗。咳唾隨風飄四方。親朋誰不奮痿跛。嗟乎謂公非好吟。我耳何以彷彿聞皷柁。謂公是好吟。公亦何以不與重華賡惰脞。</text>
<title>在都日。與安東人金聽山 冕秀 同舍甚懽。臨別君索詩勤。歸後有寄。</title>,<text>我昔南遊渡洛東。遠思兩白 太白小白二山 虛無中。雲錦屛風映碧海。靈芝怪獸黃金宮。歸心日忙不得到。遺恨渺渺盈秋風。今來相逢太白客。如見萬仞當晴空。分精奪骨是也非。鬚眉颯颯隔燈紅。君言生來學詞賦。屢試不利緣屯蒙。無心抱書向光範。有夢採丹隨葛洪。一藝不錄聖世恥。誰將此語聞諸公。</text>
<title>挽李惕士 象元 丈人</title>,<text>昔公見我秋琴傳。謂堪磊落編國史。豈我敢貪齒牙譽。人生實難得知己。金丹遲遲日月去。此言欲答公不竢。知公神淡如古井。家學靑箱世襲美。鐵硯磨穿不見功。何曾抱刺朱門裏。春草騰笑袍色靑。夜虹銷沉劍光紫。高風逸韻今也亡。春目望望極千里。</text>
<title>次韓溫齋 敎學 水仙花韻</title>,<text>名花來萬里。辛苦奈君何。根凈能無着。香淸不在多。惱餘江入夢。歡處月當歌。門戶羅浮近。時看縞袂過。						仙娥淪落後。烟水恨如何。渺渺誰相待。姍姍子已多。雲君投玉佩。江女罷 杜詩。龍伯國人罷釣鼇。 菱歌。韓掾三生約。傍窺定幾過。						好花遲更好。夜夜奈思何。洛水歡娛隔。瑤池道路多。纔濃千日酒。催送兩頭歌。昏曉銅甁水。勞君麈手過。						正欲分明接。無如怨恨何。洗肌嫌海淺。舞掌怕風多。感此靑霞帔。隣君白雪歌。臘樽明月夜。不憚遠相過。						萍草雖同跡。天花竟謂何。春江生氣遠。凍石暗跫多。實愛霓裳舞。虛譽白紵歌。酒闌回綺席。珍重上仙過。						素衣黃作裏。奇服義云何。綺陌牽情少。寒波賦命多。銀河隨織杼。苕霅傍漁歌。蜂蝶休相認。三春已睡過。</text>
<title>贈林荊山有瑞 圭永</title>,<text>我聞上帝之臣有一翁。萬年玉色凌泠風。盤餐蟠桃與火棗。居處銀闕連金宮。因何能致此富貴。從前飽喫糞穢蟲。林生有母不能養。輟書投身商賈中。咄哉十事九折辱。不如白粲城朝 韓人以朝代旦。避御名也。 舂。林生且莫狂奔去。安見喫蟲得道非英雄。</text>
<title>六月十五日。應成均進士榜作。</title>,<text>不思將相不思仙。傲兀文章四十年。今日微名猶是幸。何曾辛苦事懷鉛。</text>
<title>烏悲篇</title>,<text>烏生十一子。哺之口盡瘏。生成未半且將孤。中有一子好游衍。遠之四溟復五湖。頗亦自矜黑羽衣。攬結鳳凰爲侶徒。思將玉山禾。反哺效至愚。其禾苦難熟。於焉日月徂。秋風含穗提提返。父烏獨在無母烏。其烏腸斷復腸斷。繞林啞啞空煩呼。皇天高高聲不達。厚地茫茫聽亦無。烏乎烏乎懵孝理。縱欲悔之曷追乎。</text>
<title>先墓焚黃 二首</title>,<text>六代祖僉知公墓						風水千年地。仁人得所藏。花開魂氣暖。松老骨脂香。孝友存潛德。詩書啓後光。微榮兼晼晩。何以報幽堂。						曾祖惺齋公墓						七擧成均竟不諧。百年泉下怨空埋。魂遊定在乾淸殿。親見孱孫謝白牌。</text>
<title>具錦坡丈人 濟魯 挽</title>,<text>昔我頌錦翁。以子樂融融。今我來哭翁。翁竟以樂終。形骸有聚散。所樂無壞空。矧在孝子身。薪火傳無窮。我方悟此理。高歌暮山中。哀禽忽何意。引頸啼靑楓。</text>
<title>送李二松 鶴遠 之金川</title>,<text>明珠淪沒奈君何。旅食京華歲月多。今日有誰篘酒待。又衝寒雨向關河。</text>
<title>次韻題朴壺山楓林書社</title>,<text>聞君誓墓守一床。新開精舍依崇岡。寒暄久失北風便。氣色但覘南斗傍。巾角礙花草樹邃。書聲浮水江湖長。我今陳根日醜朽。安得不羡幽蘭芳。</text>
<title>送朴謙谷 殷植 歸三登寓居</title>,<text>久矣王風墜。荒途莽莽榛。多君能抗志。要我共扶輪。薄笨辭名輩。連環夢老親。何當聯袂去。醉弄鶴樓春。</text>
<title>悼趙判書 康夏○公歿於京第。旣葬返魂于楊根江舍。</title>,<text>洌江江水去何之。嗚咽聲含擧國悲。四海淸標元禮御。萬人遺愛峴山碑。金甌正擬他年卜。玉樹誰令一夕萎。無限時憂埋不得。春來墳草共葳蕤。						多愧蒙掄貢擧場。何曾平昔覿顔光。誰傳翠羽生南國。剩喜春暉報北堂。故宅鎖深花寂寂。空江望極樹蒼蒼。此身未省歸依處。何日霓旌下大荒。</text>
<title>次雲養公沔川謫中韵</title>,<text>江湖流落幾經春。北斗歸魂阻瘴塵。衣袂芙蓉愁晩暮。盤餐杞菊耐淸貧。華藏寺裏楓如錦。季直樽前月似人。好事卽今何處續。蒲觴孤引悵佳辰。</text>
<title>贈人</title>,<text>咸山天下雄。厥產多壯士。桓桓靑海伯。餘風五百禩。左手搏猛虎。右手落飛雉。夫君生其間。婉如好女子。秉心無襮衷。愛物存終始。譬彼叢松柏。忽見孤蘭芷。鮮娟當初日。搖裊傍淸泚。何當移厥根。置我碧瀾水。</text>
<title>贈李蘭垞 琦</title>,<text>老輩風流歇。如君得實難。編詩何必富。造妙却無端。潔體蘭蓀佩。淸脾苜蓿盤。泯然斤堊契。良足此生懽。</text>
<title>賦雪中梅</title>,<text>欲問梅安否。江天雪四圍。正令深沒樹。能瘦不能肥。</text>
<title>徐漢山判書挽 三首</title>,<text>河岳鍾英氣。風霜聳直臣。晩生眞有幸。及見老成人。						世上兒童走。田間日月長。溪堂閑睡睫。一合遂茫茫。						弱歲吟滕閣。泠然一席風。自慚非賈誼。高價索吳公。公之留守開城也。擢余解元。時余年爲十九。</text>
<title>聞寧齋承旨遇赦喜賦。時寧齋言事謫寶城逾年矣。</title>,<text>先生自老江南岸。赦書飛落何天風。一時門下諸區册。滿案羣書講未終。離亭相送如雲集。酒悲笛怨盈春空。我謂諸生休若此。朝端日盻勞羣公。且歸求公山海際。篁吟潮響皆談叢。</text>
<title>六月十五日夜月極明。有人在溪東吹笛極工。</title>,<text>不關鬢際動蚊雷。行破中庭雨後苔。解事何人能奏笛。碧天無際月徘徊。						炎雲四决似崩洪。萬里靑天卵色空。鐵笛千聲吹月去。不勞林外動長風。						月北欄干露氣遍。月東籬落匏花香。只道門臨溪側畔。不知家在鏡中央。						人間飢火日相煎。夢想蓬萊辟穀仙。烟海空濛三萬里。乘風前去月如船。						昨夜蝦蟆海上來。騰騰殺氣近瑤臺。刳腸安得衝星劍。心折盧家老秀才。時日本人。以兵據京城南山。						萬斛金波直下傾。紛紛殘暑洗將平。誰言端正嫦娥面。獨占中秋第一名。						積雨星河一倍深。金盤千洗放天心。嫦娥定被羣仙笑。狡獪才情老不禁。						溪上人歸斷笛聲。當空逾覺月橫行。迢迢榻勢風扶起。拂拂籬香桂化生。						空樂仙歸白玉京。惟餘庭樹影交橫。安能捨汝交橫影。赤脚仙仙踏到明。</text>
<title>八月望夜。黃江江舍。同韓 南敎 玩月。</title>,<text>黃江烟水拍天流。萬里淸光月半秋。還是亂離非惡事。好驅人上仲宣樓。</text>
<title>九月十二日。除議政府主事。謝恩之明日。直宿府中。賦呈金道園相公 弘集。</title>,<text>畫省鳳闕東。祥雲宿庭𥐗。單床夢易醒。迢迢遠雞起。寒風轉廊葉。斜月瞰塘水。百感忽中來。轉輾枕屢徙。如何大丞相。疑我天下士。輕將金櫃籍。勸續蘭臺史。遠乏董狐忠。近無子長技。微蚊難負山。腐鼠敢眩市。因嗟賦命凉。有如寒女子。晩入夫家門。又値運中否。姑嫜日顰眉。何以供歡喜。惟有耿耿心。柏舟以爲矢。</text>
<title>鳳皇</title>,<text>鳳皇有八翮。常愛騫靑空。靑空無竹實。爾腸何以充。不如學烏子。下啄野田中。仍得哺厥母。歸飛聲和融。</text>
<title>讀李承旨 南珪 疏 三首</title>,<text>百念徘徊坐雪晨。紛紛倒笏此何辰。感君辛苦胡銓義。又就南朝第一人。						別來忽忽四經年。刺眼文章好着鞭。讀到十回猶未厭。連宵風雪竹爐邊。						幾向南豐拜瓣香。江河流水古今長。未妨室有操戈客。傳語摩山李侍郞。指寧齋</text>
<title>乙未元朝。與弟性天上壽家君。兼呈梁同知丈人 在渡。</title>,<text>人間父子亦無限。我生偏蒙天地造。米鹽甕盎夢不知。行年四十靑箱抱。金丹消息苦遲遲。兒纔欲報親已老。强披烏帽出風塵。上士聞之或笑倒。五鼎雖非孟氏養。三悔庶免臯生槁。歲時歸寧拜北堂。早有阿弟來東陽。呱呱女已繞母裳。解橐銀錢爛光彩。買猪賒酒陳壺觴。大人愁顔爲一破。滿山艸木回春芳。回思往年家運厄。入門四顧如滄桑。東來氛祲又何惡。骨肉分飛天一方。李生情表不忍讀。子美七歌歌正長。人生萬事皆天定。一物何敢煩嗟傷。但願自今以往邦基再鞏固。吾家亦復臻少康。竈陘日再煬。夢報熊羆祥。大人年年飮此酒。侯誰在座孝友同知梁。</text>
<title>贈別朴正郞茂原 守林。兼示朴柏堂林 龍基 諸友。</title>,<text>平遠堂 正郞所居 中十載情。風流四座眼俱靑。花間月到千金夜。畫裏蘭搖幾疊屛。正郞嘗作屛。乞畫蘭於柏堂。仍請余題品。 新別似星都各散。舊恩如酒獨難醒。轉蓬又向京華去。橫笛憑君空外聽。</text>
<title>上魚一齋判書 允中</title>,<text>華岳崢嶸見橫隼。屈蟠籌策鎭東維。諸公涕淚新亭席。江左夷吾定是誰。						一握牙籌活萬民。公時爲度支部大臣 幾回危論動楓宸。侍臣莫怪天顔瘦。今世韓休有替人。						娘嬛仙府近星辰。賤子何緣得致身。染筆不愁無好料。知公第幾史中人。						龍爭虎鬬五洲中。長短情形古不同。笑我向來遲見事。雕虫强欲算英雄。</text>
<title>韓生 承履 新任度支部主事。有贈。</title>,<text>可憐張緖柳。又作狄公花。幸把華年惜。香名策漢家。君年今二十一。風儀淸美。兼有文算。爲度支大臣魚公所辟。</text>
<title>賦兪矩堂 吉濬 紫騮馬</title>,<text>兪公右手草章程。左握馬銜誇向我。其馬紫騮骨法悍。四蹄獵獵生風火。廣庭雨洗春日晴。三鬃剪罷隨風鳴。短衣結束突馳騁。崑崙奴子紛駭瞠。兪公精神滿一腹。靑年破浪遊環瀛。歸來世事日轉異。殘局整頓須豪英。錢郞枕鈴此何時。子房假箸謀貴成。會看鞭末卷風雨。走入雲臺圖裏去。</text>
<title>七月十六夜。開國慶節宴。望幸作。</title>,<text>太液池邊夜宴香。紅燈碧月鬪輝光。微躬愧似鯈魚侶。憑仗荷花近玉床。</text>
<title>夢光濂</title>,<text>文字琴絃絶。悠悠歲幾回。不知吾已忘。却入夢中來。</text>
<title>大行王后挽章 時余任輓章製述官</title>,<text>九門風雨泣靈神。鸞馭飄然棄萬民。天上夢遊知未饜。世間傳說恐非眞。鏡心月墮長廊夜。翣面雲流古郭春。蟣虱小臣猶不死。濡毫强欲學書麟。</text>
<title>投劾作</title>,<text>是歲七月。澤榮爲學部大臣申公 箕善。序其所著儒學經緯。其書旣印行。泰西敎徒之在本國者。見書有譏斥西敎語。胥怒以噪。上聞而悶之。諭申公辭職以退。而幷及于澤榮。盖以是謝敎徒也。有詩自嘲。						陸沉身世托 余時爲中樞院參書官。 中樞。筆墨閑緣袖漫烏。隣嘖如何來分外。敎人錯喚聖人徒。</text>
<title>舟發禮成江。至幸州。</title>,<text>三峰蒼翠落篷頭。漢口風烟一望收。金浦人家紅樹暮。杏洲 幸州別稱 兵壘白雲秋。船燈漸與疎星出。村杵遙將冷葉流。唱徹離騷誰解聽。龍吟鴈噭滿江愁。</text>
<title>朝發幸州。至楊花渡。</title>,<text>江村歷歷黃垂柳。江日暾暾紅散霞。漢口西來三十里。傷心江色最楊花。						江天東去景紛紛。烏石龍山各幾分。正在楊花津上望。樓臺如海舶如雲。</text>
<title>代人和日本人米溪咏殘螢</title>,<text>日月不爲大。殘螢不爲小。請除分別心。與我遊天表。</text>
<title>赴洪蘭坡丈人 時模 招限韵</title>,<text>素山諸老去飄然。北社風流杳舊緣。爲問丈人龜息地。公時年八十 何如華表鶴歸年。花香永日來吟侶。雲氣中堂掛畫仙。願借黃庭餘訣得。不敎霜雪到儂顚。</text>
<title>石湖李公 載完 與諸公會飮太古亭見招</title>,<text>桃花梨花相映開。杏花已落深沒履。如烟如霧復何物。新柳靑靑窺淺水。風光引我入深林。背山有一孤亭子。當年仙老 金相仙源 卜此居。羣書朗讀千岩裏。晩年大節動乾坤。江都之事書國史。乃知君子有素定。炎熱肯趨五侯里。今日諸公文字飮。紅裙不用東山妓。拍肩直追樵採叟。倒屣急迎寒畯士。登高攬景徘徊際。仰懷仙老三百禩。此意泠然亦古人。鯫生敢不執鞭弭。</text>
<title>城南燕巢亭。同諸公限韵。</title>,<text>宿約分明不待招。城南風日此逍遙。絳桃綠李三千樹。細水平蕪第幾橋。身似斷蓬根未着。詩如古劍鍔全銷。諸公相愛知何意。錯把衰容認宋朝。</text>
<title>重陽日雨中。寄張祀丞謝其子分贈菊花。</title>,<text>西家無菊長怊悵。菊賤東家亂臥泥。却乞一根入盆去。滿堂風露夜凄凄。						先生愛菊千本少。阿戎好施百本輕。何似范家佳子弟。麥舟一笑與曼卿。						兩家黃花各自詫。兩家吟興誰少多。今日重陽看又至。滿城風雨奈歡何。</text>
<title>夜雪赴李杞人 康夏 招。用車字共賦。</title>,<text>晝天灑已密。入夜來仍疎。佳哉今日雪。丈尺定何如。蒼蒼松髭變。融融溪腹虛。皓然四望地。淸越正愁余。此時思君切。况乃得緘書。入門但相笑。明燈如月噓。噉麵味誰似。擘箋情更舒。興來不可輟。吟到鷄鳴初。問君作何官。玉帳典兵車。何當乘此雪。萬馬馳狼居。金戈喋胡血。笑入麒麟圖。</text>
<title>金翠堂判書 晩植 挽</title>,<text>眼光忽與床梅落。魂氣長隨霄鶴飛。誰識玉皇香案吏。塵緣曾悞絆朝衣。						末世頹波莫挽回。虎而冠者競喧豗。西京篤厚千秋史。似此公卿那得來。						自信平生藝事奇。燕翁遺集快鑱梨。當時不有吾公賞。一字如何敢措辭。													翠堂公。朴燕岩先生之外孫也。去年余與金茂園承旨 敎獻 同謀刊燕岩集也。以其事告公。公欣且慨曰。吾之所當爲者。而君爲之也。吾雖力薄。當助一二。及開印時。余不欲居校選之名。又以告。公憮然大不可曰。如此。此書將何以見信也。子若竟以此執之。吾亦不願與此事。余感激止之。公之忠實長厚之風流。卽此一事。亦可見矣。爰記于此。幷使人知右詩所言之事實。</text>
<title>同諸公餞春于翠雲亭限韵</title>,<text>聲聲鶗鴂報殘春。驚起文園病裏身。流例已曾經幾曆。感情猶似送行人。東風笛怨樓臺晩。細雨鶯飛草樹新。得句欲題還悵望。浮雲暮色不勝嚬。</text>
<title>孫女出閣有期感賦</title>,<text>自吾喪汝父。忍淚今十年。汝長已及嫁。曷不重纏綿。入門若異世。雙淚流漣漣。白日爲慘淡。悲風來自天。拭淚摩汝頂。祝汝長壽年。汝貌旣肖父。汝才且亦然。苟能傳血脉。何必男獨賢。以茲慰汝父。勿使嘆重泉。楚楚林有瑞。才譽衆所憐。是生寧馨兒。眼光炯靑蓮。誓與我相好。約婚方戒涓。東市買文錦。西市買花鈿。鴛鴦七十二。桂樹團庭前。汝往信得所。吾悲可少蠲。但願汝長命。如彼錮南山。</text>
<title>李石村座上。贈尹愚堂 喜求。</title>,<text>愚堂偸食王母桃。天風謫來淸漢皐。濟南雪樓思接跡。鯨魚怒蹙滄溟濤。于嗟講肆化馬廐。人事推遷如浪淘。碧梧之樹摧作薪。鳳凰側翅將安翺。唾壺擊碎歌慨慷。霜風淅瀝侵靑袍。王孫兄弟一雙玉。意氣相憐脫佩刀。爲典金龜永今夕。盈盈玉盞春酒高。誰知酣昏是醒悟。快變寒乞爲雄豪。白頭樽傍戒飮客。余自三十五歲。以病斷飮。 五更流涎空老饕。</text>
<title>七月旣望。同諸君子。舟遊鷺梁限韵。</title>,<text>海岳狂蹤久已休。靑錢無路雇扁舟。忽逢舊友同携手。直捲長江一洗愁。亂樾經霖欹岸曲。璇風扶月上雲頭。酒壚如意凉州事。明日應傳滿帝州。</text>
<title>雪後謁石湖公。得詩一首。歸後足成以獻。兼呈其弟東園學士 載崑。凡五首。</title>,<text>谷口雪初霽。滿院風颼颼。丈人但堅坐。梅花開不休。						空山松雪光。仰面公獨覽。我來橫割之。一分都不减。						丈人一世豪。爲底豪若是。二十八星辰。森羅在胸裏。						何處談文字。嗜好日遷變。公家伯季間。幸有靈光殿。						昔爲齊客瑟。今作蔡家椽。半日淸都夢。人間定幾年。</text>
<title>金玄巖 錫圭 招同石湖，東園二公及李晦觀，池松村，韓又黎，沈彌山，李杞人，兪蒼史，金茂園諸君子。分韵得獨字。</title>,<text>淸陰之孫雲錦腸。焚香早讀朝天錄。天風騰翥入金閨。明月爲佩芳蓀服。博陵范陽爾何人。僧眞不過一僮僕。近來折節爲時務。進參法衙退義塾。鷄鳴風雨拳拳誠。疾馳何暇脂其軸。歲云暮矣且少休。折簡四出招名宿。石湖先生古河間。舂容大雅淸風穆。復有其弟東園氏。黼黻皇猷帝推轂。晦觀氣凌鄭子羽。晦觀掌外部交涉文字。 松村詭托張景岳。松村時爲醫學校長。 盾鼻磨墨有又黎。又黎帶軍部職。 幾篇吟成出塞曲。古哉其人沈順興。彌山時爲順興郡守。 才如厥髯長過腹。流涎阮亭神韵體。杞人嗜好何其篤。兪郞玉樹臨風前。畫法倪黃思弟畜。法家拂士金承旨。允矣豈弟以干祿。龍鍾愧我溷文茵。以雞伴鶴豈其族。桂山洞深新雪晴。闌干北斗垂華屋。兩株盈盈梅盡開。一甕藹藹酒初熟。西方佳人歌侑觴。龍蜿鴻驚疑姓宓。亦能奮筆作畫圖。江天鳧雁飛相逐。拈韵已拚陶性情。解衣那復修邊幅。千金一刻不容放。情如春江深萬斛。曲終奏雅古所敦。可無一辭前致祝。願言諸公益自强。功名書滿南山竹。或鏗爲樂鳳凰招。或銛爲劍鯨鯢戮。今年明歲禾稼登。八域歡康歌景福。使我江邊老漁樵。欣欣不復怨幽獨。</text>
<title>訪栩蘧尹公于月波亭。道中有作。</title>,<text>萬頃寒波凍碧油。沙邊膠着幾空舟。半雲半雪蒼浪際。畫出江南第一樓。													江風卷雪亂斜暉。商店漁家半掩扉。驢背吟人寒徑去。水禽相背盡情飛。						銅狄傷心五百秋。牧翁吟處水悠悠。招魂何日留連醉。傳語風流尹海州。</text>
<title>直弘文館纂輯所作</title>,<text>宮柳微黃雨點疎。淸宵借宿玉堂虛。記曾夢侍蓬萊殿。天語丁寧戒撰書。壬寅冬。夢入侍禁中。上撫背諭曰汝其撰書。旣覺。不記書名。						瀛洲館裏列仙才。今古文章積玉堆。笑我狼毫同老禿。從他安得乞靈來。</text>
<title>同諸君子舟遊鷺梁。分韻得天字。</title>,<text>素性愛山水。如嗜昌歜然。誤墮世網內。腸胃生塵烟。支離文字業。旣脫復來纏。布衫七斤重。四體無由旋。幸哉今日會。遇合寧非天。鷺梁江色勝藍靛。和風麗日淸無邊。白雲片片和飯入。綠草茸茸映詩鮮。快哉三萬六千頃。因風一吸澆丹田。魚龍煩渴誰汝憐。</text>
<title>甲辰四月四日。同石湖，東園，朴眉皐 容大，洪硏耘 承穆，金石下 晩秀，金玄岩諸公。金茂園，李唐山 愚萬，郭怡雲 燦，尹愚堂，李芝山 煌 諸僚。自玉堂至交泰殿北園峨眉山。賞紅牡丹花。花凡六十一本。東園公勸余作歌紀之。</title>,<text>肅余與諸公。薄觀乎北宮。重重穿大內。繞出寢殿背。何處落來一片山。峨眉描就佳人顔。新綠如烟被其上。名葩參錯紛素殷。就中牡丹最傑出。六十一本紅燒天。大如玉皇絳霄上。身着黃袍朝羣仙。小如華嚴佛樓閣。金塔湧出浮雲間。雲錦之裳作底用。天孫迎郞銀浦邊。兩色之染又何法。新惺妙手千人憐。九天華露萬萬斛。催龍輸灌飛神鞭。朝洗暮沃膏委地。彷彿楊妃浴溫泉。風前烈香吹勃勃。羣蜂來嘬噎厥咽。驚飛四散如風雨。亦或打人隨倒顚。有眼眼熱不能視。有口口呀不能宣。有情情怯不能近。胡然而帝胡然天。吾聞天子之馬必千里。吾聞天子之花必牡丹。牡丹牡丹。天之生汝豈徒然。願言殫盡陽和力。長奉吾皇千萬年。</text>
<title>七月十二夜。直纂輯所作 二首。</title>,<text>嫦娥洗面出瑤宮。幾杵鐘聲幾陣風。倚徧欄干淸不寐。一身湯沐露華中。						瑟瑟風吹樹。堂堂月進天。淸光將攬取。一半化爲烟。</text>
<title>悼同庚友金 城烈 器寶</title>,<text>一生身世似寒灰。賦命如何不及才。憶昨男山冰雪巷。送余看上馬鞍來。</text>
<title>贈池雪篷 運永</title>,<text>放鶴亭前弄碧漪。林仙魂見夕陽時。浙中共道詩奇絶。爭識人奇病更奇。君甞至西湖。作放鶴亭絶句。甚佳。</text>
<title>奉和兪曲園先生 樾</title>,<text>耆舊中州已盡傾。皇天遺一老先生。春風書帶生庭好。殘夜長庚配月明。遠海幾回勞夢寐。尺書難得罄衷情。玄亭載酒他時約。預囑陽侯送棹輕。</text>
<title>尹總辦席上。贈泗川妓張瓊玉。</title>,<text>名花移種自南溟。一片嫣紅照夜明。今日若非秦弄玉。前身應是許飛瓊。						珊珊環佩響中堂。汗透輕紗半是香。樺燭不知人髮白。向前多事吐虹光。</text>
<title>九月三日。同纂輯所諸僚尹愚堂，李喬庭 範世，鄭 崙秀，李 定儀，洪 性斗 游駱山園亭。</title>,<text>東華紅塵曷不苦。抽身如决重圍來。赬楓黃菊夕氣好。怪石珍松山影開。壓座大壺絶可怕。映花羣筆何其才。四公合歡千古事。請看一片文游臺。</text>
<title>六日。自漢城挈眷出仁川。將往淸國上海。書別李茂才 範仲○三首。</title>,<text>隣居二百日。過從日三四。如何不告行。恐有臨歧淚。						君能好古文。介介兼離俗。嗟爲人棄捐。一似豐年玉。													漢北千峰曙。江南萬里秋。離亭一聲笛。風便得聞不。</text>
<title>九日發船作 二首</title>,<text>沸流城外水如藍。萬里風來興正酣。誰謂火輪獰舶子。解裝文士向江南。						東來殺氣肆陰奸。謀國何人濟此艱。落日浮雲千里色。幾回回首望三山。漢城鎭曰三角山。</text>
<title>至上海</title>,<text>屈曲船行螺殼裏。衝波樓閣萬重驕。江南到日能忘否。九月中旬第四宵。						林際春申宅在亡。江聲似罵李園鋩。當時食客三千輩。已兆如今大港場。</text>
<title>晩乘小輪船。向蘇州。</title>,<text>水割平蕪玄字流。緣堤金碧畫中浮。滿船明月憑虛夢。臥向江南第一州。</text>
<title>姑蘇懷古</title>,<text>吳王日日奈歡何。越女如花唱艶歌。未洗千年亡國耻。姑蘇城下水空多。</text>
<title>上海晤張嗇菴修撰有贈</title>,<text>吾生六十雪渾頭。萬里胡爲汗漫遊。已駕浮雲凌渤海。更隨明月到蘇州。艱難莫制袁安淚。居處將從詹尹謀。重把百年知己手。臨風暫自解煩憂。						那堪回首結交初。二十三年一夢虛。正歎眼中人已老。不知天下事何如。危機屢削藩籬勢。妙算空呈改革書。敎育知君心膽熱。英才他日總璠璵。嗇翁間建私學校于通州。</text>
<title>十月三日夜。自上海小東門。乘輪船入揚子江。</title>,<text>乘舟黃浦東。夜入萬里之長江。平生聞名此始到。貪看形勢早起開船窗。長庚芒角飛落水。依微遠樹羅旗幢。兩涯牛馬浩難辨。波濤萬鼓聲舂撞。穹龜長魚遞出沒。江妃海若紛升降。非仙非鬼蒼茫境。使人四顧心懷𢥠。神州開闢一萬古。此江長鬪千巨艭。采石功高虞舍人。阿瞞氣死周家郞。塡江髑髏腥氣沸。驚飛鳧鷺難成雙。不知天下竟何物。視如大臠塡胮肛。幷令水波失安靜。不惟世道無淳厖。况今萬國鐵輪艦。憑陵來去如徒杠。諸君籌策將安出。庚子覆轍堪椎胸。請君喚取銅將軍來敲鐵板。寫我大江東去詞一腔。</text>
<title>四日至通州大生紗廠。贈張退翁觀察 叔儼。</title>,<text>天生港口晩維舟。紅葉黃花不盡秋。千古朝歌回轍者。請看窮士到通州。						通州從此屬吾鄕。可似崧陽似漢陽。余生崧陽。自甲午以後。宦居漢京。 爲有張家好兄弟。千秋元伯一肝腸。						嗇翁席上訂交時。荀令香風一霎吹。猶記墻東橫捉椅。喉中細細讀儂詩。						江西茂績口碑成。一日拋來敝屣輕。誰識大生紗廠裏。絲絲織出好經營。</text>
<title>金平季贈詩。有老臣不作他人婦。携取妻孥下九州之語。感而謝之。</title>,<text>貞婦寧能竊美名。愧君詩寫鐵崖情。秪須認我滄江畔。捉蟹叉魚一老氓。</text>
<title>贈王少屛，諸眞長二君。</title>,<text>人生落地皆兄弟。何必區區問界疆。我逐飛雲來海道。君如明月在江鄕。軒裳共謝風塵苦。筆墨時兼橘柚香。此夜于喁無限意。鬢邊渾欲减秋霜。</text>
<title>退翁餽食物八種。兼贈女兒女學士章服新制一襲。作此謝之。</title>,<text>退菴先生相贈心。唐家溪水千尺深。滄江居士不謝意。蠟梅無言翳凍林。細君拆封紙。未下一箸先啓齒。稚女學穿衣。僊僊欲舞燈影裏。遂令兩老之襟裾。一時漏洩無遺餘。笑哉兒女智。古人宜不謀及渠。</text>
<title>追感本國十月之事</title>,<text>半夜狂風海上來。玄冬霹靂漢城摧。朝衣鬼泣嵇公血。趙相秉世，閔判書泳煥皆自裁。 犀甲天慳范蠡才。爐底死灰心共冷。天涯芳草首難回。蘭成識字知何用。空賦江南一段哀。</text>
<title>月夜步河岸。懷江易園 謙。</title>,<text>東林素月高。林影渡河水。中有如玉人。攤書深竹裏。直欲因風呼。扣舷同咏史。忽復迷近遠。冥濛白烟起。</text>
<title>同王少屛游奎星樓</title>,<text>奎星樓閣秋水中。夕陽金碧浮玲瓏。我來遲 仄 渡立良久。一片閑恨盈虛空。亦旣渡矣恨何在。層軒直上觀覽窮。黃柳蕭蕭敗荷亂。蘆花得意開西風。狼山當簷秋更碧。鐘聲塔影來空濛。乍暗乍明光不定。非繪非綉才何工。錢塘西湖爾虛譽。洞庭且莫誇鉅雄。朱衣之神宅其內。擧子乞哀香火紅。卽今科擧雖已廢。亭名依舊誇其功。同來幸有王夫子。一生懷抱能淸通。欲令黃鶴上天訴。銀河傾洗塵垢蒙。王指果然亭扁。笑其名陋。 此樓益復摩雲漢。萬年明月棲簾櫳。</text>
<title>謝吳生見訪。吳卽乙巳至通州時。同宿於舟中者也。</title>,<text>我昔挈妻子。夜渡揚子津。得君共一舸。有似通家親。平明各相別。飄若風中塵。豈意此剝啄。殷勤復殷勤。傾家一失喜。笑語驚比隣。千秋張范輩。本是新知人。非新安有舊。未可輕其新。所以如來氏。多事談桑因。我家東北隅。高柳蔭河身。君舟可以繫。勿憚來頻頻。</text>
<title>正月。第四子生。名曰光續。志喜示室人。</title>,<text>白頭孤影歎身家。一日麒麟自釋迦。笑道春風中國別。解吹枯樹綴新花。						感卿鐵石做心肝。萬里同舟碧海漫。豈料一重皮膜裏。又能藏得謝家蘭。						文章不及一囊錢。况復如今世好遷。一語卿卿須領取。不將宗武望兒邊。</text>
<title>挽曲園先生</title>,<text>余於乙巳春。聞兪曲園先生負儒林峻望。致書通志。至九月中。自滬至蘇州謁之。先生時年八十有五。以病謝客久矣。聞余至。扶杖出見。見其體短面圓。神氣精緊。只似五六十歲人。殆天縱也。筆談有頃。余出詩文稿請序。先生許之。及余辭歸滬而序文至。則距請不過五六日。盖其年已極隆。而精力之不衰者如此。而序中所論所賞。多有令人感動者。實余文字遊世以來數十年。所不幾値者也。今聞其喪。能不悲哉。茲述古體一篇書諸帛。致于其孫翰林陛雲甫。使之代讀靈前而達區區之衷焉。						滌生已遠摯父亡。公又何遽歸雲鄕。中州古道日廢落。異言新學來相攘。不有尊宿扶天柱。後人何從知朔羊。公雖釋褐甘中廢。百年矻矻披靑箱。鄭王箋注紛避舍。西京小學尤勁强。餘波泛濫入聲律。直追白傅升其堂。惟愛平步中規矩。何曾作色爲矜莊。東韓小子昔何幸。秋風一棹趍門牆。感公耄病扶杖出。砉然啓戶飛神光。精神滿腹玉其色。偓佺骨體凝芬香。事奇願滿還自訝。如罷淸都夢一場。覊踪匏繫苦難解。一年隔水勞相望。何來匈信忽到耳。再撫往塵涕沾裳。惟公樹立自不朽。永與江水流湯湯。世間縱有求備議。彼哉拒轍哀螳蜋。知公浩浩欣凌擧。獨我落落愁彷徨。贈言 公贈余有詩二及稿序一。 雒誦不忍掇。篋中夜夜丹虹長。</text>
<title>書徐淡廬扇</title>,<text>浩浩乾坤內。吾曹有兩身。願言如此扇。一紙一霜筠。</text>
<title>伏聞皇上內禪。感賦。</title>,<text>太息東天事。神堯讓至尊。雙懸雖日月。再整詎乾坤。黃繖愁雲色。靑班泣雨痕。小臣今至此。何以拜修門。</text>
<title>賀退翁病愈</title>,<text>少屛來傳退翁疾。初聞五體驚戰栗。吾人相依類唇齒。安見唇亡齒能熱。徐徐推理自語心。翁無夭法當享耋。果然妄語亦能中。使者走報刀圭撤。夜叉退歸風振扉。道韞喜舞花盈室。由糜至粥粥至飯。鳩戒明明食宜節。唐溪八月月漸團。桂子荷香交拂拂。翁舟婆娑更何如。病起全勝無病日。</text>
<title>題嗇翁詩卷</title>,<text>嗇翁二十成文章。麗詞字字生風霜。謂我賞音笑相示。讀過三日牙猶香。朱絃疏越久寂寞。俗兒所操皆折楊。天人電目覻道破。身着天衣入天閶。敷爲雲霞絢空宇。斂如菽粟儲太倉。躋攀分寸不肯下。選人門戶唐人墻。如何一朝霜雪劍。割斷視同諸業障。爲是軒皇好舊物。有物欲呑下其腸。五丁斧破開巖壁。夷吾腕折籌農商。衝波逆浪十寒暑。以身不難橫呂梁。迢迢萬里尙一亭。三千廣釣遲登魴。故山何日勞筋息。偶從鼠跡發書箱。心血斑斑紙如濕。人生有情能盡忘。分編紀事當自序。星珠月璧交輝光。侯桓奮筆爭來寫。宗武見之雀躍狂。曼君履平已宿草。惟君太白餘晨芒。風雅扶輪向來事。只應回首一慨慷。文章在人君不短。功業在天君不長。天人短長孰能究。爲君拂劍孤彷徨。</text>
<title>訪周晉琦 曾錦 不遇。留題 二首。</title>,<text>穿甓緣墻映竹籬。紛紛花發一千枝。主人去飮誰家酒。老客來看斜日時。可愛鄭莊能禮士。自知蘇軾怕爲師。君數昨謂余曰。吾當師事公故云。 當秋身似蒹葭敗。玉樹前頭轉益悲。						文章紅石 君從祖 古家園。尙有平泉好子孫。桂樹靑靑猶映券。君宅中有桂樹。紅石本爲桂而貿是宅。 靈芝煜煜豈無根。原明舊譽忘茶肆。陶令新辭戀菊樽。君時以優貢得候選縣丞。旣而棄之。 繞徧秋花君不見。一庭微雨早黃昏。</text>
<title>余四十歲前。白川黃衣山人安聖文 興濬 爲余算命。其後二三十年之間。所算皆中。而其曰晩境甚亂者。尤切中於今日之所遇。而安已死久矣。感而作此。兼以致悼。</title>,<text>黃山安道人。無目而能睹。腹裏子平書。六丁那得取。安儒家子。五歲失明而能讀經史。 末路逢陽九。身如葉轉風。笑君能識病。藥石竟何功。</text>
<title>游狼山</title>,<text>名山一片落蒼茫。空際翩翩舞鳳凰。江水倒開孤壁影。海天吹散瑞霞光。梵王宮殿黃金賤。烈士衣冠碧草香。山有駱賓王及文文山部將金應之墓。 林魈倘憐吾憊否。危欄千尺怕彷徨。</text>
<title>嗇菴徐夫人挽</title>,<text>我甞代人婦。身世思其當。但可以夫貴。不可後夫亡。嗟嗟徐夫人。得此奄雲鄕。聞昔與夫子。牛衣泣糟糠。鸘裘親浣濯。十指當冰霜。天道竟不爽。封典膺煌煌。千車有吊客。萬字有挽章。如此死何恨。庶幾永安康。側聞夫人腹。丈夫以爲量。妙契夫子志。傾奩開學堂。秦風千載意。慷慨同袍裳。靈丹未伏火。衆陰猶剝床。無乃此一段。泉底未盡忘。近爲夫子痛。遠爲時世傷。</text>
<title>囑退翁書聯。久而未得。以詩促之。</title>,<text>退翁兄弟珊瑚筆。側理千家漲墨瀾。優劣世人休强辨。推梨讓棗尙童歡。													眞筋古骨格沉蒼。千歲松枝舞雪霜。若使中堂安一裱。不須明月照流黃。</text>
<title>贈李司馬</title>,<text>詩人古李杜。兩情如芝蘭。忘其極相異。結以極相懽。奈何後世士。就作優劣看。或抑藏九地。或抗升巑岏。問其所以然。目眯膈不寬。欲將風雅頌。强分屨與冠。李君年二十。靑天乘鳳鸞。珠光驪海潤。劍氣牛躔寒。餘情轉橫激。寶瑟娛邯鄲。吐爲哀姸句。徐庾與作團。一朝把我詩。謂言不可刊。跛鼎詡周寶。弊衣驚漢官。余豈敢當此。子實非腐酸。硜硜去俗弊。浩浩趨遐觀。從茲千萬里。前道極有盤。更聞君近業。新學嚼熊丸。爲是陽九會。同胞遘艱難。何日文武火。鼎裏收金丹。賈誼登前席。月支繫歸鞍。近繼文忠相。君爲李公鴻章從孫。 遠笑拿破崙。萬人傳詩賦。一字絹一端。</text>
<title>楊花園夜宴。題妓素秋扇。</title>,<text>倐忽靑春變素秋。流光不貸最紅樓。娘家已領秋風味。可有秋來再作愁。</text>
<title>遙壽本生從兄主事君回甲</title>,<text>昨夢渡黃海。與兄同飮酒。覺來月掛窗。依然杯在手。我家孝友風。靈光兄獨有。皇天降報應。雖貧祉能厚。三兒森似竹。產育盈左右。季也尤騫騰。弱冠宦內部。第三子現爲內部主事。 俸錢若干圓。持歸以稱壽。焉能揮手止。自然解顔受。兄今已回甲。弟亦五十九。前途兩無幾。墳墓宜共守。胡然各萬里。四見霜打柳。此事有鬼神。置之勿開口。但願吾賢兄。在世長且久。爲蓍復爲龜。家事决休咎。亦或見邦運。一夕醒鶉首。因風祝向空。冷雲爲飛走。</text>
<title>寄嗇翁 四首</title>,<text>開天新學說南通。萬甲經綸在養蒙。一例司勛籌澤潞。古來詞客是英雄。						已將事業付荒烟。故國滄桑幾變遷。却是小詩成一讖。擔簦果向馬蹄前。前贈君詩。有擔簦之語。						區區陸氏辨亡悲。東史丹黃兩載時。感激癸年徽號事。三綱論斷賴君詩。指君詩春秋義與孝經符之句。													江南魚稻史公編。流却千秋讀者涎。暮境因誰來飽喫。不應麻飯獨仙緣。</text>
<title>金陵 二首</title>,<text>綠錦江流萬里長。鍾山飛舞闢天閶。江山如此甘分割。笑殺孫家第二郞。						北風衰淚吊春申。更向金陵放眼新。山勢盤回三匝堞。江流明滅六朝人。周郞雄畧波猶怒。陳主纖歌樹已薪。愁殺數行城下柳。含霜戴雪傍遺民。</text>
<title>望揚州</title>,<text>隔水寒蕪一望悠。依微城郭是揚州。怱怱未問瓜洲渡。烟月秪應笑不休。</text>
<title>焦山</title>,<text>長江龍子渴喉煩。吸盡南邊水一灣。好是古今伸屈事。焦山無限笑金山。異時金山名過於焦山。今則江水北傾。金屬于陸。而焦獨擅勝。</text>
<title>贈嚴幾道 復○三首</title>,<text>誰將漢宋作經師。學術如今又轉移。黃浦夜來江鬼哭。一編天演譯成時。						陽春高調獨徘徊。樵笛山歌哂俗才。太息汝綸歸宿草。如今誰復序君來。君自言吳摯父死後無請序處。													杜陵律髓寸心知。跋浪鯨魚變態奇。可笑驪黃時輩眼。欲將文筆掩歌詩。						附和詩 幾道						避地金通政。能詩舊有聲。濕灰悲故國。泛梗薄餘生。筆削精靈聚。文章性命輕。江南春水長。魂斷庾蘭成。						萍水論交地。艱難遇此才。異同空李杜。用君詩語 詞賦逼鄒枚。歸國梅花笑。傾山瀑布來。五字卽君詩 中原自神聖。回首有餘哀。</text>
<title>余居通州數年。而衰朽之故。不能通語。尤昧於俗忌。嘗與一老人筆談。犯其忌。老人怒而絶之。及老人沒。其子請挽。作此應之。</title>,<text>我嘗得罪於碧翁。罡風一日辭瑤宮。衆人呼牛或呼馬。卑田地獄纏繞叢。肉身解脫苦無術。幾回哀乞東園公。君憐示以絶交法。苦苦如啖三尸蟲。使我超入不二門。懸崖撒手誇英雄。君今大歸亦此法。絶交絶生其義同。寄語世人莫漫吊。一聲霹靂棺應空。</text>
<title>二月二十二日。作回國之行。明日宿天生港躉船。傅進士 壽慈 餽玫瑰酒四甁。戲作長句謝之。</title>,<text>道逢麴車魂已醉。况乃眞飮葡萄觶。此生口福薄如紙。金高南山無酒値。船窻剝啄聲若摧。坌入靑州四從事。茭繩重重午束之。粉箋靑寫玫瑰字。斟量氣奪長江寬。醞釀法自麻仙秘。先生愛我一如斯。何論飮戶知與未。昔有齊國淳于生。雄擅千秋飮者名。當其得意飮一石。快如吸海千里鯨。噫彼一石我知矣。猶夫鬼神享禋精。掀鼻先嗅薰薰氣。斂唇繼作砉砉聲。我用此法再拜謝。江龍起舞江月明。</text>
<title>西湖</title>,<text>春風飛舸到杭城。河草靑靑向我生。苦憶西湖眠未得。船窗兀坐數鷄聲。						一片相思四十年。湖光始此照華顚。鼻根桂子荷花氣。不到秋風已黯然。						神仙樓閣水之濱。酒氣茶香泥殺人。游艇歸來笙管閙。湧金門上月如銀。						孤山處士出塵才。妙咏園林半樹梅。怊悵梅花無主久。春風歲歲爲誰來。</text>
<title>還國初。李素雲 源昇 爲余囑安心田 中植 寫歸來圖。仍勸余賦其事。而請權石雲 東壽 書之圖尾。</title>,<text>前年游滬瀆。今歲游西湖。泠然御風返。雲氣沾在裾。邂逅相逢心田子。酒酣爲作歸來圖。石翁握筆傍坐睨。待我詩成將疾書。倪黃倒退三十里。蘇米魂魄應驚呼。堂前風日增淸美。絳桃花笑鶯燕喜。壯觀已添瞳裏碧。奇懽又把林中臂。貪天之福古所戒。嗟余所遭無乃侈。云誰主張此好事。體素 李春英 雲孫素雲子。</text>
<title>爲栩蘧尹公。恭題御書碧樹居士亭額後。</title>,<text>尹公亭中佳樹木。龍鱗鴨脚凌靑霞。一朝天章署碧樹。使汝得此非公耶。汝當何以報公德。呵除氛祲招芳華。子孫富貴比王槐。兄弟湛樂同韋花。惟公文字是性好。肝肺槎枒生花草。漢代鯖飯世味輕。宋朝龍圖時望早。凭欄一笑向余言。可不作頌繼張老。雲間呼月照觴深。花底取露濡筆燥。豈意小臣秋扇身。復將淺技摸鴻造。榮光日與碧樹梢。化作丹虹燭蒼昊。</text>
<title>六月五日晨。潛隨登州商人紀蘭亭出仁川。薙髮作華裝。向晩同紀及諸華商登。輪船向烟台作。</title>,<text>剃殘霜髮詎須唏。一路津梁快决圍。老子關門無此事。管生遼野有同歸。城隍慘慘羣狐舞。水國冥冥獨鳥飛。泣憶來時諸骨肉。相看懽極共沾衣。						終南洌水好家居。打破如今復幾餘。晉室何人羞魏絳。秦庭無地哭包胥。池鯨蠢動風吹闕。柱鶴徘徊月滿墟。一部陽秋狂妄計。歸裝辛苦聚遺書。</text>
<title>至烟台。復本裝作。</title>,<text>髮斷明朝還復生。比他頭項亦云輕。新毛也似經燒艸。斗覺春心一倍萌。</text>
<title>海上懷嗇翁</title>,<text>憶昨東歸見東事。紇干山雀太悲酸。無人將奈危時恨。回首逾知我友難。淮議草來春寂寂。黌鐘敲去夜漫漫。知君自有天生趣。豈爲他人繪畫看。</text>
<title>蕉石山房 周晉奇所居 夜飮</title>,<text>紅燈綠酒可憐宵。筆墨魂還鄭板橋。蕉石山房額。卽鄭筆。 菊氣進來蘭氣退。一簾秋籟正蕭蕭。</text>
<title>聞義兵將安 重根 報國讎事</title>,<text>平安壯士目雙張。快殺邦讎似殺羊。未死得聞消息好。狂歌亂舞菊花傍。						海蔘港裏鶻摩空。哈爾濱頭霹火紅。多少六洲豪健客。一時匙箸落秋風。													從古何甞國不亡。纖兒一例壞金湯。但令得此撑天手。却是亡時也有光。</text>
<title>寄嚴幾道</title>,<text>憶昨長康冷舘中。高人何幸晤言同。洋洋魚躍濠梁水。霍霍蛇逃樂令弓。一代眞才惟汝在。古來知己與神通。春雲萬里滄溟路。怊悵那堪獨向東。						靑蓮華眼恣冥觀。紆曲圓方豈一端。絶學直隨時變化。文章斷說氣波瀾。著書幾下千行淚。醫世空藏九轉丹。歲色不知人已老。又催霜露敗崇蘭。						此身胡又在通州。玉露黃花倍作愁。屈子懷邦無補楚。左生收籍早辭周。五年辛苦鯨千里。萬古興亡貉一丘。惟是向君如意舞。汾河朝暮可同舟。						附幾道和詩						壘塊都消酒盞中。存亡凡楚付玄同。難求繫日繩千尺。且覔埋憂地一弓。世事了如春夢過。夜潮還與故鄕通。新年歸鴈煩相語。浿水波寒莫更東。						要眇朱絃寂寞觀。得詩何異錦千端。古原落木作秋雨。大海回飈生紫瀾。猶有風流追正始。本來窈窕惡華丹。三閭澤畔眞顦顇。未害能滋九畹蘭。						浮雲西北望神州。海水羣飛逈作愁。他日南公能說楚。當年箕子未臣周。應憐巢燕看新主。忽見江梅憶故邱。何用是非論指馬。從今不繫是虛舟。</text>
<title>寄鄭蘇堪 孝胥</title>,<text>一爐香瓣拜蘇仙。仰睨風流八百年。書債定如塵莫掃。吟情知與菊爭鮮。鞭分繞子悲前別。劍合延津喜續緣。直欲去賒江上月。雲帆側掛到君邊。</text>
<title>李小湖曉芙 禎 省墳紹興回。爲言雪中過稽山眺矚甚樂。賦贈六首。</title>,<text>君自紹興來。紹興有何好。稽山丹翠屛。被以新雪皓。						君說稽山遊。口吻雪花落。我聞稽山雪。明窗生萬壑。													千巖與萬壑。長康魂已消。何况君所遇。全山化瓊瑤。						雪山萬人看。惟君看獨別。秪緣七尺身。都是倪黃骨。						安得一笭箵。倒掛靑驢脊。踏雪鏡湖邊。大聲呼賀客。						據舷米寶晉。針葉倪雲林。二癖子能嗣。山靈豈無心。</text>
<title>得王敬菴侍講 性淳 書。喜賦。</title>,<text>揚子江邊暮景催。喜君書札忽飛來。誰言滄海連天遠。分付梅花徹夜開。天意虞淵難挽日。客愁巫峽怕登臺。殷勤獨有鍾期契。不向昆明作刦灰。						深山大澤產龍蛇。愧殺區區坎井蛙。眞定邱墳雖可戀。孤雲游學亦堪誇。崔孤雲年十二。入唐游學。 漢陽簾幕傷心燕。蜀莫園林染淚花。爲說君家家籍好。靑山一髮是瑯琊。漢瑯琊王仲。避仇居樂浪。子孫遂盛。高麗王氏或其後也。</text>
<title>寄金春皐允行 謹鏞</title>,<text>申江客子 指金東成 書中語。謂子將飛一紙書。開盡梅花書不到。白頭搔望海天虛。						夢裏崧陽路不賒。滿溪風雪到君家。剔燈不放溫翁去。一丈紅梅夜吐花。						江南六月萬重波。憶作冥鴻出網羅。感子津梁好功德。西天臥佛未爲多。余之南歸。以君所餽三十金充船費。</text>
<title>贈宋躍門 龍淵 茂才</title>,<text>昔我依劉日。勞君助濟艱。白看蒙市玉。靑喜謝公山。文賞諧絃指。君嗜文。每見余文。必收錄。 時憂共酒顔。古來才用老。休歎髩毛斑。</text>
<title>寄朴茂原</title>,<text>人生苟稱意。一日當百年。人生苟知己。一室大八埏。惟君性好我。一似三生緣。山河雖破壞。金蘭尙完全。慰我漂泊恨。速客開樽筵。懷繁語反澀。懽極悲仍纏。胡然樽未冷。又復成各天。倐忽歲華暮。積雪盈山川。門前長江水。碧瀾潮共連。兩心寄潮水。庶共勿悽然。</text>
<title>寄鄭葵園</title>,<text>珊珊詩骨鄭三郞。手把霜戈睨我墻。好屈后山爲弟子。眞如南粤作君王。													我作東丁令威。南溟君已返湘纍。如何雪涕相看日。又是江山破碎時。						秋琴已遠鳳朝亡。蕭瑟雲卿夢易堂。指嘐嘐十絶句 天寶前塵那可憶。金釵零落不成行。						同賞桃花玉洞春。一朝離淚暗沾巾。滄波萬里淸無限。獨恨風前少子眞。						詩邊境界妙玲瓏。一道虹光貫月宮。莫向世間容易說。恐敎人罵繫狂風。						漁洋夫子不絃琴。彈出松風萬古心。何物酸寒趙秋谷。談龍一筆枉相侵。</text>
<title>寄鄭茂亭承旨。用九言體。</title>,<text>茂亭魚鼈之中還謫魂。十年人事俯仰悲乾坤。會賢坊裏喬木化爲薪。春風燕子飛入誰家園。校書俸薄竈陘不能溫。舊時輕金意氣猶尙存。殘裘冷氈典鬻開一樽。箕踞大唱劃破春雲痕。其詩悲咽座客眉共掀。就中滄江賤子聲尤呑。爲是當年曾受知己恩。綴而佩之有若芳蘭蓀。孫陽顧馬冀北風雲欣。罔象搜珠赤水波窟翻。余之應進士會試也。君使其族侄三試官寅昇。誦揚于主試趙公。俾入選焉。 人生白首報恩本爲難。况今狂奔復伏淮南村。海鯨噴濤白晝變黃昏。遙望長安何處是千門。茂乎茂乎聽此三聲猿。此生終竟愧彼韓王孫。只可强顔飾出欺人言。謂是未死之前長不諼。</text>
<title>寄徐秘書丞 相勛</title>,<text>心齋尙書古淸德。一生愛才如好色。君爲長子克肖之。弓冶箕裘信不欺。嗟余得父兩世際。前後所遇何其奇。坐之元龍百尺樓。蔭以雪嶺萬歲枝。明明似月照入抱。冉冉如風吹在衣。記君疇昔飮余酒。劇談時事繼以詩。談事慷慨知無益。論詩昭曠爲暫怡。居然離別隔雲海。不知後會更何時。江邊蠟梅香撼鼻。背風空思一枝寄。</text>
<title>正月。室人欲爲小兒祈命。以義子請于退翁姬楊。退翁聞而許之。具儀如例。因命名曰光祖。望其光復祖國也。作詩紀之。</title>,<text>淮神抱送吾晩子。夙世安知非姓張。退翁置之義兒列。諒亦有說非荒唐。長命之絲繫銀鎖。西洋文錦紛衣裳。新年紅日照增彩。兩家喧譁聲滿堂。老夫一笑向妻語。兒命分明長復長。從今可以安寢寐。餉余且買鷄猪羊。獨感退翁命名意。以兒欲爲祖國光。嗟乎祖國寒心久。何日何時光復揚。</text>
<title>寄黃梅泉</title>,<text>頭流積翠落滄溟。萬里隨潮到我扃。暮境相依知幾日。舊交都盡似飛星。空山猿鶴盟逾密。匝域鯨鯢氣正腥。憶否孤歌招隱處。秋風叢桂已飄零。						歲月於君未害忙。老來詩氣益蒼蒼。翩僊轉世奎仙子。寂莫哀時杜草堂。漢北春花沾有淚。江南烟水去無梁。遙憐卯弟能知此。風雨時時慰對床。						小史經營賸淚痕。邱明羣籍載西轅。愧無身手關時運。只有文章報國恩。洌水幸曾窺皺面。江梅今又映離魂。此生壹鬱將誰語。好向浮雲數寄言。</text>
<title>和黃 瑗 季方 梅泉弟 贈詩</title>,<text>季方少年膽子龍。學兄馳突交滄江。噫嘻此言亦戲耳。吾豈挾長心實降。昔吾有弟解吟咏。鶺翼徑摧嗟失雙。羡君多病亦能健。奮筳日日兄鐘撞。慰我遠客詢風土。飄飄若將浮遠艭。副以明珠五十六。依然光怪生虛窗。豈吾隱几敢效孟。使君拜床虛禮龐。獨緣文字眉稜重。闕然久未答筆扛。卽今國事益酸齒。側耳不可聞君跫。應由錢神與相厄。畫餠終不入胮肛。嗚呼萬事皆有命。勿用惻惻煩中腔。且須揀兄好著作。蠅頭速寫暉連釭。使我洗手傳天下。虞山諸人折慢幢。錢謙益送欽使至朝鮮文。曰愼勿與高麗人作詩。高麗詩。每三字含七字意。渠所謂學東坡體者是也。盖錢偶見東詩之惡者。而不知東詩不盡如此也。</text>
<title>送金陵孫茂才輔情之濟南。作都講。</title>,<text>從古詞人例善愁。夫君能獨免覊遊。春風帆拂扶桑樹。曉日山迎濟水頭。徒爲黃金煩作賦。知非白雪强登樓。用濟南白雪樓事。 津津明瑟池邊話。頗憶東韓老客不。</text>
<title>昨夜退翁宅。同嗇翁會飯。嗇翁指食物三種約賦。朝起見其投七絶三首。何其疾也。慚而急和。</title>,<text>刀魚						中筵生戒嚴。此物滿身針。價聳味逾好。一斤過一金。						銀魚													但可盤中玩。那堪腹裏藏。春風銀燭畔。停筯一凄凉。						蚌						甘軟雖輸蛤。明珠貯腹奇。如何珠莫見。應化嗇翁詩。</text>
<title>寄李蘭谷 建芳</title>,<text>王門不肯曳塵裾。耽著淮南枕裏書。幾輩功名皆雀鼠。寥天騰擧獨鯤魚。黃生雅量波千頃。子美孤嘆雨一廬。携手同歸何日是。北風流怨滿空虛。</text>
<title>奉和李雨堂 莘田 丈人</title>,<text>酒恨詩悲六十年。夢爲黃鵠日摩天。靑山萬點江南地。何事慳君一墓田。李寄余。有竟乖埋我洞庭林之句。</text>
<title>尹 顯泰 同安 昌浩，李 鍾浩 見訪。遂與遊狼山寺一宿。尹與弟顯振寓上海。</title>,<text>禪樓高凭彩雲間。花木香中梵誦閑。萬里怒濤江入海。一聲長嘯月橫山。祖生擊楫心能壯。魯子揮戈事正艱。何日見君功業就。春風歌舞返鄕關。三君皆留心國事故云。</text>
<title>送揭秀谷 向寅 歸撫州</title>,<text>雙成別淚落連珠。惆悵黌堂棒喝虛。君曾爲通州女學校敎員。 涓市卽今爭買駿。濠梁誰與更論魚。夢層池上三年雨。語細空中一紙書。想殺衡門携幼日。滿樽松酒味何如。</text>
<title>張峰石以自挽詩屬和者數年。今始有應。</title>,<text>東家宰羔羊。朋酒祈壽考。如何君三十。自挽詩成早。知君文字工。日裁衣七寶。擧瓢向靑天。銀河欲傾倒。一片傲兀懷。王門跡如掃。罵人牙頰勍。不肯爲呑棗。以此涉亂世。安能免憂惱。腸肚陶潛饑。形容屈原槁。砉砉發長歌。茫茫寄孤抱。欲棄一切苦。北邙甘葬藁。我聞大驚之。奔走訴蒼昊。請急遣巫陽。魂氣招招好。西招至咸池。東招至蓬島。還念古至人。天游以爲道。是名曰坐馳。一心無所恅。貧富何欣戚。是非何白皁。斂才日歸鈍。收神日藏腦。百歲千秋間。童顔長不老。請君且停歌。共我斯義討。焉有大冬松。下同九秋草。</text>
<title>退翁送扇與金泥。要寫近作詩。余旣拙於書。又苦扇之難書。作此乞李曉芙代寫以歸之。</title>,<text>退翁看詩眼如月。退翁作書腕如鐵。一朝屈節乞二物。齎扇晨走奚童脚。何不念我老廢詩。何不念我書尤惡。又何不念扇書有如着屐行瓦屋。又何不念細字除非明眸書不得。執扇長歎息。良久遮面熱。雖然難終孤。不知計安出。山陰李生工細字。嗇翁法乳多年喫。急將本末述爲詩。五體投地乞書之。周易第一義。變通是吾師。不變而坐窮。豈智者所爲。請君勿深詰。且就北窗一枕招凉時。先賞筆意好。次定詩姸媸。媸固無足道。姸吾足自奇。俟君他時抖擻老氣。揮扇辦國賊。諸葛白羽謝公綠葵。與之相仲伯。我雖無力尙能踴躍。銘彼燕然石。</text>
<title>揚州陸生景騫有詩才。以貧廢著于通州。而猶不廢吟。間來見余。以月餠八爲贄。遂就月餠。賦四言詩以贈之。</title>,<text>完完月餠。君手自出。君出以餠。我取以月。一解						以餠食餠。嚼便竭焉。以月食餠。恒明恒圓。二解						明者是神。圓者是魄。神魄兩全。道之攸宅。三解						君惟市隱。所好近道。爰提斯義。助開厥腦。四解</text>
<title>庭中卽事</title>,<text>盆池折藕漫橫斜。怊悵仙香一夢賒。向晩西風無着處。就墻吹綻等閑花。</text>
<title>聞黃梅泉殉信作</title>,<text>麥秀歌終引酖巵。五更風雨泣山魑。誰知素定胸中義。已在嘐嘐十咏時。						詞垣誰復是眞才。璧月無光斗柄摧。知否賞音人獨在。靑楓江畔望魂來。						茅家處士鼠年哀。曾乞荊川染筆來。今日文成君不見。秋風吹死硯山苔。						問路頻煩折簡中。扁舟早晩到吳淞。可憐從我淮南意。却向西山二子從。</text>
<title>退翁六十壽詩</title>,<text>退翁生共菊花生。骨節秋香鍊得成。百里循聲凌漢吏。一州惇史似周更。投閑還有疲津歎。惜老方深識者情。滿目嫠憂須暫置。霞觴細與卯君傾。</text>
<title>回甲生朝</title>,<text>人間回甲亦何貴。視此冥頑偸活翁。妻子勸觴觴不進。黃花多事笑天風。						故園空有子規啼。黑祲漫天夢路迷。忍憶此身初現處。子男山下杏亭西。余所生第。在開城子男山南杏亭西偏隔墻地。</text>
<title>柬海豐府院君</title>,<text>昔年容我吐華茵。玉樹風流一片春。外戚傳中曾見否。朱綿姜被再來人。</text>
<title>贈吳翼亭</title>,<text>韓歐文筆有遺型。雙眼高懸玉尺星。問與侯官嚴進士。相望誰是漢宮邢。						半世操觚意萬重。飛騰今日得霜鐘。江南春酒知無限。爭及夫君醉殺儂。</text>
<title>周晉奇約偕游狼山。余以脚步不良。不能應。</title>,<text>萬里江窮處。名山勢特驕。天空僧影小。塔峻客魂搖。鬼誤梅詢足。虹無道士橋。望塵凝恨甚。况値月明宵。</text>
<title>送屠翰林敬山 寄 歸武進 六首</title>,<text>老墮卑田院。紛紛瓦礫投。風前知己淚。彈向古常州。													知君著書才。靑蓮佛眼具。如何向此身。忽作周郞顧。						身材六尺弱。胸海千頃寬。泛之明月艇。沉以珊瑚竿。						常州好山水。偏解產名士。莫吊惲先生。死猶生弟子。						謂我詩堪刻。囊金擲若無。風吹佳話去。一日滿江湖。						相逢是別筵。萬古傷心語。落日滿江愁。靑山帆轉處。</text>
<title>悼朴栢堂</title>,<text>吾友朴載鉉字子厚居開城。東園有二栢。故自號曰栢堂。君少涉洛閩學。好倜儻激昂之節。家素世貧。授徒以食。而未甞營財。善畫蘭。尤善飮酒。酣醉揮洒。以散牢騷。州官聞而憐之。引爲小學校副敎員數年。君與敎員不合。駡而辭去。以今年三月卒。年六十。余聞而悲之。書此以爲小傳。繫以悼詞。						聞君近益無何飮。死去都忘萬業纏。一片吾韓乾凈地。誰知卽是酒杯邊。						平生氣味任淸通。一變明經狗曲風。憶與忘形呼爾汝。黃花樽酒卅年中。余與君同結黃花社。</text>
<title>追悼徐順之</title>,<text>寶鳳之山入空碧。前產白下 尹判書淳號也。尹公書法妙絶一代。 後產徐。順之順之長不滿六尺。腹中萬卷烟海披。英華之所牣。不學自工詩。龍駒墮超母。元氣流淋漓。尤能祛俗氣。綽約冰雪肌。胡然遽厭人間世。令我踽踽思鍾期。收詩補刻耆舊集。吁嗟君豈知。</text>
<title>明瑟軒卽事</title>,<text>自闔自開風裏戶。時來時去竹間蟬。科頭裸體筠床睡。占斷池亭六月天。</text>
<title>懷李晦觀承旨</title>,<text>棄印寧愁松菊貧。綠章腔血洒楓宸。從來趙宋高宗紀。裂眦何曾見斬秦。君於統監事出之後。上疏請斬朴齊純。棄官家居。</text>
<title>懷南霞山判書 廷哲</title>,<text>人間萬事付亡羊。知遇惟公不可忘。何日朱門人海裏。大聲推薦玉華郞。公嘗於一當塗席上。以東堂科第薦余。</text>
<title>感中國義兵事 五首</title>,<text>武昌城裏一聲雷。倐忽層陰盪八垓。三百年間天帝醉。可憐今日始醒來。						寧塔山空秋復春。好歸氈帳掃埃塵。玄猿蒼鹿應相怪。一去長爲借宅人。						山羞海辱我東邦。三士空留碧血香。淸太宗降韓時。韓學士三人以斥和被執。不屈而死。 四萬萬軍今日擧。洗寃非獨爲軒皇。						龍騰虎擲萬豪英。叱落天河渰北京。箕域地靈應愧死。寥寥僅只產安生。安重根						還我河山竟未還。岳王憤血沸朱殷。知否黃陂大男子。如今還得好河山。</text>
<title>和葉石香</title>,<text>屠中混跡石香生。斫地狂歌氣未平。今日耳根應一醒。武昌城外萬鼙聲。</text>
<title>聞季弟性天以八月七日見孫慶。喜賦。</title>,<text>故園東望冷雲屯。何處春風入汝門。可但一時兄弟喜。先人今始有曾孫。						湯餠無因共飾歡。南涯北角路漫漫。何當紅綠西川錦。製送兒衣十襲看。</text>
<title>謝退翁歲饋 三首</title>,<text>歲饋年年感。今年感更新。芳鮮增一倍。爲自漢官身。													橫刀飛上馬。司令老將軍。記否前年句。燕山祝勒勛。						東溟一漂木。枝葉無生理。尙願少須臾。隔墻春色起。</text>
<title>金允行之刊吾文也。諸君子傍助者亦多。賦懷人體十一首以徧謝之。</title>,<text>白監役希文 南軾						君昔有佳子。呼我爲世尊。我豈眞世尊。訓鯉君有言。嬴博事已變。君之子世圭學古文於余。尋夭。 此意猶長存。出門望渤海。明月升金盆。月中若有人。木訥而玉溫。攬之攬不得。躑躅至朝暾。						三從弟縣監仁汝 壽榮													西園花樹。日夜狂風搖。一花飛萬里。一花附殘條。異體雖各馳。同根不曾祧。安能不念爾。一日魂九消。願言驅風伯。俾爾保芳韶。						孫主簿宜卿 錫權						昔我童子時。與君同一閈。巷中竹馬塵。上下飛不斷。君卦靜而貞。至今守舊貫。我卦動而悔。飄至長江岸。君有篤厚風。迢迢接西漢。持此往亨衢。可至玉皇案。冰啣已嗟卑。桑刦仍遘難。此理將謂何。因風寄長歎。						金厚卿						放跡至江淮。閱盡天下士。契合如君者。實不多僂指。安得喝六丁。雷霆奮驅使。萬里攝君來。帶屋連階𥐗。對門竹影中。會飯江聲裏。共討枕中書。忘憂以沒齒。						曺敎官舜八 秉元						吾韓五百年。名節爲飮食。我嘗泝其源。風流自西郭。西郭在高麗。寒踪如卷蠖。慷慨任綱常。圃隱同抗跡。憇棠尙可愛。况君是血脉。君如菡萏花。于彼泥中植。終不受泥染。懿哉君子德。						朴茂原						君德如白玉。衆美咸具焉。尤是心折者。施予無强顔。幾人饑得玉。幾人死得棺。城東十年酒。席上羅羣賢。持螯一石髡。染翰三絶虔。而我溷其間。見顧一何偏。十人九已鬼。飛星散曉天。獨此冥頑命。萬里猶受憐。慨然述此詩。亦豈在多篇。						崔郡守用九 基鼎						景公千駟馬。富貴如冷烟。好施崔痴菴。一布名久傳。况經燕岩子。褒筆大如椽。禍淫與福善。人或疑彼天。請看碧潼君。玉立守遺氈。						金允行						武進屠敬山。崧陽金允行。後有好事者。一傳宜與倂。以我覆瓿物。視爲照妖鏡。讐梨又厄棗。四海傳輝映。何人不愛錢。何人不自聖。此人獨不然。爲此發長咏。						韓司諫聖祚 永錫													君如獨角獸。生虫蹄不履。少年折丹桂。光輝在閭里。昔我曾大父。七屈成均試。宅相再轉君。報復倘在是。鴻山卅載前。燒燭對論史。至今萬松聲。吹落晨窗被。						王原初						隋唐進士科。本繫淫昏政。吾韓弊尤甚。只問崔盧姓。君能早看破。旣進旋自屛。終年一床書。尋繹爲性命。藹若林花敷。淡如江月映。以此方自得。不知霜侵鏡。奈何近日事。天地忽陰瞑。匪鳥莫能飛。匪魚莫能泳。噫乎伴狂歎。盖已自箕聖。						孔參奉允悅 聖學						君爲宣尼後。家世凌靑雲。椎樸尙足稱。况乃能好文。聞昔先學士。元末啓東轅。雖是陪公主。實亦避胡君。卽今滿運訖。赤縣明祥昕。胡不催秣馬。孔林歸侍墳。</text>
<title>贈沈友卿 同芳 翰林</title>,<text>書檄風生甘二州。黃金白璧走公侯。如何花竹平安舘。舘卽嗇翁所築。時君自常州避世來居。 忽作江湖漁釣流。圖畫雲臺無夢到。襪材簹谷幾番投。嗇翁相對渾忘語。簷雨淋浪酒滿甌。</text>
<title>吳老人韞輝 毓沈 見訪于書局。言將游天台山。作此贈之。</title>,<text>聞翁將往天台山。長物惟携一枝筆。其年七十有七歲。壯勢直與天台匹。請翁徐徐决墨波。天台山崩當奈何。</text>
<title>對月懷王原初。敬菴字 次前所贈韵。</title>,<text>樹頭缺月來三更。仰見思君玉貌淸。太極圖裏道心重。瀛洲舘中宦味輕。地塌天崩此何世。鳥飛獸走難爲情。欲向詹公代問卜。不眠坐到銀河傾。</text>
<title>噫噫篇寄李文先 箕紹</title>,<text>噫噫復噫噫。吁吁復吁吁。人間興替事。夫孰主張乎。本來小韓地。不合有邦都。簇簇萬靑山。只贏作畫圖。箕氏始受封。南面强稱孤。自後三千年。長作人之奴。軒軒林白湖。以此憤欲殊。酒後靑蛇劍。狂碎玉唾壺。白湖平生以生藩國爲恨。 况復今日事。頑陰已剝膚。十年黃屋貴。夢蝶飛蘧蘧。向也止爲奴。今也加爲俘。爲俘亦何得。行且爲肉魚。高冠竊祿者。宜受此陰誅。哀哀萬黔首。罹此亦何辜。君仕如寒女。晼晩得丈夫。秋紈徑捐棄。晝燭仍泣呼。中心之所鬱。貽我一紙書。其言多感觸。讀半置床隅。惟此赤縣地。萬古神靈區。人才富淵海。土脉擅膏腴。文文飛孔雀。白白跳松鱸。有粥潤貧丐。有乳收嬰雛。先王忠厚政。尙有遺規模。須告金允行。以及王原初。萬里直破浪。一時共携孥。傍江開一村。有如陳與朱。使此羈孤者。時就竹杖扶。風月一壺酒。對酌歌嗚嗚。洗羞萬里江。湔辱萬頃湖。請君聞此語。勿歎無靑蚨。人患無志耳。何患靑蚨無。</text>
<title>酬沈友卿。兼懷屠歸甫 敬山號○三首。</title>,<text>嗇翁才力儘非常。設網靑天網鳳皇。名苑分爲員外壙。諸生呼作鄭公鄕。羣書罷講聽鶴唳。苦茗自煎燒葉黃。倘許病夫明月夜。酒船撑到碧溪傍。						舜過山色翠崢嶸。幻出詞人碧落卿。雪苑鄒枚驚敏疾。玉臺徐庾擅華輕。王漁洋詩。徐庾輕華體。 幾經彩筆簪鑾殿。忽泣降旛竪石城。一曲浪淘休苦唱。古來江水愛東傾。						感君於我特多情。軀命全忘各地生。竹垞盛稱陳子野。李邕先訪杜文貞。翳然花木相逢處。蕭颯鬚眉似有聲。欲向歸翁傳笑語。山王胡負竹林盟。君與敬山同郡相善。						附友卿原詩						一年前讀滄江稿。風引神山至未能。空有國魂招屈宋。尙餘文席奪歐曾。棲遲病翮秋偏鎩。顚倒羣龍戰未勝。我亦興亡悲往事。避秦身世漫同稱。</text>
<title>和郝衡之 爾泰</title>,<text>十圍腰腹有何物。歌詩蒸鬱曹劉陶。多年記室糊口計。南漂北泊何其勞。握我之手笑相語。萬年瓜葛有吾曹。君所贈詩。有瓜葛之語者。盖以韓爲箕子之後。於中國爲同族也。 窮廬屢枉叔夜駕。佳貺兼致中山毫。此身三伏亦寒凍。得君何異重綿袍。看君長子 名之御 有奇骨。七尺龍泉藏在鞱。拔之倚天會有日。專城奉養于三刀。千金縱未報君子。一言之祝寧寥寥。</text>
<title>題淡廬所作荷花圖</title>,<text>折頸鵝鳴水滿池。半黃楊柳拂絲絲。荷花向晩風吹綻。一片淸香欲近時。						知君太乙禀仙胎。翠盖紅粧咏幾回。端硯墨波跳濺際。居然又作大痴來。						肯恨人間桃李萎。秋江無限與相思。風聲烟氣紗窗晝。此是芳魂入畫時。</text>
<title>謝湯醫士治病牙</title>,<text>我生三十二齒牙。快如鋼刀頗自誇。流年鼎鼎其奈老。一朝罡風搖左車。衆醫無功痛日甚。慘若官府千笞撾。半生貴口賤生物。如山罪案非此耶。皇天多恕哀惻惻。忽遣湯家慈釋迦。一笑伸紙寫神方。紅爐急急煎丹砂。巨靈大斧劈龍門。神將長繩縛夜叉。翁狀已自非凡衆。魁顔熒目生雲霞。江淮掛壺三十載。病者誰非癢得爬。有如萬萬凍僵樹。春風所着皆生花。安得使翁長在世。厥齡數以恒河沙。</text>
<title>戲贈徐浩淵</title>,<text>徐二淸姿最可憐。亭亭白吐水中蓮。周郞千古英雄氣。未害佳人悞拂絃。</text>
<title>赴退翁招。飮城南別業。歸賦却寄。</title>,<text>拋却刀圭趁好期。城南別業上春時。凍雲駁駁開天面。臥柳依依動水涯。節物推遷正如此。人生不樂復何爲。感君知我年差長。偏送盈盈白玉巵。						退翁誰道是衰身。壽骨應將算大椿。橫槊幾騎廉頗馬。拏雲能取釋迦麟。君六十生子。又爲總司令。 快賒越郡三升酒。好迓民邦二載春。怊悵季方看不在。東風飛盞向江津。是日嗇翁往金陵。</text>
<title>贈吳生作龍</title>,<text>子長貨殖篇。千古傷心史。人間大不堪。孰如貧家子。以君玉雪姿。謀生困屠市。譬如隋侯珠。沉沒塵埃裏。去馬與來牛。踐踏無時已。猶有耿耿懷。生平愛文士。忘我蒲柳朽。殷勤叩風旨。亦或求墨跡。輕擲東山紙。安得五銖錢。君家山似峙。築起一精廬。于彼狼山趾。千株種梅花。萬頃挹江水。買田仲長統。汲酒麻姑氏。時時招老夫。論文寧不喜。</text>
<title>送洪舜兪，鄭景施，金國珣三君之南京。</title>,<text>子如三片花。狂風飄萬里。昔之玉樹春。今也化泥滓。相送縣西門。淚滴綠江水。舊恨已如彼。新恨又如此。</text>
<title>贈張生孝若 怡祖</title>,<text>竦身跨竈如拔弧。嗇翁先生大盧胡。乃知坡老所言妄。人情誰肯祈兒愚。昨從靑島寄詩句。滿眼的皪皆明珠。老夫喜甚欲起舞。通家得此千里駒。行看驂乘子安輩。蹙踏三江與五湖。雖然相勸何寂莫。冬松勝似春花敷。且須聚集六州鐵。結作巨網窮居諸。入海千尋復萬丈。一朝取出紅珊瑚。</text>
<title>送孝若之上海入新學</title>,<text>自笑龍鍾半死翁。對君一十六春風。少陵家裏生宗武。元禮門前得孔融。江介黿鼉聞徙窟。新凉燈火可挑紅。誰知丹碧佉盧筆。卽是他年射虎弓。</text>
<title>孫主事石渠 寶書 挽</title>,<text>玉京香案吏。久謫此迴還。慈性劉寬傡。風流趙宋間。游談悲父老。私謚映江山。未享昇平福。徒然飽百艱。						非君敦古誼。孰我式微憐。溪屋同三徑。官門囑一廛。余之入南通籍也。君爲之言於縣官。 含觴暢春夜。撫榭說桑田。此語終成讖。回頭益泫然。</text>
<title>余嘗以拙集一部。贈林君咏淸 承炯 矣。林有書云詩二本爲人所攫。賦寄。</title>,<text>林君嗜吾詩。何人亦能嗜。嗜之不可得。惟有盜而已。是盜足風雅。不與金珠比。請君從末减。勿以黥刖議。八萬大藏經。本來惟白紙。滄江居士詩。寧獨有其字。但可將此意。注目江天裏。</text>
<title>得郝衡之熱河寄信</title>,<text>區區斗祿苦摧顔。飄轉黃沙白草間。一樣班侯懷土感。居庸關是玉門關。						遠書一字抵千金。况似纏綿萬緖蠶。風俗何曾隨代變。酒人慷慨尙燕南。</text>
<title>寄陳子貞</title>,<text>世上少年多躁妄。走如狂犢馳田中。君獨閴然守絳帳。津梁日度羣兒童。茅生殺鷄以養老。費公喫蟲堪得道。寄語少年莫相嘲。吾但見吉雲下覆書帶草。</text>
<title>退翁邵夫人挽</title>,<text>憶曾獻頌六旬年。王母新圖濕曉烟。今日更兼無疾逝。頭銜眞合女中仙。						司令將軍辦賊才。角巾歸臥笑雲臺。觥觥有此英雄婿。不枉人間作婦來。													繞屋春花晩境娛。嚬眉不復舊寒廚。瓜因瓜果分明理。幾典金釵餉舅姑。						春風簉室百花開。絡秀何曾夢見猜。司命神君明鑒此。新嬰與塞伯符哀。						退翁老淚雨浪浪。豈但安仁賦悼亡。萬古人間夫婦事。難忘第一是糟糠。						城南寒食落花忙。舊燕飛飛繞屋梁。數日團欒歸一夢。東風無賴送蘭檣。						我似風花萬里飛。十年無恙托南枝。可憐須子遺袍日。卽是湛孃截髮時。													把我豚兒作義男。帲幪情味轉逾深。是詩不用喃喃謝。却愧祈奚寂莫心。</text>
<title>爲湯蟄仙 潛。賦明遺民朱舜水先生事。</title>,<text>歸歸魂魄願遄歸。中國如今返漢儀。入海豈緣徐市藥。亡秦竟是博浪椎。長江擊楫風雲怒。殊俗傳經草木知。太息蟄翁敦古誼。棲靈爲近岳王祠。朱於明亡後。從明延平王。擊淸於長江。兵敗逃至日本。居鉤籠敎授以終。螫仙近從日本人得其遺集。爲建祠於西湖。						懷邦無奈辱身何。狂走蓬山葬薜蘿。遂作珠沉三百載。忽隨風渡萬重波。誰添復社遺民傳。合侑文山正氣歌。請洗駒籠搖落恨。明湖十里接天荷。東坡西湖詩。接天蓮葉無窮碧。						全浙江山有主持。聞君曾下董生帷。鴻謨幾慰蒼生望。好事仍看白骨滋。雪簡授枚慚匪分。酒船尋賀定何時。申江烟樹相望處。愁絶西風笛一枝。</text>
<title>蕉石山房。同晉奇夜飯。楊君穀孫亦在座。歸後有寄。</title>,<text>炎蒸到處火爐烘。此日從君玉界同。古屋迷藏林影裏。靑天露坐月明中。擎來飯椀全和霧。飮罷茶湯半馭風。更得楊生談史漢。千秋洛戲莫誇雄。						二君標格逈難攀。日剪蓬蒿往復還。意氣簞瓢甘陋巷。肥膚冰雪映姑山。晉奇有淸姿故云。 文章共領千秋事。彀妙方探五石彎。休說侯桓爲弟子。揚生僭竊奈慚顔。</text>
<title>再賦蕉石山房會飯事</title>,<text>蹇予抱憂疾。杜門息交游。鞭之不可動。有如老牝牛。又當三伏節。萬國洪爐熱。不有主人賢。孰令飭巾襪。主人野鶴姿。雞羣絶追隨。惟將一床籍。俯讀而仰思。以余長一日。蕘說時採擇。抵掌于喁地。寧知日之夕。况有佳房櫳。淸凉冠南通。四阿巧疏達。製造何其工。梧竹外成列。紛然靈籟發。窗灑不周風。簾籠峨嵋雪。使我四體舒。沈痾倐以祛。安用華扁輩。針灸仙術攄。明月飛跨漢。垂光臨皛飯。飯罷迷歸路。綠烟萬重亂。</text>
<title>寄小湖求刻印石</title>,<text>大局神州一換來。丹靑無數上雲臺。怪君趙璧隋珠質。委此荒江僻海隈。元鎭先生呼作畫。孤山處士學栽梅。去年君多種梅於翰墨林。 閑中可竟無憂患。憂患人間是有才。</text>
<title>遙題開城紅葉樓</title>,<text>故園風景總依依。最憶城東新石扉。祗樹何年聞梵唄。蘭亭今日集冠衣。澄潭如月沙堪數。紅葉漫山徑欲非。銅雀黃塵嗟溢目。諸君且飮不須歸。</text>
<title>八月五日。家兒字盧氏女。述懷寄退翁。</title>,<text>燦燦七寶物。盈盈入手來。前餉已如債。此餉又何哉。負債又負債。泰山蚊背摧。律以君子義。厥罪寧逭笞。還坐念彼佛。廣舌談輪回。前生與現在。報復迅如雷。安知君前生。不曾負於台。嚴嚴金甲將。呵叱待尉遲。大笑以自解。呼兒進酒盃。酒酣狂歌發。聊此報君知。						狂昏五代際。天子多義子。腹中懷賊肝。手裏傳玉璽。請看滄翁兒。退翁分厥喜。一片古人心。角弓詩以矢。淸爲萬壑冰。暖似三春晷。兒今已招妻。滿屋祥雲起。馨香秋桂花。羅列揷甁裏。無限門閭事。伊誰使至此。呼兒再進酒。獻壽何可已。汝父壽百齡。義父加一紀。</text>
<title>八月。黃根石 開基 於所住城南典鋪。見園梅開花。作詩索和。</title>,<text>八月梅花早洩春。南通驚倒幾詩人。世間曆日君何與。自是金剛不壞身。						梅花煉骨幾千年。一日才情放老顚。殘蝶殘蜂魂定斷。相思今始見天仙。						人間萬古絳梅秋。園裏風光別樣幽。好是不曾開一語。桂花驚怯蓼花愁。</text>
<title>十五夜。晉奇招同張峽亭，楊穀孫，徐淡廬諸君子玩月。</title>,<text>式微身世復何言。尙有樽前一笑欣。蕉石房中人似璧。桂花枝外月擠雲。中秋名字驕千古。詞客風情滿十分。共踏庭心梧竹影。天香如霧襲衣裙。						氷輪幾度被雲欺。一霎長風四鼓吹。大逐修羅出天外。眞如項羽破章時。流流林露淸無限。曳曳空烟合復離。想殺南城橋上路。千聲爭奏玉參差。													寧嗟短髮已成翁。得與諸君此夜同。紅蓼作花秋正半。碧天如水月當中。雲和空樂泠泠遠。太白金罍滿滿融。黑海魔宮都脫盡。欲携霜戚舞三終。						殘年悞卜得明夷。惟有天公不棄之。好月直投懷抱裏。淸光况値合懽時。庭前猫犬皆蟾氣。墻角藤蘿亦桂枝。得意候蟲鳴到咽。一天風露漸逾滋。						拭目淸標現鳳鸞。非君誰與照心肝。黃茅白葦何人歎。流水高山自古難。久廢詩因盃酌起。同來客並月輪團。願將萬斛金波潔。共濯塵纓到歲寒。						天上人間第一宵。吾生六十五回遭。秋風未覺吹潘鬢。奇景貪看放佛毫。東坡待月詩。瑞光萬丈生白毫。 北極朝廷勞旰食。東溟槍礮起驚濤。蒼穹用意誰能識。獨把淸閑付我曹。</text>
<title>謝澹廬贈蠟梅折枝一束</title>,<text>老眼余方看史坐。奇情君忽送梅來。梅花定學枯禪侶。修到無根是上才。						空堂夜色月和霜。一尺甁中萬斛香。趙子相逢莫相訝。年來縞袂換黃裳。						曾上中天萬景臺。而今兩脚已虺頹。銅坑玄墓無因到。貪臥屛山看折梅。</text>
<title>蕉石山房。待主人歸。</title>,<text>通城金碧萬家裏。何事偏尋蕉石寮。恰到數重門盡處。微風叢竹忽蕭蕭。						主人見固佳。不見亦何害。依然相晤言。松桂滿庭籟。</text>
<title>酬曺深齋仲謹 兢燮</title>,<text>眞如空谷忽聞跫。一紙淸詞落遠風。羽翮而今摧已盡。愧君多意認冥鴻。						海龍吐火日紛紛。八路山河暗赤氛。之子胸中經萬字。不知何術與相焚。						一斗松醪一葉舟。何時訪我仲宣樓。爲言樓下長江水。堪洗人間萬古愁。</text>
<title>題莊蘩詩夫人所寫離騷經後 三首</title>,<text>能讀離騷經。又寫離騷字。字又古而蒼。居然盛德事。						夫人作書時。賤子能想像。盆蘭勃勃香。幾入硯池盪。						游揚黃絹語。腸斷鄭蘇堪。賣向江南市。千金未是貪。</text>
<title>酬柳茂才 海曄</title>,<text>少有遠游興。步屧凌飛仙。東狎沙海浪。南睨方壺巓。卽今老已至。臥撫宗炳絃。如君好佳士。安能奔結緣。所以對茲什。感意增纏綿。想君岩壑內。修竹交鳴泉。寂寂羣書裏。熒熒一燈懸。有時憂歎發。狂欲走八埏。問之不肯語。餉之不肯餐。華扁莫能診。咸英亦豈宣。何當走一舸。載至長江邊。萬頃葡萄酒。見君醉忘天。</text>
<title>題孝若北京詩卷</title>,<text>鵬程萬里病相欺。南海狂風打面吹。失意安知非得意。歸來却有滿囊詩。						北京城闕入雲高。筆筆摸來勢正豪。爲語嗇翁休歎老。兒身渾是鳳凰毛。						羡子歸來侍老親。勝他圖畫上麒麟。濠南別業花千樹。總是斑衣舞處春。</text>
<title>謝李明集貽書結交</title>,<text>尺素飛來寂莫中。驚君逸韵繼陶翁。君卽陶隱之後。 鳳凰去後遺毛在。騕褭馳時衆鬣空。嶺樹依依開曉日。江蘋瑟瑟動秋風。尋常夜夢相過處。竹裏書燈似豆紅。</text>
<title>十月。岳婿自揚州小輪船局 君爲退翁所選。視船務。 送月餠。爲余生辰。祝曰願翁精神如月之滿。作歌寄之。</title>,<text>月餠兮月餠。精神滿如月之滿。美哉吾壻頌禱詞。欲我生辰喫此加壽算。明年庭隅種桂樹。倘見連雲千尺花不斷。月餠兮月餠。今日之宴惜不如滿月。送君水上作生涯。朝江暮淮不暫歇。餠兮獨喫寧下咽。起望西雲欲驚骨。月餠兮月餠。壻福何時滿如汝。黃金歸買二頃田。不令愁嚬及吾女。仍復蒙賜大司命。生男如熊又如虎。</text>
<title>十八日。赴屠歸甫招。至常州。明日同歸甫觀蘇東坡古宅。</title>,<text>北江裂地來蜿蜿。常州地靈天下無。延陵季子已有葬。東坡先生可無居。淸晨步遵花駮岸。蘇宅在處 滿袖黃花拜寒蕪。渠淸猶蘸烏巾影。苔破曾經鳩杖扶。公雖不欲爲人師。千秋弟子多鯽魚。弟子在此公歸乎。鈞天風露恐凄冷。已就堂上鋪氍毹。嗚呼鑒此公歸乎。公文世間多悞讀。我方杖策指厥塗。嗚呼鑒此公歸乎。</text>
<title>同屠敬山赴莊茂之菊花大會之招</title>,<text>翁心厭聞亂世事。假聾遂以成眞聾。莊有聾病 我衰未操中國語。與彼啞者將無同。啞聾相遭亦奇矣。菊花有意開西風。知翁愛菊世無比。好客又過陳孟公。鼓張叢詞頌菊德。琵琶聲裏樽酒紅。風前一時動枯蝶。天外幾陣停歸鴻。日夕香露流滿座。爲君舞喚陶家翁。</text>
<title>將歸南通。留贈歸甫。</title>,<text>一夢常天外。相逢忽菊邊。我頭今愈白。君鬢亦非玄。寂莫千秋想。辛勤兩史編。就中難易別。敢詫拔蝥先。余與敬山同編史。而余史以少先就故云。						附答詩 歸甫						離合憑詩紀。滄桑又酒邊。相看兩衰鬢。暫享共和年。野史亭同築。胡元事半湮。無才勤補綴。愧爾殺靑先。</text>
<title>余之在常州。呂博山誠之爲余置酒。招屠敬山，童伯章，莊通伯，李滌雲以助歡。追賦其事以謝之。</title>,<text>淸晨欲喚渡江桅。驚見夫君滬瀆回。邂逅却如元伯約。殷勤仍餉步兵醅。星河曳地三更過。寒菊隨人一笑開。別後詩篇看益妙。阿蒙刮目有由來。						毗陵勝事夢多年。始此來遊十月天。玉局先生烟雨外。荊川古宅菊花邊。閬風玄圃知何處。玉佩瓊琚響四筵。老境美人無分在。黃昏猶自越寒阡。						名利滔滔總陸沉。多君冰雪貯疎衿。王門不獻干時策。紙裹惟耽賣賦金。千古論量諧堊鼻。幾年離別折江心。李白詩。流水折江心。 樽前共作婆娑舞。遮莫黃雞報曉音。</text>
<title>雜贈常州同遊</title>,<text>童伯章						冠童七百仰成才。君爲常州中學校校長故云。 虎擲操場日動雷。誰識先生冰雪句。溫柔敦厚是根荄。						莊通伯						後生可畏有莊生。一片天倪胸次淸。米芾據舷知底性。延陵解劍又眞情。別時笑語風吹斷。歸後容顔月照明。欲折黃梅花寄去。依依鐵笛隔江聲。						李滌雲						江上有蘭草。含花猶未吐。雖無王者香。不是蘼蕪伍。爲告君子人。抱盆往採取。一夜綠窗間。豈無春風雨。</text>
<title>余往與屠歸甫，呂博山諸人。訪唐荊川故居所謂半園者。今園主錢君。亦文士而適出未遇。諸人勸以一詩贈之故有作。</title>,<text>舊主盛文章。新主愛遺圃。古今相接意。蒼茫半烟霧。我來欲問之。主人適何去。落日石梁邊。蕭蕭松竹語。</text>
<title>徐氏梅花山舘。贈塾師達繼聃 李○三首。</title>,<text>寂寂梅花舘。來爲童子師。莫以冬烘笑。是名大慈悲。						但知有經傳。不知有貧賤。曠然三樂懷。榮公堪合傳。						溫溫梅舘主。日餉酒三升。醉裏冠時落。甁花笑不勝。</text>
<title>寄河茂才 益鎭</title>,<text>昔者高陽氏。才子有八人。今者晉陽河。又何盛彬彬。晦峰奮隻手。古文闢荊榛。君又繼而起。左右協扶輪。記昨投尺素。其辭芳且醇。莽莽四海內。獨思與我親。泰山與北斗。推許豈其倫。啞羊謂如來。樵靑齊太眞。一飯尙思報。斯意詎容諼。誓將桑楡景。助映玉樹春。東風昨夜起。江邊梅意新。湯師碧雲語。遙向空中申。</text>
<title>和沈耻堂 相福</title>,<text>楚楚人間沈隱侯。百年書史一燈篝。忽逢亂世將何適。滿把深情向我投。王粲樓中春寂寂。秦皇橋外海悠悠。若爲共訪田橫島。落日招魂痛飮休。</text>
<title>遙題文壽峰章之 永樸 新築廣居堂</title>,<text>我友文壽峰。其人古之士。夜夢見子輿。親受廣居義。富貴與患難。隨處安素履。持以名新堂。厥義良益美。坐臥登降際。何時不念此。想彼堂之奇。平挹公山翠。花竹翳深園。經史羅長几。明月爲之多。惠風吹不已。于以娛老親。于以訓諸子。于以迎賓客。厥酒香且旨。茫茫宇宙中。起滅紛萬類。或爲蓂生庭。或爲鼎沉水。安能究其故。但可明吾志。九月東籬畔。黃花開滿地。三嗅摘盈把。遠招元亮氏。傍人問其意。不答曲欄倚。欄干第二曲。爲我虛以竢。泠然此尻輪。豈阻千萬里。</text>
<title>酬許卯園 奎○君好爲詩。李寧齋命號曰卯橋。後黃梅泉以園易橋。</title>,<text>卯園園本卯橋橋。題品曾經李鳳朝。白首江湖搖落恨。詩囊酒榼雨瀟瀟。</text>
<title>和柳生 海性</title>,<text>歷落嶔崎此老翁。如何看作孟郊龍。裁詩再附兄 海曄 書意。碧海靑山一萬重。</text>
<title>寄趙復齋 顯珪</title>,<text>聞君碩學擅南陬。更有豪情隘九州。恨殺晉陽城下水。不容儂載李膺舟。</text>
<title>昇平 順天古號 二弟歌</title>,<text>順天朴議官 勝徽 之叔弟曰 勝林 號松泉。受業於黃梅泉。季弟曰勝奉。 二人俱官康德殿參奉。議官之沒。叔不勝哀痛。嘔血幾殊。季刃指羞血。得半日之甦效。黃季方書報其事。作詩紀之。						昇州名勝擅湖南。蘋風荷月靑羅水。張公題詩燕子樓。白頭佳人灑紅淚。梅泉奮槌繼其後。說盡張公未盡意。風流紅粉何足道。請看潘南兩公子。中樞議官賢大夫。遭遇滄桑悲憤死。兩弟視如失爺孃。呼天訴地情無已。叔也痛哭聲干霄。數升鮮紅出臟裏。季也斫指羞其血。半日勒住閻王使。世亂彝倫先墜地。凡今能幾佳昆季。譏刺多騰常棣詩。溫暾誰共姜肱被。宣尼反面泣麒麟。傷麟之出非其辰。二子又何生此世。中心愛之思接隣。</text>
<title>晩夏。題水木明瑟亭。有懷嗇翁參政。凡七首。</title>,<text>人間難忘處。明瑟北窗下。坐我十春秋。冥追草玄者。						琉璃四扇窗。影臥塘一半。水紋林翠中。返照雜撩亂。						蟬鳴竹林間。竹皮皆欲裂。非汝之爲聽。何以忘庚熱。						已過芭蕉雨。更吹蒲葦風。風來獵書卷。時或黏殘紅。						綠碧一堆雲。籠簷復涵坐。不知世上人。何處可尋我。						何年張道陵。招我白雲際。一路落花堆。仙童橫擁篲。						古有緇衣詩。亦有江州酒。惟此著書地。誰曾分餉否。</text>
<title>淸道芮 大塤 求詩文。作此二首塞之。</title>,<text>以我南來意。知君北去悲。北兮胡不受。撲面冷風吹。國亡後君逃居滿洲。不如意而返。						知子腰間劍。龍光日射旻。云何文字裏。忽作嗜痴人。</text>
<title>姜梅山自上海寄詩。奉和。</title>,<text>漢陽春草極天愁。有客傷心泣道周。龜策安能知此事。江山秪可恣淸遊。丸都城上雲飛笠。黃歇家邊雨打舟。老病未携琴訪去。靑楓白浪恨悠悠。</text>
<title>和嗇翁石壁仙人歌 二首</title>,<text>公言石壁似神仙。我道神仙是公類。莊周胡蝶無定形。稱謂曷不任吾意。我雖未睹石壁顔。以公想像得一二。嶄然獨立名山中。勢與江海爭其雄。摩空欲决鳥雀眦。映江直瞰魚龍宮。濛濛佛香飄晝日。隱隱仙樂來天風。莓苔色驕藤蔓喜。瑞光長發雲霞紅。於乎試問汝石壁。古來合歡凡幾客。圓澤悟生厭僧氣。元章呼丈羞顚癖。歸來今日逢偉人。樂哉翺朝又翔夕。况又鏗鏘好頌詞。墨花怒捲江流碧。願將堅骨分與公。共抱明月遊無窮。使我得沾殘酒瀝。直隨雞犬升靑空。						大江萬里東奔海。波濤橫行天地間。摧陵拔嶼呑原隰。危哉通縣當其關。生靈化魚在一瞬。上帝咨嗟命五山。橫驅浴鐵萬騎馬。往折其角寧一灣。彼仙翁者巾服詭。曾居帝臣第一班。承命部勒五山神。腁胝跋涉經百艱。功成仍欲作留鎭。入石而居不復還。石中香乳萬萬斛。大活通人凡幾年。君不見嗇菴張子好善擧。老嬰餓廢俱歡顔。意者張子慕彼仙翁術。膜禮不比他峰巒。</text>
<title>和嗇翁林溪精舍詩</title>,<text>驚見佳題咏。林廬闢數間。杖鳴臨近水。衾濕夢名山。谷口新徵悞。詞人舊面還。達官從古有。幾個老歸閑。</text>
<title>後隱翁辭壽歌</title>,<text>是歲丙辰。後隱文翁壽躋六十三。其子章之將以其生辰。擧以壽之。翁知之。召章之誡曰。汝尙可以今日樂我爲。惟我先世之葬。齋宇祭田及儀物之可以致意者多焉。可以其所爲擧者。移而爲之。章之蹙然如其命。余聞而感之。爲作此詩。						達城明月爲誰好。流光半死黃花枝。兒曰上壽翁曰辭。不咸山摧漢水絶。樓臺風景非昔時。六十三年亦已多。更欲久生無乃痴。汝曹且撤酒錢去。先人邱壟其修治。俾我冥冥得所依。兒聞此命唯唯退。仰視寒雲潛涕洏。問誰撰韓遺民傳。急須染筆附書之。</text>
<title>孫𦡱蝯有詩題拙集。用其韵和之。</title>,<text>未見圖君野鶴姿。高郵山水毓淸奇。傍人不學齊門瑟。憂國長吟杜老詩。短棹幾時成遠訪。凍雲無際入相思。如何覆瓿糊籠物。題品叨經幼婦辭。</text>
<title>嗇翁招余飮林溪精舍。旣而作詩述其事。有和。</title>,<text>城南柳色弄新年。引我威夷野徑穿。遠水入橋隨鬼斧。罡風吹壁立靑天。名山合有懸車客。勝會欣追負局仙。老脚乘危無恙返。只應岩佛與相憐。						錯用牛刀亦自才。經營細細破蒼苔。眞同潁尾歐公舫。不博南宮漢代臺。欄勢直當明月出。溪光如待落花來。向公莫問休官意。已醉懵騰濁酒杯。</text>
<title>酬沙健菴翰林 元炳</title>,<text>愛君詩筆勁。大半似東坡。俗態羞金粉。高情酌絳河。木瓜難報得。夢錦奈還何。空羡漁洋老。淋漓水繪歌。						箕聖之餘思。因風以勖余。角弓知古誼。心史謾新書。霜雪雙衰鬢。乾坤一僦廬。殘生付狐噉。羞對藺相如。</text>
<title>次韵嗇翁見贈</title>,<text>風騷紛百變。何者是差强。世正趨榛棘。君能泝草堂。孤花秋後見。古鍔匣中藏。知己儂家幸。寧須待後揚。						嗇翁原韵						愛客攻吾短。論詩數叟强。時時驚破的。炯炯達升堂。蠟屐吟山出。蝸廬借樹藏。衆人憐寓衛。後世待知揚。</text>
<title>嗇翁大修奎星樓。改名曰中公園。令李小湖，陳峙西二生分畫梅松於園亭壁。索題。</title>,<text>梅						老梅猶作可憐春。亂綴紅珠向水濱。淡月濃烟孤彴外。酒船橫泊幾詩人。						松						遊人頭上一聲雷。黑雨狂風閣欲摧。何物虎頭多狡獪。畫松兼畫老龍來。</text>
<title>酬費範九 師洪 見贈</title>,<text>頹簷負疾對秋陽。何處吹來筆墨香。黃鶴仙人家世古。白華詩什孝心長。君有哀思錄故云。 虛聲自愧驢鳴野。嘉彩懸知鳳在岡。大樂鈞韶瘖已久。憑誰細意譜宮商。</text>
<title>哀沈友卿</title>,<text>崇川把手憶當年。誰遣佳緣化惡緣。夢去浮雲迷日暮。訃來寒雨泣秋天。蕭條賈傅名空早。君二十時登第。 辛苦長卿病久纏。重讀篋中投贈句。更從何處議牙絃。</text>
<title>爲錢浩哉 灝 壽其大人九皐翁七十</title>,<text>萬古爭鬪事。究竟一盂飯。丈人悟其機。冥默治其本。風風與雨雨。俛首惟隨順。天果不能殺。禾黍罕違願。佳兒善繼述。分勞不待勸。五母雞善孕。六角牛長健。一飽萬事休。復有酒盈甌。酒醉引枕臥。昏昏忘春秋。七十夫何如。百歲亦悠悠。卽此是壽道。折花揷翁頭。</text>
<title>題曺韋堂 龍燮 詩草</title>,<text>已從深齋子。聞有白眉良。得此淸詞句。珩瑀鳴鏘鏘。方今東韓事。天網八面張。下莫爲鱣鮪。上莫爲鳳皇。惟有此一物。可以當杜康。遵陂春流綠。步庭秋蘂黃。見之忽孤唱。神與浮雲揚。君心我能識。不比參隔商。何必鍾氏子。獨解操洋洋。</text>
<title>梅花舘夜飮席上。贈塾師王鶴儔 昂。</title>,<text>孰謂我衰眊。尙見王鶴翁。翁有君子質。崇蘭泛光風。中身試州郡。曾不以爲通。老來作都講。亦自忘其窮。今年行盡矣。意緖且何似。主人手煖酒。屢勸梅花裏。高漢碧增波。華燈紅結蘂。傍觀多感激。可無助歡喜。千載蘭亭記。歸趣在生死。願翁勿復老。方瞳似仙子。</text>
<title>寄贈李忠道</title>,<text>知君身世大悲辛。拔宅何妨就我隣。試見金公三國史。東邦李氏本秦人。</text>
<title>悼張敬孺</title>,<text>名父門闌又一良。英年書劍玉身長。封侯正待班超貴。嬴博胡敎季子傷。櫪上馬吟風獵獵。河邊燕去水茫茫。向君忍說通家事。惟有無從涕萬行。</text>
<title>題焦東山民傳後</title>,<text>焦東名好已魂消。水裏靑山萬古驕。安得君家書畫舫。瑤琴附載訪僧寮。</text>
<title>贈錢浩哉</title>,<text>四海彷徨覔俊英。何期七十得錢生。孤兒堪托朱文季。死友誰如范巨卿。窮巷高車頻有響。黌樓芳醑尙餘酲。君現爲商業學校敎員。嘗邀余飮於校樓上。 蒲塘端午同舟約。預喜村盤上赤櫻。</text>
<title>贈朴南坡 贊翊</title>,<text>燕岩文章古龍門。憂時憤世多名言。若使其言得施用。韓社豈不至今存。君是燕翁好傍裔。家門一氣流渾淪。國亡不忍作臣僕。翩然拔宅窮荒奔。穿榻遠追幼安義。哭庭欲洩包胥寃。燕翁一集此相贈。好歸展讀松樹根。拔劍擊節許生策。再令李浣驚孱魂。</text>
<title>和李耕齋保卿 建昇○李爲寧齋仲弟</title>,<text>寧公何處駐仙轅。風掃黃壚舊酒痕。北斗韜光韓愈死。東坡遺托 坡以誌托弟。 子由存。新刊一集觀公道。寧齋遺集刊時。嶺湖士助之。 嘉惠千秋溢藝園。無限此生知己感。校讐安足說酬恩。						回首通家五十霜。嗟君亦已髮蒼浪。典刑猶似中郞在。自靖胡爲箕子狂。遼塞極天春惻惻。吳江愁客水湯湯。扁舟欲往身無力。空對烟波立夕陽。</text>
<title>余長子光濂。旣已繼伯兄。而去年又失少子光續。故謀嗣于三從弟士元。士元果以其第二子煥杓許之。余乃改其名曰光高。而字之曰景賚。盖庶幾其光顯我高祖之所大賚也。因寄士元以謝厚意。</title>,<text>高祖崇敦睦。吾鄕所共知。有君追古躅。爲我割深慈。世亂生離別。天長挂夢思。江潮將此恨。直到碧瀾湄。</text>
<title>贈丁介石。丁海州文士。現爲南通兵官。</title>,<text>海州丁年少。不幸若馬畊。哦哦吟詩口。强之使讀兵。娟娟春柳質。强之使拔城。凡今譽君者。謂能文武幷。期之祭征虜。杜預王陽明。是徒大言耳。未爲肝膈情。我請將肝膈。發願以一鳴。皇天祚中土。南北息交爭。共和樂莫樂。仇讎化弟兄。然後發猛士。揮戈落欃槍。東溟戮巨鰐。西海囚長鯨。五風而十雨。家家倉廩盈。送君返初服。雲山修隺盟。讀破書萬卷。神解鬼膽驚。因賡鮑照事。快頌黃河淸。</text>
<title>八月二十日。士元率光高至南通。志慶示光高。</title>,<text>吾弟蘭蓀質。能生酷肖兒。衰門胡得此。高祖實爲之。鈇鉞遺山史。江山宋玉詞。如今都付汝。且可引深巵。</text>
<title>和顧昂千五十生朝咏懷</title>,<text>當年三賦獻承明。失意翻敎達觀生。知把瑤觴成一笑。人間五十是何名。</text>
<title>聞族姪重吉 煥喆 好詩。寄贈拙著數種。</title>,<text>兀兀平生閑述作。秋風封寄兩三椷。阮家近少窮途恨。新進風騷屬阿咸。						春園桃李夢依微。骨肉分飛卄載時。似爾聰明知未早。人間信有叔痴痴。</text>
<title>家姪光鉉 天章之子 來省喜賦</title>,<text>以汝孤露身。又遭吾遠跡。安能不悲傷。屢屢形書尺。絲穀一身忙。海山萬程逖。一朝果能來。勇越燕齊陌。喜極悲還生。執手淚橫滴。庭花亦知此。紛紛開向夕。吾家卅年中。天何偏譴責。杼柚盡空虛。冠童疊刑尅。先人之孫曾。惟汝與景得。季弟之孫 豈以先人仁。天終慳厥澤。寒極暖自來。苦盡甘或食。汝惟崇明德。努力復努力。</text>
<title>爲丹徒吳季農 慶曾。寄塵 兆曾 兄弟。題其母林太夫人所作秋窗課讀詩十章後。</title>,<text>翽翽鍾山五色凰。天風飛下石君堂。中身薄命緣何事。知爲佳詩滿錦囊。						大兒生產小兒書。門戶扶持計不疎。自起吹燈催讀課。秋花香裏一窗虛。						麻仙年紀到遐籌。孝子斑斕意正悠。爲底壽觴辭不御。十章詩自足千秋。</text>
<title>以韶濩堂集寄贈外孫李賢在。因有述懷。</title>,<text>聞爾玉長身。爾孃畧相近。分書萬重意。不羡遷之惲。						江水東流去。我身乃不如。何日去見爾。悢悢度居諸。						以我懶寄書。爾孃淚常積。勸孃但加餐。書竟有何益。</text>
<title>朴石堂挽</title>,<text>與君今日鬼人分。誰復琅琅讀我文。擬把續刊傖父賦。時余續集。又爲人所刊。 紙錢同向海天焚。</text>
<title>金山生壙歌</title>,<text>去年余旣失稚子。謀買一生壙地而先埋稚子。錢浩齋 浩哉之號 聞而貽書許贈家田一方曰。吾父百歲後幽宅將卜於此。且爲吾父請一有道之隣友。此其區區之衷也。余感欲從之。旣而以家人憚遠止之。於是浩齋與其叔銘盤儆渠君合議。以南通城東北三里高橋所在祭田之地予余。而以其爲闔族公物。畧論値十二三焉。事旣定。約余同往以觀。余與嗣子光高赴之。十月六日也。其地四面環水。北有小邱。卽古時浚河之所積也。余乃因己姓。以錫名曰金山。旣歸作詩述錢君之德意。令子孫觀而不忘。						南通之東北。蜿蜿高橋河。自有此河來。有此奇事麽。借問奇事是何事。滄翁預營葬薜蘿。錢君扼腕前而語。我有一田近傍家。我父百歲千秋後。與子同歸矢靡他。妻拏之腹苦窄小。枉愁道遠自作魔。君復與叔新菴氏。慨然合謀費喎唆。橋北一方祭田地。幷刀快割風烟過。金山一片落平楚。勢與紫琅鬪嵯峨。明流兩派如裂帛。蘭橈宛轉穿菱荷。江山淸空我願滿。何用景純龍說訛。生也中條爲表聖。死當汝陰作東坡。况與嗇翁壽藏近。前期神馬將同駄。淮南江北百萬戶。豪商富客亦云多。黃金一出田總得。此田此田可得耶。嗚呼巨卿元伯久寂寞。交道險似瞿塘波。毫芒利害不肯捨。胸中萬古刀爭磨。幸逢天下大烈士。拔劍意氣靑雲摩。發我之篋讀我文。酌我侑以蒿里歌。如此死葬更何怛。河月河風奈樂何。河風河月樂奈何。</text>
<title>寄浙江蔣孟潔 瑞藻</title>,<text>唐詩晉帖間名香。桂北篁南一座堂。可是君居千里隔。森森在我眼中央。						紛紛新學盛今時。嗜古如君亦一奇。猩色繡袍蟬翼帽。戲場留汝漢官儀。						錢塘烈士鉄橋翁。殉墨奇談滿海東。嚴誠與朝鮮洪湛軒爲至交。其歿。以洪所贈墨殉葬。 天恐交情渾斷絶。送君又入我詩中。						老病難浮訪戴航。只延雙目倚南窗。雲飛鳥沒斜陽外。何處靑山是浙江。</text>
<title>寄贈寄園崔進士 海潤</title>,<text>昔我南游日。言尋達伐邱。江山含落景。柿栗醉深秋。今作誰家物。秪增故老愁。來書多感慨。讀哽置床頭。君書多有蹈海之悲語。</text>
<title>贈陳兵官延祥</title>,<text>六鞱金版鬱輪囷。行伍中間且積薪。傳語同班丁介石。雲臺先上屬何人。</text>
<title>除夕前一日。謝退翁歲饋。</title>,<text>蠻奴大叫兩肩酸。綺食盈盈送一盤。此意豈惟循俗已。殘齡益覺報恩難。浮生萬變從泡幻。烈士孤情信歲寒。醉把蠟梅花細矚。年年爲我報翁安。</text>
<title>爲曺仲謹。題其弟子所新建鼎山書室。</title>,<text>聞道玄亭侯與桓。講廬新築倚巑岏。地崩天破師生在。竹密花深几格安。泉石武夷今有主。鉢衣天竺定多歡。仙扃一閉三千歲。好待爐中熟大丹。</text>
<title>題河叔亨龜岡精舍</title>,<text>一縛經書萬古心。頂門遙乞考亭針。風燈大刦君何與。自有如來不壞金。						龜岡何似翠微山。氷叔高情鉄索攀。弟子讀書聲碎玉。天風吹雜水潺潺。						寰中雜敎莽縱橫。六籍將看墜大明。可感如蝸精舍底。太山擔荷兩肩頳。</text>
<title>寄張順侯 三首</title>,<text>我不好爲師。君何師我爲。記曾煩一喝。詩品對論時。						流年到七十。萬事都如夢。猶有愛才心。想君珊筆弄。						君旣不能南。我又不可北。年年草綠時。無忘報消息。</text>
<title>韓主事 永福 自燕京寄書相問。感舊有贈。</title>,<text>一片春風萬里潮。吳江江上望河橋。誰憐南北相思客。曾是前韓國史僚。余之爲史官。君以下僚佐務。						燕南歌筑酒壚邊。弊褐行吟已幾年。知是千金皇甫帖。一時零落减雲烟。君工於書。得歐陽詢法。						慶會樓前十頃荷。荷邊筆硯對編摩。合歡半歲鈞天夢。無奈罡風打破何。						夷甫諸人算廟堂。吾曹安足問興亡。東風又見尖尖草。不見王孫返漢陽。</text>
<title>酬陳生修定 毓審</title>,<text>日午聞剝啄。陳君來贈詩。詩辭盛推引。若將撤皐比。余豈敢當此。子實崇謙卑。看君淳古氣。畎畆奮起奇。濛濛石中玉。燁燁林際芝。雖不識一字。自足爲可兒。况乃具雙美。簡編不停披。顧余老廢咏。如蟬在寒枝。腰腹慘不動。秋風空自吹。何以答厚意。邑邑增中悲。</text>
<title>送修定歸絲漁港</title>,<text>陳生家臨揚子江。門外白鷗飛兩兩。當此中秋明月時。江光月色相摩盪。橫波白露浩如海。隔烟靑山驚似魎。殘楓敗荻半折蘆。一一奮葉風前響。屈宋李杜諸古魂。騎鯨驂虬紛下上。陳生吟弄不勝興。走訪老夫呼丈丈。木蘭之舟有居處。楚竹炊飯有供養。東家漁客西家樵。左扶右護有吾黨。何不與我同去遊。百篇留作千人賞。此江久無好風流。徒然商舶日來往。聞之啞然笑撫掌。君曾見否黃河之水倒流上崑崙。殘年七十非疇曩。世間好事付少年。願君自愛自健。毋使前人獨作五湖長。</text>
<title>八月一日。嗇翁以余七十。置酒城西觀萬流亭。招而壽之。始嗇翁欲壽余。而詢及生日。余有所感不以告。翁曰八月一日。吾當壽子。余曰必用八月何。曰君之生不可知。弟可用八以祝八十。余爲之大笑。至期果有是擧。 崑山方惟一，張景雲。如皐管石臣。本縣曹勛閣皆在座。而翁之子孝若亦與焉。翁出二律屬和一座。旣歸用其韵和而謝之。</title>,<text>一斗名醪兩齣歌。兼招詞客佩聲磨。飛鶱綺閣波中出。欹倒秋花席際多。我自昏昏忘甲子。君何苦苦念風波。提携欲向滄洲去。折贈仙香太乙荷。						龍鍾馬齒謾崢嶸。把酒風前笑幾聲。萬里萍浮唐閘水。十年雲蔽漢陽城。補天莫借媧皇術。裹飯惟餘桑戶情。他日若傳今日事。人間此亦一長生。</text>
<title>周方伯子迪挽</title>,<text>華顔如玉髮垂銀。篤厚風流更出倫。福建吏民歌憇樹。共和天地作閑人。窮廬何日勤相訪。佳傳千秋幸托因。衰病未持棉酒去。長河楓荻愴蕭晨。</text>
<title>贈張景雲</title>,<text>吁嗟江南張景雲。風雅痼癖誰能羣。往往搜句入醋甕。句成長吟顔色欣。葱珩赤芾儀棣棣。木蘭桂樹香紛紛。遭逢亂世貧且賤。驚如大玉三日焚。嗇菴老子金色臂。援置一宮浴蘭芬。圖書萬卷與作粮。名香千炷與作薰。臨風粲然笑謂我。得士何减燕山勛。靑梅春酒可多釀。英雄寧止操使君。方今佉盧字持世。瞋目不見韓歐文。以君之才豈安小。竿頭進足宜其勤。我生愛才有天性。年今垂死猶云云。君亦攻吾勿赦老。美酒不到劉伶墳。</text>
<title>贈鄭澤庭</title>,<text>名山都未問中華。老脚摧殘似帶枷。一種奇緣誰所使。二年三度到君家。						崎嶇世路飽風霜。失喜逢君錦繡腸。可是此腸無報應。名園花竹卽天堂。</text>
<title>次八卦亭贖修韻 爲宋秉直作</title>,<text>大老遺居厄幾年。賢孫一贖萬人傳。遙山得得朝窗面。病竹蕭蕭響砌邊。何似汶田歸魯國。怳如易傳出伊川。聞來增起南冠恨。輸與羣英撰述先。</text>
<title>寄贈從姪子德 光潤</title>,<text>監察公之業。扶持信爾才。富雖無北阮。孝可接南陔。風送千言札。春還一夜梅。晶兒亦吾肉。一氣泝先胎。</text>
<title>謝錢浩齋餽橘</title>,<text>右軍書後三百易。浩齋包中五十難。同是后皇嘉樹物。貧交之贈逾多歡。</text>
<title>十月望生日。岳婿夫妻。同其內外族戚來壽七十。走筆志懽。</title>,<text>吾婿眞能解愛翁。生辰來勸樂融融。秈糕蠟燭黃花外。玉佩雲鬟曉霧中。罷病一身奚得幸。剉燒千劫任成空。五加皮酒須頻酌。此物偏知愈我風。</text>
<title>修定以猪酒來壽。賦以謝之。</title>,<text>袖角霜痕濕曉天。疾驅來趁掛弧筵。三升綠酒從君酌。十月黃花爲我姸。叔寶膏肓須自診。瞿曇衣鉢豈無傳。飛騰千古文章事。擧祝深深答祝年。</text>
<title>題李持平石川亭。用其舊韻。</title>,<text>碧雲東望天一涯。石川亭子飛簷牙。緬昔竹翁薑桂性。手折大角驚兵衙。李公爲兵曹正郞時。忤長官棄官歸。 言辭濁世棄朱紱。長傍隱人咏蒼葭。周燮東岡右軍墓。千秋合傳付史家。風流消歇百餘載。賢孫薰盥揚辭華。書函四出促賡和。誰不濡筆興咨嗟。我聞川邊多勝景。蒼岩三疊如龍挐。碧玉一帶嘉陵水。紅霞千樹桃源花。安得揷羽乘風去。公魂招招雙手叉。仍向賢孫索美酒。醉遊十日聯巾車。</text>
<title>悼張景雲</title>,<text>怪君近日亟求詩。果見曇花一夕萎。可是老蟬殘蟋語。救湮能似峴山碑。						皚皚雪色何方紙。是君當日索詩資。殘餘取寫哀章去。慘慘黃花欲凍時。</text>
<title>遙題費範九澹遠樓</title>,<text>綠水平潮古市頭。鹽喧米鬨簇商舟。書聲忽落天風外。知道先生澹遠樓。						臥龍夫子奮經綸。只是當年一澹人。千載瓣香遙拜處。可憐樓角倍嶙峋。						謂余述作異巴歌。翰墨林中快印過。誰識夫君腸肚裏。黃金熱淚本來多。						瓜皮艇子載芳醪。泝月長河度幾橋。此約病中渾負却。蠟梅零落雨瀟瀟。</text>
<title>上巳日。嗇翁招飮觀萬流亭。旣飮。令所建伶工學社童子數十人唱歌。作詩促和。歸後用其韵和之。</title>,<text>河心八角孤亭子。與汝相遭又此辰。晴日似誇名節候。好花偏作老人春。靈童箇箇疑天藝。橫吹聲聲動水神。詩令如何相厄甚。裌衣沾汗策衰身。</text>
<title>寄蘇堪爲文壽峰崔寄園乞字</title>,<text>渾脫行書風韵優。公孫劍器與橫秋。石覃 石菴覃溪 諸老如相値。怊悵應須讓一頭。						楚弓楚得未爲奇。好向鷄林俊彩馳。從古鷄林人痼癖。弓衣貪繡白家詩。</text>
<title>贈王孟毓 兆麒</title>,<text>閉門終日斷經過。兀兀長吟雜短歌。試問樑間春燕子。當年烏巷事如何。君之先世。多有宦業故云。						百折鋒鋩尙宛然。龍光夜射斗牛躔。求書問畫風流事。幾度黃金散似烟。君致余書潤甚腆故云。</text>
<title>聞孫兒晶基 堂姪主事光爀之子。于是取嗣光續。 至錦州。時光鉉住此地 喜賦。</title>,<text>預喜他時盛。焉追往者窮。程籌頻借問。何日到南通。</text>
<title>石又新，邵大樗二少年攻詩之暇。共學琴於徐立孫。一日相與携琴過余。各操一二弄。作此謝之。</title>,<text>翩翩二妙共携琴。奏曲工於女手纖。欲報衰腸詩已涸。天河安肯與濡沾。</text>
<title>謝慕逸 仕選 以五律二首見贈。率和。</title>,<text>雷霆六代謝玄暉。鳳翥龍騰俊逸詩。今日有君能復爾。令人怊悵羡家師。</text>
<title>爲劉弘遠 漢淳。和其大人小心齋翁新築雙岩亭詩。</title>,<text>何處雙岩落。新簷腋護雄。溪淸魚弄日。山古鶴鳴風。卜業同摩詰。賡吟有阿戎。若爲相訪去。剝啄月明中。</text>
<title>雜贈翰墨林書局諸少友</title>,<text>王世祿 爵						淡淡唐溪水。其中有明月。君心我知之。與彼長映發。						高廷選 濟中						高生數馬足。人言能飮酒。飮酒亦何術。紅潮不曾有。						馮右書 達銘						綴文睨古人。奇君胆能大。會看紫琅山。一夜雷擊破。													邰家模 範吾						老人羡年少。非君之謂歟。玻窗花影畔。棉手倣顔書。</text>
<title>爲範九題其大父德宣翁松下對月圖</title>,<text>彼胖之叟貌魁梧。何年鵬駕借麻姑。園中百卉亦無限。松陰來憇胡爲乎。世人不知月獨知。慇懃相照臨天衢。滄翁心醉欲與語。逼向前來頭觸圖。</text>
<title>嗇庵參政爲退翁七十。招鄕老讌南公園。名曰觀千齡會。作絶句八首紀之。奉和。</title>,<text>我嘗經七十。七十無奇特。但能自活耳。於人無所益。苟不益於人。曷不謂之賊。觀公壽阿兄。耆招傾隣局。預築一層樓。彩影落漪綠。鳩筇續續登。齒坐何穆穆。恒沙數其年。大畧四千曆。盈盈黃花酒。祝齡手親酌。東酌安期生。西酌東方朔。南酌沈侍郞。北酌李八百。北斗諸星君。震動下寥廓。高唱白雲謠。廣樂隨大作。河中老大蛟。起舞呼其族。鼉鼓不撾更。似惜良夜色。愛兄以及鄕。愛鄕以及國。居然一樓中。四海同壽域。周老徵饋養。洛英謝官閥。壽術豈不古。壽情豈不悅。而我來忝列。前羞幸藉滌。飽德復飽德。感歎知何極。衆耆欲歸乎。我醉難速出。</text>
<title>贈馬小村</title>,<text>小村生長桑麻中。二十八宿羅其胸。有時興來歌咏發。震撼林澤驚漁農。昨來語余水龍事。救災一念憂忡忡。水龍水龍彼木龍。小村小村此人龍。</text>
<title>錢浩齋送舟。要同游鄭澤庭半嶼園。余以感疾未應。述懷寄二君。</title>,<text>扁舟喚送縣西門。要我同游半嶼園。絶想因風相憶地。黃花步繞百千番。						黃花如此犯寒開。我獨噤寒不能去。千聲落木鴈百行。遙望蒲河東轉處。						嶼園主人如玉金。嶼園美酒如海深。此人此酒嗟負負。五夜不寐看橫參。</text>
<title>哀周晉琦</title>,<text>小同見我大聲哭。可知我非等閑客。君胡爲乎捨此客。一去茫茫無返日。君詩綽有正始風。塡詞尤繼髯秦工。寄語南通諸少輩。江山從此其奈空。</text>
<title>贈陳保之 邦懷</title>,<text>噫君莫嗟嬰目疾。目疾何足病君身。但使妙明在心裏。觀音千目非他人。卽今中州文運歇。繄誰奮臂扶厥輪。深深一語與相贈。江柳江梅無限春。</text>
<title>去年。陳修定見余孫晶基愛之。請以其女作配。余感而諾之。三月十三日。行納采禮。錢浩哉，費範九二君爲之作媒。作此謝之。兼屬修定。</title>,<text>靑靑楊柳運河隈。飛舸晨裝玉鏡臺。誰謂貧家婚事拙。彌天名士作來。						彌天名士作媒來。爲是陳家父有才。傳語急將斑管和。長江春浪鬪喧豗。</text>
<title>題陳元基 伯鈞 西園二十咏卷</title>,<text>凋殘老脚沒行遊。笑我南通作一囚。對卷空如方丈畫。何時得載李膺舟。岩花映几羣書靜。海月當樓一笛遒。西園。有假山及藏笛樓。 傳語爲王南越者。袞衣爭似此羊裘。</text>
<title>送陳大令，劭吾 惟彥 歸如皐。</title>,<text>河之舟載翁去。恨我不能同載如林宗。此翁不是尋常客。元代余闕之遺忠。雲臺勛名不入夢。晦菴經訓長銘胸。詔汝河神勤保護。呵禁風雨鞭蛟龍。年年安穩來遊此。春風秋月長相逢。</text>
<title>曺公亭歌。爲費範九作。</title>,<text>往者萬曆倭寇東。韓臣有李忠武公。奇鞱妙畧似神鬼。殺倭滿海波濤紅。當時倭兒患瘧疾。背書其名勝藥功。三百年後漢江竭。修羅蝕月凶腸充。使我奔伏淮之側。白頭欲擧羞蒼穹。奈何今日中州彥。籧篨之病頗相同。慨然共思曺壯士。沫血擊賊衛南通。明時南通人曺頂擊倭。馬蹶而死。 奇功垂成身徑殞。憤氣化爲靑色虹。叱工築亭安厥像。橫刀立馬生長風。請君且攬新亭涕。與我賒酒向新豐。一盃酹我李兵仙。一盃酹君曺鬼雄。巫陽與招魂氣返。旗光劍色摩虛空。雷皷皷動兩國氣。人間何代無勇忠。</text>
<title>九月。安總長 昌浩 念余衰老。携牛肉來餉。談次道及尹次長 顯振 之夭。旣別作此寄之。因悼尹君。</title>,<text>秋風握手話曾經。澆恨催呼濁酒甁。却算夷吾身尙健。底須孱淚灑新亭。						妙歲淸標鶴立秋。記曾同臥鐵床頭。皇天忽奪周郞去。將把何言唁仲謀。君年似周瑜故云。</text>
<title>聞鴈</title>,<text>單床無寐數疎更。飛鴈何來一再鳴。有信人間誰似汝。盡情天外弟隨兄。白蘋洲上西風急。畫角城頭北斗橫。七十二年年又暮。那堪回首問春鶯。</text>
<title>開城文筆峯 僧人謂之極樂峰 謠</title>,<text>天磨山斷處。萬丈文筆峰。猶之大羊筆。新染墨汁濃。正當開城東。如雲擁神龍。黃鶴欲飛上。仰視愁尖鋒。廬山之五老。驚倒折芙蓉。元氣歸何處。首生益齋公。東邦三千載。嶄然作詞宗。繼以車復元。及夫韓景洪。落落崧岳子。彬彬堯泉翁。近世李鳳朝。胚胎亦此中。誰將枯禪義。異名以相蒙。請帝奮長箒。快掃付飄風。</text>
<title>贈江 有麐</title>,<text>驚君仙骨墮烟塵。大似珠沉赤水濱。罔象搜來知有日。且須抱月葆精神。</text>
<title>寄金參奉 元培。兼贈林主事 晃植。</title>,<text>韋駄尊天修梵宮。海石散人刊書籍。君刊堯泉集 梵宮之修媚一佛。刊書也爲萬人益。此人品格豈易得。願言同上長江舟。乘月買取醪一石。亦有風流林子明。騰騰伴行腰玉笛。人間共笑蒸梨客。</text>
<title>十月二十一日。往上海勞省齋李公 始榮。公爲之置酒。其老友朴白菴 殷植，僚佐朴 贊翊，趙 琬九，申 翼煕 及從遊士黃 中顯 諸君子。皆與在座。旣歸感賦却寄。</title>,<text>瀛堧奇人兩短李。昔有梧里今省齋。丹唇白晳天人骨。蠶絲謀猷氷玉懷。東天望望國何在。長白孤根嗟已頹。太師歎噫綠雲裏。忠武憤怒南海涯。三年會稽甞胆地。犀甲三千感式蛙。疾風之吹知勁草。不然何以見公才。行當手把白羽扇。橫騎天馬馳天街。金星赤角摧折盡。頑霧仍喝飛廉開。萬古歸來此一時。萬古慷慨此一盃。正須鯨飮催昌運。孱哉誰賦江南哀。</text>
<title>謝錢浩哉餽米</title>,<text>魯公乞米方得米。今我不乞米自來。問何人作此好事。白蒲長者錢浩哉。浩哉居貧念我貧。種種布施非一時。恐我苦守蚯蚓操。有時設方以相欺。近來乞人子貸金。開廠舂玉謀得財。所得不過秒與忽。胡又發出大慈悲。江南雲子第一品。餉之又餉至三回。稚孫飽唱學校歌。病妻起窺玻鏡臺。砌前時菊三四本。欣欣亦向寒風開。老夫之貧今得救。浩哉之迂將孰醫。蔘朮針灸所不到。天生肝肺有如斯。叢叢荊棘一天地。噫乎奈彼羣生哀。</text>
<title>謝丁茂才 鳳泰 贈錦枕</title>,<text>谷城丁茂才。其人異凡類。謂余可以交。貽書數百字。從以一錦枕。絶妙宜於睡。余豈石人哉。每臥必縈思。彷彿覿儀形。玉肌星目眎。宴坐竹林中。左右書鱗次。時復發孤吟。江山增綠翠。方今舟車制。人間無遠地。儻能惠然顧。豈不欣把臂。</text>
<title>寄題權景韶 鳳洙 所居芝村書堂</title>,<text>芝川川上一茅菴。日夕書聲出竹林。爲是昔年游歷地。夢中容易去相尋。													春柳形軀秋水神。文心一片鏡無塵。鳳城諸子能知否。大有梅泉附傳人。</text>
<title>謝申總長 圭植 西曆新年之問</title>,<text>聞風餘十稔。接札若千金。不有撑天節。那懷愛物心。漢墟春草進。華席 指太平洋會議 海雲深。孰使南冠者。殘齡返故林。</text>
<title>追謝雩南李公求拙著</title>,<text>臨敵而閑暇。方能戰勝敵。所以執榼飮。千秋垂史册。瑣瑣覆瓿物。公求我加額。他日沼吳事。何煩問龜策。</text>
<title>謝退翁歲饋</title>,<text>每臘老人饋老人。今茲之饋人愈老。人愈老兮情愈深。根荄爭奮河畔草。書而嗅之頗芬香。大笑報道新詩好。</text>
<title>光鉉偕孫生應天 得和 至。喜而賦贈。幷及孫生。</title>,<text>落落吾家千里駒。輕金重諾笑凡夫。幸哉遠道來無恙。使我夕餐加半盂。						伊昔仙岩孫老子。名有奭 雲烟筆墨接蘭亭。仙輧一去蓬山後。尙有佳孫近典刑。</text>
<title>光鉉道其友李丹宇 容汶 卜居之佳。急人之美。且道其嗜玩拙著。感而有贈。</title>,<text>聞道前韓李亞卿。君在韓時。爲從二品侍從官。 駱峰亭子拓先營。君因先人遺廬而拓治之。 圖書堆畔秋花亞。山水光中夜月生。漢署含香何日夢。桃源作記古人情。江神倘送嵇公駕。散髮同聽欵乃聲。						黃金百萬散如烟。幾許窮人與沃咽。金谷石兒慳吝甚。腹中無賴貯詩篇。						萬間廣廈庇寒凉。長句多應和草堂。聞否會稽山一曲。三千越甲飽風霜。</text>
<title>屠敬山挽</title>,<text>當年傾盖樂新知。况是牙琴値子期。惹得傍觀驚欲倒。萬宜樓上劇談時。						奎星匿彩玉揚灰。凶信聞來失酒盃。拙著傷心披不得。行間幾處見魂回。</text>
<title>將赴庭試。渡臨津江作。當在甲戌稿丹楓歌下。</title>,<text>一望繁晨露。秋江白堞根。初陽生水際。飛葉打關門。却指古亭花石亭 處。遠招前輩魂。黃粱何許夢。不到濁醪盆。						役役吾行色。怱怱涉此津。鱸香空自好。鷗性猝難親。發棹凌黃霧。披裳落白蘋。會須將錦浪。滌却滿腸塵。</text>
<title>朝入彩霞洞 當在丙子稿次韵謝朴天云云之下。</title>,<text>自控驢銜向石扉。山溪小雨宿痕微。烈陽初出烏雲外。一路蟬聲樹欲飛。</text>
<title>送沈醒淵歸江陵 當在庚辰稿同丹農云云之下</title>,<text>平生鏡湖約。夢想成琉璃。琉璃凈如掃。鳴鷗十二時。栗翁生處浴朝日。永郞歸後空秋月。鯤鵬偃蹇莫爲轅。羡君行色將何言。</text>
<title>嗚呼賦 庚戌</title>,<text>惟吾國合倂之禍。在庚戌七月二十五日。余聞之無所洩哀。緣情起禮。製一素服。服之三日。然而猶未足以洩也。故輒爲賦一篇。而取篇首語。命之曰嗚呼賦。其辭曰。						嗚呼東西南北無非地兮。余何生乎玆堧。古往今來亦多日兮。余又何丁乎玆辰。呼皇穹而欲問兮。穹噤默而無言。嗚呼穹旣邈然不我答兮。請敷袵而自陳。惟上世之淳朴兮。各守邦而謐民。國無問其大小兮。德惟論夫醨醇。自厥朴之日散兮。紛虎奪而狼攘。戈已長而猶恐其或短兮。疆已闢而猶患其不廣。嗟我彈丸黑子之邦兮。處斯際也良難。恭雌伏以自免兮。篚于人而僕臣。夫惟如此而爲國兮。豈云賢於紀綱三家之村。然其運之極盛兮。天或授以奇人。摧西鋒於薩水兮。褫東魄於龜船。嗚呼哀哉。衰莫衰於今日兮。疇能不令辱及于吾君。競迎虎而餉肉兮。從而乞其餘羶。欲以延其須臾之命兮。庸詎知夫吾身亦一肉也旃。嗚呼今日萬國之際或與曩時異兮。持公法而會洹。苟使眞能自治兮。雖綿弱猶不喪國權。何吾君之仁聖兮。而偶遺乎厥議。豈天命之若斯兮。仰怪鬼之好戲。東風屭贔兮。海水暴揚。涵陸浩浩兮。橫拔仁王。漢城山名 光化之鐘 漢城正宮南門曰光化門。樓上有鐘。 兮。何人于夕。箕子之神兮。何族于食。嗚呼哀哉已矣兮。吾其無如鬼而無如天。獨祖宗之崇儒兮。其終也得一義士安重根。彼生氣之凜然兮。孰云國之盡圮。庶英靈之顧我兮。搴秋蘭以竢乎江之涘。</text>
<title>浿江別曲。次鄭知常韵。當在丹楓歌之上。</title>,<text>白馬翩翩歸思多。江城三月動悲歌。不辭妾地生秋草。只怕郞心似去波。						大同江水水空多。長送歡舟唱棹歌。啼盡紅蓮花兩頰。秪今無淚可添波。鄭詩云大同江水何時盡。別淚年年添綠波。</text>
<title>將赴庭試。渡臨津江作。當在丹楓歌下。</title>,<text>一望繁晨露。秋江白堞根。初陽生水際。飛葉打關門。却指古亭花石亭 處。遠招前輩魂。黃粱何許夢。不到濁醪盆。						役役吾行色。怱怱涉此津。鱸香空自好。鷗性猝難親。發棹凌黃霧。披裳落白蘋。會須將錦浪。滌却滿腸塵。</text>
<title>買騾 當在桃花歌下</title>,<text>騾子生精悍。牽來贊衆賓。飛騰無白面。結束照靑春。屢飽方思騁。長鳴似樂馴。鞭絲惟巧避。物貴愛其身。</text>
<title>槽岩 當在初夏下</title>,<text>今日天氣佳如此。出門偶愛槽岩名。兩岸深草去無路。一溪落花鳴有聲。欲晴欲雨時時訝。非醉非醒緩緩行。粉臆紅襟林上鳥。聞人咳笑好虛驚。</text>
<title>朝入彩霞洞 當在謝朴天游下</title>,<text>自控驢銜向石扉。山溪小雨宿痕微。烈陽初出烏雲外。一路蟬聲樹欲飛。</text>
<title>謝平山貢隅村禹老人餽梨十顆 當在華藏寺下</title>,<text>丈人園裏十梨樹。一樹應經一摘來。滿嚼瓊冰仍入篚。銀川東去幾徘徊。</text>
<title>咏馬灘蓴 當在平山貢隅下</title>,<text>月城馬灘蓴菜生。春江三月抽柔莖。此中鳧鴈亦矜耀。日坐蜻蛉調作羹。													春水春盤放棹行。紛紛腥膩笑南烹。吳薑淮橘由來性。剩恨吾鄕種不生。</text>
<title>出塞圖 當在出塞圖第二首</title>,<text>陰山風起野鵰盤。打面黃沙似鐵丸。探騎歸來雲色變。椎牛饗罷月華殘。將軍福相占龍額。天子雄心戀馬肝。萬里王庭行過半。胡雛曾未一人看。</text>
<title>松谷訪李仁伯 相東○當在陪素山上</title>,<text>京國歸懷正索然。喜君相見土爐邊。村墟日暖鷄鳴樹。江岸春生鴈起天。鄰局喧喧皆穡事。深燈娓娓獨殘編。何時就我仙岩下。重理塵床凍折絃。</text>
<title>玉簫曲 當在臨津歌下</title>,<text>長湍人爲我言昔有關西妓名玉簫者。遊臨津石壁。醉酒落水死。余悲其事。爲之作詩。						玉簫西方女。來遊此江渚。江山無限日西含。紅酒皺鱗星撥語。簫娘三杯醉忘天。却拋脂粉爲水仙。春來春去江水綠。靈虬寶馬驅風烟。鬱金堂裏歸何年。</text>
<title>自題院谷新居 當在同徐兪下</title>,<text>古洞深深長薜蘿。仰看神嶽鬱嵯峨。新羅王去春花泫。新羅敬順王降高麗爲壻。居柳花宮。院谷卽其址云。 韶濩堂成夜月多。余名新居曰雲山韶濩堂。或曰見山堂。 半世定居眞不易。四時幽興且如何。行藏無用筳篿卜。臥唱滄浪孺子歌。</text>
<title>北園有栗林頗盛。作詩紀之。當在移居院谷下。</title>,<text>園裏凉飈日日生。喜看嘉實蝟同獰。鼯偸競奮鬚髯至。龜坼奇將兆體呈。近峒老人傳種法。每年妻子愛秋名。黃筠篚與紅爐火。領取書燈永夜情。</text>
<title>贈李訥齋昌述 當在望海下</title>,<text>白首畸人李孝廉。十書不報返窮潭。君十二擧不第 沙邊采石懷常擷。潮裏嘉魚手學探。渤海漫漫起波浪。我行日日向東南。寄言鸂𪄠鵁鶄伴。與結芳鄰性所甘。</text>
<title>北歸日。辭別族祖 潤權。當在義妓歌下。</title>,<text>晉陽拜諸祖。江冷鴈來初。懽喜旋相失。艱難豈定居。怱怱如意舞。剌剌北風書。臨流數行淚。回首各躕躇。</text>
<title>星州別鄭 晦容○當在李氏下</title>,<text>久客諳世態。厚薄紛甘醎。厚固人有德。薄則余德慙。行行到星州。寒岡 鄭先生 棲有岩。嘉蔭內葱蒨。奇峯上截巉。夫君紹祖德。長對詩書函。知我遠來意。却掃松間菴。荊薪煖余寢。綺食救余饞。蘿窗一夜夢。怳若馭鸞驂。欲去忽迷津。匪我無風帆。</text>
<title>別金文甫 浚○當在獅子菴下</title>,<text>十年流別後。那忍更分衿。催路還停路。秋雲萬里陰。</text>
<title>李晴農承旨 命喆，王瀟齋校理 性協，朴柏堂，朴石堂見過問遊。同賦。當在寄丹農下。</title>,<text>林裏津津話。酣於落葉聲。席邊黃菊冷。酒上碧雲輕。良會欣先至。佳詩貴後成。名山游莫問。題品愧宣城。</text>
<title>老人亭。同朴晩醒，李韋史諸君子限韵。當在同呂荷亭下。</title>,<text>娟娟風日散林皐。貪趁文游去屧豪。谿徑不分新草滑。欄干直上彩雲高。安知護壁揮紅袖。只好伸箋賦碧桃。看取泠泠岩下水。向人長似滌塵勞。</text>
<title>兩合阻雨 二首○當在泰安倉下</title>,<text>山中草木氣薰天。苦雨連旬瀑霤懸。一十二時都是悶。悶來安得不詩篇。						廚下濕薪如爆竹。房中閑睡似長齋。怒生匏葉昏飛蝠。半壞蔬田晝產蛙。</text>
<title>帝釋山 當在同丹農下</title>,<text>萬景臺西帝釋山。羌無才思只蟠天。此中春色那能到。千歲藤花開水邊。</text>
<title>送沈醒淵歸江陵 當在帝釋山下</title>,<text>平生鏡湖約。夢想成琉璃。琉璃凈如掃。鳴鷗十二時。栗翁生處浴朝日。李栗谷生江陵。 永郞歸後空秋月。鯤鵬偃蹇莫爲轅。羡君行色將何言。</text>
<title>壽李峿堂丈人六十一歲 二首○當在望永安下</title>,<text>木瓜園中秋雨過。茅簷絡角垂星河。堦前雜花露如海。風吹入樽添綠波。有一先生奮髯坐。左斟右酌華顔酡。先生讀書破萬卷。森如五緯天上羅。名山愛着靈運屐。講室幾奮康成戈。江湖饑臥動十日。物色叩門堅不出。往往佳句落人間。一時詞客顔蕭瑟。侯芭願受太玄經。叔黨能作斜川集。卽此可以養壽命。鉛汞豈必參同訣。南飛一鶴聲滿天。欲往橫笛嗟無緣。淵泉 洪相奭周 紫霞今已矣。少住風流五百年。													先生少日登神崧。落日下吊麗王宮。嗟余後生三十載。捫迹徘徊目送鴻。文章有神神有合。山崩豈無鐘應東。前年上黨秋日雨。齎刺幸作通家融。世間作者亦無限。何人談笑頹瀾中。朱陸醇疵旣多說。歸王長短亦不同。黃鐘銖黍杳難究。古音一往如飄風。先登誰有拔蝥弧。相須不翅如麻蓬。殷勤此意各領取。急傾大白發潮紅。千秋萬古嫏嬛副。請煩藜火收奇功。區區人世百年壽。有涯安足肩無窮。</text>
<title>同諸友飮男山。分韵得上字。當在花石亭下。</title>,<text>春日美如此。開樽面靑嶂。杏花嫣向人。綠蕪皺如浪。朝曦與夕曛。已自殊厥狀。那堪想後輩。問我千秋上。</text>
<title>男山會飮 當在西江道中下</title>,<text>偶逐春風入醵遊。男山絶頂俯名州。化人居處應非夢。杜曲繁華不解愁。簪佩遺林燈影亂。樓臺滿地笛聲流。晉康第宅今何在。一醉終賢萬戶侯。</text>
<title>月夜同諸友飮淸香閣。分韵得池字。當在男山會下。</title>,<text>宵遊圖避暑。飛閣跨淸池。華月人俱滿。凉荷水忽吹。風露初酣處。神仙欲下時。紅欄干九曲。曲曲總堪支。</text>
<title>白川李 敎性 庄 當在白川第一首</title>,<text>九月安泉紅樹殘。故人迎我解征鞍。田間取醉狂如昔。篋裏留詩墨未乾。場圃鷄肥秋粒厚。江天鴈落晩蘆寒。仙岩冷屋三冬史。記否冰霜結指端。君嘗就余讀書。</text>
<title>示金茂才 益煥，韓注書 永錫。當在送姜下。</title>,<text>冬至陽生又一年。暗中時序劇流泉。稍看冰柱融朝液。似有梅花隔夜烟。逋跡久忘嵩洛轍。殘經多補鄭王箋。誰知寂寞寒齋裏。一圈鸞凰得好緣。</text>
<title>贈楓岳僧太虛 當在探春下</title>,<text>蓬萊山人太虛子。神如缺月淸晝裏。興發時御毘盧風。渴來惟飮甘露水。浮雲聚散豈有常。飄然負笠來崧陽。黃蓮峰下一邂逅。爲余殷勤掃石房。夜齋有月山精下。晝行無人林藥香。留連不覺鶯蟬換。個中幽事難具詳。人生臭味如艸木。雖未皆同豈盡別。虎溪之圖至今傳。三笑之意無人說。</text>
<title>謝人贈柬紙 當在憶人下</title>,<text>天下第一湖南紙。硬韌光晶誰比似。重重摺疊勞良工。如卷芭蕉春雨裏。殷勤故人持贈意。知我歲暮懷名士。呻吟康健多少言。題寄烟江幾雙鯉。</text>
<title>鳳鳴山道中。憶呈白琦齋丈人 英洙，金後夢承旨 鶴鎭。當在移居古德下。</title>,<text>祭馬村邊路是非。鳳鳴山下有岩扉。落花寂寂行人憇。灌木沉沉怪鳥飛。安石未聞終不出。漢陰惟愛老忘機。遙知杖屨相過處。紅藥靑苔一徑微。</text>
<title>聞蟬 當在題二十二峰下</title>,<text>入峽盈三月。聞蟬第一聲。庭柯能悅性。晨露共輸淸。杳杳秋風得。離離客夢生。漁樵雖跌宕。還愧遠人情。</text>
<title>雨中 二首○當在後夢聖下</title>,<text>冥冥峽雨起轟雷。得意靑蛙鬧一回。新漲山溪三百曲。驚濤已拔咏觴臺。臺在兩合。													前山半沒亂雲中。何處懸泉百丈虹。十日龍門 朴淵上有大石。名曰龍門。 飛霹靂。餘聲時送夜來風。</text>
<title>古意和李白紫極宮韻 當在九月二十日下</title>,<text>夫何彼一人。天寒倚修竹。滿身紛佩纕。絶世不可掬。芳香辭有含。縹緲居常獨。忽然顧我笑。雲屛邀信宿。阿母親結褵。雙成獻涓卜。嘈嘈龍鳳樂。雲中交往復。安知天地間。悲歡有翻覆。寄語東方生。蟠桃莫窺熟。</text>
<title>天磨山道中望七星庵。懷朴堯山。當在安邊下。</title>,<text>凌晨行泝朴淵水。冷翠霏霏沾角巾。殘雪堆中纔辨寺。亂流聲裏不逢人。古菴何日携書卷。佳友同時閱苦辛。一笑頭顱俱寂寞。碧紗誰與障題塵。</text>
<title>五月。同白秀才 世圭，朴進士 守彬 二人。出寓萬壽山朴氏墳庵有題。仍屬二人。當在沈彌山上。</title>,<text>廿載雲山獨往情。又携囊被出西城。黃鸝似欵初來客。隔樹先啼四五聲。						萬樹濃陰一片鶯。霱雲如水八窗明。曉眠半破松風裏。髣髴全身臥玉京。						山前咫尺是康莊。遮斷風塵樹幾行。可是先生遊世法。尸居龍見本無方。						評史論詩雨映燈。多君遠業指南鵬。拈花欲發何人笑。笑殺靈山乞食僧。</text>
<title>謝李蘭垞 琦 贈眼鏡 當在李素山下</title>,<text>蘭垞古詞宗。愛我誠何意。爲念霧花眼。未老捐文字。熒熒雙靉靆。一笑脫相餽。聞君北征日。黃騘尾窣地。翺翔天子都。泛濫百工肆。陸海浩漫漫。萬貨無不備。惟此物之奇。天地所慳秘。名山夜驚走。風雨泣萬魅。慶州窟翻動。玄圃氣憔悴。良工籠得之。題品恥第二。慘淡運匠心。磨礱畢能事。團團滿月疑。曖曖輕烟避。水紋蹙魚鱗。珠光罷驪睡。間關三千里。居然無脛至。但問寬窄情。不言高低値。乃知古人交。同袍信無異。入手一怊悵。擡頭屢嘗試。贊言傾友朋。怪問煩童稚。嗟余目謀拙。終歲閱書笥。未成楮葉功。徒孤蓬矢志。曷敢不自力。遠總扶桑轡。明河萬萬斛。洗睫日三四。粗氣去紫稜。妙觀參白鼻。飛仙霹靂聲。八紘一俯視。然後乘風下。拜謝君之賜。與君談皇墳。共拈第一義。此言雖似夸。此義不可棄。</text>
<title>哭白生 世圭○當在李雨堂下</title>,<text>君年廿五志文章。觥觥訪余寂寞鄕。豈有土龍能作雨。惟君之故傾心腸。硬辭險語漸破竹。古道俗學如分疆。鼓山蒼蒼萬山遠。夏夜苦短明燭長。人生得意豈在多。不羡金門玉華郞。君今一朝捨我去。誓與長吉相翺翔。顧吾不足念獨不少念。下有少妻上有老爺孃。嗚呼長霖滿天蛟龍怒。無爲遄去須臾留我傍。</text>
<title>憶上金翠堂判書 晩植○當在七月望下</title>,<text>不見尙書久。風流使我思。奴呼君實字。嫗解樂天詩。薄俸難支鶴。歸心費拂龜。三年春草夢。幾到沔川湄。</text>
<title>東坡驛。思刀魚作。當在席浦下。</title>,<text>臨江四月綠芊芊。海燕飛回水鴨眠。惆悵刀魚 韓語謂之葦魚 時節過。楓陰一字繫閑船。						憶昨坡頭斫鱠辰。江花江草總誇人。春風一月江醪貴。少婦荊釵却換銀。</text>
<title>瀛洲金 煥國 見過同賦 當在臨津下</title>,<text>寂寂閑居斷鞅輪。怱怱櫻笋又佳辰。半簾斜日回甜睡。一陣淸風送故人。季子貂裘長見斥。韓公牛斗不能神。君解紫微斗數。自言命宮有化。科星來照。 嗟君𣯀𣰕何消得。且把盈盈酒入唇。</text>
<title>孫家莊寓中。寄王掌令原初 性淳，林解元有瑞 圭永。當在金煥國下。</title>,<text>王郞持被入金閶。幾舞霓裳玉帝傍。聞已歸來猶未見。秋溪一夜雨浪浪。						朗吟風雨一溪水。去後空山秋色悲。楚楚可憐林有瑞。天能貧汝不貧詩。</text>
<title>文殊菴 當在天章下</title>,<text>石角森森亂入房。孤僧燒罷佛前香。我來作供無他物。十萬楓林一夜霜。</text>
<title>金 東協 茂才以其大人回甲。請長短句壽詩。有應。當在李二松下</title>,<text>我昔渡錦水。鷄山凌嵯峨。雙湫深百丈。有龍偃婆娑。雲霧與風雨。盪摩日呑呿。豈知此靈氣。落在翁家婆。兒生二十遊漢上。文彩鮮明脫殼鵝。珊瑚碧樹森枝柯。甞爲西府客。弊廬夜相過。商今且論古。於焉到曙河。吾謂此事旣不可以造次。又不可以蹉跎。但當刻意愼師友。毫忽之間分道魔。君不我狂賞此言。援戚而舞樂如何。無端相別久。如癢不得摩。未刮三日目。安睹千頃波。日者書來。勸我作歌。歌之何事。翁髮之皤。人皆願壽。壽道亦多。有樂固宜。無樂則那。今如翁之樂。以子不以他。韋經玄成讀。杜詩宗武哦。豈有冠玉貌。長貧老山阿。會見一呼吸。報喜宏詞科。君不見屋後白岩高萬丈。大冬不死靑藤蘿。翁身與之長不磨。</text>
<title>贈林有瑞 六首○當在朴壺山下</title>,<text>君才如雪梨。淸爽仙之食。却棄大道傍。屠兒行拾得。						臥窺隨園詩。起唱賈客樂。呵呵笑向君。世上揚州鶴。						子與王原初。雙飛雛鶴白。一鶴高冲天。一鶴乃鎩翮。													漢水北風怒。層氷壓陽侯。念子衣裳垢。浣濯將何由。						三皇五帝來。何嘗士不賤。如君貧失學。不幸及吾見。						有手不能援。誰謂吾有手。有心能相愛。吾心君庶取。</text>
<title>臨津江道中 當在趙判書上</title>,<text>濛濛沙日隱黃埃。鞍上迷離睡一回。酒店柳絲風外散。臨津江色撲人來。</text>
<title>代人贈日本伊藤大臣 當在米溪下</title>,<text>天地經綸一手摩。扶桑重奠舊山河。不須更築麒麟閣。萬國生綃寫已多。</text>
<title>望椒皮峰。遙寄耕齋。兼悼寧齋公。當在同諸公下</title>,<text>一峯揷雲海。蓮花映初日。峯前葛巾人。彷彿呼欲出。						生別纔六年。死別已四歲。如何寧齋公。使我獨存世。</text>
<title>寄安涵齋 鍾和○三首○當在孫女下</title>,<text>娟娟安學士。臥弄滄江月。閱書過萬卷。飮酒能一鉢。						學士顔如玉。漢江浪如綺。如綺不停流。君亦行老矣。						江北望江南。臨風可招手。何時一葉舟。共繫江邊柳。</text>
<title>萬壽聖節頌祝宴作 當在鷺梁下</title>,<text>玉署秋淸散綺羅。黃封餘液溢天河。不知禮樂三千字。可答皇家此意麽。						折取中天北斗杓。盈盈斟酒祝神堯。萬年風月蓬萊宴。長奏仙人碧玉簫。						好勸諸公酒一觴。幾勞藜火破昏黃。他年藝苑傳佳話。不借荊州借玉堂。纂輯所借設于玉堂故云。						纖歌如玉出鶯喉。絶代佳人 御藥房妓崔芙蓉。 勝莫愁。剛愧老生巾一角。何緣得上翠鈿頭。金公錫圭醉中脫余巾。與妓戴之。</text>
<title>悼孫聞山 貞鉉○當在曲園上</title>,<text>聞山豪士去何之。洛水東流萬事悲。伯道無兒天可問。袁安憂國世皆知。十封淚漬燈前策。千首風生酒後詩。記否漢城諸舊伴。春花秋月動沾頤。</text>
<title>贈李小湖 禎○當在第一首</title>,<text>昔夢稽山翠掃天。得君風骨正依然。鄭虔絶藝知無敵。孝伯多情更可憐。滬酒勸人春恰恰。君愛酒。每從上海沽之。 江梅當配月娟娟。君年近三十。尙未娶。 誰敎阮客雙衰眼。萬里南來色勝蓮。</text>
<title>寄嗇翁 二首○當在李小湖下</title>,<text>日夕狼山色。靑蒼在我樓。酒醒此何地。物換又新秋。蜀莫無來信。長江有逝流。蘭成詞筆禿。蕭瑟但含愁。						觥觥張學士。豈止一詩人。壯氣髯如戟。時憂髮欲銀。珠曾沉赤水。劍竟合延津。可是圓公石。三生種宿因。</text>
<title>懷李海鶴 沂○當在正月第下</title>,<text>太息湖南李伯曾。蟠胸七策漫騰騰。近來師席開中學。君現爲中學敎官。 可及空山喝座僧。</text>
<title>送呂生 南燮 歸國 當在訪周下</title>,<text>孰使吾賢友。狂奔作此行。春蘭肢體弱。凍雪肺腸淸。空有伯仁淚。難謀張翰羹。江天相送處。風葉爲悲鳴。</text>
<title>張峰石於所居枕紅亭西。拓隙地種芭蕉。題其壁曰綠天。索余賦詩。余應之。兼屬峽亭。當在呂生下。</title>,<text>芍藥薔薇香雪堆。枕紅亭子百年開。春風從此增多事。更把新蕉滿意栽。						詩家觀物妙無邊。笑殺西方廣舌禪。三十六天談盡否。一重還有綠天天。						幡幡翠葉勢嵯峨。駭眼簷禽欲避過。一夜空堂無夢寐。奔波决浪雨聲多。						一回圖畫一回吟。才子相思絶古今。如此芭蕉能不報。丹心瀝盡化靑心。						大張嫣紅如芍藥。小張忿綠如芭蕉。依然紅綠相忘處。我唱爾酬詩滿瓢。</text>
<title>同峽亭，峯石。晩步南城上。當在張峰石下。</title>,<text>吾與二張子。城頭携手行。寒蕪一以眺。夕氣正相縈。浩蕩梅花信。迷離雨雪情。良辰兼好友。眞勝守南榮。						蹈海乾坤窄。依劉歲月長。黑雲何處日。芳草此時霜。拭眼逢張祐。消愁抵杜康。願爲松與雪。相配弄淸光。</text>
<title>游狼山 當在本稿首</title>,<text>通州城南綠野平。五山急起無經營。豈惟勒住東溟水。形勢全吳賴爾撑。						中峰縹緲切星辰。雲石熒熒錦繡匀。萬古千秋誰配者。大唐詩傑檄周人。						亭樓倚遍碧雲端。落日將歸興未闌。何人一笛崑山弄。翻動長江萬里瀾。						傾城士女弄春陽。滿握金錢拜道場。一路紅桃花海裏。車聲滾滾雜衣香。</text>
<title>爲通州諸女學生。賀同學生出閣 五首。當在寄嗇下。</title>,<text>白玉堂前數朶梅。爲誰今日向風開。驚看姑射淸冰雪。襯映溫家寶鏡臺。						淑質何容有間言。滿身香佩綴蘭蓀。懸知古宅羣書裏。也有班娘女誡存。						一朝芳選在黌堂。衆藝繽紛總冠場。幾度同班停讀聽。書聲偏似玉鏘鏘。						秦女同袍事可論。眼前憂患溢中原。知君窗裏靑紅線。不繡鴛鴦繡破崙。						玉樹芝蘭佳子弟。人情誰不願油油。傷時最是今朝祝。好產英雄似仲謀。</text>
<title>鄭茂亭招同李二堂，呂荷亭，成南坡，尹愚堂。限韵同賦。當在爲尹公下。</title>,<text>東來萬事與心違。舊日樓臺半是非。杜宇聲中孤拔劍。紅桃花下暗沾衣。越廷誰復論天道。謝氏眞堪托少微。座中南坡獨爲布衣故云。 幸有鷓鴣詞客在。一樽招伴勸無歸。</text>
<title>贈李荷堂 當在鄭茂亭下</title>,<text>天涯流別五年間。刦夢重重國步艱。豈意如今重相見。樽前沾袂說荊山。						當年承寵侍楓宸。萬壽爐香惹滿巾。一片落花無限恨。向風猶戀舊枝春。													叔孫儀禮講無緣。棉蕞飄零到溷邊。何似江南落花裏。白頭怊悵李龜年。</text>
<title>十月十五日六十生朝。黃魯山贈聯句曰。兒女成行。年登六秩。文章壽世。名可千秋。作此謝之。當在寄鄭下。</title>,<text>日月如流水。忽已當六旬。豈不欲隨俗。開筵迎我賓。顧有不然者。一身逢不辰。喞喞復喞喞。閉門謝芳塵。負手嗅黃菊。擧頭望靑旻。幸哉魯山子。謂我與有姻。一味一聯句。走賀來淸晨。句語使人感。文字期千春。區區一敝箒。諒非千金珍。奈何百歲外。乘除太不倫。山水鍾子賞。香火如來因。敢不藏諸膈。一笑開愁嚬。</text>
<title>聞淸帝退位。感賦。當在弟聞季下。</title>,<text>百萬槍聲一夜來。順康基業忽成灰。哀哀莫作江南賦。六歲兒郞詎識哀。</text>
<title>寄王翰霄 鎭▣○當在沈友卿下</title>,<text>琳琅珠玉古宗彊。新進風流又一郞。王以師範學校敎員。去爲屠敬山記室于常州。 師範藝園經棒喝。常州幕府住蓮芳。河邊老樹蟬嘶早。江表靑山鳥去長。安得撐舟相訪去。歸翁樽酒索同甞。</text>
<title>得李喬庭 範世 書 當在赴退翁下</title>,<text>淮霜滿鬢閉門居。故國親朋久已疎。何處好風吹得到。喬庭學士萬金書。						漢水春歸草欲芳。王孫 君爲韓國族 一倍斷肝腸。靑門獨有瓜田在。臥笑龍鍾趙子昂。昔人作詩譏趙子昂云回首靑山紅樹下。那無數畝種瓜田。						人生蹤跡本難幷。况復頹波末運丁。悵惘駱山亭裏酒。明朝化作散天星。						淮風江雨打孤魂。莫伴靑春向故園。使也能文何足說。辨亡秪好接平原。君書以文章詡余故云。</text>
<title>寄崔致勳 當在子貞下</title>,<text>崔羣流別廿年中。失喜新知有阿戎。聞讀晦菴六經說。况兼石奮一家風。山河學目悲寒爐。屠販藏身任轉蓬。他日河淸如可竢。少年寧比此衰翁。</text>
<title>水木明瑟亭。賞海棠花 二首。當在寄崔下。</title>,<text>桃花輕薄杏花痴。飄瞥芳華只片時。一種游絲心事細。春光繫在海棠枝。						似霞非錦向朝陽。睡起楊妃正理粧。見說世間無好鼻。深深不肯露仙香。</text>
<title>寄安涵齋。兼懷玄白堂采。當在十五夜下。</title>,<text>手爇名香十度參。國朝人物一琅函。破除中正君能爾。君於人物考。多收寒賤之流故云。 諱秘論衡我豈甘。萬里黑氛迷洌北。幾年紅豆唱江南。白堂飮酒今何似。激楚如聞醉後談。</text>
<title>朴子山以詩相贈。用其韵和之。當在蕉石上。</title>,<text>想君雙鬢日如銀。磨折冬烘到七旬。揚子賦成貧未逐。陶公酒止病爲因。君近以病斷酒。 西窻燭剪何宵雨。南國梅開異域春。惟有文心遮不得。共和明月照江津。</text>
<title>爲王敬菴。追壽其大人八十四歲。當在李明集下。</title>,<text>丈人春秋八十四。呱呱膝有曾孫兒。菊花枝頭明月色。全家上壽又此時。骨聲髮香紛滿室。仙幢白晝來葳蕤。敬菴學士喜之甚。作書馳報淮水湄。浙江唐翁贈我畫。松陰兩客對圍棋。一客探子方欲着。一客已着看鳥飛。看來欣然成獨笑。秦漢興亡都不知。况君今日舞斑地。餘瀝沉醉流霞巵。願君萬年有此宴。百憂不復形雙眉。</text>
<title>次屠歸甫追寄韵 當在將歸南下</title>,<text>近世江西體。秪能勝濮桑。滅燈憎鬼魅。浮芥笑坳堂。風雅雖殊趣。甘醎合細嘗。請看歸甫子。正道不曾忘。						疇昔相尋處。琴張對子桑。孤酣從爾酌。君以余戒飮。不復强勸。而獨自酌至醉。 穩睡似吾堂。擾擾塵寰內。辛辛世味嘗。茲歡曾有否。感歎不能忘。						十日平原酒。三宵佛子桑。逢迎方洽洽。別去忽堂堂。橫笛凄凉起。巡盃勉强甞。明年春草約。珍重戒無忘。</text>
<title>贈錢浩哉 當在本題第二首</title>,<text>聞君家世事農桑。大樸胚胎產鳳凰。時務縱論泉布法。新圖猶寫菜根香。君有菜圖。 日人兵甲驕奇鬼。黃帝山河蝕太陽。剸虎斷蛟應有日。龍泉七尺且深藏。</text>
<title>九月二十日渡臨津 乙酉稿</title>,<text>東坡南畔路。衣履染秋陰。慘綠江津水。蒸紅楓樹林。漁人無一語。沙鳥有相尋。未信騷家恨。西風得意吟。</text>
<title>平壤 丁亥稿</title>,<text>垂楊枝外角橫吹。一字城開綠水湄。畫閣參差烟霧重。江山平遠夕陽遲。至今父老懷箕子。何日英雄擅乙支。高句麗將乙支文德。破隋兵三十萬於薩水上。 游女不知興廢事。隔花惟唱鄭郞詩。鄭知常二絶句。爲平壤樂府之祖。</text>
<title>聞義兵將安 重根 報國讎事 己酉稿</title>,<text>從古何嘗國不亡。纖兒一例壞金湯。但令得此撑天手。却是亡時國有光。</text>
<title>賀鄭澤庭生男</title>,<text>晩子君家喜事新。金丹遲熟轉靈神。呱呱莫作嬰孩視。半嶼園亭好主人。						雌風幾度歎輸棋。隨園生女詩曰雌風吹不淸。又曰棋輸刦屢驚。 驀地祥雲繞繡幃。知向雙成含笑語。今朝湯餠夢耶非。						非玉非金亦玉金。賀書江北達江南。飛光百步於菟眼。披褓看來日再三。													商瞿晩境四男兒。幷美千秋妙揲蓍。半嶼園中紅綠樹。春光從此倍前時。</text>
<title>壽陳姻致明六十</title>,<text>孝弟力田厥科古。翁乎何嗟作農父。堂上母如謝自然。膝下兒誦韓吏部。腹旣不枵倫亦備。况兼年窮花甲數。門前黃麥長似人。桑葉翳翳經新雨。淸晨設席對風光。一庭斑彩呈萬舞。玉笙吹來海月昇。瓊章披去江花吐。更聞此讌出補設。孝兒深誠尤可取。唐堯辭壽壽終辭。翁也辭壽辭還補。誰知揚子江上農。醉笑唐家天子苦。</text>
<title>留別半嶼園舊客吳子餘 敬菑，錢愼儀 之典。</title>,<text>冷落園亭半欲蕪。主人何處放雙鳧。山留水挽千重意。多謝樽前舊灌夫。</text>
<title>賦李孝子 仁植 事</title>,<text>圓顱方趾總人兒。父母深恩詎盡知。晉代王公曾致雀。洪城李子此探鱺。李於冬月。得此魚供母。 天壇夜月群靈衛。李於母病。爲壇祈天。 湖水春風故老悲。縱我衰殘詩可已。長淮分入硯南池。</text>
<title>送劉翁友三錢君愼儀歸白蒲。兼屬浩齋。</title>,<text>錢郞風義程嬰氏。劉老高標龐德公。恨未扁舟同載去。爾鳧吾鴨水雲中。						九皐家裏第三郞。使我忘年共上床。誰識蒼蒼寰宇內。德星偏照小蒲塘。</text>
<title>梁任公 啓超 至南通。余訪見之明日有贈。</title>,<text>自顧形容我是誰。弊冠霜雪老鍾儀。一朝歡喜逢名士。千古歸來有此時。泰山文望昌黎民。君之文字。要爲今日中州之冠故云。 澤潞兵談杜牧之。聞做共和猶未做。乾坤俛仰且停巵。</text>
<title>爲費範九賀平潮關壯繆廟落成</title>,<text>虬髯隨怒颯飛揚。太白廉貞下劍鋩。大義春秋三反覆。英名天地一低昂。荊州勝敗何庸問。炎漢精神尙不亡。感激平潮諸父老。年年含涕薦馨香。</text>
<title>馮子久 善徵 挽</title>,<text>我雖於君只一見。一見多於千見多。聞之平潮費範九。君讀吾文喚奈何。銅山靈鐘非異體。一月幷照東西波。西風一掬知音淚。洒送文魂過絳河。</text>
<title>爲朴直員 在善 題其大人鐵山康翎二郡政績卷後</title>,<text>吾友朴康翎。溫恭本無過。出爲百里政。三冠殿最課。嚴閽屛賂賕。散俸蘇饑餓。刷租剖訟外。終日但淸坐。憇棠士爭頌。歸轍民有臥。有兒能讀書。厥蹟收不惰。謂余是父執。遠投覊寂破。韓季多貪吏。萬姓困燒剉。昏衢一片燭。光明豈不大。梟鶹滿天地。鳳鳴誰不賀。感歎爲此詩。庸助芬芳播。萬古鐵康地。行人應不唾。</text>
<title>八月月十一日。訪修定於絲漁港。</title>,<text>風帆片片打門回。萬里江天一笑開。只爲江天如此好。衝烟衝雨訪君來。						平生性好在江村。帆影魚香總引魂。奇絶紅桃三萬樹。絲漁港是武陵源。</text>
<title>野中記見</title>,<text>村翁小舸裝鳧重。溪客長茭縛蟹麤。八尺過頭靑竹杖。我行參作野中圖。</text>
<title>汪晴軒七十壽詩</title>,<text>晴翁小少耽書史。頗豔博學宏詞科。一朝忽向書發罵。安能因汝成蹉蛇。出門直向衢市去。物情萬變觀如何。賣菜賣醬與爲伍。呼牛呼馬都任他。珠藏劍埋四十年。大似浮湖之范蠡。屠門豪客時相遌。揮金大嚼豚鷄鵝。贏餘亦復散如雨。凍戚饞朋洗怨嗟。外商術巧內商拙。方今大憂在國家。以身作犧救國憂。如翕之賢易得麽。嗟乎翁老良可惜。我祝而酌金叵羅。願翁七十勿自足。古人過百亦頗多。願翁康强俟國泰。黃河有時變淸河。况復孝兒與賢抱。供歡爭揷秋桂花。翁乎寧能卽嗔喝。此酒此酒毋辭酡。</text>
<title>重陽日。嗇翁要同游東奧山莊。余以腰痛未應。作詩謝之。</title>,<text>昔之重九日。黃花笑逐臣。今之重九日。軍山笑老人。咄此一段小腰身。賤之不負朱家薪。貴之不佩六國印。胡爲作痛酸而辛。坐使唐公獨登神仙去。呵呵笑看墮地鼠。</text>
<title>重九夜。訪錢君內方。因得飮酒於其宅東鏡山樓。樓卽累以四層。而四面設玻璃窗者也。眺矚甚樂。歸而賦詩。</title>,<text>碧空半月亦堂堂。下照黃花傡作香。千尺樓中千斛酒。與君同醉答重陽。						飛樓面面眺蒼茫。無限天風拂客裳。八達四通 樓上揭四通八達四字之扁。 新扁意。知應兼寫自家腸。						孰爲玄圃孰蓬山。風外仙輧想往還。凉月可憐低欲盡。三聲大笑下人間。</text>
<title>謝錢內方送菊四盆 二首</title>,<text>以君熱心肝。贈我寒菊朶。全屋生顔色。僦居何有我。						受金或喪廉。受花庶無悔。五色霓裳衣。列仙紛渡海。</text>
<title>哀王敎員懷秋</title>,<text>吾隣黃俶禾。盛言君文史。索我覆瓿物。寄送五百里。君乃大相契。如水在乳裏。行見一酒船。來泊鑑湖涘。忽何俶禾翁。走報短命死。堂上別偏母。褓中捐幼子。黌堂諸後生。倀倀失綱紀。吾觀俶禾翁。於君爲舅氏。泣至千萬行。其悲固常理。若我之所悲。足驚天下士。曷故復曷故。所難是知己。左手止翁泣。右手伸挽紙。蕭蕭楓樹聲。夕風捲江水。</text>
<title>題樂英齋</title>,<text>角力紛紛萬國同。嘉哉經誦此冠童。依如剝卦陽猶在。誰謂尼師道竟窮。屋背鶴鳴方丈月。丌邊蛟舞朴頭風。知君忼慨揮金意。謦欬遙承樹隱翁。</text>
<title>爲徐貫恂壽其母陸氏六十。用貫恂韻。</title>,<text>前身知自九層臺。諸福如花七寶開。最是綺筵先賀事。郞君頌語擲金來。</text>
<title>寄韓主事箕烈 承履</title>,<text>漢上分襟夢杳然。况兼時事變桑田。張家楊柳春今老。因前贈詩語 夔峽藤羅月幾圓。山桂相招雖有操。江船防顧恐無錢。舊懽更續知何術。愁望東雲萬里天。						昔君奇疾在靑春。脫却朝衫臥澗濱。此事不須相歎惜。庚年免作被俘人。						秋江江上白芙蕖。誰折將來揷玉壺。問昔烏衣王氏宅。諸郞風格似茲無。						擯逐擠排半世中。鄕兒笑汝目無瞳。低鳧高雁何分別。同是人間一羽蟲。						莫言離別太愁生。不別安知會合情。司諫洞中三夜月。向來偏爲二人明。</text>
<title>二月一日。訪李樾軒。李喜甚。飛簡招宋一吾。至出二笛。合奏梅花三弄。笛罷飮極懽。歸而紀之。</title>,<text>王駘達者病非病。宋有脚病。 君復先生鰥不鰥。李年今三十二。厭室家之累。不肯娶妻。 爲我踞床雙奏笛。聲聲欲裂紫琅山。						一是奇人一恨人。攤書弄墨樂松筠。笛中又有深心事。除却梅花不謂春。</text>
<title>上巳前一日雨中。貫恂與王翰霄見訪。因邀至千齡觀賞春。歸而有述。</title>,<text>君何忽學少年狂。衝雨同來起病傖。得得南公園裏去。花泥一路滿腓香。</text>
<title>上巳日。翰霄與貫恂開會于千齡觀。赴會者陳星南保之父子顧昂千。而余又其一也。作詩紀之。</title>,<text>樓觀千齡好。文華二子才。當春多感慨。觴客久徘徊。雨鎭零紅過。風驚嫩綠來。太平猶未洽。努力到雲臺。</text>
<title>追賦千齡觀景。屬貫恂，翰霄和之。</title>,<text>欄干倒入水中開。芳樹沉沉繞百回。好是臨堦成絶叫。落花渾欲沒身來。</text>
<title>贈陳保之</title>,<text>星南家裏白眉郞。使我驩心折輩行。公瑾風流醇酒醉。獻之書法練裙香。百年如此堪生活。一病何須歎弱尩。羡殺嗇翁探海手。明珠取作座隅光。</text>
<title>題潘蘭史 飛聲 剪淞閣圖</title>,<text>百年詩筆弄風雲。淞閣新圖又一番。何日酒船橫繫檻。爲君招下少陵魂。</text>
<title>謝錢度華餽煑鰣</title>,<text>小孤山前出鰣魚。厥味之美天下無。每年楊花落時節。人到長江不辭奴。君今持餉如供佛。我無可酬如患逋。强搜枯腸出數語。負君負君魚不如。</text>
<title>丁介石自任港駐兵所。送鰣魚新網得者一尾。幷寄一絶。率和。</title>,<text>萬里長江第一魚。波痕滴滴入吾廬。烹來佳味佳逾甚。爲帶新詩錦不如。</text>
<title>梅花詞。贈孫生玉樹 廷堦。</title>,<text>明瑟看春二十年。幾重紅雨幾重烟。氷腸玉頰梅花樹。與我慇懃最有緣。						萬古羅浮夢渺茫。梅花一夜化仙粧。渠家寧解佳人事。自是師雄愛到狂。余嘗謂君似貞秀女子故云。</text>
<title>又贈玉樹</title>,<text>問君之所出。莫是古東吳。皎皎雲間月。盈盈海底瑚。割鷄雖小試。騁驥有前途。老我何由羡。悲歌漫擊壺。</text>
<title>孫韶山 鳳祥 老人。偕孔春圃 聖學，金海石 元培，朴 鳳鎭 三君。訪余叙舊。因贈一律。作此奉和。兼屬三君。</title>,<text>相逢萬死一生中。白髮都成老禿翁。笑我英雄身未鑄。向君身望鑄英雄。						閱歷知君飽雪霜。新詩安得不悲凉。依然宋子堂中筑。座客聞來泣萬行。						因敗爲功在轉頭。諸君莫負盛春秋。江山人物崧陽地。可少虬髯第一流。</text>
<title>酬孔春圃贈詩</title>,<text>昌平聖人有後孫。生來能讀六藝文。萬里遠遊意何似。想像聖跡交悲欣。泰山東山如面目。江河濺濺聲如聞。懸知卄世去鄕恨。仰天欲訴空白雲。</text>
<title>用前韵。再贈春圃。</title>,<text>老身何幸得夫君。玉貌長髯出俗群。江氏詞華渾似錦。王郞墨汁幾沾裙。遠游漫漫窮黃海。舊籍依依望綠雲。一笛風前三盞酒。相逢那忍卽相分。</text>
<title>柬中學校校長史介人 維藩。勸免本校生劉榮甲學膳兩費。</title>,<text>江淮豪傑史介人。衷以道德襮以文。坐黌指揮八百士。弈弈如一名將軍。課案咿唔洶濤浪。操場騰躍生風雲。文事武備一時具。倐而鳳翔忽虎賁。大池新鑿寬似海。荷花萬朶香紛紛。于以怡神暢血脉。士也孰不增欣欣。有一窶者劉氏子。向隅獨泣雙眉噸。謂言盲父年七十。竈陘不煬動近旬。豈能贍兒游學資。且將歸去尋鄕枌。卸却冠裳披襬襶。農夫田父與爲群。嗚乎長鋏歌一曲。上天下地何由聞。請君攬涕聽我語。介人先生勇且仁。方將瞋目收人才。救中國亡如救焚。世上衣冠半盜賊。求介介者少如君。先生先生。其將放爾爲農民。豈終放爾爲農民。</text>
<title>韶山，春圃二君。以鎭江所作律詩見寄。作長句和之。</title>,<text>天下第一江山勝。焦山一片江中央。驚濤日夜浴金佛。泛泛小寺如孤航。浮遊萬里式微客。非此何以寬愁腸。百丈橫繫寺門畔。縱觀吳楚窮靑蒼。高歌唱斷起浪白。狠酒醉來迎月黃。仲謀公瑾若相遌。束坡居士參翺翔。倘能買鰣烹且鱠。豪橫尤足洗寒凉。謇余罷病未同去。一恨直與長江長。</text>
<title>南通知事瞿侯莘畬 鴻賓 爲政廉勤。而余以未操言語之故。但得其一二。昨錢內方來道侯平生甚詳。盖錢被侯選。爲邑中宣講。故能然也。余聞而感歎。作詩畧記之。</title>,<text>中國積貧困。官人愛金錢。人面狼肝者。到處紛騈肩。一身恣喫着。百姓任顚連。孰如我瞿侯。忼慨㪺貪泉。瞿侯起湖北。才譽自英年。內外遊旣博。舊新學能全。自莅南通後。百度無一愆。慈惻春陽煦。昭明秋月懸。花掩長孺閤。風飄武城絃。耈孺咸自得。笑語依依然。山若增綠碧。水若增淸漣。我本慕循吏。史傳多所編。况今蒙佛惠。覊旅安一廛。忽忘身已耄。猥述爲此篇。取意勿取辭。諗我縣羣賢。</text>
<title>寄呂博山誠之。兼屬童伯章。</title>,<text>屠敬山今何處歸。長庚睒睒獨誠之。愛君一片雷霆舌。解道龍門史卽詩。君之此說。與余所論相符。						冥契相投萬古心。珊瑚鐵網海沉沉。換裘向日黃花酒。使我懵騰醉至今。						報君避暑返鄕關。莊助深情絶可憐。指莊通百 甚矣吾衰長伏枕。何因去訪橘中仙。						想君頭髮雪紛紛。透紙眸光尙射人。莫向刀圭頻起歎。古來名士臥漳濱。</text>
<title>黃俶禾索詩。有應。</title>,<text>左據天下之圖右自刎。不如季長屈首校陳編。江南富客爭矜素封業。不如俶禾求我閑詩篇。俶禾之事雖似拙。俶禾之意能信天。日向盆花酌醇酒。酣後吟讀聲琅然。噫乎不解吟詩亦一禍。君不見近時將軍驅逐元首惡臭遺萬年。</text>
<title>柬于敬之 忱</title>,<text>曾向師黌接起居。薰薰氣味更誰如。夏庠殷序紆斟酌。鳳網麟羅幾卷舒。燕影伴閑休夏後。蟬聲送快納凉初。老生狂態能容否。聊擬韓公薦士書。</text>
<title>悼王原初</title>,<text>吾鄕百年文字契。前有存齋後敬菴。存也徑逝君又繼。殘生痛恨將何堪。三十六年論文地。往復不下千琅函。神會幾看呈戚舞。覊愁藉忘栖湘潭。近又爲君濡史筆。廬陵唐書擬遠參。千秋寃案洗滌日。將見欣欣大白斟。猝暴摧折有如此。天乎天乎竟誰諶。向空欲哭胸已塞。江鳥爲我啼楓林。</text>
<title>後隱翁挽</title>,<text>三憂家中一老翁。不官而尊其德碩。敎子能爲稷下儒。留賓都是雲間客。我昔壽翁翁則辭。秪緣苟活如嘗蘖。今者之去寧復疑。御風浩浩秋天夕。</text>
<title>題包遠庭三十小像</title>,<text>三百年前包石圃。有三十歲讀書孫。一般形容蕭穎士。何處老仙驚斷魂。</text>
<title>林梧山 鳳植 求拙著。余以一部寄贈。仍有作。</title>,<text>嗜痂成癖欲如何。雙鯉辛勤撇海波。認得香泉門戶裏。風人韻士本來多。</text>
<title>徐貫恂以消寒會不赴。責罰詩。率作。</title>,<text>壓座黃花夜飮時。病身怊悵負佳期。負儂莫負鄒枚伴。心折徐郞妙督詩。</text>
<title>冬至夜。嗇翁招同陳星南保之父子，王饒生，劉烈卿，徐貫恂。遊適然亭。賦拗體。</title>,<text>今年冬至勝前冬。名園游戲群賢同。主人久立蠟梅際。飛樓更高明月中。不着一詩亦風雅。况斟三酌爲豪雄。獨歎病身先出席。雲璈未得聞曲終。</text>
<title>天生港 乙卯</title>,<text>重重綺閣鬪崢嶸。舊港新居已變更。自我南來幾多歲。余始至南通。取道此港。 大江東去古今情。朦朧缺月窺鷄脰。淅瀝荒蘆雜雁聲。老脚嗟違登覽事。隔波猶復問山名。</text>
<title>慰黃仲懷，俶禾二棘人。己未</title>,<text>有雙孝兒號路側。哀聲滿天黃日昃。昔父之喪兮兒貧役江南。今母之喪兮又在江之北。有耳不得聞末命。有手不得奉床篢。兒罪深重兒自知。神明允宜誅且殛。請君收涕聽我言。𣾘然大界本來缺。齒角奪予紛無常。冰炭喜懼又誰測。子之父兮享七十。子之母兮又加十。有子多如陶淵明。滿庭森森立修竹。世間幾人能似此。母兮母兮儘多福。且須念此少自寬。吾饘爾粥交勸食。戮力共治家人業。年年歲歲祭豐潔。</text>
<title>爲晶孫納采日。寄陳修定。正誤當在壬戌稿</title>,<text>靑靑楊柳運河隈。飛舸晨裝玉鏡臺。誰謂貧家婚事拙。彌天名士作媒 時錢浩哉，費範九二君。爲之作媒。 來。						彌天名士作媒來。爲是陳家父有才。傳語小詩須急和。長江春浪鬪喧豗。</text>
<title>習位思君。送車請赴適然亭夜飮。余病寒未應。作此追謝。</title>,<text>驅巾車者八尺夫。披帷瞋目視病軀。謂言中園文字飮。羣公畢至公可無。不緣君如蕭穎士。安得有此愛才奴。君才堪羡儕儀鳳。我身久嗟付噉狐。空憶五更酒闌後。江梅噴出千明珠。</text>
<title>贈王啓之</title>,<text>知君古閥定瑯琊。詞翰翩翩自一家。把筆補苴詩卷缺。何妨作我海棠花。用東坡何似西川杜工部。一生不作海棠詩之語。</text>
<title>謝尹君 在淸 餽藥物</title>,<text>少癖聲病學。中年癖便衰。自後之述作。半是强情爲。强情豈詩道。刪棄不復疑。晩交有尹子。忠信又好施。萬里念我老。藥物頻相貽。中心曷不感。油然發爲詩。譬如經燒草。逢春弄新好。濛密海雲合。鮮姸江日抱。細看還歎息。根荄其奈老。</text>
<title>王啓之爲余置酒於翰墨林。邀諸名勝以助歡。率作以謝。</title>,<text>有客珊珊骨有聲。秋蘭春茝佩盈盈。三升美醞貧能買。一片淸懽畫不成。莫逆何人如戶反。忘年從古說融衡。西園側畔初胎杏。含雨含烟證我盟。</text>
<title>習知事位思君。送車請赴適然亭夜飮。余病寒未應。作此追謝。</title>,<text>驅巾車者八尺夫。披帷瞋目視病軀。謂言中園文字飮。羣公畢至公可無。不緣君如蕭穎士。安得有此愛才奴。君才堪羡儕儀鳳。我身久嗟付噉狐。空憶五更酒闌後。江梅噴出千明珠。</text>
<title>謝同郡尹君 在淸 餽藥物</title>,<text>少癖聲病學。中年癖便衰。自後之述作。半是强情爲。强情豈詩道。刪棄不復疑。晩交有尹子。忠信又好施。萬里念我老。藥物頻相貽。中心曷不感。油然發爲詩。譬如經燒草。逢春弄新好。濛密海雲合。鮮姸江日抱。細看還歎息。根荄其奈老。</text>
<title>王啓之爲余置酒於翰墨林。邀諸名勝以助歡。率作以謝。</title>,<text>有客珊珊骨有聲。秋蘭春茝佩盈盈。三升美醞貧能買。一片淸懽畫不成。莫逆何人如戶反。忘年從古說融衡。西園側畔初胎杏。含雨含烟證此盟。</text>
<title>悼李耕齋保卿</title>,<text>寧公之故結綢繆。坡老床前妙子由。五十年間千萬事。如今都化水東流。													筆園鳥喚連床睡。遼海魚傳幾紙書。地下尙能耽句否。哀詞唱似一聲驢。						王孫祭器泣殷商。埋傍沙翁亦首陽。繞壙棠梨多少樹。年年春雨定添香。						愧余人世久觀居。又見晨星落太虗。爲語蘭翁靈壽杖。古家長與鎭詩書。</text>
<title>贈如皐石重光</title>,<text>士別三日驚刮目。昔聞其語今見君。四十聞道未爲晩。况乃三十爭蘭芬。一夜春雷擊山破。靑天霍霍龍騎雲。寄聲韓蘇休歎息。蟲絲方撤公之文。</text>
<title>自挽</title>,<text>生於空裏復歸空。且可徜徉大化中。獨有嵇家閒恨在。廣陵琴調落飄風。</text>
<title>後自挽</title>,<text>我不喜說天竺偈。所喜說者惟桑緣。以韓之產老中土。非緣何以能致然。嗇翁舘我淸凈地。水南花北三四椽。於此偃仰二十載。重重纂述書齊肩。右睨長淮左揚子。鞭龍策鱉橫風烟。千秋藝苑諸英儁。精靈招招來滿天。騰騰兀兀以自喜。今年明歲忘推遷。幷忘身世淪滄海。何况富貴與神仙。嗇翁厚意報如此翁亦知之無一言。一身終結此而已。仰空一笑三千年。</text>
<title>補遺六首</title>,<text>奉送徐都事 相德 遊楓岳 當在癸酉稿鴻山詩下						洞裏鐘魚一夢寒。紅泉如雨石如丹。爲君瀝酒秋天外。海上名山萬古看。						胡孫藤子掛葫蘆。記我壬年逸興孤。今日秋風更蕭瑟。明窗羅列出蓬壺。						求禮川邊。贈王素琴 師天。兼懷黃梅泉 玹。當在戊寅稿同柳二山上。						素琴山人方丈前。三枝玉樹傡嬋娟。塤箎唱和詩千首。半似殷餘麥秀篇。						愛而不見牛醫子。一卷新詩露劍鋩。大嚼三川銀縷鱠。白銅盤淨上江光。七字卽梅泉句。						川邊一宿雨班班。綠酒如澠醉客顔。千里南來愁却破。一時佳士與名山。						禮成江懷古 當在壬午稿						千重簾幕綴回灣。萬舶如雲日往還。覇業卽今歸幻夢。江流祗自浸寒山。殘棋賀賈凄凉後。事見中京志。 春草貞州滅沒間。高麗之亡。禮成江潮移入于漢江。于時貞州淪於海中。而今尙有遺墟出沒波間。土人呼之曰貞州草。 最憶徐兢舟到日。圖經花墨落斑斑。</text>
<title>張退翁二兒立祖，希祖。以詩謁評。有贈。</title>,<text>天下最可畏。姸姸小童丫。聖賢與豪傑。前途孰知涯。願二童子知此意。共向書窗惜年華。拂雲期渠他日柏。落溷笑我當年花。</text>
<title>題崔寄園進士新築聽琴亭</title>,<text>寄園老子玉壺心。宋學唐詞睨古今。薖軸本來辭世早。滄桑轉愛入山深。江流穿野春風遠。簷勢披雲夜月臨。一樣聽松眞意味。是琴誰識却非琴。</text>
<title>紀劉榮甲遊學事</title>,<text>徐州劉君榮甲者。漢太祖之裔也。遊學南通中學校者有年。以資乏欲歸鄕爲農。其同學生東臺蔡淸慰，如皐徐慶瑗，陳國祚，花澡芬，趙新見而憐之。相與助之以資。使竟其學。余聞而壯之。作歌以紀其事。						大風天子社屋後。有雲孫作遊學子。雖乏龍顔好骨格。腹中有腸直如矢。腸如矢兮室如磬。虀鹽冷落空盤舐。且將踏裂冠與裳。故山歸去耕春水。奇哉二三同學生。個個珠睛編貝齒。見之一聲發長歎。共傾囊槖作歡喜。忽如擲鮒涸轍外。復似放鶴樊籠裏。遂令世上齷齪輩。聞風黯黯顙生泚。我詢其名與作歌。賢者遇賢固其理。</text>
<title>爲洪可人 命憙 題東亞日報</title>,<text>乘舟涉江水。不如鄭年泅海五十里咽不噎。張弓射鳥雀。不如有窮后羿一射落九日。君莫笑此日報。一張紙一枝筆。紙乃大於天。筆乃剛於鐵。比諸庸庸處士議轟乎。何異深夜驅驚霹。</text>
<title>修改二首</title>,<text>將赴庭試。渡臨津江作。當在癸酉稿						役役吾行色。怱怱涉此津。鱸香空自好。鷗性猝難親。發棹開黃霧。披裳落白蘋。會須將錦浪。滌却一腸塵。						嗇翁招余飮林溪精舍。旣而作詩述其事。有和。當在丁巳稿						城南柳色弄新年。引我威夷野徑穿。鬼斧送溪如碧玉。罡風吹壁立靑天。名山合有懸車客。勝會欣追負局仙。老脚乘危無恙返。秪應岩佛與相憐。</text>
<title>謝醫士柳亦奇拔病牙</title>,<text>我老病牙閱醫多。金陵柳生爲第一。械頭有佛指有神。牙出令人疑未出。更看子非尋常人。短短一身皆玉骨。何不去作太醫官。蓬轉江湖生理拙。</text>
<title>題孔春圃南游錄</title>,<text>去年遊中國。今年遊嶺南。江山碧痞吸納處。長風萬里飄虬髯。君有美鬚髯。 子長文章將益美。此編之作惡得已。恨余形跡隔參商。聞風不得竝車軌。洋洋一筆皇甫序。風流輸與韶山子。孫韶山鳳祥作錄序。</text>
<title>贈瞿鏡人 竟成</title>,<text>暮境逢佳士。茲情奈樂何。靈丹千歲熟。春茝一紉多。如欲論文字。宜先辨道魔。紹興無限酒。請與日相過。</text>
<title>用前韵。再贈鏡人。</title>,<text>眼看崇鐵劍。文運竟如何。大道惟須悟。深言豈在多。寒山尋片石。郢郡夢高歌。知子容狂說。胸中幾頃波。</text>
<title>謝孫應天 得和 贈藥</title>,<text>孫君生長翰墨門。謂傖解作三都篇。輪船萬里劈雪浪。席門三扣曾結緣。兩斤六十神山稏。今又持祝喬松年。噫噫我是南冠客。詎宜貪惠久活增靦然。君年方强壯。有才傑而姸。結交大都會。盖多劇孟賢。一日奮龍劍。光氣亘靑天。小可大鐵椎。大可齊田單。然後付書靑鳥以報我縛竹掃花。迎我崧山舊栖前。我且蹶然强起。吹火謀烹煎。</text>
<title>用調體。謝習位思君除夕之饋。</title>,<text>滄翁餞歲悄獨嘯。位思詞人發其笑。借問發笑是何爲。饋術佹用仙術奇。將非食物爲食物。使我認爲龍眼肉。家人傍窺笑呵呵。非龍非龍謂龍何。我乃合笑成大哄。吉雲繞屋和風送。不用儺鼓逐鬼神。全勝雲物占天官。乃知詞人才思好。用此慰余使忘老。敢不奉到春園同會場。濃花揷鬢誇健强。</text>
<title>賀九江呂翁鹿笙六十二歲生男</title>,<text>四十大兒擧九江。六十小兒擧南通。白頭生子如翁者。誰不羡之稱健雄。以余觀乎翁。所觀有不同。翁有溫溫君子德。忽如鸞鳳下靑空。上帝錫福有深意。與拔園花栽澗松。九江飛瀑從天下。南通之山峙紫琅。他日二兒侍翁坐。各述生地誇鍾靈。翁亦安肯置優劣於其間。捫髯但笑懽融融。</text>
<title>題範九感時五言律四首後</title>,<text>狗偸鼠竊斷何時。變局中州事可噫。幸見北征忠愛作。水仙花畔立春時。</text>
<title>位思次余韻。語多高激。余悔其前調。賦正軆却寄。</title>,<text>東水關邊一璧人。胸中二十八星辰。劉蕡策論曾驚世。老子刑名 君近爲南通律師故云 晩隱身。高性可憐稀所合。賤纍何以得相親。鷄毛詞筆同頭禿。欲寫深恩恨更新。</text>
<title>位思次余七律韵至二首。托意益盛。作六絶句以謝之。</title>,<text>才子例善愁。文人本多病。以子之楚楚。刀圭安得屛。						子病吾知之。其源在文獻。何如一種人。天濁長肥健。						我爲老樗櫟。君以琴材論。欲將黃金索。被之招樂魂。						何子之心曲。溫煖如春陽。愛我復恤我。頻繁何有亡。						君子不竭惠。古人有明言。老身一藥外。何敢更貪恩。						君病握粟卜。卜曰宜停吟。願言斂才調。嘿坐梅花陰。</text>
<title>贈呂生蒙齋 傳元</title>,<text>可愛之年少。於今見呂郞。容儀行白玉。家學襲靑箱。錦以鞱爲美。檀因朽有香。老身頗閱世。曷不奉琅琅。</text>
<title>寄外孫李賢在 二首</title>,<text>鄕關去路阻長鯨。耄境逾深骨肉情。梨棗何曾分餉汝。百年空有外家名。						奇汝年華纔弱冠。揮毫逸氣欲凌雲。儂家懸腕狂風味。却喜彭城一派分。余作書。喜用懸腕法。而賢在亦然。故引東坡墨竹語以比之。然其實賢在未嘗學我。而自然偶同耳。</text>
<title>習苦行 位思之別稱。再次七律韵。又餽以藥。率和。</title>,<text>三回餉藥意纏綿。欲我康强似大仙。傳語大仙寧足羡。得君一日抵千年。						小杜詩中萬古愁。斷腸芳草轉三秋。詎知我輩相逢晩。奇絶還多一個籌。						春風日日入通州。兩處詩飛絡繹郵。豈果愛吟吟不已。一時同忘杞人憂。						龍鼠升沉家國事。吾儕何以際今辰。千秋廣武英雄歎。阮步兵眞是快人。						文人從古好相輕。毫末名譽抵死爭。借問長江長萬里。可如習子愛才情。</text>
<title>寄苦行</title>,<text>玉貌氷腸肚。如君再見無。涉時傷枘鑿。拋印返菰蘆。憂重詩偏激。痾多藥僅扶。婆心仍未已。憐到此狂奴。													萍蹤人所賤。况我黍離歌。江闊羞思洗。花明淚更多。蕭條元氏史。辛苦魯陽戈。感子芳香訊。重重到薜蘿。</text>
<title>寄顧未杭</title>,<text>日楊生穀孫過余謂曰。顧未杭亟稱子文。吾爲子喜。余爲之感動。作詩以寄未杭。						千人曰可吾不喜。千人曰否吾不悲。就中別有眞可否。是名曰知知者知。東韓老客覆瓿物。顧翁讀來却可之。此事出自楊生口。楊生賢者必不欺。我願與翁披綵服。共畧扶桑到咸池。請帝得一大丸藥。下療千萬聾盲兒。歸來酌酒相與賀。招呼風月吹參差。不知世運入混沌。幷忘殘景垂崦嵫。樂哉人間此奇遇。何數伯牙鍾子期。</text>
<title>題馮涵初種菜圖</title>,<text>春雨種菜蔬。野人之庸事。變而爲英雄。風流自劉備。遂令曹家兒。懷疑不能置。事往二千載。馮君又托志。使我撫其圖。慨欲落淸淚。志士與覇雄。腸肚非是二。但其百年內。所遭時爲異。君何出不幸。有志不得試。共和太平策。鬱鬱懷萬字。鏌鎁殺敵劍。日銷爲農器。所以王處仲。擊壺歌櫪驥。</text>
<title>五園朝景</title>,<text>五區亭觀向春風。各態相誇淡復濃。一望綠波紅日外。飛花飛蝶萬重重。</text>
<title>又贈呂生蒙齋</title>,<text>君年未及冠。吾年已近耋。吾之叩君學。豈曰知時節。忽念賢哉回。一聞而十知。夫能知其十。百千卽在茲。又念古人言。思思鬼通之。鬼神德敏疾。不以歲月遲。快快箭脫彎。砰砰雷破山。吾旣得此義。意氣便欣然。仰笑羲和鞭白日。俯笑老禪泣無傳。直欲乘此春夜月。携君手至長江邊。穿楓度蘿坐岩石。與放長嘯驚龍眠。嗇翁聞之棹酒船。</text>
<title>謝呂蒙齋倡刊拙著</title>,<text>呂蒙齋愛讀余近著所謂借樹亭雜收者。出金五十以倡刊事。盖余之著作。爲中州風義君子所刊者。始於屠敬山。次於錢浩哉，費範九。今又次於蒙齋。而蒙齋於其中最爲少年。尤可奇也。爰綴小詩。以志感愧。						謬賞儂家覆瓿篇。黃金促刻散如烟。定知海內新評出。文字扶輪屬少年。</text>
<title>淡廬因余鬻字。爲之設法。使得厚獲。盖念余之貧也。作此以謝。</title>,<text>驀地盈盈送白金。寒栖化作夥沉沉。夫君珠玉三千首。誰識詩心卽佛心。						掀髯大笑向天風。世上何人道我窮。薦福一碑千搨本。得君神力叱雷公。</text>
<title>淡廬四十壽詩 二首</title>,<text>此壽世亦有。孰能如子全。詩詞花燦爛。福祿月團圓。衛玠多英譽。蘭亭足盛筵。小詩非是釀。願以諗羣賢。						東韓孤客子。托契豈非天。藉定風波夢。層生翰墨緣。知玄慚過分。鑷白誓忘年。近事尤難忘。煩謀紙裹錢。</text>
<title>賀蒙齋新婚</title>,<text>天下家家總迎婦。吾於呂生望獨厚。中州統合九百年。變運沉沉屬陽九。英雄俊傑寂無聞。妖腰亂領誰除否。生年十八才特英。如驥墮地橫超母。圖書館裏香似雲。琅琅讀破書幾部。聞說佳期媒已告。行鞭將折長江柳。花箋一幅頌祝辭。可止房中琴瑟友。麟固生麟鳳生鳳。長松之下風必有。會須看得仲謀公瑾抱兒送。賀客酌盡江南千石酒。</text>
<title>拾遺二首 從中京志收錄</title>,<text>柳花宮吊古 當在戊寅稿						神鸞 柳花宮。亦曰神鸞宮。 飛去洞天空。石柱文甍認古宮。何日君王夢雲雨。至今士女吊春風。凄迷草色遺裙綠。畧約花叢落粉紅。剩恨徐兢圖畫缺。千門萬戶想玲瓏。						天磨山道中作 當在乙酉稿						凌晨行泝朴淵水。冷翠霏霏沾角巾。殘雪堆中纔辨寺。亂流聲裏不逢人。山僧示寂衣栖樹。俗子題名石化塵。回憶星菴曾讀史。居然一十九年春。</text>
<title>爲楊君穀孫。賀其母王太夫人八十。</title>,<text>恭愼先生有才妻。幾篇唱和關雎詩。先生沒後作都講。于以防飢兼鞠兒。厥兒聰明博書史。中壘經業傳不隳。好澤榮文擊節讀。謂宜配食震川歸。南通城裏有子者。紛然願迎爲塾師。是以甁罌頗免窘。奉養日殺仇家鷄。且爇心香向北斗。泣請賜母無疆壽。帝乃感動發咨嗟。詔令羣靈作先後。賜名淮南大女仙。幷割唐溪以爲酒。何必富兮何必貴。是母是子世罕有。澤榮歎息作此頌。爲天下人勸孝友。</text>
<title>補遺一首</title>,<text>送黃俶禾赴西亭警察之任 當在甲子稿						昔遊翰墨場。詞采靑雲薄。今作警官身。意氣毫不怍。知君好才器。淸濁無所擇。豈如端木賜。瑚璉用止一。方今共和政。太半是糟粕。呑舟肆厥惡。民生多不樂。西亭一片區。寧能獨免瘠。行矣君勉旃。玫瑰勸三酌。亦有餞送詞。芳氣等霜菊。誰謂警官卑。積之至黃閣。誰謂西亭小。推之至關洛。</text>
<title>同曉芙訪習苦行。觀其新築書樓。</title>,<text>謂言多病豈非瞞。萬卷羣書讀不難。斜日來尋紅樹際。新椽迎舞碧雲端。唐詩晉帖飛騰入。石銚銅甁次第安。苦學應資筋力健。奇方說與紫金丹。</text>
<title>嗇翁生辰宴席。遇一湖口客姓名或曰兪理甫。年可六十。走筆贈余詩曰。洛社香山自古傳。三尊齒德列高年。南通今日生辰宴。最喜能逢海外仙。佳作也。歸而和之。</title>,<text>西南客子面如田。走筆貽余白雪篇。何似岳陽春酒店。天風吟過老回仙。</text>
<title>蒙齋讀余所贈申紫霞詩。大賞之。可知生之有進於詩也。贈此志喜。</title>,<text>紫霞詩訣落飄風。寂莫江山百載中。豈意阿蒙今日賞。後生梅酒却英雄。</text>
<title>嗇翁挽</title>,<text>等覇期王負俊才。應龍飛處一聲雷。縱無鄧禹奇功在。足試瞿曇活手來。						昌黎雲與孟郊龍。文字狂歡卅載中。今日都來成一錯。奈何江月奈淮風。</text>
<title>黃俶禾五十預祝詩。君明年丁卯爲五十。</title>,<text>俶禾手持冷金箋。求余一言五十壽。盧胡大笑我乃東壁府中仙。攝君久寘弟子首。文章愈老奇愈多。橫奔五岳折北斗。爲君頌德豈無辭。爲君祝年亦何有。况又近時眉毛新發怪。神力之助應更厚。余近日右眉生二寸六分之一毛。 請君勿患不得仙。但向天風日命葡萄酒。</text>
<title>謝陳石廬 汝燊 贈菊花四盆</title>,<text>黃菊天下斷腸花。石廬愛之魂百斷。爲是胸中文字奇。自與俗人霄壤判。以此成病病大苦。擧以讓我恢達觀。四條仙幢下崑崙。紅霞白雲色交亂。此時明月適又圓。膨脝香氣盈空舘。呼兒美酒賖一甁。醉後起舞遙狂喚。吾聞時菊制頹齡。已自陶公多讚歎。將君下策作上策。信知大道無定算。君妻左氏。亦解寫墨蘭。以才思相尙。</text>
<title>吾姪鼎寶。與其友李南圖同省余。旣而南圖以生期置酒招余。往飮甚樂。因作詩。幷贈鼎寶，南圖。</title>,<text>吾姪有佳友。氣蘭膚似雪。萬里同舟來。慰我孤寂莫。適君生期至。濟楚有陳設。水陸之珍味。一腹難勝食。惟君溫溫意。不飮已醺人。矧乎紹興醅。屢酌至忘巡。世事有萬苦。倫理有一樂。願言掃萬苦。懽樂同無極。</text>
<title>歲暮。懷章君繼農。</title>,<text>第一淸才孰似伊。敬山歸後又相思。梅開梅老人難見。重歎殘生八十時。</text>
<title>平壤送李韋史十五首之第十四首改本 第一卷乙亥稿</title>,<text>記昔吾人賦壯游。壬申年夏綠初稠。丈夫一擧如黃鵠。江水中流問白鷗。悄悄歸帆背天姥。亭亭明月落揚州。秪今剪翮樊籠底。耳目芳鮮幾日休。</text>
<title>長湍官府。陪李素山先生限韻。二首○當在丙子稿禮成江下。</title>,<text>潦倒何須歎敝裘。名州來伴吏仙遊。似聞鄭邑三年政。親見陳家百尺樓。北嶺松喧齋閣曙。南天楓落大江秋。東坡漁客休相笑。爲斫銀鱗更少留。						談燭如椽盡意燒。曉風吹月下江橋。皇墳落落橫雙眼。俗律紛紛笑百條。公已有功名敎事。誰能不願聖明朝。丈夫懷抱無窮日。任汝宵光席上消。</text>
<title>同朴晩醒，李韋史諸君子。游老人亭限韵。己卯</title>,<text>娟娟風日散林皐。言趁文游去屧豪。路徑幾嗔新草滑。欄干直上彩雲高。縱無護壁揮紅袖。可不尋眞賦碧桃。多謝潺湲岩下水。向人長似滌塵勞。</text>
<title>許友監役尹汝挽。丙戌作。奉家君命作。</title>,<text>廿載醎酸與共嘗。知君高義鐵爲腸。鵲鳩縱有才工拙。龍鼠都忘勢抑揚。逝水無情歸斷壑。秋霖如淚響空廊。題名罰酒歡娛事。回首霞山舊草堂。</text>
