<title>題李興孝美人圖</title>,<text>霜酣老樹明如綺。曲池秋冷芙蓉死。凉簪照簟初睡覺。墜葉紛紛撩遠思。側身點筆意徘徊。欲寫閒愁羞女史。歲華悠悠君不來。石欄金櫻已結子。右題葉一林墻外生靑靄。竹瘦松老芭蕉大。微凉透肌暑衫薄。暗風自搖蟬裙帶。蘭膏膩着玉纖柔。滑弄琴徽彈不得。女郞豈識心中事。回頭偶語閒消息。右彈琴松枝覆溪風微颺。碧紗如烟浣輕浪。螺鬟雲袂動參差。蟬翼蛛絲搖蕩漾。一回洗出一回新。願向君前裁舞衣。無限芳心人不識。歸來愁上舊䲶機。右浣紗</text>
<title>三物吟</title>,<text>側頭伺隙掠人飛。飽滿盤天誰識汝。時同鸞鵠恣遊嬉。只是中心在腐鼠。右鴟廁鼠數驚社鼠疑。安身未若官倉嬉。志須滿腹更無事。地塌天傾身始危。右鼠只向凉霄飮秋露。不同羣鳥競高枝。傳語螳蜋莫追捕。人間何物不眞癡。右蟬</text>
<title>山水圖</title>,<text>江虗月露明。夜久松杉寂。漁人未歸來。浪擊溪頭石。驢後小兒隨。驢前風日好。無人語所思。獨自行長道。落鴈帶斜景。雲濤浮遠空。無心坐篷底。何處是江東。</text>
<title>重遊僧伽寺</title>,<text>重來不覺歲崢嶸。吾輩三人昔此行。塔上古皇餘舊面。岸頭新燕作春聲。長安車馬地中殷。江漢波濤天外鳴。白酒三盃拂衣去。山僧只道老書生。甞與擇中，益之同遊。故及之。</text>
<title>題朴淵圖</title>,<text>靈湫隱隱深成臼。其下蒼屛如甕剖。飛潢一派殷遠空。乾竇沉沉銀漢逗。昔我尋眞三弟兄。與客一人爲四友。風騷話本落人間。晴晝空堂雷雨吼。耦立松前巾屨同。試問何者當時吾。巢崖水鶴今無見。來往靑田長幾雛。</text>
<title>伯兄爲延豐倅。將往訪之。途中偶吟。</title>,<text>兄在深深第幾巒。山童遙指白雲間。門如廢寺誰知縣。人似飢仙强號官。黠吏巧成猿態度。愚民老作佛容顔。功名到此眞堪笑。笑殺從前未掛冠。</text>
<title>歸途。將訪甓寺。天熱不果行。</title>,<text>寺下長江江上山。人間無路水漫漫。三朝老樹秋陰引。五月天風佛骨寒。飛閣捲簾圖畫裏。晴窓鳴磬雨花間。蒸炎挽斷東歸興。悵望雲邊碧數鬟。</text>
<title>無題</title>,<text>戎衣公子醉霞觴。踞倚靑樓佯使狂。騎出玉驄斜睨影。東風十里送衣香。狂且狡童姓不知。相逢折贈綠楊枝。歸時批額抽釵去。誤拂雲鬟略倒垂。又佳人拍手調行客。深夜何緣踏雪廻。雲掩越羅看不見。暗風時送異香來。雲月朣朧兩不知。雪宵行色遠相疑。驚聞笑語聲依舊。不信中情異昔時。</text>
<title>雨中偶吟</title>,<text>急雨鳴山攪客眠。檻前屛壁忽蒼然。雀因鬪粟翻階散。蛛爲遮蜂結網懸。等把勝輸推物理。不將癡黠較機權。年來自斷吾生久。行止非人况問天。</text>
<title>福泉東臺。題僧軸。</title>,<text>林僧問我何爲者。我笑不譍僧改容。坐久中心忽有得。掀眉熟視天王峯</text>
<title>題七月篇後</title>,<text>天王未離周公背。義爲明師親叔父。當時若數衛養功。一姆足矣安用傅。七月一篇寓意深。大義演出無逸誥。上陳天人節序移。不及公私服事努。詩成再拜獻于王。眼中卽是田家苦。田家苦千里隔。君門如天君得覩。君心日儉臣職遂。九原不負先文武。嗚呼有臣忠如許。胡爲久踏東山土。</text>
<title>江閣觀雨</title>,<text>雲間日脚漏靑蕪。雲外靈珠一點孤。風自遠峯來有響。朦朦吹雨過平湖。靈珠。觀岳峯名。</text>
<title>宿香林僧舍。夢見友人。覺而賦之。</title>,<text>滄海遙遙隔死生。覺時猶是夢時情。遊魂未散千峯靜。淸曉空堂一磬鳴。</text>
<title>無題</title>,<text>簾外遊塵暎隙曛。春情無賴對黃昏。王孫獵罷歸來晩。活火金壺麝酒溫。楚㙜春夢未分明。雲雨猶堪惱半生。人世此歡應勝夢。却嫌行樂不多情。</text>
<title>坐夜</title>,<text>外物日千變。此心長寂寥。床頭燈烱烱。窓下雨蕭蕭。</text>
<title>病後曉起</title>,<text>籬落蕭蕭一犬鳴。天河寥闊曙霜淸。貧家晝短夜多事。曉井月明聞語聲。</text>
<title>與守初，仁叟同在江舍。數日索舟不得。守初甚欝欝。歎曰。安得身爲巨艦。乘風破浪。余戲而作此。</title>,<text>渡口招招不見舟。一旬長嘯倚江樓。身如可化黃龍舳。願向滄溟日夜浮。常願身爲萬斛舟。中間寛處起柁樓。時來濟盡東南客。日暮無言穩泛浮。</text>
<title>題僧軸</title>,<text>終日無人問索居。鳥聲和雨在山廬。安身有道緣多病。應俗無能坐信書。</text>
<title>送北道李兵使 濟臣</title>,<text>西郊學士射無敵。北鄙將軍詩有聲。約束羆熊老黃卷。推移文字作長城。固應選擇優邊帥。其奈朝廷惜內輕。獨把吳鉤望行色。傍人謂我少書生。</text>
<title>苦雨</title>,<text>苦雨連旬夜徹明。曉庭雲物太縱橫。牀牀避漏人何限。種種緣愁髮幾莖。沙捲洑流穿竈入。蛙隨驚犬上墻鳴。鍾城戰血今如海。天厭頑胡爲洗兵。時有北變</text>
<title>玉堂答李公著</title>,<text>强撥沉痾涕自潸。綸音一一重如山。慚將末藝欺明主。畏借殊恩敵衆訕。公議未容存薄劣。虛名何得護踈頑。簷前十日終宵雨。應注銀河洗汗顔。時與李汝震。論事觸諱。重有物論。引疾累日。聖旨敦諭。勉出謝恩。</text>
<title>李兵使挽 濟臣</title>,<text>漢家百年邊無事。驕將剝虜如剝豕。犬戎直來窺官倉。吏民驚竄如奔蟻。誰能指揮廻天地。借問大將身姓李。偏裨皆已萬戶侯。一朝謫向麟山死。傳語邊氓莫云云。此事恐或胡人聞。沙塞征人每夜哭。回頭却憶李將軍。白若白鷺白。淸如淸水淸。讀書千卷更彎弧。荷君恩寵作長城。玉節金章沉塞雲。身後妻孥有飢色。天書獨褒地中身。其人已死何嗟及。噫吁嚱。其人已死何嗟及。公死未幾。上褒其淸白。復其官。</text>
<title>棄婦</title>,<text>天寒落日細烟生。白屋蕭蕭機杼鳴。枕上䲶鴦若解語。爲敎傳道妾分明。</text>
<title>酬朴仲吉</title>,<text>不嫌前守有能名。因迹應須一倍淸。官路傍山花照眼。縣齋濱海水圍城。漁鄕稅薄唯徵鱖。茶戶人閑只貢苓。公事無多詩興足。幾將佳句咏昇平。</text>
<title>玉堂偶吟</title>,<text>一鳥孤鳴坐嗒然。直廬如寺吏如禪。斜陽斂斂暮寒集。雪樹冬靑凝碧烟。</text>
<title>無題</title>,<text>來時稚子挽爺衣。問余今行幾日歸。共指碧桃花未落。碧桃花落尙違期。</text>
<title>記夢。寄李明甫。</title>,<text>三年夢點舊朝班。顧影深慚骨法頑。文陛雪融旗脚轉。虎樓鍾動珮聲還。祥光只在虛無裏。淸蹕初回紫翠間。同舍故人今不賤。五雲深處侍龍顔。</text>
<title>無題</title>,<text>西江少婦步沿流。江上烟波萬疊愁。遙望行舟試喚客。問郞何日發忠州。</text>
<title>井男生日戱題</title>,<text>富家生女百憂集。貧家生男萬事足。日費千錢供婿難。只將一經敎子讀。我今生男幸無女。大者能書少能揖。誰家養女作孝婦。我欲送男爲慢客。守家扶醉兩無憂。歸享他年浣花樂。</text>
<title>送鏡城黄通判 璨</title>,<text>鏡城通判盛文章。軍旅平生學未甞。盡說儒衣防戰地。豈殊梟將㥘詩塲。磨天嶺外三年笛。長白山西六月霜。多少靑雲滿臺閣。肯廻高義問窮荒。</text>
<title>次朴思庵韻。謝海師見訪。</title>,<text>三載休官席滿塵。悄無車馬是吾眞。門䦨幸有僧來謁。通計新年一見人。</text>
<title>無題</title>,<text>落月西廂立別離。病顔憔悴記當時。芳心定信來生約。先向冥途作後期。</text>
<title>騎省郞官。盛集西郊。歌皷沸天。</title>,<text>時危秋興已無多。不分簫笙咽晚坡。遙想官軍守長白。諸公何意只酣歌。時北變方殷。發卒屯戍。中外繹騷。故及之。軍務如雲暇日多。郞官無事醉西坡。佳兒莫唱遊春曲。更唱魴魚頳尾歌。</text>
<title>銀臺。示朴內翰子龍。</title>,<text>深室蒸炎氣欝紆。夢爲鷗鷺浴淸湖。縱然外體從他幻。烟雨閑情却是吾。</text>
<title>送北關李評事 慶涵</title>,<text>元帥雖尊簿牒饒。府中閑興屬賓僚。高原破的晴雷殷。曠澤呼鷹快駿驕。自古宴安忘訓鍊。要君嚴重愼逍遙。近聞鋤採驚羸老。南北巢屯有桀梟。</text>
<title>朴商山新構江舍。會賓以落之。余在隣。持服不赴。明日來示昨日諸公所賦。要和。</title>,<text>複碧重丹一日新。高軒齊軫祓陽濱。遙聞北里娛前輩。尙念南貧阻後塵。酒興斡回將老景。園花留駐已歸春。功成自古多終咎。惠養于今儘有人。堂成物色倍呈新。勝集繁雄似洛濱。秦女學簫空下鳳。宓妃留舞襪生塵。客歸欹枕迎新月。雨過危紅殿晩春。回首帝城冠盖閙。華胥誰識夢醒人。</text>
<title>久雨新晴。月色倍淸。感而賦之。</title>,<text>今夜無端欲上征。廣寒宮殿坐吹笙。晴秋徙倚雲間桂。快覩乾坤表裏明。</text>
<title>鄭慄挽</title>,<text>大抵本如寄。誰將論久速。其來卽是歸。玆理吾先爥。然且爲君哀。所未能免俗。有口豈復言。有淚不敢哭。撫枕畏人窺。呑聲潛飮泣。誰持快剪刀。痛割吾心曲。</text>
<title>南門蓮亭。步月賞蓮。聞城上歌聲寥亮。</title>,<text>碧藕香風動地吹。層城樹影政離奇。歌殘粉堞人如玉。隔水郞窺夜不知。池面沉沉壁月昏。淸歌飛出曉城雲。雲深不省人何處。琪樹層陰掩禁門。</text>
<title>送李評事 𥕏</title>,<text>玉珮辭明主。金刀贈老夫。看君負奇氣。徒手搏單于。</text>
<title>洪舍人 廸 挽</title>,<text>少小有文章。聲名聞四方。靑雲隨步武。白簡挫風霜。筆造東西晉。詩傳盛晚唐。南樓留秀句。楣壁至今香。</text>
<title>檢書。偶閱近思錄。有感戲題空幅。</title>,<text>天明還晦晦還明。物理人心漸飽更。洛下文風不師古。朝中學士喜談兵。靑衿倐爾變新尙。黃卷依然非世情。老我豈知通介事。墻頭獨對短長檠。</text>
<title>寄題龍潭快閣十景</title>,<text>橫岡盤屈走靑虬。萬松櫛比如鱗甲。前宵來宿何處雲。半露蒼髯未解駁。隨風脫潰如崩濤。缺處輝輝射朝旭。晚來散作紅錦段。一抹濃翠猶新沐。右松嶺曉雲秋光繡畫蒼屛纈。霜風吹染猩猩血。日脚漏雲射空壁。冲融照燭彤霞熱。斜光入座眼自醉。物影搖空魂已悸。唯有山頭松獨秀。亭亭不變千尋翠。右楓嶂晚照山樊老石如龍起。其下澄澄貯秋水。金盤一夜雨洗晴。桂影澹灔寒鏡裏。空明倒浸蔚藍天。魚龍如入蟾宮舞。露華滿衣不成眠。小閣一簾凉似雨。右澄淵霽月幽居境寂長閑暇。天欲見恠驚動我。乃令急雨打廣野。銀竹映空如箭射。南崖潑墨方濃沫。東崦晴暉新洗出。須臾捲歸水西山。天光依舊無虧缺。右曠野驟雨乾端黯慘坤維裂。饕風擺野驅虐雪。階前唯見竹靑靑。戶外斗覺寒冽冽。篝爐撥火靜煨栗。小瓮揷篘新釀秫。醉擁紬衾骨節叙。卧想朝天泥沒膝。右遠山風雪昨夜溪唇失大木。兒童走報山雨暴。起看陂壠失舊靑。黃濁忽然滿平陸。快意眞供一笑樂。倒捲魚龍堤上躍。潺湲盈尺立可待。此事敢誇東海若。右前川漲潦長川凍拆如畦町。兒童相傳龍所耕。洄瀾激浪巧刻鏤。閣岸遠映朝陽明。主人相對也不惡。到骨未許緇塵着。固應詩力發天慳。倒瀉蛟宮珠錯落。右沙渚層氷曉塘拭出新磨鏡。秋蓮開作菱花影。宿禽未起魚未跳。卷葉不動零露靜。水風披拂碧羅傘。銀永滑瀉玻瓈椀。折筒彎作象鼻飮。玉井始信沉痾散。右平池露荷渴牛飮磵飢牛吼。眠者自眠行者行。又有衮塵上壠戱。堤上喫草隄下鳴。耕田已畢雨洗鋤。十里暖草斜陽明。誰言太平本無痕。此間箇箇桃林情。右大堤放牛一林宮路明如綺。野闊遠人行似蟻。騎牛緩歸騎馬疾。去者不盡來無已。閒中渾作畫中看。苦樂想應人人異。世間苦樂無了日。注目長程有深思。右石路行人</text>
<title>偶成</title>,<text>皤腹無儲晝卧捫。春天睡興到羲軒。新年點檢閒蹤迹。除却尋醫不出門。</text>
<title>讀史有感</title>,<text>一琴一劍燈一炷。且讀且悲仍且歌。雌烏雄烏孰爾辨。得馬失馬於吾何。熙寧孔子欺宋士。居攝周公移漢家。從古賢愚同土宰。茫茫長夜秖堪嗟。</text>
<title>無題</title>,<text>銀漢西傾碧月斜。靑燈寂寂撲飛蛾。秦樓客子今頭白。不分吳王內苑花。</text>
<title>送關西柳評事</title>,<text>滿醉關西酒。留連錦瑟傍。慈闈當此夜。不寐念垂堂。</text>
<title>壬辰六月。扈駕西幸。途中作。</title>,<text>壬寅夏日。余謝事閑居。一日。與兒輩論詩。要見余平日所賦。率爾把筆。茫然百不記一。豈意亂後精神若是其耗也。因錄若干篇。以應其勤。空其下數十幅。將附亂後所得。編成一卷云。倉卒天難恃。權宜策未工。人心猶拱北。馬首欲還東。一路去何去。千山重復重。孤雲在嶺嶠。吾與爾相從。</text>
<title>承政院契軸</title>,<text>草草行宮五夜鍾。司喉地切近飛龍。披荊是日依墻壁。看畫他年記象容。憶昨忝頭慚白面。當時授簡醉黃封。鑾臺舊事今難再。夢入瓊樓第幾重。</text>
<title>癸巳冬。陪東宮溫陽道中作。</title>,<text>此路幾時盡。千山行復迷。二年長避地。今日始聞雞。點籍無丁壯。逢人有寡妻。溫陽非隴坂。不忍聽寒溪。</text>
<title>甲午夏。以東宮命。赴劉提督軍議事。因審湖南山城。還途。入飛鴻嶺。遇雨夜行。</title>,<text>峽雲驅雨夜溪漲。人與病駒浮鼻行。應有山頭老樹鬼。分明指笑我宵征。</text>
<title>因雪留水原書懷</title>,<text>大雪滿原野。孤城獨樹靑。山空獸蹄亂。風逆鳳毛零。狡兎將歸穴。韓盧尙帶鈴。無心戒終咎。他日莫辭烹。</text>
<title>病卧全州。彌月不可安。學官庭蘭。投詩爲問。</title>,<text>側足人間久絶絃。吾生長似暮秋蟬。危途力叱王尊馭。榮路羞爭祖逖鞭。夢逐五蛇遊遠野。魂隨二竪委寒氈。王師未罷身先病。時擘烏號默視天。誓心如矢又如絃。長羨凉宵飮露蟬。癡欲洗兵河未挽。狂思塡海石難鞭。客中馬卒親成友。病後牛衣慣作氈。料理此生吾已斷。不將脩短問高天。詩來杳若奏湘絃。俚語喧啾似噪蟬。顧我望風先送欵。看君乘勝欲投鞭。歌懷是處頻橫槊。草檄何時却覆氈。聞說官梅寒未動。且將佳句撥春天。雲鍾街路直如絃。甲第笙歌咽晚蟬。憶遠更堪談舊迹。算程時復理歸鞭。閑思賜馬趨晨仕。病想宮壼醉細氊。新梦不知時事改。鳳城銀燭獨朝天。</text>
<title>久客宜春。求補綻於兵使。兵使憫余孤眠。選送少娥。故遅針事。因暮托宿。導余有眄。余老矣。頭陀僧。得梳何益焉。因賦一絶謝之。乙未。以冊使接伴使。留南。</title>,<text>將軍熟讀圯橋書。料得客情如料敵。故敎纖手懶縫衣。欲試先生腸似石。</text>
<title>曉起。聞隣舍婦歌聲甚悲。</title>,<text>雪屋風鳴戶。鉤簾月影哀。時危有隱慮。隣女曉歌懷。</text>
<title>金接伴 睟 在月城有寄。因次其韻。</title>,<text>峽雨連山晚作霏。客窓終日苦思歸。陽迴病草先施澤。寒勒窮陰始戢威。誰悶弊裘存季子。欲將孤憤問韓非。江城別恨催遅暮。沙磧春生樹木依。拂篋明珠入把盈。朗吟聊復慰孤征。袖無可拭憂時淚。春不能寛去國情。竊屨尙將疑孟氏。受金誰爲解陳平。流言到底爭投杼。始信三人虎已成。時李相劾余有啓。金以詩慰之。故云。强和村老祝新年。願見南氓奠枕眠。何術碎身塡巨海。唯思斫首補高天。誰憐薏苡長銷骨。自愧弓刀久在邊。好去角巾尋舊業。閉門終歲守吾玄。</text>
<title>金接伴 睟 在月城有寄[再次]</title>,<text>長河日夕凍陰霏。回望東萊獨鳥歸。萬里仙槎窮地理。千年日本怛天威。人疑留滯周南是。夢繞荒凉漢北非。同作轉蓬君更遠。江雲杳杳樹依依。華山漢水意盈盈。歸夢長隨鴈北征。鄕信不如春有信。客情那似石無情。傷衰謾自思强壯。遭亂徒煩說太平。却笑江南張仲蔚。一生流寓竟何成。筋力何由似壯年。蜀蠶身世到三眠。心常戒得寧憂失。事不尤人敢怨天。已說虜氛纏北鄙。更聞妖孽嗅南邊。名王莫肆投鞭志。江左于今有謝玄。</text>
<title>伽倻山中作</title>,<text>蒼然暮色來霜藤。新月出林西日下。問爾山中老樹精。今宵應見孤雲過。俗傳。崔孤雲入此山爲仙。今或往來云。</text>
<title>大丘道中</title>,<text>芳郊日煖新陽靜。無數鶬鶊恣意鳴。滿眼午慵和夢過。一林官路不分明。</text>
<title>寒食。思先墓。次子美七歌。幷序</title>,<text>余少時甞賦柳子寒食思先墓詩。當時癡少。務合科程規範。不復深究詩意。今年春。客寓月城。悼念存歿。仍感良時。乃知古人一吟一咏。無非情景俱到。偶吟子美七歌。追步其韻。因竊自傷賦命奇孤。生又不辰。生纔九齡。嚴父見背。甫過成童。慈母繼殞。靈根旣蹶。具爾分飛。孑然單形。獨携隻影。棲依無所。仰給人餘。少失門庭之訓。長無師友之益。狂奔浪走。如獸自長。倖窃早科。厚誣時輩。官日遷而俸日益。顔愈厚而心愈戚。追念少時。獨依孀母。白髮憂傷。困窘萬狀。豈期風樹搖搖。菁華荏苒。兒未齊戶。親年不待。天降之酷。遂遘大罰。天乎神乎。其忍視乎。而踰時改歲。以至于今。又頑然獨生而不得死者。抑何如人耶。每一入夢。儀形警咳。十不記一。而猶不得其眞。嗚呼。天地有盡。此恨無窮。俸祿雖厚。豐柔滑甘之具。雖日陳於前。衣冠呼唱之榮。雖日耀於里。入門上堂。誰爲喜而將誰孝哉。天可問耶。嗚呼痛哉。從玆以往。首尾十餘年。衰門多釁。老天無祐。諸姊曁兄。接迹而亡。晚與季氏。零丁孤苦。相依爲命。共架同爨。庶幾嗣續之不廢。不幸遭亂。兄遇賊溺水死。其年十二月。少女遘疫死江都。聞女臨亡。猶忍氣擧目。呼爺願見者三而逝。吁。爲人父而尙忍聞是耶。先秊七月。贊儐落南。踰冬及春。事了無期。鄕音日惡。來輒可懼。同堂親姪。接迹而亡。歷數一家。在世者幾何。而回視先墓之傍。宿草新墳纍纍相望者。非齊斬則朞功也。死而有知。倘能相遇。九重泉路。乃余之樂土。而一朝長辭。將庶幾其拭目於土中矣。甞聞死生命也。幸而未至乎死也。則其死者已矣。無所逮及。唯盡誠追遠。幸有墓四序。展掃煢煢。奉奠顧眄。無他兄弟相助者。常恐我死之後。此事遂廢。香火寥寥。頹然爲一丘墟。到今猶未及死。闕然廢省者。又復六年。諺曰。生子無良。不如孤居。信哉言也。自亂離來。村隣散亡。無人看守。松楸毁傷。蒭牧不禁。又往歲。野火無戒。燒及塋草。平時拱木。亦皆剝落。孰謂有後之墓乃至於斯也耶。卽今芳春載陽。節届禁火。雨露旣濡。心焉怵惕。况南人之俗。禮重祀事。東隣西舍。裹飯包魚。髫童在前。黃犬隨後。蚩氓賤隷。各自上父母丘隴。以寓追遠之意。而舊鬼新魂。無不焄蒿悽愴。冥感遠降。享子孫誠意者。此獨何人。坐卧自如。猶言猶食。猶蹈履平地上。自列於人數中耶。因風引頸。西望長號。擧足頓地。洩哀于歌。歌不成聲。終天而止矣。歌曰。有父有父先趾美。兒生九齡父死耳。兒時癡弱不耐絰。只得從母啼閨裏。諸兄相逝獨孑然。三十三年頑未死。嗚呼一歌兮聲悲哀。昊天罔極魂不來。其二有母有母親刀柄。半世孤燈賦薄命。有子不肖不得力。布裙懸鶉露兩脛。流光荏苒不相待。身後宗姻式貞靜。嗚呼二歌兮哭聲放。行路爲之喟然悵。其三有兄有兄性義方。當亂樹立猶屈强。弟隨龍馭狩龍灣。引領相望號聲長。山氓傳呼有寇至。兄獨不屈死路傍。嗚呼三歌兮情激發。三年僅得収遺骨。其四有女有女生別離。時當乳下弱而癡。父執母手撫女語。未死重逢會有時。人傳將死尙呼爺。老淚默洒中兵旗。嗚呼四歌兮不忍奏。至今孤魂哭朝晝。其五我家丘壠臨東湫。別來墓木皆成樛。六年不歸棄如遺。先靈夜夜空來遊。去歲野火燒白楊。隣人撲滅僅得休。嗚呼六歌兮道逶迤。東雲入望猶含姿。其六年年寒食松楸老。香火寥寥古墓道。家家追遠競是日。悽愴焄蒿爭及早。遊子天涯哭向西。舊山無人樹連抱。嗚呼哀歌兮終七曲。感念公私傷運速。</text>
<title>次金接伴韻</title>,<text>硯池浴出起松烟。睡後尋詩倚案邊。玄晏看書緣有病。東坡懷祿坐無田。陳人自古懶膏面。新貴卽今多捕蟬。過眼榮枯本如此。世間何物不皆然。終日晴窓對篆烟。一春愁緖在眉邊。季鷹久有思蓴興。元亮那無種秫田。鷹隼豈須猜海燕。螳螂遮莫逐寒蟬。不才多病俱堪笑。誰憶襄陽孟浩然。右書懷靄靄搖春楊柳烟。陽浮樹外蚊川邊。三年春色白侵鬢。一夜雨聲靑滿田。世事眞成覆蕉鹿。生涯政類迎秋蟬。好懷百歲開不得。斗酒何時方卓然。萬戶傷心不起烟。老儒何術可淸邊。閑花有信開含露。野水無人自滿田。戰士拂摩新劍匣。官娥零落舊鈿蟬。從來理亂多翻覆。欲問天心事豈然。右傷春墨突年年不着煙。半生西塞又南邊。長隨新進有何好。欲去故園無寸田。等把異同齊指馬。豈將癡黠較螳蟬。繰絲頭緖難尋處。誰識中宵默悵然。終南山色杳風烟。一望長安在日邊。櫪馬每憐鳴戀主。鄕心唯有夢歸田。事如百尺竿頭卵。人似三秋葉底蟬。料理此生仍不寐。曉笳聲裏坐蕭然。右思歸</text>
<title>余少時。與趙守初，宋仁叟。讀書江舍。仁叟嗜晝寢。余每與守初。常蹙起携往。泛舟往來。今追憶舊事。杳然如梦。因感而賦之。</title>,<text>守初豪縱喜乘船。仁叟安閑愛晝眠。喚起江樓徐杖履。招呼漁艇恣洄沿。盃盤始爲迎新月。諧笑仍忘到曉天。憶在龍湖興不淺。回頭二十有餘年。</text>
<title>久客月城。朴府尹悶其孤寂。邀往溪邊打魚。金接伴以詩記之。仍次其韻。</title>,<text>月魄殊方看九盈。使君邀我破孤惸。楂頭得雋翩翻舞。丙穴登梭撥剌鳴。碣水已無神鯉脫。東津應有老蛟驚。飽霑僕隷猶均飫。饔子他時說此行。</text>
<title>無題</title>,<text>大樹無言老不功。古松亭下坐談農。風塵變盡靑靑鬢。夢入毬門劍血紅。</text>
<title>金接伴累疊前韻窘我</title>,<text>年少推鋒氣已盈。欲將豪縱壓寒惸。騷壇愧我旗先仆。詩壘看君鼓屢鳴。吳楚銳師天下壯。條侯堅壁夜來驚。不辭軹道勤銜璧。好向春風奏凱行。</text>
<title>次李從事 光胤 韻</title>,<text>臥聞驚鵲鬪孤査。睡後餘痕襯眼霞。忽有小奚傳好語。新詩一一似陰何。行雲欺月遆微明。花露凄淸惱客情。筭到一生憂畏事。百年辛苦坐虛名。</text>
<title>李提督別章</title>,<text>詔許誅妖孽。竿旌出上台。國須光復運。天降異人材。謀定兵先勝。神扶慶大來。泥鴻尋有跡。留像浿江隈。</text>
<title>朴通官隨冊使在倭營。述懷寄詩。次韻却寄。</title>,<text>囚人每梦上雲岑。暍者常思浴水心。當暝想君多少意。因風寄我短長吟。時常易失寧猶豫。事到難言轉陸沉。最是華夷相混地。春來誰慰仲宣襟。虎窟豺叢隔幾岑。別來經歲更關心。懷歸賀老雅吳語。卧病莊生猶越吟。鯨浪崩騰雲杳杳。魚書阻絶意沉沉。詩來政類囚山賦。讀罷愀然爲整襟。</text>
<title>無題</title>,<text>土石含章五丁急。岡原受鎭百靈安。分飛異日餘圖畫。叙卷床頭卽舊顔。</text>
<title>次李從事沿途之作</title>,<text>家貧長對杜陵鹽。晚節南來坐不廉。世事何甞不如此。幅巾終日笑廵簷。宦情無味孰加鹽。渴飮貪泉喪舊廉。何日乞將骸骨去。白茅爲屋竹爲簷。右自敍倚樓愁思亂交加。燕入重簷雀啄花。菱葉滿池萍又紫。一年春事已無多。右傷春柱笏朝來爽氣騰。鰲峯當戶碧崚嶒。何緣快到藤蘿外。一振儒衣㝡上層。右金鰲山蘇老十篇留壁上。鵞翁三字揭楣頭。鋪張潤色俱殊絶。賤子歌詩實欠羞。院有蘇齋十絶。鵞溪題額。○右玉山書院山人昔向山中隱。不放桃花泛出溪。窺管或能看霧豹。辟塵誰得近靈犀。右玉山溪亭</text>
<title>[再次]</title>,<text>鑄爲兵器煮爲鹽。朝士相和將吏廉。待得邦家無事日。老夫搔背卧南簷。路險欲行長側足。言深不較但垂頭。亡金且莫殷勤辨。同舍他時定自羞。郭外鰲山似鳳騰。欲將䨥脚踏崚嶒。孤雲石室無多路。試問丹梯隔幾層。</text>
<title>無題</title>,<text>步出轅門爲少留。僕夫催我啓征輈。羸驂似解離人意。不渡回溪故飮流。</text>
<title>次金接伴韵</title>,<text>衣冠凋落鬢摧殘。誰信黃堂參贊官。歌妓反唇調病拙。衙童拍手笑酸寒。天長歸埜風吹斷。家遠傳書字半漫。一卧瘴濱生意絶。春來嬴得帽圍寛。薄晚悲歌倚古城。歲華迢遞客心驚。東南海沸鯨猶怒。西北天荒柱欲傾。時南征未已。西北俱有胡變。故及之。 誰向新亭垂壯淚。且將徐劍托深情。商音一曲無窮恨。梁甫吟成鬢半明。</text>
<title>次金接伴韻[再次]</title>,<text>徐伐孤城落日殘。南來烽火接金官。金海古號新愁剩作三年病。舊雨仍添一夜寒。春入郢郊芳草暮。雲迷秦樹故園漫。腰間白羽凋零盡。懷抱何時可得寛。老鮑爲亭月作城。千年文物燭風驚。芬皇寺古金碑在。庾信墳孤石獸傾。蘿井有基空撫迹。鰲峯無語尙含情。愁來徙倚賓賢柱。玉笛誰家弄月明。鮑石亭。半月城。芬皇寺。金庾信墳。蘿井。金鰲山。賓賢樓。</text>
<title>久落南中。洛上親舊。日覺在念。偶因公幹。甞至京裏。孝彦逐日來訪。途過恩津。受之館接勤甚。歸卧宜春。感念二公之意。寔天涯骨肉。五月十七日夜夢。得與二公相謔如平時。豈有所感而然歟。覺而思之。因賦二律記之。</title>,<text>白玉堂中士。黃龍塞上人。愁容余潦倒。名宦子淸新。燀赫匡時略。零丁去國身。無由接餘論。猶許夢相親。伊昔王鳧縣。公堂坐羽人。經過愁欲破。館穀意彌新。只得時成梦。何由一致身。如逢鼎津鯉。欲問舊情親。</text>
<title>入京數月。將復迎冊使于南方。時朴子龍赴京。以詩爲別。</title>,<text>南北分飛各飮氷。征途苦樂喜相乘。眞遊華表秋聞鶴。旅泊雞林夢伴燈。漢節幾時迎博望。周庭今日重延陵。多君到底聲輝赫。老我歸期杳莫憑。</text>
<title>數日夜夢不佳。鄕思政急。入河東縣。聞成接伴自賊中奔還。南邊大擾。起題縣壁。丙申。迎冊使。再下南方。</title>,<text>客夢繁於絮。鄕心漾似瀾。有詩傷遠別。無鴈到家山。戍角吹將盡。仙査去不還。仍聞成主事。匹馬脫重關。</text>
<title>初十日。同尹從事 敬立 過鵲院棧。是日新晴。風氣甚惡。馬上行吟。示尹從事。</title>,<text>客行幾時已。王事轉悠哉。應俗少長策。逢人無好懷。雲迷荒野遠。風振暮山哀。却羨江心鳥。飄然自往來。</text>
<title>題南原寓舍壁</title>,<text>去路莽難期。吾行幾時已。苦厭湖外魚。思飮漢江水。夢爲幼秀才。負笈江西寺。時同胄子行。判作爭齋戲。人生一老若再少。馬島亦應沉海涘。</text>
<title>過湖陰舊基</title>,<text>文章驚世富薰天。湖老風流未百年。春信不隨人事改。古梅零落壞墻邊。</text>
<title>千秋節。在梁山。寄示三從事。</title>,<text>疇昔玆辰忝賀班。垂樓萬幕擁千官。香飄鵲尾霏微裏。日繞龍鱗紫翠間。拜手禮嚴旂影靜。呼嵩祝罷珮聲還。天涯此夜孤臣泣。古戍無人月滿山。</text>
<title>梁山書懷。再疊前韵。</title>,<text>嶺外經年鬢欲斑。家人應怪不休官。天時易謝干戈裏。男子虛生宇宙間。袖有淚隨西日下。鴈無書寄北風還。身如可化爲千億。散上梁山達漢山。南民衣服半成斑。呼我時時作上官。日本俗呼尊者爲上官。 徐伐鵝鷹歸海外。日本貴買鵞鷹。慶州舊號。徐伐那。 扶桑烟火入河間。荒城月照戍人語。凍磧風鳴廵騎還。鄕夢不知家萬里。喜隨蝴蝶度千山。</text>
<title>郭山道中 丁酉。以接伴使。還自義州。</title>,<text>路入荒陂雪陸離。野橋烟暖柳如癡。羸驂午困因成睡。一味春溫病背宜。</text>
<title>無題</title>,<text>繡幙春閑篆影斜。重簾深鎖少靑蛾。秦樓客子今頭白。不分吳王內苑花。草草杯觴惜去留。春山終日聽鉤輈。丁寧寄語南溪水。穩泛離情入峽流。鐵瓮城邊立馬時。一杯誰唱小紅詞。溪頭盡日千絲柳。不爲情人綰別離。</text>
<title>宿肅寧館</title>,<text>銀漢西傾璧月斜。靑燈寂寂撲飛蛾。東風卧想玄都觀。開盡劉郞去後花。</text>
<title>中和曉思</title>,<text>相思一夜浿江西。關路迢迢望亦迷。孤夢欲來仍喚起。赤憎山店五更雞。</text>
<title>黃州集勝亭</title>,<text>征途撲面軟塵紅。來御華軒半日風。快放詩眸窮曠邈。逈遊豪氣戲鴻濛。谿山過臘偏增色。裘褐逢春欲讓功。借問驛亭雙老樹。紛紛閱盡幾英雄。</text>
<title>題瑞興村舍壁</title>,<text>藤梢挾岸柳絲斜。門外長川半露沙。芋栗有餘人事少。棘籬茅屋亦生涯。</text>
<title>遂安道中</title>,<text>神林簫鼓走村翁。社酒豚蹄祝歲豐。聞說去年風雨順。三時民力不歸農。野外新晴碧繡田。一林桑柘起炊烟。垂楊影裏雞聲緩。春滿農家穀雨天。</text>
<title>到新溪縣。承聖旨新除兵曺判書。以南報急促入朝。</title>,<text>九鳳山前傳聖旨。白頭司馬路生輝。魏桓先我知時事。解道生行是死歸。</text>
<title>聞有從事官廵閱官兵。愆期不來。本縣官兵。聚九日猶不罷。</title>,<text>九日官塲集老羸。閱軍從事到來遅。桑間布穀啼膏雨。籬下春田已後時。</text>
<title>是歲六月。楊經理在鎭江城。召使來議軍事。再往關西。將渡大同江。聞金從事 景擇 已渡江。詩以寄示。</title>,<text>苦雨今朝霽。天兵早渡河。行間老從事。書迹及通家。</text>
<title>肅寧館記夢</title>,<text>溽暑中人難著睡。官居草草小於蝸。無端一夜滄洲夢。蘆葦如霜月滿沙。</text>
<title>百祥樓。望藥山東臺。聞兵使登高。</title>,<text>落日登樓望不開。半天雲雨隱東臺。羣仙盡屬靈山會。誰向藍橋擣藥來。</text>
<title>從軍行 是歲十二月。從麻提督軍。討谷城之賊。</title>,<text>西湖轉粟當嚴冬。萬民難給千夫膳。師到南原拍馬廻。賊衆猶屯求禮縣。萬竈貔貅霜滿野。天兵搜粟疲人泣。懸知本爲活我來。叵耐妻兒眼前急。沙塵捲地野微明。鐵騎千羣曉撇捩。師行千里日兼程。石上斑斑馬蹄血。曠野無煙風怒號。將軍曉發哀笳咽。腥雲和雨撲人顔。凍作征夫滿鬢雪。</text>
<title>單于夜宴啚</title>,<text>陰山獵罷月蒼蒼。鐵馬千羣夜踏霜。帳裏胡笳三兩拍。尊前醉舞左賢王。</text>
<title>庚子。以都體察使兼都元帥。視師南方。路過庇仁縣。冒雨登桐栢亭。</title>,<text>轉眄身如駕赤螭。腥雲送雨濕旌麾。鎗竿可化爲長箒。凈掃重陰豁四維。</text>
<title>桐栢亭。放歌成詩。</title>,<text>巨海不盈眼。奮身凌萬波。周觀天外界。佳處卽爲家。</text>
<title>夢小兒</title>,<text>去國一身危。懷歸䨥鬢絲。小兒啼入夢。王事杳難期。</text>
<title>題姜從事待月堂</title>,<text>小築當東崦。晴秋待月宜。海涵靈氣發。山吐瑞光奇。縞魄看看滿。長風陣陣吹。淸輝難贈遠。遙夜只心知。</text>
<title>對雨偶吟</title>,<text>衙罷仍憑几。淸談到夕曛。庭花受微雨。岸樹入重雲。過眼年遅暮。當前事糾紛。征西多佐吏。深愧庾將軍。</text>
<title>雨後廵邊</title>,<text>雨後旌旗媚夕陽。萬條楊柳拂陂塘。慚吾宦迹偏榮達。四十元戎鬢未蒼。</text>
<title>鯨島閱兵</title>,<text>紅旆翻飛颺晚春。千艘㘅尾列勾陳。指揮合變星辰動。舸艦旌旗氣象新。帳擁戈鋋嚴虎旅。陣成雲鳥次魚鱗。男兒壯歲非寥落。鄧禹何心敢笑人。</text>
<title>靈巖道中</title>,<text>昏昏走世未安足。忽忽對山多厚顔。北望殷憂不可攬。南來疵政詎能刪。浮榮如酒醉千日。好鳥弄人鳴百般。心與事違十八九。時危深覺丈夫難。</text>
<title>四月初二日霜降</title>,<text>人事天時孰主張。征途搔盡鬢滄浪。君王欲識蒼生事。四月光州有殞霜。</text>
<title>是歲五月。承命還朝。午憇溫陽郡。</title>,<text>䨥鷺翻飛水滿塘。荷花深處柳陰凉。溪西遠響風和雨。裸卧官齋睡味長。</text>
<title>亂後十年。長在鞍馬。庚子除夕。偶得在家。悄悄守歲。書示井男。</title>,<text>可憐今夜坐無寐。吾與二郞俱長年。少子勉哉豹一變。老夫髦矣蠶三眠。風塵奔走猶紛若。骨肉團圓亦偶然。傳語隣雞莫催曉。九分春雪到頭邊。</text>
<title>呈告乞解。申敬叔貽書。起之書示。</title>,<text>中興作者足謀謨。老子何堪聖世需。自識孔君元齟齬。誰言呂相不糊塗。時名短拙關心少。身計差池入手殊。却笑晉家王太尉。白頭猶道宦情無。</text>
<title>應製。次陳提督韻。書扇寄贈。</title>,<text>敎曰。提督以此詩使予次韻。予不可爲。領相能文章。筆札又好。親製書入。予當以此意。揭帖以送。高牙大旆鎭東州。日域飛氛萬里收。喜氣直隨江漢轉。威聲遠壓海雲浮。來時鴨水人愁暍。歸路遼河雪滿裘。深愧贈行無長物。離情唯有酒盈甌。</text>
<title>書申參判叔正兄弟慶壽宴帖</title>,<text>大郞腰間金帶長。小郞鬢上玉環光。扶將鶴髮左右舞。舞獻慶壽齊陵岡。阿翁八十健如牛。尙能百拜新恩優。蒼顔黃耇聯翩來。金屛列坐神仙儔。同聲齊唱百千壽。此樂如今世更有。人稱崇福五能全。世有達尊三並取。翁言老身此何堪。瑟縮幾欲循墻走。仍呼二玅前致辭。嗟我兒曺戒終咎。婁門盛德本恭謹。石家萬石由忠厚。手摩口授更繾綣。兒爾無忘迺父顧。風流話本落人間。片言終成一家訓。鋪張勝事屬老夫。老夫身世堪嗚呼。題詩撫己一潸然。夕陽風樹啼慈烏。</text>
<title>送朴參判 應邵 朝天</title>,<text>看君臈月去朝京。憶我曾遊望海亭。北漠窮陰吹大壑。晴天飛雹洒長城。</text>
<title>送李德川 希幹</title>,<text>西路疲人困未蘇。君今起廢首分符。寒聲幙水靑琉轉。秀色香峯畫障紆。逸網急麕投小院。窘鷹文雉落行廚。春眠喚覺官童語。階引山氓課掘芋。</text>
<title>久病迎醫。因戱占口號。壬寅春。被淸州儒䟽斥。呈告因卧病。</title>,<text>人言醫病如醫國。我以函人矢人比。今年負謗仍抱病。時宰欲殺醫欲已。固知人性本同天。却怪擇術胡乃爾。耕田欲雨刈欲晴。造物無心焉彼此。且任吾生耕刈間。一聽天公無意意。</text>
<title>重陽口占</title>,<text>虛庭負手履新霜。秋葉號風感歎長。黃菊且須開爛熳。老人能閱幾重陽。九日如寒食。空齋坐柱頤。黃花與白髮。相對不相宜。</text>
<title>隣有少年。勤來問字。書示。</title>,<text>詩書糟粕豈精神。蒭狗區區愧已陳。載酒未須頻問字。近來輕薄喜窺人。</text>
<title>春日。偶訪讀書堂舊基。</title>,<text>碎礫遺墟問刦塵。玄都猶憶種桃春。樓前獨樹依然在。能記當時倚檻人。</text>
<title>裕陵挽詞</title>,<text>伊昔仁和夜。蒼黃鳥擇棲。蘭階燈影少。繡幄雨聲凄。獨秉金蓮照。親扶玉輅西。再三天語慰。只尺寸心迷。運復千春慶。灾生萬姓啼。㘅恩兼仰德。詞拙若爲題。壬辰之變。忠州敗報至。上下西廵之敎。百官皆歸私第。衛士一時散歸。闕內寥落如空宮。及曉。天陰雨下。只尺黯慘。車駕已備。而仁和門外。閴無人蹤。內殿獨與侍女十餘人。步出仁和門。時余以都承旨。秉燭待門外。前導以出。內殿顧問秉燭者何官。侍女白都承旨李某。內殿嗟歎慰諭。勉以忠義。故及之。</text>
<title>讀書</title>,<text>百年苦易滿。微陽難再中。志士晚知悔。詩書初擊蒙。勿憂日力短。且使志有終。博學貴多蓄。蓄極斯乃通。通而至於神。神處方成功。玆言倘不信。請質於遯翁。</text>
<title>八月二十五日夢。與亡兄尋春南岳。摘艾爲湯。陽浮草際。生意已動。從城外林下。遙見春江已綠漲矣。怡愉相謔。宛若平日。覺而悽黯。注心玄空。曖然其容。若將見焉。因洒涕以記。</title>,<text>陽岡春暖草抽芽。林表晴江霽色多。勝賞至今時入夢。十年零落舊荊花。</text>
<title>子龍次韻見示。仍次却寄。</title>,<text>雪下陳根艾欲芽。香羹小會得春多。吾家兄弟當時樂。夢裏分明感棣華。</text>
<title>晝夢甚繁。欠伸一覺。室中閒靜。蕭然淸坐。了無一事。</title>,<text>醒來蝴蝶已亡羊。妄想遽然墮渺茫。遅日小園春爛熟。煖風深苑絮顚狂。閒敎小女輕搔背。懶愛晴窓靜負陽。身似老牛鞭不動。任他雞鴨鬪昇堂。</text>
<title>植檜</title>,<text>手植蒼髯欲沒雲。九泉無曲已舒根。詩家朗詠元何與。薄俗窺人喜造言。</text>
<title>題錄勳都監宴會圖</title>,<text>珍甘恩賜下凌烟。法府笙歌會衆仙。誰識漢庭蕭相國。愧將文墨誤居先。</text>
<title>偶吟</title>,<text>理本吾身不昧靈。豈須探索向冥冥。此心妙運人兼道。前聖微言一與精。剝去政如塵翳鏡。歸來眞是耳司聽。閑尋蠧簡成悱憤。獨對新晴倚草亭。萬類沄沄我㝡靈。靈源胡乃久昬冥。休嗟白髮如絲白。要在精思似鍊精。寒水月明唯獨玩。瑤琴絃絶與誰聽。安車整轡多蹊逕。此路無由問考亭。</text>
<title>曉起</title>,<text>風雨踈欞曙色遅。獨鳴天鼓灌華池。靈㙜一點淸如許。此味人間未易知。</text>
<title>亡友發引都門有感</title>,<text>曉色蒼凉草樹哀。都門哭送故人埋。親朋咋指勤相戒。命覆深尊太白盃。</text>
<title>自悔</title>,<text>少年言笑太非情。錯料幾虛過半生。晚矣瑞庵閒老釋。夜深初喚主人醒。</text>
<title>漫書</title>,<text>是身於世猶簑屐。晴則深藏雨則行。幸際太平無事日。小窓終夕看遺經。</text>
<title>讀黃庭經偶書</title>,<text>凈室遊塵泛隙曛。紙窓香篆度微雲。南簷短日踈踈下。讀盡黃庭內景文。</text>
<title>睡起口號</title>,<text>池亭終日岸綸巾。隱几沉眠起欠伸。一枕午風凉似水。若爲持贈夏畦人。</text>
<title>偶吟</title>,<text>便便皤腹坐垂溫。泯泯忘言內自存。萬里春陰環境落。一輪晴月照乾坤。</text>
<title>閣夜</title>,<text>暗水泠泠瀉磵沙。飛蟲遊夜柳煙斜。墻頭月照半階影。魚在重淵時動荷。</text>
<title>偶吟</title>,<text>月過寒塘影。雲移小樹痕。先天本無象。欲語已忘言。</text>
<title>挽李僉知 壽俊</title>,<text>世日趨澆僞。唯君老益眞。風流今杜保。氣槩舊希文。書報乘楂信。人亡返國春。逢迎只旅櫬。危涕滿停雲。</text>
<title>挽柳西厓 成龍</title>,<text>此道久淪沒。斯人今又亡。精神傳簡策。糠粃鑄虞唐。得喪身何與。行違事益章。無由覩玉立。黃閣日荒凉。</text>
<title>宣宗大王挽</title>,<text>濬哲文明德。湯文舜禹行。恭惟運中否。必也聖重光。久信仁能壽。深期業更昌。乘雲厭世速。謨烈爲誰長。襄野迷途厄。雲中袒背誠。龍歸晉淵舊。恩紀漢臺榮。事已封留足。心猶向日傾。孤忠謝冥邈。何路答昇平。曙色都門道。千官涕泗長。北來龍虎地。東葬聖賢王。恨水松溪咽。愁陰草洞荒。行間有遺老。淚盡默摧傷。</text>
<title>李兵使 薲 挽</title>,<text>寥落箕城將。冥機卧十秋。醉愁逢灞尉。貧不賣吳鉤。大樹風蕭瑟。雲臺事謬悠。無人記黃壤。列校盡封侯。</text>
<title>咏庭鴈</title>,<text>在郊那似在家肥。人笑冥鴻作計非。莫把去留論得失。江南水闊網羅稀。楚金無主壑舟移。病裏湖山覺後疑。試向東華看得喪。人間何事不如斯。</text>
<title>題楓溪小閣</title>,<text>小築依西崦。重巖野菊華。泉聲落池細。秋色入門多。有客隨緣至。無人勸酒歌。留連忘日夕。歸路已棲鴉。</text>
<title>題閔氏巖</title>,<text>閔氏盤巖掌㨾平。石門西下細川淸。詞人已去獨遺跡。潭洞無心留遠名。晴日錦紋靑嶂纈。秋天霜色白雲明。詩成欲遣山靈和。抱膝高吟衆壑鳴。已上壬辰後</text>
<title>題林家亭</title>,<text>密樹擁陂陀。孤亭露一角。斜陽北牖明。林表山依約。</text>
<title>寄聖徵</title>,<text>瑣力誰令妄負山。天恩晚許老江干。行吟澤畔形枯槁。却笑靈均意不寬。</text>
<title>完山府院君李軸挽</title>,<text>槐院曾聯席。雲㙜晚盍簪。多君殊近古。歎我不宜今。隔歲死生別。忘年疇昔心。東門孤執紼。西望一長吟。</text>
<title>寄順生</title>,<text>北溟雲翼化長魚。萬里風程擊水初。天外遠尋希有鳥。別來棲息問何如。</text>
<title>題柳尙書別墅</title>,<text>路困啜茗來。主人無惡語。一鍾井華淸。愧不投錢去。</text>
<title>答奎男書</title>,<text>莫問平安否。心安是上仙。俯思仍仰讀。無事擾閑眠。</text>
<title>偶吟</title>,<text>得意投林鳥。無心出岫雲。江湖憂思少。深愧范希文。寄語蘆灘水。憑添去國愁。長安不可見。日夜向西流。</text>
<title>雨霽</title>,<text>雲吉山如畫。沙灘水若油。新晴秋七月。政好泛舟遊。</text>
<title>漾碧亭八詠</title>,<text>曉色蒼凉隱石屛。迎陽忽作浮嵐翠。須臾變滅山依然。一抹濃綠如新繡。右南漢朝嵐天畔離離紫翠堆。回頭已失半邊赤。高峯定有閒道人。日日無心點周易。右淸溪夕照江客燃松暗捕魚。斜光閃閃水明閣。不愁春漲沒蒿深。唯恐夜來風作惡。右沙灘漁火蒼山中斷大江廻。一幅蒲帆掛斜日。賈客筭緍應不閑。能使遙看新畫活。右渡迷風帆遙舍炊煙膚寸興。郊原混作浮天水。橫吹蘆管倒騎牛。落日晚風如畫裏。右前郊牧笛雪後陽岡多朽枝。三兩腰鎌赤樵叟。行歌相應不成音。未信人間有韶濩。右後山樵唱靑盖童童遠不分。鳩鳴遙在依微外。烟中漁舍語星星。新水入扉魚上瀨。右東屯烟樹西林一夜新霜重。水風亂洒猩猩血。輕霞映帶夕陽明。紅錦千純刺眼纈。右西崦霜林</text>
<title>韓議政挽 應寅</title>,<text>谷口誰相問。親朋入夢思。當君復魄日。政我怨離時。禮絶東園秘。雲沉北望悲。惟將寢門淚。頭白洒湘纍。</text>
<title>十月七日。自靈山江亭。移寓蘆原。室廬荒凉。因憶舊居。有感。</title>,<text>矮屋依荒谷。山寒葉擁門。村無人賣酒。夜有虎夔籓。去國親朋遠。思江勝事繁。王孫小松月。誰與共金樽。</text>
<title>偶出瀑布。還聞金景擇來訪不遇。</title>,<text>道隱來人少。村荒好客稀。還家有題鳳。無語立斜暉。</text>
<title>訪梅月堂</title>,<text>秀士東峯下。談經有草亭。隨緣濯纓去。歸路暮山靑。</text>
<title>答李上舍 頤男 書</title>,<text>莫問平安否。身閑病自痊。無心亦無事。眞箇在家仙。</text>
<title>禮曺南主事。以上命來問戊戌辨誣時事。感而有作。</title>,<text>倒屣迎堯問。殊恩及野東。人非周處士。禮過魯哀公。草木含生意。門閭剪舊蓬。隣翁强解事。勸使達民恫。</text>
<title>過河原君墓有感</title>,<text>水流東去日西飛。富貴榮華能幾時。試向河原墳上望。暮雲黃葉政離披。</text>
<title>雪後</title>,<text>雲後山扉晚不開。溪橋日午少人來。篝爐伏火騰騰煖。茅栗如拳手自煨。</text>
<title>州人敲門。傳致黃柑十枚。云內賜也。感而有作。</title>,<text>南州包匭題封遠。御府分珍記放臣。擎出九門光照座。傳來十顆齒生津。奇香帶露先凝鼻。細霧含酸欲噀人。野老望天重拜貺。憶曾懷核近楓宸。</text>
<title>鄭景任貽書相問</title>,<text>退以耕於野。歸歟舍則藏。行裝九節杖。契分一匡床。愍老虞翻棄。憂讒屈子傷。平生鄭景任。書蹟問荒凉。</text>
<title>聖旨有所咨詢。金吾郞馳至。時余方竢罪蘆原。時議洶洶。渾含驚惧。</title>,<text>傳道緋衣使。遙尋谷口廻。虛疑後命至。實有異恩來。驚定心猶折。機深意未裁。何能答淸問。拜手只心哀。</text>
<title>漢陰挽</title>,<text>淪落窮山舌欲捫。呑聲暗哭漢原君。哀詞不敢分明語。薄俗窺人喜造言。</text>
<title>漢陰挽 不用</title>,<text>釋褐當年御李君。陽春座上自生溫。初驚磵栢昂霄直。竟見雲鵬掣海翻。歲暮北風寒栗冽。天陰籬雀恣喧煩。哀詞不敢分明語。薄俗窺人喜造言。</text>
<title>卽事</title>,<text>放逐寄山磵。偶與夙心諧。氷輕泉響淸。谷邃禽聲哀。以玆悅心性。遂乃居山扃。鳥獸非所羣。但欲長辭榮。所愧非幽貞。迹與遯荒倂。身將雲共浮。志與時相背。至人貴無跡。何用捐余珮。已上癸丑年</text>
<title>蘆原寓舍無井。常飮小澗。余鑿井得水。喜而有作。</title>,<text>苦厭臨溪汲。披榛得小山。經營尋地脉。䟽鑿破天慳。帝力於何有。吾生自在閑。餘波纓可濯。拄杖玩淸寒。</text>
<title>偶吟</title>,<text>寓舍劣容膝。孤村敢避喧。治生懶耕鑿。信命委乾坤。俗議踈儒素。人情忌大言。明時老無事。隨意負朝暄。</text>
<title>隣人設漁。邀余觀之。</title>,<text>勝集乘晴日。冠童類浴沂。非無舞雩志。不許俗人知。籍草依靑岸。磨刀割素鰭。眞成一飽樂。牽興又觀碑。是日歸路。歷拜趙四宰元基墓。</text>
<title>松橋翫月</title>,<text>恠禽鳴度夕烟空。曲渚魚吹細浪風。零露無聲滿身濕。不知身在碧霞中。遊氛已息靈籟靜。橋上時時來水風。童子驚呼說奇事。三山倒落空明中。翩翩二老月明中。橋下遊魚聞夜語。試問明朝經過人。誰能識得眞仙侶。</text>
<title>雨後觀上界瀑布</title>,<text>溪漲漱山來。潛蛟能不怖。頷珠數萬斛。映日噴乾竇。</text>
<title>金冠玉見訪</title>,<text>空谷有跫音。踈籬狗出狺。門外好客來。廚中老妾窘。淸談雜諧謔。晚飯折蔬筍。各言世味薄。敢恨唐虞遠。學道竟何裨。於世此爲閏。一刖定自徵。何用勞三獻。君來慰窮寂。晩途驚深春。語罷出門別。斜陽已西隕。</text>
<title>次李盈德惠西瓜有詩</title>,<text>西天入個白獅子。須識如來普濟心。病暍無緣蘇肺氣。園丁持惠當千金。</text>
<title>官妓三春。自全州携琴來訪。</title>,<text>命駕輕千里。携琴重一言。能來成信宿。彈作感君恩。</text>
<title>宿道峯書院 三絶</title>,<text>道峯霜色隱寒林。深磵響空生薄陰。石老苔荒人去遠。峩洋誰和絶絃琴。朝廷未肯用虛名。野外無田可耦耕。進退卽今難着脚。乞爲留院老書生。山中一夜笑聲和。山外紛紛誶語多。今日吾儕幸無事。枕流堂裏一長歌。聖徽同宿。夜半。使子歌之。</text>
<title>雨中</title>,<text>終日簷床露脚垂。薄雲籠樹雨如絲。閒中未是都無事。養得新蕉過短籬。</text>
<title>述懷</title>,<text>臣願封留足。人言坐事輕。寧無樹爲屋。不敢遠逃生。守固窮猶泰。神安險亦平。瑤琴絃久絶。亦恐有繁聲。</text>
<title>懸燈寺</title>,<text>雲岳山深洞。懸燈寺始營。遊人不道姓。恠鳥自呼名。沸白天紳壯。攢靑地軸傾。殷勤虎溪別。西日晚山明。</text>
<title>加平郡虎巖洞</title>,<text>石稜水有聲。林密鳥忘形。空谷和人語。飢驢愁遠程。危松老絡石。暗磵細鳴箏。自笑尋山晚。風塵誤半生。</text>
<title>重陽。出坐溪上。因說京家砌上猶有舊黃菊。感而成詩。</title>,<text>令節人誰問。溪邊燕坐凉。家園兩叢菊。誰與作重陽。</text>
<title>讀皇極經世書</title>,<text>每恨堯夫老。多言强顯微。伯溫何似者。枝上又生枝。</text>
<title>偶成</title>,<text>薜服栖巖久。冲虗近紫霞。無營由分定。有得覺天和。浥露餐朝菊。歸林見暮鴉。悠然成一趣。樂處卽爲歌。</text>
<title>秋日遊道峯山</title>,<text>逕側孤槎擁。溪廻小洞陰。楓酣山氣富。藤暗水聲深。得意時忘語。懷人亦廢吟。淸流玩魚樂。至理在無心。</text>
<title>秋日</title>,<text>世事升除異。人情寵辱驚。霜天道峯色。突兀滿懷靑。</text>
<title>初在東江。靈山君有同老之約。及來蘆原。李僉知，兪監司相繼來訪。俱有杖屨朝夕之言。不日。靈山買宅入城。僉知亦入城造家。兪公亦出按海西。余獨趑趄湘中。戱成一絶。</title>,<text>莫以蘭爲恃。京塵喜染衣。山雲亦何事。出岫去無歸。</text>
<title>題壁</title>,<text>側逕徐行窘。危機妙手難。荒凉暮景色。骯髒老容顔。晚計水雲外。新功夷惠間。閒看後棲鳥。猶得一枝安。分過千灾集。聲高衆目憎。楚筵忘設醴。唐將乞爲僧。棲息依荒野。扶搖笑大鵬。南簷朝旭穩。炙背對寒蠅。</text>
<title>梧老數使人相問。不用簡牘而用口語。豈朝士多以簡書遇害。有所徵而泯迹之意耶。詩以戲之。</title>,<text>口報平安信。何無折簡辭。時情喜窺密。公意在三思。</text>
<title>梧老次韻。又次却寄。</title>,<text>負國生無面。歸田死有辭。東城有遺老。書迹慰幽思。晚於書有味。羞欲死無辭。獨採幽蘭佩。無由贈所思。閒看少游傳。喜讀歸來辭。世事吾自料。何勞爛熟思。</text>
<title>嶺伯張好古病甚。書來有永訣語。夜起彷徨。</title>,<text>嶺外傳書苦語多。伴人燈火不成花。思量朋輩凋零盡。見在如君詎幾何。</text>
<title>甲寅除夕。夜坐口占。自念稟氣虗薄。少多疾病。家貧祿仕。志在米鹽。虛名欺世。致位卿相。攝養得効。歷險到今。六十之年。倐焉已至。皆始願所未及。凡物致極則危。危而善持者鮮矣。故建屋不成三瓦。忌盈也。龜藏雞伏。以不動免凶咎。今旣藏矣。庶幾免夫。古有祈死得死者。吾取以爲法。乙卯正月一日。書。</title>,<text>爲生迄可已。六十亦云多。寥落新居冷。蒼茫暮景賖。全歸幸知免。物極復何加。時至聊乘化。輿徒浩浩歌。</text>
<title>夢朝慶運宮</title>,<text>興仁三歲隔天涯。谷裏孤吟似九歌。春夢本來多妄想。鳳城鍾鼓踏晨衙。</text>
<title>聞梧里謫洪川</title>,<text>不謂事如此。云胡而至斯。誰能窃斗柄。獨自運天機。何苦生無奈。寧將死不知。仰瞻雲際日。本自有晶暉。</text>
<title>踏靑日有感</title>,<text>家當京口小山隈。每到佳辰感舊哀。孤梦不知身落托。戲隨胡蝶踏靑廻。屋上阿斯達。春來草滿坡。遙憐三五伴。歌笑趁芳華。</text>
<title>春日出遊</title>,<text>芳郊氣煖惠風徐。天朗衣輕體自舒。縱蹇平原隨所往。杜鵑多處少蹰躇。</text>
<title>甘泉驛主人。待之甚欵。平明登程。主婦私語僕夫曰。且勿峻諱。我知之。吾子以驛卒。慣陪老爺。因戲占一絶。</title>,<text>夜宿甘泉村。主人潛敬跽。華銜如垢衣。脫去留餘膩。</text>
<title>入春川府</title>,<text>崖擁疑無路。山開別有村。江通漢都貨。地比嶺南暄。野曠稀逢虎。民淳不閉門。昭陽臺上望。襟帶似雄藩。</text>
<title>寄宿村家。頗■靜寂可愛。</title>,<text>小屋如蝸殼。山深早掩門。懸燈坐靜夜。別自一乾坤。</text>
<title>過超然臺</title>,<text>沿崖雲棧細逶迤。錦石淸流影陸離。風自遠來江動色。孤帆一片舞文漪。</text>
<title>入淸平寺。聞有訔師坐禪見性庵。</title>,<text>芙蓉峯頂老禪師。絶粒年年坐忍飢。莫把鈍根鑽鐵壁。往尋無價在塵泥。</text>
<title>春川大士李，安，崔三君子。聞余遊淸平。爲來相訪。離坐盤石。欲移家僦居。以送餘年。</title>,<text>晚計昭陽下。同君老一竿。勿憂生事薄。自有浮來山。州北有孤島。號浮來山。俗傳。流自狼川。故土著貧而僦民富。</text>
<title>登鳳凰臺</title>,<text>臺峻名虗設。人傳鳥不知。簫韶今寂寞。何日一來儀。</text>
<title>還途。入龍門山。</title>,<text>寺古僧稀小。臺傾樹老蒼。水聲喧下磵。人語靜廻廊。北望羣山隔。西歸一影凉。悲歌爲何事。悽斷不成章。</text>
<title>卜築無任江上。野闊江低。居不見水。戲題。</title>,<text>澄江媚嫵靑蕪隔。見處何如隱處奇。形勝世間誰得似。綠蘿帷帳匿西施。</text>
<title>聞祔廟禮罷。街衢獻謠。都人擁觀。儀物甚盛。</title>,<text>宗祀初成玉輦歸。䦨街爭奏鳳來儀。梨園勿用新翻曲。更唱魴魚赬尾辭。</text>
<title>星男陷在逆獄。父無獨生之理。待命東門外凡十九日。而事得釋。卽日還山。途中悲吟。辭無倫序。</title>,<text>仰面乾坤大。披襟日月明。三山碧依舊。霜色滿簾旌。舊架凝塵靜。新醪賀客頻。因尋擊壤興。長作祝堯民。禍福緣有身。無身禍誰因。陶潛能解此。乘化早歸眞。</text>
<title>偶題盤石</title>,<text>落景離離映遠山。東林風動草衣寒。秋天杳杳雲空闊。却羨歸鴉路不難。</text>
<title>夜坐有感</title>,<text>人病不求尒。求之則在斯。何須瑞庵夜。喚却主人知。</text>
<title>寄題朴尙書退憂亭</title>,<text>笑尒希文甫。多憂少樂時。何如東野老。憂樂兩忘之。</text>
<title>舊歲將盡。李盈德寄詩相問。次韻却寄。</title>,<text>錯料一生事。不念年遅暮。居然到六十。攬鏡心獨苦。分甘甑生塵。何嫌屋因樹。世事爛熟思。誓不再作誤。</text>
<title>盈德。再用前韻。演成兩句。又次以謝。</title>,<text>浮榮違素心。事業悲晚暮。丘園存晚計。不厭攻書苦。嚴霜忌幽蕙。疾風摧獨樹。漸覺獲新功。庶欲改前誤。豪華非午橋。貴勢異韋杜。唯有瀼西人。時時吐奇句。已上乙卯年</text>
<title>送人朝京</title>,<text>常幸朝京在盛年。壯遊時復夢依然。赫連臺北山連代。徐達城西海接天。文物尙餘周禮樂。關防猶記禹山川。遙知祖席諸賢集。憔悴江潭阻勝筵。</text>
<title>効擊壤體</title>,<text>康濟吾生不要醫。定中虛靜乃明師。身無疾病爲眞樂。案有詩書是富貲。南磵水聲喧鼓次。西窓睡興到軒羲。人間此事應稀少。只恐兒郞取次知。</text>
<title>戲作三四五七言</title>,<text>一張琴。一架書。山空谷靜。隱端逃虛。微涼生樹杪。細雨濕苔衣。欹眠夢入陶唐際。簾角日長鸎亂飛。</text>
<title>哀崔海州</title>,<text>白日在天朗。孤臣在地幽。离明無不照。此死更誰尤。逆名寧有是。顚妄乃臣眞。臣罪固當尒。君王本聖神。</text>
<title>東岡屋成喜題</title>,<text>早年爲客落塵烟。弄盡人間萬刦緣。頭白歸來江上卧。一天風月浩無邊。</text>
<title>歸途。登峨嵯嶺。望見漢陽。悵然賦此。</title>,<text>西天暮色已蒼然。淚入鄕山落日邊。嘯倚震巖遊遠目。欣瞻華下萬家烟。</text>
<title>重九。偶遊寧國書院。無酒無朋。行囊。唯乾栗建茶。嚼栗煑茶以慰飢。甚是寥落。</title>,<text>笑殺登高日。飜成入磵來。那將茶一椀。換得酒三杯。</text>
<title>盲卜來言余厄年。問可度否。當用幾貨則曰。用黃梁一斗。麻布數尺足矣。不覺捧腹戲題。</title>,<text>門外新年賣卜人。多言時或中如神。可憐男子堂堂命。只直粗麻一布巾。</text>
<title>客有來問。聞具䟽將上。乞賜一見。答云何䟽。曰。京師多言近當有昭㙜宮事。鰲老具䟽將上。答曰。我以兩賢䟽。語侵時相。至今爲奇禍。今不在位。事無大小。理無與知。何有是歟。因戲爲詩。</title>,<text>自愧虛名抗䟽餘。衰年况復迫懸車。桑楡始得安身計。北闕從今休上書。世人疑我發棠餘。馮婦如今悔下車。地拆天分渾不管。閉門終日讀吾書。</text>
<title>將娶婦入城。問治事幾何。妾言家徒四壁。事無可爲。道生馳往其家。得米八斗而來。此自足用。因戲成詩。</title>,<text>貴極三台位。貧慚八斗婚。畏人潛入夜。稱貸泯無痕。粗布充新幣。虗銜賁一門。眞成失笑笑。且好酌餘樽。</text>
<title>鄭景任在獄一年。忽有恩命。携家南歸。途中見訪。</title>,<text>拍拍鴻罹網。翩翩鳥出籠。過逢是遠別。驚倒兩衰翁。已上丙辰年</text>
<title>聞韓益之，申敬叔皆將遠竄。</title>,<text>病裏聞吾友。全家涉遠途。敎兒談細事。且欲慰須臾。</text>
<title>敬叔將赴謫所。貽書乞詩。</title>,<text>好去吾玄老。臨行別有辭。怡神如在室。處困若逢時。道直屯猶泰。心冥險亦夷。天生此物意。應不止於斯。</text>
<title>順生娶妻。新婦來見。以綿布二箱爲幣。後聞婦家以幣薄爲咎。戲成一絶。</title>,<text>四十年朝士。家徒四壁虛。姻家白眼視。新幣愧粗踈。</text>
<title>春日。過南子安舊居。</title>,<text>梁燕尋巢喚主哀。舊遊陳迹委蒿萊。林塘只有花含笑。笑殺衰翁獨往來。</text>
<title>送李尙古聘日本</title>,<text>先師隘世網。晚有乘桴想。終軍少多氣。思破萬里浪。空言竟何爲。終未脫塵鞅。今君允蹈之。此計亦云亢。我困在泥沙。醢雞喧瓮盎。常期汗漫遊。引領勞心賞。歸來若遇盧敖生。擧臂飛飛九天上。</text>
<title>寄申敬叔</title>,<text>兩地俱爲放逐臣。中間消息各沾巾。淸平山下昭陽水。日夜西流到廣津。</text>
<title>八月初九日。中風。戲成。三絶</title>,<text>命矣斯人而有斯。全歸無愧亦無悲。子輿解道吾心事。造物將安以我爲。信命平生不解愁。是身於世一虗舟。思量六十年前事。欲說應須失笑休。只有形中一箇神。聚何緣果散何因。無心出岫無心卷。天際閑雲是我身。</text>
<title>讀史有感</title>,<text>長孺剛嚴㬅倩諧。深嗟狂簡不知裁。古人歷歷誰知我。師友千秋宋子哀。</text>
<title>朝起。望見雲吉峯。戲占。</title>,<text>蒼狗白衣悲世變。凝氷焦火見人心。東天萬古長存者。雲吉千尋揷水心。</text>
<title>辰日聚族小酌</title>,<text>賤降玆辰吉。荒郊並二難。徵歌如訪士。度曲若循環。羣玉盈庭喜。淸詩入座寒。叙天倫樂事。忘却在衡關。</text>
<title>臘月二十二日。有昌城之命。初過忘憂嶺。是日甚寒。</title>,<text>獰風難透鐵心肝。不怕西關萬疊山。歇馬震巖千丈嶺。夕陽回望穆陵寒。</text>
<title>是日。待命于靑坡村舍。再疊前韻。</title>,<text>世事眼前同鼠肝。高名身後重丘山。此行未敢遺形累。携得天涯一影寒。</text>
<title>到靑坡。移配慶源。又移三水。正月九日。改北靑。延陵諸君携壺。送于山壇道左。</title>,<text>雲日蕭蕭晝晦微。北風吹裂遠征衣。遼東城郭應依舊。只恐令威去不歸。</text>
<title>往心里。瞻望都城。有感。</title>,<text>一出都門萬事灰。舊遊陳迹首重廻。浮天好在終南色。佳氣䓗蘢紫翠堆。</text>
<title>道上戱吟短語</title>,<text>能忍一時痛。可做天下事。隱默官京師。不汗五日死。遮莫疑畏此二柄。古人已能優劣是。</text>
<title>早發金城縣抱川。諸姪等辭歸。</title>,<text>達士遺天地。如何意慘然。非無一掬淚。恥灑別離筵。</text>
<title>始有三水之命。命改北靑。路踰鐵嶺。喜而有作。</title>,<text>孤臣不度濟人關。日月昭昭宇宙寛。靑海怒聲風氣勢。白山孤影雪孱顔。恩加沙塞氷先泮。心健關河路不難。唯有憶君千里夢。曉隨殘月趁朝班。</text>
<title>不寐</title>,<text>世亂踈儒術。時危忌太言。不眠憂社稷。無力濟黎元。草草新年梦。蕭蕭古驛軒。家鄕已千里。誰肯問寒暄。</text>
<title>二十一日。宿安邊民家。女亥夜起啼甚悲。云夢見權姊。問道何事。曰無一語。遂悲惋成詩。</title>,<text>少女夜中向壁啼。自言梦見權家婦。窓間寂默坐支頤。應念關山獨去父。</text>
<title>口號</title>,<text>諸公衮衮登臺省。匹馬關山我獨歸。蘇武看羊北海上。絶無書鴈上林飛。</text>
<title>定平儒生等會于道左。求一見面。喜賦六言一絶。</title>,<text>諸生求一見面。相携步出山樊。我非四手八足。只是遇事輕言。</text>
<title>德山驛</title>,<text>古驛荒凉雪壓籬。僕夫相伴夜啼飢。騷家情景甞應盡。天遣詩豪發妙思。</text>
<title>咸原驛</title>,<text>玄石山頭雪。吹來驛路霜。隨風迷大陸。寒日淡無光。</text>
<title>士人尹善道抗䟽言事。因竄六鎭。道過洪原。官妓趙生。佩壺來慰。以此名聞洛下。今適過此。寄宿其家。不知主人爲趙也。翌日乃知。戱吟一絶。</title>,<text>曾於京口盛名傳。萍水過逢亦偶然。深愧叔譽非具眼。不知鬷蔑在樽前。</text>
<title>二月初六日。到北靑。</title>,<text>古堠松牌記北靑。板橋西畔少人迎。羣山定欲囚豪傑。回望千峯鎖去程。</text>
<title>夜坐</title>,<text>終宵默坐筭歸程。曉月窺人入戶明。忽有孤鴻天外過。來時應自漢陽城。</text>
<title>北俗喜馳馬。男女皆氊笠。執鞚而馳。時有官妓慶仙來見余。余問汝亦能是乎。仙卽據鞍回旋。躍馬而走。余喜而賦之。</title>,<text>裊裊娉娉荳蔲長。翩然輕燕踏龍翔。女郞拾翠爭來看。隔水東風送異香。</text>
<title>端午思先墓</title>,<text>忠孝傳家及此身。爺孃常戒汝爲人。龍荒是日天連海。每聽林烏哭令辰。</text>
<title>成均進士崔公墓碣銘</title>,<text>昔我宣宗大閱于西郊。余與隣友萆山而竊窺焉。日旰觀止矣。俄聞呼趍且辟。避入道傍空舍。先有冠童數十人。倦從仄徑來。游服放紛。或褰者袒者。夷踞族談而讙呶者。若生駒之群騰于槽而相蹄嚙焉。見有間行一小生。鳳眼星煜。德宇淵停。出班而揖余。同行者睥睨。語移時。視下言徐。如類有心者。余心異之。肘之問誰。友人曰。子不識耶。是世所稱神童崔氏子澱也。夫夫九歲辭家。負笈海州。從栗谷受詩史。筆追懷素。詩類靑蓮。餘事音律。傍通繪事。琴嘯笙笛之戱。梅竹蘆鴈之妙凡諸曲藝。允臻其極。駸駸乎有古作者遺韻。異時張吾羣而主夏盟者。將在於斯。明年乙酉。聞成進士。後五年己丑冬。人以訃告。余愴焉失圖。若掌珠之墜于淵也。又後二十有二年。其胤子有海。以其家狀。逐臭於老夫。按狀。崔出海州爲望族。高麗文憲公冲。位冢宰。時稱海東孔子。其後有諱埥。卒官禮曹佐郞。生諱文孫。司憲府監察。生諱瓊訓鍊院都正贈兵曹判書。生諱汝雨。渭原郡守。娶尙州李氏。以隆慶戊辰。生君。靈苗旣秀。粹乎其生色也。若皓月之揚輝。家人殺鷄。聞其聲。惻然却不食。家兄勸學。抶其不勉。輒自進夏楚。受罰唯謹。及兄亡。瘠色洵涕。越禮心喪。十四。中貢試。及入禮圍。則栗谷爲考官。心以師生爲嫌。詩成而竟不薦。聞者益知有隱德焉。及長。傑然有向道之志。澡身飭志。過言不再。羣居稠坐。不見崖岸。甞製深衣幅巾。燕處欽欽。刮磨俗習。離經辨志。或曲肱假寐。或通霄靜坐。妻孥未甞見惰容。甞見道家書。心欣然庶幾有萬一冀。其卒之年。入聞慶陽山寺。閉戶深居。課更讀易。因以成疾。遂不起。得年二十有二。吁短哉。當時執友考業於君而取益者。在今若太宗伯申公欽。掌邦禮以序天人。大司徒黃公愼。掌邦賦以登萬民。是皆精神治理。羽儀朝端。將以稱於天下曰。本朝多名士。幸而天假君數年。義益精仁益熟。得與二君子者。馳騖於一時。則其所樹立何如也。君字彦沈。配高靈申氏。郡守鴻漸之女。駱峯先生光漢之孫。與君同年生。少聡慧。頗識小學等書。旣以未亡自居。斷髮溢糜。竟以是終。葬在楊州紺坡。君初葬龍津。戊申十月。移葬于紺坡。有一子。卽逐臭者。亦嗜儒。天將以是償之耶。銘曰。有有之而不施者。無無之而能施者。無而妄施者灾也。有而能施者宜也。嗚呼崔君之有。天若將以有爲也。其止於斯者。竟歸之誰歟。</text>
