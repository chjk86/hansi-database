<title>松京途中。承別兼春秋之召。還家日。又奉玉署除旨。壬午。</title>,<text>紫誥聯翩馹召嚴。觚稜迢遆五雲纖。不才未足稱殊簡。經幄新恩內史兼。</text>
<title>夢作</title>,<text>夜夢筵中應製。製進科賦四首。律賦四首。與筵者。槩爲近十人。他則未記。惟記景勳文路。自上特命賤臣。製進絶句。以御筆書下弓公二韻。題則未記。而盖欲識其射帿製述等事也。卽製進。視的初持滿。中心乃偃弓。須看操翰者。他日盡卿公。</text>
<title>梔子</title>,<text>弱植殊凡木。開花六六新。實黃凝正色。葉翠護長春。松菊應同性。煤烟若凂身。聞香入薝蔔。靈悟佛書眞。</text>
<title>月季</title>,<text>芳譜曾看月月紅。荒園新發小盆叢。階前易識蓂旬近。天上應敎桂影同。細刺抽新防護密。鮮花重瓣剪裁工。憐渠獨禀陽和氣。歲歲長春造化中。</text>
<title>題人北漢詩軸</title>,<text>北漢多殊賞。依稀前度看。高秋三峽裡。流水十年間。花想經霜老。山應待客寬。題詩尾錦軸。自愧管中斑。</text>
<title>患紅疹初瘳</title>,<text>我齡幾強仕。非復患疹時。如何經壬戌。衆染獨不緇。今年聞疹行。憂悚久已滋。儲藥如求艾。詢方遠溯歧。一日呵淸嚔。中病心先知。玉樓忽起粟。淋瀝潑遍肌。擁被倩人重。爇堗呵僮遲。寒往復熱來。頗似天氣移。坐冷疑烘爐。非暑畏赫曦。渴思長鯨吸。勇可奔驥追。能復持小鏡。時時照兩眉。細透如錦紋。微輝似朱摛。始焉痕腮頰。俄而達軆肢。粒粒梅吐萼。點點榴綻皮。面目看可憎。胷次安更怡。迷離一枕睡。紅顆轉參差。踈星帶霞曙。彩雲隨風靡。經來如夢境。僂然一尩羸。䯻髮絲甚棼。眼花霧還眵。小愈寧忽戒。調將一聽醫。滋味節差可。飯飧夥不宜。饞膓甘人賤。嗜欲如兒癡。虗想遍珍膳。每食忙筯匙。童穉效乃父。同病自相隨。猶能戀舐犢。強起刀圭治。朋舊競揶揄。家人或竊嗤。且莫稱老大。幼少方患玆。玆言正復嘉。善謔那堪辭。細檢平生事。靡事不如斯。髫年亢素志。不以庸卑期。文章涉漢秦。書法踵繇羲。功業希魏溫。問學追洛伊。如今成濩落。猶有童心馳。美疹經斯可。成就更何資。人生勤顧復。旣長報恩慈。自慚七尺軀。尙如襁褓兒。愉歡能幾事。唯疾每憂貽。餘虞在燃鬚。蚤夜祝神祗。長我數年甲。多育早衰。那日痊更蘓。萊戱共稱禧。</text>
<title>寄崔姨兄 三首</title>,<text>吟疴浹月月新輝。癯骨崚嶒帶减圍。君不來時情更苦。對人那說巷車稀。菊殘梔落久停盃。想得春園雪裡梅。書屋深深藏小閤。侍君乞與一枝來。短屛曲疊素絹施。濃抹方須似郭煕。應識吳儂思在處。山雲野樹寫參差。</text>
<title>次坡老梅花十絶韻</title>,<text>一枝春色葆精和。煖閣生薰釀馥多。頗怪天然人面白。接罹花下醉無何。誰敎玉女貯瑤臺。的㿨水晶簾半開。自是幽居甘寂寞。碧欄干外長莓苔。冷暖天旹閱歷回。冰姿還向雪中開。逢春未有閑田地。叵耐年華鼎鼎來。脉脉當罏倚玉樽。鉛華冷薄㤪黃昏。前身應幻嫦娥骨。抵死偸明月殿魂。羞伴江濱御史花。和光凡草氣條斜。檀心不借東風便。一閤淸芬護自家。縞袂朝天羽扇開。仙人萼綠淡粧催。化工會得幽人意。伴送江南驛使來。塵中先識玉冰肌。雪裡方知耐凍枝。南陌尋春春易老。可將淸馥俗人醫。九英初日漏光輕。膓胃文章可暎明。自愧未知元內翰。淡香踈韻一般情。月出羅浮幻蝶飛。紛紛尋馥舊棲枝。留期似向傍人別。看取輕盈解佩時。蘂珠宮畔曼陀家。色相虗明念閑邪。磬口無聲人寂寂。一時香積撒天花。</text>
<title>次崔姨兄見寄韻</title>,<text>休說塵氛常競鏖。此身終匪寰外逃。縱居紫陌尙成隱。未必巖泉方可高。萬馬行中足能駐。千人往處心自豪。却疑曠達竹林士。磈磊澆胸煩借醪。君家逈僻遮漲塵。蓬戶甕門藏一身。嗜好琴書韻無俗。生涯花木春不貧。未看修鍊竟延壽。唯有淸澹能養神。偃仰乾坤一長嘯。歲寒心事霜滿筠。</text>
<title>疊前韻。賦雪示崔兄。</title>,<text>輕堆細撒冷光鏖。踈幔羞明眼欲逃。梨杏爭春看轉訝。瓊瑤滿地坐如高。繽紛六合經營密。籠絡羣山氣勢豪。玉屑掬來春瑞足。家家釀得臘前醪。世界渾濛幻劫塵。因形賦物各呈身。空庭刓跡寒狵巧。冷葉梳翎啄鳥貧。萬樹玲瓏花氣色。千巖灑落玉精神。天工似欲榮枯混。白草叢中失翠筠。</text>
<title>朝起更疊</title>,<text>夜寒剪剪曉風鏖。幽意相關睡意逃。葉刷篁園憐瘦老。香生梅閣學淸高。病餘綠撥泠泠活。雪後靑山得得豪。歲色崢嶸留不駐。且將殘臘煑新醪。爲設衡扉障汚塵。方塘虗碧照吾身。梅花已作靑春想。新月猶懸白屋貧。習靜有時存夜氣。寡吟無事祭詩神。百年未信人全老。此地寒霜竹有筠。</text>
<title>吳澍卿 泰雲 見訪不遇。留題一詩。走次其韻以寄。</title>,<text>候客不能悟占梅。君車纔返我車回。漫爲看竹還題鳥。豈信維摩訪隱來。</text>
<title>玉連環軆。詠摛文院懸鐘。癸未。</title>,<text>十二徧懸肇帝黃。八音爲首響其鏜。土型半橢依雕架。木獸雙蹲對畫廂。相古銘勳彜鼎似。以分積黍律衡藏。臣僚厚被陶鎔盛。一箇多慚作大章。</text>
<title>摛院蓄兩鶴。忽有一鶴來集。已而飛去。</title>,<text>一鶴橫空飛。飛來兩鶴側。兩鶴與之和。徘徊繞空碧。如何失巢棲。倘非避矰弋。一鶴㤪違侶。兩鶴悲鎩翤。仰視出淸唳。幽意如相識。觀者叫奇絶。園丁忽相阸。一鶴高飛去。兩鶴從不得。仙凡本異畜。物性須所適。孤山與栗里。馴放各不忒。何日開籠去。雲霄奮雙翼。</text>
<title>贈荳溪朴戚叔 宗薰 以上价赴燕</title>,<text>玉筍班頭揀使華。凌河七月泛仙槎。名詞記得贈人語。萬樹蟬聲送紫霞。文采聲名𠅩與齊。漳河橫北太行西。懸知大觀中州士。爭道於人見荳溪。岐山石皷舊鐫。灤水荒祠孤竹悲。此日何心專對去。知君三百誦周詩。何李紛紛正始聲。雪樓七子更齊名。試看故宅餘文藻。門戶誰今擅兩京。</text>
<title>大始洗馬。聖交說書。來訪于直廬。歸而寄詩。遂次其韻。</title>,<text>西淸豹直荷恩偏。天上奎華不遠仙。衮職有能絲補否。靑綾視草已多年。禁苑無風晝刻傳。一床圖史坐悠然。晩來剩得幽閑事。顚倒承華滚滚賢。</text>
<title>鄭元伯 基善 送紫竹搔背一莖。盛言其佳竗。戱草以謝。</title>,<text>爲杖可呼木上坐。在牀還勝竹夫人。此君已入東山手。應似蒲葵一世珍。</text>
<title>禁直。次唐人韻。與聖交內翰共賦。</title>,<text>五日靑綾內院幽。孤懷悄悄睠同遊。松陰客到仍新雨。芸篋書殘已早秋。臺峀含香違使節。玉峯觀水悵仙舟。恨君已厭承明直。蘭室芳樽爲𠅩留。暮天寥亮鴈成羣。庭畔高梧葉正紛。晩飧登芋來秋色。淸吟和磬到宵分。承華卽看須賢士。盛代多慚博古文。明日昭陽江上路。歸舟爲我賦停雲。</text>
<title>李輔德 敬參 丈輓</title>,<text>內粹敷諸外。偉容肅薄夫。在躬惟禮樂。方器是璉瑚。陋巷多車轍。名塗自範驅。蒼生應有濟。胡不位卿孤。踽踽大夫列。棲棲下邑治。全歸庶無憾。豊賦竟何施。故宅嗟隆棟。雲衢惜逸驥。百年來德報。留得鳳毛知。父黨靈光在。依歸歲月深。滔滔皆末路。欵欵獨眞心。蘭室薰香斷。松門冷露侵。未忘臨訣語。攀紼涕盈襟。</text>
<title>壽桐漁李丈 相璜 回甲</title>,<text>寶甲重回記感弧。壽星光燭大於珠。煕朝滚滚登人瑞。靈閣他年繪社圖。遠遊南北副篷弧。光贊明廷似乘珠。晩景鶯花經濟在。靑山如畫入河圖。箕箒今年賀帨弧。含飴先見掌中珠。從知積慶留餘福。他日花屛百子圖。</text>
<title>壽海州族祖 致榮氏 回甲</title>,<text>伯叔家中行序尊。衰宗敦睦以公存。人人競祝龜蓮壽。花樹春陰灧玉樽。寶瑟偕調鶴髮新。參差花甲二年春。盈門鳧藻渾和氣。雙舞萊衣又釋麟。黃樓仙舃碧城符。在在民情見徯蘓。歸紱新沾盃水餞。蕭然四壁照冰壺。</text>
<title>偕崔兄昆季。出蕩春臺拈韻。</title>,<text>塵居長偪側。幽抱欝難開。霽雨淸蟬轉。朝凉快馬回。猝然成雅集。莞爾屬深杯。卽事眞堪記。題詩詎待才。瀑吼境逾靜。陰堆座更踈。浣聲沙上練。烟火谷間廬。酌水當珍食。看山勝古書。蹔來猶爽意。徑欲賦凌虛。又淺窪深斲露層層。新雨飛流一尺登。急水無風常激嚙。蒼山非雪却嚴凝。牙門勝蹟仍苔篆。寺路橫梯盡古藤。融結元來皆造化。峽天雷斧可人能。淸川長薄帶亭同。漠漠孤雲澹澹空。此日客來塵界外。長時人在水聲中。淸吟逈與踈松合。亂沫渾兼舊雨濛。向晩欲尋東嶺去。飛泉百道灑天風。</text>
<title>與崔姨兩兄。舟向杏洲。夜泛三湖。</title>,<text>一碧亭頭三浦邊。滿帆淸露坐悠然。不妨夜水難分際。耐可輕舟直上天。文酒會心惟此日。江湖留約已多年。玉簫吹罷仍晴月。天遣長風勝事圓。</text>
<title>舟下杏洲</title>,<text>湖上東風早振衣。楊津栗嶼送帆歸。樓臺寂歷酒旗靜。烟雨空濛漁艇稀。自是谷鶯求友去。不應江鳥背人飛。閑中定識前宵夢。文社淸襟詎我違。</text>
<title>抵俊卿宅</title>,<text>君家易識杏汀隈。水檻新添竹戶開。十載琹書還舊好。一江烟雨此重來。何曾勝事經營得。依舊佳山窈窕廻。不奈伊人遺世志。白雲長鎖岸邊苔。一卧滄江滚滚邊。看君身計劇蕭然。漁樵有約歸閑界。鳧鴈無心戾遠天。碧樹濃陰忘晩暑。黃梅過雨見流年。盈盈一帶今宵別。留得湖心照月圓。</text>
<title>九月二十日承華寧殿奉審之命。行到始興。</title>,<text>秋日涉淸漢。黃昏到始興。▣▣▣▣▣。▣▣▣▣▣。葉落山容肅。雲歸夜色凝。旅牕憑遠眺。猶勝鎖靑綾。</text>
<title>翌日。奉審華寧殿。</title>,<text>緬憶千秋節。傷心九月新。小臣叨近密。此地視精禋。蔀屋留餘澤。行宮寂舊塵。登階愈怵惕。睟穆怳瞻眞。</text>
<title>別李行臺 鎭華 赴燕 別有序</title>,<text>慣見年年送北槎。前人已述更云何。不如但屬平安字。包得去留情緖多。</text>
<title>次杜工部漫興 九首</title>,<text>夜靜人稀意欲醒。碧蓮翠竹見亭亭。須從萬象虗明處。看得吾心澹以寧。榮枯開落渾閑事。只是靈根護自家。若使觀梅能悟易。眼前無數繞生花。書法鐘王詩漢魏。向來紆慮太繁頻。而今始覺春風意。點瑟泠泠是可人。不奈年光鼎鼎來。且將新曆喜春回。無憂焉用忘憂物。且啜香苕抵灧盃。珂馬翩翩繡陌頭。市童看我上瀛洲。不知却羡釣魚子。一葉浮家滚滚流。碧樾淸溪窈窕邨。茆簷葦箔又篁門。眼前虗憶成佳境。不省氛埃市外昏。芸書抵屋卽靑氊。只欠山居買一錢。樂處可當城百富。閒來却是日千眠。多事拘儒禿筆拈。漫勞精思入纖纖。誰知悟道如含蜜。自是中邊味盡甜。淵明自愛山中趣。漫托空言厭折腰。胷裡自然噓茁意。蕪園黃菊不蕭條。</text>
<title>和▣▣公協▣▣氏梅花韻</title>,<text>客來梅花發。梅香可被衣。人人帶香去。一枝抵衆菲。</text>
<title>又次族祖文伯▣▣氏梅花韻</title>,<text>人見梅花色。君得梅花心。花心正高潔。爲君可一斟。</text>
<title>次岳丈賀新資韻 乙酉</title>,<text>升堂操几自冠年。尙憶眞川侍丈筵。西序誦詩餘舊蹟。東床坦腹愧前賢。堪憐童習猶襟馬。却看朝章更鬢蟬。浮世升沈還一笑。冰翁白髮已紛然。</text>
<title>代夫人。次見贈韻。</title>,<text>女誡申申結帨初。于歸家室慶令居。珈笄從爵承猶早。弓韣祈祥帶莫徐。縱愧相賢齊孟案。終知積善大于閭。孃鶴髮堪怡悅。機上紅袍織縷䟽。</text>
<title>新晴</title>,<text>寒食淸明過了遲。新晴小雨艶陽時。參差柳眼花心放。取次鶯聲鷰語知。漸看羣羣人上陌。懸應處處野沾犂。幽居引興還多事。竟日銜盃又賦詩。</text>
<title>內閣直省卽事</title>,<text>竹底松間小逕䟽。回廊曲檻轉紆徐。繁花帶旭暈丹墄。嫩草承流蘸綠渠。行處悟心皆活畵。坐來隨手盡芸書。一聲鶴唳春眠足。璧月璇雲凈滿裾。</text>
<title>崔兄國輔氏。徐友美揆偶會。拈韻共賦。戊子。</title>,<text>駱南風韻未全踈。高座淸罇北海如。肯對靑山談世俗。不將流歲擲空虗。園花色失吟春句。堤草蹊成簡友書。多媿衰慵塵事絆。興來無暇扣林廬。吟疴多日客來踈。幽屋深深結夏如。夢裡雲山常繞匝。坐間琹几劇淸虗。麥風漸熟懷薰曲。薇露初香盥異書。賴有隣朋時載酒。吾廬還是子雲廬。</text>
<title>孝懿王后忌辰。承命奉審健陵。仍監祭。</title>,<text>雲月微明槱火煌。祠官肅立奉圭璋。陰功厚德於何考。塵掩長秋已八霜。</text>
<title>華寧殿奉審</title>,<text>小臣啣命此來頻。是日齋居聖慕新。祗肅寢門增怵惕。華寧八彩怳疑眞。</text>
<title>發洪州省楸行。果川途中。吟成。</title>,<text>小雨輕陰三月天。梨花如雪柳如綿。南充官渡連芳陌。遲却行人半日鞭。</text>
<title>早發華城</title>,<text>華城一路大皇隈。官角嗚嗚送客催。馬上逢春春又暮。此行兩月已三來。</text>
<title>殘州迎客</title>,<text>殘州迎客效雄都。事事塗成一畫蘆。官角瘖如葱邃弄。軍裝褊似襏衣摳。時傳唱諾兼啁啞。晩供厨盤雜市沽。來處皺眉去應快。此行堪笑胡爲乎。</text>
<title>到花山。拜尹姨母。</title>,<text>一別十七年。今來從母拜。從母別去時。團圓姊妹在。我見從母泣。從母見我咽。握手兩無言。漉漉膓九折。從母於吾母。參差六年齒。儀形元髣髴。顔髮老愈似。默審相似處。時時含淚視。猶勝摸空想。依稀記一二。吾母篤因心。常歎遠兄弟。我來省多少。何處告仔細。</text>
<title>過靑陽縣感舊</title>,<text>靑武館前小吏迎。當時髫髮白頭成。停車欲問桐鄕事。山色溪聲面面情。</text>
<title>錦江卽事</title>,<text>錦水溶溶繞岸長。郵亭迢遆照斜陽。鶯啼盡日人行倦。魚上東風舟去忙。綠樹陰濃村戶凈。碧桃花拂市糕香。經旬客路無佳賞。到此深深許一觴。</text>
<title>贈錦伯朴台子木 晦壽</title>,<text>尙書省裡躡芳塵。別後迢迢夢暗親。幾聽五更金闕漏。却來三月錦江春。他鄕傾蓋情何極。淸夜開樽話入眞。拱北樓頭倚斗處。可憐晨夕望京人。</text>
<title>過退石懷古</title>,<text>吾家文藻宅。此地武陵村。烟火迷沙渚。喬陰護洞門。江山今不改。父老舊猶存。夢裡桃花浪。時時到故園。又退石仍松墅。紫雲復錦洲。江湖來伯仲。王謝篤風流。岸草看衰盛。渚禽自去留。百年人世感。立馬屢回頭。</text>
<title>戱簡錦伯</title>,<text>錦江春暖柳鶯眠。刺史風流又竗年。銀燭綺琹雲雨夜。水晶簾下繡䲶邊。子木寵妓名水晶。故云。</text>
<title>用崔兄韻問疾</title>,<text>小園晝寂久關扉。底事春來不振衣。忽訝眼花書字大。却愁肘病理筇稀。意中對客還忘語。靜裡觀心自破機。輞墅畫成應愈疾。碧桃時節莫相違。又艾煙細爇臂應宜。菊露輕揩眼可醫。最是膏肓治不得。癖花饕酒又耽詩。</text>
<title>督餉北漢山城便輿口呼</title>,<text>巖寺雲林水石間。朝朝來去似偸閑。歸時應被山人咲。底事迷塵匝髮顔。</text>
<title>上北漢龜巖</title>,<text>來時三角矗天中。自咲茫茫下界踪。移日蹔收攀陟力。誰知身在最高峯。</text>
<title>壽岳翁回甲 己丑</title>,<text>壽耉德門誰昔然。冰翁厖福又繩先。端知澹靜能延歲。已信祥和克享天。花萼聯詩皤髮暎。蘭庭擧酒彩衣翩。湛諧友瑟稠新慶。綺甲參差隔一年。未須窮達幻吾眞。金石聲歌樂在身。抵屋圖書饒晩景。滿園松竹葆長春。百年種德喬陰大。三月開樽花運新。享福多應留與後。看他席上白眉人。</text>
<title>和愼菴曺尙書儀卿 鳳振 軸中韻 十首</title>,<text>琹湖亭子鷺湖邊。繞岸松蘿隔市烟。崎路纔經今此地。朱門空鎖已多年。前塵珂馬渾如夢。晩計沙鷗定有緣。未必滄江驚歲晏。神京不遠五雲天。馬首雲開衡岳邊。小園歸卧足霞烟。還同賀老賜湖日。不及歐陽思𤃡年。檻外靑山如舊識。鏡中白髮厭塵緣。春來莫詑鸎花富。且看霜筠葆晩天。枕流潄石曲欄邊。酒䆴茶罏細細烟。花木都歸經濟事。髭髯猶勝謫遷年。春婆攪夢能觀理。溪叟談愚亦訂緣。未老求閑閑可足。莫敎林鳥度江天。漁戶農家竹檻邊。半簾繚繞一村烟。詩情細記栽花日。酒意先知種秫年。澗水廻瀾巖面聚。野匏生蔓屋頭緣。隱居到處仙源是。未必桃花別有天。風流照澈小江邊。座有朋樽厨有烟。湖上孤舟來舊雨。洞中仙局駐流年。尋常蒿逕開新社。取次香山結凈緣。洛下文章傾一席。德星應奏聚東天。渚雨汀雲淡蕩邊。小山叢桂羃靑烟。長干狀態朝兼夕。芳草光陰日抵年。詎待登樓忘寵辱。不曾面壁悟因緣。蒼苔古石書眞籙。六六新添一洞天。浩歌相答倚樽邊。盈曯蜂窠渺點烟。世事悠悠曾一瞬。淸江滚滚幾千年。已知榮辱都爲夢。始信閑忙各有緣。吹徹玉簫山自響。洞龍驚起水中天。吾廬水北石橋邊。半是山雲半是烟。簪笏絆身從少日。江湖留約負多年。平生裘馬思朋好。何處禽猿是宿緣。琹墅丈人時起我。峩洋欲和歲寒天。日聞絃誦蕉窓邊。子舍三冬漲帳烟。家學小王持健筆。才名二陸擅芳年。卜隣早識芝蘭臭。托契重新苽葛緣。回憶嗣宗文酒會。竹林淚灑樑月天。右屬尙書兩胤。向東竹牖綠江邊。遙認郞家夕炊烟。敎與嬌兒齊案日。愛看秀骨坦床年。淸眞已遠芬華色。造次無違翰墨緣。庭畔三槐今百尺。且將碩果信蒼天。右屬阮咸東床。</text>
<title>梅鶴堂走筆戱吟</title>,<text>楊州牧使中營將。若若腰間銅魚紱。坐衙三旬未十日。皁盖忙忙乍入出。却恐環畿分竹者。看他倦吏爭傚慕。才非淮陽徒得重。治愧蜀郡來何暮。控護神京盤踞基。密邇陵園灑掃地。三十三面幅員廣。䂓模不小設置始。胡然長吏來便去。視此官守如傳舍。奔命未堪朝復夕。治簿不給日繼夜。倉穀都消奸胥筆。軍丁盡逋卿相墓。囑托上下親踈人。供億東西南北路。豪家無賴常屠牛。班戶恃強不出稅。校虐村閭似劫剽。圄逸死囚如輕罪。訟民不來關節前。逋吏無懾捶楚後。譬如一身百千孔。縱有歧扁却斂手。所以從古莅玆土。望望只有檀公策。懶性不合酬殷務。踈才何以居弊局。藜羹飽後閑眠足。不如歸去卧吾家。夙歲遭逢惟聖明。邇來兜攬皆顯華。歷試內外何所補。賤臣無由答恩眷。行跡支離興仁門。夢魂耿結宣政殿。梅鶴堂名徒爲爾。淸意那曾有一段。何苦棲棲爲此役。每也自哂齒啓半。繭絲保障俱無當。棨戟㫌旗只觀美。不似陶令猒五斗。敢擬士元非百里。有時掩口看陽尊。公卿士友逢輒拜。黠氓或稱我侯慈。諛辭生憎如見肺。苟有智能威明者。試問治此當如何。栢堂詩句先我獲。走筆續題維楊歌。</text>
<title>別冬至三价朴穆如 宗吉 赴燕</title>,<text>使乎昭代玉堂仙。風骨軒軒鵠峙然。專對演綸非二致。知應殊俗誦忠賢。澄海樓頭大界遼。快看風翤展雲霄。堪憐闤闠囂囂者。却似槍枋翔小鷯。梅溪壁上晦菴詩。人慾從來素性移。至訓傳家應服習。西翁可但信朋知。西溪公奉使之行。不近女色。或問之。答曰。與朋友約。公之此語。奚但與朋友交而信之意歟。故末句云。</text>
<title>以特令。除明川府使。行次樓院。己丑。</title>,<text>朝奉恩綸辭玉墀。春明一出卽天涯。輕裝匹馬飄然去。不省前途有險夷。</text>
<title>宿淮陽</title>,<text>蓬萊仙府是桐鄕。綵服前遊隔夢長。二十七年重到客。西津江樹感凄霜。</text>
<title>踰鐵嶺</title>,<text>直北江山鐵嶺頭。行人立馬意悠悠。平生未副桑弧志。今日宜分丙枕憂。寧復小臣憚險阻。知應遐俗感懷柔。磨天此去二千里。只仗王靈勵遠猷。</text>
<title>共吉州牧李台景服 光正。登元山南岸。</title>,<text>萬水千山歷歷來。登高還似望鄕臺。霜淸海國歸鴻早。雨歇長亭驛騎催。冠盖同來皆宿昔。身心圖報是涓埃。征袍尙帶香烟色。夜夜觚稜夢屢回。</text>
<title>宿定平</title>,<text>晨朝秣吾馬。夕陽到定平。定平距京國。七百五十程。七百五十程。此去纔強半。已來多辛苦。前途何漫漫。前途何漫漫。重嶺極天邊。天邊望故鄕。別後月已弦。別後月已弦。書音隔千里。耿耿何所憶。老妻與穉子。老妻與稚子。憂念自萬端。不須勞相思。心心祝平安。心心祝平安。歸日如來日。此身非吾有。那可問家室。那可問家室。夷險但以之。叱馭上太行。此義古人知。此義古人知。今人何碌碌。但爲溫飽計。不過是懷祿。不過是懷祿。自古則良然。雖然一段心。敢負主恩偏。敢負主恩偏。小責在民社。行矣戒僕夫。晨朝秣吾馬。</text>
<title>樂民樓。次三淵韻。</title>,<text>樓上人看橋上蹄。浮虹十里彩欄齊。滄溟遠與長天合。列峀平兼大野低。河朔淸樽今雨細。沛鄕舊社白雲迷。玉簫吹罷魚龍靜。帶醉移登撫釰梯。</text>
<title>知樂亭</title>,<text>雉郭虹門匝繞邊。中央高閣出雲天。綺䟽點綴江山色。畫戟空濛市井烟。秋冷匣蓮鳴壯氣。夜深瑤瑟動離絃。明時憂樂登樓想。不獨荊州老范賢。</text>
<title>磨天嶺</title>,<text>層巖矗壁揷天中。一徑盤紆百折窮。却到高峯頂上坐。此身怳若馭鯤風。蜀道三千鳥度稀。太行九折鞚難飛。肩輿直上天盈尺。坐看參星照客衣。嶺南嶺北兩關䧺。靺鞨山河指點中。豆滿江流何處盡。簫笳如咽度秋風。千里關山千里鄕。一邊重嶺一邊洋。琵琶數曲難成語。出塞何人不斷膓。</text>
<title>觀海</title>,<text>北渤東溟一望平。潮頭聳出雪山晴。乾坤縱巨能爲涘。江漢皆朝大有成。方悟人間曾島嶼。不知寰外幾蓬瀛。胷襟若敎恢如許。萬劫千緣度內輕。</text>
<title>到任日。自笑。</title>,<text>褊裝輕箙上城樓。皷角瘖瘖不耐愁。奎璧省中視草客。何緣塞外作防秋。</text>
<title>九日。次唐人韻。反其語。</title>,<text>佳辰不暇望鄕臺。他席無人送酒盃。流鴻已向南天去。孤客那從北地來。</text>
<title>呈姊氏</title>,<text>昔慣西州別。今愁北塞行。圓自異境。衰老更難情。貧篋衣應薄。旅燈夢不成。天涯一行鴈。孤客羡羣鳴。</text>
<title>贈夫人</title>,<text>那說別離苦。男兒志四方。遠遊鵬展翮。歸夢鳳隨凰。薦藻宜思潔。居貧倘副良。喜看迎戶日。繞膝斑衣長。</text>
<title>贈諸嬌</title>,<text>嬌兒生在膝。不識有分離。豈遠候門日。堪憐陟岵時。杼機蟲語急。楡塞鴈書遲。短褐天吳句。沈吟杜子詩。</text>
<title>贈家人</title>,<text>迢迢望故國。面面憶家人。重嶺難膏舝。他鄕少奉巾。善懷偏惜別。多病更勞神。遙想遼西夢。常如黃鳥春。</text>
<title>贈尹姨弟聖欽 滋明</title>,<text>兩地一輪月。吾心相照明。池塘思惠夢。梅鶴付均情。海國晨潮濶。鄕園秋露淸。書來投甕久。任爾寫縱橫。</text>
<title>十五日行望闕禮</title>,<text>水調歌成意不禁。淸晨拜闕整朝簪。年來宦跡如蓬轉。到處君恩似海深。客舍靑山常別色。秋城黃葉捴歸心。天涯遙憶金華伴。九陌鳴珂曉漏侵。</text>
<title>月夜</title>,<text>戍樓明月不成眠。秋思羇情轉黯然。南望家鄕何處是。碧天歸鴈數聲邊。</text>
<title>遣懷</title>,<text>角罷城樓暝色迷。訟庭如水鳥還棲。微醺遣興風兼熟。緩步思鄕月易低。</text>
<title>呈廵使</title>,<text>磨天嶺外擁朱輪。盡是寒疇採葛民。爭道神明賢刺史。使渠穀腹復絲身。肯敎乘輿惠涉人。從來煦煦小爲仁。不緣潤物知時雨。誰道行陽有脚春。簡騶省傳此來旬。觀者何知按使臻。爲是裕民先約己。蚩蚩猶識這心眞。匪才無補謬恩掄。叵耐盈庭對鵠鶉。惟有身心奉塵刹。秪將德意慰嚬呻。京洛追隨未始頻。北來傾葢喜如新。客心別意同寥落。望望咸關悵去塵。</text>
<title>聞會寧倅鄭台善之方下來。邀簡中路。</title>,<text>天涯作客已三旬。那意他鄕遇故人。今日聞君重嶺度。此心疑夢復疑眞。情誨慇懃摻別時。太行叱馭古人期。君今千里啣恩旨。胸裡何曾有險夷。關西山水兩名州。記昔相誇彩服遊。人世悲歡何遽異。北來霜髮十年秋。</text>
<title>深秋</title>,<text>昨夜颼颼風滿樓。萬山黃葉已深秋。來時我屋田園裡。芋纔登盤栗未收。</text>
<title>偶吟</title>,<text>一年無蓄奈斯民。曾是千箱復萬囷。若使河南來汲黯。不知何處發陳陳。倉分兩界粟交移。良法深籌制置時。近日未聞飛挽至。尾閭滄海復誰知。愁看求食與求衣。補牢亡羊計已非。可使流民圖盡見。世人應不志輕肥。</text>
<title>善之台途中和寄前韻。故又疊邀簡。</title>,<text>隔嶺鴻書動浹旬。方來未到所懷人。今朝一字還如面。明日相看况是眞。彼一時如此一時。相乘因果詎曾期。須看嶺路行行處。險阻經來又坦夷。莊嚴七寶鎭名州。會事今來愜共遊。咫尺琳宮候客處。衰蘭秀菊不勝秋。</text>
<title>鄭景執 允容 伴其從氏。途中。步前韻見寄。故走草和送。</title>,<text>驛路緘書未一旬。書中還見意中人。前宵記取程文字。已識今來鄭子眞。把酒揩眸欵欵時。相逢忽漫勝爲期。書生還有凌雲氣。鳥道三千視若夷。勝觀多稱關北州。此身綰紱未遑遊。芒鞋匹馬隨行止。快活君眞得意秋。</text>
<title>善之到城津寄詩。故走次書送。</title>,<text>計程幾日待逢迎。未見還勝旣見情。驀到書來先倒屣。前宵夢叶記分明。紛紛逆旅慣送迎。客裡何曾見舊情。詩去詩來如契約。瓊凾瀅澈照心明。</text>
<title>與善之，景執。拈韻聯句。</title>,<text>秋發跨玄冬。携弟共官道。善之。 霜風動幽朔。佳氣接豊鎬。聖氣。 入境眼始楷。對席膝共造。景執。 西跡聯紆綍。朝武遆視草。善。 平生隣社好。今日遠客抱。氣。 千里行已遠。十月寒不早。執。 永夕駒縶白。如新盖傾皁。善。 下邑驚金貂。關山動文藻。氣。 邊籌緬尹相。人瑞證金老。執。 塞歌注豆滿。縣誌鎭七寶。善。 始識乾坤大。快看溟渤灝。氣。 武氣䧺飛展。文章遠遊好。執。 何澤被遐土。同仁仰廣昊。善。 政敎兼揆奮。地利較繭保。氣。 琹山踈韻長。菊㙜晩香葆。執。 偸閑印文封。酬興硯塵掃。善。 歲華流冉冉。長歌發浩浩。氣。 圍塲獵火紅。煖會塞雪皓。執。 苟來趁臈梅。如饑得火棗。善。 計程期舂粮。謀酒已穫稻。氣。 客裡須頻逢。來往過松島。執。</text>
<title>簡經山</title>,<text>北城鳴角動離歌。秋盡關山落葉多。客裡更添怊悵事。悔敎征馬此中過。一夜星文動塞關。玉京仙吏降人間。金章絳服經過處。爭道公來重雪山。萍鄕冉冉惜流年。別後相思新月絃。南鴈已歸書不到。海門霜落泬㵳天。玉露初晞雪未飛。梅香欲吐菊香微。此間有酒無人勸。始識陽關故舊稀。羇懷離思動相關。漫漫重溟疊疊山。無奈家鄕千里隔。含情只在會寧間。交緣常與官緣深。墨壘朋樽到處尋。我輩行藏元一轍。淡香勁節歲寒心。邊門還作小朝廷。文采聲名振海溟。經理歸來紆廟筭。北方從此曁王靈。宇宙中間男子身。風塵冰雪有前因。若使一生安袵席。井蛙還是可憐人。葉鄕飛舃問歸期。蜀府携琹意已知。未必句砂眞鍊鼎。金丹自有壽民時。豆江交市馬兼牛。威信初覃苜蓿秋。他日朝廷相君實。驕酋應戒啓邊憂。</text>
<title>和李台景服見寄韻</title>,<text>雙騈葢自春明。去去關河共此程。洛社同隣曾舊好。天涯作伴見深情。民憂饑渴同孩子。交契甘辛若弟兄。客裡思君君不見。邊風十月打孤城。</text>
<title>疊前韻更寄</title>,<text>接壤分符號吉明。書來書去宿舂程。不緣磨切隣州好。可奈棲遑遠客情。憐我關心惟穉子。羡君篤友有賢兄。萍鄕一會如相問。繞閤梅花雪滿城。</text>
<title>又次續寄</title>,<text>前因後過定分明。誰識書生有此行。到處苦歡宜順理。閱來榮辱捴忘情。志當尙古千秋友。物可同胞四海兄。多𧬄隣州賢太守。郵筒相屬破愁城。</text>
<title>善之，景勳以唱和詩見示。用其韻送寄。</title>,<text>苦樂那將說短長。甘辛均爲易牙甞。海潮有信來還去。庭草知時潤又荒。忍性終期成性效。無心可作養心方。人生天地俱傳舍。未必吾家卽故鄕。吾輩鵬程萬里長。此行不是百艱甞。恢襟曠漠呑雲夢。宏略彌綸拓大荒。浹髓佛恩酬有地。匪躬王事服無方。角巾他日休官去。晩景鶯花樂柘鄕。菜根咬得趣還長。斗醋傾來味可甞。排悶不愁酒戶窄。遣閑新闢硯田荒。歡聲綸渙從天上。喜事朋來自遠方。苦處更宜尋樂處。寧愁遐俗異吾鄕。漫漫莫愁此日長。幾何椒酒供春甞。千林琪樹宵猶冏。一閤梅花歲不荒。晩飯羹藜當異味。洌泉烹茗勝珍方。離家漸省攖心累。歸夢何須做故鄕。</text>
<title>和景勛見寄韻</title>,<text>大手經山詩百篇。芳葩纔吐已郵傳。續貂附驥還癡絶。元白當年始共編。何不謂乎何日忘。題詩未必累篇長。君詞若載梧堂集。繩席樞扉五鳳章。前日寄詩。經山有書曰。詩多謏語。若載經山集附錄原韻。則未必無助於發揮德美云。又要景勛步韻。景勛有詩曰。明州太守好詩篇。錄附經山共壽傳。十首二百八十字。都無可載睡軒編。又曰。知君索和未全忘。我憶君時意更長。不妨他日題詩去。還載梧堂附錄章。云云。故兩詩云。</text>
<title>憐民</title>,<text>蚩氓那識此心慈。未厭秦求却怨咨。正似嬰孩懷父母。肯將饑飽任渠爲。</text>
<title>憂民</title>,<text>鶉鵠盈庭訴凍饑。何心對此飽粱肥。意中虗起千間廈。手裡全無一稱衣。</text>
<title>撻民</title>,<text>撻鞭黎庶令人悲。若保眞情見古詩。撾時叫苦心常苦。吾心較切受撾伊。</text>
<title>聞除湖南伯</title>,<text>恩誥煌煌簡拔優。湖南按使自明州。曾無小邑絲毫補。豈乏朝廷幹諝儔。頂踵此身皆聖渥。瘡痍那處不民憂。如今厚祿榮何逮。牙纛非心供宦遊。</text>
<title>除夕</title>,<text>逆旅明州月五圓。明朝椒酒又新年。家鄕杳杳難成夢。行邁遲遲未着鞭。客裡倥偬觀逝水。鏡中容易照華顚。無聞四十成何業。愧負初心希古賢。</text>
<title>廵到詩山。贈主倅徐明遠 灝淳。庚寅。</title>,<text>淸明寒食纔經過。柳眼花心寂萬家。却到武城春色早。山萸新發兩三葩。小樓西畔短墻邊。篁樾荷池羃篆烟。峽邑春來稀訟牒。使君端合聽歌絃。春桂聯坊步武隨。宦踪近日各參差。南來冠盖欣如昔。酒席相看鬢欲絲。</text>
<title>將入邊山。和茂長倅趙汝五 秉常 見寄韻。</title>,<text>怊悵堠亭送客回。月明庵是第幾臺。詩中先識名山面。宛似劉郞再度來。</text>
<title>黔毛浦</title>,<text>南浦潮頭點點山。春陰結樹碧成鬟。牙門小將開篁壘。一壑烟霞付等閑。</text>
<title>采石江</title>,<text>應是媧皇鍊補餘。色形箇箇不相如。由他外鑠成雕鏤。天賦何曾異厥初。</text>
<title>龍湫</title>,<text>皓巖何矗矗。飛瀑灑冷風。嵌空不見底。神物在其中。</text>
<title>和汝五見示韻</title>,<text>翩翩霞袂悵離羣。回首邊山一抹雲。山外山中同此夢。君思我似我思君。</text>
<title>翠香亭。次板上韻。</title>,<text>曲沼圓林淡蕩風。小亭人在畫圖中。籠烟樹合昏明翠。倒水花分上下紅。樂意滁山醒醉倂。仙蹤葉縣去來同。離筵移日行旋坐。第一名區錦峽東。</text>
<title>寒風樓</title>,<text>樓上東風畫幔浮。溪光嶽色共悠悠。離觴緩度笙歌歇。一半斜陽芳草洲。</text>
<title>蓮幕卞君持淳。以蕉齋，履坦兩公見贈詩示余。故次其韻以贈之。</title>,<text>幕府翩翩見可人。談間酒後露天眞。鄕山歲暮疇華汝。半世狂歌七尺身。離俗今難合。多聞古亦師。眉間湖海氣。袖裡晉唐詞。遇境登樓去。論文載酒隨。時聞匣龍吼。吾已壯心知。</text>
<title>寒碧堂聯句</title>,<text>城會仍樓集。辰風下客鷰。梧墅。 野瀨灌淸駛。山翠儵昏晛 雲槐。趙秉常。 時靄滁亭樽。座高山陰硯。德隱。尹公圭。 層閣到縈紆。林椒復回戀。秋山。金𥙿憲。 離俗波堪聽。思詩月顧眄。海夫。卞持淳。 焜晃燭搖紗。丁東漏催箭。梧。 爽朗虗白生。流暎金碧眩。槐。 物態好供眼。形勝此半面。德。 淸漪漾天光。脩薄帶雲片。秋。 角聲魚龍動。村容草樹遍。海。 馬可深谷量。鶯宜崇樹囀。梧。 溪山此爲最。亭障莫或先。槐。 吹帽夕風輕。展袖紅娥倩。德。 盃到不自辭。詩成許人擅。秋。 白髮還捫釰。紅妓誰通線。海。 芝蘭席留香。糠粃句慚弁。梧。 樓閣通寒水。笙歌歸夜浣。槐。 燈光塡街纈。嵐氣入袖濺。德。 芳草望逾迷。輕寒睡難倦。秋。 吾伯攬轡夕。且開楊仁扇。海。</text>
<title>咏菊花</title>,<text>南枝已老北枝開。形色紛紛似異裁。雨露生成終一致。休爭先後向陽來。</text>
<title>戱贈昇平使君吳景顔 致愚。辛卯。</title>,<text>喚仙太守足風流。簾幙新開鷰子樓。一笑娟娟紅拂去。春光始到玉溪頭。</text>
<title>廵到聖堂倉口呼</title>,<text>聖堂浦口駟驂臨。寒食東風晩冷侵。壠上雨過添麥色。谷間陽向賸花心。陂堤處處空明水。篁竹村材窈窕陰。汊港春來漕帆集。海潮遙接漢江潯。</text>
<title>登梧木㙜</title>,<text>山雲上下半明昏。溪水東西不見源。春色市烟同浩浩。萬花叢裡午鷄喧。麟峯𡺚崒鎭城東。撲地樓㙜俯瞰中。雙殿罘罳常瑞色。四門條劇似新豊。</text>
<title>觀風閣。次板上韻。</title>,<text>脩竹陰中嫩草尖。小庭觀物悟洪纖。淸香燕寢春眠足。甘雨和風在一簾。</text>
<title>次昆侖贈人便面詩</title>,<text>卷似寸筳舒似輪。煽風遮雨又揚塵。不須掩却天然面。世上元無白眼人。原韻幾回擊節千年事。也復橫遮十丈塵。知爾一生藏玉面。途中人少意中人。</text>
<title>賞荷德津堤</title>,<text>百頃玻瓈四面同。城南流水野堤通。暫來烟雨空濛裡。相望樓㙜隱暎中。叢簿剩閑携幕府。纖鱗取適賴漁翁。荷花已老香猶在。拂地輕風酒氣融。</text>
<title>贈洪內史士協 鐘應</title>,<text>羇懷經歲悵無羣。一日揩靑賴有君。我輩情歡如伯叔。外家風範見仍雲。金華三昧承新渥。石室千編檢舊芸。差恨鳴騶來尙早。赤裳秋葉未酣醺。</text>
<title>題凝香閣</title>,<text>曲沼連芳榭。浮梁跨小墻。捲簾凝竹色。移艇動荷香。宿雨留征旆。秋陰度緩觴。綠文今再到。羇思伴流光。</text>
<title>題廣寒樓</title>,<text>勝區天設帶方州。湖左山川第一樓。古堞蔭留栽竹砌。畫欄香繞採蓮舟。千年鶴洞仙人去。五夜蟾宮桂子浮。遺愛桐鄕詢故老。長林十里大堤頭。府之東林。卽我高祖考莅任時所栽植者。距今且百年。欝然成大藪。邑人指點。故末句云。</text>
<title>自南原踰栗峙。望谷城。有悵懷。馬上吟一絶。書上海州族祖。方任谷城也。</title>,<text>鶉子江頭皛皛沙。谷間隱暎長官家。征幡咫尺經過地。背後雲烟怊悵多。</text>
<title>和洪士協見寄韻</title>,<text>送客寒風樓下川。旅燈不寐坐悠然。湖亭舊雨停驂夕。鑾掖芳塵視草年。秋夢伴人山裡去。鄕心逐水日邊懸。迢迢飛盖俗離路。玉露淸楓耐可憐。</text>
<title>自鷰谷舟下蟾津。拈明人韻。與順天倅吳令景顔共賦。</title>,<text>白雲淸鶴翥空浮。兩峽中間一帶流。已慣山行還水宿。小江簫皷泛淸秋。嶺樹湖雲几案中。峽江如鏡照人空。輕檣只在蘆花裡。一任東西南北風。長風擊汰浪生花。秋日輝輝綠凈沙。試看箇中奇絶處。隔江踈竹兩三家。小舟前引大舟過。隊隊牙檣截萬波。日暮潮收風正熟。座間談笑酒醺多。岸頭炬火萬枝同。舷上紗籠燭暈風。影倒波心成一色。官娥新唱滿江紅。㫌纛杯樽錯帆間。勞歌行篴動相關。河東太守方舟至。爲道官居隔小山。漁歌互答又農談。擁路觀瞻簇女男。萬戶脩篁千樹橘。不妨呼作小江南。百里江行一日船。相逢萍水劇淸緣。酒醒月落還怊悵。鷰子樓頭送喚仙。蟾津一宿枕鳴波。水國淸霜曉鴈過。新月下汀蘆影亞。一天風色餉人多。海門島嶼錯星碁。朝日開篷任所之。汊港忽看浮巨艦。舵樓新拂虎龍旗。</text>
<title>勿染亭</title>,<text>淸潭似鏡本無塵。皚石如瑤不可磷。評水論山渾漫事。亭名愧殺世間人。</text>
<title>發昌平宿光州</title>,<text>朝發龍州遡峽天。湖山到處足風烟。淸秋㫌纛黃雲裡。細雨茅茨綠竹邊。瑞石悵望難再到。錦城招集有餘緣。重陽獨酌他鄕酒。月小樓頭月已弦。</text>
<title>昇平使君欲分路。獨上無等山。遇雨而止。戱草寄嘲。</title>,<text>征車十月費間關。只是經營瑞石山。會事今朝天不雨。使君應在最高蠻。</text>
<title>錦城聯句</title>,<text>銀燭留人夜向闌。聖氣。 秋光正好雨餘看。公益朴來謙。 山頭細月淸猶在。景顔吳致愚。 木杪微霜澹欲寒。景養李晦淵。 較藝靑襟同讌會。▣▣閔英世。 休功黎庶咏豊安。衛卿韓用幹。 南來玉節旬宣地。▣▣金性求。 勝事堪傳古錦官。偉卿李峻祐。</text>
<title>疊錦城聯句韻。呈會中諸公求和。</title>,<text>客舍相逢秋已闌。黃花不老待人看。踈燈畫戟笙歌咽。繡帕芳樽橘柚寒。倦馬連年遵海曲。來鴻何處是長安。歡娛未極民憂在。擁路幨帷愧我官。</text>
<title>內藏寺白蓮庵看楓</title>,<text>玉露金風萬葉凋。白蓮巖壑焜如燒。瑤臺絳節羣羣出。檀榻天花點點飄。茅棟未彫猶雘色。山人不醉捴紅潮。居然坐我光明室。寶樹珊瑚氣燭霄。</text>
<title>題披香亭</title>,<text>畫閣臨官道。秋山照客筵。竹深藏野色。荷老帶村烟。化日斗南國。歸雲渭北天。遺風詢十室。如聞武城絃。</text>
<title>用北州酬唱前韻。別經山尙書鄭善之赴燕行。</title>,<text>己丑秋。余與經山同時北征。各在於磨天長白之間。羇旅行邁之愁。京闕家鄕之思。發之吟詠。郵筒相屬。其翌年春。余以湖節先歸。其冬經山始還。余則南遊未返。濶焉不見。歲二周有餘。今經山以判樞密。充年貢上价。衡涉遼薊冰雪。而余又不克把酒相送西郊餞席。當有少一之悵爾。經山馳書。索別語甚勤。余與經山遊垂二十年。隣衕追逐。嘲風弄月之作。未有不與之相傳誦。郊坰由旬之內。時月不見。輒有相思之語。今與經山。作四千里隔歲之別。余何可無一言。是不敢辭。而叢簿倥偬。鈍不能副急。而經山已在陽關以外矣。凝睇銷魂。黯然不自裁。試抽明州錄翫繹前日拭唾覆瓿之作。強半是寄酬經山語。經山所贈示之瓊報珠投。又洽盈一團。拈其中十絶韻追步。郵遞於龍灣之上。荒蕪潦卛。不足以塵大雅之鑑。然他日經山集燕槎錄附原中。得免欠却梧墅一詩。是幸爾。河朔前年出塞歌。別來寒暑已更多。我今持節周南滯。君且啣綸薊北過。交緣官跡動相關。華髮居然廿載間。歲暮不堪成遠別。西風吹夢到閭山。鴻鷰參差隔半年。歸心如矢已離弦。會知西院迎勞處。楊柳依依三月天。初雪長河片片飛。小姑祠下曉雲微。衰蘭秀菊應如故。作者沙翁以後稀。滿駄瓊珠出玉關。當今陶謝鄭經山。零言隻字皆郵傳。未必刊名閏集間。岐山石皷篆苔深。孤竹荒祠何處尋。斜日屠門人已遠。秋蓮三尺獨知心。秀眉白晢佐明廷。陽老聲名振渤溟。華讚曾看三魏集。海東人傑地鐘靈。判府崇班未艾身。魏門牙笏世相因。風流文采爭輝暎。殊俗猶知鄭有人。波肆書厨暇日期。大方綈縞幾新知。珠光釰氣相呑吐。花筆縱橫話古時。四庫珍藏已汗牛。勤心蒐輯幾春秋。英豪賺得丹鉛裡。不復秦州四海憂。</text>
<title>簡和順倅徐美揆 壬辰</title>,<text>稚齒相從到髮皤。別來寒暑幾經過。曾非厚祿書猶斷。塵事縻人誤了多。往歲襜帷駐汝湄。溪山小郭尙依依。秪慚棠茇無新頌。豈恨萍鄕違舊知。官淸地僻事從容。鈴索無聲篆盝封。未必盤桓歸栗里。公庭亦可撫孤松。和邑衙庭有盤松。</text>
<title>訪崔兄宅。拈坡韻共賦。</title>,<text>新雨添泥道少人。却來相對一牀塵。園荒薜蔓緣墻面。境僻苔紋上礎身。眼廓有花憐我病。歌聲出石見君貧。此心休說同枯木。腔裡元和自一春。再疊來時經戶若無人。對處虗襟欲凈塵。薄世誰能容傲骨。矮簷猶可偃長身。咄嗟拈韻詩逾健。眞率呼盤酒不貧。最愛山翁家計在。養花蒔草待新春。</text>
<title>用前韻述懷</title>,<text>愚質本非需世人。偶然束帶走紅塵。才䟽經濟難酬志。歲晏漁樵欲隱身。誰謂居閑爲害性。如將樂道且安貧。曉窓懶罷歸園夢。梧墅烟花正耐春。再疊英豪從古閱幾人。宇宙相望一劫塵。可以兩參惟至道。藐然中處是吾身。壯遊難盡黃河遠。大庇空懷白屋貧。華禮求邦皆未學。我師秪有浴沂春。三疊不羡林臯隱遯人。玆心靜處遠囂塵。惠夷舛迹同歸道。堯舜生逢已許身。名盛旂常誰耀世。計踈關柝或爲貧。行舟只在風波少。未必桃源別有春。四疊外物寧能貴賤人。秪慚凡俗混同塵。嘐嘐少日希千古。役役平生誤一身。書釰無成將至老。鸎花爲活未全貧。年來漸覺知非意。不待蘧君五十春。</text>
<title>次韻。題金炭翁 忠柱 事蹟帖。甲午。</title>,<text>慟哭窮山誰與歸。無人復採首陽薇。當時困鳥迷三綱。何處仙虬控六飛。壠上猶存曾淚柏。河西不改舊傭衣。三仁殊跡同歸義。千載相師詎有違。</text>
<title>純宗大王輓章 乙未</title>,<text>左海聖人降。孔朱以後庚。文明方運會。英叡自天成。寶籙光三紀。深仁浹八紘。奄驚宮駕晏。無祿奈蒼生。其二小臣曾穉齒。猶憶哭庚申。共道冲王孝。同符寧考仁。至哀如昨日。寶筭未中身。何遽眞遊促。朝廷尙舊人。其三阼歲周成遜。宥年殷甲過。竟回盤石固。彌看玉衡和。篤厚風流在。薰醲利澤多。今人班馬少。簡冊定如何。其四精義闡明日。宏綱總攬初。天誅行漢法。邪穢火洋書。示鉞麟經合。昭奸禹鼎如。西陲旋凱績。干羽在丹除。其五殿宮奉隆養。達孝軆先王。人盡蓼莪廢。天爲莆萐祥。廟禋躬祼瓚。園蹕感奩牀。掩淚宮娥語。斕衣是舊章。其六祈命本諴小。憂勤日萬機。燕閑常對越。恩育曁潛飛。遇旱壇圭徧。諮謨閣漏稀。凄凉晨衛警。猶似未明衣。其七厥修自典學。維日惜分陰。經史百家語。唐虞千載心。韶韺天藻盛。河洛聖謨深。商訓初冬講。那知是末音。十月日晝講。臣以同經筵入侍。其八舜糗兼堯服。淳眞返太初。聖人惟性者。我后乃賢於。嗜好渾無累。繩䂓謹有餘。塵帷移舊殿。淚濕皁囊書。其九普燾無私處。宸心天與同。好生涵大德。宰物寂神功。時雨林葱外。祥雲垂拱中。堯民何帝力。耕鑿報年豊。其十瑤鐫揚號日。環域頌純禧。三聖一家慶。千秋萬世基。忽驚重曜掩。那慰止慈悲。轉眄哀歡易。仁天竟莫知。其十一聖朝文孫托。還如英廟時。恩勤惟昔念。艱大忍今遺。哲命厥初在。詒謨永世垂。東朝裘冕抗。玄化弼丕丕。其十二於顯文王德。齋名廟號仍。自彊乾健合。惟一道心凝。徽躅羹墻見。遺音磬筦憑。我家禮則有。百世饗祠烝。其十三慟哭此何日。仁陵葬聖人。大明淪厚夜。羣物失洪匀。軒囿麟鳳在。梧山象鳥臻。仙扃長寢近。花發玉欄春。其十四鳳輦前秋路。龍輴四月行。山哀仍邃古。郊挽徹遲明。黯黯宮雲結。萋萋野草縈。殷呼非昔蹕。遺老共呑聲。其十五不才偏覆育。廿載侍淸嚴。御墨除書積。天香講舌沾。餘生皆渥澤。何地報毫纖。萬事終天慟。哀歌血淚兼。</text>
<title>純宗翼宗御製。編摩刊印於摛文院。拈東省校餘集中韻。與諸僚共賦。丙申。</title>,<text>怵惕開緗笈。二陵濡露凉。章韶親大化。河洛奉遺光。已擱賡詩筆。重尋視草香。伸誠惟此役。那忍退朝忙。</text>
<title>閣中拈韻。得攀字。</title>,<text>早從奎璧末光攀。文石桃花尙舊顔。終事秪今趍夙夜。隆恩何處報邱山。三淸笋玉聯翩地。二序天球涕淚間。爲問昔年東省役。諸公幾閱海桑還。更疊難忘今日共追攀。勝事堪傳畫裡顔。蟬冕爭看添白髮。魚章終恐負靑山。校餘緩步歸花底。棋罷微吟動竹間。記取明年新訂約。流霞亭畔纜舟還。諸長僚有來歲暮春湖亭一觴之約。故末句云。</text>
<title>次雲石趙台羲卿 寅永仁陵志感韻</title>,<text>雲鄕何處去朝眞。却向交山淚灑巾。天籟蒼梧傳舜樂。哀歌黃鳥媿秦人。傷心復近千秋節。陪蹕猶思九月廵。薦藻歸來增掩抑。公曾帷幄贊猷臣。</text>
<title>次經山鄭台孝和殿志感韻</title>,<text>禴日刀膋執取其。祠官肅肅駿奔時。銅龍三晝音如在。笙鶴千年夢亦疑。惟聖盡倫斯報本。我家有禮卽崇儀。懸知奉瓚周旋際。感舊傷今涕淚絲。</text>
<title>綏陵忌辰日。承命奉審監祭。口占志感。呈諸長僚求和。</title>,<text>玄扃一閉歲頻更。夢到欄花夜夜驚。啣命重來逢此日。辜恩未死媿餘生。昭回草木猶涵澤。悽愴焄蒿可格誠。如在洋洋如有奏。天章編輯已垂成。</text>
<title>雲石疊攀字齋夜述懷。用其韻。叙僚會賞玩之盛。</title>,<text>翰墨林中雅標攀。諸公轢謝復凌顔。縱橫筆掃千人陣。淹博書儲二酉山。佳句珠聯璣絡處。高談壺擊麈揮間。自慚波肆遊凡目。明月虗舟滿載還。</text>
<title>次淵泉洪相國 奭周華寧殿志感韻</title>,<text>玉輅新豊歲歲廵。髫年曾覩屬車塵。如今萬事成陳跡。奉壽烟花鎖幾春。眞容八彩穆然臨。上殿如將奉玉音。過跡虛雲何處見。深仁滲漉在䓗林。治象煕煕廿五春。陶鎔至澤世家人。過庭每說於戱感。曾是先臣作近臣。灑掃珠邱玉殿間。華人慣識近臣顔。微踪自幸頻承命。十四年來八往還。是月賤臣。亦承命奉審陵殿。自癸未至丙申。凡八行。故云。</text>
<title>畢役後。更次校餘集韻。</title>,<text>開局春猶早。程功歲半餘。環區沒世思。載道聖人書。菲質慚無補。僚緣賴不踈。定知相饗日。哀深夢楹初。</text>
<title>盆梅</title>,<text>歲暮心期待閣梅。梅花知約趁時開。我今老眼看如霧。只信淸香馥馥來。風雨烟塵一任他。臘來容易責開花。愛花不解養花術。梅應索笑向人呀。簾更考次開落渾聽造化功。癡翁不學蠟梔工。雖然玉骨應安我。一段淸踈性所同。</text>
<title>別崔姨兄赴任山淸 丁酉</title>,<text>薄官棲棲鬢已銀。山陰小縣去臨民。湖亭半畒饒淸賞。休說淵明五斗貧。水曲山回境幻眞。換鵝洗硯號相因。遙遙晉代千年下。逸少風流見得親。初元諴小急循良。德意陽春布化長。征縷催租猶末務。治要亶在視如傷。惜別勞行意萬回。梅樽從此待誰開。嶠雲不斷中宵夢。伴得剡溪雪棹來。</text>
<title>暮春十八。携兒登南麓賞花。曺趙二郞及諸客從之。</title>,<text>久拋上山屐。春晩強登臨。懶拙猶乘興。招邀劇賞心。草香圍席煖。花氣擁杯深。忽漫逢淸笛。遲歸暝色侵。</text>
<title>純宗御眞標題承命奉寫</title>,<text>小技楷書學未能。龍綃漓墨意兢兢。還如鑾掖記言日。咫尺威顔謦欬承。</text>
<title>兩朝御眞。移奉景慕宮望廟樓。景祐宮誠一軒。</title>,<text>苑路東西玉輦移。仗儀猶似展宮時。拚瞻日表從今濶。供奉天香幾歲玆。</text>
<title>兒子以童蒙入侍</title>,<text>童年槖筆入君門。懷核歸來詑異恩。歷事兩朝臣且老。穉兒更遣侍文孫。兒纔離襁馬牛奔。前席何知敬至尊。攫果攘餻應不問。視渠如子聖慈存。樂育文敎屬一元。童蒙亦許造龍軒。欲知王國榦楨美。須看喬陰柯葉繁。</text>
<title>大殿端午帖</title>,<text>佳節屬陽正。天休啓運煕。兕觥長樂壽。瑤筦二南詩。瑞日菖華展。甘霖麥穗歧。江心百鍊鏡。高照示無私。紅榴結子輭蒲肥。殿角風薰按玉徽。五綵新抽長命縷。絲絲添繡衮龍衣。</text>
<title>用養硯山房讌會韻。賀族弟永輔進士。</title>,<text>南宮衿貼舊題存。嵬望吾家數壯元。盛代右文升造士。耆翁傳緖有賢孫。等閑逐隊看花陌。得意還鄕種柳村。小捷難成燒尾宴。曲江他日更開樽。吾家昔年。生進壯元最多。</text>
<title>發陽智省墓行。午次廣津口吟。</title>,<text>廣陵十里箭橋頭。四月淸凉麥未秋。濃綠帶花殘岸凈。晩陰貯雨小汀幽。</text>
<title>到牛川</title>,<text>梓鄕故宅斗陵湄。緬憶先人杖屨時。樂意衡門書滿架。敦情花樹屋連籬。江山尙識風流躅。喬木今踈雨露枝。拙計求田歸未得。鹿車何日解塵覊。</text>
<title>與匡山族叔。同舟發牛渚。</title>,<text>初日開帆下斗微。峽江淸澈照人衣。流鸎浴鷺相前後。半是山扃半水扉。迅處快心緩亦宜。輕檣逐水任攸之。天公却解遊人意。故遣西風遡岸吹。不恨西風遲我來。東風恨不阻君回。剡溪逸興人何識。頗怪忙忙返棹催。到廣津下舟。匡山謂當躡後。忽逢歸船。乘風懸帆而還故云。</text>
<title>史局。次趙太史羲卿餞秋詩韻。</title>,<text>秋光欲盡倦登樓。木杪寒霜遠遠浮。虎觀三年重此役。龍山九日想前遊。黃花尙帶盃中馥。白髮先添鏡裡憂。萬物收藏時亦好。孤懷只惜歲華流。</text>
<title>疊樓字。贈族弟星伯 永輔字 渡灞之行。</title>,<text>去欲從君百尺樓。秋生湖海陣鴻浮。跫音賴有槐黃趁。情話仍成翰墨遊。始識榮枯皆外物。元來德學是吾憂。武陵花樹先人業。錦水滔滔似舊流。</text>
<title>大殿延祥詩</title>,<text>靑㙜夜報斗杓東。九闕融融協氣通。自是聖人勤對育。陽春仁化一團中。黼座天臨簇佩紳。金門瑞色曉來新。新元恭遇無疆慶。長樂千春肇五旬。</text>
<title>大殿春帖子 戊戌</title>,<text>蒼郊暖律屬新陽。法殿椒花灧灧觴。鸞輅曉臨迎瑞旭。彩幡朝賜擎天香。魯宮婾色稱三壽。周室徽音迓百祥。生物仁心何處見。方春不折柳枝長。寶曆新周命。王春行夏時。陽和方布澤。八域共煕煕。</text>
<title>餞春日。自沁府入城。是日。內賜珍饌于史局。賤臣在途未與。追步諸公韻。</title>,<text>鎭海樓頭獨送春。洛城歸日始花辰。分司棨戟心逾倦。書局丹鉛眼更新。恩膳縱違猶飽德。華銜不職尙縻身。巖臺浣墨前期在。綠樹流鶯酒幾廵。今春節晩。四月花開。故第二句云。</text>
<title>李僉樞 相斗 丈推恩加資。用慶席韻以賀。</title>,<text>不博籝金聞漢韋。敎兒終得盡朝衣。魚緋秩進恩逾重。鳧藻家肥德是依。積厚善祥來有自。兼全福壽卜如幾。蘭庭捧檄添新慶。頂鶴生輝帶換圍。</text>
<title>尋李友子直 是遠 山居歸後寄贈</title>,<text>筇鞋尙憶共登山。幽逕依依碧埭間。廿載重來成白髮。摩尼不改舊時顔。谷口流鸎住客行。葱湯麥飯見深情。單鏕斜日傳燈路。惆悵雲烟背後橫。海門迢遆絶氛埃。五月沙明鷰尾隈。樽酒相將期永夕。山人猶過虎溪來。</text>
<title>寶錄告成。行洗草宴于遮日巖。與諸公呼韻共賦。</title>,<text>已撤紅棃局。新成玉版文。先王垂大業。良史叙前聞。曲水澆芸墨。名山捧慶雲。殊恩宣內斝。猥廁鳳池羣。曹子建詩曰。褒貶唐書天曆上。捧持堯日慶雲間。故第六句云。</text>
<title>大殿端午帖</title>,<text>正陽仁化共冲融。長遣祥雲護法宮。一代聲明今海內。四時佳節卽天中。新蒲色泛金樽酒。細葛香含玉殿風。日晏經臣遲退食。廈氊多是惜陰工。雙關晨開佩笏隨。端陽帖子獻彤墀。神功阜物薰風滿。盛德參元午日遲。瑞莢今朝抽五葉。仙桃他歲結千枝。江心何必磨新鏡。萬化澄源未有私。</text>
<title>追寄關西刺史鄭元伯赴任之行</title>,<text>宿雨長亭悵去輪。自君之出巷無人。浿江雲樹迷千疊。洛社花樽負一春。衰髮相看增惜別。福星偏照尙憂民。厚祿音書如不斷。天涯還是作同鄰。</text>
<title>梅花樹歌。次李上舍翼綺韻。呈愼菴尙書。</title>,<text>古人以梅喩高士。氣味性情殊近理。愼菴心如梅花淡。從他喜慍子文仕。秪將種梅爲生活。蒐羅羣品頭頭峙。蘓枯起僵皆有𧗱。神竗譬如兪扁技。風雨霜雪勤護持。生意常在腔子裡。洞陰騷人傳異事。公能活得庭梅死。藁包水灌百千方。其要先在培其址。復道愛士如愛花。士來欵公公倒屣。敎育成就因材篤。盈門桃李芳未已。我聞此語心折服。却來訪君門如水。手指庭梅向我道。榮悴開落原終始。向來索然氣條萎。近日蓊如瓊柯薿。君曾利澤以爲心。焉用小卉沾沾喜。午橋縱尋烟花去。東山竟爲蒼生起。種樹養人元一致。順天遂性而已矣。佇看金丹壽黔晢。奚止玉頰醫獺髓。疇昔承恩握銓衡。山公啓事無偏倚。小故罷官如脫馽。迺公高致良有以。物外無聞雌黃語。閑中獨葆芬華蕊。且將仙骨看歲寒。雪裡耐凍方盡美。</text>
<title>南督郵正容。卜宅于其先祖二樂堂舊居之巷。求詩於余。次原韻送寄。</title>,<text>二樂賢名小郭西。雲孫堂搆又思齊。林塘題句遺風遠。湖榭傳醪舊逕迷。託意峩洋今傡昔。承家喬梓仰兼低。百年文藻餘香在。古磬依然響綠溪。督郵以三樂自號。一則取樂有賢父兄之義。故第六句云。</text>
<title>沁府秋日。兒輩登北臺有詩。用其韻吟成。</title>,<text>海城秋色帶霜微。叢簿關心理屐稀。送與兒曹憑遠睡。喜看行走任天機。重陽對酒黃花晩。遙夜思鄕白鴈飛。強欲從之還坐倦。南樓新月逈依依。</text>
<title>子直令來訪。疊夏間酬和詩韻袖贈。故和之。</title>,<text>夜來氷雪疊前山。不意幽人到此間。洛北海西流歲感。踈燈相對兩衰顔。分司㫌節媿玆行。曷副斯民望哺情。多謝沙洲前度札。良籌援古寫縱橫。蕭灑君居絶點埃。白雲長鎖綠蒲隈。公餘理屐非難事。秪恐鳴騶不再來。</text>
<title>次竹溪吳丈 彦誼 賀新資韻</title>,<text>祖先名德世推賢。餘慶承家舊笏傳。忝爾遺孫叨峻秩。偏吾洪造有仁天。保釐才短牙符綰。潤餙猷慚玉筍聯。竹里緘書敦宿好。詩樽尙憶過庭年。</text>
<title>子直用吳丈韻追賀。又次。</title>,<text>愚質本非需世賢。謬恩陞秩紫泥傳。涓埃報答終何日。潦霽行藏只信天。鹵海秋荒憂蔀屋。滄江歲晏憶朝聯。遐情爲問沙村叟。叢桂深山幾度年。</text>
<title>殿官兪別檢敎煥。用賢字韻見贈。故和之。</title>,<text>冷官猶識廣文賢。競爽芳譽久已傳。襆被棲遲分隻日。黼屛邃穆近威天。宏詞正合經帷貯。雙璧元稀桂籍聯。蘭室餘香留坐席。可將新契訂忘年。</text>
<title>疊前韻。寄子直。</title>,<text>椒園家裡白眉賢。滿架詩書舊業傳。瑞羽弱齡儀晠世。霜筠晩節葆寒天。風稜鐵面輿謠在。恩誥緋衣馹召聯。竹里書來應喩意。君今伯玉覺非年。吳丈貽書子直。譏其處義過中。故云。</text>
<title>族弟星伯爲光寢郞。用其赴直時途中韻追賀。己亥。</title>,<text>小官去作祝山東。灑掃晨趍玉殿風。喜見新袍如草綠。準期遊杖趁楓紅。劬書得地三餘足。利物存心一命同。爲客倉曹眞善喩。蟄龍終不在池中。</text>
<title>雪夜申仲韶來訪。拈韻共賦。</title>,<text>山陰返棹問阿誰。來去無端托興遺。賞雪懷人爭孰勝。眞情方見再尋時。舊日篠驂更有誰。交歡到老不相遺。逢塲輟洗容吾倨。看似芝蘭入室時。時余因痔腫方爇藥。故下句云。</text>
<title>學習齋</title>,<text>憎兒崙甥。扁其伴讀之室曰學習齋。又拈韻各賦其義。若輩能眞知學習之義乎。朱夫子引鳥數飛。喩時習之工。謂不可一息間斷也。謂不可騖遠躐等也。今吾鵬徙之譬。固似期望榮達之語。然翁之意。則專就數飛之義而演成之也。小鷯。工夫也。大鵬。功效也。積累不息。則自小鷯而可以爲大鵬。若輩勉之。吾猶有墨帳之可以示子孫者。而到今濩落。不能名一藝。爾曹以我爲戒。加我十倍之工。旣書示之。遂次其韻。眞工勖爾對書燈。墨帳吾猶集吮蠅。欲識南溟鵬徙處。先看槍枋小鷯升。</text>
<title>次兒輩詠梅韻</title>,<text>耐凍芳芽類茈薑。弄珠踈蕊似星狼。紗籠點綴成文繡。素手誰能織七襄。</text>
<title>道彬冠日書示 庚子</title>,<text>夙戒令辰設醴樽。兒年已喜及冠婚。賓筵五祝申純嘏。元服三加倣彌尊。童習遊嬉從此祛。庸行孝悌念玆存。嘉名錫汝宜思義。養氣鄒賢見大原。</text>
<title>賀侍郞李丈 鐘運 八十壽席</title>,<text>元歲拜新秩。方躋再至年。筍班齒序首。蘭畹武繩先。晠代登人瑞。韶顔作地仙。喜看羞耉日。斑綵繞樽筵。</text>
<title>蔣園餞春後。和大始台見示韻。</title>,<text>怊悵紅殘綠老辰。小園筇屐踏輕塵。重尋少日看花伴。忽見斜陽載酒人。岸草藉筵回暖氣。石泉烹茗漱芳津。年來無此賞心事。強寫新詩餞一春。更疊居閑便足度芳辰。市陌無心逐軟塵。多病久拋身外事。遣愁時憶意中人。何山桂樹眞堪隱。着處桃花欲問津。南麓偶來憑遠眺。上簪華髮照殘春。</text>
<title>蔣園餞春後。權景實 涑 步飮中八仙歌韻。以示走和。</title>,<text>蔣家園裡着酒船。谷鳥渙友起慵眠。正是桃花三月天。絳霞吸張如蟒涎。花飛粘着凝流泉。卽此欲費買山錢。數間茅屋如玉川。玆遊全藉竹下賢。記否文杏開社年。居然三十星周天。回頭往跡若晨前。招邀選勝復踵前。挑起槁心忽破禪。諸公賦詩迭盈篇。汗僵籍湜合醉眠。就中詞伯藕花船。放筆汪洋步八仙。盛事可以因詩傳。陶謝芳名不讓前。况君高標癖霞烟。二子歌龢讀琅然。荀龍謝鳳匝此筵。</text>
<title>訪李台允賓 嘉愚 于潁眉亭不遇。歸路偶吟送寄。</title>,<text>客來題鳥綠林扉。報道高岡已振衣。兩岸鶯歌留坐我。未須延佇主人歸。聞主人俄從後麓上山寺。下車坐池畔。聽鶯良久而起。底事伽藍獨欵扉。顚堂猶憶舊留衣。頂香佛殿心心祝。早晩金鷄放赦歸。李台時被譴。不得入城裡。故戱之。</text>
<title>允賓和寄前詩。又演二絶。故走筆更次。</title>,<text>潁墅何曾一扣扉。秪看鐘漏倒裳衣。而今坐領林泉勝。天遣佳緣厚餉歸。習靜山居晝掩扉。身邊不覺有朝衣。桃源亦在人寰裡。未必掉舟方是歸。賓台嘲我綰籌啣。勉我葆歲寒。故云。</text>
<title>石榴 自石榴至圍棊四詩。與兒子及金生聖賚金君大顯共賦。</title>,<text>待渠結子灌朝朝。五月花紅爛似燒。銕網珊瑚離海出。瑤臺絳節近雲飄。重重皓齒初開縫。箇箇酡顔恰上潮。梅雨蒲風都過了。百芳盡後一春饒。</text>
<title>新晴</title>,<text>宿靄隨風捲。流雲漏日歸。樓臺增氣色。泉石宛光輝。泥滑猶沾屐。陽晞可曬衣。穿林餘舊濕。幽鳥習低飛。</text>
<title>豹皮</title>,<text>鞹同猶尙質。毛傅乃成斑。華餙瞻憑幦。餘威想在山。對枰黑白子。掛壁畫圖顔。願效絺彜手。彰施藻火間。</text>
<title>圍棊</title>,<text>晴雹紛紛兩道行。手談分坐各輸情。馳驅有範從禽御。奇正多門對壘兵。大廈毫釐臨料匠。乾文經緯筭居卿。從知勝敗俱堪喜。局外何論甲乙名。</text>
<title>李令子直，尹友恭命 滋三 重陽日。登摩尼山有詩寄示。步其韻。</title>,<text>海上一分手。依依屋後烟。文園憐病枕。仙侶想同船。白酒重陽節。蒼蒹水國天。緘書懷宿好。歸鴈半流年。</text>
<title>贈曺婿稚用之任龍岡</title>,<text>邇綴分符聖眷紆。龍岡風物擅西都。書生作吏踈應爾。利澤存心濟庶乎。驛路車輕琹鶴伴。海鄕水足稻魚腴。重重來日門闌慶。郵裭飛傳賀鳳雛。</text>
<title>餞春日。龍園小集。洛重大始來會。兒輩亦往。辛丑。</title>,<text>到老遊筇倦。此來意自多。蹔求塵外事。恰趁雨餘花。眞卛猶沽酒。招邀爲近家。沉吟歸去緩。石逕帶曛賖。</text>
<title>約始台，洛令賞花南山。洛令以詩譏余後至。走筆次韻。</title>,<text>塵事擾如淘浪沙。公家纔幹又私家。無才能御天閑駟。有意迎勞博望槎。末至剩添詩料好。大浮亶合罰觥加。陳思健筆眞難及。猝迫相催愧八叉。昨日。以旗軍洗馬。出東郊。朝又見回還燕价。故頷聯云。</text>
<title>走筆戱次洛重韻</title>,<text>天氣屬長養。濃陰日敷綠。蓬牖對南山。欝欝不盈矚。願言憑高望。招邀復申囑。着處羊裘逕。到頭杜韋曲。隨遇便佳境。東西詎限局。多事褧堂子。貽書盈一束。卜地還嫌遠。訂期又旋促。戒在調弦韋。譏非同躶浴。差強詩語健。如金擲堅粟。何必眞成遊。卽此幽事足。已辦防沽錢。毋更爾音玉。却笑竹下老。紛紛走塵俗。</text>
<title>福泉菴小集 善之，大始，洛重，聖交來會。</title>,<text>探勝豈求遠。玆山坐便佳。好朋兼綠樹。餘閏復靑鞋。時閏三月三日。 酒後紛紛話。塵中欝欝懷。朱門幾處鎖。留去路分叉。山園咫尺小亭臺。剩許幽人日涉來。携手相憐扶老杖。會心頻屬送春杯。流泉響入茶烟沸。芳草香隨屐齒開。記取洞門名福地。白雲長護篆顔苔。</text>
<title>閏三之晦。與福泉前遊諸公。復會在山樓。</title>,<text>半是山菴半水樓。吾儕近日足風流。奈何鼎鼎芳春去。且喜盈盈綠酒浮。空翠向陽凝石面。暖雲分樹罨堤頭。爲緣夕景留人坐。詩壘棋枰故懶收。</text>
<title>太廟親祼日。與鄭大始，徐裘仲 箕淳。會齋于廟門外有懷。李友子直。拈李義山詩韻。各賦以寄。</title>,<text>沙汀繞古墻。憶惜訪山房。惜別鬢添白。酬詩筆褪黃。富書卽行秘。不遇似潛郞。鼎坐相思切。郵筒寄與忙。</text>
<title>又次洛重再疊</title>,<text>幽懷日以長。時物繁夏綠。睠言同志士。聊與騁眺矚。神會若符契。未必煩可囑。豈第償遊翫。爲此話心曲。野性厭芬華。散材違世局。偶然落塵網。欝欝如馽束。君詩反招隱。歸計日相促。友道在琢磨。儒行懋澡沐。覽彼九苞翔。饑且不啄粟。人生須適意。浮慕宜止足。頭白懷師亮。知非媿伯玉。竹沼解意否。爾自超凡俗。竹下。大始號。晴沼。聖交號也。</text>
<title>偶吟寄洛重</title>,<text>向來郡紱惜棲遲。龎子元非百里宜。小事糊塗猶爾罪。一心冰蘗已人知。會須榮辱都爲夢。只信行藏各有時。携取舊書收晩景。籝金不博誨佳兒。更疊示洛重早從塵陌及衰遲。需世非才退亦宜。樞密簿來署唯謹。駕司官忝御何知。江鷗解意留盟日。藪鳳無心嚇腐時。漫道仕閑皆害性。黎翁豈復念妻兒。三疊更示秪緣戀主奉身遲。求志求名兩失宜。靈性荄芽方夜見。衰軀蒲柳未秋知。愁深野鶴樊籠日。計晩淵魚結網時。公暇解頤唯一事。卧聽緇帳讀書兒。</text>
<title>大始僑居湖亭。有書盛稱江湖之勝。洛重爲詩嘲其夸張。遂步其韻以戱。</title>,<text>肯敎塵俗近淸凉。風引三山返櫂郞。會有除書破丹鼎。未應春夢了黃粱。澄江已汚蘓仙賦。碧峀難焚學士章。莫是湖亭初見面。海鶋纔駭皷鐘張。</text>
<title>仲韶以上元日。洛重宅共賦詩寄示。追叙丁卯元宵踏月之遊。要余和韻。</title>,<text>聚遠從遊記昔年。年光人事共流遷。良宵皓月長相照。不與晨星隔兩邊。</text>
<title>仲韶之胤上舍植。隨其內舅赴燕而還。仲韶以洛重所贈詩。相示求和。遂追步以寄。</title>,<text>竗年聘中國。歸來楊柳春。縱非專對使。曾是誦詩人。壯覩奚囊富。歡迎彩服新。佩韋眞厚福。雙璧瀅無塵。</text>
<title>洛令次李靑蓮山人勸酒詩。寄示走草和送。</title>,<text>我腰龍鐘。君髮華皓。無人載酒過子雲。深巷長苔庭交草。獨有故人尺書來。貽我璚佩懷音好。守眞賾玄語衆竗。無乃去學柱下老。胥作蚿夔憐。均爲燕蝠爭。白日馳西極。俯仰流歲驚。骯髒君有志。濩落我無成。嘐嘐千載上。朝暮沂雩情。隱遯非爲高。皎厲非爲淸。此意君應知。聊復囷廩傾。</text>
<title>與大始，希眞，洛重。聯騎出龍湖心遠亭。大始方借寓也。沿流挹淸樓下。舟中各賦二絶。又從以步和。人各得八首。</title>,<text>夕江載酒放蘭舟。烟雨空濛杜若洲。徙倚西樓齊捲箔。二更新月上山頭。向夕。舟下琹湖。訪尹殷老。本期心遠借亭眠。却到琹湖曉枕圓。流坎元來無定筭。虗舟一任浩風邊。到琹湖。日暮止宿。淸江如鏡照紅纖。朝旭含雲絳暈添。上下樓臺南北岸。碧林披亞作踈簾。朝還心遠亭。塵中留客不成醺。世外携朋特出羣。爲問元龍湖海意。挹淸樓閣絶埃雲。登挹淸樓。山情水意動相謀。驢背篷頭擇勝籌。盡日偸閑行且泛。不知寰外有千憂。柁樓皆拂颭風旗。暮北朝南定未期。多是煕煕來以利。漁舟何意泛湖湄。雲林水竹是衣巾。粧點胷中一壑春。湖上來看眞面目。桃花源畔未歸人。一洗儒酸萬斛波。雨天晴月恣經過。源頭活水淸如許。獨倚舷窓聽孺歌。</text>
<title>歸路。拈唐詩韻。各賦。</title>,<text>偸閑選勝好從吾。近日湖亭此樂無。截去澄波橫桂棹。賖來明月倒淸壺。記遊已識郞官號。調水將分玉女符。喜看漁舟超百帆。濤頭指點壁間圖。興來新月不支吾。睡起雲山乍有無。後世歐陽留畫舫。心遠亭上。有茅棟小齋。扁以亦畫舫。卽思潁南相國別庄也。 洛中親友問氷壺。叉魚舟喚三三隊。分韻詩圓六六符。參同契曰。一卦有六爻。一爻有三符。一日兩卦得三十六符云。四人各八絶一律。恰當此數。絶句之人。各拈二韻。亦與一日兩卦之義。符合。 他日卧遊應省識。烟江疊嶂寫成圖。</text>
<title>竹下疊前韻。以梅園 徐裘仲號 晴沼不來爲恨。又次其詩。</title>,<text>未同仙侶悵吾吾。國語註。吾吾。不敢自親之貌。 悄倚孤篷語欲無。孟頫工書常洗硯。景山中聖幾傾壺。蕩泉是日陪鳩杖。沁水何時替虎符。唱罷芝歌人不見。商岑四皓展新圖。白香山九老會詩曰。人數多于四皓圖。</text>
<title>又和褧堂竹下韻</title>,<text>谷口湖眉十里間。高車日日劇來還。餐霞聽漏難兼致。底事忙忙底事閒。竹下有書曰。方觀望明日公役。今不得出湖。余答以此乃丹鼎破之兆。俄而詩來。浮生不蹔閑之句。道出自家本情故云。</text>
<title>又疊前韻。分屬同遊三友。</title>,<text>莫道靑山不負吾。曾於林下見人無。我今白髮愁菱鏡。君自淸襟瀅玉壺。王貢在朝心共照。申溫卧洛計應符。須知及健方爲樂。詎待香岑九老圖。右屬大始。與君相對便忘吾。腔子煕然俗韻無。文社訂交從騎竹。兒冠贊禮習鳧壺。高標幾下南州榻。仙舃纔還西隴符。瑞興號西隴。 悵望槐陰人少一。維摩久隔輞川圖。美揆方宰槐山。故云。○右屬希眞。雲林不問是非吾。塵事機心兩覺無。詩酒寓情扁陶白。烟霞是性夢方壺。童年傑句曾推晏。近日潛夫已隱符。求友幽鶯時出谷。乕谿三笑可傳圖。褧堂因小故。常杜門。唯於社中二三友。時或破戒。故云。○右屬洛重。</text>
<title>又疊前韻。分屬經山，秀松 美揆號，沙磯 子直號 三友。經山賀新入相。松，磯懷分張也。一首自道。</title>,<text>誰從江左問夷吾。雅量如公倂世無。聖主急賢調鼎鼐。邊民懷惠送簞壺。經山。自北藩歸。 行春白鹿隨歸轂。新遆外任入相。故用鄭弘故事。 渡海黃衣驗瑞符。經山五世爲相。故用楊寶故事。 爲問巖廊經濟意。壁間先掛午橋圖。右屬經山。長老椒園 子直王考號 及見吾。風流儒雅似今無。看君紹業書千架。與我論心酒百壺。厚誼昭陽增閣雘。先祖去思碑閣。在春川。子直莅府時。增塗丹雘。 良籌沁水贊軍符。按沁府時。釐軍簽。多賴子直籌畫。 別來鬢髮應添雪。凾谷靑牛入畫圖。右屬沙磯。鳳鶴山 槐山山名 深幾跂吾。洛中春盡尺書無。陶園歸意栽松逕。汝邑淸名酌水壺。畦町占豊爲上瑞。身心報佛是元符。流年杏社人皆老。記否綃顔十友圖。益州名畫錄。有十友圖。唐王維，賀知章，陳子昂輩十人也。舊日杏社會。亦十人。○右屬秀松。七賢六逸許容吾。經山，竹下，松嶠，梅園，褧堂，晴沼及余七人。近日同游。 多愧斯翁能事無。老去自然踈翰墨。病來全未近觴壺。看他雲雨從翻手。只信金蘭若勘符。蘓舜飮詩曰。交契若勘符。 三百六旬九年甲。他時演作洛園圖。經山五十九歲。竹下五十五歲。松嶠五十四歲。不佞與梅園各五十一歲。褧堂五十歲。晴沼四十九歲。合三百六十九歲。司馬溫公眞率會詩曰。七人五百十餘歲。今吾輩七人。各至年七十餘。則可與洛園年數相似。○右自道。</text>
<title>洛重以安邑倉逋事。對吏久滯。用前韻。寄贈。</title>,<text>滯囚休㤪執金吾。洛令以執金吾。稱疾不赴坐歸㤪。故云。 臣罪臣知敢曰無。文法繩人罹刻木。迂儒作吏飧錐壺。荀子以指測河。以戈舂黍。以錐飧壺。喩事之行不可得。 代鍰理孝收凉玦。倉糓虛錄。律至行遣。以親年當贖鍰。 世宥酬功念剖符。有勳者。律减一等。 涸轍魚喁今幾日。西江欲揭放生圖。諸公痛癢揔關吾。圜土經旬病得無。孝子疚心離堊室。耆年軟脚擁溫壺。査友林君届方居憂。族大夫金川公有脚疾。皆同時置對。故云。 如今未見完倉粟。從此宜休佩郡符。優老敦倫恩憲在。族大父以年七十。君届以居裘。法當免行遣。 一星牢口驗乾圖。</text>
<title>竹下嘲余吟詩。有曰淸談卽廟略。用前韻戱寄。</title>,<text>淸談廟畧漫嘲吾。休道思官二用無。臨敵謝公猶賭墅。在軍征虜尙投壺。花鸎別界稱經濟。皷角騷壇作契符。斷國謀王才所短。閒情秪合付書圖。更疊戱竹下漏洩神機莫問吾。竹下以近日唱酬詩軸送示沙磯。唯自家被嘲之凉字韻故沒之。爲掩遮計。已而。沙磯書並嘲詩至。竹下詰余洩之。余故作不知也者。竹下尙在然疑中。 明珠自至脛元無。觀梅康節應候客。騎杖長房倘詣壺。沙磯如非得之卜筮。或者縮地來見。 休矣山人三笑過。竹下始爲堅卧湖亭。未一旬而三入城闉。今已撤還。 果然詩意一般符。龍湖歸日看行者。齊手揶揄不見圖。</text>
<title>戱答沙磯書語</title>,<text>移鋒竹下又欺吾。沙磯嘲竹下詩中。忽又語侵。故云。 局外元來公眼無。沙磯詩曰。局外有誰公眼在。 遺世猶堪居市陌。談仙那便許蓬壺。沙磯書曰。竹下飮江。不過瘳病之計。而較紅塵鳴珂。如梧墅。不無淸濁之差別云。 從齊敢後葵丘歃。救趙空偸鄴壘符。沙磯書曰。從梧墅之令。以攻病疲。竹下所不爲也。又曰。爲竹下地。其將赴援孤城。以解重圍。 可惜沙翁歸附晩。遨遊二帝失良圖。沙磯非但渝盟。又欲連衡梅園。以救竹下。</text>
<title>竹下，松嶠偶會。拈李義山詩韻。共賦。</title>,<text>舊雨人來夕景邊。小泉凝綠水涓涓。靑山坐久捫衣蝨。白髮添多厭冕蟬。已分詩書拋宿計。且將杯酒駐流年。松崖正好圓輪夜。佳約分明續此筵。</text>
<title>與諸公會南水閣飮韵。計畫以詩爲令。畫最多者。只賦一首。以次遞加。余得三首。</title>,<text>莫辭携手盡情歡。浮世居然獲二難。得地丹樓遊客坐。趁晴皓月待人看。三盃詩就風流健。五月山深水石寒。今夕優遊皆雨賜。南薰麥熟報豊安。一壑名區抵百城。飛泉得雨十分淸。斜陽宛轉朱欄影。深樾分明好鳥聲。肯對靑山談世事。且將綠酒付交情。讀罷桃園春夜序。不妨前蹊秉燭行。韻字句交蠟楪封。艱深平易遞相逢。雙雙鴈足藏泥雪。箇箇龍鱗着老松。玉管候星分五緯。勁弦穿札透幾重。聲入心通驚拍案。筳扣常隨對問鐘。</text>
<title>又會福泉庵</title>,<text>共惜流光隙駟如。名樓暇日引藍輿。巖窪雨過新泉漲。簾閣雲㱕積翠虗。已掛靑林郭煕畫。可傳曲水右軍書。結句缺。</text>
<title>贈別靑松使君李孝七 炳斗</title>,<text>海上金剛作吏仙。普山松桂又新緣。淸鳧化舃眞今日。白鶴巢巖定幾年。愜性烟霞隨官跡。徹身冰蘗有家傳。勞歌解惜衰齡別。送與琹堂一弄絃。</text>
<title>族弟星伯。用吾字韻。見寄至十一疊。又和三首。</title>,<text>衰宗有爾可張吾。質朴遺風復見無。家學身心求錦褧。時名文字視瓠壺。靑冥垂翅年非晩。黃色浮眉瑞必符。所不能天能在我。秪將志業勵良圖。出處從今莫問吾。江湖鳧鴈有如無。悠悠世事消棋局。拍拍春懷付酒壺。歲晩金丹違素志。山深叢桂戀高符。秋風蘋末鱸魚想。已掛吳淞半幅圖。後生可畏奈衰吾。百斛珠來報去無。卽見靑經浮蜃闕。自憐潢汙跪蛟壺。新陰桃李人爭誦。春草池塘夢與符。箕斗虗名當避座。耀天羣玉攢書圖。</text>
<title>贈別鄭生台魯還鄕</title>,<text>夏課點黃憐子行。新凉句引送蟬聲。風花溷席緣無定。水竹湖山管有淸。白首猶深傾盖意。靑燈遙憶倚閭情。崑岡玉蘊終須價。莫道儒冠誤一生。</text>
<title>七月初六。崔兄國輔氏，徐友希眞來會。拈唐律韻共賦。</title>,<text>解衣蟬鳴客到初。林園樂事小閑餘。奈何北海空樽酒。好與南山接起居。老去常愁情話濶。秋來共惜鬂絲踈。良宵秉燭浮生意。暝色留人撰屨徐。</text>
<title>秋日。更會福泉庵。褧堂用老杜詩志遊。遂和之。</title>,<text>載酒重來一岸巾。秋園風味不愁貧。鳴騶慣識穿林去。幽鳥時看近檻馴。霜後寒花持晩節。山頭好月待閑人。同遊元白傳詩集。敎與年年續寫新。</text>
<title>十四夜。竹下，松嶠乘月而至。褧堂追聞之。以詩寄來。嘲吾輩善杜戶不飮酒。戱草以和。</title>,<text>宜君塵俗阻玆遊。座上人皆逸士流。燕室有光當月牖。賓筵飽德勝觥籌。同心始許賞心事。未老何知到老愁。遙識鑄坊殘燭夜。腐儒兀兀檢蠅頭。</text>
<title>福泉庵聯句</title>,<text>雅集趁秋晴。孤亭占地僻。竹下。 莫問誰主人。卽此我泉石。松㠐。 輕嵐入竹牖。古篆留苔壁 梧墅。 寫懷祛崖岸。發言厭剽摘。梅園。 委蛇似懸車。空濛疑泛宅。褧堂。 登矚從吾好。淸狂任君擇。晴沼。 倚醉形相忘。苦吟神所適。竹。 借書藉隣巷。傳飧疲僕役。松。 幽懷攄傾囷。玄譚窮載籍。梧。 慣踏靡靡逕。齊携泠泠策。梅。 洞壑入夜逈。星河去地尺。褧。 名區屬吾儕。留與數晨夕。晴。</text>
<title>江華對潮樓重建詩。卽沙磯次老杜山寺韻。以美徐留守仲裘也。余忝前尹。顧無可紀。獨於徐留守茂績。其心好之。不啻若自己有之。遂和其詩。送示沙磯。</title>,<text>沁都徐留後。當今聞望嵬。三年報政成。訟庭生莓苔。侃侃持淸操。冰壺絶纖埃。上答宵旰憂。下恤黎黔哀。雪山爲重輕。玉節自去來。猶復戀三宿。遵渚一徘徊。梵宇對麗譙。歲久杗桷摧。般倕趍指顧。丹碧煥眼開。安用鐫磨崖。卽此去思㙜。前粃愧素餐。美績豈嫌猜。治郡猶粗迹。需世知君才。令猷待黼黻。仁心及卵胎。沙老善作誦。詩來讀屢回。蕪辭聊續貂。應笑倒綳孩。</text>
<title>次老杜秋興八首韻</title>,<text>蕭蕭病葉半辭林。玉露空山冷翠森。羣物幾回看代謝。一年容易送光陰。未應寥落縈懷抱。知有精英在腹心。敎與候蟲驚懶婦。村村篝火度淸砧。昨夜天邊鴈陣斜。幽人驚起惜年華。蕙蘭已萎難紉佩。星漢初低欲泛槎。霜重瓦溝凝練素。籟鳴谷樹劇悲笳。牢騷轉覺衰齡恨。耳有嘈嘈眼有花。淡薄天容晻曖暉。靜中物態見纖微。烟寒遠樹烏鳶定。露冷踈林熠燿飛。何意風鳴停復續。無心雲逐値還違。未須怊悵年光晩。楓葉凋時葦荻肥。世事悠悠一局棋。誰將勝敗作歡悲。前因時悟經過後。眞性方知收斂時。月未盈輪生是理。水終到海去無遲。年過半百成何業。唯有蘧翁得我思。數椽茆屋一區山。拙計悠悠在此間。野色村容森眼見。漁筩樵具與心關。水泉性冽堪醫病。塵土年深已𠞃顔。若道明時難便訣。冕蟬何日脫朝班。平居可厭日科頭。短髮飄然不耐秋。座上朋來成一笑。甕間酒熟失千愁。塵寰窄窄憐籠鶴。江水滔滔負狎鷗。曠達天隨同我意。夢回雲夢澤南州。蒔種山家作課功。一年佳賞一園中。準期結子三千歲。恰趁開花廿四風。芋栗霜濃承蔗美。棗樝香熟遞櫻紅。最憐百朶東籬菊。晩節相將葆此翁。幽泉近屋自逶迤。半作荷塘半竹陂。㬉閣梔藏凌凍葉。小盆梅上向陽枝。從知造化因材篤。可奈人情逐物移。惟有十尋庭畔柏。風霜閱去碧垂垂。</text>
<title>十月之望。社友乘月來會。席上次褧堂韻。</title>,<text>雪裡人來似灞橋。盈輪皓月又良宵。友同樂易尋蘭臭。天爲優遊靜籟簫。薄酒猶堪成半醉。踈梅纔見擺新條。此間少一憐同病。殘燭和詩跋欲銷。梅園。以病不至。故云。</text>
<title>其翌夜。又會竹下宅。匡山族叔自關西至。喜甚共賦。</title>,<text>不樂何爲歲已寒。滿山雪月壓窓欄。床頭書在圍燈坐。塞上人歸把酒看。積水空庭交竹栢。芳香一室飫芝蘭。西來瓊笈添奇事。安市烟雲到筆端。</text>
<title>夜會晴沼宅。拈老杜韻共賦。</title>,<text>幾度成良會。玆筵得勝籌。主人標玉樹。穉子跨烟樓。歲晏關幽抱。酒醒生遠愁。平生裘馬願。頭白與相求。其二殘燈留客坐。淸曉報鷄籌。月出遊銀海。天寒聳玉樓。衰年惟此樂。浮世有何愁。磨切褊箴在。良師不遠求。褧堂。偶誦古人所著褊箴。意深好之。故云。</text>
<title>次星伯寢郞寄示五絶</title>,<text>遙識鳴騶來去路。綠楊亭畔望中人。仙扃日曙霜靴趁。玉立淸儀拂榻塵。雖緣景物供詩情。語到工時性卽靈。月射水增千傾白。烟橫山得十分靑。官居蕭灑似人淸。白月寒燈坐五更。讀罷床頭書幾卷。佳兒習鳥寫工程。注葉高山面水開。珠崗玉殿罨靑苔。恭知聖祖於千籙。天作龍盤鳳翥回。一帶鷄山鏡秀姸。維楊佳氣此中偏。送君不作分離恨。淸夢時隨曉月圓。</text>
<title>竹下，松嶠偶會。拈杜韻共賦。是日簡褧堂。不至。</title>,<text>陋巷蹄輪罕。良宵戶屨齊。燈前衰髩照。梅下醉眸迷。雪擁孤村逈。烟橫遠樹低。遙憐陶白室。緗帙伴幽棲。</text>
<title>又次古人韻。戱賦詩壘卽事。</title>,<text>堂堂井井陣兼㫌。近日騷壇大結營。屈壘曹墻劘不得。吾今堅壁五言城。詩到苦吟言欲忘。相看一笑引盃長。須臾匝座雲烟起。硬滑蠻牋墨瀋凉。虫唫蚓噭豈求聞。只要心靈寫幾分。不奈暗香終漏洩。梅花齊發漢江濆。</text>
<title>贈別赴燕上价李尙書景容</title>,<text>天節煌煌照使車。關河風雪送荷居。遙看光氣相呑吐。目裡山川腹裡書。沙翁那但解聲詩。盖世高文弇老知。試向雪樓遺緖問。香名誰匹鳳毛池。弱國無籌舊恥湔。大東杼柚已多年。宜將忠信行蠻貊。休道爭桑久息邊。</text>
<title>追贐冬至三价韓星伯 宓履 于灣上</title>,<text>赤轂帷邊柱後冠。皇華新賦自金鑾。恢襟無際遼天大。薄酒難醺朔雪寒。灤水竹深遺廟在。岐岑石老舊鐫看。緘書千里勞歌斷。晨月龍灣送客團。</text>
<title>夜會竹下宅</title>,<text>酒令分明詩令仍。爐烟靑繞硯池氷。梅香隔幔微微逼。竹影移窓旋旋凝。流景易遒看逝水。眞襟乍露照踈燈。山齋卽事淸如許。坐看前階雪月層。</text>
<title>徐寢郞天與宅夜會。拈唐律韻。</title>,<text>蕭灑山居正可憐。求閑何必賦歸田。寒梅傍枕香輸肺。瘦竹依墻影等肩。晩景微官如敝屣。遐心流水寓淸絃。靑燈一炷留賓夕。詩律鏗然喚醉眠。再疊化髮星星互見憐。一生無變只情田。誰從末路傾肝膽。幸許詞垣接武肩。雪月今來安道宅。海山遙憶不齊絃。未妨取醉通宵坐。老去多愁自少眠。</text>
<title>歸後更疊。轉呈諸公。</title>,<text>浮世雌黃揔可憐。一樽今夜是閑田。但從香社前追跡。何必洪厓右拍肩。梅閣始吟何遜句。畫山初動少文絃。柴門送罷三更月。淸夢難分異榻眠。徐令穉章。來自楊州。故第五句云。</text>
<title>夜會褧堂宅。朴上舍始卿 初壽 偶至。拈韻聯句。</title>,<text>千古友年心。主人何易坦。竹下。 布韋及盛筵。軒冕趁中澣。鴻客。 皓月逐人來。靑山入戶欵。梧墅。 流光際蜡寒。前集續羹煖。褧堂。 山雪晴猶明。閤梅香不斷。淸沼。 老愁推坐深。病戒引盃滿。竹。 韻澁同枯簧。律回龡黍管。鴻。 發吟微激昂。如瑟動䟽緩。梧。 薑桂閱醎酸。梗萍任聚散。褧。 詞鋒利善刀。中心窽。晴。</text>
<title>又拈▣律韻共賦</title>,<text>塵中無賴破愁顔。秪是浮雲戀碧山。良夜酒樽隨分在。故人書榻盡情閑。相將流水高山意。却到寒梅暮雪間。來日獨憐湖海客。高樓百尺月中還。</text>
<title>社友夜會。拈韻得暉字。</title>,<text>公榮逢處又玄暉。微爾吾生誰與歸。郢雪元來謌者寡。習家以後飮徒稀。騰騰醉氣山兼聳。漠漠唫愁雲共飛。適意何須嫌飽瘦。玆遊秪足破塵機。褧堂詩。有旣飽還瘦之語。故末句云。長繩欲把繫斜暉。醉不成歡定不歸。良夜差強今雨至。浮生常恨曉星稀。梅香醪面深深聚。談屑毫端滚滚飛。此會循環如迭序。坐看斗柄幹玄機。</text>
<title>梅花聯句</title>,<text>紙閣成林臯。瓦盆設濠塹。竹。 氷質仙有種。淸骨俗宜砭。松。 瓣倣龍煤團。嗅敵麝蘭饜。梧。 尻車甃井井。面紗枝閃閃。褧。 老根盤嶺谺。踈影蘸湖灧。晴。 娥憨凝嬌態。禪定息塵念。竹。 盜氣笑桃冶。避地恥牧僭。松。 洗鉛祛梔蠟。比玉絶璺玷 梧。 竦査齊眉擧。舒香張口欠。褧。 巖棲甘淡泊。屋貯防窺覘。晴。 開樽春意溫。對龕詩思贍。竹。 脫胎香沁肺。黏樽醭混釅。松。 瓊綴如垂珮。星錯可椷劒。梧。 白欺越施浴。紫籠杜章焰。褧。 深藏不自媚。特立無少歉。晴。 幽人安寂寞。佳姬妬夭艶。竹。 索笑憐簷廵。暎姿遮帷襜。松。 超卉漏屈騷。候氣悟邵占。梧。 才匪調殷鼎。詩姑續蘓槧。褧。 一枝斜更好。百花早可驗。晴。 看透引燭剪。嗅逼任巾墊。竹。 標高伴鶴癯。苞開學鐘弇。松。 虗納涓涔潤。弱賴架橜㼭。梧。 花花空是色。樹樹爾爲俺。褧。 道友求姑射。仙書探禹窆。晴。 賦詠迎高士。供奉勞小傔。竹。 逢縞驚醉尉。寄春遞驛店。松。 寂寂檀心呀。箇箇磬口斂。梧。 卧雪地張褥。趺盦月繪韂。褧。 絶勝糝楊氊。不入燒琹㮇。晴。 遠揚寧含嬌。小蘂亦非忝。竹。 鬚細豈費鏤。蒂紅肯藉染。松。 韻格劇淸眞。臭味自飫猒。梧。 昏浮遞曦曨。冬榮駐年䠨。褧。 山氣日夕佳。欲携攓雲䈴。晴。</text>
<title>夜會松嶠宅。拈唐律韻。</title>,<text>交陰竹栢戶東西。堂上衰翁學塑泥。白酒與人無冷煗。靑山得月自高低。幽愁歲暮袁安宅。吏隱名羞子美溪。却憶少年文杏社。對床風雨笈書携。</text>
<title>又拈五律</title>,<text>昂藏成老大。偪側限坳堂。醉裡無塵氣。鬢邊有暗霜。百年書釰恨。三逕竹松行。唯與同心友。詩樽引興長。</text>
<title>海西伯徐敬祖 念淳。用葉樓夜讌詩韻。分屬會中諸公。亦及於余。又步和以寄。</title>,<text>碧城刺史正遙憐。倦鳥無心作護田。爾雅注。婟澤鳥。似水鴞。常在澤中。喚不去。象主守之官。號曰護田鳥。 海國陽春方有脚。洛園圖像擬差肩。淸朝雅望鸞棲竹。去日輕裝鶴伴絃。却喜稽山梅發夜。詩筒馳驛喚慵眼。用元白故事。余前寄石帆言。洛社有君子皆老之歎。石帆又盛稱自家衰相。仍曰。此乃造化翁。使我許入於君子皆老之列。故頷聯云。石帆。敬祖號。</text>
<title>子直醮子之行。寄詩求贈語。故次其韻寄與。</title>,<text>兒隨曾見車中著。今日居然突弁行。驥子鳳雛元有種。看他顧眄異姿生。韋氏籝金眞善喩。髫齡已授百家篇。未須北學求多益。是似椒翁不亦賢。愼是行基恭德首。羊家故有誡兒書。須知衣錦還要絅。吾道元來實若虗。</text>
<title>藕航權景實。用褧堂宅夜集韻。分屬會中諸公。以及於余。遂和送。</title>,<text>荷邊易識草堂顔。居士生涯富筆山。五㪷淵明歸去早。一床揚子歲年閑。淸詞惠好三豪列。雅操爭攀二陸間。洛杜待君新訂約。簡伻注可日來還。石守道三豪詩云。曼卿豪於詩。永叔豪於文。杜師䧺豪於歌。</text>
<title>疊前韻。寄北靑太守權景深 溭。</title>,<text>千里相思隔歲顔。故人征盖滯關山。遐民始見蒲蘆化。雅量遙知裘帶閑。元帥穹碑孤壘上。肅方勁砮古墟間。名泉第一輸靈液。未必交南鍊九還。</text>
<title>竹下，松嶠夜會。拈杜律韻。</title>,<text>欝欝塵居少愜心。何山何水去登臨。雲林與我無非是。明月照人猶古今。春意暗隨殘臘動。閑愁偏向暮年侵。鄕園極目懷歸想。楚叟終然作越吟。</text>
<title>臘日。更疊前韻。</title>,<text>向東杓柄轉天心。剝破羣陰卦序臨。彈指閱過生長老。低眉悟得去來今。只要腔裡元和在。一任頭邊殘雪侵。遣興銷愁詩有助。堯夫非是愛孤吟。</text>
<title>竹下宅小集。次唐律韻。</title>,<text>白紛如髮對毿毿。愁病憐衰兩不堪。誰復高名爭斗北。自慚踈質比雙南。淸風唐突終難赦。世味酸鹹久已諳。定識人生須適意。百年秪是手叉三。</text>
<title>賢坊夜會。拈唐律韻。</title>,<text>蘧廬以外付炎凉。飮到無何便有鄕。浮世談來宜大白。深林入去少雌黃。融泉暗與▣▣駛。晩籟淸隨逸興長。但道流霞能駐景。未須肘後看仙方。別舘行厨小酌初。孤燈解意照芸書。靑山近繞玄暉宅。幽逕新開蔣詡居。尙愧池邊蹲老鳳。却思濠上矢遊魚。請君莫歎顚毛白。湖海豪情定未除。衰年心事有君知。叵耐寒颸向鬢吹。如蚷比肩從末路。似魚同隊憶童時。閤梅過臘呈新蕊。門柳先春動舊枝。杏樹卽今十圍大。前遊倘記帖中詩。右屬竹下。</text>
<title>和竹下三丑詩。臘月建辛丑。廿一日又辛丑也。</title>,<text>重光奮若嘉平後。歲月日會三辛丑。三辛丑歌歌者誰。竹下詞伯陶謝手。文燄萬丈忽彪炳。筆陣千人如躪蹂。梧墅老子聞之喜。浪吟擊節聲瀏瀏。大繇作甲容成曆。排書干支紀廿蔀。一年三百六十日。一日幷湊良不偶。竹翁好事善紀實。藩溷筆札庤已久。玄覽窮古追循蜚。奇字源始尋蝌蚪。寒暑陰陽窮敓推。羲娥星宿窺樞紐。攬時感物發於辭。往往悲歌玉壺扣。班馬文章舊學拋。伊呂事業初心負。歲月滔滔不我與。如今濩落成白首。我聞斯語一歎息。雖然唯唯還否否。翰墨小技猶雕蟲。富貴過境如芻狗。功名不足動其心。惟有道德資博厚。人生禀得五行秀。賦與洪匀從氣母。性靈固有仁義端。理數可參天地剖。孔門四敎先孝悌。曾輿三省及朋友。日用常行斯道在。能於是謂全所受。君家北堂長春駐。侍郞斑衣起爲壽。積榻牙笏仍羣從。生庭蘭玉又佳婦。歲時伏臘兼上巳。洗腆爲具速諸舅。瑤環娟好鳧藻肥。盎然和氣溢戶牖。竇家全盛傾一世。張仲孝友稱萬口。鼎彜竹帛何所求。五福三樂君皆有。賤子竊有平生恨。少日荒嬉今衰朽。本期學道悅芻豢。何曾草玄擬醬瓿。只緣才薄而命舛。此意蕭條違八九。五十無聞斯已矣。冬烘頭腦堪愧忸。竊位明時無寸效。虛名素餐維箕斗。妻孥鼎食常悲泣。羡君反哺滋瀡滫。詩至常棣爲廢讀。羡君長枕交肱肘。覓梨阿兒眞豚犬。寧馨不及令郞某。以我方君寔不猶。譬如泰山之培塿。秪有一生朋來願。義在麗澤端必取。與君結交從穉齒。吹葱騎竹踆踆走。綠楊門巷兩家春。鉛槧共對如耕耦。伊來朝籍相後先。王貢冠兼蕭朱綬。步趣縱慙殊駿駑。遲暮俱及零蒲柳。金馬陸沈殊不愜。悠悠世事劇紛糾。肯將榮枯詢夢婆。只堪得失付塞叟。淸漢之南臨湍北。各有桑麻寬數畒。早晩角巾携手去。籠禽快活歸林藪。放跡樵路與釣磯。隨地藥欄兼茶臼。野服蕭然日來往。車傍側掛郫筒酒。淸流擧網膾秋鱸。夜雨撥爐煎春韭。浮囂可以絶雌黃。俗情可以踈嗌嘔。何短何長從吾好。千金享有一敝帚。鄭公自是靑雲器。低恐未固東岡守。夜行鐘漏垂炯戒。宜將此語銘座右。三丑三丑歲云徂。蕪辭放筆聊和缶。</text>
<title>立春翌日。會松嶠宅。</title>,<text>條風習習送寒歸。柏酒椒香乍襲衣。令節循環隨斗轉。流光把翫劇梭飛。朋遊得意今年最。塵累嬰心近日稀。好待新春修稧事。雲林無問是而非。</text>
<title>元月第三夜。褧堂携燭而至。喜甚共賦。壬寅。</title>,<text>迎新餞舊意如何。脫手年光半百過。盤菜先傳春已早。屠蘓後飮老誰多。句萌甲坼涵生意。玉律陽噓叶氣和。一夜東風輕破凍。淡烟踈柳入簾波。</text>
<title>五月旬二會竹下宅。拈唐律韻共賦。定州牧伯趙令伯英 雲澈 亦會。</title>,<text>會心事作養心方。暇日開樽谷口莊。薩北送行歌麥穗。池西留約待蓮房。簷間鳥語詩情解。天末雲容雨色將。風袂纔廻湖上棹。夜來淸夢伴漁郞。前日。與竹下赴。李令稚方。速伴出龍湖。故云。</text>
<title>五月十八日。會社中諸公於園亭。</title>,<text>山園誰復障吾遊。暇日尋常喚好儔。方覺友朋居一樂。不知塵世有千愁。微凉拂暑筵心入。空翠乘曛酒面浮。但使七賢長此會。到頭皆是竹林幽。</text>
<title>松屛聯句 伯英號蕉下</title>,<text>殿宅松爲屛。蒼翠遶几案。竹。 移根循砌植。屈枝當門捍。松。 未必敞華軒。卽此護山館。匡。 縐蹙縠生紋。聯翩袵成幔。梧。 不密遮難借。欲低楺以絆。蕉。 管塞禮云僭。韋障畫徒謾。褧。 隔林鶯相和。添巢鶴無歎。晴。 中堂淸更可。後庭障奚但。竹。 橫縱竹爲架。綢繆葛與伴。松。 綰細通猶風。門設關至旰。匡。 礧砢稱庾喩。恠魁訂陸譖。梧。 何須羡靈區。祗可留閑漢。蕉。 白眼對瀟灑。朱門增璀璨。褧。 自愛坐幽深。眞成遊汗漫。晴。 求媚桃應媿。不村槐亦憚。竹。 窈深同愿盤。闔闢推姬彖。松。 已許開徑蔣。何妨登樓粲。匡。 穹窿虹霓跨。閃爍鱗甲攢。梧。 近窓替簾箔。隔隣足屛翰。蕉。 花添籬落鮮。鳥聽墻穴鑽。褧。 拳多石敢當。肩高堵可按。晴。 綺䟽影相纈。翠衫色共爛。竹。 踈密秩有序。表襮整不亂。松。 曲折罨靑山。玲瓏鋪綠縵。匡。 物性杞順捲。匠心鐵入鍛。梧。 井分疑阡陌。壁立匪圬墁。蕉。 紆檜等寧盤。括竹矯由喭。褧。 映帶雲烟裡。界限園庭半。晴。 延袤正合規。高低不厭看。竹。 蔭蕉潔如瓚。屑木綜似侃。松。 樓聳庭三分。籬繞錦一段。匡。 狂猶戒樊圃。坦可祛崖岸。梧。 逞巧倒新葉。因勢任老榦。蕉。 紆靑屛客熱。滴翠濟天暵。褧。 居高延曯遐。納凉引步散。晴。 倚酡頹簟氷。聯唱禿筆炭。竹。 葉齊無下上。柯交妥續斷。松。 芳草緣階外。碧峀下籬畔。匡。 門柴杜吟逈。閾石寗歌矸。梧。 烟雨最堪憐。榮枯不能判。蕉。 當前開面正。凋後駐指彈。褧。 微物觀至理。萬殊歸一貫。晴。</text>
<title>社中諸公。將遊山寺。臨行寄詩。走次其韻。</title>,<text>秪緣多病負佳辰。南麓詩來意更新。凈土許君同結社。山泉待我與爲隣。秋樽獨對松三逕。曉枕相思月半輪。未必空門求法侶。光珠久已葆淸眞。</text>
<title>用進退格。賀竹下解臺啣。</title>,<text>爭道休官勝得官。竹翁纔撤準司班。飢烏終噤㙜中樹。峩豸徒看柱後冠。聖代卽今無闕事。老臣從此許優閑。終朝裭錫元無定。又恐除書破鼎丹。</text>
<title>和褧堂承宣寄示韻</title>,<text>怊悵黃花負一樽。猶將晩節待人看。琹書自在山窓靚。珂佩從他市陌喧。參贊講筵眞爾職。惟淸宗秩愧吾官。要津野渡間忙界。請與商量問所安。</text>
<title>發楸行乘四人步轎</title>,<text>意欲便宜智巧交。一擔子在四人腰。少時匹馬堪輕快。老去安車亦倦勞。息脅憐渠形以役。奉身愧我好多要。看他徒者還無累。所止筇鞋一着高。</text>
<title>黔巖途中</title>,<text>黔巖佳氣五陵東。宸藻揚徽彩閣崇。五十三年嵬蕩化。至仁先著一言中。</text>
<title>過臨津</title>,<text>牛溪墓下暫停車。花石亭前更整裾。應是斯文天未喪。今人猶讀二賢書。</text>
<title>過崇義殿</title>,<text>麻田官渡喚輕舟。古殿丹靑壓水頭。可但聖朝三恪義。偉功統合耀千秋。</text>
<title>楊州途中。遇雪。</title>,<text>西行六日復東回。繚繞神京背後來。却到維楊欣舊面。雪中官閣放寒梅。</text>
<title>發向華城路。次得褧堂別詩。步韻追寄。壬寅。</title>,<text>未必悠悠悵去留。新詩賴爾破閑愁。浮生聚散元無定。宦跡行休豈用求。八峀雲開知熟路。兩京梅發憶前遊。洛園春到宜相報。花外輕車可速郵。</text>
<title>晴沼。用褧堂前韻。追贐二詩。更步以寄。仍要轉示褧堂，蕉下。</title>,<text>雪泥鴻爪幾時留。從古人生剩此愁。來去無端休繾綣。閑忙隨分豈營求。新豊樓閣如家室。北固烟花所釣遊。北屯池塘花柳。爲華城第一勝槩。少時行過。輒留連賞玩。故云。 賴有洛南同社友。好音懷我寄書郵。畫戟門深玉節留。華城春色解人愁。成㙜草木遺韶在。闕里笙簧古典求。府境。有闕里祠。 三月鳴琹慚治化。客冬南至前二日上官。今計爲三個朔。故云。 二松哦句足遨遊。空堂飮客皆醇酒。未必平原貶督郵。晴沼詩。有麯蘖鬲縣之喩。故云。</text>
<title>和蕉下宅梅花詩會韻</title>,<text>波肆瓊珠滿幅收。故人書札水城頭。寒天獨擅梅花運。衰髮偏憐蒲柳秋。長使社中成跌宕。未應江左讓風流。杭眉亭畔春來約。一棹須君下鷺洲。</text>
<title>道兒與蔡生東植。賦除夕元朝。各成八律。老興不淺。遂和各一首。</title>,<text>漏轉銅壺酌淺深。夜光曉色共沈沈。閤梅過臘猶持節。岸草先春已見心。可以知來千歲後。胡然惜別一宵今。天時玉律相生理。試弄瑤琹隔八音。忽看曙色九霄高。舊曆新蓂間不毫。燕彩初呈元歲象。蜡樽猶憶去年勞。泉源破凍融融活。林木含生得得豪。自是離宮百靈護。門楣何用畫符桃。</text>
<title>用蕉下前韻。簡褧堂。兼示蕉下，晴沼。</title>,<text>羇懷經歲逈難收。鏡裡光陰剩白頭。一日那堪鴻燕別。百年等是蟪蛄秋。新春酌酒氷猶澁。遙夜思鄕月易流。與爾商量求晩計。曉來幽夢到滄洲。</text>
<title>書贈李甥崙夏新榜進士 癸卯</title>,<text>藐諸視汝似孩嬰。今日居然上舍生。爲問其年年已富。莫敎一藝負虗名。二阮幱袍後先行。重闈喜色壽樽盈。井山來日新榮告。吾且難懷矧爾情。名譽猶未况浮榮。溫飽堪羞志一生。勉爾歸歟求實地。文行無墜故家聲。</text>
<title>馳賀成虞八 元鎬 進士</title>,<text>靑雲期爾早年攀。差晩新榮上舍班。幾度落花爭着席。終須成簣等爲山。春深喬木沾膏露。慶溢萊庭舞彩斑。從此亨衢應展步。蠖龍伸屈理循環。</text>
<title>訪花隨柳亭晩眺</title>,<text>畫閣澄潭夏日淸。新豊佳氣照人明。蓴香殊有江東意。亭下龍淵。有蓴方吐芽。 柳色依然渭北情。華府山川。卽柳形也。故多種柳。 得地禽魚看物象。乘閒裘帶識昇平。九成草木遺韶在。長遣祥雲護帝京。</text>
<title>迎華亭賞蓮。兒子與諸客從之。</title>,<text>出水浮欄蕩似舡。玻瓈百頃晩晴天。綠楊已老幢幢蔭。紅藕初香暗暗牽。樂意濠梁觀釣伴。淸遊河朔敞樽筵。盈盈一帶疇中瀉。喚做人間作雨泉。玉井移來藕似船。空明色相水中天。朱華拕粉房房出。碧幹抽絲柄柄牽。捧日羣仙朝絳節。凌波舞女步羅筵。千年巢葉靈龜在。降瑞先知太液泉。</text>
<title>西北屯</title>,<text>北固西湖兩望同。泉源梁閘逈相通。烟雲十里空濛際。秔稻千畦灌漑中。澧水至今留聖績。蘓堤從古數豊功。餘波滚滚歸何處。咫尺神京萬折東。</text>
<title>華虹樓觀水</title>,<text>夏雪晴雷面面同。奔流一道兩城通。浮虹卧壑高低處。匹練掛門來去中。長使吼鳴寧爾性。時能畜泄任吾功。如今砥柱伊誰在。無力狂瀾障以東。</text>
<title>兒子與諸客。日遊虹樓柳亭之間。賦詩成軸。遂次其三韻。</title>,<text>幽人勝境若相期。日日登樓也自宜。地屹輕風皺幔急。城回夕照上欄遅。水方生處山逾美。晴更佳時雨亦奇。未必商量床上下。元龍豪氣卧來知。粉牒東頭畫閣淸。慣人鷗鳥未應驚。林間箭箭帿心破。沙上羣羣浣杵鳴。白髮誰知醉翁意。靑山忽有故園情。新豊臺榭斯爲最。一壑烟霞管四城。荷塘水閣擅名都。一曲淸凉似鑑湖。世外山靑浮大白。意中草綠戀文無。哦松有事時麾客。叢簿饒閑更課儒。餘興蘭舟西浦上。夜來金鯽問漁夫。</text>
<title>再遊荷亭</title>,<text>華亭小雨後。玉溆凈無塵。匹馬乘凉去。鳴蟬和籟新。天光涵水面。夕景倒荷身。忽見郫筒釀。淸香已襲人。</text>
<title>與虞八上舍。登西城將臺。令兒子呼韻共賦。</title>,<text>山霏經雨鎖櫳簾。此日登臨四美兼。高閣憑虗輕籟爽。平疇引水嫩秧尖。穿林車葢還蕭散。激石笙簫乍劌廉。賴爾遠來成雅集。梅窩候客久吾占。</text>
<title>講武堂射帿</title>,<text>講武名思義。堂前合小帿。山廻弓與彀。雲去矢同流。部曲耦儔視。昇平桑土謀。其爭也君子。何必較多籌。</text>
<title>聞有度支新命</title>,<text>玉節南畿已半年。除書忽降五雲天。驣驣滚滚宜任運。去去來來各有緣。樹色新豊三宿戀。鐘聲長樂五更眠。石泉槐火前因在。從此行藏問老禪。</text>
<title>贈別褧堂之任伊川 癸卯</title>,<text>名州東峽擅淸伊。奉檄趍庭喜已知。薄廩猶堪資滑瀡。冽泉端不換靈芝。烟霞玉洞尋仙訣。霜露葭洲攪別思。此去遊筇天借便。衆香楓葉正離離。</text>
<title>孝顯王后輓章</title>,<text>塗莘華閥俔天姿。靈命先昭降彩時。贊化乾元纔七載。風謠已播二南詩。聖姜任姒一宮闈。珩佩愉愉克嗣徽。於萬斯年基茀祿。軒星何遽掩光輝。狀德宸章日月昭。承聆上有女中堯。蒼生奄失陰功庇。秪誦仁心及肖翹。文定初年頌禱辭。壽期鮐背慶螽斯。仁天悠漠明徵錯。莫慰吾王失佐悲。七陵松栢拂霄蒼。金粟龍盤第幾崗。秘護千年終有待。灤和曾是聖人藏。渭涘梁舟昨日如。蜃輧晨啓翟闈虗。陪鑾舊列今敦匠。萬事東門涕滿裾。</text>
<title>褧堂在伊川。和向日蕉下宅會席所拈韻以示。故走草還寄。甲辰。</title>,<text>消息東州隔漢霄。洛城春晩百花驕。溪亭詩就鳴弓日。褧堂言。邑有溪亭。薄言出遊。試武技。仍賦此云。 巷社書來秉燭宵。鴉墨更佳欞箔掣。褧堂言。是日也。風打欞簾。字劃爲所翻塗鴉。 篆香不斷閣鈴搖。未必魚函勤報速。淸夢相隨化曉潮。褧令誚我有書無答。有厚祿書斷之語。故云。</text>
<title>酬寄太倉郞申仲韶見示韻</title>,<text>微官便淸福。江上日來尋。謹鑰仍紅腐。開牕盡碧林。眞如陶令屈。太倉官。有五斗色。所掌佩韋見管其務。故云。 誰識畢郞心。唐書。要家勢人。鄙倉，駕二部。倉部郞中畢諴。恬然如處美官。 控海樓前水。春帆擬共臨。</text>
<title>南宮鎖院日。次趙侍郞元七 斗淳 韻。</title>,<text>試院重聯武。回頭已十年。春卿臨白日。文焰照靑天。晝暖醪生暈。帷深篆漲烟。落花分溷席。相看一嘕然。</text>
<title>點檢湖南漕舡。自龍湖舟下西江。曺郞穉用，鄭學士聖九 基世 隨至。舟中口占。</title>,<text>挹淸樓下小篷開。漕舶千檣簇簇回。十丈米塵還不俗。綠江碧樾溯洄來。</text>
<title>兩學士坐達河樓圍棋。故戱贈。</title>,<text>地異黃州樓以竹。人非白鶴號爲仙。無端棋局消長日。虗負淸江逸棹緣。</text>
<title>太倉郞申仲韶。卽席賦一律。故和其韻。</title>,<text>塵事牽連爲勝事。西江五月已三來。年豊總秸寬征課。海晏帆穡利捩開。郞署將迎皆故舊。林臯閱歷盡樓臺。看他粒粒知民力。忝職農卿愧匪材。</text>
<title>姨兄伯玉宰高城。以金剛僧報楓辰狀牒投示。要余作序。公務倥傯。未暇副之。卛占一絶寫去。</title>,<text>海山楓牒伴書來。弁首高文屬不才。勝似竹翁紅一葉。恨吾無地起樓臺。昔竹石徐尙書入金剛。摘一楓葉。胎書中寄送北伯屐翁李尙書。屐翁方營小樓適成。遂以紅葉名其樓。玉兄書中道此。故末句云。</text>
<title>春帖子</title>,<text>靑陽左个闢宸居。春入罘罳化旭舒。至象鳳韶諧太簇。嘉祥麟趾肇關鴡。邇英玉漏勤三接。長樂椒樽頌九如。泰運重回新御闕。瑞雲常遣繞彤除。天眷吾王啓運煕。玉衡丹莢又今時。請看北斗東回柄。事業唐虞一轉移。</text>
<title>延祥詩 乙巳</title>,<text>仙仗晨回拂九閶。扶桑瑞旭媚朝陽。天時玉律調三始。聖化金膏協百昌。柏酒㬉香凝淑氣。花幡新彩引韶光。惜陰閣裡春陰靜。盡日經聲和漏長。恩綸寬大降元朝。蔀屋寒飢軫旰宵。布澤陽春無遠邇。寵頒何獨侍中貂。</text>
<title>亡姊生辰志感</title>,<text>少小相欣晬日來。更緣孤露却盤盃。如今何處起居訊。頭白餘生割半哀。</text>
<title>以儐使西出途中口吟</title>,<text>遲日西郊四牡催。春山如畫望中來。花心暗動番風裡。到得淸明開未開。</text>
<title>臨湍途中志感</title>,<text>先祖儐行曾是年。三周星甲感推遷。無能爲役還今役。過路松楸一惕然。</text>
<title>偶吟。以示問禮官趙友文甫 然昌。</title>,<text>客路經旬滯。箕城已暮春。山如逢故友。花似待來人。漫興依歌曲。衰疴怯酒廵。關河餘幾里。明日又行塵。</text>
<title>用問禮官已拈未賦之韻。漫吟是日舟遊浮碧樓。聞勑行今月初三起程。</title>,<text>兩邦玉帛聘交時。使盖西來底事遲。章甫才慚爲魯相。皇華世遠賦周詩。經旬客舘襜帷駐。向晩芳洲畫艇移。塞上程文馳驛騎。勞歌明日又行離。</text>
<title>練光亭。疊前韻。</title>,<text>綠江碧樾暮春時。風幔深深午景遲。勝地重尋前度賞。名亭難續上頭詩。閑中歌管從心許。客裡光陰轉眄移。關塞回轅知幾日。浿城花柳定披離。</text>
<title>和族弟星伯寄示韻</title>,<text>三月長亭四牡翩。箕城佳氣媚樽筵。淸江滚滚無今古。往跡依依異歲年。遲日笙歌雲外闋。夕陽島嶼水中天。洛陽花鳥今何似。歸夢時回極浦邊。</text>
<title>宿宣川。夜觀妓樂。有所謂項莊舞者。偶吟一絶。</title>,<text>對壘鴻門釰盾張。畫葫誰遣入敎坊。元來劉項當年事。眞是人間一戱塲。</text>
<title>統軍亭</title>,<text>一帶長江可擲鞭。統軍亭子北城巓。何年已植薊丘竹。此地猶通秦塞烟。騎妓靑騘馳歷塊。鵰兒白羽發應弦。西風朔酒難成醉。聽罷饒歌倚暮天。</text>
<title>和廵使趙景吉 秉鉉 屬贈</title>,<text>鴨江征盖躡塵時。來處何忙去故遲。洛社多年無此會。天涯今日有新詩。野花待客香猶在。塞月留人影屢移。惆悵預愁分手路。浿城烟柳立離離。</text>
<title>和問禮官屬贈</title>,<text>旅舘踈燈話舊時。微君誰與我行遲。愁來強引他鄕酒。老去全拋漫興詩。驛樹春歸花易謝。滄江水到帆應移。龍灣三宿猶餘興。解惜歌娥唱別離。</text>
<title>與廵使問禮官知府金令 德喜。出南城外桃花洞山庄賞花。主人金生元穆。治明經云。小亭臨池。亭名五友。有詩妓。名貞任。號綠猗。呼韻命賦。能成句語。乞得和詩。故各走草書贈。</title>,<text>文字紅裙並小池。關河高飮暮春時。忽看彩筆從纖手。薛校書來有所思。</text>
<title>文甫用五友亭壁上韻。賦成求和。故次之。</title>,<text>莫問亭池作者誰。我來便是我亭池。偶逢結駟鳴騶日。恰趁流鶯語鷰時。水面萍看遊宦跡。林間花帶故鄕思。天涯剩得賞心事。野蔌官醪揔不期。</text>
<title>還到平壤宿練光亭</title>,<text>陽關杯酒送迎間。二月行人四月還。笙笛綺羅非我分。遲回秪爲此江山。</text>
<title>黃州道中吟成</title>,<text>客裡若爲忘客愁。名區非乏好風流。最憐紅綠春交夏。千里鶯聲一馬頭。</text>
<title>書便面贈妓</title>,<text>浿江綠柳葉初齊。上有幽鶯未定棲。忽漫春光催暗信。金梭一擲盡情啼。畫欄徙倚故遲遲。整罷雲鬟爲竚誰。試把瑤琹飜一弄。意中千緖曲中知。蚌胎龍頷蘊光輝。襍佩輕盈解贈時。未必悠悠凝別恨。潮生合浦有還期。</text>
<title>聞寧邊倅趙德卿 得林，定州倅金德叟 永爵，安州倅鄭成伯 晩敎。聯㘘入竗香山。馬上口占五絶以寄。</title>,<text>竗香名勝擅靑邱。冠盖西來記昔遊。今日聞君登絶頂。雲山回首劇悠悠。開平西望攢雲霞。北院逶迤一徑斜。碧樾明沙橫十里。巖阿處處竇蜂花。千峯萬嶂護蓮芳。特地精英內院藏。色相看來須慧眼。山人猶誦月巖章。月巖詩。有中含內院作蓮房之句。斷崖危磴邈難登。一道飛流內武陵。自是遊人稀到此。桃花之水徹源澄。鳴騶遙憶後先行。少一還知送客情。看取上方龍角石。蒼苔拂拭篆顔明。往在辛巳遊香山。題名龍角石。故末句云。</text>
<title>邀姻族設小饌。用趙婿恩賜樂以娛之。兒子小成與趙婿大闡。兼以識喜也。陶崖洪敬敷 錫謨 以詩爲賀。遂步其韻。</title>,<text>非緣素性喜芬華。此日開樽意更多。閙座管絃猶漫興。秪要伐木聽嚶歌。趨庭襴服足娛心。喜色登龍又見今。桃李新陰皆聖澤。相將歌曲和薰琹。榴紅槐綠午暉遲。談屑紛紛半醉時。留與林園傳勝事。陶厓三疊記遊詩。</text>
<title>端午帖</title>,<text>輕槐漲綠早梅黃。辰雨初過殿角凉。花剪五時添淑景。粽含九子迓嘉祥。仁恩政與薰風浹。寶籙方隨午運昌。長樂千秋回慶節。菖蒲酒熟介眉觴。玉漏稀聞日抵年。延英三接聖工專。楊江百鍊知無用。鑑在紫陽書一篇。</text>
<title>解銓任閑居喜甚口呼</title>,<text>歲月多從忙裡沉。閒來方是我光陰。荒階菊秀餘秋景。老圃芋香饒野心。書史欣如經別友。筇鞋輕似返巢禽。方塘雨過淸漪足。一洗塵愁凈滿襟。</text>
<title>用前韻。偶吟。</title>,<text>已厭泥塗作陸沈。山窓松竹自淸陰。鹵姿報國無長策。短髮憂時秪寸心。塞叟元非慳失馬。弋人何復戀冥禽。刁刁吹萬不盈耳。獨葆天和納靜襟。</text>
<title>吳友澍卿以戱吟見示。首句曰。五五謂之二十五。如何减得卅年春。用其韻和寄。</title>,<text>篁谿詩語殊癡絶。七八還懷五五春。縱使百年猶逝水。閑消一日是良辰。忘情寵辱稱高士。齊視彭殤詡達人。秪有世間無筭筭。靈丹方可壽斯民。篁谿年今五十六。故第二句云。</text>
<title>再疊春韻。和篁谿屬贈。</title>,<text>榮木歌成知老至。誰將大藥駐長春。百年不滿憂千歲。一月之間笑幾辰。浩劫無窮懷往哲。脩名未立媿吾人。代毛洗髓何須願。但願同歸壽域民。</text>
<title>陶厓和春字韻。自詑康健。又疊以賀。</title>,<text>滋髮韶顔雙眼炯。陶厓六十五年春。光陰得最優閑日。康健常如少壯辰。公道世間饒此老。神仙平地復何人。眞襟更看超塵累。定是無懷以上民。</text>
<title>和寄藥山伯趙德卿見贈韻</title>,<text>邊陲還作小朝班。向日征驂度玉關。名郡竹符聯步武。異鄕樽酒喜追攀。羇遊恰得樓臺好。雅量從看裘帶閑。別後相思驚歲晏。秋山如畫照衰顔。音書久斷悵難裁。紫塞前宵白鴈廻。滻水寒雲橫北固。竗香佳氣接東臺。秋風易作鄕園夢。新月猶停洛社盃。遙識餘杭元白侶。郵筒相屬興悠哉。</text>
<title>省楸洪州。地主徐美揆，族大父靑陽倅仲弼 臣圭 氏來會丙舍。歸路各以一律書寄。</title>,<text>湖鄕逢舊雨。冠盖日聯翩。未見如三歲。玆來有二天。擧杯紅葉好。側帽白紛憐。向夕分叉路。離懷更黯然。右呈洪陽牧伯官齋隣丙舍。靑武是桐鄕。花樹偶成會。霜楓正耐芳。遺風父老在。新政誦謠長。故里瞻桑梓。明朝錦水傍。錦上武陵材。舊有先人弊廬。故云。○右呈靑武使君</text>
<title>相思遷</title>,<text>曲折淸江半岸陲。碧山紅葉影參差。誰知急危遷裡。粧點秋光第一奇。</text>
<title>贈別蕉下之任湖西營</title>,<text>雪裡湖山有脚春。朱幡生色錦城津。治朝倚重惟方岳。小責圖酬秪社民。南國風謠行部日。北樓星斗望京晨。獨憐洛下梅花飮。何遜楊州作別人。</text>
<title>陶厓求唐牋。故以一軸副之。卛占題其面。</title>,<text>蠻牋百幅滑如油。送與陶厓腹藁收。此翁可閣吟詩筆。秪合輸君五鳳樓。</text>
<title>延祥詩 丙午</title>,<text>椒花法醞賀元朝。紫極祥光拂九霄。葭換歲華移舊管。柳含春意弄新條。三微順軌推堯曆。一氣流和協舜韶。方社祈年凝玉蹕。休徵先報雨風調。王春首祚布新陽。治象煕煕與物昌。天眷聖人基景祿。靑郊吉日燕禖祥。</text>
<title>春帖子</title>,<text>玉燭三元撫運嘉。扶桑瑞旭輾朝霞。已看仁化流天地。不待辰風茁物華。葭管陽回寒後律。菜盤春入雪中芽。侍臣齊頌昇平象。頭上銀幡朶朶花。學日新時德日新。一心萬化藹然仁。正如不息天行健。斗柄纔東四海春。</text>
<title>松京道中 丙午</title>,<text>西京處處種葠田。輸與商家業貿遷。燕市奇衺非所寶。不如時播足民天。滿月臺邊夕照收。興亡往跡使人愁。摩山華嶽猶千古。秪有琳宮舊址留。崧院東頭善竹橋。精忠爭與日星昭。萇松碧血應如許。遺恨悠悠石不銷。</text>
<title>副价趙稚陽 亨復 行中。有洛下諸詞伯聯賦送別之詩軸。用其韻紀行。書示副价。</title>,<text>西風院柳尙棲寒。客到郊亭日已闌。慣送皇華人易老。虗名樞府我何官。離盃上馬醺猶在。詩律傳筒墨未乾。定識行居同黯黯。天涯相憶較誰難。右慕華舘餞席試拂征衫換赭袍。關雲極目盪生濤。山河中國誰爲主。杼柚東人汔亦勞。客路光陰花信早。離亭氣色夕楊高。燕南此去知音少。我有秋蓮便欲鞱。右弘濟院上馬嶺上回頭日下雲。鄕心羇思劇紛紛。暮春灣水曾三宿。明月箕州又二分。楡塞行裝交北鴈。杏花消息問東君。最憐芳草長堤路。借得新晴作錦紋。右洞仙嶺途中黃岡春樹霧痕消。旅舘開樽夜見招。層檻竹浮樓似舫。滄波金湧月如瓢。昇平有象呼歌管。陰雨關心問爨樵。聽罷晨笳淸不寐。長安已覺日邊遙。右黃崗夜宿</text>
<title>浮碧樓</title>,<text>乙密臺前聳畫樓。雲林粉堞影悠悠。羣山赴壑精英聚。積水涵空灝氣浮。仙跡千年麟馬窟。菱歌四面木蘭舟。春江簫皷乘潮去。別界烟花杜若洲。</text>
<title>趙台元七馳書付贐行之詩求和。故步其韻。賦成以寄。</title>,<text>朋樽送客不成歡。客裡懷朋更覺難。燕驛榴花將暑雨。玉關楊柳尙春寒。高名紵縞應相識。羇抱鴻鱗賴以寬。遙憶西淸仙侶會。麈談時到鴨江干。</text>
<title>倚釰亭。有斗室沈相公詩板。卽簡寄鄭經山。而經山書揭者也。次其韻。示書狀官沈學士皥卿 煕淳 求和。</title>,<text>去年儐軺過。今年使驂騖。再見林畔花。春光異渭樹。斗翁題詩在。興慨斯役屢。摩挲碧紗籠。緬懷同指趣。肖孫繩前武。玆行幸與遇。俛仰殊今昔。今我老眼霧。</text>
<title>金石山懷古</title>,<text>金石山中鞠草蓁。康侯遺跡問何人。漢時冠冕容無地。自古淸風東海濱。明摠兵康世爵。爲淸兵所敗。恥其薙髮。逃入金石山。後又移居北關之會寧。以終其身。</text>
<title>溫井坪露宿</title>,<text>羣行似商旅。止頓效軍營。列竈囊餱在。依山罽幕成。寒風號老樹。野日罨荒城。入夜角聲壯。爲緣虎豹橫。</text>
<title>葱秀</title>,<text>九連城西路。葱秀山奇絶。蒼巖擘螺鬟。倒影寒潭澈。尖矗芙蓉削。淪漣縠紋綴。春深百花姸。堤柳正堪折。風景似吾鄕。躊躇爲停轍。平州客舍傍。玉溜涵翠嵲。石面留篆苔。蕫使曾駐節。明天使蕫越。到我國葱秀。刻書石壁。 形色酷相類。名勝可互埒。造物眞偉哉。搏攫而融結。精英氣所鐘。往往瑰觀設。物象有踐肖。淸濁類以別。對此看不厭。幷州思更切。</text>
<title>連山關途中</title>,<text>桃花新發杏花殘。入峽先知北地寒。却憶終南遊賞處。稀紅暗綠已春闌。</text>
<title>遼野</title>,<text>石門嶺上眼初寬。驀到遼城大野環。衍水南窮方有海。巫閭東盡更無山。乾坤彌極端倪處。日月平分吐納間。始識人生皆坐井。小蓬瀛外幾區寰。地濶天低欲挽河。眞如博望泛仙槎。雲夢八九呑猶小。世界三千占特多。埃𡏖飄颻鵬背遠。林葱依附蟻行斜。最憐極目千重樹。上薄空濛作水波。</text>
<title>華表柱</title>,<text>昔人曾見華表柱。今人但過華表墟。華表仙鶴來還去。上有白雲其所居。麻姑碧海三變後。城郭人民復何如。尉遲白塔殘甃落。唐太宗征高麗。命尉遲恭。建白塔。 袁帥古壘紅焰噓。明天啓元年。淸人陷遼東城。經畧袁應泰。登鎭遠樓。擧火焚死。 虎闘龍爭數千年。秪今唯有腥塵餘。縱欲歸來無巢處。翩然翔翮九霄虗。</text>
<title>月峯</title>,<text>月峯丘垤類。其名聞天下。我來登彼巓。躋攀力無假。窿然處中央。四界茫茫閜。北露尖鬟出。南通碧海瀉。宏濶復決𣾘。上燾蒼蒼者。黯澹斜日馳。浩蕩冷風灑。烟雲數千里。萬象入翫把。身似秋天鶚。眼窮吳門馬。壯覩於斯快。未必鄕愁惹。不向玆臯望。難道觀遼野。彷徨窔奧間。曷以知大廈。山經賅載否。聊以待博雅。</text>
<title>廣寧城懷古</title>,<text>摠兵師旅昔東援。尙說神皇再造恩。古廟孤墳何處是。欲將斗酒酹英魂。此城。古有李提督如松祠。今廢。其廟亦在此云。遼陽兵衂廣寧危。尙有干城屹北維。一戰無功非爾罪。如何鏟去我藩籬。熊廷弼。爲王化貞所牽制兵敗。竟被誅。</text>
<title>觀音寺</title>,<text>爲訪觀音寺。蹔入桃花洞。洞裡花開爛。異香因風送。危磴入鳥道。犖确馬難鞚。泠泠杖金策。爽如寒門羾。靈宗背後屹。滄海面南控。奇巖千萬狀。璨若璆琳貢。層疊截階戺。楕圓覆罌甕。或蹲而獅虎。或翔而鸞鳳。梵宮在其中。色塵洗昏瞢。傍有穹然广。𥓂砑容物衆。阿難妥金軀。千手戒珠弄。自然成龕榻。不煩斲楹棟。壁間掛長瀑。晴雷雜笑哄。溶溶彩霞吐。磔磔幽禽哢。蒼珉煥皇藻。拭苔一唫諷。我鄕多山水。𠅩與此伯仲。怾怛跂可埒。雪嶽眇還㑋。評山固未易。斯語堪折衷。斜日在前路。玆遊恨倥偬。歸來野店宿。仙境淸入夢。</text>
<title>皥卿。次薊門烟樹軸四詩寄示。故更步其首韻一首以酬。</title>,<text>外家赫葉繼仍雲。斗老風猷鎭糾紛。宅相休言華胄遠。醴泉自是一源分。龍門得御曾敎我。蘭室交歡更有君。此日何心同此役。王春沁水碧生紋。</text>
<title>閭陽驛途中唫成</title>,<text>衰年非復遠遊時。王事靡遑遑敢私。好副桑蓬知宿債。可行蠻貊聞吾師。山山水水恣觀了。雨雨風風一任之。旅苦鄕愁都不管。秪慚三百未能詩。</text>
<title>戱題</title>,<text>殊鄕物物眼皆生。鴂舌方言聾便成。時聞有聲更相似。兒啼人笑馬驢鳴。</text>
<title>過古戰塲</title>,<text>百戰遺墟浩劫過。黃沙夕漲大凌河。寃魂欲吊知何處。古渡潮生咽不波。</text>
<title>松山堡</title>,<text>松山杏堡舊黎哀。古木寒雲欝不開。祖帥石樓空百尺。當時非乏制勝才。祖大樂，祖大壽牌樓。在寧遠城中。二帥有百戰之功。及其守錦州。城孤援絶。用武無地。竟陷虜爲俘。松杏之戰。明民無了遺。而敵愾無人。是豈但祖帥之罪也。</text>
<title>杏山堡關雨。用金上舍以玫韻。吟成寄示。</title>,<text>風雨通宵大。荒邨半日留。野平添麥色。谷轉剩川流。蔓草紅羅國。名詞白雪樓。遺風無處問。癡坐喚羇愁。</text>
<title>高橋堡止宿。用沈大雅應之韻。賦成送寄。</title>,<text>高橋河渡劣容舡。隔岸人家綠漲烟。積瀣浮空知近海。晩雲驅雨欲兼天。嘉賓客舘新傾盖。遠役衰齡始着鞭。野店蕭踈仍歇馬。午鷄纔報日如年。</text>
<title>望海</title>,<text>塔山南望海無涯。舶趠風來疊浪危。玉節朝天知此路。至今樂府唱船離。</text>
<title>寧遠城</title>,<text>轟天巨礟蕩冥氛。神筭袁公樹大勳。自古英䧺同此恨。金人讎得岳家軍。袁崇煥鎭寧遠衛。淸祖卛大軍來圍。袁公豫埋紅夷炮。賊至而發。淸兵盡殪。淸祖單騎脫身。上鷄鳴山。憤恚嘔血。世所稱嘔血臺也。後淸兵攻燕京。袁公入援。淸人乃行反間於明朝。袁公被殺。</text>
<title>次沈大雅寄贈韻</title>,<text>薊門樹色綠於袍。盡入詞源筆下濤。客路鑣聯情話穩。故鄕書斷夢魂勞。樽盈北海人懷古。榻解南州士見高。卽看聖朝招俊乂。荊山抱玉未須鞱。</text>
<title>次金進士寄贈韻</title>,<text>非同島瘦與郊寒。詠罷君詩興未闌。痛飮讀騷方是士。富書行秘可稱官。故都先數家聲好。金居松京。世繼儒業。且多上舍生。 舊學多沾講舌乾。金於沈皥卿。爲幼時焦先生。 桃李公門芳盡在。斗翁昔日說才難。</text>
<title>寄贈別副价趙台</title>,<text>每覺逢君鄙吝消。隋城 趙台家在水原。 洛社屢邀招。林園肯鎖朱門宅。軒冕猶甘陋巷瓢。衰髮天涯同契濶。歸心鄕里夢漁樵。詩塲酒壘隨行處。不省燕雲去去遙。</text>
<title>寄贈趙上舍升敎 副价之胤。字景猷。</title>,<text>侍郞家裡白眉良。一見先知坐席香。竗歲金剛輸勝賞。布衣中國騁遊方。纔看鴈塔題名處。倘憶分司較藝塲。居留華城。時景猷赴覆試解額。 努力勉君經史業。他時鳴鳳在朝陽。</text>
<title>大松嶺。望萬里長城舊墟。</title>,<text>剩水殘山歷歷來。大松嶺路始崔嵬。天邊列嶽崢嶸峙。野外層溟浩淼開。壯志已頹還撫釰。儒酸欲洗乍傾盃。孤雲夕照微茫處。指點嬴家舊戍㙜。</text>
<title>中前所見柳色已碧</title>,<text>沙漠風來冷似秋。胡兒四月黑氊裘。孤城楊柳猶候節。不爲行人嫰色留。</text>
<title>望夫石</title>,<text>秦城築㤪日。幾多望夫石。此石鞭不去。獨留孟姜跡。</text>
<title>登望海亭</title>,<text>第一關南深水東。山根盡處地維窮。繞來大野長城外。特立靑天碧海中。禹服茫然疆是舊。秦皇癡絶視猶䧺。金㙜碣石難盈矚。倚遍高樓下晩風。</text>
<title>次沈默所寄贈韻 默所應之號</title>,<text>博雅如君尙縕袍。誰將啓事問山濤。旅亭樽酒無賓主。長路蹄輪共逸勞。此去河山中國大。幾時湖海上床高。褊裝靺韋眞豪快。莫是當年學虎鞱。</text>
<title>次金進士韻</title>,<text>離日龍灣水尙寒。却來幽薊夏陰闌。聊將釰筑論燕市。那復衣冠見漢官。傍路林深鶯語滑。繞村風㬉鷰泥乾。天涯文酒成良會。行邁遲遲未覺難。</text>
<title>漫筆記所未見</title>,<text>古跡名區覽遍供。賢豪寤寐若相逢。塔臺難望田橫島。黎縣遠看文筆峯。易水無緣尋漸筑。冀州何處問堯封。千山角寺還迢遰。歸程準擬訪仙踪。</text>
<title>射虎石</title>,<text>一片陽山石。依然百獸䧺。山空石無語。千載想英風。</text>
<title>夷齊廟 二首</title>,<text>子長傳夷齊。首言由光事。縱然義至高。齊諧非實記。直筆徵典墳。微言辨正僞。是知讓國者。千古人無二。殷命天旣勦。非昧吊伐義。誓言我罔僕。一死鴻毛視。高風與卓節。忠孝非二致。炳然百世下。倫彜賴不墜。箕山塚何在。灤水祠猶巋。冔冠凜可肅。我來興一喟。我國西海濱。有山名首陽。卽地祠二子。俎豆歲爲常。悠悠千古跡。孰知此爾疆。令支一片土。猶繫周職方。淸風若將凂。詎肯斯焉藏。箕聖東度日。判不殊人卬。尙傳往來跡。江海相莾蒼。至今碧山巓。薇蕨春正香。斯言非臆對。斯理較大彰。有唐李渤氏。特筆記該詳。唐李渤云。高麗海州。有首陽山。是伯夷叔齊隱處。有箕子往來之跡。</text>
<title>和李少卿伯衡號雨帆見贈韻</title>,<text>玉節星馳拱帝宸。上都文物問西賓。龍門喜見同舟侶。鰈域誰憐執壤臣。靑眼對牀如宿好。白頭傾盖有前因。東山手裡蒲葵扇。貽我瓊琚繡字新。雨帆用紈扇。寫詩贈余。小酌油油限棜禁。坐看簷角日西沉。高談筆替重玄塵。雅調詩諧流水琹。生甲少差結香社。夢韶與香山。同壬子生。少余一歲。 科年恰對讌瓊林。夢韶與余。同丙子出身。 衰蘭秀菊人歸後。白雪樓頭誰續唫。</text>
<title>次沈孝廉亨惠字慕琹見贈韻</title>,<text>急賢恩詔降重宸。才彦如君利用賓。定識丘園懷寶士。終須黼黻贊猷臣。靑冥垂翅嗟何晩。綺席分花會有因。遠客東歸誇勝賞。隱侯詞藻逼淸新。詞源倒峽沛無禁。迭唱宮高與羽沉。萬里相逢俱逆旅。百年同契只書琹。縈廻綠水綾羅島。東方箕子城有浿江江有綾羅島風景絶勝稱小江南 迢遰朱樓烟雨林。慕琹盛說浙江烟雨樓之勝 可使編成元白集。蕪才終愧和淸唫。</text>
<title>蘆溝橋</title>,<text>石欄一百五十頭。路衝江南爲亢喉。浮虹可容艨艟艦。襟帶河水此中流。圖貢萬區梯山至。戴轍嵌凹不勝籌。控引委湊皇都壯。劉削磨礱匠心優。北顧南指窮大觀。我謂於橋見蘆溝。</text>
<title>又和李雨帆再疊見贈韻</title>,<text>珂珮遙知退紫宸。餘閑簡寄到司賓。天涯欣托比隣友。故國遲歸專對臣。白雪郢門元寡和。明珠滄海豈無因。硬黃硾紙題詩去。雨帆。要余和章。必於高麗紙寫。 恐凂君家閏集新。乍隔淸儀悵不禁。玉河曉月向西沉。關情舊雨將分袂。有意明朝欲抱琹。已識文章傾海內。便須樽酒入深林。萍鄕勝事知難再。未必思歸作越唫。</text>
<title>五龍亭</title>,<text>玉蝀橋邊太液池。五龍亭子影參差。琳宮近與端門接。亭後寺刹。與宮闕薨桷相接。 瓊島遙從艮嶽移。亭之東瓊華島。元時所造石假山。其石自宋之艮嶽移來云。 金塔浮空疑彩鷁。石欄出水動文螭。雨來百斛輕珠瀉。正是高荷吐葉時。</text>
<title>望萬歲山</title>,<text>帝京宮闕拂霄靑。惟見衣冠異漢廷。萬世高山如昔日。傷心忍問壽皇亭。</text>
<title>文丞相祠</title>,<text>峩冠玉笏宋朝臣。祠夜風雷掃穢塵。一死在公猶小節。從來隻手擎天人。文山就死後。元世祖贈太保平章事。書之神主。將祭。旋風捲起神主。雲中雷隱隱若怒聲。乃改書以前宋右承相信國公。天乃霽。</text>
<title>留別李雨帆</title>,<text>誰向羇踪戀去留。雨翁高義古人儔。關雲河水三千里。喚友黃鶯啼未休。風流儒雅似君無。書法鐘王詩駱盧。看取他年經濟意。一江踈雨百帆圖。詩篇老去付笆籬。但爲君知變素絲。天末悠悠歸後想。論文樽酒更何時。</text>
<title>留別沈慕琹</title>,<text>海內新交似舊知。齊名李杜復今時。憐渠放筆縱橫寫。腹裡圖書頰裡詩。淸姿如玉氣凌雲。聲價時從日下聞。不願昭文琹不皷。慕琹詩。有口似昭文不皷琹之句。故云。 願君高出和南薰。十里香荷語更新。與慕琹。有西湖荷花問答。 三山靈藥 東國金剛。世稱三神山之一。 問何因。遙知別後相思處。東海西湖月一輪。</text>
<title>發燕京</title>,<text>梅雨初過夏景淸。歸人秣馬出燕城。遙遙故國幷州思。鴨綠波濤暗裡生。</text>
<title>薊州道中遇雨</title>,<text>山雨飜盆野水肥。晩風吹鏖午炎微。縱愁泥滑車難軌。猶勝塵沙撲面飛。來時。困於風沙。故云。</text>
<title>追次副价薊門烟樹韻</title>,<text>曠野蒼茫四望同。水天林薄一團中。淡黃深碧形如畫。若霧非雲色是空。白日遊絲看不定。層溟浮蜃幻無窮。虛明點綴自然狀。除是烟籠與月籠。</text>
<title>高麗店</title>,<text>圻封千里足耕桑。一色平疇大麥黃。數畒稻田高麗店。果然山水似吾鄕。高麗堡。在豊潤地方。丁丑我國被虜人。自藩陽徙居。此自成一村故名。而高麗人已徙山西。今無餘者云。關東數千里。無一水田。獨此地有之。</text>
<title>贈撫寧單孝廉沆號心水</title>,<text>新交傾海內。奇氣泛霞眉。名郡逢徐孺。踈林坐郭煕。心水善畫。貽我數幅山水。 重來猶舊雨。此會更何時。幅面烟樓字。看他驥子知。心水有子。年十三。丰秀可愛。勝於乃父。要余錫號。故書烟樓二字贈之。</text>
<title>登角山</title>,<text>角山橫大漠。嵂𡵉揷靑天。滄海坳堂內。崇墉几案前。欲窮千里矚。遙指九州烟。夷夏百年恨。關河但漠然。</text>
<title>翼宗大王遷陵輓詞。擬作。</title>,<text>慟哭庚寅萬事非。緱山笙鶴夢依依。居然十七星霜改。玄隧重攀舊黼衣。於顯純宗大德巍。篤生聖嗣繼离暉。文王世子重華攝。一日三朝又萬幾。奮發憂勤大有爲。聦明聖睿卽生知。洋洋仁化淪人髓。四載之餘沒世思。唐虞事業轉移時。赫日方昇瑞運煕。無祿蒼生中道恨。皇天其欲未平治。篤祜洪庥啓後人。今王歷服命維新。揚徽報本情文盡。太室煌煌琬琰陳。珠岡慳秘待今辰。龍馬祥光護萬春。遺老攀輴相告語。吾王達孝格蒼旻。未死孤臣雪滿㒹。恩私欲說涕先漣。重离文化遭逢盛。尙有家藏寶墨傳。周南留滯泣弓年。今日星槎又北燕。攀紼再違終事地。此生餘恨結重泉。</text>
<title>宿大方身。是日。三价一行滯水。止歇神農店。翌朝始到。和沈默所寄示韻。</title>,<text>宵征衝積水。霽月照人新。平地渾如海。銀河欲問津。殘更分旅榻。淸曉佇行塵。卽事添詩料。何須話苦辛。</text>
<title>會寧嶺。得家書。喜甚口呼。</title>,<text>別來妻子不關情。近向家鄕意蹔傾。嶺上纔看候吏至。平安書札眼初明。</text>
<title>連山關道中</title>,<text>水漫泥滑路難平。十日纔行三百程。店裡寄身如結夏。渡頭須侶似班荊。風餐露宿憐廝役。坎止流行悟世情。逝者如斯終到海。龍灣幾日小舟迎。</text>
<title>連山關留滯。待同行人不至。三价及軍官譯員乘車者。皆阻水。不能趕到已有日也。</title>,<text>積雨漫漫路轉迷。君車我馬各東西。水萍離合元無定。風帆浮沉自不齊。境僻淸晨候鵲噪。山深暑日聞鶯啼。行人消息新晴後。報道溪流一尺低。</text>
<title>還到柵門</title>,<text>鳳凰碧山外。安市古城頭。昔往春江㬉。今歸暑雨流。藩門依折柳。區脫備傳郵。軍校紛來迓。已忘羇旅愁。</text>
<title>葱秀前川乘筏以渡</title>,<text>野渡無舟楫。歸裝着一桴。經營編草樹。扶擁作方遊。河葦誰云抗。江鞭未足投。宣尼浮海意。迷道是吾憂。</text>
<title>渡灣次副价韻</title>,<text>積水經來夢亦危。三江東渡有新思。家鄕已喜音書到。逆旅頻驚節物移。王事險夷宜不擇。我行潦霽定無疑。灣州客舍猶吾土。宿雨留行未覺遲。</text>
<title>聞曺婿穉用。以遷陵時地方官。蒙恩陞資。遙寄以賀。</title>,<text>英年卿月聳朝紳。車服煌煌寵命新。竭力分宜終事日。紀勞恩及地方臣。須知名位增擔負。曷以身心報刹塵。坦腹幼儀尙如昨。吾衰那不鬢毛銀。</text>
<title>箕子古蹟</title>,<text>牧丹峯畔箕子塋。含毬門外箕子城。粤昔箕子來東方。天啓東方運休明。檀聖開國一茫然。洪荒世界蚩蚩氓。八條敷敎立人紀。用華變夷功莫京。古墳睾如杉柏裡。數尺貞珉篆苔縈。築斯舊址猶可見。宮闕泉甃餘表㫌。四田八區傳遺制。井井阡陌縱復橫。誰爲竪石分界畛。沃野四望如準平。地其地也法其法。雖然模索不失程。時我奉使聘上國。訪古搜奇遊覽贏。崆峒誰識堯舜處。首陽但借夷齊名。不如歸來觀古都。殷師遺跡入矚盈。至今禮義稱小華。所以聲名軼三英。千秋不替崇報典。巋然殿前屹麗牲。</text>
<title>洞仙嶺道中口占。馳郵寄三价。三价爲省墓湍山。自箕城先一日前進也。</title>,<text>共着星槎萬里長。歸程怊悵乍參商。堠亭隔日車尋轍。旅舘分宵席有香。應戀朴淵前度賞。未同淸浿別時觴。郵書默筭開凾處。赤壁蘆花曉月凉。</text>
<title>又以一律寄沈默所</title>,<text>匹馬東歸任所之。難忘默老淡踈儀。會須一別楊花渡。偏惜歧分芳草湄。黃卷沉潛餘舊業。白頭淫泆有新詩。洞仙嶺上懷人處。萬樹蟬鳴午日遲。</text>
<title>發金川向大興山城</title>,<text>石關移路向天摩。千尺飛流想倒河。昨夜金陵山雨灑。夢中先覺水聲多。水曲山回鳥道縈。筍輿行踏覺身輕。一雙官篴來先路。吹作穿雲裂石聲。</text>
<title>朴淵瀑</title>,<text>急瀉狂奔縱復橫。一泓直到斷巖傾。朱炎雪噴千林爽。白日雷轟萬壑鳴。激使在山寧順性。放之到海是安行。餘波箇箇成珠玉。爲有源頭徹底淸。</text>
<title>送別金進士</title>,<text>翰墨緣深萬里行。泛槎亭上送君情。送君留得袖中句。綠水靑山畫有聲。</text>
<title>沙峴口唫</title>,<text>鶯花尙憶送行輈。歸日西坰已早秋。纔喜新凉恩到骨。飜驚流序雪侵頭。觚稜漸覺紅雲近。蓬蓽欣迎碧樹幽。却看兒孫來繞膝。征衫一脫復何愁。</text>
<title>重陽日簡褧堂 丙午</title>,<text>安否絅堂子。不見今幾時。童丱相追逐。及此鬢毛絲。年甲與弧日。較皆一以差。定有畢生緣。交詡寸心知。商飈動林壑。黃葉滿庭墀。無人過子雲。獨坐何所思。舊要多凋謝。隊行少等夷。幽憂曷以寫。晩景疇與期。重陽對殘菊。惆悵負一巵。空懷惠珣輩。老杜故有詩。</text>
<title>星伯。以繡衣事。被譴出苕江。書至有注目寒江。得失俱空語。演成一絶以答之。</title>,<text>注目寒江得失空。冥鴻高鳥去來中。無心倚伏元無定。此意悠悠付塞翁。</text>
<title>寄李雨帆</title>,<text>藉甚李少卿。聞望冠中土。嶷嶷珪璋姿。煌煌錦繡肚。高風傾海內。豪雋歸門戶。同調得沈鮑。齊名號李杜。閶門舡上琹。竊幸拚芝宇。一見投鍼芥。再見輸廩庾。談諧倚半酡。纚纚動玉麈。萬軸鄴侯家。文星照書府。謂言東使車。屢回西都主。翠微情好敦。邵亭才調詡。褊邦下俚作。視如鸞鳳羽。牙籤兼繡笈。彙勒成一部。時賢競屬跋。磊落金蘭簿。騷壇竪赤幟。潘陸坐廊廡。落筆蟠銀鉤。亹亹鐘王矩。貽我詩題扇。惠我聯揭柱。光氣衝斗牛。文采煥藻斧。薰然覺心醉。厚意感煦煦。偪側東海濱。鯫生局井覩。遲暮遊上國。始識持燾普。末路賞音少。我琹爲誰撫。嘐嘐千載上。之人猶友古。生倂一天下。得與英俊伍。方愜夙素願。永懷仁爲輔。藻品所相懸。珷玞廁璜琥。趣味所相感。黃鐘應瓦鬴。岑苔乍合倂。水萍俄散聚。一別驚歲徂。寒霜落鴨浦。山川雖夐濶。心理無阻𢾅。迢遰望玉關。紫氣時呑吐。</text>
<title>寄贈沈慕琹</title>,<text>慕琹先生持尺琴。向我彈出峩洋音。峩洋曲終成遠別。薊門霜落歲駸駸。海東浙西一萬里。萬里相照秪寸心。憶昨紵縞論交席。德星聚會天和宅。元禮模楷伏一時。休文博雅冠八益。驊騮鵰鶚爭矯矯。奇氣欝欝摩空碧。醪黃茶白翰墨塲。一見便覺形骸忘。蘭茝異根自同臭。珠玉異質元同章。醉後相看匣龍吼。擊壺放歌資淸狂。觀君玉貌逈出塵。昭代聲價席上珍。秩積涵停時命晩。滄波蹭蹬無縱鱗。讀罷床頭書萬卷。咀嚼英華潄芳津。天葩芬郁開綉口。今世復見陶謝手。餘事臨池竗絶倫。矛戟森踈蚓蛇走。蜀牋松花染翰光。滿駄貽我皆瓊玖。却限新交太晼晩。可奈聲光從此遠。玉河橋畔一分携。荀席餘香拂征幰。馬砦東渡唯層溟。四明西望只翠巘。經星落落限尾箕。萍梗相聚更何時。百年未極一日樂。四海難得一人知。縱然得君知兮極我樂。君不見百年四海逝如斯。</text>
<title>贈別朴侍郞仲成 容壽 以副价赴燕</title>,<text>酒琖都門遞餞人。我旋纔渡鴨江津。登庸碩望紆金日。專對賢勞拭玉辰。舊雨關河今積雪。停雲洛樹又行塵。豊城釰氣無人識。休向燕南問隱淪。</text>
<title>春帖子</title>,<text>新陽舒疊廈氊深。典學宸誠惜寸陰。堯曆舜衡猶庶務。只要精一以傳心。蓬萊宮闕聖人居。泰運重回化旭舒。不用桃符與鷄帖。殿帷皆是皁囊書。</text>
<title>延祥詩 丁未</title>,<text>茀祿新元鼎鼎來。九門晨闢賀班催。長秋長樂年年慶。南極祥光入壽盃。吉日高禖燕至時。新春喜色繞彤墀。恭知百世本支慶。源自周南螽羽詩。</text>
<title>別權景實之任谷城</title>,<text>非百里才惜老龎。南雲迢遰送行幢。龍洲舊績秪琹一。鶉浦仙緣又舃雙。玉版上番呑渭畒。銀鱗秋水憶淞江。離樽偏覺衰年意。更寫新詩對曉釭。</text>
<title>次尹姨從聖欽寄示韻。聖欽方爲莊陵令也。</title>,<text>越中氷雪送行塵。離濶悠悠歲色新。獲侍寢園非末宦。猶爲關柝尙何人。荒烟寺古桐鄕蹟。聖欽先祖童土先生。宰是府。有刱建寺。 素月樓虗杜宇春。寒食東風花信近。歸程默數倍勞神。</text>
<title>端午帖</title>,<text>正陽佳節百昌肥。殿角風薰拊玉徽。八域麻絲皆聖澤。香羅何獨賜宮衣。內家獻繭功。長命抽新縷。千縷復萬絲。願將龍衮補。</text>
<title>谷城倅權景實。貺新箑題一詩於邊竹而刻之。卽次余淳昌凝香閣前日板上韻也。更和以送。</title>,<text>藕塘相送後。新葉已肩墻。贈箑風揚好。題詩墨沁香。曾過黃石路。谷城。有黃石山。 猶憶綠文 淳昌別名。 觴。賞我壁上句。紗籠復有光。</text>
<title>立秋應製</title>,<text>太史新頒玉曆秋。坤維大火已西流。井梧一落輕颸動。池藕初香凉露收。朱暑漸遒猶石鑠。玄機乍斡尙金柔。百昌含得精英氣。聖化財成在到頭。</text>
<title>寄贈李少卿伯衡</title>,<text>鴨水依依舊泛槎。離懷隔歲鬢添華。天涯樽酒如平昔。雨老文章數大家。但使一生肝膽照。寧愁萬里海山賖。石萊堂上雙鉤字。留得淸芬籠碧紗。</text>
<title>寄贈沈孝廉亨惠</title>,<text>踈襟秀骨瀅無塵。墨竗詞華更絶倫。一見知爲天下士。百年長作意中人。帝京綠樹前遊盛。海國寒梅別恨新。聞道明光將獻賦。香名應在桂林春。</text>
<title>春帖子 丁未</title>,<text>臘尾春頭瑞籥分。方剛陽德翫羲文。正如雖舊維新命。啓佑東方有聖君。靑陽瑞旭禁扃深。賀歲千官祝斗心。頭上花幡餘萬朶。壽樽三月待重簪。</text>
<title>延祥詩 戊申</title>,<text>治象煕時瑞運開。新年弓韣叶高禖。本支百世周家慶。源自雎麟召應來。春回紫極翠萱長。鏤牒揚徽聖孝光。內宴蟠桃齊獻壽。蟠桃核積等崑岡。</text>
<title>贈李生時善。李是梧里相國後裔。余赴燕時。隨副行人者也。</title>,<text>梧老之賢夙所欽。雲孫猶復典型尋。名山自恣烟霞癖。古蹟窮搜翰墨林。萬里關河同遠役。一生車笠見眞心。春來擬扣西坰宅。載酒花陰共細斟。</text>
<title>次永平題。別有洞精舍。傔人朴敏述所居。戊申。</title>,<text>洞陰官閣畫難移。泉石烟霞匝地奇。背後誰知開別境。一邱一壑欲過之。</text>
<title>淮陽</title>,<text>蓬萊仙府我桐鄕。秋日停驂意更長。四十八年三到此。童遊舊伴鬢皆霜。第一句。故用庚寅春重過時絶句。</text>
<title>到營</title>,<text>北戍南征廿載前。咸關玉節又衰年。涓埃報答宜隨分。蹄轍輪流定有緣。靺鞨強隣三嶺外。岐豊佳氣四陵邊。那堪千里觚稜戀。皷角難成五夜眠。</text>
<title>延祥詩 己酉</title>,<text>農疇歲改布綸新。戍壘天寒賜纊均。直北關山數千里。蚩蚩猶識及民仁。端門聽朔答新陽。治象煕煕與物昌。稀漏延英三晝講。遐籌長樂萬年觴。條風麯柳含春意。瑞旭幡花捧御香。一日歡聲騰甲觀。靑郊先報燕禖祥。</text>
<title>春帖子</title>,<text>新春布德自明堂。聲敎猶聞曁朔方。萬歲橋頭呼萬歲。一天雨露聖君王。暖律辰噓斗柄旋。調元功化聖如天。陽和澤如金膏溢。景貺祥隨寶曆緜。梅蕊春生融雪裡。椒花香泛彩雲邊。瑤籌海屋無疆慶。長樂千年肇此年。</text>
<title>發南廵永興東閣。初見杜鵑花。</title>,<text>雙城官閣二江隈。江上有山弓㨾廻。殘雪峭風春尙早。幽花先見數叢開。</text>
<title>發文川向德源途中唫成</title>,<text>㫌旆悠揚駟馬遲。文城德浦路參差。天長碧海縈如帶。野濶羣巒錯似棊。西日鄕關雲杳杳。東風寒食雨絲絲。客心渾與塵心倦。去鷰來鴻有所思。</text>
<title>國島八詠</title>,<text>桃都曙色杳茫涯。正似鴻濛肇判時。俄看滄溟紅一道。火輪湧出放朝曦。軍宗洞松亭觀日出。風恬鶴浦早開船。一色波濤鏡面然。笙篴數聲雙引隊。洞龍驚起水中眠。舟發鶴浦。遙看國島一拳多。皚色微分入琢磨。疑是蟾宮翻藥杵。輕將玉臼落滄波。舟向國島。琅玕簇簇餙笙簫。黝碧輝輝襍玖瑤。繩尺不頗磨礱淨。嵸然束立出雲霄。舟到國島。奇禽成隊翠毛齊。磔磔巖間翔復啼。知是瑤池前度使。仙人去後此中留。有鳥皆翠羽紅爪。羣玉叢中宅此君。凌霜柯葉碧參雲。石縫巖罅斑斑跡。應自瀟湘一派分。島中皆竹林。磯邊解纜暫登𦤎。水色微茫地勢高。造次杯盤移小艇。海棠花下煑春糕。下舟登岸。積水層濤萬里開。蛤津移棹更沿洄。御風列子應如許。三十灣頭一瞬回。回舟泊蛤津。</text>
<title>還發安邊</title>,<text>平畦融雪澤膏滋。正是春犂下種時。爲是斯民多瘠土。歸程詢俗駐驂遲。</text>
<title>高原途中口占</title>,<text>春雪纔盈尺。春雨又如麻。泥淖沒馬蹄。征幰整復斜。田畦失麥色。山阿罨花葩。花减猶漫事。麥霑亦復嘉。行邁已浹旬。羇情感物華。故園背後在。咸山視我家。沉唫日已暮。雙城望裡賖。</text>
<title>次經山相國贈別韻</title>,<text>玉關春到柳如絲。舊雨依依動遠思。洛社夙緣驂篠日。明州往跡遇萍時。猶餘叔子風流韻。愧乏萊公鎖鑰姿。楣上題詩留勝蹟。碧紗籠拂宛瑰儀。經山相公臨別。贈以扇頭詩。北來謹步其韻。馳郵筒以呈相公。又另寫一本。要余聯篇刻揭布政之堂。以記北遊之蹟。故從之。</text>
<title>咸關嶺 北廵時雜詠。</title>,<text>咸關鎭北維。嶺路極崔嵬。䢔遝羣峰合。𥓂砑一谷開。危磴寫之玄。前者似倒來。輶幰靠人肩。十夫一軥擡。汗流甚夏畦。足跼類馬尵。寸澤何曾及。衆疲良可哀。韃靼瞻古蹟。穹碑篆蒼苔。聖祖天勇智。虜酋殲鍪盔。王業所由基。封疆日拓恢。天設縱險固。人和卽㘽培。如今桑土謀。誰復捍禦材。下山猶崎嶇。日暮且徘徊。</text>
<title>途中餞春</title>,<text>過客光陰劇逝川。送春今日意悠然。每逢一度仍成別。雖信重來且隔年。蝶舞故低花落處。鶯啼乍滑柳深邊。平分節序留餘景。猶是昭陽糓雨天。</text>
<title>摩天嶺</title>,<text>歷井捫參路轉窮。上巓方覺勢豪䧺。靑天碧海無分界。孤騫鵬摠下風。積氣蟠空成沆瀣。片雲觸石作涳濛。斜陽極目流鴻斷。靺鞨河山指顧中。</text>
<title>踰嶺。鏡城通判徐友仲賢 用輔 至。喜甚。口呼書贈求和。</title>,<text>翠幰來時皁盖臻。摩天嶺外漲行塵。正堪寶峀酬前債。那意陽關有故人。千里相逢同客抱。三春已過始花辰。鏡湖明日觀風路。入境先知五袴民。</text>
<title>題明川衙閣</title>,<text>明州小郭海之灣。擁節重來廿載間。過夢三刀無善政。眞緣七寶有名山。滄桑閱歷猶安土。父老逢迎尙慣顔。滿岸桃花前度色。綺窓日晏坐忘還。</text>
<title>題七寶山萬歲樓</title>,<text>媧皇餘鍊此山隅。斤斲何年鬼匠輸。瓔珞莊嚴珍可翫。緗黃紺碧畫難摹。空中朶朶千蓮色。巖上頭頭萬佛軀。會像臺前淸唄歇。神龍降鉢水如酥。</text>
<title>留別鏡城通判</title>,<text>每懷同省阻聲光。忽漫相逢喜未央。四月關山花似海。一旬羇旅席留香。從君鏡浦成文社。今我咸州視故鄕。怊悵離亭停小酒。摩天雲樹極蒼蒼。</text>
<title>自鏡城回程。永康途中。望長白山。</title>,<text>長白山可挹。莾蒼淡黛浮。若使窮源去。到頭是白頭。</text>
<title>吉州衙閣。見李台景服板上詩有懷。</title>,<text>隣緣別意若循環。憶昔征車共出關。壁上紗籠留好句。天涯如見故人顔。</text>
<title>城津</title>,<text>小壘依崇巘。危譙入海中。上樓觀出日。憑壑御冷風。俯瞰魚龍窟。平臨鵰鶚叢。曉來笳皷動。朔氣滿長空。</text>
<title>和送錦樵見寄韻 錦樵。金老聖賚號。</title>,<text>支離客路厭車塵。錦叟詩來屬意新。供帳徒煩疲列郡。澤膏全乏惠斯民。忙中更理尋山屐。倦處時休藉草茵。歸日簫亭堪一醉。桃花猶有二分春。頷聯原韻是人。而誤押民字。遂仍之。</text>
<title>谷口途中疊聖賚韻</title>,<text>摩雲嶺屹絶埃塵。谷口村過晩眺新。芳草芊芊牽去路。靑山歷歷伴行人。雨添麥色迎朱轂。風拂楊花點繡茵。自是玉關春不到。上恩宣布卽陽春。</text>
<title>文星巖</title>,<text>爲訪名區駐客程。文星巖色照眸明。芳堤歇馬斜陽好。深樹聞鶯夏景淸。塞上浮雲多異態。海中孤島有幽情。蒼屛一曲靑苔字。後世留傳學士名。巖在利原縣。▣▣數里許。濱海巖石。景色絶勝。</text>
<title>學士臺。用昆侖集中韻。效其軆。</title>,<text>學士何年此海邊。瀛州亶合訪神仙。神仙一去終無跡。學士臺留最上巓。故宰相權噵。刻學士臺三字於巖面。</text>
<title>北靑途中</title>,<text>高山大德欝嵯峩。靑海重關險莫過。此地英雄颺朔野。何年兵甲洗滄波。侍中臺古碑猶在。肅愼城墟石故多。遺廟松杉今百尺。沙翁當日寓悲歌。老德社。有李白沙書院。</text>
<title>松間亭射小帿</title>,<text>傍衙通小徑。依郭結茅堂。坐卧惟山氣。徘徊盡草香。松深琹韻凈。樹密矢聲凉。解爨紅裙在。盃盤風味長。</text>
<title>端午帖 己酉</title>,<text>煕運撫亭午。佳辰屬正陽。五時花剪綵。九子粽含香。黼座南薰曲。宮筵北斗觴。侍臣題帖退。珍箑荷恩光。令辰喜與慶辰廻。協氣融融泰運開。南極祥光垂北闕。菖蒲酒熟萬年盃。</text>
<title>慈聖千秋節。與諸倅會讌樂民樓。共賦一律。識喜。</title>,<text>南極增輝寶婺新。無彊茀祿慶今辰。知年恭識重宸孝。錫福咸歸聖母仁。東魯頌騰三等壽。西山杯作十分春。昇平娛讌皆君賜。盡日笙歌樂與民。</text>
<title>題樂民樓</title>,<text>長橋一道兩堤平。北固山頭屹此城。野海中分天遠大。樓臺間出地高明。俯臨綠水魚鰕靜。直壓浮雲雁橫。萬戶烟花春似畫。人聲浩浩襍歌笙。</text>
<title>題知樂亭</title>,<text>盈矚風光坐嗒然。名亭一宿儘奇緣。綺䟽點綴江山色。畫戟涳濛市井烟。秋冷塞愁凝釰鞘。酒闌離思動琹絃。明時憂樂登樓想。不獨衡陽老范賢。右己丑季秋。以明川守。過宿此亭作。前遊回憶意悠然。玄觀桃花有宿緣。樓聳千岑齊送翠。川淸萬幕倒沉烟。白頭縻官羞鐘漏。叢簿乘閒閙管絃。江漢風流百年下。今人誰及藥翁賢。右己酉首夏。用前韻續題。是亭。卽藥泉相國所建。故末句云。</text>
<title>玉簫亭偶吟</title>,<text>紅葉樓頭綠草平。芳園日涉杖鞋輕。東南天水虗明氣。上下林巒窈窕情。暎箔千家鱗瓦轉。隔林雙隊鵠帿鳴。朱欄睡罷斜陽好。解意琴娥繡撥橫。</text>
<title>憲宗大王輓章</title>,<text>庚甲餘哀閱幾霜。泚毫忍復輓吾王。皇穹篤棐旋降割。赫日方昇忽晻光。大德難諶違必壽。羣生可奈慟如喪。唐虞事業須臾願。過跡虗雲一紀忙。東方聖作應昌辰。叡智聦明自有眞。幼戱不離丌上卷。仁心猶及畫中人。謳歌夏啓賢譽早。曆服周成哲命新。大有爲時回泰象。烟花八域囿陽春。萬幾兢業敬攸基。百行修治孝本之。內苑誰知桑野禱。衮衣猶作老萊儀。祗承謨烈休光盛。賁餙韶韺至化煕。法語河間銘座右。宸工求實念孜孜。穆穆珠琉儼斗衡。惟精心法自然誠。好生爲德侔天大。普照無私若日明。淵度賢愚容庶物。溫音兪咈盡羣情。當今史筆誰班馬。簡冊猶光受大名。重煕堂掩曖晨輝。天上眞遊去不歸。輦路怳疑東狩蹕。廞儀猶似未明衣。凄凉繐紼三靈泣。寂寞珠原萬事非。花發玉欄知孔邇。綏陵松栢望依依。未死孤臣滯塞邊。玉音如昨拜辭筵。昭融跡廁陶甄盛。感激心知視遇偏。短髮此生終負國。威顔何處更朝天。南雲隔斷攀輴路。恨入蒼梧血涕漣。</text>
<title>封䟽乞解藩任蒙恩準請 庚戌</title>,<text>章上承恩許。春闌我且行。豈無三宿戀。便覺一身輕。倦鳥如知意。流鴻故惹情。棠陰經再稔。何澤及民生。</text>
<title>贈別趙婿待汝之任成川</title>,<text>雙舃翩翩去復回。巫峯十二好樓臺。名區古號神仙窟。新化今掄蒭牧才。少別猶懷吾老矣。遠遊伊始爾時哉。成都琹鶴還如舊。雅致無輸閱道來。</text>
<title>自笑</title>,<text>寡過之願信平生。放倒于今似自輕。物性秪宜歸順遂。仁端豈或折方萌。漸當省累還添累。故欲忘情更不情。堪笑矣乎聊復爾。此翁本是善虗名。</text>
<title>乘閒上山庄。纔入洞天。遙看雲林間。有人彷彿若延佇狀。至則乃陶崖也。向晩尋李令穉章。玄緖 適與隣社諸老。作賞菊會。陶崖先歸在其座。而囑余潛襲。皆不期而得者也。唫成二絶。示陶崖求和。</title>,<text>誰知看竹有朋來。只信荊扉待我開。驀到蒼松紅樹裡。伊人斯在獨徘徊。奇緣每自靖潛生。勝事多從邂逅成。媒得蘭坡花底醉。上山屐齒下山迎。</text>
<title>陶崖將就煗天安丙舍。用前此山庄邂逅時見寄韻。贈別其行。</title>,<text>林𦤎小築牓三休。隣近君家百尺樓。鳩杖香山方接武。鹿車渤海遽低頭。田廬歲熟饒眞趣。朋酒天寒惹別愁。便欲同歸尋故里。錦江楓葉一般秋。</text>
<title>亡室周甲晬日。志懷。辛亥</title>,<text>重回雙甲値今年。觖陷悠悠問化權。奄已靑山棲宿草。秪餘白髮斷瑤絃。兒孫頭角稍看長。絲糓生涯劇耐憐。寵辱憂懽誰與道。槐扉新擎紫泥宣。</text>
<title>次道兒遊淸水洞韻</title>,<text>水亭六月爽於秋。歷歷前遊在眼頭。泉石居然爲我有。樊籠今也使人愁。此行堪羡二三子。勝事重維甲乙舟。安得繪工移所履。皷琹皆響峙兼流。丙子閏六之十八。乘月遊在澗亭。今三十六年矣。在澗之傍淸水樓。爲吾所有者半載。而尙未得一往。家兒與諸朋伴會遊。有詩成軸。所謂老夫不淺之興。眞欲奮飛而不可得也。遂漫步其韻。題其尾。又於十年前。觀叉魚於豆湖。今聞所遊。又轉至江上。故第六句云。</text>
<title>和趙台德卿寄詩韻賀其解謫</title>,<text>渙澤君恩似海深。韶陽秋色照歸心。尙聞遺愛謠棠茇。別是眞緣賞桂林。德台謫所。卽春川。春舊有桂樹。至載先輩文集中。故云。 釣具湖亭留晩計。郵筒洛社簡淸吟。台扉職業休相問。丹扆曾無獻一箴。</text>
<title>次崔姨兄賀回甲詩韻</title>,<text>此日何心把此杯。無端六十一年回。鮮民感慟終身已。往事愆尤僂指來。厚辱主恩孤報補。全荒舊學失培栽。商量未遂歸園計。只信黃花歲晏開。</text>
<title>壽星叟 李令穉章號。 周甲。用星叟賀余周甲韻也。</title>,<text>庚社何須讓壽杯。劉禹錫贈白樂天詩曰。與君同甲子。壽酒讓先杯。 五人三百五年回。星叟贈余詩。有五老之語。隣巷。同辛亥者五人也。 雅知葭玉遊庠日。深契蘭金對巷來。雲路晩從平步進。孫枝蕃自舊陰栽。晬盤更作重陽會。十月黃花故緩開。</text>
<title>卛兒作湍山榮省之行。宿金陵丙舍志感。</title>,<text>永念劬勞泣昊天。天星回薄我生年。零丁若失嬰孩乳。那意猶今老喘延。何心鼎食對妻兒。風樹秪纏沒齒悲。今日上墳承賜酹。恩光衣被露杉滋。餘慶孫枝若蘖萌。簪花奉誥告新榮。渠生未逮高堂抱。科歲纔差舊甲庚。乍覿玄和復永違。此生何處寓瞻依。一年一省金陵路。種得新松待幾圍。</text>
<title>王上舍師憲。來訪楸舍。臨別卛占書贈。</title>,<text>鳴騶入谷喜將迎。壺酒隨車見舊情。崧岳雲霞居士宅。臨湍風雪故人行。可憐白髮遊庠舍。秪有殘書惠後生。更愛烟樓撞破好。傳家應繼孝廉名。王生與其子來見。其爲人亦佳。故末句云。</text>
<title>賀經山相國耆社 壬子</title>,<text>西樓眞帖繡新絲。寫得相君其有思。丹扆儆箴披悃日。蒼生飢飽攢眉時。康寧壽考煕朝瑞。德業文章間世姿。餘景靈春留不盡。重回巹醴又多儀。花樹樓頭柳欲絲。經翁經濟又餘思。此金惠養均吾族。有酒嘉賓迨暇時。滿室融融鳧藻澤。過庭箇箇鳳麟姿。圖屛行樂新鋪叙。未必摹來古子儀。謹步前韻。賀經山相公七袠耆社。絲字韻緣起甚長。其詳在經山集中。其屬於余者。北藩時贈別。周甲時寄賀之盛什。皆此韻也。今又用此韻。爲公壽。從今以往。回巹之賀。回榜之賀。壽八耋。壽九耋。以至滿百。而皆當用此韻也。物之長而不盡。韌而不斷者。莫絲若也。人於初度。盤設長命絲。所以祝其壽也。此絲字之始倡。不期於爲公壽。而牽連演迤爲壽公之契符。是豈偶然哉。公之年。其將如絲之長而韌而無窮旣也夫。</text>
<title>贈別姊兄公弼氏赴任晉州</title>,<text>黃鶴仙人訪跡餘。廣寒璇月照霞裾。凌空矗石䧺南紀。好是眞緣好是居。弼兄前宰三登南原。故云。隣繒交幣國威虧。甸粟通漕海楫危。聞道東南民力竭。知應新政急懷綏。此別懷思異去年。兩翁相對兩華顚。沉吟未就歸來賦。恨乏成都數頃田。</text>
<title>壽趙侍郞伯泳周甲</title>,<text>壽星垂曜照南榮。良讌初開酒面平。祁國去年聯五老。辛亥隣社五同庚。余之生朝最先。故云。 端明今日殿耆英。雙輝鶴髮祥攸萃。殊有鳳毛敎已成。晩節且看歸履道。知君不負友香名。泊泳扁其室曰友香。白傅生壬子故也。</text>
<title>壽桐泉李尙書德叟 啓朝 周甲</title>,<text>崇班世顯執金吾。壽考康寧福履俱。鶴髮雙輝琹韻合。緋衣兼彩舞容愉。賢譽到處陽春脚。秀骨依然山澤癯。淸漢名亭歸計夙。樽筵不待五湖圖。</text>
<title>解相職喜甚口呼</title>,<text>解官方覺一身輕。思入漁樵野服成。靜裡光陰閑世界。綠泉淸水足平生。</text>
<title>出住淸水山莊口呼</title>,<text>纔脫塵韁卽此居。幽扃動鎖隔年餘。泉聲嶽色如相待。我亦從今不負渠。</text>
<title>錦舲 族弟星伯號 冐雨而至。喜甚。用巖面所刻孤雲詩韻。加拈二字。足起落共賦。</title>,<text>近郭纔容十畒間。衡門背繞白雲巒。非無老范園林處。合置幼輿巖石間。衰疾可醫託靈液。囂塵猶隔界靑山。賴君今日一哦句。春草池塘曉夢還。</text>
<title>更次錦舲</title>,<text>數疊雲山一道泉。洞門中闢小壺天。宅居舊閱耆翁相。耆隱公始擬卜居于此。旋以廣州斗陵爲歸。此地屬之金尙書始煥。築歸來亭。卽宅南老屋也。 巖篆猶看藥老篇。藥泉相公詩刻。在在澗亭南之巖石。詩曰。孫家父子號英䧺。割劇三分覇業隆。爲庶如今何足恨。一區泉石勝江東。此地舊是孫姓人。屢世族居。藥泉欲占別業而未果云。 但得此生成遯世。便敎平地作神仙。斗陵花樹遺風繼。待爾誅茅澗水邊。耆隱公居斗陵。要我曾祖考草堂翁。卜隣而居。</text>
<title>弼兄在晉陽。以一絶賀釋負。走草成二絶和送。</title>,<text>忝位槐扉再閱春。受恩終作負恩人。西樞俸祿猶非分。恨未先時乞此身。粧點東郊一壑春。林花不老待歸人。縱令初服修吾志。爲樂猶非及健身。</text>
<title>贐別徐尙書敬祖以上价赴燕</title>,<text>專對須才聖諭諄。關河六月啓征輪。小東杼柚空虛盡。禦侮惟看國有人。大觀今人說薊燕。如將潢汚望洋然。輿圖全幅君看否。箕尾星分是一偏。靈葠北走換珍奢。彫樸移風憂更多。可意沙磯知務實。磨針燒甓問如何。</text>
<title>和沙磯李台子直見贈韻</title>,<text>惠好沙磯老。貽書自甲津。書函帶新詩。鍊出鉛中銀。麓南千株松。蒼然老龍鱗。與君證歲寒。默契若通神。我乃沉泥塗。君自脫風塵。碧沁半派水。安得剪幷刀。不才終負國。徒然官亢高。縱或山中棲。不成世外逃。少時讀聖訓。粗聞吾道一。未能求之邦。惟懷點也瑟。白首空歎咜。仕學歸兩失。</text>
<title>聖欽寄二律。一則屬我山居之趣。一則自屬而述懷也。遂次其韻。</title>,<text>寰中得此好林泉。未必桃源去訪仙。一壑境深靈液瀉。百年屋老壽藤傳。浮生逆旅均爲寄。晩景菟裘定有緣。道是王城堪隱最。古人詩意獲之先。兩心相照似壺氷。春草池塘曉夢凝。尙憶童年聯大被。獨憐華髮守殘燈。向來吏治琹三月。近日詩程墨數升。窮達在天那可必。簞瓢巷樂所吾能。</text>
<title>十五夜。乘月上山眺望。</title>,<text>靑山近與屋簷肩。屋後平蕪卽上巓。老興逢秋懷漫漫。良宵步月意僊僊。一天星漢涵澄氣。萬戶樓臺匝暝烟。盈矚蜂窠人似海。誰能物表出超然。</text>
<title>山居卽事</title>,<text>松園通徑竹扉開。弓㨾靑巒曲折廻。競秀奇巖如匠斲。自生嘉卉勝人栽。遐心已與閑雲住。淸興時從皓月來。贏得秋光粧點好。黃花丹葉照深盃。</text>
<title>丹楓</title>,<text>辣性羞同萬葉黃。亭亭特立耐寒霜。怳如天女散花雨。誰遣雲孫織錦裳。赤帝收令猶火德。赭鞭覃化再韶光。緣他濡染移形質。爾亦元來正色蒼。</text>
<title>文杏樹</title>,<text>鴨脚蟠根鎭宅維。綠泉亭子易人知。繁陰遮日忘朱暑。崇杪齊岑度爽吹。對種癭瘤記雌甲。百年雨露長孫枝。宣尼壇上扶踈影。想得當時講習儀。</text>
<title>獮猴藤</title>,<text>老根連理嫰條分。其葉萋萋其實蕡。浮蝀竦身思飮壑。蟠龍生鬣欲乘雲。萬山草木爲渠帥。百劫風霜遠斧斤。千歲大春堪伯仲。願將靈壽獻吾君。</text>
<title>石泉</title>,<text>石上輕盈噴玉瓊。山家長物一泉淸。冽香正合滁亭釀。乳漫先經陸羽評。脩綆與人無主客。方甃開鑑自虛明。翠華想像臨園日。古蹟猶傳御井名。</text>
<title>綠園小集。拈韻共賦。</title>,<text>白髮黃花相對看。誰能歲暮煉金丹。佳遊恰趁重陽殿。小塢剛容一席團。老去爲歡惟友侶。善人與處卽芝蘭。歸來莫歎秋光盡。雪月携樽可煖寒。</text>
<title>贐石淙徐尙書啓南 有薰 之燕</title>,<text>鴨水征車歲再膏。塞歌遙別問賢勞。梅樽故國停雲靄。罽幕天涯沍雪饕。書肚可呑遼野大。釰心欲壓海關高。塡門玉館來縑素。想得淸詞與健毫。</text>
<title>和沙磯元日。口占六七言韻。仍寫柱聯以送。癸丑。</title>,<text>文思渭北春天。睡意澤南雲夢。紫陌金門適去來。淸風朗月長唫弄。</text>
<title>李御將 升權 輓</title>,<text>忠武家聲莫與京。賢孫世繼作干城。爭推卻縠詩書業。雅有班候孝謹名。布素一生無改操。浮雲岐路自忘情。暮年猶遣西河慟。那意貤啣遽絳㫌。</text>
<title>綠庄對花拈韻。與兒子及諸生。</title>,<text>糓雨纔過春未闌。交暉紅綠待人看。叢栽增托全籬固。小閣新添一席寬。莞爾相看合詩律。偶然成會欠盃盤。但得靈泉滋肺腑。神功可湊舊疴安。無問春闌與夏闌。此居端合日來看。山逕微分神已會。洞門纔入眼先寬。尋常淡靄閑雲住。取次奇藤恠石盤。藏得四時和氣在。鷦棲雖小可棲安。老去自然遊興闌。病來無意霧花看。唯吾長物林園好。卽此饒閑世界寬。携取琹書贏抵屋。傳來皛毳晩登盤。行行夷却山蹊險。便覺藍輿適軆安。</text>
<title>暮春十八。更會山亭。拈杜律韻。共賦。時適有琹客，歌客也。</title>,<text>山家百卉日生生。幽事牽連韻事成。細作醺同春煦暖。微唫度與午風輕。花光入井茶甌馥。石氣緣溪浣杵淸。琴撥歌喉相宛轉。夕陽林壑話與情。</text>
<title>首夏初吉。來山莊。次東坡七絶韻。三首。</title>,<text>芳華百態一山扉。春盡芳華不與歸。縟綠繁陰持世界。殘花無管樹頭飛。昨夜東風細雨斜。新栽蘓潤百叢花。天公化物元無迹。偏餉山深境僻家。此亭若與此山期。山自呈顔亭自眉。滿壑烟霞工點抹。翠鬟濃黛過簾遲。</text>
<title>燈夕。次東坡韻。</title>,<text>撒却天花佛放光。高棚簇立碧空凉。星河錯落銀潢淨。月殿飄搖桂子香。萬戶卽看生聚富。一時相競點燃忙。二更街陌明如晝。強半遊人最上岡。</text>
<title>十五夜待月</title>,<text>中天有月幾時盈。宿雨微雲乍翳明。一夜西風吹捲去。玉輪自在露光精。</text>
<title>病中。借一琹老傔有解糟粕者。時令彈之。又或自手撚撥。可堪傍人之笑噱。戱吟二絶。</title>,<text>我不解琹韻。我還悟琹心。未妨隨手撫。古桐自有音。無絃太曠虗。不皷殊迂詭。我今一弄之。爲謝陶昭氏。</text>
<title>恠石聯句</title>,<text>爾具巖巖軆。雖微亦所瞻。梧墅。 癯容偏近砌。秀色喜當簷。金文周。 侵蘚斑如繡。纏蘿織欲簾。蔡東植。 參差笋聯巧。磅礴玉攻嫌。道彬。 宅碓依中土。削峯象上炎。梧。 三生禪證在。再拜丈函兼。文。 行恠持顔皺。不磷戴首黔。植。 傍池蹲似鳳。暎月化爲蟾。道。 剝泐凹如鑿。疊層縫若黏。梧。 枕凉人醒酒。唫雪虎成塩。文。 入靜如人塑。懷剛媿婦髥。植。 在塵超俗臼。去餙笑香奩。道。 光氣千蓮炯。絡纓七寶嚴。梧。 靑州來正貢。蜀客問神占。文。 菌蠢凝烟重。嵌空貯雨纖。植。 強哉仲由矯。頑亦伯夷廉。道。 媧鍊乾文燦。秦驅海浪恬。梧。 從知一拳小。嬴得數峰尖。文。 知己平泉最。芳隣古木添。植。 恠形難盡述。咄咄把毫沾。道。</text>
<title>雨後出淸水庄。兒子，李甥，趙婿從之。約鶴下，蕉下。鶴至而蕉病不至。鶴下。族祖顯圭氏號。</title>,<text>水亭過雨石生光。五月淸凉草樹香。野外更添奇絶景。稻秧麥穗間靑黃。耳邊流水眼邊山。心在浮雲卷舒間。世慮塵愁消滌去。夕陽樓閣坐忘還。松壇鶴報谷騶來。小會居然花樹開。獨念蕉窓人卧病。薄醪猶有未傾盃。朝遊水榭暮山居。着處甘泉飮有餘。十里平郊連翠陌。烟霞相綴去來裾。</text>
<title>更疊淸水韻。分屬同遊。以及蕉下。</title>,<text>幽人來自武陵山。霜髮添莖乍濶間。却喜溪亭情話穩。石林斜日伴還。右屬鶴下坐來水色如山光。把酒怊怊憶友香。一歃靈泉斯愈疾。良詮不必問岐黃。右屬蕉下○辭病不至故云鳴騶欹午趁溪來。一榻團圓喜氣開。此日宜刪金谷罰。知君珍嗇怯深盃。右屬待令○未至又辭飮故云造次相隨我起居。阿曇阿過講書餘。孺歌亦足觀其趣。須向滄浪濯爾裾。右屬崙甥道兒</text>
<title>趙台德卿。用淸水洞韻。見寄。又和以謝。</title>,<text>數曲淸泉數疊山。吾廬寄在翠微間。餐霞漱玉饒眞訣。不博金丹鍊九還。沙鳥風帆日往來。足閑亭子待人開。江湖興味溪山趣。深淺與君斟一盃。瓊函到手忽生光。綺語渾和墨瀋香。遙憶江樓新雨後。一聲長篴落梅黃。雅懷相識巷隣居。語到山棲意有餘。此地非慳分華約。恐君無計脫塵裾。</text>
<title>山居卽事</title>,<text>煙霞性癖與生因。花木生涯得地新。晝靜山齋無一事。幽禽欵欵日相親。幽窓睡足倦登樓。淡靄浮雲遠眺收。簷角俄看初日射。滿山蒼翠一簾鉤。</text>
<title>賀陶崖回巹</title>,<text>三世重牢慶。相望六十年。萊衣仍舊綵。魏笏是家傳。積有祥和召。愈看福祉錦。壽觥不勝筭。生色艶陽天。</text>
<title>養亭趙德卿。續步前韻。賀綠庄之勝。更和以送。</title>,<text>城南茆屋亦深山。拙計棲身巖石間。鐘漏如今羞白髮。角巾何日田還。牛山亭閣夢中來。十里烟波影倒開。準擬從君尋小艇。蓼花秋月泛深盃。朝班筍玉動淸光。燕室芝蘭聞異香。卽看西湖千頃水。伊人宛是汝南黃。何論水郭與山居。有地樓㙜起有餘。秪恐漁舟迷去路。桃花不撇世人裾。盛什中。何須訪綺黃之句。卽是自服。終不可蓮社許飮。故末句又云。</text>
<title>綠庄雜詠。用前韻。</title>,<text>澗頭小屋屋頭山。幽徑紆餘碧樹間。繚繞徘徊行且坐。閑雲盡日伴人還。萬戶千樹俯瞰來。隙地剛容小閣開。層臺疊榭誰家事。竗在坳堂一水盃。右集勝亭凝泉石面自然光。隔樹花心不斷香。塵事談來浮大白。深林入去遠雌黃。靜中歡適是樓居。凉簟踈簾午枕餘。詩不唫安琴不皷。唯看山色綠盈裾。</text>
<title>次蕉下詠盆蓮韻</title>,<text>田田小葢翠含風。一派移來玉井叢。尙質性安埏埴裡。超羣身扷淤泥中。根沾綆水源猶活。花近窓暉色是空。甕牖不爭華屋大。淸修君子與渠同。</text>
<title>次蕉下苦熱韻。禁軆也。</title>,<text>按節誰敎酷吏行。當空每怕赫曦晴。踈穿絺綌汗猶潑。冷引醍醐渴未淸。槐岸欲尋濃厚蔭。蕉庭乍喜灑霏聲。層氷赤脚皆虗想。會待商飈一夜生。</text>
<title>和德卿台三疊續贈韻</title>,<text>朽質端宜遯在山。虗名竊位斗台間。若論支廈植材事。參政憂從他日還。來時。有支廈棟樑等語。故云。寸祿遲徊歲暯來。寒花羞見晩香開。從今未老求閑者。視我宜如杜擧盃。來詩。有重尋邱壑之語。故云。萼棣輝仍寶樹光。積牀牙笏捴芳香。如君政是巖廊器。須看天庭泛色黃。江湖勝處着君居。鳧鴈時來軒駟餘。淺水蘆花舟自在。休敎急浪灑衣裾。</text>
<title>兪兮山敎煥用溪亭韻。見寄故更步和送。</title>,<text>僚緣海國識聲光。每到逢迎坐席香。廿載郞潛君亦老。謝官吾已野冠黃。分司江華時。兮山爲郞僚。故首句云。烏棲東北小湖山。仁里芳名二陸間。門巷綠楊相望地。故鄕雲物夢中還。兮山居洪陽。與梓鄕隣近。故末句云。明月輕珠投我來。郢門高調喚心開。吾人韻事添成七。可與入林同把盃。衰翁長物是巖居。出世雲林靜有餘。淸水樓頭虗一榻。留將後約奉霞裾。</text>
<title>道兒與同隣諸名士。觀瀑淸水洞。經宿而歸。有聯賦詩軸。次其一首。書其尾。</title>,<text>恨未偸閑學少年。良宵遙憶水樓筵。湍聲拂暑風生壑。林影開霏月上天。病起久拋文字飮。卧遊猶得翰篇傳。荀陳子弟先敦好。扶老他時車導前。</text>
<title>大殿誕辰。病未趨朝。紫衣臨門。特蒙賜饌之恩。鶴下，錦西適至有詩。令取唐，宋詩律拈韻。卽韓致光六月十七日召對歸院之作。事不偶然。歡喜共賦。錦西。聖欽號。</title>,<text>篷篳門中御醞香。內家宣賜寵光章。流虹華渚奇祥久。靈核瑤池寶筭長。德洽甘膏覃左海。運煕初日上扶桑。丹墀釰珮晨趍處。瞻望紅雲捧玉皇。</text>
<title>又次放翁幽居述事韻</title>,<text>短髮蕭蕭不耐簪。一年強半度光陰。山窓晝靜人眠足。夏木風微鳥語深。炊麥登盤留好客。孤桐撚撥待知音。縱無一事關身外。惟有憧憧暘雨心。</text>
<title>又次王半山太湖恬亭韻</title>,<text>幽花芳草小庭圍。盡日林亭坐翠微。舊雨一生懷惓惓。靑山百疊夢依依。詩因遣寂寧求警。話到論心不管機。茶罷酒醒西暉返。蟬聲滿樹送人歸。</text>
<title>純宗誕辰日。上親行眞殿茶禮。賤臣病未參班。以一詩志感。</title>,<text>玉殿晨開薦苾時。朝班拜跪昔年儀。呼嵩已罷千秋節。繪日猶臨八彩眉。至澤寰區遺赤子。舊陰喬木長新枝。追先欲報終何報。未死孤臣鬢髮絲。</text>
<title>和蕉下詠影戱作</title>,<text>未信如來現化身。吾身自在爾何人。燈前獨坐猶賓主。月地偕行渾妄眞。聲響所須那不應。形骸可忘與相親。却疑好事南州士。模傚林宗墊角巾。</text>
<title>園亭夏日</title>,<text>心靜炎無畏。身閑境亦淸。高欄臨樹杪。晴晝坐蟬聲。華胥皥煕夢。滄洲緬邈情。恩氷來玉井。思與夏畦氓。</text>
<title>次聖欽述懷作</title>,<text>守約惟能寡悔尤。悠悠何說利名浮。少時志奮靑冥翅。末路心違白髮秋。海國前塵袖裡夢。駱山勝事飮中遊。縱使陽春腔調好。世罕賞音和者疇。</text>
<title>黑白燭籠</title>,<text>紙閣圍踈檠。虗堂半面輝。暗明無定軆。開闔付圓機。風斷搖搖拂。蛾稀拍拍飛。一圈成太極。玄理悟精微。</text>
<title>翠屛</title>,<text>截遮庭院堵墻同。榦勁條斜矯揉工。老鬣蒼龍橫跨水。縐紗步障細含風。淸陰獨葆氷霜後。生意潛周曲折中。別地林園關鎖得。萬芳頭上一幈幪。</text>
<title>極暑如撥洪爐。軒坐樓居。皆不堪。移席甃邊石壁下大樹間。頗覺爽然。</title>,<text>高棚莫蔽赫曦臨。風牖難鏖大暑侵。別有淸凉好世界。巖間樹底十重陰。</text>
<title>重陽後四日。上山莊。楓菊尙早。</title>,<text>楓染無多菊綻遲。重陽佳節負芳巵。却將晩景前頭在。政好方興未艾時。</text>
<title>過五六日。楓菊向佳。</title>,<text>叢叢菊蘂乍抽團。朶朶楓林漸吐丹。知爾各持凌傲氣。毅然相待曉霜寒。</text>
<title>季秋小晦。棠園韓叔周卿 用翰 偶至。拈東坡詩韻共賦。</title>,<text>坐處依然佛放光。楓林斜照剪秋凉。新醅故待黃花晩。好客仍兼綺語香。老去詩篇忘巧拙。山中蒔種作閑忙。洛南舊社稀餘伴。携杖休辭日度岡。</text>
<title>餞秋日。疊前韻。示棠園求和。</title>,<text>淡雲晞露薄秋光。詩意牢騷酒意凉。楓徑更奇初下葉。菊盆猶剩晩棲香。精華斂却還收實。代謝尋常未覺忙。獨有長春陰不改。千章松栢後凋岡。</text>
<title>餞秋日。拈坡韻。與陶厓，棠園共賦。</title>,<text>此身閑得此居閑。往跡支離聽漏班。故故侵凌唯白髮。看看欵好是靑山。芳陰久擲奔忙際。樂事方尋靜僻間。賴有陶翁知我意。林亭小酒盡曛還。未必休閑方是閑。今吾巾服野人班。此中亦有桃花水。何處重尋桂樹山。病鶴無心朱轂上。浮鴻入目白雲間。拍肩欲作洪崖伴。秪恐金丹遲九還。陶厓談諧。諷吾休致。故云。詩社稱陶厓。以洪厓云。</text>
<title>小春初吉。約陶厓，棠園，鶴下小酌。聯賦虞八約外末至。</title>,<text>拂靄穿雲度遠岑。小亭携酒共登臨。層林葉謝山容瘦。曲岸泉回石徑深。不可友朋踈一日。何論詩句抵千金。年年此約君知否。歲晏襟期證菊心。</text>
<title>翌日疊前韻。更簡諸公。</title>,<text>棠隱陶居隔一岑。林亭留約趁晴臨。磴危知有筇身健。泥滑還宜屐齒深。嘉客好音無爾玉。同人雅契利其金。翩躚赤壁東來鶴。應識坡翁洗盞心。鶴下昨席先歸。未聞留約。故另起之。</text>
<title>山居事多便愜。更念便愜處。亦須有不便愜者。是相濟之理也。細覓不便愜者。賦成一詩。</title>,<text>習閑增性懶。居僻悵羣離。屋窄容車窘。市遙沽酒遲。屐因上山弊。僮爲蒔花疲。倒致遊人㤪。妨渠來翫斯。聞年少游伴。屢睨過此。怨我曰。相公長在此亭。吾輩無賞翫之地云。故末句云。</text>
<title>初冬之旬日。來看綠庄。述卽景。</title>,<text>楓葉蕭蕭半謝枝。隔林松栢暎參差。玄冬却似三春暮。綠暗紅稀又一時。</text>
<title>移桃杏數十株於東郊外。躬監種植。</title>,<text>嫩根䟽土待春噓。培養工夫種德如。稼圃聖徒皆不及。老來方學槖駞書。</text>
<title>贐星叟侍郞以副价之燕</title>,<text>專對須才簡在心。煌煌新誥嚲腰金。還憂薊北干戈起。未暇燕南劒筑尋。石嶺初過歸鴈斷。遼天無際凍雲沉。長江一帶爭桑界。更把邊籌酌淺深。時中國有兵亂。 此別悠悠萬里情。與君同社又同庚。相憐衰疾添霜鬢。可奈羇愁上雪程。故國寒梅留飮者。關河落木動詩聲。舊遊憑問苔岑契。雨帆家中錦軸橫。往年聘燕時。與河間人李雨帆字夢韶交遊。雨帆綴拾吾所贈詩篇。粧潢爲帖。遇我國使臣輒出示。故云。</text>
<title>贐經山相公就養湖藩 甲寅</title>,<text>斗南春色上征裾。映帶湖山罨畫如。黃閣老人全五福。斑衣刺史導雙輿。上番筍綠饒甘旨。百日花紅敞燕居。遙識鯉庭提誨處。靈丹粒粒壽民餘。</text>
<title>仁陵幸行。以亞獻官陪祭。志感。</title>,<text>珠原濡露八鑾廻。悽悵焄蒿掩綠苔。過跡邈如玄古世。吾身親見聖人來。淪恩尙有遺黎在。助祼無多舊列陪。隆渥殊知何所報。白頭人世有餘哀。</text>
<title>綠亭暮春。陶厓，棠園來會。拈坡詩韻。</title>,<text>雲林一幅是巾衣。瘦骨那嫌帶减圍。深院對賓如法侶。故園入夢戀當歸。屋臨流水自生潤。洞鎖幽花不管飛。棲碧未須問何事。此間無是又無非。</text>
<title>陶厓用前韻。賦餞春故續和。</title>,<text>忽聞春盡典春衣。酒薄愁城未墮圍。臨水登山如有恨。唫風弄月與誰歸。鶯遷新綠嬌仍囀。蝶戀殘紅低更飛。慣與東君相遻別。衰顔却媿舊吾非。</text>
<title>後數日。陶厓，棠園又會。竹西林公獻 鎭璜，石淙徐啓南 有薰 及鶴下繼至。拈東坡韻共賦。兒子亦參。</title>,<text>閑中方對意中人。酒後談間乍露眞。暗籟隔林來鳥語。夕陽飜壁倒花身。一生不猒靑山好。晩計如何白髮新。樂事相關惟社友。年年莫負此園春。</text>
<title>山居漫吟</title>,<text>叢薄柴扉整復斜。山雲相近市氛賖。松間時傳自然籟。巖罅爭抽獨樹花。梨花如雪白差差。紅碧緗桃交榦枝。初日流霞來掩暎。七襄雲錦五紋垂。蒼然古色坐看來。璚玉精英錦繡堆。智巧何能粧點得。化工多事好安排。</text>
<title>用前韻。送竹西還麻田衙。</title>,<text>霞棲晨夕挹荷衣。幽逕微分碧草圍。糓雨桃花春序盡。麻田麥色惠風歸。衰年久負江鷗約。遐想遙知倦鳥飛。但得與君同結社。香山何日醉吟非。</text>
<title>首夏旬一。始有鶯聲。</title>,<text>雲山似畫草如烟。已煖猶凉四月天。向晩微風度簾閣。鶯啼初聞柳深邊。</text>
<title>首夏與西樞諸僚閤。會于桐泉尙書之天一亭。歸路唫成。</title>,<text>漢臯亭子枕南城。宿雨初收夏景淸。深碧林如人篤厚。澄涵湖似世休明。櫂歌唱罷纖鱗出。麥色浮來好酒盈。芳草歸程回首望。危樓一半落霞橫。</text>
<title>續前韻。寄竹西嵋陽郡齋。</title>,<text>荀席餘香每襲衣。兩家門巷綠楊圍。纔憐好友詩塲別。漸覺芳陰花底歸。嵋峽淸溪乘月下。西湖仙翮待人飛。酬心利澤官無小。未信淵明果昨非。</text>
<title>卽景</title>,<text>竹牖乍開簾影橫。巖姿林面自生情。雨晴樓泛靑山色。晝靜人眠黃鳥聲。</text>
<title>自綠莊還家。簡陶厓。</title>,<text>山榭與林屋。一般鎖碧蘿。非關偃室至。自阻子雲過。陶言山莊則可便衣往。造巷舍則不可隨意輒來。曲成義諦。故云。 乍濶春歸盡。不遊老去何。淸樓移酒席。巖潄雨餘波。過數日。將出淸水洞。故云。</text>
<title>仲夏吉日。偶至綠莊。棠園來會。拈韻。</title>,<text>未必焚章去。碧山已欵吾。誰知樂園宅。還有輞川圖。藉草幽香襲。攀林好鳥呼。客來沽小酒。風味足行厨。又市遠山厨冷。茶甌代酒魁。華顚看盡老。靑眼爲誰擡。詩契追元白。時名媿馬枚。百年歡幾日。葱竹憶童孩。</text>
<title>又集蘓長公集韻。共賦暎山紅。</title>,<text>勤護芳根聽雨風。隔窓常作螘牛聡。瑪盤含彩知爲寶。丹鼎奪胎方是功。林翠來交粧繡幅。日光斜暈曳晴虹。憐渠色相無塵累。異馥堪輸入絳宮。</text>
<title>大王大妃殿誕日。上自內親上致詞箋文表裡。仍親臨春塘臺。試耆老六十六歲以上人文武科。命時原任大臣耆老堂上入侍。上臨筵宣饌。下御製七言絶句。令參宴諸臣賡進。仍命內閣入刻懸板以入。又用活字開板印冊。頒賜。</title>,<text>南極遙斟北斗盃。慶辰長樂進箋廻。年年但願如今日。敷錫恩推壽域開。此年盃是萬年盃。愛日宸誠獻壽廻。一代耆英堂上下。祥雲瑞旭太平開。臣永元。</text>
<title>十六日。諸僚相來會于綠泉亭。倣唐宋耆老會故事。籌會中年甲。經山 領府事鄭元容。 七十二歲。柱下 奉朝賀金道喜。 七十二歲。菊軒 判府事李憲球。 七十一歲。壺山 判府事朴晦壽。 六十九歲。梧墅六十四歲。心菴 右議政趙斗淳。 五十九歲。遊觀 判府事金興根。 五十九歲。荷屋 領議政金左根。 五十八歲。總五百二十四歲也。戱成一絶。呈諸公。</title>,<text>八老五百廿 八百廿。並同平聲。 四年。洛園盛事復玆筵。閒人一日並爲兩。東坡詩曰。無事此靜坐。一日並兩日。若活七十年。便是百四十。 如是乘籌老孰先。昨侍春㙜祝萬年。經宵携集綠泉筵。相看皓髮緣何老。歷事三朝共後先。經山稀年已過欲忘年。樂與諸公共此筵。若謂添籌無事日。吾人曾是丐閑先。柱下翛然筇屐捴高年。綠笋朱櫻敞綺筵。序齒如今追洛社。溫公居後潞公先。菊軒人世增年是减年。霜髭自媿預玆筵。公何多事猶嫌少。對酒把盃強欲先。壺山慈恩宸孝萬斯年。退自春臺乕拜筵。生老昇平誰所賜。永攀天後與天先 心菴綠泉亭上日如年。南極星暉照一筵。誰是主人誰是客。共携鳩杖後而先。遊觀幾人甲子幾多年。皓首來成序齒筵。筭到堯天加倍法。未敎籛叟却居先。荷屋附序[鄭元容]甲寅五月癸丑。丞相臣元容等。與耆社諸臣侍上于春塘之臺。樂作宣宮饌。以東朝千秋慶節也。臣等稽首獻岡陵之祝。退而宿。會飮于梧墅相綠泉之亭。過公讌而相慶于室。其古禮也歟。會者如開元相之數。盛矣哉。余執酌而言曰。爵于朝廷。齒于鄕黨。皆人天之所難必。而非容力可求者也。吾輩幸逢隆煕盛代。貴而又壽。爲朝廷鄕黨所尊榮者。皆我聖朝培養之恩。仁壽之化也。余門籍㝡早。出入金馬玉堂之間。閱覩諸公立揚踐履之績。黼黻文章之華。鐘鼎德業之輝。鶴立之風儀。鳳鳴之言議。皆奕奭乎朝野之望。而次第膺金甌之射。至於通法儉直之各殊。以其所長也。皇朝閣老李賢。聚宴八僚時。閣中芍藥開八朶花。人謂之瑞應。作歌詩道其事。今未知綠階植叢。亦有開花之瑞否。元容與柱下尤老矣。俱無能爲也。諸公桓圭赤舃。端委廊廟。爕緯調序。光贊大猷。主德日昌。民生日寧。沙堤朝退之暇。或招邀敖樂。賁餙昇平。則洛社十三之會。其原自八而始。此亦延賢僚廣壽域之兆歟。荷屋卽倣兼摹之馬端明也。窃祝肅西樓之日。復開梧墅之筵。心菴按錄而添書。遊觀握手而加筭。屬余爲八會後序可乎。望氣者必曰德星壽曜。長交映於台階之躔矣。甲寅仲夏日。經山僚生。謹撰。附跋[趙斗淳]集梧墅朴相公綠泉之亭。籌七相公甲子傡不佞。得五百二十有四年。富矣哉。籌年古也。履道七老。五百八十三年。睢陽五老。四百三十九年。耆英十二老。八百九十二年。皆由此其選也。第主人相公之借長公靜坐日月意。欲引而倍之。跨乎七老之上。固善謔也。而苟緣督以爲經。庸詎夸焉乎已哉。夫七相公之籌其年。匪有仿乎古矣。而名德謨謀。弘大敷治。鼎茵所至。爲時吉祥。繇耆英。㴑睢陽履道。所未有也。如不佞之與焉。特幸焉耳。遭際煕明。參尋乎珩芾觴豆之列。其於敺斯民。躋仁壽之𧗱。庶幾有一二緖言之聆。而仰酬我聖朝敷錫之化。則非細幸也。作綠泉籌年卷跋。時東朝殿下誕辰翌日。甲寅五月十六日。心菴趙斗淳。</text>
<title>上遣掖屬。問賤臣病。又頒賜江蔘三兩。感極而作。</title>,<text>天語俯詢危疾嬰。內家珍劑又光榮。曾無一事酬殊遇。聖念猶紆愛欲生。</text>
<title>病枕。有懷經山閤。用北藩時贈別韻。卛占書呈。</title>,<text>秋陰如染雨絲絲。瞻望南州有所思。老去世情全息燼。病來寸念尙憂時。恩詢蓬蓽紆宸慮。孤負涓塵媿鹵姿。惟有經翁知此意。那堪閱月阻淸儀。</text>
<title>重陽前二日。始看盆菊。</title>,<text>對菊方知佳節回。數叢菩蕾聽人栽。金黃雪白纔分色。已覺淸香度幔來。趁秋荷尙未凉時。待臘梅須煗閣移。恥與羣芳爭艶冶。憐渠獨葆傲霜姿。</text>
<title>冬夜病枕口吟</title>,<text>刀圭㕮咀揔無良。甘苦酸醎已飫甞。少日劬書成底事。到今恨不學醫方。病中無睡卧如殭。夜漏沉沉叵耐長。却到晨塒鷄亂唱。爭何鳴鳳在朝陽。年光冉冉轉眸忙。煖律潛廻地底陽。萬品昭蘓機在是。且看臘柳麯塵生。</text>
<title>咏申紫霞墨竹</title>,<text>風烟雨雪變毫端。欹整濃踈各所安。但使肖形形愈遠。竗從神韻寫來看。</text>
<title>咏單心水墨畫</title>,<text>姿肆揮毫若沒因。山情水意暗相親。依然坐我烟霞裡。三昧方知入境神。</text>
<title>御題 由封建而明之</title>,<text>一氣洪匀方協萬。聖人育物軆乾健。由來王道自平平。是以三皇肇封建。</text>
<title>御題 西都關中</title>,<text>天設隆都勝土中。臬圭推驗渾天銅。洪基永奠金城固。可但膏饒府庫充。</text>
<title>人之好我。示我周行。</title>,<text>二簋歡交孚。三章歌永好。飽德兼貺心。君子有周道。</text>
<title>饁彼南畒。田畯至喜。</title>,<text>農祥建柄占年豊。東作殷春四野同。稅駕桑田方有嗿。稱觥幾日告成功。</text>
<title>遂開明堂。坐以治之。</title>,<text>征淮槖周甲。格苗垂虞裳。萬國考圖貢。王會揭明堂。</text>
<title>御題 聖學輯要</title>,<text>一本該萬殊。眞工在尋要。遠同說命篇。丹心若相照。</text>
<title>並着採蓮舟</title>,<text>菱歌遵渚遆維舟。箇箇紅粧喚作儔。環珮聞聲歸別浦。牙檣尋馥宛中流。紅猜雙臉粉房冷。翠入高鬟藕葉稠。縱使輕帆風引去。只是女娘作共遊。</text>
<title>五色雲中駕六龍</title>,<text>蒼輅玄端出九重。香烟携袖引昭容。仙娥齊唱霓裳曲。一朶祥雲捧玉龍。</text>
<title>客舍靑靑柳色新</title>,<text>雨洗晴還好。毿柳裊金新。長亭春欲晩。惱殺去來人。</text>
<title>御題 憑君傳語報平安</title>,<text>異鄕萍水合。長揖駐征鞍。逢君替鴈帛。千里寄平安。</text>
<title>御題 朱芾斯皇室家君王</title>,<text>本支百世自文王。茀祿穰穰載弄璋。門左設弧仍衮冕。公堂齊獻萬年觴。</text>
<title>御題 萬國衣冠拜冕旒</title>,<text>塗山玉帛復今唐。文物彬彬自遠方。王會圖成齊獻頌。宸旒高拱坐明堂。</text>
<title>御題 燈夕</title>,<text>簇簇層棚箇箇燈。滿城環繞綴珠繩。繁華好餙昇平象。萬樹明花憶廣陵。</text>
<title>從車騎虗左。自迎夷門侯生。</title>,<text>貴介門前冠盖傾。翩翩濁世擅佳名。珊珮響鳴關柝亞。層雲芳樹喜逢迎。</text>
<title>御題 四月秀葽</title>,<text>天時候草知。維夏達萌秀。南風吹麥黃。隴莠易耘耨。</text>
<title>御題 思皇多士。生此王國。</title>,<text>譽髦斯士作周楨。旭日岐陽鳳鳥鳴。山出瑞雲天降雨。休徵先驗得賢英。</text>
<title>御題 車傍側掛一壺酒</title>,<text>潘岳車過投橘初。子雲酒載草玄餘。百篇一斗隨行處。自是靑蓮任暢踈。</text>
<title>善養吾浩然之氣</title>,<text>一氣太和混。流行浩浩天。試看牛山木。根萌日茁然。</text>
<title>御題 江村月落正堪眠</title>,<text>箇箇魚燈照夜船。參橫遙浦水如天。村狵暗吠沙鷗伏。徙倚孤蓬正喚眠。</text>
<title>金吾不禁夜</title>,<text>佳節餙昇平。邏人撤警夜。通衢火樹明。士女歌雍化。</text>
<title>御題 八駿日行三萬里</title>,<text>蓬萊花鳥日相迎。虬駟龍鬉載上征。八極未窮竪亥步。神鞭却似御風行。</text>
<title>御題 好雨知時節</title>,<text>霡霂崇朝雨。潛滋萬物生。晠時塊不破。四野溢歡聲。</text>
<title>五月江深草閣寒</title>,<text>水國沉沉漾碧潯。兩堤崇樹結層陰。茅茨永日饒淸爽。虗閣不知朱暑侵。</text>
<title>麥秋</title>,<text>百種未萌達。來牟獨有秋。南風吹起浪。滿野黃雲收。</text>
<title>山深四月始聞鶯</title>,<text>碧樹陰濃草帳成。洞門春盡始遷鶯。憐他繡陌芳菲歇。更喚深林三兩聲。</text>
<title>日長如少年</title>,<text>化國祥暉永。遲遲可抵年。山人偏習靜。晴晝坐參禪。</text>
<title>綠樹秦京道</title>,<text>陽關一路掛西京。雲樹蒼蒼淡抹橫。回首鄕園何處是。隴山渭水指分明。</text>
<title>以閏月。定四時成歲。</title>,<text>二氣相推。盈虗乃積成。聖人調軌躅。旋斡歲時平。</text>
<title>御題 海棠花下戱兒孫</title>,<text>彩服翩花影。含飴日弄孫。却憶陶徵士。携幼對菊樽。</text>
<title>御題 商人說是汝州山</title>,<text>星軺遙發白雲間。千里江陵信馬還。商人慣識南州路。天畔靑麽點點山。</text>
<title>漁舟唱晩。響窮彭蠡之濱。</title>,<text>三江秋晩水如油。兩岸蘆花遞繫舟。欵乃一聲蘋浦遠。夕陽人在最高樓。</text>
<title>至今江鳥背人飛</title>,<text>商野鷹揚漢駟歸。白雲長鎖釣魚磯。江鷗恐被紅塵染。却向湖心欵欵飛。</text>
<title>不曰堅乎。磨而不磷。</title>,<text>櫝玉無瑕玷。爐金得鍊精。譬如君子德。終始保堅貞。</text>
<title>御題 長日惟消一局碁</title>,<text>閑中無事抵圍棊。淸簟踈簾四脚支。日晏槐陰晴雹散。翻疑仙洞爛柯遲。</text>
<title>御題 秦歟漢歟。將近代歟。</title>,<text>歷代沿因輪翼如。遺文杞宋足徵歟。以古視今安所適。歲之相去有千餘。</text>
<title>寧適不來。微我不顧。</title>,<text>承筐旅核速嘉賓。谷鳥嚶嚶樂意新。且可慇懃貽佩纕。玉音瓊報付伊人。</text>
<title>萬年甘露水精盤</title>,<text>玉牒金繩自泰壇。甘泉宮入碧空寒。天公定識求仙意。降瑞生祥在露盤。</text>
<title>謝恩未了奏花開</title>,<text>物物逢春喜色回。名花新賜禁林栽。君恩正與天同化。當顧紅英朶朶開。</text>
<title>山雨欲來風滿樓</title>,<text>天際烏雲合。山邊宿霧收。東風拂地起。凉意在高樓。</text>
<title>玉井氷</title>,<text>風欞搖大扇。無力排炎蒸。忽憶三淸裡。嗽瓊更飮氷。</text>
<title>宮殿風微鷰雀高</title>,<text>香飄合殿篆烟微。玉輦天回闢九闈。旭日罘罳光眩矚。雙雙鷰雀共翬飛。</text>
<title>別有中流採芰荷</title>,<text>園花堤柳已經過。更愛亭亭出水荷。翠葉紅葩香十里。蘭橈鵶軋漾澄波。</text>
<title>簫韶九成。鳳凰來儀。</title>,<text>阿閣祥禽更羽儀。洋洋大樂繼咸池。但看雍化流天地。擊拊神功足一夔。</text>
<title>萬國心隨綵仗歸</title>,<text>九旒邃卷六龍飛。蒼璧禮天籍繅衣。万國旅庭齊執壤。山呼誠切扈鑾歸。</text>
<title>東風一陣黃昏雨</title>,<text>淑氣花辰風。輕陰夕後雨。繁華屬少年。香濕萬紅舖。</text>
<title>又隨簪珮入君門</title>,<text>拄笏欹牀盛服初。江東秋滿憶鱸魚。蘧然罷却鄕園夢。鑾佩鏘鏘聞在車。</text>
<title>滿庭山杏花</title>,<text>碧樹孤雲外。繁華曙月時。繞庭香蝶舞。客夢伴春遲。</text>
<title>水中摘禾黍</title>,<text>離離摘苞苗。活活聽隴水。暮雨荷鋤歸。靑烟繞竈起。</text>
<title>太平天子朝元日</title>,<text>蒼輅晨嚴出九門。端旒穆穆履新元。東郊始戒迎春駕。旭日爭瞻寶扆尊。</text>
<title>朝朝染翰侍君王</title>,<text>靑綾夜夜直鑾坡。前席橫經荷寵多。退食每遲花甎步。微臣愧蔑答衮華。</text>
<title>長奉萬年歡</title>,<text>菜盤佳節届。栢葉聖恩新。敬祝如松茂。煕煕萬物春。</text>
<title>金壺漏盡禁門開</title>,<text>玉漏丁東金箭催。禁林曉色逐人開。九天閶闔連衢闢。鑾佩鏘鏘趁早來。</text>
<title>堯樽臨上席</title>,<text>明詩公讌好。設棜更稱觴。怳似夔龍侍。都兪共一堂。</text>
<title>端午</title>,<text>節届天中瑞日遲。櫻花禁苑爛紅枝。詞臣共獻丹楣帖。岡祝不忘擧筆時。</text>
<title>隔林茅屋一鷄鳴</title>,<text>盡日行尋流水淸。山回谷轉閴無聲。忽看茅茨歌短樾。村鷄喔喔上塒鳴。</text>
<title>滿庭紅杏碧桃開</title>,<text>山扉剝啄悵無人。淺碧深紅鎖一春。但使此間流水在。不妨呼作武陵津。</text>
<title>更上一層樓</title>,<text>野外重重峀。天邊滚滚流。地高看愈遠。百尺更層樓。</text>
<title>梨花白雪香</title>,<text>萬樹梨園花。花飛何皎潔。不知是早春。喚道庭前雪。</text>
<title>春共聖恩長</title>,<text>盛德如天覆。洪恩與物春。願祝岡陵久。沾玆雨露均。</text>
<title>御題 巖上無心雲相逐</title>,<text>江湖泛宅似浮雲。雲亦無心更伴君。蘆荻水邊蒼壁側。等閑景物若相羣。</text>
<title>御酒調甘露</title>,<text>鑾駕一遊豫。行宮法讌張。遠挹仙人掌。爭薦北斗觴。</text>
<title>御題 谷暗千旗出</title>,<text>檢玉廻琱輦。山河動蹕威。旖旎連繡字。雲日眩光輝。</text>
<title>御題 好客見當時</title>,<text>多君三絶出羣才。半世傾交意更恢。第五橋頭門似市。長安復見驛蹄催。</text>
<title>御題 萬壑徧踈鍾</title>,<text>臨壑梵宮邃。依依度夕鐘。層崖驚嘯虎。古澤起眠龍。谷應偏殷石。籟鳴半雜松。到宵尋響去。蘿月在高峯。</text>
<title>御題 文章猶入管絃新</title>,<text>銅雀春深歇管絃。英豪盖世昔何年。秪今文藻江山在。樂府分明舊譜傳。</text>
<title>御題 孤雲獨去閑</title>,<text>雲出自無心。雲歸豈定處。閑忙揔可怡。山上有人佇。</text>
<title>御題 單于昨夜冦新秦</title>,<text>天上月黑衆弦鳴。聞道單于夜點兵。盛代卽今無警急。坐看羗粤互輸贏。</text>
<title>御題 山州古寺好閑居</title>,<text>勝界饒山氣。禪扃凈俗塵。秋晩江南遠。閒雲伴去人。</text>
<title>御題 門前月色暎橫塘</title>,<text>澹澹湖邊塘。輝輝湖上月。水天渾一色。篷戶當踈樾。</text>
<title>御題 却銜巾鞲理絲黃</title>,<text>羅裳換着鐵衣寒。嬌得爺孃帶笑看。繡撥文篁餘舊調。更把新翻倚玉欄。</text>
<title>御題 花光不减上陽紅</title>,<text>西土繁華擬上京。春光先得錦官城。鑾旗鳳輦秦川路。萬紫千紅照眼明。</text>
<title>桃花源裡人家</title>,<text>林下淸潭潭上家。桃花千樹餐紅霞。春來常恐漁舟近。茅屋深深向岸遮。</text>
<title>御題 漢主徒言河上公</title>,<text>白衣猶說尙書家。經濟林泉未足多。鑾蹕蓬門紆盛眷。明時休唱紫芝歌。</text>
<title>御題 雪裡題詩淚滿衣</title>,<text>靑春作伴雪中歸。客散長亭亂葉飛。一疊陽關相送意。西京雲樹掛征衣。</text>
<title>御題 一樽須盡故人心</title>,<text>別路開樽話淺深。驪駒一曲繞雲林。送君欲說相思處。澹澹淸淮綠凈心。</text>
<title>御題 三邊曙色上危㫌</title>,<text>平沙一望薊門城。衰草踈篁大結營。塞月欲西關柝歇。蒼茫雲樹上干㫌。</text>
<title>御題 更送浮雲逐故人</title>,<text>燃竹淸湘歲月遲。鷰鴻今日惜分離。看雲漸覺雲相遠。情在行人目送時。</text>
<title>鳥啼山客猶眠</title>,<text>淸溪一曲繞荊扉。柳暗花明塵事稀。日暖石床人影倒。山禽對話夕陽飛。</text>
<title>爭唱菱歌不肯休</title>,<text>蘭橈晩泛鏡波悠。露冷蓮房不耐秋。一曲纖歌花滿把。隔江遙和兩三儔。</text>
<title>御題 應是茅家兄弟歸</title>,<text>華陽西麓脊令飛。洞口藤蘿綠滴衣。吹徹玉簫山雨暗。相將樂意和壎歸。</text>
<title>御題 雨色新添漳水綠</title>,<text>薊北雲山綠漲塵。長亭雨歇客愁新。漳河流水今千尺。爭似深情憶別人。</text>
<title>御題 重嘶匹馬吟紅葉</title>,<text>淸夜懷山水國秋。他鄕逢客意悠悠。蕭蕭一馬嘶風急。岸荻江楓不耐愁。</text>
<title>御題 遙逐孤雲入翠微</title>,<text>誦罷珠經振衲衣。山翁臨水送將歸。飄然飛錫穿雲去。秪見千峯揷翠微。</text>
<title>御題 唯見龍城起暮雲</title>,<text>請纓早歲似終軍。鉞下靑冥劒耀文。回首龍城邊日暮。肯將功業視浮雲。</text>
<title>御題 今宵古人至</title>,<text>有客來幾時。停杯問山月。山月照幽人。淸輝在深樾。</text>
<title>御題 還將綺席代陽春</title>,<text>沁水園中草色新。高樓秉燭讌嘉賓。層欄疊榭環珠綺。一席繁華喚得春。</text>
<title>乃召六卿</title>,<text>六師征不服。龜筮協謀卿。古制因鄕遂。軍容肅旆㫌。棲棲車旣飭。赫赫命惟明。戢爾干天紀。師行必有名。</text>
<title>御題 少室巖前幾過香</title>,<text>洛水靑春伴客歸。巖雲相逐葉鳧飛。年年冠盖經過處。上陽花樹襲香肥。</text>
<title>愁將孤月夢中尋</title>,<text>雙帆遠去白雲深。楚水吳山送別心。叵耐故人今夜夢。月中孤棹更招尋。</text>
<title>記得春深欲種田</title>,<text>細雨輕烟二月天。林亭桃竹暎籬邊。令人忽憶家鄕事。正是春犂始耨田。</text>
<title>觀物軒四詠 丁亥</title>,<text>開爛繁英萬樹低。金塘紫殿四圍齊。聞禽更識花多少。百種飛來處處啼。右春花恢台節届日初長。琪樹濃陰覆畵墻。時見宮僚沾講舌。茶烟淸晝繞芸床。右夏日蟾盤每到秋宵淸。如水宮庭賽晝明。盡是城中修月戶。太平仙界閙歡聲。右秋月雨花雲葉凈無塵。苑樹玲瓏一色新。老卒踐更寒可爇。內厨贈炭價烏銀。右冬雪</text>
<title>雪景吟</title>,<text>大界渾一色。林木似春新。遠山藏紺碧。奇石排瓊銀。</text>
<title>龍飛樓賞蓮</title>,<text>樓頭蛟彩漾澄波。樓下荷香近水多。稠葉田田藏小艓。不知何處起菱歌。</text>
<title>鳳翔樓觀燈</title>,<text>陸離珠樹烘遙天。放夜遊人紫禁前。秪爲歲和仍賁餙。橋虹誰道廣陵仙。</text>
<title>高樓捲簾霽光凝</title>,<text>瑣牎踈箔玉欄頭。過雨山光碧滿樓。遠遠林端留宿靄。片雲漏日却新收。</text>
<title>風月吟</title>,<text>天地中間虗復盈。人人看聽自形聲。誰識此心眞灑落。光風霽月一般情。</text>
<title>上林十景</title>,<text>烟花萬疊彩雲低。高捧天香一色齊。解道昇平元有象。霞文光啓露珠啼。右天香看花微月踈星暎小塘。參差火樹百輪張。家家七寶莊嚴遍。散落天花佛放光。右魚水觀燈靈植移來太華崗。碧蓮花發凈秋光。玉津故事徵嘉瑞。一朶傳宣內苑香。右深秋賞蓮傍林雲物日悠悠。玉洞長時瀉碧流。獨夜泠然漱瓊處。晦菴佳句滌塵愁。右逍遙觀泉錦纜徐回綠凈波。堂中魚藻靜絃歌。聖人應爲水舟喩。汎汎淸遊未足多。右喜雨泛舟書雲觀裡記宵晞。銀漢無聲淡玉輝。應是舒長同化日。今宵試看月行遲。右淸心翫月霜酣楓桕九秋來。照爛林臯錦作堆。錯道羣仙朝玉帝。紫衣絳節擁瑤㙜。右觀德楓林紺駕東郊祈孔夙。篝車北苑奄觀收。須將野襫階前視。終歲辛勤乃有秋。右觀豊刈稻黼屛邃穆王在堂。逢掖羣羣繞曲塘。五色雲中香一炷。何人忠孝擅三塲。右暎花萃試凍雲漠漠灑纖塵。滿地瑤華不夜新。上苑朝來凝霽色。奇峰重疊鉢和銀。右凌虗雪霽</text>
<title>陶遂椽四景</title>,<text>翠巖𡷾萃俯宮墻。登眺還如置石牀。恰趁繁華燈掛夕。連天器府爛星光。右靈巖觀燈散爲紋縠去悠悠。曲處洄渟䟽更流。水性盈科無大小。不因中道却回收。右玉冽賞泉畫樓東畔簇篁林。夜靜風來自韵琹。幻作千尋知亦易。須看蟾影過天心。右竹林霽月松氣蒼凉逼畫簾。胎禽高格可林巖。閑宵寥亮疑天上。安得人間有此音。右松椽鶴唳</text>
<title>千石朝霞</title>,<text>霞光石色耀亭東。紅日罘罳曉暈曨。頗似朝陽來瑞鳥。雲中刷翮翠兼紅。</text>
<title>望春楓林</title>,<text>風高聶葉盡紅斑。畫閣重添繡帳環。錯認彤霞千匹暈。秋光一夜染山山。</text>
<title>尊德觀雪</title>,<text>瑞霙來無際。林苑皓晶晶。且喜飛蝗蟄。豈徒景物淸。</text>
<title>暎秋暮秋</title>,<text>坐看玉宇轉淸空。絃上商音撥古桐。自是秋光渾澹泊。碧潭如鏡暮烟中。</text>
<title>如此良夜何</title>,<text>銀河萬斛洗眸明。此夜淸光十分盈。令節重添歲時記。年年赤壁舟一橫。</text>
<title>十月納禾稼</title>,<text>家家高廩揷天中。土皷賽神四野同。一幅豳風新畫意。九重先識服田功。</text>
<title>鳥啼橋邊花柳斜</title>,<text>韶光淡蕩小橋邊。花倚和風柳暎川。樂意相關知物態。鳴春百舌和瑤絃。</text>
<title>西湖十景</title>,<text>樓上居人睡未蘓。細風欹月不支吾。六橋東畔高低樹。花霧冥冥半羃湖。右蘓堤春曉百頃高荷十里風。參差樓閣影搖紅。時看葉底淘纖浪。瀉玉跳珠柄柄同。右曲院風荷秋凈寒潭印玉輪。浮圖金碧影荷身。老僧呪鉢魚龍靜。寂照傳心悟正因。右三潭印月灧㶑平湖綠潑油。風蒲依月弄輕柔。晴沙兩岸樓臺色。聳入虗明水共流。右平湖秋月穿紅度翠裊衣金。春色枝頭淺又深。陌上看花驚舊伴。鳳笙催喚囀喬林。右柳浪聞鸎二高峯上雲常在。木末溶溶絮帽披。下界紅塵飛不到。玉震三素望多時。右雙峰揷雲伽藍三百隱蒼屛。隔樹踈鍾度遠聲。日暮闍梨飯正熟。浙中不待鼉鳴更。右南屛晩鐘柳湖春水遊鯈上。撥剌圓漚玉碎花。弄罷瑤琹時出聽。令人捲釣憶南華。右花港觀魚天際水邊紅一色。金鱗綺縷揔難名。藕花居畔千層塔。影入歸舟一棹橫。右雷峰夕照湖上豆稭小㬉餘。數峰靑露佛頭如。尋梅問月孤山路。鶴氅何人度筍輿。右斷橋殘雪</text>
<title>芙蓉亭四景</title>,<text>容裔蘭舟灧㶑波。水亭風暖和薰歌。侍臣滿載黃封酒。拂袖淸香泛泛過。右泛舟脩綫柔筠逬凈荷。舟人停櫂唱漁歌。那知靈沼觀魚意。活潑天機養得多。右垂釣天宇淸空夜殿凉。銀河萬斛倒瑤觴。欲知心法唐虞世。寒水分明照月光。右水月臙紅釧碧並蒂連。蘭橈蕩漾畫欄前。明珠萬掬亭亭葉。髣髴金盤擎露仙。右採蓮</text>
<title>瀟湘八景</title>,<text>天際金烏銜半紅。波文羅縠漾微風。沙明柳暗漁樵路。兩岸茅茨罨畫中。右漁村落照空濛山氣未全淸。翠壁丹崖晦又明。頗似桃都天漸曙。時聞木末遠鷄鳴。右山市晴嵐輕霏密灑綠江頭。暮入蕭蕭楚客舟。萬里烟波靑草渚。白鷗得意未應愁。右瀟湘夜雨漠漠江雲滚雪飛。晴川隔樹凍鴉稀。寒梅踈竹漁村夕。小艇何人載酒歸。右江天暮雪畫出東南霽後峰。白雲高寺動寒鍾。風濤萬壑聲相應。盡是山僧手種松。右烟寺晩鐘蘆花楓葉遠輝輝。三十灣頭五兩飛。篛笠漁翁何處客。洞庭賖月捲蓬歸。右遠浦歸帆秋水長空一色淸。氷輪逈出岳陽城。層波萬頃玻瓈色。吳楚乾坤照眼明。右洞庭秋月衡陽霜落送寒羣。兩岸明沙黃葉紛。二十五絃淸夜怨。巴陵孤客不成醺。右平沙落鴈</text>
<title>十五夜</title>,<text>皓月無私照。光明獨自家。試看三五夜。輪滿不欹斜。</text>
<title>春坊齋居。日與諸臣。聯句賡韻。王世子攝享于景慕宮前一日。齋宿侍講院。○入對閣臣朴宗薰，金鏴，徐熹淳。承旨朴晦壽，權敦仁，金炳朝，朴永元。春坊李嘉愚，李魯秉，徐左輔，李敏會，朴容壽，李景在，李寅弼，李根友，權溭。史官成遂默。假注書金鼎集。桂坊金炳元，朴齊尙，趙鎭文，洪百淳，金初淳，李俊秀，李祖榮，洪徹榮，任百秀，徐碩輔，洪益謨，金在善，尹興圭，洪鐘浩。</title>,<text>盛服齋明夜。羹墻乃一誠。睿製。院門移仗近。宮燭照書明。臣宗薰。 瑞雪飄三白。寒鍾報五更。臣鏴。 庭燎星弁會。輦路月華淸。臣憙淳。 魯饎新蠲吉。殷酤載賚成。臣晦壽。 致齋仍講對。敦禮述先情。臣敦仁。 瓊樹凝旗彩。珠欄肅珮聲。臣炳朝。睿心增對越。斗極倍崢嶸。臣永元。 鑾動林霏捲。班齊曙色生。臣嘉愚。 朝暉淸蹕御。曉漏侍臣賡。臣魯秉。 僾僾心香格。鏘鏘玉珮鳴。臣左輔。 享禮圭鬯祼。歲聿管灰驚。臣敏會。 左掖臨純冕。重檐薦大羹。臣容壽。 縹緗勤講學。芬苾降休禎。臣景在。 旣備胄筵禮。伊誰王室楨。臣寅弼。 羽林燈影轉。宮樹雪花縈。臣根友。 漢邸歌星日。周庭備管笙。臣溭。 大烝軆宸孝。三講法天行。臣遂默。 濟濟千官侍。鼕鼕五漏傾 臣鼎集。 梅踈飄瑞霰。磬折趍羣英。臣炳元。 講久爐香篆。齋成燭暈晴。臣齊尙。 畫樓模石閣。菱月憶蓬瀛。臣鎭文。 紅帕珍羞錯。朱衣睿藻擎。臣百淳。 臨齋离陛肅。開卷聖謨宏。臣初淳。 明發心存敬。禮崇德可名。臣俊秀。 星文動閶闔。儀節序葱珩。臣祖榮。 肅穆瞻周冕。焄蒿怳嚳韺。臣徹榮。 馨香昭至治。膏燭囿昇平。臣百秀。 贊襄宜無已。重光幸適丁。臣碩輔。 𢬵書追聖繼。習玉問朝盈。臣益謨。 開筵日影轉。排仗晨光晶。臣在善。 登筵承謦咳。懷核荷恩榮。臣興圭。 陪從槖鞬末。蕪辭盥手呈。臣鐘浩。</text>
<title>睿題 聞有聲自西南來</title>,<text>一氣流行寒暑更。蓐收弭節運金精。蘆花梧葉猶形色。蘋末林間自響聲。靜裡幽襟增灑落。夜來天宇倍崢嶸。春和秋肅皆神化。羣物尋常悴復榮。</text>
<title>睿題 禁中賞月</title>,<text>禁林秋肅碧天長。凉月流華凈似霜。萬戶階前明賽晝。幽陰不敢翳回廊。</text>
<title>睿題 想前夜月</title>,<text>滿眼瑤華界。前宵金闕門。一輪涵廣大。萬戶燭幽昏。樹杪森流影。瓦溝瞹宿痕。虗盈循軌躅。至象頌調元。</text>
<title>睿題 閑似忙忙似閑。賤似貴貴似賤。</title>,<text>謝老圍棋臨敵兵。陶公運甓際昇平。漁子被裘登榻卧。相君衣白從軍行。</text>
<title>睿題 賜臣</title>,<text>羅帕擎來跪近臣。洞庭仙橘荷恩新。明時淮海登常貢。盛事蓬萊撒異珍。爛日金衣凝正色。凌霜碧蒂護長春。人人携得天香去。殊渥咸知雨露均。</text>
<title>睿題 千秋節</title>,<text>丕基萬億歲。常祝八千秋。昌運符庚降。祥光叶渚流。呼三移鶴駕。敷五錫龜疇。餘慶文孫在。晬盤隔月周。</text>
<title>大王大妃殿加上尊號樂章</title>,<text>於皇太母。女中聖人。丕冐四極。其德曰仁。回我綴旈。奠我磐石。迓續景命。基我萬億。壽考以寧。久道以正。嵬乎蕩乎。維烈無競。琬琰載陳。磬鏞斯諧。亹亹王孝。降福孔皆。久道一章。章十六句。</text>
