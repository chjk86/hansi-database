<title>寒疾閉戶。李晦甫 光朝 與其羣從。作詩見寄。和之。</title>,<text>我有採薪憂。呻吟已三日。良時閉關卧。擁爐親藥物。昨日見君書。君亦有寒疾。弱葉不可風。尺地成契濶。同病益相憐。有懷膓內結。欲答惠連詩。扶坐強拈筆。屢什不當面。離憂詎能撥。何如各忘情。靜求淸心訣。少待兩身健。更掃東菴雪。</text>
<title>敬次家大人韻。贈鄭君啓 世沃。</title>,<text>鄭公抱耿介。冥棲湖海曲。文章太好古。力追班楊跡。下筆一字慳。不以千金易。喜酒益踈放。屢遭俗眼白。蘇峯蘊佳色。聊以寄高躅。侯門耻曳裾。野老喜爭席。垂老志尙奇。憔悴鬂無黑。持盃則罵座。世或謂狂客。高歌撼老屋。不知環堵窄。而我性踈懶。歲暯意不適。持粱固非願。飯蔬猶不足。荒田可耦耕。與君當偕作。有酒不能酌。悵望歸雲夕。</text>
<title>保晩堂感懷。和李白雲韻。</title>,<text>菀彼丘中樹。有烏將雛飛。游子自多感。况値故山歸。先人有弊廬。偃息一荊扉。春暉嗟易夕。朝露怨未晞。詩廢伯魚庭。綵綻萊子衣。瞻言寄餘敬。雙栢已成圍。名堂保晩意。佩服尙無違。</text>
<title>綾城舘。次家兒詠雙鴻韻。</title>,<text>爾本塵外身。飮啄非艱難。虞羅一失所。悲鳴辭雲端。斂翮伏苔逕。延頸向藥欄。夜夜夢故棲。秋風零露漙。所嗟人如爾。心驚虗弦彈。覊懷去國遠。蟄跡離羣單。南土冬亦暖。北方春尙寒。共保江海性。忘機至歲闌。</text>
<title>磨天嶺歌。次李白蜀道難韻。</title>,<text>君莫言鐵嶺高。關嶺危雲嶺險。不如磨天之嶺峻極天。其勢最䧺哉。其狀何截肰。下臨萬里之溟渤。上有一帶之雲烟。砯崖合沓石棧傾。健步不得窮其巓。莫言崑崙之山西極撑。莫言衡嶽之峯南溟連。此嶺中分二州界。外是吉城內端川。屹立空中千萬丈。鵬鳥回其翔。猿猱不能援。平看虎踞。側看龍蟠。咫尺星辰掛層巒。羊膓曲曲九十九。足繭汗流步步嘆。行人不敢回首語。前人後人相推攀。俯臨窮壑深不測。如行地中非人間。駭膽慄魄又絢眼。此地何地山何山。蜀道之難較此卽坦道。太行之高對此猶孱顔。恒蛩積雪深幾尺。不見蒼崖與翠壁。陰風吹浪爭聒豗。四時殷殷白日雷。其險縱如此。又豈若世間。行路危乎岌岌哉。水沉沉兮山巍巍。大道塞兮曲徑開。小者伺影蜮。大者磨牙豺。其餘蠢蝡者。莫非蝎與蛇。畏約無窮時。心緖亂似麻。世路乃如斯。胡不早歸家。噫吁𡃰。窮途阮子哭何益。回首終南獨自嗟。</text>
<title>道峯書院。與金仲和 昌協。讀書得韻。同賦。</title>,<text>洞中春暯後。溪上雨收初。松籟千峯秀。天光一水虗。投壺尋古格。發篋檢新書。况有嘉朋至。山牕接素裾。</text>
<title>山中記事。謝徐魯望 宗泰 見訪。</title>,<text>爲解懸塵榻。知君叩野扃。何辭永今夕。曾歎各晨星。歸馬川邊草。開筵竹外亭。歲寒交勉意。雙柏老猶靑。</text>
<title>僑居江村。次權石洲旅懷韻。</title>,<text>已覺淵明是。仍知伯玉非。雪中新歲近。江上故人稀。怯老休看鏡。逃名不出扉。鄕山空入望。夜夜夢魂飛。</text>
<title>田廬雜詠</title>,<text>在家貧亦好。蔬糲味全甘。野趣閑中得。人情病裏諳。張公書忍百。曾子省身三。客至無相問。農耕秪可談。</text>
<title>又次家兒觀稼韻</title>,<text>雨後初收畒。庭前始築塲。擔垂禾實重。束限草莖長。箒末塵先祛。箕頭粃繼揚。于囊更于槖。生計入秋忙。</text>
<title>明原謫廬。敬次家大人遣悶韻。示趙垂之 正紳。</title>,<text>酒爲忘憂用。詩非寓興吟。行裝惟一劒。家信當千金。不盡途窮淚。難聊歲暮心。相憐有同病。且和郢中音。</text>
<title>敬次家大人卽事韻</title>,<text>好事燈前夢。浮榮扇外塵。七旬離母子。千里隔君臣。絶塞天連海。荒山雪作茵。客中無限恨。明日又新春。</text>
<title>甲戌夏。聖上特下先君子追復官爵之命。田廬泣書。</title>,<text>一自居廬後。三看鑽燧新。此身猶不死。今世復爲人。陰谷回春日。泉塗改照辰。哀情逢吉語。慟哭拜恩綸。</text>
<title>送宗弟世重入雒</title>,<text>與爾世爲隣。其初元一身。地曾丘墓寄。人卽弟兄親。夢裏悲歡半。山中聚散頻。臨分各垂淚。思舊愴懷新。</text>
<title>禁直送秋日。與僚友宋玉汝 相琦 夜話。次老杜九月三十日韻。</title>,<text>酒愁樽欲盡。秋惜月將終。節近黃泥坂。詩詶紫極宮。漏聲和雨咽。燈焰伴人紅。末路知音少。襟期與爾同。</text>
<title>大殿迎祥詩</title>,<text>四序陽生始。三元月建寅。桃符初換舊。椒頌更迎新。共國登賢士。多男祝聖人。賀庭冠冕入。齊獻壽千春。</text>
<title>登瀛閣。次金檢討士興 時傑 韻。</title>,<text>直廬持被久。時物已芳華。朽質先秋柳。微誠向日花。談鋒兼謔浪。醉墨任橫斜。送客頹唐卧。依然處士家。</text>
<title>大殿端午帖</title>,<text>殿上熏風動。天中化日舒。衣纏延命縷。門揭辟邪書。蒲酒斟金斝。榴花暎玉除。梟羹與角𥞫。爭詑及君餘。</text>
<title>罷官閑居述懷</title>,<text>竊祿今三載。休官亦一時。屢經榮與辱。宜戒盛還衰。萬物逢春感。孤懷到老悲。閑吟彭澤賦。來者庶將追。</text>
<title>自峴山赴春州試所。與東州金使君汝成 昌集。拈韻共賦。</title>,<text>公事有期會。偶登湖上亭。盃傾官釅紫。庭對子衿靑。樹老風生檻。江淸月滿舲。高岡倘有鳳。側耳好音聽。山名鳳凰。故結云。</text>
<title>別李仲剛 健命 書狀之行</title>,<text>專對難其任。精掄一介臣。不遑將母日。無路請纓辰。忠信行蠻貊。奇祥識鳳麟。南天孤鴈遠。聯序在新春。</text>
<title>東城外。與鄭執義 澔，金掌令 德基，崔正言 重泰。親拆暗行封書。別三友分路。口占示之。</title>,<text>去國遲遲意。臨歧脉脉情。暗行當暑月。明發各晨星。路遠難辭病。憂深莫詑榮。天書留槖裏。申戒語丁寧。</text>
<title>宿古金川店舍</title>,<text>此地行人避。今來覺信然。路危靑石洞。泉惡古金川。行丐穿窬半。居民狡悍偏。土房無戶牖。終夜不成眠。</text>
<title>承宣謚命傳故白沙李相公謚號於洪州官舍。自永保亭。泊舟姑蘇㙜下。口占。</title>,<text>夜過寒山寺。蘇㙜繫客船。月斜孤島外。潮上曲欄前。見海難爲水。憑虗欲化仙。翠翁詩獨在。吟罷意悠然。</text>
<title>葛院村記卽事</title>,<text>蓐食彭城縣。留驂葛院村。年飢甚兵火。野曠斷人烟。死者難埋土。餘民但怨天。老羸車下卧。爭祝稅租蠲。</text>
<title>獨坐偶占</title>,<text>一春覊旅客。長日滯江郊。孟浩憐多病。陶潛願息交。樽開時獨酌。門掩更誰敲。局束還堪笑。題詩半自嘲。</text>
<title>趙台子直 相愚 見訪山庄。同往玉流洞。口占成詩。</title>,<text>玉洞重遊客。瑤舊侍臣。明知誰與好。鄕黨自相親。杖舃林中錯。杯盤石上陳。臨流仍醉倒。昭代作閑民。</text>
<title>靈光鳳棲洞。瞻掃先祖知郡事墓。仍宿齋菴。示座上同宗諸人。</title>,<text>初筵渾喜色。秋日暖生春。彼岸三千界。吾宗十數人。焚香拜先墓。聯席叙天倫。共勖敦親誼。其初本一身。</text>
<title>雪後觀山丁獵虎</title>,<text>雪山尋巨跡。張網劒戈交。負險頻移窟。衝虗乍逸郊。壯心摧砲石。驚血濺林梢。絶勝平原獵。歸橫馬上鞘。</text>
<title>蘆嶺</title>,<text>雒北吾行遠。湖南此嶺危。俯臨深不測。回望渺無涯。履險方知戒。升高必自卑。曾聞先哲訓。今日可監玆。</text>
<title>丙辰除夕</title>,<text>寒盡長安欲發春。爲緣何事獨傷神。依依惜別今除夕。杳杳難期後丙辰。蠟燭共垂中夜淚。屠蘇每讓少年人。詩書舊業無新聞。屈指光陰感慨頻。</text>
<title>松都滿月㙜。次權石洲懷古韻。</title>,<text>四面環山一帶河。松都形勝昔如何。衣冠晉代繁華盡。黍麥殷墟感慨多。霞洞草萊埋御路。月㙜烏鵲雜樵歌。依然十二年前客。尙記橋名是槖駞。</text>
<title>崧陽書院</title>,<text>再拜崧陽圃隱祠。東方倡學是吾師。三韓天地堂堂節。一幅丹靑凜凜姿。香火千秋名不泯。文忠二字謚相宜。祖宗盛德超前聖。周土曾無廟伯夷。</text>
<title>書懷。次具台叟 鼎相 韻。</title>,<text>不向人間說是非。端居盡日閉簾幃。子雲未獻長楊賦。安石寧招小草譏。中夜伴燈殘夢罷。十年磨劒壯心違。廵簷欲訪梅花信。雪後春天月色微。</text>
<title>拜文谷金相公 壽恒 于鐵原謫居。以家大人命。乞先祖墓銘。時相公自朗州。新移配也。</title>,<text>歷盡長亭復短亭。鐵山城裏扣柴扃。涪翁髭髮如平昔。晏相聲名自稚齡。旅舘幸成床下拜。淸文要得墓前銘。台扉早晩重加額。莫向西方歎隰苓。</text>
<title>暮春出郊。兒子隨行。</title>,<text>東城初日暎彤霞。雨後春光一倍嘉。倦馬去銜蹄下草。稚兒眠失手中花。風鳴澗水幽禽響。客到山門老釋叉。鶴嶺鳧峯看已過。炊煙起處是吾家。</text>
<title>楊州墓廬。次李同甫 喜朝 寄示韻。</title>,<text>手把陳編惜分陰。寧將世事較升沉。窮途有二三吾黨。空谷毋金玉爾音。萍水乍逢疑是夢。芝山佳約若爲尋。居然尺牘兼瓊句。勝似袍戀戀心。</text>
<title>司馬恩門宴席。次太學士西河李丈 敏叙 韻。</title>,<text>恩門盛宴屬春深。序坐傳盃各討心。一席歡情絲與竹。三淸勝事古猶今。蘭亭修稧徒耽興。太學聽琴但取音。詩叶前宵應製韵。可賡熏殿百工吟。第七記實。</text>
<title>讀書道峯。金仲和追來雨後觀泉石。次其韻。</title>,<text>花落仙源春事闌。夜來微雨水添瀾。筇穿草徑香猶襲。枕引松風夢亦寒。獨聽林鶯求友語。誰期巖瀑對君看。華陽筆跡留題壁。恨未同陪杖屨歡。</text>
<title>戚兄李上舍 柏䄵 自驪江入洛。袖詩求和。次韻以贈。</title>,<text>淸心樓下卜幽居。旅食京華一歲餘。冀比人無知驥馬。江東君又憶鱸魚。酒中狂態多眞率。詩上陳言盡破除。秉燭團歡如夢寐。半宵談勝十年書。</text>
<title>敬次家大人悼再從弟 泰重 韻</title>,<text>人事如何草露如。夢眞疑却耿蘭書。孩兒未必期成長。老母誰將問起居。寂寞旅村空設殯。尋常行路亦沾裾。高才莫展身先死。可惜生前誦五車。</text>
<title>與李茂卿 喜茂 同赴南漢城操同賦 宰抱川時</title>,<text>彫旗初建將壇前。畫角三通刁斗傳。埋地砲驚飛電疾。滿城燈訝衆星懸。戎機莫失上中策。聖念方深西北邊。若使人和兼地利。何憂再見丙丁年。</text>
<title>春曉睡起</title>,<text>山光欲滴露華濃。雙栢庭前拄一筇。啼鳥繞林爭曙色。落花辭樹减春容。良辰孤往陶元亮。窮道倡狂阮嗣宗。數畒荒田耕且種。傍人莫笑兎園農。</text>
<title>江上雜詩</title>,<text>江臯霜落蕙蘭衰。歲暮深知志士悲。陶令歸來桑里後。蘇仙步自雪堂時。一簑亭小身堪隱。雙柏齋空夢亦疑。中夜旅牕寒事重。玉樓先入戀君詩。</text>
<title>敬次家大人韻</title>,<text>深源恠字幾書空。咄咄幽懷與我同。初𧬄世緣專一壑。晩移生計寄孤篷。狂人不識高翔鳳。弋者難謀遠擧鴻。黨籍無遺元祐老。漢濱何似洛波中。</text>
<title>敬次家大人哭退憂，文谷兩相公墓追悼韻。退憂。金公壽興號。</title>,<text>連枝昔耀上台尊。大禍今看積德門。生謫瓊雷曾隔海。死聯堂斧始同原。人誰絮酒觀黃葬。客有投文吊屈魂。時檢篋中詩札在。不堪遺墨尙留痕。</text>
<title>敬次家大人留題鳳川蓮堂韻。寄主人沈緯卿漢章。兼示其兄一卿 漢柱。</title>,<text>昔我尋君到輞川。空林積雨少人烟。難忘柳院閑聯榻。不記荷堂醉贈篇。忽忽年光隨水促。依依別恨入秋偏。登樓悵望龍山客。憶弟應酣白日眠。</text>
<title>梅澗李尙書 翊相 丈輓</title>,<text>洛東耆舊盡凋零。梅澗尙書獨典刑。曳履卿班逢聖代。提衡詞苑繼家庭。瑟琴偕御同稀壽。鸞鵠交翔揔德星。杖屨陪歡今永隔。西門它日詎堪經。</text>
<title>鵲巢南枝。人言主家有慶。使兒呼韻口占。</title>,<text>南飛擇得一枝高。牖戶初成結搆牢。焚棟不憂痴鷰禍。墮巢還笑拙鳩勞。綢繆一室無風雨。覆育羣雛欲羽毛。人說主家將有慶。弄璋攀桂屬兒曹。</text>
<title>醉吟效吳體</title>,<text>碁峯居士醉題詩。寄與長安貪利兒。禍福眞同馬得失。賢愚孰辨烏雄雌。人無三萬六千日。路有東西南北歧。世事元來一夢幻。不如閑卧傾深巵。</text>
<title>久患痰喘。達曙不寐。且山中盜警甚盛。不得奠居。述懷成詩。</title>,<text>城市風塵已掉頭。晩移生計托斯丘。驚魂却似傷弓鳥。痼疾還同喘月牛。過目滄桑看世變。隨緣粥飯任家憂。孤村夜夜心猶戒。舊物靑氊恐被偸。</text>
<title>陪家大人至明川謫廬。別洪金吾 禹錫 還京。</title>,<text>聯翩行色日相隨。千里嚴程慰渴飢。德易士方危苦際。淚沾人各去留時。天涯共醉惟今夕。洛下重逢杳後期。分手驛亭歸客舘。枕邊殘燭此心知。</text>
<title>去歲趙同年垂之有北謫行。余宰圻縣。握手爲別。萍水邂逅。眞如夢境。夜坐述懷同賦。</title>,<text>堅城昔日送君行。今日吾行君更迎。塞外隣居如有約。天涯客抱共難平。三淸洞裏同年面。七寶山前獨夜情。怊悵故園魂夢斷。嶺雲關樹杳歸程。</text>
<title>垂之以營舍卜妾種花鑿池招謗。詩以解之。</title>,<text>謫裏君休憫阨窮。當今未見責人公。僦居民舍聞蘇老。貯得村媧有澹翁。種卉應將蘭畹似。開塘自與柳池同。紛紛唇舌眞堪笑。四謗宜歸理遣中。</text>
<title>言志。次李白沙北遷錄韻。</title>,<text>魂夢無由度鐵關。楚臣覊抱若爲寬。歧分每灑楊朱淚。道險偏凋李白顔。七袠雙親南北在。一身千里去留難。玉門內外殊風土。望返眞同定遠班。</text>
<title>敬次家大人謫中韻。示聖重。</title>,<text>無詩無酒奈愁何。詠罷盃停繼以歌。大漠四時山戴雪。長風萬里海揚波。美人消息回頭遠。慈母音容入夢多。唯有卯君同此意。強將愉色鯉庭過。</text>
<title>志感</title>,<text>搖落秋山隻影歸。夕陽西下鴈南飛。枯魚身世同銜索。隙駟光陰已授衣。中夜淚痕留枕席。晩年棲息掩牕扉。倀倀末路吾安放。時事人間太半非。</text>
<title>大殿誕日。命宣御醞於玉堂直廬。僚友李文叔寅炳。有志喜詩以示。依韻答之。</title>,<text>學士均霑御賜盃。千秋聖節此時廻。籌添海屋山呼動。仗簇天門羽衛開。孤露餘生唯我在。五雲深處共君來。追懷往事偏多感。玩月何心更上㙜。</text>
<title>宋玉汝乞郡准請。喜而有詩。次韻寫懷。</title>,<text>要路功名草芥輕。一封朝奏感宸情。君成潘子拚輿願。我負毛生奉檄誠。粉署爭如鈴閣興。綾衾不及錦衣榮。今宵欲結三刀夢。枕上還嫌玉漏聲。</text>
<title>直廬。次趙定而 正萬 寄示書懷韻。</title>,<text>箇箇驪珠照眼明。詩來多謝故人情。南容志業圭三復。趙嘏才名笛一聲。簪筆草綸榮反惧。問田求舍計難成。何當惠好同携手。歸弄滄浪詠濯纓。</text>
<title>與墓下宗人。會話墳菴。明日李同甫携同隣安生晩盛而來。安佩百花香酒一壺。殆仙味也。終日暢叙。恨樂甫之不來。樂甫。同甫弟賀朝字。</title>,<text>門闌佳會丈人房。往事依然感涕長。聯馬客從雙樹驛。盈壺酒帶百花香。寒梅何處尋春信。落木空山對夕陽。怊悵季方違宿約。更謀他日竝匡床。</text>
<title>大殿迎祥詩</title>,<text>上林春色雪中催。寒盡長安暖律廻。日射金門人勝揭。天臨玉座獸樽開。堯仁已見宣暘谷。漢儉纔聞撤露㙜。闕對南山山不老。君王長御萬年杯。</text>
<title>崔四宰 寬 丈輓</title>,<text>八耋遐齡二品官。廉名完節似公難。山中大宰人誰識。地上眞仙我始看。盛事堪誇耆社畫。閑情都付渭川竿。翛然乘化知奚憾。惟有羊曇哭𧬄安。</text>
<title>久直禁廬。上特賜甘瓜一盤。醍醐一椀。下敎曰。日氣薰蒸。宜以此沃渴。恩至渥也。謹述榮感之忱。奉銀㙜諸令公。</title>,<text>瓊漿珍果滌炎蒸。况復恩綸再拜承。翠殼丹心光遍映。酸梅甘蜜味交凝。長卿但說金莖露。子美空思玉井冰。共詑殊榮仍獻祝。綿如瓜瓞壽崗陵。</text>
<title>七月旣望。舟訪孟施仲 萬澤，沈緯卿龍山庄不遇。移憇鄭君啓浮榭。留題志感。</title>,<text>江水滔滔檻外流。一罇誰與共淸遊。雲龍交契思東野。海燕詩名憶隱侯。今日泛舟同赤壁。昔人乘鶴尙黃樓。傷心浮榭荒凉久。逬淚那堪和蜀州。</text>
<title>別任春坊 胤元 赴燕</title>,<text>銜命詞臣北赴燕。感懷非爲此離筵。那堪昔日觀周地。又値先王在莒年。蹈海初心今已矣。朝天舊路尙依肰。行經石嶺胡風冷。幾誦宸章泣涕漣。</text>
<title>訪洛山寺 宰襄陽時</title>,<text>崎嶇一嶺限東西。十里平沙響馬蹄。長野雨聲靑篛笠。大堤歌曲白銅鞮。梨花亭古逢僧話。桂子詩成對客題。凭檻俯臨滄海濶。洛迦形勝使人迷。</text>
<title>上㙜菴贈三彦禪師</title>,<text>斗起高㙜逈接天。三山隱約九州煙。下臨暘谷無潮海。中有丹丘不死仙。師自入林棲福地。我思移宅送餘年。玆遊不負平生願。且賞飛流向鉢淵。</text>
<title>四仙亭</title>,<text>秋晩江亭泊小船。坐來楓葉落華筵。臨濠至樂同莊叟。去國深愁似仲宣。壁揭詩篇今古客。巖留名字有無仙。蓬山此去應非遠。玄圃滄洲路更連。</text>
<title>臨瀛使君李茂卿。追設其胤持平君 坦 聞喜筵。兼設壽親之宴。余以舊要赴其招。有志賀詩。使君令歌妓翻入琴曲。同坐諸人均賦。</title>,<text>扶桑初日耀萱堂。壽席仍兼喜宴張。千里海山都護府。一家前後壯元郞。梅梢皎皎當罇冷。桂萼姸姸壓帽香。志賀詩翻新曲譜。臨瀛盛事倍添光。</text>
<title>別成川使君尹仲綱 世紀</title>,<text>需世通才自寡儔。如君不合降仙樓。棘棲鸞鳳明時屈。蒭牧牛羊儉歲憂。麯糵寧耽長日飮。綺羅應减舊風流。魚軒文駟多榮耀。莫向離程歎去留。</text>
<title>承海西廉問之命。到殷栗境志懷。</title>,<text>淸溪一曲峽村稠。五月田家麥已收。黃海十州西去路。白雲千里北望愁。佳辰荏苒天中節。遠客逶迤地盡頭。騘馬鑿蹄人已倦。計程明日宿豊州。</text>
<title>豊州記所見戱題</title>,<text>府吏蒼黃驚繡衣。滿門髫白匝成圍。將軍帶劒其中㥘。御史乘騘是外威。聖誡在心忘客苦。官羞少味念民饑。紛然牒訴殊無已。移席西樓已夕暉。</text>
<title>佛移嶺記實</title>,<text>遊子離家閱幾旬。衝泥冐熱飽酸辛。迂谿或被田夫紿。旅店頻逢主媼嗔。石佛曾移何處寺。商人多賽此山神。酬恩但在勞原隰。許國微忱敢愛身。</text>
<title>王世子痘疹平復。次崔侍讀 昌大 韻。志慶。</title>,<text>小臣今日忝宮官。問寢銅樓趁曉寒。慶叶乃瘳邦運泰。憂寬惟疾聖心安。恩深解網囹無滯。喜溢宣綸墨未乾。海屋添籌從此始。千秋北闕永承歡。</text>
<title>淑明公主輓</title>,<text>閬苑瓊花餘一枝。皇天雨露最恩私。秦樓夜月簫曾斷。楚水雷波劒忽隨。再甲將回非短壽。雙珠並耀亦佳兒。軒前松竹今無恙。不忍重瞻御製詩。</text>
<title>禁直。次任檢討 守幹 韻。</title>,<text>內官傳語視朝催。煕政堂前講席開。仙珮聲從花外出。御爐香惹袖中廻。觚稜映日參差見。刻漏知時次第來。坐惜芳菲容易歇。餞春詩句共君裁。</text>
<title>罷官寓江郊。次人韻。</title>,<text>向來吾道在滄洲。乾沒紅塵已十秋。平地波濤隨處起。故山猿鶴等閑愁。人情變似邯鄲市。世路難於灧澦舟。何日納官歸樂土。白蓮精社伴緇流。</text>
<title>漫吟</title>,<text>滿郊芳草綠萋萋。欹枕江樓聽午鷄。晩浦風生帆腹飽。春田雨過麥腰齊。玄禽趁社尋花院。白鷺忘機集柳堤。扶杖出門無所適。却憎歧路異東酉。</text>
<title>金士興輓</title>,<text>峩洋絃斷伯牙琴。每過黃壚淚滿襟。魂去北邙悲薤露。澤留南國頌棠陰。登筵未展匡君略。易簀終違望子心。怊悵屋樑殘月照。紫芝眉宇夢中森。</text>
<title>李同甫大夫人輓</title>,<text>歷數先君執友中。心期獨許靜觀公。孤惸豈忍同攀柏。母範曾聞效斷葱。孟氏芳隣連陋巷。陶家舊客挹仁風。升堂宿願今虗負。敬寫哀章恨不窮。</text>
<title>雙柏堂李尙書 世華 丈輓</title>,<text>如公長德幾人存。齒爵兼之是達尊。確守常期臣盡節。危忠豈變事難言。坡山俎豆虗神座。泮水衿巾哭寢門。天降哀綸官庇葬。九原應復泣君恩。</text>
<title>仁顯王后輓章</title>,<text>積德名門誕聖妃。徽儀哲範簡編稀。恩多下逮歌樛木。儉自躬先服澣衣。尙恨燕禖終嗇慶。爭瞻蝕月更增輝。居然素奈翻成讖。嬀幄凄凉舊座非。						其二						瑤華六載險艱甞。壼位重新聖德光。仁嗇遐齡天降割。禍緣奇疾藥迷方。宸情每想宮箴切。御誌多從內美詳。恭覩貳君深墨面。國人於此更悽傷。						其三						閴寂粧奩掩素埃。靈帷將撤祖筵開。何堪騩馭賓天遠。不復鷄鳴報曉催。禁掖雷聲嬪御哭。郊原雨淚士民哀。長秋問寢還如昨。耿耿丹心一寸灰。</text>
<title>金達甫 鎭圭 內輓</title>,<text>夫子徵余相紼詞。書中仍說叩盆悲。綦巾縞服曾偕樂。瘴海炎方幾閱危。臨絶竟違當面訣。送終全乏附身資。幽明餘憾將奚慰。後事零丁只一兒。</text>
<title>綾城鳳棲樓</title>,<text>一帶長川十里郊。高樓何日鳳來巢。梅爲庭植渾如杏。竹覆村廬揔代茅。香釅滿罇成緩酌。長魚登俎作佳肴。寥寥偃室無人到。不待歸田自息交。</text>
<title>同福勿染亭。與李子東 海朝 夜飮共賦。</title>,<text>錦屛葱蔚際天高。畫閣臨流百尺豪。隨處霱雲迷洞壑。坐來寒葉落亭臯。黃泥客到惟明月。赤壁仙歸但遠濤。可惜此宵須快飮。苦吟何必更含毫。子東持盃苦吟。故云。</text>
<title>追次太學士宋玉汝韻。賀金尙書汝成蒙被御製異恩。</title>,<text>聖朝恩遇老成臣。千里南荒跡已陳。方仰上天終悔禍。更聞中夜倍傷神。一心憂愛留詩在。三接都兪入夢親。惟恨九原難可作。至今人欲百其身。</text>
<title>次鄭郞錫命寄家兒韻。述懷。</title>,<text>離家去國客愁深。獨對前山萬竹森。束帶尙遲陶令賦。操琴空和越人吟。無端歲月催華髮。有約林泉負宿心。堪笑異鄕淹滯久。邇來童稚解方音。</text>
<title>僦屋南村記實有吟</title>,<text>當街僦屋數間纔。欝欝覊懷苦未開。蹤跡已踈靑瑣闥。夢魂長繞紫煙㙜。邯鄲市上人朝暮。廷尉門前客去來。惟有簷頭雙燕在。似曾相識故飛廻。紫烟㙜。在楊州玉流洞香爐峯下。先人所命名。</text>
<title>大報壇親祭日。敬書詠懷。</title>,<text>嗚呼不忘我皇明。海內陰氛幾日晴。禍慘驪山回再甲。悲纏鰈域泣羣生。設壇崇報宸心切。秉璧恭趨玉趾輕。想得中州餘舊老。江頭蒲柳哭呑聲。</text>
<title>出郊過各心村</title>,<text>世路無同志。山名有各心。忘機一沙鳥。惟汝舊盟尋。</text>
<title>陪家大人北謫。留別諸族於東門外。</title>,<text>慘慘東門別。茫茫北塞行。是時風雪虐。天亦太無情。</text>
<title>北靑</title>,<text>此路何時盡。今朝始北靑。傷心隴頭水。嗚咽不堪聽。</text>
<title>還到安邊南山驛。記實。</title>,<text>去年冬過宿驛店。有村婆年可七十餘。向余言曰。身居路傍。曾見二相公一時被謫而行。今又年老宰相遠謫。國家必非太平。意甚凄然幾下淚。及余還到。此村婆又問余曰。老物不知世變。國事近復何如。余感而書事。題紙以贈。						曾到此村宿。忽逢春夢婆。今朝迎我問。時事近如何。						又						天心未悔禍。元祐士無完。㓒室能憂國。吾何匹婦看。</text>
<title>鐵嶺使同行人。詠李白沙鐵嶺雲歌感吟。</title>,<text>鐵嶺歌聲咽。行人不忍聞。今來一掬淚。先灑北歸雲。</text>
<title>墳菴寫懷。示菴中老師。</title>,<text>灑盡梁山淚。悲吟笁寺詩。餘生攀柏痛。枯樹已無枝。</text>
<title>以諫官陳䟽被斥。伏聞聖上特下筵敎。使之出仕。感悚成詩。</title>,<text>處世元無黨。封章豈爲私。平生不好論。惟恃聖明知。</text>
<title>廉問到鳳山邑界。以羸服潛行戱占。</title>,<text>自笑乘騘客。身無衣繡時。縕袍吾不恥。行色畏人知。</text>
<title>罷官言志</title>,<text>失馬焉知福。呼牛亦任他。投閑宜乃分。山上白雲多。</text>
<title>玄鶴巖。次石刻韻。</title>,<text>石上有詩曰。吹簫乘月下。尋鶴上漁磯。却嫌人家近。題詩海上歸。不知何人之詩。事載輿誌續錄綾城紀。						鶴去千年後。誰題舊釣磯。應知華表客。乘月詠而歸。</text>
<title>光山望美樓</title>,<text>朝登望美樓。極目江南道。歲暯北風多。玉樓寒應早。</text>
<title>過漣城邑村。先王父曾莅此縣。耆舊不忘遺愛。慇懃來問。記實感吟。</title>,<text>客到漣城故吏家。依然往跡使人嗟。老羸扶杖來相問。九歲衙童子是耶。</text>
<title>道峯枕流堂。口占。</title>,<text>溪邊細路草萋萋。佳處詩成掃石題。明月滿樓人不寐。碧桃花落杜鵑啼。</text>
<title>驪江舟次。奉和松澗李丈 端夏 贈別韻。</title>,<text>霧樹煙村冉冉過。輕舟容裔白鷗波。追陪三日猶餘戀。回首仙庄夕照多。</text>
<title>東淮舊亭。見汾崖申丈 晸 題壁韻。感賦。</title>,<text>汾翁翰墨儘風流。舊跡空餘一小樓。逝者如斯江水在。數叢山菊自爲秋。</text>
<title>效宮怨詞</title>,<text>宮梧一葉夜驚霜。別院深深刻漏長。寒透錦衾愁不寢。枕邊空羡繡䲶鴦。						又						瑤琴彈罷思凄肰。鏡裏花顔惜暮年。紅葉欲題還擲筆。却嫌鸚鵡近簾前。</text>
<title>洪原途中。望見日出。</title>,<text>東方日出海門紅。下土昭臨遠近同。萬里孤臣猶有憾。容光不照覆盆中。</text>
<title>客舘除夕。用高蜀州韻。</title>,<text>人非守歲自無眠。對月關山意悄肰。空和蜀州除夕詠。不知何日是歸年。</text>
<title>家有盆梅。寄留族弟家。次家兒憶梅韻。</title>,<text>寒花幾着向南枝。想得芳姿似昔時。他日可堪和淚詠。閤邊猶有手題詩。</text>
<title>山庄。謝地主金仲惠 盛迪 來訪。</title>,<text>村童傳道使君來。晝掩柴扉晩始開。小甕偶醅新秫酒。不妨留醉習池杯。</text>
<title>省中。次閔內翰聖猷 鎭遠 寄示韻。</title>,<text>玉輪銀燭影重重。梧葉蕭踈響夕風。華省詎堪容傲骨。酒泉他日願移封。</text>
<title>春州客舘。別金汝成還洛。</title>,<text>東州太守向西京。渭樹江雲惜別情。怊悵楊山獨歸客。不堪斜日聽蟬聲。</text>
<title>次金仲和贈族翁得星韻</title>,<text>余之從曾祖晦谷公。性淸簡。廵宣八路。位至冢宰。而生無一田之植遺其子孫。族翁得星。卽公之枚臯。而主其宗祀。窮不能自存。仲和書贈一詩曰。看取當年八州督。立錐無地與孤兒。盖記實語也。仲和。於公藐肰後進。而其起敬如此。後之人將賴其一言。益知公淸德。而族翁之安貧無怨。不忝其先。亦可見也。和其韻以贈之。						得何爲喜失何悲。窮視平生所不爲。淸白家聲能自保。世稱賢父有佳兒。</text>
<title>仲和自雪嶽回向峴山。路中誤聞余入洛。留書而歸。追寄一詩。以寓悵望之懷。</title>,<text>君自寒溪賦遠遊。我曾高臥太平樓。誰敎好事成烏有。一札徒然惹百愁。</text>
<title>次守源僧詩軸韻</title>,<text>老夫新自峴山歸。長夏東村獨掩扉。楓嶽高僧來乞句。笑余身上尙朝衣。</text>
<title>謝東萊伯鄭仲淳 澔 簡問書中。有夢尋釣㙜之語。詩以答之。</title>,<text>鑾坡學士領蓬萊。莫說天涯夢釣㙜。海上鯨濤今妥帖。聖朝新試畢諴才。</text>
<title>江僑寒食有感</title>,<text>廣陵城外欲殘春。寒食家家上塚人。回首故山頻灑涕。不堪衰疾滯漳濱。</text>
<title>與子東宿勿染亭。明日分路。口占各賦。</title>,<text>瑤㙜一夢轉依俙。步步回頭赤壁磯。聯馬出山尋去路。敬亭秋葉惜分飛。</text>
<title>簡謝烏山倅惠蟹</title>,<text>南來厭喫武昌魚。右手持盃左手虗。忽覺盤中風味好。無膓公帶有情書。</text>
<title>謝錦城李使君 徵楫 書問。兼贈雙鴻。</title>,<text>錦城雙鯉帶雙鴻。天末覊愁物我同。待得淵明賦歸去。淸宵好月自開籠。</text>
<title>歎失鴻</title>,<text>丁寧戒爾永相隨。自起開籠會有時。雪翮忽肰先我去。却慚陶令賦歸遲。</text>
<title>次趙子直寄示韻</title>,<text>故人詩札自東崗。三復吟哦十襲藏。去國孤臣君莫問。春來白髮不禁長。</text>
<title>錦江。承聞嶺南伯新除之命。留題船牕。</title>,<text>錦水春風漾綵舟。鷄龍遠色落汀洲。吾行尙異休官去。倚棹題詩𧬄白鷗。</text>
<title>踈慵堂與許允玉 玧 宗老。得星分韻。述懷。各賦七十韻。</title>,<text>北陸星方次。東城歲又寒。駱峯霜氣重。涵苑葉聲乾。沽酒呼朋至。開襟語夜闌。向來驚聚散。玆者幸團圞。豈但文詞會。仍成骨肉歡。海隅憐獨滯。洛下喜同看。樂劇開雙眼。憂深集萬端。卽今多感慨。從古足悲嘆。往躅曾披竹。東方肇起檀。箕疇存八敎。鼎足歷三韓。羅祚誰能比。麗朝槩可觀。聖神乘泰運。仁義取兇殘。偃武初歸馬。敷文幾舞干。英陵修禮樂。成廟盛衣冠。已見盟爲礪。常期固似磐。鯨波中蕩潏。鰈域昔彈丸。寶籙寧宜絶。金甌得再完。丙年尤慘惔。天步極艱難。玉帛無神禹。金繒有契丹。恩何忘萬曆。路未走長安。北望心長裂。西歸淚自汍。吳鋒䧺霹靂。鄭艦蔽洋瀾。肅殺催胡命。威儀佇漢官。追思孝考志。永激丈夫肝。半道嗟遺劒。前冬泣徙灤。天胡連巨創。痛又啓塗欑。鴈更浮銀海。花應賞玉欄。嗣王雖誦幼。新化極湯寬。舜瑞頒圭璧。滕廬仰棘欒。網羅誠欵欵。丘壑束戔戔。自可招商嶺。方將起渭磻。淸朝勤𨀣待。恠鬼逞兇奸。或恐投曾杼。誰思授鄭餐。班無區玉石。言絶進琅玕。俗漸趨淆濁。人皆尙綺紈。涓埃寧有補。心力莫辭殫。泄泄忘扶相。悠悠任怠般。連年多餓莩。率土盡瘡瘢。眉上愁誰詧。心頭肉却剜。澤微完獝狘。寃切滯狴犴。時事言何益。吾儕指謾彈。逢時愧駑質。吐氣異龍蟠。每作田家苦。多經世味酸。蓬門甘寂寞。草澤共蹣跚。瘧癘經秋忍。衣裳暮歲單。浮生同土梗。踈跡阻金鑾。獻玉空思卞。彈緱且學驩。董帷惟簡秩。顔巷只瓢簞。節慕凌霜竹。交深入室蘭。才慚三絶鄭。年迫二毛潘。題柱期司馬。歌噫想伯鸞。蠖腰寧久屈。鵬翼擬高摶。庶縱靑冥靶。誰登赤幟壇。王臣當謇謇。雲路定漫漫。吉筮須端策。芳名在盖棺。相期元不淺。此計果能團。契分淸如水。年光急似湍。浮沉看宦海。榮辱付邯鄲。每憶松村路。仍思水洛巒。兔園園勝㓒。陶谷谷疑盤。蔣詡三開逕。香山八節灘。陶車尋窈窕。謝屐陟巑岏。柏嶺宜圍局。楓潭可把竿。風塵猶汩沒。歧路獨盤桓。悵望勞魂夢。翻飛乏羽翰。孤燈明欲滅。四座靜無讙。此夜聯螢榻。明朝散馬鞍。別離何數數。憂思倍漙漙。莫惜今分袂。將同永考槃。援毫各言志。詩興正闌珊。</text>
<title>讀論語。敬次家大人讀孟子有感詩四十韻。</title>,<text>微仲傳來十四賢。其間歲月幾遒遷。素王載誕周靈世。靑史初編魯隱年。禮樂詩書刪又述。危微精一授仍傳。臨嘆河水回車轍。俯隘塵寰陟岱巓。土缶石砮推以理。珠衡玉斗象乎天。簪裾儼侍莊壇上。俎豆羅陳大樹邊。尊夏攘夷名分正。斬俳誅卯武威宣。文章自是因天縱。王室曾當若火燃。楚聘徒成厄陳蔡。周遊獨不到秦燕。弘䂓不翅開來學。大業須看返舊田。時習勸之兼悅樂。多聞誨以寡尤愆。歌雍每痛三家僭。繼富猶嫌一芥捐。百世宜推三代變。四科常數十人專。夏殷徵禮皆無路。商賜言詩可比肩。羲易耽來年欲假。匡人畏處德猶全。簫韶盡善忘珍味。朽木難雕戒晝眠。媚竈幾多摧賈說。歸豚不欲附陽權。褒稱由勇材無取。慟哭回亡意最憐。沂水詠歸欣獨與。武城絃誦奬仍偏。敎陳文行兼忠信。逸慕夷齊與惠連。竊比老彭看志遜。常詢太廟見誠虔。鳳圖無復明時出。松柏同期晩節堅。何有我哉謙誨學。如斯逝者歎源泉。定公詎解興邦一。齊景還譏有駟千。老自不知忘食久。信當爲首去兵先。無端肯效瓠瓜繫。有意空鳴石磬懸。櫝鞰美珍長待價。盤需脯酒不求廛。三思嘲季辭全約。一貫傳參語益圓。浮海謾愁難救世。伐臾深斥不持顚。恒思學道朝聞願。自責欺天昔疾痊。虗位公門趨進翼。朝廷宗廟謹言便。菜蔬雖薄齋如也。衰𥌒當矜色勃肰。梁木哲人今邈矣。周家元聖並稱焉。終敎親炙三千子。共述嘉言二十篇。大德或云堯舜遠。凡禽敢與鳳凰翩。開蒙妙旨昭肰著。纂註諸書貫且穿。隻字片辭宜詔後。靈姿聖表若瞻前。攝齊恨未親承訓。對丌思追讀絶編。天下定傳忠獻語。益州銘入子安牋。誰將驕泰和同說。日爲吾君進講筵。</text>
<title>王耕一墢十四韻</title>,<text>仲春和氣藹然生。瑞日遲遲布糓鳴。環珮序班隨御駕。㫌旄啓道出王城。九推自有諸侯禮。千畒今看一墢耕。哀慕三年居諒闇。幼冲初服屬昇平。穰穰稼穡豐年屢。洽洽田疇好雨晴。南畒已聞春事及。東郊先見縟儀行。猗歟盛代親推意。允矣前王若保誠。御手不嫌持耒耟。宸心亶在具粢盛。民天本自耕而食。王政何徒市不征。躬稼聖心同夏禹。明農佳訓仰周成。省耕遊豫皆爲度。擁路瞻聆孰不榮。文苑佇成新麥頌。春㙜咸樂聖人氓。盈庭拜獻岡陵祝。回蹕欣聞管籥聲。盛事至今追列祖。宣陵穆廟蕩難名。</text>
<title>明原客舘。效古樂府小詞體。叙懷。</title>,<text>萬里關山驚歲暯。天涯孤客傷心。楚臣生計越人吟。譙樓寒月苦。灑涕獨登臨。旅舘挑燈愁不寐。棲鴉各自歸林邊。風淅淅。夜沉沉。蕭蕭千丈髮。霜雪幾交侵。													右臨江仙體												傷心七寶山前路。一葉驚風雨。朔雪關雲歲將闌。遙想玉樓高處不勝寒。故園遙在鳧峯下。瀟灑三椽舍。回頭不見洛橋人。旅舘殘燈。悄悄客愁新。													右虞美人體</text>
<title>送洪士中 萬選 入城 已下二首。效集句體。</title>,<text>高樓獨上思依依。夢裏還家不當歸。遠水浮雲隨馬去。晩秋黃葉滿天飛。滄江白石漁樵路。落日深山伴侶稀。一卧漳濱今欲老。早年生計近年違。</text>
<title>暮秋自江郊歸田。題寄銅江諸從弟。</title>,<text>主人留客未能還。偶得浮生半日閑。且飮綠𨤍消積恨。不堪紅葉照衰顔。山河睡望雲天外。風月依俙夢想間。小弟隣庄尙漁獵。故園花發寄君攀。</text>
<title>輓詞[李畬]</title>,<text>壺翁已逝邈難追。共道傳家有是兒。玉署名推高步武。靑氊業在耀文詞。人生脩短終誰定。世事升沉本不期。鶴髮萱闈如宿昔。等閑行路亦漣洏。左議政李畬</text>
<title>輓詞[洪受瀗]</title>,<text>蒼黃幽問夢還疑。一疾如何竟莫醫。蜀道携琴歸洛日。江西納節丐閑時。可憐國器埋泉壤。無復明廷見羽儀。㝡是北堂垂白痛。路人猶自涕漣洏。其二行誼才猷早擅譽。素知名下士無虛。嗣徽文苑蘇家並。講義經筵范子如。世有雌黃元不怍。業傳淸白豈求餘。未應身後長寥寂。積慶行看在大閭。其三交情姻好便忘年。當世論人屈指先。增口是非寧有定。信心名節獨能全。樓成上界歸何遽。月滿空樑淚自懸。垂死病中違執紼。曉天薤露倍悽然。吏曹判書洪受瀗</text>
<title>輓詞[宋昌]</title>,<text>每悼名公已九泉。幸留賢嗣繼靑氊。相將舊誼期無替。不料凶音遽又傳。仕至觀風官亦顯。舞停衣綵事堪憐。哭君兩世餘生在。欲寫哀詞淚自漣。右參贊宋昌</text>
<title>輓詞[趙相愚]</title>,<text>南州幾歲阻音徽。喜見春來按節歸。淡水百年交義重。分山晩境宿盟違。雲間未就新營屋。架上空留舊舞衣。尙憶仙菴聯枕日。滿樑殘月爲誰輝。工曹判書趙相愚</text>
<title>輓詞[徐宗泰]</title>,<text>愛君心地掇皮眞。弱冠論交晩更親。冲素中存渾悃愊。文華間發見風神。名卿淸範依然在。盛世榮塗政爾伸。一疾無年斑舞輟。至哀那慰太夫人。禮曹判書徐宗泰</text>
<title>輓詞[尹世紀]</title>,<text>冲和襟韻許心知。不獨文詞是我師。逸足纔開騏驥路。奇毛爭識鳳凰池。才名一代方輝爀。世事中間太嶮𡾟。怊悵報施天莫問。百年存沒有餘悲。其二黌舍從遊記少時。鵷班接武更追隨。銀㙜夜共挑燈酌。玉署秋聯賜菊詩。往事依依渾似夢。浮生草草不勝悲。萱堂猶昔終何慰。尙倚門閭待暮兒。戶曹判書尹世紀</text>
<title>輓詞[趙泰采]</title>,<text>詞華吏績兩難幷。吾友才全㝡擅名。瀛舘幾年推國手。桐鄕當日繫民情。亨途遽作投簪計。雅志還辭按節榮。萱老北堂烏哺斷。等閑行路亦呑聲。其二論交十載許周旋。幾度靑綾伴直眠。蓬質每慚聯玉樹。氷心惟喜叶琴絃。升沉有會何論命。存沒無端欲問天。往事至今成一夢。篋中那忍檢遺篇。兵曹判書趙泰采</text>
<title>輓詞[李健命]</title>,<text>尙書文彩映當時。賢嗣承家雅望推。賈氏絲綸宜世掌。子雲心事少人知。榮枯末路看千變。膏火人間亦一吹。㝡是北堂無限痛。夕林烏鳥欲棲枝。其二與君較齒十年間。共躡淸朝玉筍班。推分任眞看素履。投壺散帙有餘閑。雲程展翼摧中道。夜壑移舟夢大還。寂寞城東舊時宅。不堪回首涕潺潺。吏曹參判李健命</text>
<title>輓詞[李喜茂]</title>,<text>年吾行第德吾師。冰玉其心重厚姿。淸白克遵先子志。榮枯一任化翁爲。仁人短壽天何忍。慈母臨年世共悲。九地英靈猶可慰。詩書舊業付佳兒。其二追遊半世托金蘭。別輒相思見輒歡。歌舞高堂同拜母。浮沉末路共爲官。銅章泛舸晴湖暖。綾被聯床夜雨寒。從此世無知己者。牙琴雖在爲誰彈。右承旨李喜茂</text>
<title>輓詞[李晩成]</title>,<text>嗟嗟萬事露先晞。鵬翼雲霄不盡飛。北闕恩辭新玉節。高堂舞輟舊斑衣。百年雅致惟文酒。半世浮名足是非。已矣善人那復見。屋樑殘月夢依俙。大司成李晩成</text>
<title>輓詞[趙泰東]</title>,<text>冢宰先公展也髦。純誠雅望出倫高。文章華國裨龍衮。淸白傳家有鳳毛。卛性謹醇知禀厚。登朝寅協見心勞。雲衢政待鵬摶海。嶺節還辭夢叶刀。將擬百年尊席會。詎知今夕寢門號。銀㙜伴直渾成幻。玉署論詩孰更豪。忍說斑衣停舞戱。猶憐寶樹襲風騷。餘生兩世存亡痛。末路難堪淚滿袍。前監司趙泰東</text>
<title>輓詞[許玧]</title>,<text>壺老文章一代高。主盟詞閫最英髦。海中明月探驪頷。池上遺風見鳳毛。揮翰幾裁鑾掖草。解符旋擁嶺藩旄。翛然了却人間事。去入丹霄五彩鞱。其二強抑哀懷寫此詞。吟成字字涕仍隨。五旬年紀元非夭。二品官銜不是卑。置膝寧無如玉抱。承顔且有克家兒。雖然里巷猶嗚咽。望八慈闈夜哭悲。其三地望爭推發軔初。天曹玉署是君居。誰知賈傅罹疵毁。尙幸安仁奉板輿。南臬已辭將按轡。北宸應降更除書。功名脫屣聊歸盡。幻世浮沉一夢蘧。其四童稚情親四紀踰。剩看溟海展鵬圖。仁猶嗇壽悲何已。位不充材命矣夫。天上記文應待子。人間隻影獨憐吾。定知積善留餘慶。蘭茁兒孫箇箇珠。工曹參議許玧</text>
<title>輓詞[孟萬澤]</title>,<text>舊誼交親世共知。欲題哀輓淚先垂。文章自是傳家業。器宇爭推鎭俗姿。可耐流光催駟隙。尙看餘慶屬麟兒。魂歸九地應難瞑。誰慰高堂夜哭時。前監司孟萬澤</text>
<title>輓詞[黃一夏]</title>,<text>世掌絲綸是鳳雛。如何中歲枳淸塗。靑綾夢罷初分竹。玉節恩深未受符。死淚應添留鶴髮。遺兒那忍見魚枯。詩壇寂寞無人掃。駱峀凄風片月孤。其二壺老淸名久仰尊。幸看佳㣧典刑存。天曹早秉郞官筆。玉署頻揚聖主言。暎世淸猷期鎭俗。乘箕眞跡遽無痕。東城舊宅空文藻。醉客他時忍扣門。左承旨黃一夏</text>
<title>輓詞[李觀命]</title>,<text>朝嘻夕化遽如斯。厭世翩然逝莫追。識字終敎憂患始。知心也復後來期。恩波不阻湘江蟄。雲翼將看北海披。萬事人間今已矣。萱堂空待暮歸兒。應敎李觀命</text>
<title>輓詞[李海朝]</title>,<text>壺翁振大雅。夙世執文柄。趾美有我公。少年已脫穎。渥洼駒汗血。丹穴鳳毛炳。文采是家傳。醇樸自天性。嵬峩風骨秀。脫略襟懷淨。揚轡進自如。亨衢浩無梗。顯赫天曹選。深嚴玉署盛。銀㙜子所居。下邑胡遠屛。末路喜求疵。乍屈終何病。孰掌絲綸美。獨持言議正。嗟哉志莫伸。于今竟短命。兒孑孰撫摩。慈老失溫凊。尙書門舘閒。秋草日凄冷。騷壇舊旗皷。無復看重整。夙余托心契。昆弟但異姓。論交逮三世。聯居接一嶺。陳蹤撫竹樓。新誼同蓮榜。喪威愴餘生。追隨惜殘景。迢迢湖嶺間。三子集風詠。跌宕觥籌錯。璀璨文藻競。染亭夜聯翩。赤壁秋游泳。良覿驚異鄕。奇賞愜新境。京洛重團圓。符彩猶照映。朝言纔嘻怡。冥化倐俄頃。牙絃只待鍾。匠斤今亡郢。秋風單父㙜。舊遊高李並。存歿再嗚呼。白首餘隻影。平生劇飮興。孰與較弱勁。迢遞岱宗遊。悵望雲路夐。悲吟滯東社。辭盡意難竟。昨歲余莅完山。公任綾城。相約會宿於光山風詠亭。和順倅洪君子翊。亦來會。仍與遍賞同福勿染亭。赤壁諸勝。誠是異鄕難得之會。而今堇再周朞。子翊及公相繼殞逝。余獨倀倀人世。不勝少陵單父之感。篇中及之。獻納李海朝</text>
<title>輓詞[洪萬選]</title>,<text>淸朝宦業早光輝。韋杜門闌世論歸。地絶蓬瀛偏寵渥。家傳翰墨盡珠璣。風波十載舟虗泛。霄漢中途鷁退飛。花柳西州前後涕。亭空日涉掩斜暉。前郡守洪萬選</text>
<title>輓詞[洪重箕]</title>,<text>名父家庭有是兒。爭瞻丹穴鳳毛奇。官榮聽漏銀㙜日。跡屈分符下邑時。遠勢溟鵬飛不盡。眞遊遼鶴返無期。傷心忍過城東路。白髮高堂夜哭悲。其二先君契好㝡壺翁。詩酒平生氣味同。俯仰十年人事變。從遊兩世舊情融。蕭騷鬢髮惟憐我。寥閴門闌又哭公。佳節重陽誰與酌。西風淚落菊花叢。戶曹正郞洪重箕</text>
<title>輓詞[魚史衡]</title>,<text>承家詞翰早超倫。工署銀㙜近密臣。末路升沉元有數。十年榮辱捴非眞。幾勞南國思君夢。遽隔高堂問寢晨。寂寞壺翁文酒宅。至今回首但傷神。其二金蘭密契兩家尊。葱竹交情亦弟昆。孤露一般心內感。淸霜俱是鬢邊痕。別離忽忽經三載。存沒茫茫隔九原。淚盡秋風江漢外。悵望丹旐出東門。前郡守魚史衡</text>
<title>輓詞[金鼎臣]</title>,<text>敦婣每憶尙書公。歷世于今兩志通。恭儉足爲衰世範。詞華不墜乃家風。緋袍照玉官仍達。彩服攀輿樂又融。誰謂悲懽忽相勝。向來人事捴堪恫。其二南州邂逅眼俱靑。幾度逢塲共討情。邵節恩承投紱日。桐鄕民頌挂魚淸。空留洛社相從約。奄見泉㙜大夢驚。㝡是北堂西日暮。更將何語慰幽明。前縣監金鼎臣</text>
<title>輓詞[沈漢章]</title>,<text>瓌才華望際明時。玉署銀㙜左右宜。久掌絲綸傳世美。曾持論議絶朋私。梅軒纔罷何君詠。棠社仍傷召伯詩。榮辱倘來都夢幻。善人無壽理堪疑。其二壺翁姱節照靑編。毓慶名門後有賢。奕世文章看謝樹。傳家淸白保王氊。夢闌宦海升沉地。情迫慈闈喜惧年。榮養未終先逝恨。斷魂應泣倚閭前。其三追惟先契百年心。詩社閑盟惠好尋。龍浦水雲聯榻詠。駱峯花月對尊斟。滄桑浮世悲懽促。風樹餘生愴慕深。暮境相依姻睦誼。君今長逝孰知音。靑松後人沈漢章</text>
<title>輓詞[具鼎相]</title>,<text>哭訣靈筵響不成。高堂鶴髮若爲情。門墻偪側西仍北。交契殷勤弟與兄。少日周旋相唱詠。芳辰讌集幾逢迎。吟詩白第長聯榻。喚酒黃壚數把觥。鵠立淸儀金闕彦。鵷行雅望玉堂英。經帷備問龍光被。銓部掄才地分淸。外內任官䟽簿牒。中間散跡𧬄簪纓。官銜粉墨棠軒字。宦跡丹靑桂籍名。斯世倘論延福履。若人胡不到公卿。劒懸徐墓珠空暗。琴斷牙絃笛自橫。嗟我西河纔抱戚。送君東郭只呑聲。高門餘慶蚌珠寶。末路浮榮蟻夢驚。壺社虗庭楓自落。笠亭遺址菊猶榮。荒凉戶牖簾長捲。零落詩篇篋尙盈。祖道悲風吹素幔。駱峯殘月照丹㫌。西州門路寧重過。每對欒欒淚輒傾。綾城後人具鼎相</text>
