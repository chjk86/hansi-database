<title>癸亥秋。送朴友仲雲赴燕詞。</title>,<text>別離時秋風吹。兒女牽衣壯士悲。出門上馬遲。故人情話到相思。易水長城天一涯。</text>
<title>甘藷賦</title>,<text>斯天下之靈草兮。出交趾之海曲。品本屬於蔬菜兮。用則切於米糓。冠諸草而味甘兮。不其名之虗得。天生物而普濟兮。何偏利於蠻域。彼其人之不仁兮。久遏種於中國。不見甞於神農兮。焉承敎於后稷。謝靑囊之刀圭兮。絶九州之阡陌。忽搖光之增彩兮。肆天意之攸復。嗟閩人之到彼兮。始適口而生熟。功卓越於蹲鴟兮。形彷彿於蘿蔔。念博施於華夏兮。故耕藏之是學。性偏宜於沙地兮。土無待乎膏沃。奚種子之取乾兮。爲不腐於稸積。禁靈根之出境兮。恐搜檢於客槖。臨回棹而潛藏兮。絞數枚於綆索。計自異於偸桃兮。事有賢於採藥。憑海若之神助兮。好還渡於北陸。宜及時而試可兮。卽按方而分植。苗始發而深紫兮。葉旣大而漸綠。農不害於旱澇兮。治無憂於溝洫。能兼濟於豊㐫兮。並稻粱而稼穡。勝種糓以卄倍兮。可從玆而足食。事若待於聖朝兮。時則係乎萬曆。賴名醫之通神兮。載本草之綱目。健脾胃而強腎兮。純有補而無毒。見農書之爲說兮。美有溢於菽粟。閱群芳之諸譜兮。奇夐絶於草木。爰傳述之有年兮。民曉解而力服。遍宇內而廣種兮。曁幽燕之極北。噫我東之農務兮。擧貿貿之氓俗。本無術於荒改兮。自不免於菜色。惟郭西之慷慨兮。爲斯民而隱惻。致此物之苦心兮。書不憚其繁複。幸傳種於一州兮。歲已滿於半百。歎高士之旣歿兮。無復人之勸督。吁嗟余之狂妄兮。敢自效於獻策。撰樹藝之新書兮。開數條於一冊。承廊廟之採施兮。乃頒示於方岳。戒邑宰而勸種兮。諭田民而解惑。苟深耕以和糞兮。卵無節而不獲。滋萬蔓於一根兮。儘救飢之無敵。勉尒東土數千里之農夫兮。八口於此須勤作。</text>
<title>梅花賦 幷序</title>,<text>余以新梅𡬾二株。種于雙盆。藏諸一閤。置之起居之室。乃至建丑之月。始綻如珠之蘂。花旣明明。香又馥馥。於是焉有客來。謂余曰。古人之於花竹。所愛者各異。或有愛牧丹花者。或有愛蓮花者。或有愛菊花者。或有愛梅花者。梅固古人所愛中一物。而今君亦愛之。無論古今人。心之愛矣。所取者存焉。然未知君之所取。能與古人同不同如何也。余應之曰。凡百花卉中。梅花一種。果有雪滿山中高士卧之態。故余甚愛之。此乃余與古人。同其所取者。而余則別有所愛於古人所取之外者。此又古人之愛。與余不同。而子未及問之者也。客曰。願聞其說。余又謂客曰。余性愛花。尋常所居之地。若一日無花。則心甚惄如。牧丹與蓮菊等花。皆所鍾愛者也。隨其時序。相繼以觀。而唯此梅花。其時也。政値他花已盡。窮陰慄烈。萬木蕭條。其所以近眄而怡顔者。亶在於此。故余之愛此。尤有別於愛他花之愛。玆豈非古人之愛與余不同者歟。雖然。徒知愛之而已。不知趣味之寓在其中。則梅將笑余不知愛之之實。吾與子對酌於此。作文於此。以酬其淸賞之意。則可使此花不愧其爲知愛者之所愛者歟。客笑曰諾。余遂呼兒酤酒。淺淺斟之。更覺其明明者如笑。馥馥者益淸。旣醉仍成一篇長賦。而韵用歸去來辭。其辭曰。梅花發兮。一年芳魂今來歸。榮華獨占二之日。雖慄烈而不悲。與盆竹而爲隣。唯雅操之是追。彼羣卉之荒落。其孰是而孰非。始明明而如珠。忽馥馥而襲衣。見冷艶而認雪。非吾眼之力微。爲此淸賞。佳朋來奔。陽生古閤。彩增蓬門。雙樹高標。歲寒獨存。心焉愛矣。用開香罇。話林逋之經濟。時顧眄以怡顔。高士卧之逸趣。宜山中之攸安。唯仙姿之迢然。與俗態而何關。反離騷以無怨。在羲易而取觀。羞桃李之成蹊。謝蝴蝶之爭還。斯先春以其馨。故開閤而盤桓。梅花發兮。成尒我之淸遊。停蹇驢而坐愛。勝灞橋之獨求。見白玉之淸儀。可消我之塵憂。矧今對酌無山花。捨爾開而與疇。來從海島。運用桂舟。魂雖遨於氷雪。志則在乎林丘。今房櫳而歲暮。惜窮陰之若流。奪造化之玄理。異凡物之行休。愛矣乎。黃昏看取正其時。曷不洗盞更相留。胡爲乎怱怱欲何之。旣許幽人咏。復與明月期。非封姨之敢窺。豈園卒之或耔。惟吾儕之趣味。在把酒而作詩。留後緣而莫問。明年此時無復疑。</text>
<title>爲君善歎未卜其居</title>,<text>我有同庚友。伊人本磊落。文章等蛟鳳。淸閑傡水竹。春風東岡陂。秋月西社麓。賦詩而舒嘯。白頭有餘樂。不治家人産。生理恒寂寞。冬暖稚子呼。年豊細君讁。衣食無自資。六經空在腹。曩者玉流室。深山扁松石。近日移所居。方橋占蝸屋。無端魑魅猜。宜乎遠其瀆。貧窮雖素分。如何又無宅。可愛平生志。未嘗忘溝壑。安得數頃田。與君同作息。</text>
<title>仲夏。學圃軒夜話。二首。</title>,<text>溪月照軒中。晩穩違夜期。麥凉泛簟上。松觀故辭巵。主人病自強。鼓琴調頗奇。氣意敦無詭。譚論恬不卑。淸濁豈有失。朱墨猶行宜。愧余素蚩貿。白首仍棲遅。兀兀空讀書。終乏需世資。猥玆將蓬菲。幸彼托蘭芝。穩松亦愷悌。不易得今時。不寐吟正長。白雪屬夏詩。其二人事貴無爲。邂逅喜不期。又値新釀熟。今夜可含巵。林風過雨凉。山月當窓奇。簞食爾固窮。斗祿吾居卑。且置榮枯說。翫此淸景宜。浮生須爲樂。百年曾不遅。不有良友會。道心何所資。與君日相親。氣味薰蘭芝。傾盖於白頭。情重交少時。縱効各言志。還愧蕪拙詩。</text>
<title>軒夜留飮二首</title>,<text>世事不須說。歡笑亦夢裡。奔走知昨非。淸閑覺今是。已有林泉趣。渾忘在城市。惟君多慷慨。東方之一士。吾道日相親。高山復流水。其二小軒爲君掃。淸風來樹裏。但願醒復醉。休道非與是。欲歸曾無田。非我戀朝市。誦歌有古書。往來無俗士。浮世貴相知。心心澹如水。</text>
<title>乙亥歎十首</title>,<text>嗚呼前秋穫。古昔所無歉。今春米益貴。糟糠不得饜。一包二千錢。貧富俱不贍。街市多鬻物。衣裳與書劒。民勢遑且汲。擧切望哺念。其二畿甸曁三南。賑貸無蓄積。濟活公私計。惟在移其粟。東海多風濤。北船報沉溺。今士不讀書。列郡爭遏糴。哀此四道氓。半塡溝與壑。其三生糓人無術。糜糓酒爲甚。荒政靡不至。所以申邦禁。大民惟榷酤。小民多斷飮。皇天終眷佑。麥農稍登稔。廊廟循物情。五月初令寢。其四疾疫繼飢饉。流亡載道路。生者皆顑頷。死者多暴露。宸心垂隱惻。特旨發帑庫。文王復掩骼。漢帝再蠲賦。嗟爾域中民。孰非荷聖度。其五村里何蕭索。蔀屋多虗空。田疇未盡墾。軍伍纔半充。雖憂舊庸艱。且喜新糓豊。羸瘠今甫起。懷保宜用功。寄語郡邑宰。實心濟民窮。其六一年何容易。北風又蕭蕭。村人營葬多。處處會山腰。纔訖打稻黍。未遑伐薪樵。升屋係急務。索綯趁長宵。此時官府役。川渠督成橋。其七欲言春夏事。猶覺酸人鼻。人有慈愛心。貧窮莫保子。寡婦奔東西。穉兒散隣里。喚乳或夜啼。求食或晨起。噫彼無知女。胡不念到此。其八粤昔癸卯歲。米石直千錢。有錢而無米。賈兒坐空廛。異哉今年歉。至石直二千。狼戾京鄕市。所渫若平年。可惡牟利徒。踊貴弄其權。其九五糓雖云豊。百物俱不足。箇中木綿貴。視古倍其直。公私貯積盡。市廛買賣息。我有一弊褐。可以代狐貉。安得千萬疋。大庇無衣客。其十近俗多不古。利心日漸滋。富家兼並處。貧民流散時。疾病不相救。假貸無所資。益見今年甚。君子爲之噫。願敦仁與義。親上死長知。</text>
<title>送友人入燕京</title>,<text>昨夜秋風起。今朝送遊子。分手間濶餘。出門萬里始。六合乃一區。山河分彼此。別後心不忘。天涯亦隣比。矧玆再遠遊。壯哉公之志。詎用兒女事。區區空垂淚。啾啾響野雀。決決鳴溪水。星槎已整待。鞍馬催行李。珍重復珍重。我有一言寄。平生慷慨心。須問悲歌士。</text>
<title>挽金友 守貞</title>,<text>昔者與君交。于今四十年。靑春日以邁。白髮愁爲緣。一夢風塵裏。相逢每相憐。忽聞長逝報。不禁淚漣漣。惟君好古道。立志老益堅。孝悌旣天賦。詩禮又家傳。無量酒戶寬。有信友道全。實行與淸趣。從玆覔何邊。典型群蘭在。芳香足繼先。一郞已登仕。最愛爲僚員。斗祿資菽水。可代百畝田。應知君去日。餘憾少幽泉。今年五十二。筋力尙如前。豈意春後疾。中夏竟奄然。無心彼流水。依舊鳴濺濺。知音君已逝。我且絶琴絃。白雲荒郊路。丹旐故山巓。哀哉延曙玉。寂寞埋此賢。曉月驚悲鳥。古木咽淸蟬。存亡爲永訣。薤歌此一篇。</text>
<title>金友 守貞 大夫人尹氏挽</title>,<text>仁者享遐壽。古人豈虛傳。如今見尊老。八耋卽其年。鶴髮能康旺。人謂地上仙。閨範多矜式。我道女中賢。祭祀誠敬篤。宗黨恩愛全。令德斯爲盛。宜受五福先。矧有庭蘭秀。一莖三葩連。爲善之所報。餘慶將如川。在世旣無憾。乘化復樂天。胤君孝思至。惟玆誠可憐。風樹正蕭蕭。秋草尙芊芊。丹旐向荒原。爲之淚泫然。</text>
<title>崔氏丈挽</title>,<text>瞻彼嶺上雲。淸晨去無跡。我心何悽愴。傳訃自西谷。嗚呼崔氏丈。難忘世誼篤。公與我叔父。卅載掌金糓。壯年結交道。白首論心曲。故自嬰兒時。早已拜候獲。今我與河郞。卄載同微祿。風雨曁寒暑。戮力供其職。非曰能有信。人共謂莫易。前後五十年。情誼兩相得。重結秦晉好。親如強近族。念今復憶昔。不覺淚沾臆。嗚呼崔氏丈。平生德與福。居家以孝友。存心惟貞直。與世能推移。亦自不染俗。壽近七旬稀。官至二品擢。滿堂驥與鳳。繞膝行成六。甘旨又輕煖。左右無不足。家聲盖閭閻。風流冠巷陌。眼從幾時暗。老年竟無藥。物來辨涇渭。一點明如燭。朋酒與絲竹。可敵山水樂。蓬蓽居相近。頻頻登高宅。記念常眷眷。中心知感激。豈意春來憂。良醫未効力。今焉已矣乎。一夢千古隔。杖屨徒自在。儀範於何覔。床琹斷峩洋。庭花向寂寞。糓城將見石。緱山難駐鶴。靈輀長安道。丹旐覺心麓。嗚呼崔氏丈。告訣以痛哭。</text>
<title>仲冬一日。偶有餘閑書懷。</title>,<text>曩者讀古書。所願學仲尼。未能立志固。焚膏獨孜孜。中年乃爲吏。我心多苦悲。豈尒好干祿。只緣貧無資。驅使等馬牛。得失不敢歧。如何惡其濕。正是居于卑。居然三十載。鬂髮已成絲。龍鍾轉益甚。百事無一奇。家人願我休。我爲家人飢。往往發浩歌。餘音故噓噫。如今歲又暮。物色感天時。寒空白雪飛。古木北風吹。霜露之所曁。榮枯各異姿。籬菊已盡老。階竹不改漪。拙謀無田園。何處結茅茨。尙平嫁娶早。陶令歸去遅。所賴二三子。儒雅亦吾師。博學又多聞。切切復偲偲。公私同出處。平生許追隨。樂以忘世憂。不知老且衰。不惜床頭錢。相逢倒深巵。百忙有少暇。簿牒替以詩。朋遊雖云樂。王事不可遺。勉爾諸君子。努力須在玆。</text>
<title>秋日病中。偶占一律。敬呈東鄰高翁要和。天儀氏。</title>,<text>衰耗難爲力。三庚卧弊廬。病脾新斷飮。昏眼久藏書。積雨秋溪濶。寒烟老柳踈。多情鄰叟在。閑話共幽居。</text>
<title>冬夜小集</title>,<text>卜夜成佳會。諸君強此身。風聲遙在樹。月色共留人。世路行全昧。心交老更親。有詩渾謾興。何必效淸新。</text>
<title>直中同賦四首</title>,<text>偶然公事少。佳友且相逢。細雪宜看竹。長風好聽松。文難傳古軆。酒易上衰容。自許多淸趣。元無俗客從。其二浮生眞若夢。歡笑正難逢。髮短憐衰柳。歲寒知古松。假情多見愛。直道鮮能容。世態元如許。何須捨己從。其三未記流光邁。只欣佳節逢。遺鞭纔折柳。煖酒又燃松。雖有囊中藥。難爲鏡裏容。淸遊吾不倦。日夕此相從。其四幽人淹京洛。歸夢繞淸江。對酒忘華髮。緣詩發素腔。寒風吹古木。短景入西窓。惟爾漁樵伴。知應待我跫。</text>
<title>謾吟六首</title>,<text>縱今邊事少。爲吏敢閑居。已送燕京使。新裁馬島書。曉燈槐閤靜。夜月草堂虗。但恐江湖志。悠悠未遂初。其二聖世何須隱。康衢亦可居。罕聞流俗事。多讀古人書。木落遙山出。雲歸一洞虗。優遊同野叟。鼓腹酒醒初。其三古木連空谷。蕭然靜者居。欲歸凡幾歲。窮理只殘書。白髮千莖亂。靑山六里虗。南窓時獨倚。傲氣賦成初。其四小吏非名宦。如何老且居。性踈酣白晝。才短愧中書。古檜風聲健。晴雲雪意虗。佳期仍歲暮。留待放梅初。其五短景興人感。寒林傍我居。梅花遅待月。竹影亂侵書。百歲何曾久。三生揔是虗。聊將新釀酒。更酌未醒初。其六食力同廝養。終年未靜居。醅濃香泛酒。讀廢蠧生書。流水天眞在。寒山俗態虗。會當從所好。高卧復如初。</text>
<title>官樓小飮</title>,<text>厚祿卽無酒。相逢引滿佳。樓高多白雪。天濶少蒼崖。寒事行將盡。歸期故不諧。超然䟽廣受。千古乞殘骸。</text>
<title>一見金剛山</title>,<text>吾聞中國之人言曰。願生高麗國。一見金剛山。此盖深切於願見之語也。夫金剛。卽天下名山。而乃在吾東。距此只爲五百里內外。則願見之心。豈特如中國人而已哉。雖然。身旣繫於王事。其畢竟之見不見。有未可預料。苟或終吾之身。未遂此一見之願。則實亦爲不瞑之恨。故先以此五字爲題。仍成短篇。以備日後遊覽時一語云爾。金剛連數郡。羅立海東隈。萬二峯如玉。三千界絶埃。懸崖辭猛獸。飛瀑動殷雷。會須成一覽。使此欝懷開。</text>
<title>在家。次杜詩韻。</title>,<text>在家堪自樂。兒少與爲羣。詩倣杜工部。筆模王右軍。梅魂回夜月。雪意滿寒雲。歲暮增幽抱。踈窓誦古文。</text>
<title>病中謾吟</title>,<text>溪抱柴門竹繞園。淸幽不受市聲喧。當牕山色侵書帙。透閤梅香入酒樽。志節方來猶可勉。是非旣往不須論。暮年詞賦工何益。卧病孤吟日易昏。</text>
<title>暮歲書懷</title>,<text>縱吾生業在城闉。儒雅何曾染市塵。山色惟憐長不改。世情堪歎一無眞。人爲祈寒談畏日。天依暮歲啓新春。時從少輩成詼笑。白髮還慙近六旬。</text>
<title>慰鄭僚景瑞。以勉賦詩。吾儕之供職。有百忙而無一閑。然詩是憂樂閑忙之際。所以感發於情。而不能自已者也。乃於今冬。與二三諸益日賦詩。於此以寫感發之情。未幾。景瑞喪耦。悲不自勝。仍以至於廢詩。故題此一詩。慰而勉之云爾。二首</title>,<text>嗟爾孤鴛失舊棲。中年一別哭賢妻。九原難作三緣盡。稚子何知半夜啼。把酒爲媒徒引睡。將詩寓意可忘悽。君今以此寬幽抱。明識應羞昨日迷。其二庭鶴雙行不獨棲。對茲宜爾悼亡妻。寧爲騷客吟中歎。莫效佳人別後啼。摘句成章眞有樂。續絃調瑟永無悽。浮生大抵如歸夢。夢不勝情最是迷。</text>
<title>冬至日。得壺字共賦。二首。</title>,<text>是日平章議廟謨。鵷班纔罷大庭趨。樓㙜氣暖山南面。天地陽生海一隅。馮老微官憐久滯。淵明三逕奈將蕪。酒筵惟喜春來近。及到看花定幾壺。其二冬至佳辰不可孤。每逢茲日強歡娛。曾因衰柳驚吾老。忽見新蓂歎歲徂。暖晷已知長一線。春氷將報解東湖。光陰流水何須說。但願平生酒滿壺。</text>
<title>謾吟</title>,<text>每當公退事全稀。一榻琹書便忘機。葉盡寒山來草屋。溪回亂石護柴扉。紅塵達道惟謀醉。白首空言是曰歸。但使此中無疾病。不須憂食與憂衣。</text>
<title>謾吟二首</title>,<text>蕭蕭雨雪滿寒空。騎步閑忙一路中。達夜幾懷東谷月。侵晨猶冐北山風。功名任彼靑雲客。慷慨憐吾白首翁。了牒歸來還抱酒。暖窓談笑與君同。其二夜靜身閑百念空。不須高士卧山中。月光應妬蒼崖雪。松韵虛傳遠壑風。淺世無名惟古道。扁亭以醉又斯翁。餘生隨處從吾好。已識居諸缺隙同。</text>
<title>深秋謾吟二首</title>,<text>年來老病自相侵。每聽歸鴻憶舊林。萬里明河將夜半。一叢黃菊已秋深。練嫺機務徒虗譽。奔走風塵豈素心。對酒休言浮世事。閑愁都付亂蛩音。其二微官猶自愧無才。只合明時老草萊。歸計年年何𤱶畒。新詩日日此樓㙜。寒天白酒兼旬熟。晩節黃花十月開。壯志惟君同病驥。相逢能不笑駑。</text>
<title>學圃軒閑夜偶吟。要和晩松觀田子元，松石園千君善及從兄晩穩。</title>,<text>吾家本自近三淸。淸靜由來少俗情。白石故壇仙已去。靑山晝杵藥初成。林深日日幽禽語。天旱時時喜雨聲。一席高談還不厭。溪牎坐到暮烟生。付晩穩詩琹書一室十分淸。舊友頻過見好情。酒爲消愁強含醉。詩因遣興苦唫成。開軒自有溪山趣。隱几渾無市陌聲。遙想江湖幽夢數。迨今行矣樂餘生。</text>
<title>余於壬申秋有疾。數月在家。時年事多有告歉處。考諸古方。撰成種藷方。至明年三月。始得頒行。籌司僚方君士行。爲余作七律三首以誌之。故余遂用其韻。和之。</title>,<text>番薯荒年最救飢。一根能致萬莖滋。生傳海島非天定。種得沙田盡土宜。廊廟存心誠感激。芻蕘爲說豈勤孜。惟吾與幸頒書日。望切農功永不。</text>
<title>奉和壽谷鄭友 尙琬 韵。時則戊寅九月之晦也。</title>,<text>曲直何須較爾余。追惟往事揔堪虗。一時詖說曾無謂。卄載交情竟不踈。雅量若非容老物。佳篇能復反長書。強將拙句酬珠玉。爲表斯心坦道如。</text>
<title>癸亥秋。送朴友 仲雲 赴燕。</title>,<text>妻兒生計不曾愁。作吏仍成萬里遊。一劒可酬弧矢志。百年能洗丙丁羞。燕山月出殊方夕。遼野鴻鳴遠客秋。此去應知多慷慨。中原非復古神州。</text>
<title>壽甲契帖韻</title>,<text>數十良朋一稧成。春風高閣會同庚。明時老大俱無恙。勝事逢迎更有情。丹燭遙連華月色。淸歌細入綠琹聲。晩來相好兼文酒。準擬源源視弟兄。付晩穩詩老來難得是同庚。何幸吾儕住一城。絲管旖旎開勝會。春盃灧㶑話深情。形如癯鶴千年老。心似雪犀一點明。共喜生成仁壽域。花朝月夕笑相迎。</text>
<title>與君善謾吟。仍用前夜聯句韻。</title>,<text>溪軒吾亦愛。蕭灑息煩襟。讀畵塵埃遠。看書歲月深。榴花明對酒。竹韻入調琹。病我憐長蟄。高朋喜數臨。每因淸話劇。頓忘暑氛侵。契事修久敬。詩情寄長唫。龍鍾縻簿牒。踈懶憶園林。賴君能達理。論彼百年心。</text>
<title>北山白雲</title>,<text>瞻彼北山高。白雲在其腰。百年長對此。可使閑意饒。</text>
<title>贈獄吏</title>,<text>獄吏何曾貴。晝宵囚作隣。存心下車泣。庶不愧仁人。</text>
<title>官樓卽事</title>,<text>聖世元無事。諸椽似學仙。鸎啼楊柳裏。人語夕陽邊。</text>
<title>題松石園</title>,<text>松老成龍鱗。巖奇作畫屛。▣▣▣▣▣。▣▣▣▣▣。</text>
<title>夫人白氏挽。</title>,<text>靑春結髮爲夫婦。四十九年甘苦同。今來欲問君先去。泉下何由一語通。</text>
<title>早起。見絳英零落庭除。鮮明可愛。偶唫二句。要君善聯呼。走成一律。</title>,<text>學圃成閑趣。君善。 小軒溪水涯。絳英鮮可玩。學圃。 蒼石恠逾摩。書袠浮埃少。君善。 盃樽暇日多。老年良友在。學圃。 賞晤數經過。君善。</text>
<title>學圃軒夏夜聯句。</title>,<text>陶詩榮木念將老也。今學圃夜聯。是效陶也。麥秋已邁。榴夏且徂。豈無榮木之感。相逢徐穉宅。君善。 聯榻共披襟。白首交逾密。子元。 靑眸意轉深。樽盈今夜酒。學圃。 床有古人琴。消渴溪聲到。晩穩。 懷氷月色臨。桃笙塵已息。君善。 葵扇暑無侵。煎燭仍淸話。子元。 裁詩復朗吟。一鷄來遠巷。學圃。 數鳥動前林。醉若醒於雨。晩穩。 怡余憫旱心。君善。</text>
<title>値雨。留宿學圃軒。聯句識喜。</title>,<text>六事宸衷見。北壇第九虔。君善。 旱氛彌下土。甘霈霔中天。晩穩。 行旅歌途道。農夫忭後先。學圃。 溪聲淸卧內。林氣泛床前。子元。 霡霂山邊洒。淋鈴樹杪懸。君善。 鳴泉翻作瀑。飛溜湊成淵。晩穩。 黍稻秋應熟。詩樽夜不眠。學圃。 均霑知聖澤。雲勢更油然。子元。</text>
<title>石處聯句。</title>,<text>故人千松石壽慶。歿於戊寅秋七月。葬于維揚石處村北。是歲十月。同人悲其湮滅無傳。偕往墓前。刻短碑立之。事畢。會者金洛瑞文初，吳得麟子祥，徐慶昌明重，池德龜蓮巢，金載明子淑，王太步庚曁子淑子鎭恒。酹酒侑文。灑淚而還。零落之感。不能斷絶。聯成一篇。以作口中石闕云。惻惻向何之。東原杳蕭瑟。初。 霜露月交十。杖屨客行七。祥。 荒草問新阡。長亭話舊日。重。 誰與汗漫遊。奈非金石質。蓮。 後先相扶老。登歷強言疾。淑。 路出徐五郞。村過吳副卛。庚。 若堂宛在前。我懷諒非一。恒。 倘知白馬來。遙認靑鳥吉。初。 幽隧發輝光。寒山立崒嵂。祥。 高名可久傳。善行難容述。重。 汝南後一賢。吾東中六逸。蓮。 淸狂似四明。濁俗難再出。淑。 尊生不妄交。誄死無愧筆。庚。 想風愴松園。薰德緬芝室。恒。 玄塚憶䧺芭。黃壚懷阮畢。初。 松石字不虗。詩人名是實。祥。 蒿里短日斜。酹席寒雲密。重。 人間我霑襟。地下誰促膝。蓮。 幸遺舊詞章。無望稚子姪。淑。 寧作韋臯刪。肯爲郗紹失。庚。 散當效李編。貧孰致朱恤。恒。 新壠識蝦蟆。舊堂悲蟋蟀。初。 數字豈揄揚。所好略提綴。祥。 空留墮淚情。安得致魂術。重。 一片墮嵳峩。八分臨郭乙。蓮。 手摩歎則那。口誦聞豈必。淑。 風吹掛釰樹。雨暗摹書漆。庚。 事並魯山傳。名與滄浪匹。恒。 龜任綠苔侵。客誰黃絹詰。初。 知己古所敦。陳人或見嫉。祥。 一夢隔存亡。六甲符生卒。重。 我輩雖情鍾。時論非美溢。蓮。 埋玉慟冞深。諛金譏何怵。淑。 向空燒紙錢。灌土薦芬苾。庚。 回看肉食徒。爭似樂衡泌。恒。</text>
