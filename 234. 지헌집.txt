<title>乙丑五月二十七日。將遊淸凉山。途中作。二絶</title>,<text>昔年空抱遊山計。每掣塵機墮渺茫。賴有故人招我去。短鞭今日取途忙。我欲來旬入洞天。此謀還恐復悠然。相攜若有同心子。磨杵要將效古賢。</text>
<title>溫溪道中</title>,<text>行行歷盡古宣城。來謁溪仙一室淸。只道尋山忽辭去。眼中靑嶂卻欣迎。</text>
<title>渡孤山灘</title>,<text>駐馬江干問渡頭。村童欺我水幽幽。孤斟罷後欣然掲。已洗塵中十載憂。</text>
<title>入洞値驟雨</title>,<text>策馬歸來夕日頹。雲雷何事苦相催。箇中不恨霑巾帽。只恨溪濱少把盃。洞中奇跡問何如。冒險來過恨有餘。定是山靈嫌好事。卻敎飛雨下疎疎。</text>
<title>瞑投蓮寺。見琴壎之 應壎 李逢原 安道 諸君。</title>,<text>紙帳煙牀堪寄榻。山蔬溪䔩足療飢。夜深靜臥如韓子。何事淸光不入扉。是夜。夜黑無月故云。</text>
<title>李逢原示余近體一篇求和</title>,<text>行遲何恨負竆探。呼酒惟宜取半酣。螺殼引時看古劍。舌鋒飛處聽淸談。鯤池幾日同離北。鵬路何年共向南。遊子長爲方外客。北堂其柰闕營甘。</text>
<title>謹次退溪先生蓮臺寺韻</title>,<text>淸凉迥塵界。突兀非漸勢。千崖寺寺懸。面面足綺麗。紛紛遊陟子。飛屐交相遞。我在塵世中。聞來坐聳袂。不復惜障泥。臨流勇前濟。倚巖吐奇氣。長虹雲外揭。况我同來人。盡是金蘭契。溪仙去年春。唱酬追前例。從今讀書暇。勿辭詩屢製。</text>
<title>雨後遊山</title>,<text>雨罷雲歸洞壑淸。不妨携友作山行。風師似識遊人意。習習還從脚底生。初從山北尋山去。來去幽探未厭煩。佳處便休休便詠。盡收山骨入詩魂。覓路叢榛不自迷。紫霄峯頂試攀躋。騰身轉覺三天近。擧足回看萬嶺低。壯勢肯居楓岳下。奇觀久與內延齊。風吹歸袂飜然下。一帶斜陽翠壁西。</text>
<title>自蓮臺移寓文殊</title>,<text>共約移棲山上菴。菴前奇處許同探。諸君有掣吾先去。別袖相看恨不堪。丹崖瀑布見淸奇。坐使幽人看不足。更有何人移牡丹。盡眼紅光濃欲滳。雜樹何蒙密。宜冬不宜夏。惟當快剪除。衆峯收入座。牆外雜樹。蔭翳門庭。菴僧以爲能禦風雪。不欲刊除。殊非佳致也。</text>
<title>居數日。琴，李二君。將移滿月菴。歷訪余臺上。各示近體一篇。因次贈之。</title>,<text>不願平生萬戶封。一牀長對碧芙蓉。閒中可識雲情變。雨後方知山意濃。靜默惟當平止水。縱橫安用騁詩鋒。君來訪我良多感。我亦行穿嵐翠重。右次壎之韻我心虛寂似寒灰。孤坐空牕久未開。雲外聞君飛屐響。臺前勸我濁醪盃。開襟氣接靑山上。啓齒風生碧澗隈。日暮黯然分袖去。問君今去幾時回。右次逢原韻</text>
<title>文殊石泉</title>,<text>空山月墮寂無風。石縫飛流響玉琮。孤枕隔牕終夜聽。怳如身臥雨聲中。</text>
<title>普賢菴石上老檜</title>,<text>幾經風雨能完節。直榦如今尙竦然。終日來攀惆悵去。此中心事孰知焉。根到九泉無曲處。此言吾未信蘇翁。只看得地如何耳。石上何曾起蟄龍。</text>
<title>自普賢移向淸凉菴</title>,<text>一榻過旬餘。鬱鬱難久居。揮手謝僧去。芒鞋任所如。欲向淸凉菴。路從金生窟。蕭然一室淸。借眠心自悅。遂作暫留謀。居然過數日。古人去已遼。筆法無由詰。窟僧去飄然。我亦從此逝。林間一身輕。泠風或可御。日暮人蹤斷。林深虎欲行。逢僧欣一笑。相對小牕淸。</text>
<title>淸凉菴。謹次松齋李公 堣 十絶韻。</title>,<text>義湘致遠占西東。撐北斯言 缺 同。自是古人知馬法。驪黃馬色本來空。松齋詩。元曉橫西致遠東。獨來撐北義湘同。以山之占勢觀之。似不同也。故及之。右三大峯亂沬飄空灑砌前。分明非雨亦非泉。剛風吹斷孤雲角。定是銀河一派連。右金生瀑布石罅寒泉儘潔淸。何能一歃便聰明。如今還覺僧言意。應爲湔心爽氣生。右聰明水壁間遺像已頹殘。野鼠銜鬚去又還。千載無人來問法。可憐溪派斷潺湲。右道禪師眞千仞巖崖孰打開。一間嵌竇自成臺。臨風憶得崔仙伯。一片閒雲自去來。右松臺風穴安中故事何須問。故事傳來歲月遼。惟有古菴無客到。滿庭秋雨意蕭蕭。右安中寺靜中求動上巑岏。三復箴言日幾還。儘是安心難底事。心安何事不能安。松齋詩。靜性猶能爲物動。人心動處遣誰安。右動石登山妙處在山高。高刹棲遊敢憚勞。只爲無僧兼舍隘。自嗟遊計坐虛抛。白雲則隘陋。夢想則無僧。皆不可居矣。右白雲夢想我頃遊時愛水聲。拙詩聊爾賞淸泠。今來吟罷松齋句。泉響還從句裏生。右文殊石泉雲捲天空桂影森。閒中聊和十篇吟。和詩敢和前賢意。只向前賢樂處尋。</text>
<title>又吟一絶</title>,<text>淸凉山是海中山。坐閱遊仙幾往還。鶴背只今人不見。獨留詩句照山間。</text>
<title>簡尾書示宗粹上人</title>,<text>不因風捲浮雲散。那見長空萬里天。釋氏此言誰解道。沈吟終日對罏煙。</text>
<title>自淸凉復向蓮寺。留贈同法師。</title>,<text>爲報淸凉菴裏老。珍身好在白雲中。他年若得重來訪。碧眼要將一笑同。</text>
<title>到蓮寺</title>,<text>重到曾遊地。僧迎笑囅然。相離纔一月。事事半非前。</text>
<title>居二日。壎之，逢原自滿月來會。</title>,<text>近日相離苦。今朝喜更同。多君勤著力。愧我懶虧功。舊眼看來碧。新詩聽處工。蕭然孤塔裏。細細晩來風。</text>
<title>易東。次金後彫 富弼，趙月川 穆，琴勉進，白惺軒 見龍 韻。</title>,<text>夜雨蕭蕭滿碧江。燈前呼取玉甁雙。短長說盡心中事。且至東方月照牕。</text>
<title>言志。奉呈黃新寧使君之行。</title>,<text>與君同作南歸計。今日君歸我未歸。行過故鄕如問我。爲言將母孝誠微。</text>
<title>次謝金後彫丈</title>,<text>後彫丈人少許可。今荷褒言恐不堪。奉以周旋惟自勉。相期他日庶無慙。</text>
<title>奉次趙繼善 存世 喜雨韻</title>,<text>自分平生伏野田。豈知京洛夢依然。芳隣幸値同心子。客裏渾忘送歲年。滌滌公私萬頃田。圭璋牲幣摠徒然。幸今盡日祁祁雨。卻喜天心屬有年。</text>
<title>又寄 二首</title>,<text>疎慵端合早歸田。半歲東華强靦然。才雋如君休道此。吾王側席已多年。家山幾處綠盈田。遠客天涯思渺然。薄宦羈人眞可笑。筭來時日半今年。</text>
<title>繼善又疊前韻卻寄。次而和之。</title>,<text>美質君今有好田。日加耕耨敢 缺 然。秋來會見如京積。夥向人人詑有年。日用無非下手田。及玆行處便茫然。自慙軀殼長如許。虛度平生半百年。從來人盡道歸田。林下風流竟索然。君亦有言吾未信。手中磨劍十餘年。君才游刃有餘田。唐宋詩豪視藐然。欲策蹇蹄知莫及。不如緘口送殘年。</text>
<title>又次</title>,<text>來詩稠疊暎丹田。淸水芙蓉儘自然。此事在君眞小技。願將功力趁靑年。鄒聖丁寧戒舍田。揠苗寧若宋人然。事斯博約爲眞訣。立脚何須等後年。邇來茅塞我心田。賴玆淸詩幾豁然。許以忘年眞幸矣。從今不復記吾年。</text>
<title>次成精甫 安義 韻以贈</title>,<text>羨子揮鞭先我歸。秋風關嶺路委遲。當今字牧無多說。只在民依與國依。</text>
<title>奉酬朴淸源契丈</title>,<text>的歷明珠不待磨。晴虹萬丈射山家。遡風感拜情何許。不啻桃花千尺波。</text>
<title>雪中。寄示李良中。</title>,<text>咫尺門庭一未通。端如社燕與秋鴻。頭頻回處思何極。夢屢成來意不竆。君與鄒公俱著力。我隨鮑子兩虧功。從今可得開懷未。刮目何時啓齒同。</text>
<title>用前韻。寄孫君立 興禮。</title>,<text>嘉野今爲白虎通。雄才誰是漢丁鴻。知君磨劍鋒鋩利。歎我迷車途路竆。蹇步自分無得效。快裁行見有收功。夜來驚破春池夢。從此金舂與子同。</text>
<title>柏潭先生挽</title>,<text>間世英才挺士林。文章德行世爭欽。幾登臺閣聲名重。再茇棠陰惠澤深。大廈方期收杞梓。荒山何處閉球琳。百年最是無竆恨。白日秋天不照心。</text>
<title>後彫堂感舊。次前韻。</title>,<text>從遊款款世年許。追憶如今愴不堪。自顧昏昏猶昔日。赧然顔面發深慙。</text>
<title>挽金安陰守愚 允明</title>,<text>同鄕同甲又同年。分誼之深誰與肩。豈料於今先我逝。一盃來奠淚如泉。兩典州城徑解印。歸來林下足婆娑。應知後祿昌而大。子姓振振滿眼多。</text>
<title>挽權松巖 好文</title>,<text>歎息靑城老。云何又至斯。鄕隣眞不幸。吾黨更誰依。寒玉平生趣。貞松歲暮姿。如今長已矣。題挽淚交揮。</text>
<title>次南兄卷上韻</title>,<text>沒膝瓊塵尙未乾。閉門三日效袁安。疎慵自笑歸愚易。吟咏還嗟得句難。野老猶知欣歲熟。村童只解怨春寒。何時梅塢花開遍。玉蘂氷姿洗眼看。</text>
<title>次慶尹令公 尹仁涵 韻。呈達城府伯 權草澗文海。</title>,<text>客裏年年送歲除。天涯遊子意何如。猶能盡日陪圅丈。愁緖都消謦欬餘。</text>
<title>壬辰七月。余與洪子敬 汝栗。奉晬容入淸凉山。竄伏林莽。爲賊所圍。幾陷虎口。幸而得免。詩意及之。</title>,<text>重來百感與悲幷。滿目雲煙不耐情。行殿至今靈未妥。海東何日報昇平。淸凉依舊聳崚嶒。往事那堪話惠僧。可恃王靈蓄怒久。轟雷應不饒殘蠅。</text>
<title>甲午五月。在金千石家。聞隣家讀書有感。</title>,<text>干戈三載戰塵冥。處處惟聞金鼓聲。隣舍讀書誰氏子。鏘然今日耳偏明。 故園回首嶺雲冥。歲晩難逢南鴈聲。夢見慈顔驚起坐。泫然垂淚到天明。</text>
<title>輓詞[權暐]</title>,<text>學泝淵源得。才因稟質明。折蓮仍點額。治縣且有聲。林下年光晩。盃中感淚傾。傷心去冬話。豈意隔殘生。</text>
