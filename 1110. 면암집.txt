<title>有感 壬午</title>,<text>十月天風寒。千山百草萎。鬱鬱南澗樹。何爲不知時。蒼蒼雪中柯。童童月下垂。年年戰風霜。苦節竟爲誰。物性固如此。難將寒暑移。</text>
<title>春雨</title>,<text>空山宿霧暗。花信雨紛紛。那堪聞伐木。搔首掩柴門。</text>
<title>書懷</title>,<text>春山雲氣歇。深院月初生。獨宿塵龕下。林風夢欲醒。</text>
<title>憶雲寺諸友 時崔仲久士毅在寺中</title>,<text>一水縈洄九曲深。杉松夾路碧森森。擬乘月夜尋行迹。雪滿空山何處尋。靑靑澗中栢。鬱鬱嶺上松。遙知古寺夜。凍雪封幾重。</text>
<title>巖齋卽事</title>,<text>大山山下客初歸。幽鳥嚶鳴征鴈稀。看盡寒牕春樹意。偶然扶策出柴扉。</text>
<title>上孤雲寺途中 癸未</title>,<text>癸未春之仲。騎牛上雲山。雲山何蒼蒼。幽鳥何關關。雨餘山路險。牛背滿壑風。遠峀宿霧霽。香林朝日紅。嶷嶷山更高。源源水增波。巖川吼重巒。谷鳥囀陽坡。陽坡春意足。前山佳興多。佳興易忘言。牛渚空婆娑。靑山白石矸驅牛。不須吟商歌。風沙遙遙一千里。鼔角聲中雲路斜。</text>
<title>騎牛詞</title>,<text>爾莫折江頭楊柳。且莫鞭上坂黃犢。折柳恐傷東君意。鞭牛却嫌妨極目。</text>
<title>送李景顔 憲愚○丙戌</title>,<text>幾度相思夢。三年此拭眸。殘燈夜共爛。遠客月俱留。心事看淸韻。交情話舊遊。前程風雪急。行路爲君憂。</text>
<title>送李伯維 宇綱</title>,<text>今日送君去。雪消春欲來。別離驚節換。懷抱與誰開。</text>
<title>又賦七絶 二首</title>,<text>昨日柴門送季周。與君共賦別離愁。如今送子寒梅下。欲賦新詩誰與酬。三益三朝次第歸。孤齋寒影日依依。出門怕有風兼雪。坐對塵編獨自唏。</text>
<title>伏次伯父壽席韻 丁亥</title>,<text>六十八齡初度期。無疆萬壽稱觥宜。前年已御傳家婦。何處得來却老醫。光動紫荊春意足。朱還蒼頰酒功奇。人間至樂知何事。但願年年趁此時。</text>
<title>春晝</title>,<text>春雨霏霏打蓬牕。黃鷄晝哭茅簷風。主人無事枕書卧。夢魂迢迢度崆峒。</text>
<title>內兄金子河 中柱 負笈從吾叔父於巖齋。余有惟憂。不得追隨。吟成一篇以見志。</title>,<text>夢中憶遠客。晨起開北牕。依依烟外樹。樹下吠山狵。遠客此中去。隱隱認淸跫。相望咫尺耳。無異隔山江。伐木何丁丁。谷鳥亦飛雙。無緣去所惑。有懷徒滿腔。悄悄坐寒齋。萬慮紛相撞。佳期已晼晩。百年如飛瀧。悠悠何所就。撫躳始知𢥠。自幸蒹葭質。頻能倚良玒。從子更努力。矯輕學淳厖。願君勤提耳。勿謂汝悾悾。復願亦自勉。晷盡有殘缸。</text>
<title>黃子翼 敬煕 讀書巖齋。聊寄求和。</title>,<text>紙帳迎寒夢欲醒。玉聲何處到深更。風廻迥作雲間語。籟寂淸成月裏笙。想像襟聯同榻地。依俙身共一燈明。此中幾蹴藩籬破。餘事時添病客情。</text>
<title>寄齋中諸友</title>,<text>雲深春日晩。雪重曉牕寒。那堪聞伐木。搔首問平安。</text>
<title>孤雲寺唱酬後追次</title>,<text>白雲堆處梵鍾深。風滿山牕月滿襟。憶昔幾人同我事。可能無負歲寒心。一曲瑤絃古意深。玉溪淸影共傳襟。陽春自昔知音少。却怕良工獨苦心。</text>
<title>雪夜懷內兄金子河</title>,<text>寒威閉九野。凍雪封三逕。㥘寒仍畏人。閉門至日暝。徒有懷人意。擾擾靡所定。時時開北牕。歷歷認欬謦。晴牕篆烟碧。難疑復相證。强恨我何故。自阻橋門聽。恐爲沴所染。片紙亦難贈。望望不自裁。空負雪夜興。起看雪裏月。下恒復上恒。此月復下恒。君當戒歸鐙。咫尺尙如此。况復百里賸。遙憐今夜意。夜長意難罄。九往不知疲。誰謂心無脛。旅榻得不寒。牕外雪霜凝。旅食得無飢。盤飧無餘飣。更願須傳習。深思復就訂。旣知却不行。是買櫝還瑩。非暇爲君憂。聊以箴不佞。雪月雲洞亭。相對目須瞪。</text>
<title>寄齋中人</title>,<text>南浦歸鴈落寒聲。夜月隨風不勝淸。塵慮偶因多病少。道心還自㥘寒生。砲雲數起風威壯。殘雪全消春意明。聞說北村人卧病。新詩聊以遠含情。</text>
<title>巖齋池塘。通底成凍。魚族將盡。</title>,<text>巖下齋前穿小池。池中魚子沫春凘。那無一斗淸江水。導汝洋洋萬里之。</text>
<title>謹次牧隱先祖影幀奉安時韻 庚寅</title>,<text>先祖儀刑曠世尋。丹崖深處儼如臨。風高碧海千年迹。月印西山一片心。弔古黃花留剩馥。至今孤竹自淸陰。孱孫此日偏多感。更有何人續斷琴。先祖詩有絃斷伯牙琴之句。</text>
<title>奉懷再從叔善述 述靖</title>,<text>凍雪封四壁。冷氣夜侵膚。耿耿對殘燈。悄悄擁地罏。時聞松籟迥。靜聽歸鴈呼。遙憶意中人。今宵著眠無。得意頻整襟。吟詩幾撚鬚。意味閒中別。豈如荒蕪吾。一紙聊聘問。瞻仰諒非誣。安得手書報。慰此區區愚。偶成一篇詩。仍之遂數日。餘懷尙耿耿。爲君請陳一。冉冉吾生晩。悠悠歲將畢。世故苦多掣。心志苦多窒。多窒應多掣。所以多過失。夫子我之師。勤勵自天質。從今聞下風。倘不被呵叱。</text>
<title>族兄子開  寓居尙州之魯淵。一日來訪。臨別贈二絶。</title>,<text>昨日迎新今送兄。人間迎送兩難情。搔首西風雲漠漠。那堪孤鴈落寒聲。我病在心君病身。臨分戚戚共吟呻。可憐此後相逢日。不識何人能自新。</text>
<title>陪叔父大山先生作玉溪之遊。臨歸蕉皤權丈 濂 次隱矦詩以別。謹步其韻。</title>,<text>偶因山水興。幸遂平生期。玉溪吟懷日。周房惜別時。得聞稀世韻。片心敢自持。南山尙不騫。歸去慰相思。</text>
<title>伏次高山亭韻 辛卯</title>,<text>草堂初卜水西坡。爲是蒼崖與碧波。松桂風霜連夜榻。桑麻雨露饒山家。千年古色秋江月。七曲閒情晩棹歌。佳興由來無物我。釣絲烟外鷺眠沙。夫子藏修此卜坡。碧山如拱水洄波。透牕夜氣花間月。隔水春風柳外家。至德由來凝至道。漁歌從此變絃歌。也知掩卷忘言處。草綠汀洲鳥下沙。</text>
<title>高山歌和二十叔</title>,<text>君不見高山之高高百丈。磋砑老壁臨長江。又不見高山之下潭水碧。中有白鷗飛來雙。主人何事樂於斯。短棟踈楹經營勞。早歲咏罷榛苓曲。老去還成猿鶴操。天餉吾公媚幽獨。物外烟霞頻招呼。隱求自應甘寂寞。送老偏宜白雲端。寒棲不須輪奐美。樂壽端合碩人寬。左圖右書餘活計。春花秋葉供優閒。靑嵐掩藹迷朝暮。松桂深深隔塵寰。古來志士須如此。請看洛水之濱蘆山巓。白石靑雲知同趣。光霽襟懷豈別傳。瑤絃擬彈七曲歌。梅牕已得十分春。門外並與荷簣無。景仰獨有詩好仁。高山高高終有極。與子攀躋莫逡巡。</text>
<title>庭菊數朶。霜中孤明。戲賦一律問之。</title>,<text>秋殺春生造化情。有誰於此不枯榮。獨憐幾朶園中菊。抵死苦心秋後明。春院已爲桃李笑。北風漫與雪霜爭。佳期晼晩難爲好。滿手把來意未平。</text>
<title>菊答</title>,<text>天遣殘䕺殿百英。故將佳色尙中央。試看落木千山暗。更向寒園數點明。但得芳心酬造化。肯辭孤葉戰風霜。陶公死去今千載。一笑謾爲俗子驚。</text>
<title>辛卯之臘。兒輩患時氣。家親出寓。余獨守書齋。雪夜書懷。</title>,<text>爲擺幽懷貰白醪。夜深燈火更添膏。寒松獨送風聲遠。凍雪俱來氣勢豪。兒病喜聞纔著睡。父書忙讀盡生毛。箇中得意無誰語。枯葉題詩強自褒。</text>
<title>臘月十日。夢得一聯曰。鳳去餘桐月。鶴來先柳風。旣覺遂足成一首。</title>,<text>枕書孤榻靜。殘夢繞崆峒。鳳去餘桐月。鶴來先柳風。無營身澹泊。得句曉矇矓。一氣存中夜。超然與道通。</text>
<title>生子</title>,<text>歲之在辛卯。旣復又二日。老妻得新兒。儼然丈夫質。擧之心欣然。似欲忘憂疾。旣而思量多。翻令腸胃熱。念我丈夫子。已成伯仲叔。箇箇秀而姣。天賦諒非嗇。伯也年十二。蓬頭長蟣蝨。句讀且鹵莽。擧止固滅裂。端由我無敎。豈但渠不學。仲兒生四歲。氣象頗敦愨。叔者生四日。前頭固難測。常恐不能敎。有才不能達。或者以我故。不學至愚劣。天之生此人。各各賦明德。或者以我故。不敎至昏塞。豈不重可念。所以多慨息。我祖牧隱子。開流自古昔。起家裕後昆。百世有餘澤。詩以眎子孫。屬意良已篤。所以望流淸。只欲源之潔。斲根木不榮。自戒尤切切。苟不端其本。安能使影直。三復座右銘。汗流自不覺。於祖我爲影。不直辱先烈。於子我爲源。自汚寧流澈。上下繼且開。只在吾善惡。所以君子身。日乾復夕惕。念之及於斯。撫躳而愧忸。敎子以義方。亦非第一著。所令反所好。口咀心不服。豈若身爲善。耳目自習熟。蒙養貴端莊。欲齊須莊嶽。我行多缺失。所以面自赤。愛子而反本。撫己敢自責。從今知所戒。書以庸自勖。</text>
<title>龜潭書堂。次軸中韻。</title>,<text>春暮湖潭事事幽。紅花綠樹供遨遊。滿山雲濕仙人袂。十里江通學子樓。扶策偶尋黃鳥樹。浪吟還倚白鷗洲。商歌一曲靑山遠。更棹孤舟上渡頭。振策上山岑。層臺半出林。鳥鳴如有意。潭靜欲無心。逸興雲俱遠。斜陽樹共深。憑風舞翠葉。歌罷更沈吟。</text>
<title>龜潭次權匡伯 濟敬</title>,<text>寒月五更滿碧潭。故人一夜盡淸談。風牕笑罷支頤久。何處幽禽聲兩三。</text>
<title>山行</title>,<text>躡蹻尋眞去。短筇鳴石川。行行披錦帳。曲曲入壺天。暫憇澄淵上。飛吟翠壁前。蓬萊咫尺路。誰向俗人傳。</text>
<title>憫余</title>,<text>憫余復憫余。憫余愚且魯。世人皆敏悟。隨俗巧興俯。憫余一何愚。背俗措規矩。枘鑿旣不合。所以人所怒。憫余一何魯。進取徒自苦。翰墨數十年。屈首猶行伍。憫余復憫余。可憫又有五。憫余疎世務。生事日以窶。所愧爲人子。不能幹其蠱。菽水或不繼。傷哉空自憮。憫余不學道。性氣暴而粗。上貽父母憂。下爲妻孥瘉。遇事多顚錯。難可一二數。憫余質又偏。色辭不媚嫵。人言汝之容。峭厲不可仵。憫余狂且癡。疾惡頗好古。所以事事碍。所以常踽踽。且無喋喋口。安能傾肺腑。憫余性懶緩。所以學鹵莽。玩愒送光陰。甘心作儒豎。憫余復憫余。可憫一何膴。遘憫亦旣多。何以黥刖補。疎誕須縝密。未敢辭農圃。懶緩須猛省。若戰聞擂鼓。粗暴尤當戒。一變須和煦。所以頌山甫。不茹亦不吐。進退存亡理。圖象今可覩。榘度縱難改。弛張是文武。莫把得失意。紛紛置腸肚。行藏諒在我。貴賤非可賭。憫余復憫余。古人有訓詁。余病與余藥。能見不是瞽。能知不能行。豈是無兩股。勉之又勉之。何不自力努。戒之又戒之。無若能言鵡。</text>
<title>再從叔華巖公 師靖。有老驥病鶴詞。詞意激切灑然。有立懦之意。謹和以呈。且以自警。</title>,<text>有馬有馬名騏驥。肋下矯矯生肉翅。逐電不借王良轡。歷塊却使蒼鷹避。白雪毛間汗血赤。千里一息足無蹶。光陰不解駿駒惜。老去悲鳴槽上伏。有鳥有鳥號瑞羽。一翮萬里雲漢路。明心徐引竹間步。藻質長唳玄圃度。秋空碧落霜毛淨。風霽瑤臺遠勢勁。奇姿忽被繒繳偵。皓衣凋弊丹頂病。湖上病翁酒初醒。坐對驥鶴雙淚零。人生宇內寓此形。不成幺事髮星星。身同老驥難更驟。心似病鶴奮而踣。壯志平生何太謬。驥鶴歌成空自瘤。東隣主人老而莊。朗吟一曲歌正長。不愁老馬走而僵。寧辭胎禽瘦而痒。須得九臯呈世瑞。但存昂昂千里志。伏櫪肯同駑駘騎。籠罩不與斥鷃比。良驥老成知非妄。鶴到瘦時更浮曠。始知逸人志高尙。從來豪士老當壯。吾生未老身已尫。讀此不覺汗如漿。材乏纖離亦軒昂。質愧臯禽徒翺翔。蹩終日守空堂。翩翾尋常意顚狂。從今奮迅起膏肓。附驥跨鶴絶大荒。吁嗟驥鶴時不當。九州榛蕪雲漢茫。白汗交流上大行。何處孫陽抱頸喤。高秋八月凉氣生。雪翎砂頂看漸成。寄語人間莫相輕。幾人能了憔悴情。</text>
<title>癸巳臘月。余在雲洞書堂。風雪打牕。悄然孤坐。兒輩出示一小紙。乃川沙金公 宗德 所書。昔年玉溪歸路。蕉皤翁及我叔父所用隱矦韻以贈金公者也。是時余陪叔父躡諸公後。山水之樂。老少共之。倏已五閱歲矣。摩挲紙面。不禁悢悢。遂步其韻以寓懷。</title>,<text>憶昨玉溪客。分手話前期。周王水丹日。彌勒杜鵑時。一筇尋春興。樽酒爲君持。宿債今五歲。何以寄所思。憶昨蕉皤丈。撫我付遐期。雲水分韻夜。大典贈言時。慇懃戒脩步。風裁爲我持。如今離索久。叵奈歲寒思。</text>
<title>雲洞書堂。與族弟士基 垿 聯句。</title>,<text>蕭灑小亭絶世塵。閒居物色未全貧。基。 風敲敗葉晴牕雨。春。 雪著寒林臘院春。古意燈前餘萬卷。基。 詩情月下對三人。吾生不恨年光晩。且看寒松韻更眞。春。</text>
<title>權平仲丈 斗揆 寄詩。用辭過當。走次求敎。</title>,<text>相如四壁絶纖塵。原憲繩樞不病貧。舊物空餘淸白字。新詩贏得肺肝春。色辭可假非君子。愚智當看是古人。莫惜瓊瑰酬木李。休將文字弄天眞。</text>
<title>晨起書懷寄友人</title>,<text>凍鯉潛淵北鴈遲。那堪風雪打牕時。相思一夜成蝴蝶。飛入君簷君不知。</text>
<title>立春夜。與士基分韻春逐五更回。得春字。</title>,<text>日日北風喧似嗔。㥘寒藏六攝羸身。那知滿地凝陰裏。忽報千門淑氣新。殘雪夜消隨客臘。彩雲朝起換陽春。梅牕自愧回頭晩。且向湯盤洗舊塵。</text>
<title>餞歲</title>,<text>年光迭代謝。來往一梭輕。氣至如相促。時移似薄情。功成者已去。髮短而何名。盡夜北風裏。那堪曉月淸。</text>
<title>除夕</title>,<text>來如不及去如忙。幾度今宵幾度傷。鉦鼓競喧驅宿厲。辛椒爭奠祝新祥。難將短索留長日。安得南星照北堂。殘歲已隨燈火盡。明年曙色接茫蒼。古語云來日苦短。去日苦長。</text>
<title>贈李姨兄日觀 鎭岳</title>,<text>宿債廬山在。江湖引興長。蘆洲新月白。遠樹暮蟬凉。勝事東南彥。風情深淺觴。主人意思好。爲我戒奔忙。</text>
<title>阿鐸也將其母避痘于西山。族弟君澤  亦在漱玉亭。有唱酬詩。因步韻却寄。</title>,<text>西山多爽氣。舒卷異暄凉。細草連愁綠。殘梅入句香。趨榮謀轉拙。退懶意偏長。莫道僑居苦。水雲是故鄕。</text>
<title>吾四十無聞。尤覺少年光陰爲可惜。復以一律警之。</title>,<text>冉冉春光晩。霏霏山雨凉。瑤絃留絶響。棐几篆餘香。忙後心期錯。閒中意味長。煩君鑒老我。努力水雲鄕。</text>
<title>龜潭小集。伏次家大人和退陶先生淸凉山韻。</title>,<text>窈窕尋幽壑。淸眞山水勢。藏修待四方。登臨管佳麗。悠悠百年間。往迹同箭遞。杖屨時乘興。灝氣襲輕袂。賓主東南彥。襟佩共濟濟。感慨軸中弆。沈吟壁上揭。俯仰鳶魚趣。活潑儘妙契。忘言自有眞。此意非常例。庶幾承明訓。努力芝荷製。</text>
<title>挽申寬汝 弘敎</title>,<text>矯矯名家範。休休長者襟。聯床當夜話。相看百年心。燈外寒梅瘦。牕前白雪深。那知風燭奄。和淚寫哀吟。昨年冬。余因事就君宿。時盆梅欲菩。風雪打牕。挑燈叙舊。意氣偉然。爲我言吾夙有從師問道之志。世故牽絆。含意未就。而今齒髮遽如許矣。遂爲之累悕不已。余敢陳不逮之言曰。君之志誠佳矣。莫以晩暮自諉。苟能用一日之力。當受用一日之效。而庶可以酬一日爲人之責。况百歲在前乎。君曰唯唯。嗚呼。豈知今年君遽使我而賦薤露耶。君之志眞不就矣。嗚呼悲夫。</text>
<title>挽金持憲直甫 宗敬</title>,<text>琅然笑語藹然姿。步武宮牆學古規。糠粃足觀家政理。經奇未試豸冠危。切磋饒得初年志。飽飫尤須晩暮期。一痛公私何太亟。斯文舊約正凄其。師友中間五十垂。襟懷不向俗人期。駑駘敢望追驥步。山石那需攻玉資。何處得來芳桂性。夢中頻接紫芝眉。山平水竭如容易。此別人間定幾時。</text>
<title>攜友人遊龜潭</title>,<text>爲詑龜潭占地幽。招邀遠客趁淸遊。意中綠水澄如鑑。愁外靑山活入樓。半夜同人風滿榻。一聲江鳥月生洲。却將不盡千載感。目送征驪立渡頭。</text>
<title>挽金行之 光裕</title>,<text>盡日茅齋晝掩扉。無端風雨暗凄霏。也知會事天公意。泣送靑山玉骨歸。不學人間嫵媚言。嗟君同病亦同憐。商量恰好中間路。君已長休誰共旃。</text>
<title>赴季舅喪。上葛峴望山齋有感。</title>,<text>華冷山前洛水流。蕭然巖屋主人誰。千秋不盡羊曇淚。忍向西州哭未休。</text>
<title>次槐陰軒韻呈主人翁 李東煥○丙午</title>,<text>最愛槐陰綠髮翁。心期獨與烟霞通。居然泉石成茅棟。老去偏宜卧此中。茆簷宜雨復宜晴。白石鳴川照眼明。剛恨少年爲客處。獨憐明月滿新亭。亭成而未及登。故末句及之。</text>
<title>與權其天 思浩，金子野 㙆。共次孺子亭韻。呈主人翁丈席。</title>,<text>孤亭動客興。步月入壺天。軟語抽今古。幽懷迭後前。秋深孺子里。雲鎖葛洪川。三復隱矦韻。明朝有別筵。</text>
<title>次從姪秉運登北岳韻却寄</title>,<text>憶昔孤登北岳巓。滿城花柳一樽前。香煙淡抹靑雲樹。瑞彩濃浮廣樂天。灰劫亭亭三角石。風濤簇簇漢江船。黃粱枕上幾桑海。棐几日長如少年。</text>
<title>又次從姪和川沙韻</title>,<text>歲寒愁思浩難裁。君自川沙絳帳回。萬戶雷聲驚昨夜。十分春信證簷梅。鴉歸宿處天機熟。蠅附尾時地步開。莫使因循蹉過了。頹波容易誤英才。</text>
<title>夜聞鵂鶹有感</title>,<text>鵂鶹聲中曉月生。紙牕霜氣透衾淸。不知天意何爲者。無數流民此夜情。巖畔鵂鶹徹夜咻。主人無事數前尤。從今滌濯追來者。莫問前頭歲月遒。</text>
<title>俛庵 俛是刺著頭。只管做將去底意思。</title>,<text>不知年不足。但覺前路悠。俛焉日孜孜。蓋棺事方休。</text>
<title>種杞</title>,<text>枝葉有盛衰。根株老轉奇。不知百世後。採採屬阿誰。</text>
<title>夢見從弟致道 埦。相與弄一枝櫻花。感而成一絶。</title>,<text>櫻花一朶爲誰開。夢裏那知死別哀。風馬雲車何處去。醒來不覺淚盈腮。</text>
<title>權其天簡寄。復尋川沙之會。與再從叔善述至。則四韻已成。遂次。</title>,<text>信息北來大。柴門掃榻深。幽懷誰與語。芳躅共春尋。窈窕詩中畫。峩洋象外音。殘燈明滅處。相對百年心。</text>
<title>金子野見訪。明日復以一律見寄。奉次仰博一粲。</title>,<text>昨日欣逢長者輪。淸朝瓊什更淸新。懷中共照前宵月。胷裏分收萬古春。天地容吾優晩景。江山待爾趁芳辰。一筇有意閒來往。三萬六千莫厭頻。</text>
<title>與諸友登石門亭。共次板上韻。癸丑</title>,<text>沂水春風暮。石門更絶奇。沙明十里雪。雲羃四山帷。古意楣間字。豪情月下巵。儒仙思不見。使我惄如飢。</text>
<title>三月下弦。與洞里長少數十人。會笙潭亭。次再從叔韻以道意。</title>,<text>百世蘭亭癸丑春。石門餘興泝龜川。風流且莫論今昔。領取昭光滿眼新。</text>
<title>挽樊庵蔡相公 濟恭</title>,<text>大東千一運。際會益精神。昭揭昏衢日。默回寒谷春。全才優內外。一德報君親。未了蒼生望。凄凉已隔晨。</text>
<title>李承宣 益運 承命致祭文忠公柳先生家廟。以一律屬會中多士求和。追步其韻。</title>,<text>華山洛水自千年。淑氣扶輿鍾大賢。糠粃祇今滄海晏。鹽梅曠百紫泥宣。舊恩却向新恩重。德業須敎世業傳。際會風期如有數。楣間忠孝是前緣。</text>
<title>沒雲臺。贈別趙季連 彥城。</title>,<text>六十行休任隻輈。謾將吾道付滄洲。離亭且莫驚秋葉。謂有前期續勝遊。</text>
<title>挽鄭丈學如 一鑽</title>,<text>憶昨南爲日。訪子山水亭。石澗正淸淺。梅萼已飄零。惠然迎我笑。開襟向風櫺。模範山南見。名聲谷口聆。傷今仍吐素。評古及氊靑。世德增輝顯。鄕賢闡幽冥。坐深人自敬。古家有典刑。款款不盡意。耿耿此心銘。南國日藐然。望公若晨星。山河猶阻濶。濛汜奈爾丁。寂寞梅溪曲。寒月吊山扃。</text>
<title>乙卯十一月十九日。夜夢侍慈顔。懽奉霎然。遽爾驚覺。痛泣不自已。吟成短律以自悼。</title>,<text>違奉慈顔四十霜。音容想象轉微茫。草心欲效還驚覺。一夢蘧然感涕長。</text>
<title>敬次知事姜公 杭 回榜御製韻 幷序</title>,<text>先王丙午。知中樞姜公年八十有五。以重回龍榜。上旣馹召引對。又賜詩一絶以寵之。蓋異數也。當時薦紳大夫士。莫不賡和以侈之。及歸設慶席。余以親命來賀。竊覸公錦袍金帶。白首簪花。嶷然高座。仰之如鸞鵠之停山岳之峙。至今想像以自循省于中也。旣而獲從公子孫遊。已後於公六七歲矣。俛仰感慨之餘。奉玩璇題及羣賢賡和之什。公之孫世謩甫俾余續而和之。余固素於詩。者而竊惟區區景仰之誠。非托於文字。無以自表。則文字工拙。非所論也。抑余之所以沒身歎仰而不能已者。又有在於回榜一事之外。蓋當英廟壬午。公構短疏。治任將發。子弟親戚交諫不聽。旣而復聞事已不可及。遂不果行。然今讀其擬疏一篇。令人髮豎而膚粟也。當是時公擯棄流落。家食嶺嶠之外者已十餘年矣。而毅然欲以一死報國。吁亦烈矣。然此豈出於一時感慨之餘者乎。蓋公妙年登仕。華膴在前。而正直不阿。卒以是坎軻於時六十年而無怨悔。是其臨難捐生。乃公平日素所畜積也。嗚呼。九十之壽。亞卿之爵。世未嘗無其人。而若夫公志節之高。乃間世而不可多見。公之所可尊者。豈不反有在於齒爵之右乎。謹以二絶仰賡。用以寄千載不盡之餘感云爾。素履高標雅所希。行尋梧竹伴春歸。獨憐箱篋遺疏在。爭似重回龍榜稀。直道元非與世希。九原難作我安歸。春宵獨向亭中宿。山月凄凉竹影稀。</text>
<title>笙潭亭。贈李通彥 廈運。有懷鄭輝祖 煒。</title>,<text>共君探勝白雲家。脈脈幽懷月裏花。怊悵南州歸鴈外。故人庭畔幾䕺斜。</text>
<title>挽孫同樞 思翼</title>,<text>淠淠七灘水。源遠流何長。聱翁昔賁趾。百世有遺芳。竹老暢其流。文雅擅南鄕。西入星湖室。北聯漆溪床。圖書餘活計。花竹滿庭場。俯仰何所樂。九十道愈光。鴈㙮題名早。樞銜晩慶隆。豈弟神所勞。五福都一躳。邈矣山河阻。作意趨下風。怡然假色笑。一覿心自融。奉敎言辭外。承歡欲無竆。那堪嗟大耋。轉頭石火空。</text>
<title>挽柳都事 宗春</title>,<text>嶷嶷華山下。泱泱洛水流。淑氣何磅礴。人物寔鍾休。有覺西厓老。德業冠靑丘。矯矯多名碩。世德仍作求。夫子嶺之秀。早歲志遠遊。心與名利遠。邈矣追前修。蘭衣與蕙帶。陸離寡侶儔。老大更隱約。文辭博以優。沈屈諒非病。七十道無疣。鄕黨知所敬。坐鎭薄俗偸。臯鶴纔聞天。身老意轉悠。縱然優老典。於公儘浮漚。一時蓮桂輝。人賀獨心憂。未盛持滿戒。慮遠思何周。二難前年逝。公歸又今遒。福善天難諶。倚伏互相酬。大家失模範。吾黨氣怊惆。寂寞河隈曲。哀樂屬轉頭。禍重天應悔。厓爺有餘庥。</text>
<title>大山書堂。與金子野，子厚 墩 兄弟。校大山集數日。子野以一律見寄。次韻却寄。</title>,<text>滿院蟬聲碧樹深。三宵邂逅十年心。淸風入座新秋至。霽月臨軒舊約尋。正氣已收光岳色。瑤琴空秘玉溪音。牕前春草年年綠。獨對殘篇涕滿襟。</text>
<title>茅山文會。次后山 李宗洙 丈席韻。</title>,<text>盈盈一水隔鳴牛。慚愧當年賦遠遊。山空積翠濃成影。雨霽金波淨欲流。却將逸少山陰興。來躡東坡赤壁秋。更有前期珍重句。兩間物色故分留。</text>
<title>龜潭。與成繼而 彥述。共次軸中韻。</title>,<text>宇宙看來摠一埃。莫將閒事上靈臺。誰知樽酒論文處。獨有風流笑口開。</text>
<title>又次繼而韻</title>,<text>叵耐浮生歲月流。靑山碧水意悠悠。故人一夜淸談穩。却勝千山萬水遊。</text>
<title>次繼而別金子野韻</title>,<text>閒來無事不優閒。不是身閒心自閒。吟罷更向西山去。任他傍人笑偸閒。</text>
<title>西山影堂。用隱矦韻別繼而。</title>,<text>平生願言意。邂逅非前期。惠和蘭亭日。吟弄舞雩時。淸詩爲我唱。薄酒與君持。不待夢中路。明月寄相思。</text>
<title>將別滯雨留。用龜潭韻。</title>,<text>西山微雨浥輕埃。與客攜壺更上臺。莫使驪駒催別路。十年悁滯爲君開。</text>
<title>次繼而瞻拜影幀韻</title>,<text>千古傷心碧瀾頭。至今江水咽不休。生綃不與山河變。薇蕨黃花自春秋。</text>
<title>繼而臨別。復以一絶見贈。口占却寄。</title>,<text>汀洲雨初歇。客將春色歸。欲別更摻手。慇懃問前期。</text>
<title>有感</title>,<text>憂中有樂樂中憂。憂樂由來兩不收。偶向梅牕成獨笑。十分消息在枝頭。</text>
<title>與金雨谷 道行，趙晩谷 述道。上龜潭校大山集。共舟送至岸。晩谷口號一絶以爲別。走次却寄。</title>,<text>不耐別離苦。摻手更登舟。潭水深千尺。何如送子愁。</text>
<title>次族弟穎仲 堒 盆梅韻</title>,<text>寥落乾坤歲色深。天心何處杳難尋。憑君忽得春消息。滿目疎英映素襟。</text>
<title>觀小說有感</title>,<text>醯鷄在甕間。擾擾自朝暮。秒忽便有餘。何事更嫉妬。</text>
<title>次權季周 訪 柬寄龜厓詩</title>,<text>衡門牢落晝常關。卧聽寒蛩吟壁間。半世生涯蠧共老。南山佳氣鳥相還。胷中古意言難辨。沼上新荷興不刪。若乃所憂則有在。此餘餘事總爲閒。</text>
<title>挽后山李公 戊午</title>,<text>憶昨大山齋。初開講道氊。公以總角歲。摳衣在最先。盈盈一水隔。步武頻蹁躚。嘐嘐稱古昔。矻矻志向前。博聞而強記。於公不足賢。說詳將反約。眼底牛無全。細大貫幽明。高深入淵天。洋洋且優優。孜孜日鑽硏。不得欲不措。身老志愈堅。忠信日自省。慥慥謹師傳。輕重在內外。活計惟陳篇。早棄君平世。獨守子雲玄。年至疾已病。講說猶不瘨。平生一片心。爾來七十年。法門衰敗日。靈光獨巋然。聞風寬鄙薄。炙德化便儇。荷衣與蘭佩。超然卧園田。哭罷場築後。憂念何惓惓。雌黃久未定。遺編尙不圓。諸孤孰提挈。策我共勉旃。言出肝膈要。不是緣幅邊。小子頗狂簡。觸手多瘡愆。奬厲意俱切。常欲化滯悁。眷眷勤接引。諄諄頻誨鐫。求寡問不能。復欲追子淵。庶幾百年間。餘敎扶狂顚。奈何吾道厄。大運相熬煎。前年哭東巖。川沙歸又遄。我曾弔夫子。相看涕自漣。豈意冬未暮。公又後學捐。斯文永墜地。淵源絶泝沿。我堊誰斤斲。我征誰策鞭。有疑誰可稽。有懷誰當宣。爲公復爲私。衰淚欲徹泉。</text>
<title>挽鄭大之 擴○癸亥</title>,<text>孔云仁者壽。禹言惠迪吉。爾來幾千年。斯理不可詰。叔季多沴氣。斯人宜夭閼。憶昨丁戊間。奇禍君家酷。孑然未齠齔。兩孤惟姪叔。族尠門戶濶。荒廬慘滿目。歲月稍已久。慽謝歡漸復。子女已成行。北堂獻山祝。幼失父兄敎。良玉縱未琢。美質自天賦。溫溫猶可欲。三霜昨甫遒。風燭奄已迫。有妻未析箸。有子未有室。幽明存沒間。悲恨難具述。我以子婦故。於君情最密。尊公父子亡。哭之年未卅。緬懷當時事。短氣猶於悒。奈之天不悔。酷禍何荐習。有言言可盡。有淚淚如湒。臨風寄哀音。寧令鬼神泣。</text>
<title>島潭用杜少陵韻 有李司評故址。退溪先生遊賞處。</title>,<text>行尋石逕入山深。楓菊秋光客袖侵。奇品千年三島石。淸風百世一江心。巨靈擘盡藏神手。威鳳翔回尙有吟。幽興欲酣山日夕。顚狂故態也難禁。</text>
<title>重陽前日。與李進汝 東汲 泛舟遊龜潭。翌日次軸中韻。</title>,<text>龜潭秋色正幽幽。小艇新糚趁客遊。十里參差千樹柳。百年俛仰一高樓。靑嵐欲滴黃昏月。白鷺將飛紅蓼洲。山水膏肓逢勝友。那堪別路十回頭。</text>
<title>挽金子厚</title>,<text>冰作襟袍玉作容。溫然聲氣藹然衷。平生欲了人間事。何遽靑山四尺崇。昔我送君洛水湄。暫時離索尙懷悲。如今永作幽明訣。天地悠悠涕自洏。</text>
<title>挽李伯維</title>,<text>惻惻復惻惻。永夜不能眠。明朝高巖上。送君入黃泉。黃泉有厚夜。百世何時晨。輸情總角日。永訣白首辰。暮道獨弔影。此意向誰陳。先公有志業。發揮賴胤賢。忠信諒天畁。詩禮得家傳。世道足崎崯。山林有簡編。東南吾道托。早晩牖蒙顓。我老多黥刖。從君欲補塡。茅山春色早。湖齋月華姸。傾懷一樽外。許心千古先。晨星看漸濶。相望祇自憐。一慟是竆途。哀涕寄風前。</text>
<title>挽權子成 襄</title>,<text>休休身手丈夫襟。總角交情白首心。龜水春天同浩蕩。龍山秋夜共呻吟。風雲志氣前緣薄。溝壑經綸晩契深。乍別也應歸瀾漫。夕陽已下公山陰。</text>
<title>挽金仲行 景壽</title>,<text>自是詩禮合下家。脩脩佩服又脩姱。未酬志業中摧折。奈爾高堂鶴髮何。何處靑山玉樹埋。陰風連日雨成霾。淸齋脈脈坐長夜。曉月慇懃入素懷。</text>
<title>挽南子玉 麟燮</title>,<text>戚聯聯世好。小少及衰遲。談笑風流地。精神翰墨時。騷壇豎赤幟。歸灞幾淸洟。何處靑山麓。荒阡閉玉肌。</text>
<title>挽李牧之 楨國</title>,<text>平生膠漆契。落落看晨星。叔世眞君子。儒林儘老成。勞謙終有吉。白賁道彌亨。適去公奚憾。竆途後死情。</text>
<title>挽柳士極 </title>,<text>嶷嶷華山翠。泱泱洛水淸。聰明元間氣。豈弟本家聲。薄試非賢路。優遊樂道亨。荷衣何處秘。鬼伯太無情。</text>
<title>李伯維終祥。爲之一慟。因宿金友坦卿 履燮 家。耿耿不寐。枕上得三絶。不知維兄知乎否也。於乎悕矣。</title>,<text>作意扶衰過禿川。寒梅無主自年年。寢門不盡千行淚。灑向西風徹九泉。老去偏傷感舊腸。同人死別已三霜。牙琴斷盡餘山水。隣笛聲殘坐夕陽。歎息年來吾道竆。悠悠此意與誰同。墟烟漠漠寒天遠。徹夜孤衾聽斷鴻。</text>
<title>島行時。次餞別韻。丙寅</title>,<text>南馳漠漠趲嚴程。別路參差遠樹情。吾道一桴滄海濶。晴天萬里白鷗明。懷中月送扶桑影。枕外風喧苦竹聲。溝壑任天忘亦可。男兒隨處足平生。</text>
<title>宥還後復次前韻</title>,<text>去程寧信有歸程。世路波翻似世情。倚伏如今何太亟。平陂從古自分明。田廬舊約琴書靜。山澤新盟猿鳥聲。萬事只消一命字。推移分寸枉殘生。</text>
<title>次韻謝柳上舍明瑞 廷燁</title>,<text>一言悟主意。深愧古人臣。奉玦臨蛟窟。承環學鳥伸。詩情敦舊契。琴曲感君恩。歲晏竆廬歎。偏憐老病身。道家有熊經鳥伸之法。蓋修養之方耳。</text>
