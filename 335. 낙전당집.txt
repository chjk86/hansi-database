<title>贈玄洲 海嵩尉尹新之</title>,<text>有鳥含靈文。棲棲枳棘枝。猶能理毛羽。五采仍自奇。粲粲摛群星。燁若朝霞披。瑞世世莫瑞。胡不出以時。回首顧丹宂。矯翼含中悲。</text>
<title>夷門行</title>,<text>大梁多俠骨。千古稱侯嬴。刎頸送公子。一死垂雄名。朱豕袖鐵椎。殺鄙酬平生。夷門尙依舊。客子皆含情。</text>
<title>感述</title>,<text>玄蟬抱空樹。日夜號淸秋。秋氣已颯沓。白日又西流。幽蘭凋朱蕤。華馥不復留。感歎坐搖落。芳意何能酬。</text>
<title>早春漫吟</title>,<text>屯雲蔽層顚。驚風振伏流。陰升潤墳澤。陽華塗林丘。殘雪翳厓壑。翠茁已盈疇。時景度逝矢。生殺機未休。惆悵少年意。倏忽不可求。鼓槁焉能興。飛揚神氣遊。</text>
<title>乞巧詞</title>,<text>靑娥競作隊。繡襖鳴雙璫。庭前揷彩旂。蕉荔羅瑤牀。下階紛進拜。炷麝恭奠觴。乞巧仍乞禧。嬌喉聲不揚。</text>
<title>感遇</title>,<text>羲皇不可追。末俗何迫隘。芳蘭日以蕪。菉葹日以碧。物化固其然。吾道將焉託。千載陶元亮。淸風撼寥廓。整襟讀遺編。天籟發雲壑。</text>
<title>述懷</title>,<text>孤處佳辰逝。百憂集中腸。開樽無興飮。杯爵空羅牀。淑貌日凋改。素悁嬰離傷。崇替但隨化。人生那得長。軒農已云遐。霸道不復王。吾儕旣不遭。歲序任奔忙。</text>
<title>擬古</title>,<text>一氣本無極。兩曜互化昇。萬類是以明。大道是以凝。聖人體元化。至理無替興。遺經配四運。鄒魯還可徵。						其二						淑氣扇氤氳。地底抽微靑。化機沖融際。嫩葉縈條莖。對之藹有態。夭夭憐方生。不遭中摧折。自可長而成。						其三						阮生稱達士。遑遑哭窮途。天地豈不寬。難容七尺軀。邈矣唐虞遠。高蹈迷方隅。丘壑有遺賢。廊廟登輿奴。祛利斯近仁。徒聞德不孤。						其四						古初事無爲。桀黠那見功。揖讓受授際。君臣懷朴忠。猶有逃隱者。千載箕上翁。窅然去不返。肆志甘長終。						其五						惟利令智昏。於道如有蒙。作事縱有始。令名多不終。榮華蔽其質。徂落塵埃中。生意固不息。日月詎終窮。</text>
<title>久雨後謾書壁間</title>,<text>人苦久雨時。我喜久雨後。陰洞棲雲氣。幽徑濯塵垢。餘霞散作綺。萬縷穿疏牖。閑階覆綠苔。小池開紅藕。扶藜晩夷猶。且得靜中趣。</text>
<title>有感</title>,<text>日夕抱微感。策杖循庭際。沈吟謾俯仰。秋爽吹衣袂。奎昌失其耀。詞伯乃卽世。簡易旣形化。洲生嗟被殪。此道將蕪沒。與奪竟誰制。悵然不可作。寥廓微雲逝。													右懷崔簡易岦												其二						洲生稟異質。逸調何翩翩。屣遺人間世。浮遊舟中仚。白眼恣睥睨。隱淪期昔賢。早收李杜緖。晩契陳蘇聯。思排入曠落。象成昭淵玄。靑霄盪胸表。永謝區中緣。嗟余幸同時。道迷違執鞭。日月忽慘憺。斯人已百年。風雷極震蕩。天地留遺編。													右懷權石洲韠</text>
<title>晝睡感懷。次陶淵明。</title>,<text>魂交溟涬際。形開知覺時。動靜至理存。鬼神莫違之。一往而一來。死生眞若茲。誰能稱大年。百千要有期。矧以蜉蝣寄。擾擾嬰我思。哀彼左徒子。枯槁垂漣洏。達識識終始。天命復奚疑。千載感所遇。空悲湛湘詞。</text>
<title>東岡相公挽 李公恒福</title>,<text>頹景迫濛汜。逝水汩東駛。世運日陵替。吾道久墮地。昔人不可見。今人又背棄。惟公稟實全。器業俱茂異。夙負廊廟資。卓犖能高視。一係蒼生望。擧世裁淸議。時惟先王代。際遇古莫比。沕穆動昭融。夷阻窮歷試。取友得漢老。秉節矢靡二。翩翩儀鳳采。煌煌爲世瑞。扶顚見功實。職職天地位。砥柱屹峥嶸。曠宇倚所芘。志永回唐虞。緬想垂衣治。乾坤日蕭瑟。正氣盪以離。漢老旣反眞。公意亦凋瘁。棲棲寄有涯。莽莽浮雲思。怡然當大難。沛然奏封事。亟撤劍履尊。鞮屨投魑魅。歲暮謁郊扉。菀爾問何自。眷誨發衷曲。耿耿悉銘記。臨行留一札。父子俱齎淚。公之北也。余自春川馳謁於東岡。遂作一書寄家君曰。從此不負遼東翟黑子也。蓋與漢陰有成言曰。吾死於國母。不死於王子云耳。家君見之輒泫然。昕夕勞跂思。乃欲傅雙翅。遼鶴竟不歸。公受玦北行之日。口占一絶曰。雲日陰陰晝晦微。北風吹裂遠征衣。遼東城郭應依舊。秪恐令威去不歸。 幽音馳塞騎。家嘷而戶咷。士女載悲悸。紛紛起滅想。小兒恣幻戲。怛焉各爲私。及此無不至。始識澤物普。感召有由致。存而衛邦本。歿而樹大義。去來茲已足。風流竟誰嗣。抑塞激微襟。長言心欲墜。</text>
<title>秋日村行</title>,<text>朝日破積陰。靑山過雨美。白雲厓谷漲。隨風生未已。倦客亦掉鞅。蕭蕭行不止。心機淡相忘。悠悠過千里。</text>
<title>曉發淸平己未春。自春川舟下。宿加平西村。名日淸平墩。舟中詠懷。</title>,<text>浮江常極目。觸物思自閑。去鳥隨孤雲。歸帆遶長山。春州覺已遠。回頭不可攀。且復任所之。終日風波間。													其二						晨起到舟次。星河乍明滅。擊棹水雲間。中流沛然決。已遺塵世念。灑落心怡悅。因之欲輕擧。悵望寥天闊。						其三						曲折仍長流。茫茫天一色。俯視萬象涵。映帶千巖仄。況有古同山。屹然揷雲碧。可望不可凌。壁立高標直。						其四						群流成急瀨。高浪大如屋。怪石犬牙立。行舟何互曲。雷騰神自𢥠。電擊身欲仄。死生在一瞬。喜懼於焉極。						其五													平沙固悠邈。雲水何浩浩。羽族滿綠汀。飛鳴自相好。飮啄旣有所。吾人且羨慕。爾能知止止。媿余老途路。						其六						朝景入龍津。新阡蔭白柳。突兀漢相墓。平臨月溪後。憶昔先王代。群賢駿奔走。奇勳在廊廟。獨立百寮首。覽煇一瑞世。大名當不朽。斯人卽千古。宇宙日榛莽。						其七						我行倦泥塗。賃舟隨長流。風湍又難涉。水陸俱懷憂。況是春浪高。浩浩沙觜沒。羨爾漁舟子。平生自在活。													其八													加平對楊根。峽民生事薄。村居旣凋鮮。逋戶日以十。岸上積煤炭。兩地無空隙。云是都監官。驅民恣鞭朴。一邑一千石。膏血盡浚剝。煤炭尙可辦。其如船運直。						其九						弭棹合流處。沈深延阻脩。連潭萬山影。揷空千巖幽。神龍此窟宅。靈怪不可求。雲帆去何遲。十里半日浮。營役百年內。去來慙白鷗。何由脫樊籠。眇然泛虛舟。						其十						曉發廣陵津。移棹新河口。煙綿桑柘村。白沙縈前後。始知殺湍下。水力稍覺駃。豈不恥由徑。所期龍湖際。</text>
<title>村行詠李楨畫</title>,<text>昔在長安日。善畫稱李生。捐金市素縑。披拂光射睛。謀酒婦且窘。邀生僕屢更。生能有筆意。山水極高淸。不爽流峙理。頗奪天地情。今余宿大生。朝過甘泉坪。日脚忽破霧。巘崿如相迎。稍分馬頭色。萬象森來呈。秋光淡相映。亂樹風自鳴。渡橋顧我影。角巾水中傾。髣髴李生畫。使我心孔明。方知匠心者。知我有此行。</text>
<title>偶書</title>,<text>江光隱林抄。霞色來窓櫺。樓居不受暑。地迥風冷冷。乍殘百鳥音。孤蟬已滿聽。歲月不肯留。秋氣凋新蓂。日夕搴木末。掇拾皆蘭馨。微吟漁父詞。俛仰懷獨醒。</text>
<title>五子詩</title>,<text>仲淵述五子。要余繼之。則懼交贊。遲回久之。乃念數三子名迹。較著于世。則吾何敢私。													寅城							鄭 弘溟 子容												處世何寥廓。結交皆畸人。旣與又嗇之。天道將誰親。竄身伏南服。傲骨委風塵。一爲賦瑞石。蒼然覆坤垠。自可不朽爾。暫屈還長伸。													完山							崔 鳴吉 子謙																			眇然寄宇宙。至理中自釋。澹澹絶外慕。冥心攷往蹟。處坎操彌堅。溫溫君子德。善病又拙官。十載仍丹籍。莫謂彼哉嫉。深愆在懷璧。													德水							張 維 持國												文章自有道。勃興揚嘉休。誰歟膺此期。盛業追前脩。天意篤所專。早已賦窮愁。渢渢日盈耳。漭漭割昏眸。洪鐘翕衆響。巨浸呑群流。													錦城							朴 瀰 仲淵												古人易子敎。爾余能通家。起伏靡不同。切磨相交加。窮途事擢搯。得髓忘其華。用茲聊自寬。勤遞無邇遐。峨洋試一奏。千載無奇衺。													延城							李 明漢 天章												逖矣靑牛士。產秀彌嘉馨。東來歷幾劫。國華膺代昌。舂容作大篇。寂寥綴短章。蜚英渠虎間。胥仰龍鸞翔。猶然棄其好。甘爲吾黨狂。</text>
<title>十子篇</title>,<text>旣述五子。而迺惟接袂一時雅皆髦穎。何止是也。德水李植汝固，完山李敏求子時，延日鄭百昌德餘，海嵩尹新之仲又。通前五子。合著十子篇。													生也雖苦晩。得士無媿昔。彬彬質有文。頗皆著名迹。吾愛崔張輩。奧旨能同釋。闊步由康莊。高視物無隔。鄭生負氣槩。白首嗜墳籍。往往奮雄響。虹蜺氣相射。汝固不識面。但頌其詩格。蔚有乃祖風。薄發而厚積。兩李靑雲器。斧藻何煇赫。倏然動聲價。光比連城璧。德餘夙抱奇。氣銳諒無敵。聖則淡自持。局束寧形戚。洲翁得天和。平生適其適。淵生秉性靈。劌鉥窮學力。足矣吾黨子。富貴眞堪擲。飄零盡窮途。參商天一域。十年不相聚。終歲阻書尺。怳如卷中人。懷之卽難覿。如何尙友者。千載論朝夕。</text>
<title>感懷寄子容</title>,<text>在世歡自少。撫時愁何長。與子相別離。倏已換星霜。條風振林柯。鳴禽聲更揚。垂首意不適。思之焉能當。尺書忽入手。爲言身則康。此言足慰懷。且復嬰中腸。我已颯二毛。加我數年強。抱才久淪沒。悲歌天一方。世事日已艱。吾道鬱不章。性命貴苟全。君子宜深藏。南州水竹美。處處饒稻粱。生樂此云足。一詠而一觴。惟其堅素操。不合亦奚傷。</text>
<title>晩出詠歸門道峯。趙靜庵書院後門也。丙寅春。與義昌留枕流堂數日而還。</title>,<text>晩出院門外。山花迎我笑。慵披芳草坐。閑倚高岡嘯。峯文下斷壑。泉響懸巖竅。景夕鳥投樹。蒼然入遐眺。輕風動客裾。白雲生山嶠。</text>
<title>別鄭從事子容候詔使于鐵山</title>,<text>東槎盛文事。終古爲高選。吾愛鄭子容。平生不矜眩。詩名鬱而章。餘子承顧眄。白髮滯郞省。奇氣時自見。折腰作幕賓。令公頗注眷。關路平如掌。馹騎掣飛電。造物困凌暴。風雲倏幻變。遙望去去旌。心腸幾回旋。</text>
<title>臨湍舟中。放筆示玄洲。</title>,<text>具舟下丹峽。長波何演瀁。鑿翠自古奇。怪石互俯仰。披霞骨欲化。挹秀心亦爽。山靈屛氛翳。馮夷鼓漭沆。淸眺不可窮。神情極浩蕩。以茲所歷妙。憑君恣吟賞。</text>
<title>感興</title>,<text>霏霏池上雨。款款園中禽。閉戶庭草積。斷賓逕苔深。何以慰寂寥。牀頭有書琴。琴旣多變音。書亦不會心。逖矣黃與羲。吾道將何尋。所以鍾子期。千載稱知音。</text>
<title>古意奉贈潛窩舅氏</title>,<text>和氏有天璞。世人視同石。三獻楚王庭。始知連城璧。和璧雖至寶。徒能刖其足。						其二						千年嶧陽桐。斲作三尺琴。琴成寧復彈。莫辨絃上心。一闋流水曲。萬古無知音。						其三						鬱鬱陵上松。光色無凋落。吉士懷貞心。夷險堪永託。須將霜雪操。勉焉酬君渥。</text>
<title>贈海眼弟子</title>,<text>眼師海東秀。沙彌神骨淸。見其眉宇間。道氣含虛明。不但講禪文。六籍皆舌耕。頗事結撰法。句鍊而字衡。吾聞西來訣。無言且無生。爾之爲是爲。無乃爭其名。爾欲師爾道。塞兌復收聲。握破放則逸。勤勤如奉盈。歸以質爾師。爾師未可輕。</text>
<title>水雲亭漫吟</title>,<text>來泊水雲亭。風雨還作惡。梨花半梢亞。辛夷一塢落。客感禁煙中。吟眺何渺漠。回首漢陽途。春泥迷咫尺。浮雲蔽白日。令我心不適。且謀一尊酒。酩酊過此夕。</text>
<title>楓岳山人雙仡將入山修道。述懷三百言以贈之。</title>,<text>弱齡愛古文。粗涉東西京。旁通弄翰技。王趙留筆精。稍知是餘事。墳典作人程。苦迷其藩籬。那得提機衡。嘗聞竺氏敎。法解極高明。時引釋子語。便覺塵慮淸。乘秋入溟岳。直指衆香城。蕭條昌道驛。仡也候余行。携手度山門。玉峯森峥嶸。飄飄兩翅擧。衣袖煙霞生。二三老宗師。禪觀而淨名。咸稱靜公徒。視仡如弟兄。方知仡之道。擔荷頗不輕。行盡返吾廬。況若人代更。四體縱衣冠。寸心遺芬榮。宿癖盡消除。嗒焉無所營。池堂據烏几。剝啄午眠驚。何來舊面目。一笑意氣傾。佛者能割恩。事師推心誠。役身起穹碑。萬古傳英聲。于今志願畢。攝心須堅貞。絶粒棲石室。持之若兒嬰。握破放則逸。滿眼群魔爭。不識不知中。光景忽開呈。大界豁昏蒙。兩曜垂光晶。爾歸事爾事。吾且觀物情。羲畫在我屛。範圍何其宏。天地不能違。自然有虧成。且杜次離門。從此斷將迎。</text>
<title>贈羅安東 萬甲</title>,<text>朝中固多士。孰如君特聞。衣褐已藉藉。發軔氣迺奮。秉正論得失。志可回世運。不欲瓦而全。寧爲玉之璺。此物非凡物。蹤迹或起僨。內外有重輕。臺省與州郡。君能一視之。但恐用舍紊。奉老且夔夔。著職必斤斤。大擧細宜調。豪威孱卽隱。長孺須養重。何事勞劑分。</text>
<title>吾友吳學士五十無子。只有一女。婚嫁產育。女雖婦人乎。德性才藻。聞於世。偶感疾不起。學士悲傷無聊。將葬求輓詞於交知。余乃愴伯道而憐潘郞。則效古風一闋以引之。學士名竱</title>,<text>深深藏片玉。鬱鬱埋奇香。壟草露自泫。素帷風乍揚。浮生儘如寄。泛泛漚波忙。爺孃恩愛斷。阿郞情誓長。大兒才八齡。啼哭悲無央。小卽五歲女。索母排深房。平生衛管技。遺墨潛虹光。委化忽如蛻。萬事俱亡羊。莫言念無從。莊缶亦悼亡。</text>
<title>寄畸翁 鄭公弘溟</title>,<text>西池雨初霽。秋氣生高樹。據梧坐寂寥。寶篆香一炷。美人天之涯。彌年阻淸晤。撫節感余衷。愔愔向誰訴。</text>
<title>李德輿來訪。試酌亂吟。碩基</title>,<text>與君相遇難。公事何相縻。汝今來訪我。急呼兒持巵。五月百花死。澤蘭何猗猗。東園草木深。華堂白日遲。吾亦觀物化。天地豈有私。醉醒各有適。相視無磷緇。但恐耽酒甚。不得扶吾衰。君亦識斯理。當杯宜愼之。</text>
<title>和陶九日閑居。贈直夫。李公敬輿</title>,<text>擧世皆趨營。百年勞其生。子能識其微。所愛在身名。去留志已決。不忍辭聖明。歸心日以動。樹顚已商聲。封章酬主知。溫凊奉親齡。江檻倚雲空。寺樓撑崖傾。淸暇鷗鳥伴。塵夢軒冕榮。杖屨田圃間。篝車萬寶成。</text>
<title>和陶詩題紙署小樓</title>,<text>肩輿出北郭。已隔塵囂喧。崿立峭且深。崖回幽而偏。草沒蕩春臺。雲開三角山。斜景下西樓。杖屨溪邊還。永夕絶徒侶。沈吟無與言。						其二						閱盡世間事。事業在豪英。暇日登茲樓。頗見興廢情。天氣雨餘淸。一杯聊自傾。山雲或靑白。溪流日夜鳴。拓窓坐寂寥。東嶺孤月生。</text>
<title>送沈文徵宰海縣東龜</title>,<text>文徵訪余寂寞居。晤對頗穩。無幾微見色。求余詩爲贐。則海縣之除。出於恩譴也。余且勉之曰。飽喫惠州飯。細和淵明詩。不亦通人乎哉。文徵莞爾而笑。遂辭去。迺用淵明楚調韻以貽之云爾。						祇命佩縣符。離思何茫然。借問何時歸。歸期經歲年。際海城如斗。炎瘴地自偏。蜒村耕者少。斥鹵無良田。縱有魚鹽利。行商不受廛。縣宰何所事。閉戶枕書眠。處惡無自苦。君子多遠遷。坐不碌碌耳。那得在膝前。秋風日以厲。天宇淨蠻煙。喫飯且和詩。願言期昔賢。</text>
<title>偶閱陶詩。有感寄谿谷。張公維</title>,<text>天下書不少。會心唯陶詩。東坡曾有和。惓惓寄永思。投緩甘枯槁。淪謫隣侏離。守志絶外慕。爲善不救飢。千載垂空文。讀之令我悲。世道日澆詿。誰歟斯人期。						其二						病慵百不爲。舊業廢書詩。偶因山僧歸。漫吟寄所思。咫尺不相見。何異千里離。忽此枉淸章。足以慰渴飢。仍憶昔年遊。頗覺暮途悲。逝序苦不住。感茲牛女期。</text>
<title>早起寓感。用淵明九日韻。</title>,<text>朝起坐西楹。曠然秋氣生。矯首望白雲。可以遺身名。化機任推遷。去來唯兩明。寒暑復幾何。禽音又蟲聲。生也儘如寄。智巧而相傾。紛紛競刀錐。翕翕趨浮榮。値茲節物佳。起余遐遯情。何當假羽翮。丹丘追廣成。</text>
<title>和陶歸田園韻</title>,<text>處世苦無悰。雅懷在故山。欲歸不得歸。坐此窮歲年。小搆臨江曲。激湍成深淵。薄業有耕地。種秫數頃田。依依出墟里。壟畝無後前。扶藜時涉趣。夜網收朝煙。村醪亦足醉。醉來行且顚。慮淡物自輕。事小身卽閑。言念昔日遊。矯首還悠然。						其二													端居事閉關。出街寧掉鞅。欲斷區中緣。徒結物外想。淮東數畝園。夢中時還往。流光隙駒忙。日看兒孫長。知足恥自少。操約心愈廣。春至有歸興。鉏鑢除灌莽。</text>
<title>夜夢畸翁。與之沾濡。覺來悵然有懷。</title>,<text>夢見子容面。酒痕頗淋漓。雅謔與謎語。宛然江上時。緬懷水竹居。眠食還如宜。自君之去矣。索處渾似癡。有詩不復吟。有酒不復巵。秋風日以厲。節物令人悲。庭梧墜涼露。衰荷委碧池。落月入羅幌。悵望天之涯。</text>
<title>和李謫仚紫極宮韻</title>,<text>紫極宮詩。卽太白四十九歲作也。東坡諸賢和之。我東方先達亦多繼和之者。年前張新豐持國次韻以屬諸不佞。而不敢當者。自惟非其人。而且嫌年未滿也。今秋持國又以書來。可見其意之勤也。來在家山。政値秋抄。嘅然有感。遂拈韻續之。非敢有知非之趣也。						蔭此千尺松。不嫌居無竹。復有籬下菊。采采盈一掬。夙悟卽苦海。晩癡期潛獨。四大縱云假。三生債已宿。去者已自知。來者詎可卜。天地亦何事。一往而一復。不如擁瓿苦。大斗隨意覆。蒼然亭畔月。沿江路正熟。</text>
<title>贈雪玄</title>,<text>重陽倏已過。籬下菊亦黃。感此秋氣多。緬懷山水鄕。忽有山僧來。與之淸話長。言從寶蓋山。雄峙東北方。吾家有遺文。雅欲名山藏。石室極幽邃。乃在山之陽。願言與師偕。雲山空鬱蒼。</text>
<title>李子陵斜川莊帖。次淵明韻。景嚴</title>,<text>五十卽頹齡。懍懍行宜休。羨子早得所。一壑占上游。村同栗里僻。水似斜川流。宦迹縱班鷺。深盟在沙鷗。余亦有薄業。結屋依先丘。幸與子居近。江湖且爲儔。去來駕輕艇。觴詠聊自酬。吾儕趣自逸。世人能知不。浩然賦歸來。嗒焉忘喜憂。緬懷陶元亮。千載兩相求。</text>
<title>亂後歸故山書事</title>,<text>投暇拜松楸。歸來訪古屋。墟里渺蕭瑟。兀坐頗幽獨。隣翁半凋零。墻壁翳灌木。一村絶鳴吠。時時聞夜哭。哀此逃生人。甁甖無儲粟。田疇草不闢。無復望秋穀。嗟余首丘志。久擬辭榮祿。値此兵戈後。去就那可卜。民生正愁苦。國勢未恢復。沈吟百慮集。山日下江麓。</text>
<title>病中夢畸翁走筆訊仲淵</title>,<text>我病杜門久。子亦不相問。邈如千里遠。誰云咫尺近。夢見畸翁面。把酒分詩韻。宛然平素事。醉裏氣自奮。覺來若有失。嗒焉小几隱。駸駸迫濛汜。嘿算四序運。</text>
<title>病中次簡齋書懷寄友韻</title>,<text>久病淹床席。散秩攤座隅。門無車馬轍。空庭鳥雀呼。垂簾而塞兌。外滑徒紛如。況是百年半。老與逝序俱。交親盡星散。欲出非無驢。孤懷屋梁月。久斷天外書。四大縱云假。六根嗟難除。						其二						小壯能幾時。老蒼還吾曹。有酒旣不飮。那能讀楚騷。晩計在郊居。野服宜縕袍。時危且踟蹰。隱默頭空搔。						其三						處散謾憂時。濟屯在肉食。誰將王霸略。千載分功力。蕭條老如期。闔戶送白日。早晩乞吾身。平生志願畢。誅茅故山足。亦自辦堂室。						其四						嘗作五子詠。結社相追遊。小壯各自樹。志業頗不侔。縱然有屈伸。亦得同其憂。暮途獨可勉。貞趨庶免尤。						其五						薄業在淮中。茅屋臨石田。驅兒力其中。足以送歲年。雲山開盡圖。黃卷對聖賢。浮名雖在世。逸跡類齋禪。						其六						休言鬼可使。莫怕鬼揶揄。盈虛自有數。氣機任兔烏。軒冕不足憂。晩計農桑圖。牛經與茶譜。安事詩與書。無營心自靜。得閑氣亦舒。古來賢達士。未老能懸車。						其七						餘生來日短。老去愁何長。一望鶴駕遠。斷盡無寸腸。但仰白日出。華夷同一光。有詩不可吟。有酒不堪嘗。						其八						著文動盈卷。作字堪入鐫。能事亦無用。不如歸林泉。靑牛五千言。衆妙玄之玄。冥心自有契。豈向他人傳。						其九						淑貌日以悴。兩鬢如秋草。自笑五十人。人疑七十老。此心未全摧。衰顏那更好。五子旣已冠。諸孫又在抱。						其十						孤貞處濁世。不能無緇磷。方知曠達士。所患有此身。只恐不果退。行藏媿古人。時事紛未定。漭漭迷風塵。</text>
<title>分水店醉中口呼</title>,<text>人言酒味好。唯余殊不爾。夜坐悄無寐。倦矣身如委。追惟旣往事。局束被金紫。東華萬丈塵。浩穰駭聽視。居然遂初衣。俯仰眞素履。興到且呼酒。昔厭今復喜。醺醺倚微酡。窅爾遺城市。伯玉晩覺非。余能早成是。行行且西笑。五峯秋雲起。聞磬發深省。秪林謁開士。</text>
<title>圓通寺與李留相 景稷，趙上舍 錫胤 醉呼。用爾字韻。</title>,<text>余幼君卽長。不敢呼汝爾。唯其神所契。時復肝肚委。軒鶴徒爲容。束身被錦紫。交際固不淺。平生無異視。十年墮窮途。亦復安吾履。失之旣不虞。得之寧足喜。居然離紅塵。匹馬逃城市。山人喜重逢。顏色依然是。兩日華藏菴。高臥未曾起。今朝得酒趣。我非求名士。						其二						貴耳而賤目。世事徒爲爾。百骸胲而存。五官皆有委。何人巧設智。爲官拾靑紫。吾能脫此關。傲睨不熒視。百里訪山水。煙霞生步履。更睇頭亦勞。勞脚心猶喜。小兒故多幻。所逞眩如市。物色固自然。品彙皆如是。投寺睡如鍛。半夜始能起。把酒更秉燭。意輕天下士。						其三						世間苦多事。吾意殊不爾。造物亦何權。大小隨賦委。賢愚不足分。誰能辨靑紫。興到唯須酒。莽莽白眼視。尋山有宿債。芒鞋替朱履。翛然披煙霞。使我心獨喜。何來宰官行。騶騎逬都市。望之自不樂。卽之故人是。山水亦有力。能令令公起。夸者亦何知。君亦負奇士。</text>
<title>入毗盧洞口呼</title>,<text>夜宿摩訶衍。朝入毗盧洞。錦石競相迓。淸流互相送。應接固不暇。商音自成弄。傍瞻衆香城。直縱飛仚鞚。初日照芙蓉。掣空光晶動。境與人世別。却疑匀天夢。</text>
<title>四仚亭席上醉呼。贈李太守克甫兼示子時。</title>,<text>左有金剛山。右有滄海流。南江帶白沙。西湖戴丹丘。四者兼有之。天下無此州。主人頗不俗。亦愛詞客遊。對此不見君。懷緖良悠悠。丹書四仚行。白雲空千秋。</text>
<title>鏡湖記遊</title>,<text>髥翁記高古。髥翁。卽張維號。張記湖亭挂之。浦仚詩更淸。浦仚。卽楊浦崔澱也。留題五絶亦挂。 玉娘故多姿。談笑頗有情。春城酒亦美。春城。卽府使南以雄勳邑之號。爲余行善釀。 爲我釀香秔。數者足娛我。三五月色盈。臺遊興不極。舟泛憑虛明。商音按而起。海色騰光晶。醉眼睨八極。靈飆吹我纓。夜遙河漢轉。仚路連蓬瀛。						其二						夜深下蘭舟。醉步松下路。笙歌沸畫堂。湖色明如素。主人雅敬客。持杯手自注。珍羞羅玉床。水陸無不具。要我留詩題。龍香染丹兔。仰視壁間作。一一皆佳句。風流企齋翁。遺什叶素慕。詠之有餘韻。寂寥爲爾賦。</text>
<title>山居書事</title>,<text>拂衣歸梓里。稅駕數椽屋。疏籬揷江岸。承雨種果木。萬象難強名。變態相隨屬。榮利不可極。晩途嗜幽獨。						其二						志適勝神仚。道存忘寵榮。何勞上封事。却笑昇天行。稍捐人世累。益覺軒冕輕。白雲與我期。臥看舒卷情。						其三						幽居節序換。觀物心悟永。化機雖萬緖。動極復歸靜。人生亦如此。老來從所秉。眷焉有微感。徘徊踐落景。						其四						浮生苦支離。未疾仍萎蹇。語嘿俱不可。得失從誰辨。幸托山水鄕。故里非云選。優游且卒歲。吾庶幾得免。						其五						林臥身何健。江行心復淸。旣無外物牽。自然遺世情。卷舒任時運。出入隨陰晴。春氣扇微和。繞舍鶬庚鳴。						其六						愛此江水淸。日夕興無極。沙暖鷺序圓。藻深魚隊集。波赤夕霞影。嵐靑春雨色。蓑笠出釣磯。行人不相識。						其七						東風氣微和。水色渺極目。煙芳靄春暉。杖屨憩巖曲。禽語悅暄節。晴光泛嘉木。獨酌三兩杯。枯腸頗自沃。													其八						看山不厭遠。泛水不厭深。翛然山水間。一回一淸心。窮村人迹少。隔林鷄犬音。雲端水鍾寺。老釋許招尋。</text>
<title>村興</title>,<text>節序屆朱明。新鶯深樹鳴。田家趨時作。無牛人自耕。力弱耕未多。原頭老少幷。天且久不雨。稻畦水不盈。杖屨村陌間。方知沮溺情。						其二						屛迹在田間。所營非虛假。治圃北池上。種豆南山下。魯論卽聖訓。陶潛乃作者。誰言我無事。以此送春夏。怡然似有得。沖襟一瀟灑。						其三						江村花事盡。郊原靄新綠。草中聞雉雊。林間叫布穀。形神旣舒伸。衣履無拘束。境僻寡物累。理達齊榮辱。燕處自超然。不知居幽獨。</text>
<title>感述</title>,<text>晨興盥沃罷。床上披遺經。有時省舊愆。惕息心若驚。豈不欲自贖。百年踰半程。遇物隨所安。淡然無所營。生涯此云足。山高水自淸。						其二													旣無經濟責。却媿軒裳榮。規切言不入。羈束病轉嬰。在朝殊不樂。去國還怦營。不如託山水。聊以送餘生。安得洗心人。把酒論深情。						其三						屈騷九畹蘭。陶詩三徑菊。託意雖在物。臭味媚幽獨。余亦賦遂初。晩休修潔服。蕭艾未易除。結屋依江曲。行止任天運。不向漁父卜。</text>
<title>寄人</title>,<text>晩發東湖口。夜投楮島下。中秋旣望月。寒灘鳴更瀉。澄光浩無際。鍾聲自蘭若。喚僧兩三輩。談禪頗淸雅。遺世而獨立。我非悠悠者。</text>
<title>次子時韻</title>,<text>老去厭塵紛。束身依林園。粗得辨堂室。不復治籬垣。一經有餘師。絶意於筆翰。生涯無拘絆。如鳥脫籠樊。天寒四澤凍。風雪翳柴門。歲暮念友生。關山勞夢魂。傷心屈子騷。讀之頗煩冤。天問杳無響。濁世事堪論。屈伸任天運。一芥那足存。著書期不朽。傳家幸有孫。古來賢達士。誰能免馳奔。否極應自泰。譴久當施恩。宜將淨名訣。割斷悲思繁。冥心會以神。榮華無所宣。動靜有至理。內景須自呑。</text>
<title>酬道源</title>,<text>小山蟠江曲。誅茅一畝宮。依依墟里煙。密密灌木叢。壟陌翳殘雪。杖屨迷西東。鳥性識氣早。翔集隨條風。人生不如物。凜凜愁病中。悠然任天運。那復念窮通。處靜頗觀妙。悟後無異同。機息心自泰。塞兌甘長終。</text>
<title>夏日山中</title>,<text>朝涉野田出。暮投林廬宿。垂綸魚掛竿。度壑雲在足。斷霞鳥背翔。片月江心浴。						其二						杜花已辭榮。躑躅方綻赤。林鳥亦不鳴。茅屋日以闃。幸有一斗酒。擊節歌白石。						其三						寄傲匪云遐。淸流繞幽棲。疏簾容月入。列宿與雲齊。佳趣無人會。獨立意欲迷。						其四						種禾已盈疇。種蔬還堪摘。雜樹繞小籬。疏峯淨如拭。無人問所思。眇默竄太易。</text>
<title>短歌行</title>,<text>混混其道貞其趨。與世爲左人不識。人不識未爲累。世事一一堪嘆息。有時浮白澆愁腸。短歌一曲何惻惻。君不見灌仲孺意氣。元來蓋天下。當筵一犯漢相尊。悠悠相識誰相假。</text>
<title>有感</title>,<text>靑春愁殺花開時。直至落花愁未已。耽閑秪可白日眠。得酒那作紅裙醉。歸心空惱水雲間。俗緣尙在塵網裏。千載高賢張子房。當時托言赤松子。道機玄冥問無迹。倘有精神長不死。</text>
<title>迎神雜詞</title>,<text>高堂之上陳瑤席。淸酤旣旨羞亦珍。佳賓滿座衆樂作。鼓靈瑟兮迎群神。神之來兮風颼颼。紛進拜兮神無言。中有一巫稱善舞。舞袖長兮旋又翻。綺態纖冶隨顏變。姸姿婀娜無定源。踏歌蹈節如捷猿。赴曲中節迅驚鴻。左顧右眄發淸嘯。伸眉抗腕談吉凶。危辭苦語那可辨。復道奇數丁家公。主人窅然喪其神。千金事神神夢夢。神夢夢兮罷歌舞。杯盤狼藉日亦窮。男負女戴歸于巫。巫旣富兮家已空。神乎神乎倘有憑。何厚於巫民之恫。</text>
<title>公子行。贈甑山韓太守亨甫。會一</title>,<text>西原公子原城行。一騎一僮村閻裏。鬚髥若戟面仍黑。敝冠垢衣過城市。直趨南街訪余居。把酒每邀汾西子。悲歌擊節懷孤憤。十年聚散長如此。今朝忽有車馬賓。前騶後徒喧隣里。少婢竊視還竊笑。公子亦復能迺爾。水晶之纓白苧袍。肘後銅章何纍纍。手挽恩波向身瀉。股肱之郡名譽媺。朝廷又借關西縣。古來寵光無與比。其大人以元帥開府箕城。自高陽倅。朝廷特命換授。 夔夔日侍鈴閣中。起居扶携奉懽喜。鴻私覆載諒難酬。感激寧知一生死。大而活國小活民。君家父子國所倚。男兒行色當如斯。曳尾泥途良足恥。</text>
<title>秋夜思</title>,<text>秋夜長。愁未央。星河泛濫漂金帳。流螢閃熒飛銀床。芙蓉斷絶香亦死。暗水寂歷商音長。如今憔悴同此物。萬行玉筋凝淸霜。</text>
<title>有書</title>,<text>有書不讀頹案前。有酒不飮愁無央。鶯聲變作百鳥音。綠陰滿庭苔上牀。閑情睡思兩不厭。作可魂交至其鄕。人間榮辱不曾到。終古是非俱茫茫。</text>
<title>贈李子時宣慰倭使之行</title>,<text>絳灌隨陸才苦偏。尺短寸長難相須。孰如完山李司業。經術韜鈐眞丈夫。倏然聲價擅三場。詞賦直欲凌黃蘇。胡爲更學圯下訣。每從幕府分虎符。去年南去活飢民。今年南去綏倭奴。聞道倭奴恣暴桀。往往拔劍極喧呼。縱然狡猾自天性。亦由誅求劇椎刳。我全尙不期敵敵。況乃八路困毒痡。湖嶺之外已疲弊。海上列郡餘空郛。明廷濟濟擁才傑。滿城新貴紆靑朱。靑朱旣不到君身。奈何千里長馳驅。所養由來非所用。緩急取捨頗殊途。橫海舳艫驕無率。兼金大貝不脛趨。李侯何以塞倖宂。倖宂未塞民盡枯。薾爾小醜不足綏。須將椽筆寫忠謨。</text>
<title>雪後晩眺</title>,<text>饕風一過勢折膠。萬竅微響爭調刀。危巢墜翎老槎亞。轆轤無聲氷井高。貂裘覆體鶴氅擧。飄飄杖屨登東皐。南隣北第映華璧。瓊溝瑤啄雕纖毫。靑帘帖竿五劇窄。斑騅向晩還分曹。樓中淸麝熾猰揄。樓下蛾眉鳴玉槽。雙肩聳山㶚陵橋。驢背孤吟當楚騷。暖帽深袍訪梅信。南枝斜壓西湖濤。眼中之景看自別。人人得意均遊遨。</text>
<title>憶昔行</title>,<text>憶昔春州夏六月。積雨十日愁陰蒸。扁舟出峽破高浪。颭空洪漲那可乘。九十惡灘七盤渦。迅雷掣電隨奔崩。一瞬千里不足喩。倏入楮島晴光凝。鳴榔且復任安流。江上畫閣高峻嶒。簷間金字月波亭。元氏筆法龍鸞騰。壁上丹靑翡翠飛。能事還知李師澄。郭家曾擅黃金宂。杯行琥珀瑪瑠氷。平居擊碎珊瑚樹。曲宴猶能排綉綳。風流富貴長如此。漢水逆流西日昇。余時浪跡吟屈騷。顏色慘惔如秋蠅。歲序駸駸事故多。凡楚興亡何足徵。今朝忽有出郭思。携酒且復招佳朋。樓頭一架黃薔薇。朱欄宛爾聊可憑。蝸蜒蛛網翳畫梁。璅窓半破依塵繩。漁翁餉我潑剌魚。百丈釣綸垂如絙。汀洲鷗鷺近堪狎。滿眼煙樹圍千層。風櫺一枕逍遙遊。頓覺尺鷃齊鵾鵬。</text>
<title>題閔士尙用拙堂 聖徽</title>,<text>白馬江流四十里。笠浦斷岸如㽅甎。湖中形勝此爲冠。濟王都邑今千年。人間亦有具眼者。一朝堂構開華椽。用拙趾拙次第成。兄弟杖屨還聯翩。長公金章紱在腰。少者角巾欹其顚。朝收甌婁千頃稻。暮逐潮頭五兩船。樝梅海榴手自植。釣絲竹網兒能編。奚奴解事吹鐵篴。侍兒按譜鳴朱絃。人間風日不曾到。江上白鷗來近前。任他漢水西北流。物外身世何飄然。</text>
<title>四僧行 四僧。卽義賢，眞一，性修，希安。俱當世宗師。覺性長老上足弟子也。</title>,<text>門前楊柳暖欲眠。池中菡萏靑浮錢。居士泥慵罷巾櫛。塞竇謝客無後先。剝啄者誰四衲子。許令膜拜還翩翩。宰官達士且不應。碧眼胡爲來近前。吾非絶俗而愛禪。此物頗少區中緣。一也安也句語好。修能念誦文卽賢。均之大道俱未獲。我之於儒渠之禪。迷途未脫人我關。秋來東訪衆香天。一笑欲拍洪厓肩。妙境誰識玄之玄。足踏毗盧最上頂。視汝四僧螟蠓然。</text>
<title>余求李澄畫。用故絹布裁爲數幅。或謂李生國手。遊貴家。日掃好東絹。豈肯涴此弊質。余遂題古風一首以勖之。</title>,<text>我有殘縑如掌大。藏之篋笥二十年。此物雖微我自珍。曾製朝衣登御筵。兩袖幾沾賜來酒。亦復惹得爐中煙。憶在丁戊罷朝請。換著蘿衣耕石田。家人典盡舊袍笏。獨此一襲能得全。偶爾披閱舊巾衍。感懷惋傷何悽然。裁將短幅付李生。爲我掃取好山川。沙鷗海鶴與鱗介。老僧尋寺樓上仚。砥柱之湍洞庭月。太行大雪鑑湖船。隨意掃之脫蹊逕。至寶可以千載傳。寄語李生聽我說。富貴貧賤莫後先。富貴之家畫不少。高堂大壁瓊軸懸。本國繪事誰最善。金司圃與安生堅。手持舊藏爭來獻。且擲百金西購燕。唐宋名蹟元明手。羅列眼前光色鮮。李生之筆雖云妙。貴家視之不甚憐。如我孤貧者獲之。拜受不翅拱壁焉。王孫風致君自有。君畫可無吾詩篇。</text>
<title>直廬醉中。贈右司馬畸翁兼示李學士。尙質</title>,<text>淮翁人間無事者。畸翁天上謫來客。無事者逢謫來客。意氣平生宜莫逆。詩豪酒謔聊已爾。歲籥崢嶸群動息。終南殘雪迷大壑。恰似毗盧峯色白。毗盧峯揷天中央。永郞述郞留遺迹。杉松常靑桂有香。日月東西生曉夕。人皆仰之不可凌。藐余何人躡雙屐。天公餉余殊不惡。醉出彩雲如曳帛。茫茫星海浩無涯。兩脚翩翩生羽翮。是時觀海與道章。盤跚不敢追余脊。余思畸翁在何處。昵侍君王近前席。如今我復落盆盎。塵骨未脫走塵陌。海叟章公尙能詩。五言七言紀十百。余口如瘖句未成。却與畸翁適其適。騎曹虎閣何咫尺。杯酒往來元不隔。吾徒可賦終南雪。不讓金剛千丈壁。</text>
<title>贈徐都司 啓祚</title>,<text>程將軍之杖節而戾敝邦也。不佞雖不得望塵。而飯聞其風流德誼。幕中諸君。無非英髦吉士。而徐都閫尤以文雅稱。心固儀之。忽枉氷刺兼投小簡。致意勤款。實出於不虞。蓋令人感惕。遂以長句用塞來雅。						箕封千載稱小華。列聖禮數同內服。神宗皇帝東顧恩。奚翅生死而骨肉。自從逆胡呑全遼。貢途如今限大陸。姜先生後程將軍。浮槎萬里鯨波蹙。手持玉節宣德意。漢官威儀何肅肅。徐卿自是幕裏賓。旣武且文志洵淑。慇懃投我赫蹄書。索我詩句盈一幅。曾聞四海皆兄弟。神交寧恨阻面目。多君克體將軍心。能令物情咸推伏。吾王事大輸至悃。丹衷耿耿懷芹曝。況茲不違顏咫尺。愛敬使者勤館穀。還朝敷奏且明白。永使敝邦紆寵祿。</text>
<title>題金神寺僧卷子</title>,<text>金剛一脈走湖西。負海抱江名飛鴻。飛鴻縣有無量寺。從古傑構侈吾東。經營千載羅王代。高名尙傳淸寒翁。歲屬龍蛇劫灰飛。空門大衆懷深恫。靈珠禪師弄法珠。手開卷子金市中。佛像三尊長二六。髣髴西來精爽通。安得洪爐之自躍。衣之被之輸良工。銖兩積處成丘山。福田利益須諸公。</text>
<title>送柳使君 穎 赴杆城</title>,<text>晹烏騰赤老兔白。群帝朝眞駕彩鳳。煙霞晝覆永郞湖。笙鶴夜下元化洞。傲吏如今作仚宰。鳧舃翩翩躡飛鞚。石室丹書手摩挲。拍手應續緱山弄。煩君寄語四仚徒。淮翁未覺紅塵夢。</text>
<title>謝李東州惠紙</title>,<text>東州又向東州去。遺我帶方雪色箋。廣寒樓下萬杵餘。合寫天上游仚篇。借問萬千曇無竭。何如三十六洞天。春來我欲訪帝君。斑麟蹈雲龍著鞭。石髓如泥君不識。偸取蟠桃今幾年。</text>
<title>次淸陰淸平錄韻</title>,<text>芙蓉霞色閃朝日。法像迢遞纖塵絶。源頭一派瀉蜿蜒。淸流徹底澄諸天。誰言金碧是佛宇。怳疑羽蓋仍仚圃。眞樂巖扉封紫苔。淸寒去後無人開。先生高致踵二子。觴詠却向西川裏。乘春遊躅竟誰伍。三日不讓千日住。</text>
<title>寄翼就黃公一皓</title>,<text>憶昨摻裾白門前。冬霧沈沈迷咫尺。王程不許暫淹留。坐客咄咄杯堪擲。明朝吾亦出東門。音問居然歲序隔。關山一望幾萬重。夢魂不通憂心積。淮流春泮物色換。正想鴨江千丈碧。雙鯉忽傳一封書。書中一字淚一滴。君家婦子才且賢。劬躬溫淸勤曉夕。古來志士多如此。移孝爲忠地無擇。蒼黃山壘却敵日。疇能直前冒矢石。叱咤壯夫爲先驅。賊氣不得踰南壁。當時之事敢言功。一段平生見忠赤。是夫宜外不宜內。晉陽龍灣暇暖席。伯仁已恨不碌碌。男兒許身隨所適。亦知遭遇眞非偶。九重早晩推恩澤。</text>
<title>放船行。寄舍弟汝萬 翊全。</title>,<text>南氏亭前初放船。堂長島邊晩掛席。背指水陰已渺茫。況復風煙迷咫尺。潭回浪激勢益駛。峯失崔嵬厓轉壁。高臺如垤樹如苗。斜照含山半邊赤。沈吟正想棲泊處。破屋蕭條門巷隘。妻帑相對炊爨艱。村閭薄俗欺謫客。樻裏猶藏太史籍。橐中應記瀋陽跡。數載鳴珂等夢幻。一言之詿舌堪咋。流聞鶴駕近渡鴨。臣罪雖巨臣心釋。從古行違固如斯。孔墨遑遑亦云厄。傾壺撥悶沃枯腸。入門喜見梅花白。梅花雖白共誰看。欲折南枝愁更積。</text>
<title>題聽琴亭圖</title>,<text>衰人不堪供世事。誅茅一把東淮谷。琴書顚倒拋左右。北窓淸風臥幽獨。何來朴生美少年。袖中龍眠畫一幅。言是樓巖聽琴亭。亭臨月灘第一曲。上游形勝領略盡。羅代遺蹤在耳目。指點于仚百尺臺。金生廢菴山之足。最是灘叟舊田園。何如淮翁江上屋。百頃䆉稏靑不稀。千柄芙蓉森如束。問汝此中何所事。上事老兄兼收族。妻兒手自操井臼。貧士生涯不干祿。迎賓垂釣頗潑刺。殺鷄爲黍雜野蔌。淮叟欣然有成言。秋來欲訪島龜玉。扁舟歷登聽琴亭。畫中山川應簇簇。於是把酒題上頭。肯負落霞與孤鶩。</text>
<title>放歌。次東州山人九日風雨歌。</title>,<text>風雨重陽樂莫樂。高城官廚酒幾石。左瞰滄溟千尺瀾。右視金剛萬丈壑。燦燦階下數叢菊。槭槭庭前十尋木。主人爲我羅飣豆。一飮百杯酒不涸。天將風雨關客路。客來不來江橫船。傍有靑娥太嬌憨。粉顋未調還娟娟。我有吳機一丈素。披來更覺光色鮮。倚醉欲寫美人詞。江愁浦思徒紛然。歲月崢嶸不我與。天地濩落成皓首。娥能一聲離鳳呼。綵徽不動搦纖手。奏琴且奏感君恩。停觴莫唱將進酒。完山風骨與人殊。陽川才調堪爲偶。追我東來理毛羽。摧藏短翮山之陰。圖南萬里六月息。却笑決起槍楡禽。海上眞遊指蓬萊。弱水三千杳雲靄。老蟾光滿玉兔泣。臥看銀波涵貝闕。</text>
<title>次仲淵</title>,<text>習靜門長掩。排愁酒有餘。才雖慙月脅。人或問奇書。物化天猶馬。心忘我亦魚。由來機事絶。高臥任眞如。</text>
<title>偶興</title>,<text>世人不顧我。我亦罷將迎。高枕無餘事。深杯愜素情。露氣秋元白。晴嵐暮更明。寒蛩與落葉。窓外一時鳴。</text>
<title>秋至</title>,<text>手植門前柳。仍成小洞天。翠滋三逕草。紅隕一池蓮。獨坐看秋色。孤吟聽暮蟬。已無飛動意。寂寞送流年。</text>
<title>題敏玉軸</title>,<text>性卽虛明體。心因寂滅通。生涯持自淡。緣業證都空。茗煮秪園雪。鐘傳上界風。天寒唯破衲。一結歲將窮。</text>
<title>病吟</title>,<text>倦倚烏皮穩。慵便折角欹。形骸良藥補。羸病老醫知。覓蕙春猶淺。尋梅雪更垂。無機還自定。寂寞歲時移。</text>
<title>自遣</title>,<text>屛跡自無事。幽居非避喧。就荒陶令徑。羅雀翟公門。砌竹風常韻。庭梧露正繁。終南有佳色。簾映小峯痕。						其二						世味嘗還遍。關門計最良。冥心圖史足。幽興酒杯長。高樹辭殘暑。新蟬噪夕陽。翛然任閑適。塵事付茫茫。</text>
<title>幽居</title>,<text>愛此幽居靜。閑門鎖碧除。晴嵐吹枕簟。秋爽入衣裾。林壑孤蟬響。庭柯衆葉虛。斜陽翳南麓。佳色遍寒墟。</text>
<title>秋日</title>,<text>秋意已蕭瑟。悲秋無奈何。世緣閑自淺。人事病全疏。葉落危巢出。天空獨雁過。萋萋寒草色。白日掩精廬。													其二						小堂淸自掩。無事著高眠。醉夢芳樽裏。詩魂暮雨邊。響林殘葉下。搖影冷巢懸。壯志今蕭索。空吟宋玉篇。</text>
<title>病中</title>,<text>曙色連霄漢。鷄聲接井躔。病餘無夢寐。吟罷有詩聯。磵雪千林凍。梅風一萼姸。何當聞健後。乘興踏層顚。</text>
<title>山房偶吟</title>,<text>霽色連江曉。寒空淡日暉。微茫島嶼見。重疊亂山圍。巖牖留狐迹。禪龕掛衲衣。寂寥居士戒。蕭瑟掩齋扉。</text>
<title>記懷</title>,<text>京洛妻兒病。田園生事微。編茅纔蓋屋。拾石剩鋪除。海近地多瘴。村荒食小魚。悄然扶杖錫。秋色集林墟。</text>
<title>偶書</title>,<text>機藏心轉靜。事廢道仍明。物我無私競。時名有底爭。幽禽多軟語。芳草自閑情。行藥蒼苔院。斜陽獨掩扃。</text>
<title>憩幸州</title>,<text>偶携二三子。來憩幸州村。野闊孤煙細。峯回宿霧昏。沙平尋蟹穴。橋帶上潮痕。風味江鄕足。微吟盡一樽。</text>
<title>夜過雲腰寺</title>,<text>寺閣臨江迥。居僧夜不眠。燒燈開小戶。乘月汲寒泉。失路嗟爲客。尋源欲證禪。驅羸村徑澁。隨處暗藤穿。</text>
<title>感述</title>,<text>粗識忠君義。還蒙負國名。杜門經半夏。顧影媿平生。披竹微涼集。聽松晩籟淸。唯將鄒孟語。聊自慰深情。						其二						早列冠裳貴。今爲土木形。淸貧愁婦子。行役困奴星。閱世頭渾白。逢人眼失靑。沈吟倚危檻。西日下郊坰。						其三						十載風塵裏。長歌行路難。生涯任萍梗。人事飽悲懽。嶽色連天迥。江聲束峽寒。如今萬端思。秪是世情闌。</text>
<title>次四休韻 晉安尉柳頔字君美。同被臺評。待命于城外者半年。</title>,<text>逝水同歸海。浮生不可期。吾心元淡泊。世路却傾巇。花落春無跡。愁來客有詩。唯須滿樽酒。靑眼與君宜。</text>
<title>春城吟</title>,<text>僑居依古貊。地近鳳凰臺。二水爲襟帶。孤帆自去來。峽深春更雪。候晩杏交梅。異地看時序。無緣樽酒開。</text>
<title>寓感</title>,<text>道喪天難問。人亡淚自潸。浮蹤苦未定。雙鬢欲成斑。謝事心無累。關門迹已閑。沈吟倚烏几。斜日下前山。</text>
<title>過潛谷戊午十月九日。姊朴氏婦歸寧春川。道中遘病。卒于旅店。潛谷卽其地也。</title>,<text>又首加平路。偏傷此日心。游魂招未得。哀淚拭還沾。故屋欹茅棟。疏籬礙棘林。春陰苦不霽。山鳥助悲吟。</text>
<title>阻風投宿李碧梧別墅贈之 李參判時發。亦被罪來住廣津上。</title>,<text>歸棹夕風阻。逆波曳纜來。主人欣倒屣。童子促傳杯。曲榭臨淸沼。回階落小梅。慇懃慰契活。隔世好懷開。</text>
<title>豐壤途中</title>,<text>盡日風沙苦。方知冷節悲。村荒人語少。雲暗馬蹄遲。故闕餘殘礎。新阡有短碑。仁嬪墓新卜於此地 傷心賦興廢。悽斷不成詞。						其二 我太祖大王自嶺北來御于此宮數年													故殿遺墟在。登臨一悵然。漢都初定鼎。豐邑更何年。廢苑連村陌。頹垣接野田。每疑當日事。默默欲無言。</text>
<title>屈雲驛</title>,<text>古驛人煙少。長程草木深。雲迷孤嶂色。風送怪禽音。沃暍臨流水。分陰近積林。江天涵落景。催却倦游心。</text>
<title>仲淵席上別士以。感念君美之逝。李行健堂姪也</title>,<text>此日賓朋會。蕭然燈火明。一樽傾濁酒。千里又長程。聚散知無奈。分携倍有情。存亡俱是別。相對涕縱橫。</text>
<title>超然臺途中</title>,<text>落日超然下。羸驂一倍勞。天寒人似蝟。路澁石如刀。水接龍津闊。山侵貊國高。江風吹峽雨。造物困吾曹。</text>
<title>秋懷</title>,<text>閉戶有幽趣。孤吟悲逝年。繁花已如掃。殘菊爲誰姸。節物還多意。生涯秪可憐。南山當屋角。日夕對悠然。</text>
<title>無聊疊前韻</title>,<text>歲暮晝何短。夜長還抵年。驚鴻帶寒色。缺月妬孤姸。久坐心無賴。沈吟影獨憐。徒思回暖律。薰吹助吾絃。						其二						羈思日千緖。人生無百年。方知浮世苦。渾失舊時姸。白髮若相待。靑眸誰爲憐。賞音已遐曠。永闋伯牙絃。													其三						處困寧論命。忘機可引年。絶塵甘弔詭。隨俗恥爭姸。不負平生志。非關衆目憐。向來悲屈子。千載侑湘絃。						其四						浪迹窮山海。萍蓬已十年。生涯甘淡泊。容鬢減淸姸。詩道窮猶健。交情老益憐。停雲有餘思。時復理朱絃。</text>
<title>退憂亭韻</title>,<text>綺構何寥闊。春風出郭時。湖山元自在。鷗鷺靜相宜。潮退沙痕淨。雲開嶽掌危。公憂知可解。萬物各安之。</text>
<title>次君輔韻</title>,<text>蕭蕭風動葉。渺渺雨歸村。泉響藏深壑。峯文下短垣。齋心持自淡。睡味靜能存。惆悵秋光晩。寒蟬曳夕喧。						其二						寒聲生澗壑。秋意在山村。霜落靑梧葉。苔殘白石垣。玄機閑處見。一氣夜中存。林月穿疏牖。風泉更作喧。						其三						夕景下平楚。砧聲生別村。翛然携杖屨。搖落傍林垣。機息塵緣絶。書成至理存。柴門無俗客。樵唱隔溪喧。						其四						病裏羈懷惡。窮秋滯海村。潮聲生別浦。嵐氣入重垣。風雨殘燈耿。圖書四壁存。寥寥坐長夜。霜雁叫群喧。						其五						生涯不可定。契活在窮村。偏性宜丘壑。浮名玷禁垣。人情喜飜覆。凡楚幾亡存。呫囁夸毗子。從渠任自喧。						其六						䆉稏豐圩戶。蒹葭罨水村。樵兒歸石徑。漁唱入郊垣。靜愛田園樂。閑扶杖錫存。臨風發淸嘯。林木有餘喧。						其七						海色晴當戶。霞光晩映村。稻花深覆陌。松影曲依垣。京洛音書斷。亭臺勝賞存。秋來觀物化。蟲響靜中喧。													其八						榮祿何關我。移家住海村。鑿池通澗水。栽柳護籬垣。杖屨幽期愜。田園勝事存。寒松眞晩契。蕭瑟夜深喧。						其九						南澗泠泠響。潺流繞小村。白雲深映戶。靑籜長齊垣。姹女牀頭訣。交梨腹裏存。精神入化境。海鶴月中喧。						其十						鷗鷺忘機狎。關門海上村。潮光迷浦漵。雲物作藩垣。鏡裏韶華換。床頭藥裹存。沈吟記往事。城市夢中喧。						其十一													晩向巴陵道。蕭條江上村。邑殘依釣戶。衙古閉荒垣。水漲歸帆斷。沙淤賈舶存。停驂候風便。競渡幾人喧。						其十二						千載權元帥。奇功在幸村。怒濤衝短壘。殺氣鎖空垣。壓海孤陴迥。沈沙折戟存。銘勳不須石。環域口碑喧。</text>
<title>峽中</title>,<text>東風吹積雪。春水峽中來。候晩花猶澁。音疏雁盡回。孤舟聊自繫。雙鬢謾相催。縱有盈樽酒。無心獨自開。						其二						逝序何曾住。浮生便有涯。緣愁看白髮。却老乏丹砂。枕對千山出。書從萬軸斜。峽中春較晩。花事憶京華。</text>
<title>客懷</title>,<text>漠漠春陰晩。遙遙野色來。繞城千嶂秀。劈峽二江回。愁病人全老。岐途歲又催。眼中生物態。誰遣此懷開。</text>
<title>次牛川夜吟 戊午八月望。同叔父舟行。轉入昭陽。</title>,<text>客自牛川起。江從月峽穿。生涯隨落葉。鬢髮惜流年。霽日傷心麗。秋光滿目姸。翛然成小飮。一醉任欹顚。</text>
<title>題君輔江舍</title>,<text>舟過于川上。淸秋落日時。江山如北固。松菊護東籬。驥子看頭角。琴兒勸酒巵。知君百年計。卽此鹿門期。</text>
<title>幽懷</title>,<text>雨氣連山黑。蟲聲繞壁秋。病來看白髮。愁處倚危樓。大野兼天闊。孤帆背日浮。蹉跎百年計。蕭瑟暮江頭。</text>
<title>久雨後舟行</title>,<text>世事艱虞際。君親去就間。胸中萬端思。眼底幾重巒。山瘴醺人骨。鄕愁老客顏。平生丈夫志。擊楫下危灘。</text>
<title>送大載兄歸見仲舅謫所</title>,<text>歲暮天涯去。關河千里長。山從胡地峻。野入塞垣荒。作客經年別。臨岐此日觴。嗟吾翅苦短。與子莫飛翔。						其二													憶昔郊門路。蒼黃立馬時。塵沙窮海別。魂夢隔年思。寒月臨關迥。歸鴻度塞遲。仍憐梅信動。欲折向南枝。</text>
<title>送子威兄南中之行</title>,<text>落落俱星散。窮愁獨掩門。天涯思外舅。歲暮送諸昆。嶺路篁枏翳。湘潭瘴霧昏。南雲望不極。迢遞暗銷魂。						其二						萬事傷心後。羈棲獨此身。風塵淹日月。踪跡困簪紳。梅糝迎陽早。詩聯作客新。湘中欲有贈。蕪絶倍傷神。</text>
<title>道峯書院口呼</title>,<text>谷口新經雨。泉聲隔樹傳。人行花影亂。雲盡鶴巢懸。峯壑如相識。風光倍可憐。遐懷昔賢躅。杖屨夕陽邊。</text>
<title>和崔子謙韻</title>,<text>閉戶適其適。閑情還自知。鳥聲晴近檻。花影晩移池。懶癖抛書秩。歸心理釣絲。郊扉春欲暮。政欲赴佳期。</text>
<title>送辛寧越 喜孫 之任</title>,<text>峽口煙霞祕。壺中日月閑。民淳同太古。界靜隔塵寰。蒲長栽鞭後。山高拄笏間。春來逢石髓。分我駐紅顏。</text>
<title>到孔巖口呼</title>,<text>行鞭趁朝日。出郭謝塵譁。亂嶂晴堪畫。長江滾作花。野虛人影直。沙漲馬蹄斜。滿眼田園好。深慙競有涯。</text>
<title>陽川途中</title>,<text>驅馬巴陵道。雙眸豁遠洲。春生平野樹。風撼大江舟。酖酒聊乘興。尋詩却散愁。何當遂初服。隨意事西疇。</text>
<title>次子謙陽川壁上韻</title>,<text>終日閉門臥。閑愁秪自知。春陰釀小雨。草色遍前池。故里十年跡。浮生雙鬢絲。浩然歸意決。猿鶴與爲期。</text>
<title>客中</title>,<text>晩霽還孤吹。風煙變態新。垂楊低拂水。幽鳥故鳴春。無那村花澁。空憐病客呻。關門依舊業。松逕絶纖塵。</text>
<title>寄湓津守李兄大載</title>,<text>縣里依山住。鈴齋壓小坰。燒痕經雨黑。嵐氣渡江靑。命駕還非偶。開樽爲暫停。慇懃主人意。滿案對魚腥。</text>
<title>江行</title>,<text>初日照江樹。郊墟出白雲。潮平行艓子。沙煗集鷗群。夜雨橋還斷。春泥路不分。蘼蕪已滿地。愁緖劇紛紛。</text>
<title>用期字寄巴陵徐使君</title>,<text>江縣春光好。憑軒取次知。檣烏迷上下。簷燕落差池。過雨花經眼。和煙柳嚲絲。留髡拚小醉。却喜盡交期。</text>
<title>次東广韻。贈積石寺主。</title>,<text>海澨氛煙合。林端鐸響飛。客尋花落後。僧定燕來時。遠樹團成聚。長沙縮作磯。徘徊聊永日。羈緖有誰知。</text>
<title>贈眞一上人</title>,<text>眞一聞名久。逢迎眼共靑。短筇才海嶽。永日又池亭。句帶煙霞氣。心通祖佛經。何緣卸塵網。對掩水雲扃。</text>
<title>枕流樓晩眺</title>,<text>寧國千年寺。殘碑沒舊題。懸厓一徑轉。落日百花迷。嶽色晴愈厲。溪聲暮更悽。高樓徙倚處。簾捲白雲低。</text>
<title>草堂</title>,<text>獨坐庵中久。蕭蕭木葉飛。耽看秋色好。漸覺世緣微。睡鴨淸薰歇。危巢暮翼稀。自無城市累。何事賦來歸。													其二						厭客門長掩。抛書事更稀。不敎人掃地。時見鳥穿扉。寒響聞黃葉。秋光對翠微。翛然烏几隱。一臥到西暉。</text>
<title>漫興</title>,<text>無事閉門坐。寥寥離世譁。身邊一烏几。窓外數枝花。日暖蜂衙鬧。風微燕影斜。病吟渾漫興。多是惜年華。</text>
<title>杞泉悼亡。爲賦一章。</title>,<text>暫謫翻爲累。良緣竟是冤。三生空惹恨。永夜欲迷魂。峽夢渾無跡。奩花漫有痕。粧樓秋寂寞。涼月鎖黃昏。</text>
<title>送朴仲文赴興陽漪</title>,<text>海邑興陽最。星郞地望饒。茲行端爲養。作吏敢辭遙。橘柚千林色。鯨鯢萬里潮。懸知戀主意。歸夢上靑霄。</text>
<title>壬申寒食省墓。舟中感吟。</title>,<text>病厭跨鞍馬。慵便賃去舟。春深消峽雪。江漲沒沙洲。曖曖新陽動。茸茸淺草抽。浮雲遮望眼。何處是神州。</text>
<title>重陽省掃金浦墓下。到望海庵。贈戒淨往江都。</title>,<text>象刹臨無地。星壇指點間。江潮通一帶。海嶠露雙鬟。秋霽乾坤闊。霜酣楓桂斑。逢辰倍惆悵。消息待渠還。</text>
<title>龍津</title>,<text>山低臨野盡。溪漲接江平。危石渾如墜。垂藤暗自縈。荒臺靑草合。深壑白雲生。幽境遐懷愜。頗饒結構情。</text>
<title>次僧軸韻</title>,<text>歲甲子。一上人携其侶義賢謁余市南居。目擊心契。往來迨十年矣。賢公於夏初觀化。一公獨來訪我。相對悽然。遂賦此以貽。末句及之。						醉倚疏櫺臥。荷風拂面吹。閑逢林下釋。細和軸中詩。久證心觀化。休言妄塞悲。歸雲覓無處。從此斷聞知。</text>
<title>謝盧陽川 守植 携酒來訪</title>,<text>爲追先正躅。仍近丈人廬。輕碧荊門酒。新鮮丙穴魚。披襟供軟語。投紱任閑居。世誼還難忘。高情更起余。</text>
<title>寄天章</title>,<text>湓浦舟應發。孤山客未回。淸篇留昨事。濁酒試新杯。天地還吾輩。江湖見爾才。停雲望不極。吟嘯獨徘徊。</text>
<title>贈杆城守李汝固</title>,<text>休沐曾東土。仍成汗漫遊。高秋淸磵月。寒雨太湖舟。勝賞渾難忘。眞仚倘可求。岳溟千古色。天意餉遨頭。</text>
<title>贈雙仡</title>,<text>齋舫無塵處。携僧半日閑。那須論六水。要得破三關。倦鳥猶知止。孤雲自不還。秋來蘿逕淨。杖錫住何山。													其二						城市猶堪隱。由來一味閑。小池荷覆水。深巷柳侵關。短軸時舒卷。高僧日往還。炎雲六月夏。寒瀑憶三山。</text>
<title>李副率 洵 輓</title>,<text>流落江湖日。僑居幸作隣。藏名饒道氣。把酒見天眞。往事雲俱幻。淸遊跡已陳。那堪送葬路。芳草又新春。</text>
<title>四月五日。率昪兒掃墳。舟中書事。</title>,<text>斗岳峯何峻。梧灘響更淸。江山無俗態。詩酒有餘情。鷺立沙洲淨。舟從石壁橫。乾坤此身在。氣槩也崢嶸。</text>
<title>贈人按湖南節</title>,<text>帶礪勳名盛。襜帷海甸雄。地因人更重。才與望俱隆。日月恩光借。風雷號令通。懸知蔽芾詠。千載見吾東。</text>
<title>憩松川</title>,<text>出郭消塵慮。蕭條野色幽。來尋舊遊處。坐傍小溪流。水淺沙痕見。天空雁影遒。村閻煙火歇。落日萬山秋。</text>
<title>草堂</title>,<text>淮上一間亭。俯臨千丈淸。欣迎隣寺釋。懶聽隔林鶯。高臥少人事。孤吟遺世情。蒼然入野眺。隨意杖屨行。</text>
<title>寄竹陰 趙公希逸</title>,<text>倒屣慇懃意。披襟更把杯。微明此夜月。欲落去年梅。軟語酣成謔。新詩老見才。丁寧後期在。山郭踏蒼苔。</text>
<title>偶吟贈姜復而 碩期</title>,<text>耿耿難成寐。悠悠無限思。疏星當北戶。落月在西池。萬事看如幻。流年去不遲。天機日蕭瑟。那免宋生悲。</text>
<title>題金堤披襟閣</title>,<text>小搆賓軒後。披襟揭額新。使君元不俗。詩料未全貧。腥厭銀絲鱠。香浮麴米春。懸知淸坐處。瀟灑絶纖塵。</text>
<title>訪水落瀑布</title>,<text>水落山名古。尋幽數子同。一筇秋色裏。孤磬夕陽中。步屧疑無地。飛川望若空。秪林巖壑靜。晩篴倚長風。</text>
<title>睡起</title>,<text>睡起憑虛檻。高梧進夕涼。蟬聲閑院落。花事小池塘。手裏靑牛訣。床頭綠蟻觴。今年秋意早。歸夢水雲鄕。</text>
<title>送宋淸河 希進 之任</title>,<text>一出春明外。南征路杳茫。孤城如斗大。漲海接天長。候暖秋猶瘴。梅先臘已香。相看各惆悵。蕭瑟鬢邊霜。</text>
<title>辛寧越 喜業 內輓</title>,<text>長溪勳業盛。白麓世家淸。二大能爲偶。諸兒摠有聲。那知偕老計。遽作悼亡情。蕭瑟潘生鬢。秋來幾箇明。</text>
<title>病中吟得寄子謙</title>,<text>垂老渾無況。依禪欲止觀。影疏憐竹瘦。槎老護梅寒。詩道驚三昧。生涯負四難。郊居他日卜。蹤迹遠朝端。						其二						養拙寧爲傲。偸閑事靜觀。松陰高枕穩。山色小齋寒。意氣吾曹在。風塵此道難。蕭條堪送老。門掩巷南端。						其三						米汁知爲崇。天寒病轉深。扶衰須藥餌。示倦却巾簪。幻跡違淸化。浮名媿素心。將身置樗散。那得比南金。</text>
<title>贈印堅</title>,<text>搖落宜高枕。窮陰獨閉關。詩成逢白足。睡起憶靑山。禪縛還因果。經殘亦等閒。誰將一字訣。戰勝有無間。</text>
<title>次淸陰淸平錄韻</title>,<text>絶磴疑無地。平疇認有家。帆檣通束峽。鷗鷺集長沙。客路千重嶺。春風百種花。奚囊收拾得。行李亦豪奢。</text>
<title>次遲川韻。贈後上人。</title>,<text>端居頗習靜。窮巷閉門宜。下藥仍呼酒。忘機久廢詩。庭泥忙燕子。日暖懶鶯兒。佳句那能和。沈吟對雪眉。</text>
<title>李僉知 勸 挽</title>,<text>末俗澆漓甚。唯公獨葆眞。閉門遺世故。服食養精神。鳩玉高年會。銀貂寵命新。全歸堪入誄。世德保淸淳。</text>
<title>舟中次白石韻 洪茂績</title>,<text>江湖九月白。木葉二陵秋。十載求吾舍。平生得此丘。泉寒深窈窕。厓合轉淸幽。結社今來定。鷗盟莫謬悠。</text>
<title>洪監司 命耇 輓</title>,<text>死死寧云死。生生豈是生。憐吾一朝命。媿爾幾年名。天地堪垂淚。風塵獨愴情。知音不易得。休說隔幽明。</text>
<title>懷畸翁</title>,<text>豈不欲相見。其如衰病何。溪昏山雨至。樓迥夏雲多。寂寞杯樽廢。蹉跎歲月過。終南當檻出。日夕對嵯峨。</text>
<title>溪上</title>,<text>藉草坐流水。披襟延落暉。非關塵事絶。自與世情違。移席白雲近。隔林黃鳥飛。幸逢佳客至。樽酒正依依。</text>
<title>次澤堂韻書義相軸</title>,<text>僦屋終南下。幽軒迥自孤。居然隔城市。忽謾夢江湖。白眼逢新貴。靑山問舊徒。何當乞身去。默念趙州無。</text>
<title>江村書事。寄趙子長。啓遠</title>,<text>一雨二江漲。虛堂五月涼。朝飢供麥飯。晩步上漁航。自是消愁得。非關引興長。百年聊取適。何處有閑忙。</text>
<title>一架亭飮次韻</title>,<text>微涼生小閣。驟雨過林塘。憑檻堪垂釣。觀棊更博觴。燕忙低濕翅。花褪送餘香。亂後茲遊最。渾忘白日長。</text>
<title>踰洞仚嶺</title>,<text>得脫重關險。平沙按轡過。薄雲生遠浦。疏雨度長河。綠野褰帷闊。靑山傍馬多。神京回首望。迢遞足勞歌。</text>
<title>寓感</title>,<text>白首騎驢出。長程任苦辛。遐懷違俗態。浪跡離風塵。溟嶽非凡界。乾坤獨此身。秋淸鴻鵠擧。渺渺向晴旻。</text>
<title>書院曉吟</title>,<text>溪榭生虛籟。泠泠韻不齊。夜長眠屢警。客滯意還迷。蟾缺光逾潔。螿寒響更悽。渺然怾怛路。幾日上丹梯。</text>
<title>憩金水亭</title>,<text>峽裏危亭古。登臨延賞心。微茫看遠岫。蒼翠擁長林。石仄牛頭出。湖明壁影沈。秋光撩客興。未覺樹移陰。						其二						沙自亭前白。湖從壁底深。苔封林外徑。松作檻邊陰。仚客詩猶在。巖樽酒可斟。平生出塵想。卽此暫開襟。</text>
<title>下嶺</title>,<text>蜀道難何許。壺中別有天。晴開空色界。秋淨玉池蓮。鶴警初來客。龍馴久定禪。浮雲時一憩。相對自悠然。</text>
<title>三藏菴贈義瑩長老</title>,<text>早服西山敎。仍參佛祖風。證來群妄息。覺後萬緣空。道在形骸外。身留色界中。秋晴雲壑淨。白日掩蓮宮。</text>
<title>出洞</title>,<text>踏盡溪邊石。披霞出洞中。孤懸離海日。雙引架空虹。象外浮踪遠。眞源慧眼通。橋邊石無竭。如待樂全翁。</text>
<title>高城海山亭</title>,<text>曠野欹孤照。秋陰乍隱洲。數家依亂樹。斷麓抱高樓。嶽色干霄直。江聲入海流。仚區知不遠。還擬一槎浮。						其二						嶺外此亭古。風煙近十洲。溪明秋更淨。海闊地如浮。儘是蜉蝣寄。那嫌放浪遊。稚川宰句漏。相對豈凡流。</text>
<title>杆城途中</title>,<text>滿眼皆秋色。眞成錦繡文。白知天外岫。紅見海東雲。病鶴元無伴。閑鷗各自群。鳴沙鞭倦馬。棠蕊落紛紛。</text>
<title>別楡寺僧雄上人</title>,<text>楡寺深秋夜。懸燈好討論。佛香時入座。法月迥臨軒。雙樹傳經遠。三車演說繁。方知千載上。妙訣在無言。</text>
<title>村居雜興</title>,<text>枕上靑天近。身邊白日斜。春禽煙外語。野蔌雪中芽。外物那爲累。幽居此足誇。數杯成小醉。沃渴瀉新茶。													其二						服食扶衰疾。歸休似隱淪。半生叨禁籍。晩歲作閑人。城市塵塵幻。村家事事眞。飢飡仍倦睡。終日不衣巾。</text>
<title>山中書事</title>,<text>古峽初消雪。新流欲沒沙。頑雲隨雨散。弱羽任風斜。野望知春早。江行覺氣和。荒田餘數畝。學種卲平蓏。						其二						閑中多任性。來去白雲期。床上書空在。人間事不知。水流巖盡處。酒熟月明時。活計饒淸致。歸休恨太遲。						其三													老結枌楡社。新題木石居。羨魚還理釣。學圃懶看書。白鳥機相忘。紅塵夢亦疏。方知元亮意。曾道愛吾廬。						其四						紅塵苦多累。白首臥田間。頗悟浮生理。方知此日閒。烹茶汲淮水。採藥上眉山。雜興時時作。幽懷不可刪。						其五						小屋背流水。疏籬帶白雲。靜宜隨豹隱。喧厭與人群。火種山田薄。茶泉石竇分。一塵無染處。終日事天君。						其六						誰識金犀貴。居然土木形。叉魚逢釣叟。爲圃課園丁。隱跡追周史。將身擬歲星。孤山二水會。天地一茅亭。						其七						處約易爲適。耽閑安所居。繰絲成細網。逆水打遊魚。種黍生涯足。携僧俗事疏。孤舟當落日。嘯傲過江墟。						其八						疇昔冠裳會。賓筵忝鹿鳴。風流稱燕及。意氣憶飛生。夢囈那堪說。乾坤獨愴情。蓬蒿離亂後。蕭瑟掩柴荊。						其九						蕪絶陶潛逕。參差宋玉茅。亂餘無長物。俗末少深交。園蕙初抽帶。山蔬未解苞。看書聊永夕。林鳥已歸巢。</text>
<title>與族弟李袤小酌蒼然亭</title>,<text>偶然成小集。杯酒憩茅亭。春水溶溶白。山容歷歷靑。崢嶸仍歲月。寂寞此居停。一棹斜陽外。牢騷賦獨醒。</text>
<title>辭朝</title>,<text>淸曉趨丹闕。觚稜羃瑞煙。拜墀驚禮絶。乘遽荷恩偏。珍劑中官降。銅牌尙璽傳。病軀應勿藥。洪澤接湯泉。</text>
<title>振威路中</title>,<text>曉光分遠樹。秋意在孤村。瓠蔓斜縈屋。槐陰半掩門。橋傾川已洑。陂涸雁爭飜。轉眄生幽思。風煙惱客魂。</text>
<title>楊根</title>,<text>山擁楊根郡。江侵水驛扉。巖暄龜曝背。沙淨鷺忘機。幽興隨雲遠。遐懷與世違。恩休偸少暇。莫道我知幾。</text>
<title>眠牛嶺</title>,<text>山積森如束。江回淨似羅。中藏小有洞。宜賦碩人過。石老雲生竇。松欹鶴出窠。尋眞經此地。弭棹訪煙蘿。</text>
<title>新居雨後</title>,<text>雨後江郊淨。飄然一棹歸。煙生靑草渚。花落白雲扉。傍水堪垂釣。依山可採薇。幽棲聊自適。身與世相違。</text>
<title>偶題新居</title>,<text>繫艇依汀樹。疏池引澗流。江煙埋曉嶂。花氣覆春洲。燕翼差池下。魚兒潑剌游。湖山聊自適。於世更無求。						其二						地是千年僻。江從十里斜。門裁彭澤柳。溪種武陵花。宇宙容吾懶。湖山任爾誇。篝車不必禳。時雨夜來多。						其三						谷口送春序。却無人世喧。鶯啼白日靜。花謝綠陰繁。隨意開三徑。微吟有五言。閑悁愜幽境。雲物擁山樊。						其四						半世鳴鍾食。衰遲返野居。非關心骯髒。頗識事盈虛。林外聽幽鳥。花間引小車。天機自流轉。不復著窮書。</text>
<title>持國挽</title>,<text>曠識通三敎。高文軼二京。風雲當日事。簡冊幾年名。死孝元踰制。新銜豈奪情。空瞻屋梁月。夜夜十分明。</text>
<title>贈自隱隱公與李直夫契深。末句及之。</title>,<text>宿酲苦不解。朝氣尙宜沈。逢著湖中釋。居然物外心。扶蘇秋色厲。白馬暮潮深。寄語完山子。何當共盍簪。</text>
<title>謝漢原問訊</title>,<text>老作漁樵伴。江山取次行。松臺送長夏。茅屋寄餘生。薄酒聊爲命。扁舟不限程。野朝分世界。書到夢魂驚。</text>
<title>蒼然亭。與從弟君弼，從子㬊小飮。</title>,<text>煙火村堪畫。亭皐客暫留。春寒斟小酒。江拆有孤舟。伸屈君將隱。浮沈我自愁。乾坤無限闊。何處是丹丘。						其二						天地無何外。杯尊此一時。江山聊自適。詩律漫成癡。春意寒猶峭。梅心候較遲。浮生渾似寄。從古怕臨岐。</text>
<title>寄鄭達源 沄</title>,<text>聞子休官去。令人望若仚。春深靑鶴洞。波暖鏡湖船。隱跡同梅福。高情似魯連。堪嗤斗窩裏。白日帶愁眠。</text>
<title>謝林監司 墰</title>,<text>病滯淮東臥。書從海右來。窮途方見義。寬典未爲災。世事身邊幻。韶華眼底催。哦詩望天末。時雨落黃梅。</text>
<title>早起口占。錄示汝萬。</title>,<text>夜雨連江急。朝雲出壑遲。天時近寒食。花事到辛夷。傲骨仍成隱。浮生自有涯。床頭一部易。淸坐對文羲。</text>
<title>書戒淨軸 軸中有程摠兵畫蘭</title>,<text>閉戶經長夏。攤書臥北窓。逢僧聊說偈。覓句不成腔。爽氣分孤嶂。斜陽下二江。沈吟沙際望。鷗鷺起雙雙。						其二						白雪山人畫。東淮居士詩。此生那再見。萬里只相思。擧目乾坤闊。支頤歲月馳。忘言對高釋。蕭瑟一茅茨。</text>
<title>次僧軸韻</title>,<text>一臥斗窩下。水回山更深。微雲翳斜日。高樹鎖淸陰。謾抱經年疾。渾消出世心。詩僧強解事。携軸遠來尋。</text>
<title>學圃堂爲杞翁作</title>,<text>學圃堪爲樂。蕭條架數椽。小山圍近郭。高柳覆長川。抱蔓秋蓏美。尋畦露韭鮮。幽居靜散地。況復傍靈泉。</text>
<title>書李一相扇頭。寄示白洲。</title>,<text>宿醉重陽酒。還傾軟脚杯。寒花三徑發。秋色大江來。帝杼山河晏。塵機鬢髮催。懷人望天末。日上最高臺。</text>
<title>金相國夫人遷葬輓</title>,<text>天上仚遊竝。人間禮祔成。忠臣萬古宅。孝子百年情。涓吉安新窾。疏榮換舊旌。張林休篆石。過者式佳城。</text>
<title>雜興</title>,<text>垂老成歸計。楡枌是故林。靑山無俗態。白日照丹心。傍水行看影。携琴覓賞音。眞僧住近寺。花發共招尋。						其二						覓句曾成癖。耽閑幸脫樊。煙霞隨履屐。花竹擁琴樽。觀物聊消日。經時獨掩門。方知東閣老。不及歲星尊。</text>
<title>贈玄益上人</title>,<text>峽裏秋光晩。林廬靜掩門。雲來一壑暝。雨過二江昏。移病非眞隱。歸田少俗喧。逢渠證因果。嘿嘿欲無言。</text>
<title>贈憲師</title>,<text>樓迥靑山出。江空白雨飛。心從村境愜。跡與世人違。乞句逢僧數。耽禪媿力微。沈冥同結夏。晴晝不開扉。</text>
<title>次軸中韻贈慧浩</title>,<text>天柱寺長老鍾英。曾訪先大夫於昭陽謫所。贈一律載集中矣。其弟子慧浩持是軸來叩。淮上。言英公亦已示寂。相對愴然。爲留一宿。敬次軸中韻以歸之。浩亦韻釋云。						涕淚看遺軸。無言意已通。傳經高弟在。乞句舊緣空。逝水元歸海。寒林易撼風。茅簷相對處。悽絶兩心同。</text>
<title>舟中口占 四月二十四日。與最兒同舟捲歸淮上。命酌醉吟。</title>,<text>殘臘千山雪。端陽一瓣香。人間父子會。江山淺深觴。沙淨團鷗隊。雲開見梓鄕。方知伸屈理。緬憶漆園莊。</text>
<title>舟行</title>,<text>父子同舟去。江山百里開。平沙集鷗鷺。危岸壓亭臺。歷歷前年事。深深此日杯。歸家無所見。物色有餘哀。</text>
<title>送韓監司 興一 按關東</title>,<text>內外雖輕重。茲行晝繡優。襜帷辭北闕。旌節下東州。雨露沾鄕井。枌楡翳水丘。懸知攀柏地。香火度春秋。</text>
<title>題贈崔奇男先生纔經遼瀋之厄。崔亦自東槎還。故首句及之。</title>,<text>蓬海元無際。遼山亦苦賖。那知今夜雪。共對臘梅花。衰態憐吾拙。奇遊任爾誇。解裝詩卷在。此是足名家。</text>
<title>余於九月初吉偸暇。携兒輩入天磨，聖居。看朴淵歷古都。拜花潭先生廟。具舟石壁。信宿而歸。龜原君適在其別業。酒食相勞。亦一奇遇。從者有奴客能詩韻釋談禪。篴人弄新聲以侑之云。龜原徼余留題。</title>,<text>王孫愛山水。浪迹混漁樵。少墅纖塵絶。高林病葉凋。斷峯開遠眺。懸壁建孤標。勢絶疑無地。江淸亦應潮。秋風吹客袂。霜月下汀橈。一篴商聲厲。飄然泝泬㵳。</text>
<title>毗盧峯二十韻</title>,<text>怾怛雄東土。毗盧淑氣鍾。華嚴經質據。聖祖禮虔恭。杜子三韓國。金天萬佛蹤。建標排大勢。造極屹孤峯。矗立宜無競。分張更幾重。霞開銀世界。露洗玉芙蓉。春盡猶留雪。秋生凜似冬。西臨京邑壯。東壓漲溟洶。長嶺纔齊膝。諸臺未及胸。龍腥蒸作雨。虹斷色如鋒。巨壑風雷吼。層顚日月舂。地偏難禹跡。境淨却秦封。擧手堪捫斗。攀蘿不用筇。見僧行穴蟻。看寺著房蜂。徑絶回飛鳥。泉垂響激淙。壽藤拖復結。藥蔓碧而茸。笙鶴應常下。神仚若可逢。九夷雖自險。四嶽此爲宗。翕沓威靈赫。崎嶇歷陟慵。擬將黃鵠擧。玄圃會厓松。</text>
<title>淸澗亭見子時寄詩。又用毗盧峯韻。賦海却寄。</title>,<text>遊嶽歸柯夢。觀瀾倚石鍾。騎驢同孟浩。披氅類王恭。欲問三山路。先搜四老蹤。丹書留古壁。墨刻在高峯。浦認埋香古。松憐隔岸重。噴空元霰雪。拔地或芙蓉。煮鹵分餘沫。笱魚亦盛冬。遠看何杳杳。近覺更洶洶。頗豁榛蕪思。能寬芥滯胸。樓臺占奇勝。造物露機鋒。霽色秋還淨。霞光暮更舂。乘槎迷漢界。窮海置雷封。鼇擧渾疑島。龍騰却試筇。曾聞人化鶴。擬見飯成蜂。升浴翻孤景。呑涵集萬淙。趣閑憑絶壑。吟醉藉寒茸。詩札頻來往。差池莫値逢。仚區吾作主。翰苑子爲宗。詠罷堪醫疾。賡來正起慵。淸宵萬里月。獨撫澗臺松。</text>
<title>次最兒白雲樓五十四韻</title>,<text>掛冠尋梓社。依壟闢林坰。束峽擎龍岫。盤渦枕月汀。優遊遂初服。蕭灑送餘齡。請急扶衰疾。恩休荷寵靈。神淸湛玉海。鋩鈍謝霜硎。閣迥疑無地。江欹若注瓴。白雲三字額。明月八窓櫺。延眺何孤敻。森羅更鬱靑。梧灘撑砥柱。藍島控門庭。釣石苔衣澁。茶泉色味泠。峙流能占勢。高下各分形。迎送紛賓主。開張屹嶂屛。滄亭臨矗矗。爽壁喚惺惺。松學笙竽韻。溪撞佩玦玎。帝機鮮品彙。輿軸入陶型。逝序跳丸疾。空華觸眼熒。誅除沒剩惡。蒔涴有餘馨。佛草分薝葍。龜靈長茯苓。階馴集鳥雀。郊放雜牛駉。乞食憐飢衲。投巢認暮翎。棋因消謾著。橈或問奇停。休說叨分臠。還嗟等泛萍。新塍觀䆉稏。故邸散娉婷。歷往如柯夢。沈浮任漲溟。文章翔鸑鷟。笑語起風霆。蕭斷秦樓鳳。謠殘舜砌蓂。灰寒陽不復。響過耳希聆。墓柏含颸悴。阡菲泣露零。塵緣仍淡泊。心事蓋沈冥。妙悟唯收視。眞知且寂聽。家徒從立璧。罍不恥傾甁。世豈容文擧。天應老管寧。醉吟紅藕沼。秋賦綠莎廳。粗葛裁新樣。明犀解舊鞓。巖搜聊躡屐。宅泛正揚舲。欄藥披煙茁。漁蓑帶雨腥。詩成干氣象。興到撥醅醽。道侶逢壺老。飛仚養鶴丁。果因修象刹。祓契續蘭亭。書乏匡君策。床饒敎子經。諛文卑阮籍。善頌慕劉伶。出處論今古。依俙想典刑。披裘避漢代。洗耳抗虞廷。魯史嚴夷夏。師征辨狄郉。徒然輸玉帛。不必較盈庭。烏馬悲秦質。簪紳滯塞囹。廟謨應密勿。溝瘠奈伶俜。自廢非垂鵠。幽棲屢見螢。軒裳元是物。土木媿稱侀。親愛皆泉路。朋交盡曉星。常耽石室睡。寧效楚纍醒。身隱名俱隱。心銘座不銘。垂簾覷黑窟。伏火厝深陘。道器非殊致。誰歟啓祕扃。</text>
<title>奉和聖製 壬寅。宣廟出御製七言律。命諸駙馬和進。賜皐比。</title>,<text>天上高明日月輝。御筵陪侍得瞻依。群工身沐生成澤。聖主心通造化機。環佩聲隨仚仗入。觚稜長見彩雲飛。忽蒙宸翰恩榮重。浹骨沈酣永不違。</text>
<title>雪後</title>,<text>搖落高齋酒復淸。擁爐孤酌轉關情。玄經幾向窓前讀。寶劍常於匣裏鳴。城上浮雲垂氣色。林間朔吹動寒聲。南枝何處雪中發。欲向西湖訪玉英。</text>
<title>戊申立春應製</title>,<text>玄鑰飛灰出洞房。和風助律肇三陽。天開壽域春光轉。人祝南箕聖算長。百草芳心猶帶雪。千林嫩色欲舒黃。禁中切幸逢佳節。頌德唐虞樂未央。</text>
<title>七月晦有感</title>,<text>秋入長安病骨淸。柴門搖落罷將迎。眠過半壁昏昏界。坐聽空林葉葉聲。末路生涯無好況。少時行樂轉關情。年來頗得禪觀力。便覺寰區寵辱輕。</text>
<title>和玄洲</title>,<text>擾擾人寰萬丈塵。支離空役百年身。持杯謾欲酬佳節。檢曆還驚過小春。印壁靑煙隨篆皺。暈庭殘雪鬪梅新。三冬閉戶唯高臥。名是浮榮懶是眞。</text>
<title>奉送尹監司 昉 出按嶺南</title>,<text>黃麻開府荷恩偏。正是邦圻入奏年。方岳秪今雄左海。山河從古壯南天。風收鯨浪煙塵息。春靜轅門士卒眠。異日璽書徵漢績。使星光切上台邊。</text>
<title>暮春偶書</title>,<text>閒庭寂寂絶塵纖。鸚囀淸陰燕入簾。滿地落花風自掃。盈房頹秩手頻拈。魂交半日醉眠重。送盡一春愁恨添。欲寫幽懷徒脈脈。憑欄空對翠山尖。</text>
<title>雪後率占贈子長</title>,<text>泥慵晩起坐寒簷。正對南山白玉尖。凍竹葉交聽淅淅。小梅枝亞影纖纖。兒童但喜歲時近。病客空驚年齒添。洗鼎只宜烹臘酒。破除愁緖滿杯斟。</text>
<title>訪鳳洲莊</title>,<text>匹馬來敲在澗堂。堂前雲物接微茫。長氷截壑迷虛白。斷靄拖林擁晩蒼。海闊雪潮鳴野港。天晴鳧雁滿漁梁。平居理釣消閑事。柳岸東頭繫小航。</text>
<title>山房排遣</title>,<text>全家移住松楸下。井陌蕭條邑里虛。茅屋日寒新結構。海鄕秋盡正羈棲。人生到此知榮辱。世事如今任卷舒。萬慮攪懷眠不足。隴頭風葉韻村墟。						其二						野服行行村逕間。暮投山寺坐蒲團。跏趺乍定知三戒。色相俱空了四端。近水雲煙籠小閣。滿天星斗傍危欄。虛明自是眞如體。秋磬中宵一倍寒。						其三						獨酌深杯醉減愁。小齋寒日坐幽幽。謀生短拙關心少。閱世崎嶇定力優。京洛舊遊門盡閉。江湖煙艇日常浮。從今養靜衡茅下。一室圖書且自求。						其四						歌懷搖落動哀騷。秋盡禪房病骨消。地近海門風淅淅。夢驚霜信夜迢迢。窮閻歲月悲羈滯。末路行藏任寂寥。秪有寒花對籬菊。旅情愁絶鬢蕭蕭。</text>
<title>訊海外謫人</title>,<text>日南遷客問如何。歸夢迢迢歲又過。窮海別離稀信使。隔年懷抱足悲歌。醺人腥霧蒸陰瘴。退鷁驚潮涌晩波。兩地相思無限恨。停雲漠漠涕懸河。</text>
<title>次仲淵城西新宅成有作韻</title>,<text>南郭之西西郭間。飡霞居士守三關。新排院落樽罍靜。舊業圖書日月閑。人似連城誰定價。詩如大雅孰容刪。疏慵似我同葭倚。樊口樵漁效次山。						其二						圖書千軸自餘饒。浮世何關鬢有貂。半夜壑舟元是妄。昆明劫火幾經繞。寒消幽磵花枝亞。暖入芳園鳥語嬌。會待淸明共燕賞。一尊須許過山腰。</text>
<title>送九畹丈赴京</title>,<text>皇家禮樂軼殷周。聘使還須揀勝流。千載聲明開萬曆。下邦圭幣趁中秋。彤墀祝算聯鵷序。紫極騰懽敞玉樓。惆悵此生蛙在井。送行詩罷秪堪愁。</text>
<title>謾興奉次芝峯先生韻</title>,<text>跡遍山顚與水濱。可堪蓬累百年身。謳吟半雜巴人調。醒醉常關麴米春。茅屋數間容穩睡。圖書千軸足頤神。戴勝已下蘼蕪綠。望裏桑麻處處新。</text>
<title>春川客中。次東坡韻。</title>,<text>長嶺周遭隔漢京。十年憔悴旅游情。吳儂楚傖甘同俗。郢曲巴音孰辨聲。得雨移秧千畝闢。乘流回棹一江平。數間草屋還長夏。唯有靑山入眼明。</text>
<title>同正國，持國，仲淵，君美飮。夜罷。仲淵以一律示諸益。持國，仲淵互相酬報。率命僕立促。不復硏究秪見其致耳 正國張綸也</title>,<text>柳橋相送踏春泥。醉後高吟意自悽。小閣杯盤餘燭跋。九街更漏散霜蹄。江潭久擬開新社。城市何須戀故棲。榮辱半生吾已倦。強論齊物物難齊。						其二						不踏長安街上泥。閉門離索色悽悽。腰間紫氣蟠雄劍。櫪下追風跼駿蹄。已把時名還造化。欲携眞訣入冥棲。元精直會昆侖頂。佇看黃庭玉蕊齊。</text>
<title>雨霽喜述。用霖字韻。</title>,<text>昨夜涼風捲薄陰。今朝萬里霽陰霖。俄開積氣分高下。倏見流形辨瀆岑。雲外孤鴻催急景。天邊落木易傷心。偸閑會待秋山淨。與爾同行秪樹林。						其二						霽後長安閣晩陰。九街塵淨過秋霖。涼風半入宮中樹。薄霧徐開郭外岑。萬事悲歡餘白髮。十年榮辱尙丹心。南荒北塞隨恩譴。男子何須戀故林。</text>
<title>贈潤上人</title>,<text>携筇獨上象頭峯。昊漭蒼蒼望不窮。山走兩京皆拱北。潮通瀛海盡傾東。沖瀜元氣無何外。橐籥三光太極中。塵世蜉蝣看滅沒。一聲長嘯倚晴空。						其二						暫脫塵緣到上方。薰爐經卷傍禪床。僧如枯木忘言久。鳥學魚山弄舌長。空影卽從潭水定。齊心肯逐谷雲忙。曹溪一勺千山月。分照須彌遍寶坊。</text>
<title>次仲淵</title>,<text>三十龍鍾白髮生。世間離恨最關情。一年花事渾蕭索。四序光陰遞晦明。驅馬自憐從畏道。曳裾那得入嚴城。時時且作匀天夢。髣髴螭頭雉尾橫。</text>
<title>贈君弼省覲泰安郡</title>,<text>長沙一望接鯨波。欲挽征驂落日斜。病裏孤懷還作惡。客中殘臘已無多。蜒村苦竹冬抽筍。官閣寒梅早著花。此去趨庭眞樂事。當筵且莫唱離歌。</text>
<title>村興</title>,<text>凍雲垂野夕寒生。門巷蕭然亂雀鳴。羸病秪憑茶火暖。詩魂剩帶臘梅淸。時名落落身將老。世事茫茫日易傾。床上瑤琴閑不鼓。天機那得有虧成。						其二						絶澗泠泠細有聲。暗穿苔壁入池淸。一間草閣依荒磴。兩岸花枝壓水櫺。古寺晝閑尋定釋。長林春盡聽流鸚。山村永日無相問。隨處題詩詠物情。						其三						麥隴平分一徑微。深深林磵盡芳菲。桃花水暖魚兒出。楊柳風輕燕子飛。杖屨有時臨絶壑。煙霞終日鎖閑扉。年來不索長安米。野外行歌去採薇。						其四						薇拳纔握手堪折。隴水已通田可耕。瓮裏濁醪時醉醒。琴中數闋幾虧成。蒔荷更檢栽花訣。曬藥仍看本草經。千載襟期誰與會。古來唯有一淵明。</text>
<title>舟中口占</title>,<text>石門相對突崔嵬。穩送江流十里回。半世行藏長作客。百年天地此登臺。自加平超然臺。乘舟溯流。 平臨大野雄風起。徙倚危峯返照來。欲洗胸中無限恨。解裝浮白故徘徊。						其二						東來天險自重關。三岳撑空霄漢間。束峽奔流疑地坼。懸崖危棧斷人攀。商帆每趁斜陽入。旅雁長隨暮靄還。畏道十年經歷盡。秪今無復少時顏。</text>
<title>感吟</title>,<text>歸臥長安一病深。天機世事自相侵。簾前可愛黃梅雨。牀上空抛綠綺琴。西去王師無日返。東來殺氣幾時沈。平生未泯終軍志。猶仗臨危報主心。</text>
<title>客中志苦</title>,<text>村居無事堪長臥。草閣匡床也自寬。小澗冷冷虛籟發。群山矗矗翠光蟠。一盂麥飯聊充腹。數尾溪魚剩在盤。隨分生涯甘澹泊。芙蓉芳躅憶淸寒。						其二						僦屋荒涼草棘間。昭陽形勝不曾看。江山盡入愁中詠。歲月空催客裏顏。京洛舊遊書斷絶。鄕村父老語團欒。塵寰萬事渾如幻。軒冕浮榮夢亦寒。</text>
<title>秋日書懷</title>,<text>客懷搖落又重陽。峽裏丹楓已著霜。入饌溪魚三寸白。繞籬叢菊數枝黃。光陰鼎鼎催遲暮。鬢髮蕭蕭自老蒼。京洛舊遊如夢寐。秪今回首半凋傷。						其二						高秋風色轉凄涼。萬葉飄零昨夜霜。久客不堪聽朔雁。沈酣徒自挹寒香。天涯旅況渾蕭瑟。日下音塵隔渺茫。一臥荒村無外事。歌吟贏得滿行裝。						其三						朋游零落最堪悲。正憶秋山送葬時。浮世卽今非舊日。窮途何處有新知。風塵滿眼君先化。霜雪渾頭我自癡。千載峨洋誰得會。大招聊復續哀詞。晉安新喪。將葬病不起。						其四						半生流落客西東。塵世浮榮一夢空。當日君臣那在眼。百年忠義欲捐躬。荒村鷄酒重陽會。草木風霜落照中。鎩翮已無飛動意。暮年蕭瑟爲誰雄。</text>
<title>病中錄奉仲淵。兼示白洲。</title>,<text>去矣年華不可當。佳辰又是屆端陽。栗留入夏聲聲緩。芍藥飜風色色香。病後形骸渾懶慢。愁邊鬢髮自滄浪。雀羅門館無人問。苔巷寥寥白日長。</text>
<title>送許惟善避地關東</title>,<text>朅來觀妄了諸緣。此日臨岐獨惘然。落落朋知千里外。悠悠離合一尊前。時危把酒空看劍。歲暮停雲欲斷絃。兩地參商俱契闊。大關高揷海東堧。</text>
<title>村興</title>,<text>秋深蕙帳白雲低。林澗泠泠絶壑西。螢火乍從虛牖度。候蟲還自近牀啼。閑愁錯莫詩中拗。衰髮鬖髿鏡裏齊。屈指重陽知不遠。濁醪村社宰黃鷄。</text>
<title>辛酉。奉親庭歸故里述懷。</title>,<text>身世萍蓬但任天。聖恩猶許再歸田。池臺嘯傲還今日。杖屨優游勝昔年。幽澗有聲知急雨。靑山無恙帶寒煙。黃花赤葉重陽會。千載猶堪畫裏傳。重陽設酌會鄕隣頗勝集</text>
<title>奉送叔父赴泰安</title>,<text>茅茨新構大江湄。杖屨扶携度歲時。桑梓宛如陶令宅。風流不讓習家池。百年計活成眞樂。五馬驅馳是不期。試向海門看一髮。白華山色碧參差。</text>
<title>次君輔韻</title>,<text>隴柳初凋澗葉殷。蕭條秋意滿柴關。江雲趁雨全埋壑。海日沈煙半隱山。烏几夢酣塵事斷。丹爐火伏道心閑。庭前長物猶淸致。病鶴翛然立淺灣。</text>
<title>乙丑。以迎慰詔使大監王敏政，胡良輔于碧蹄。賦寄知申事金淸陰。</title>,<text>鳳城霞色欲含暉。官路塵淸四牡騑。野服十年江海迹。鞓犀今日使華衣。白雲出岫深深見。黃鳥穿林兩兩飛。好是明朝迎帝詔。雨餘風景轉光輝。</text>
<title>郊莊卽事</title>,<text>遙岑送碧野圍黃。十里湖光入望長。艓子迎潮收密網。雁翎隨日下空梁。首回天地渾蕭瑟。眼抉雲煙接混茫。暫出郊扉淸致足。一竿吾欲老江鄕。</text>
<title>酒席次韻贈李通川 井男</title>,<text>山圍白玉海堆銀。仚郡樓臺別有春。紫洞煙霞時自引。碧空笙鶴日相親。一麾如子堪稱宰。千載何人謾候神。我亦明年入楓岳。定誰爲主更爲賓。</text>
<title>送尹白沙按關西兼體察八路</title>,<text>箕壤千年器設雄。八區歸轄命何隆。山河襟帶天驕窟。社稷安危國士風。畫室秋嚴符檄下。轅門晝靜笑談中。防胡要在便民策。先數營平第一功。</text>
<title>和觀海韻</title>,<text>高林風掣似崩湍。七月虛堂滿意寒。點水螢光看易閃。辭巢燕子住還難。尊前不惜髭拖白。鏡裏渾驚臉失丹。垂老人間知己在。少時交誼保金蘭。</text>
<title>贈子長</title>,<text>三角峯巒望眼中。招提正在普賢東。影沈飛走千林凍。響絶調刀萬壑空。堆枕每驚僧磬早。看書仍借佛燈紅。抱痾未遂連床約。攻破愁城酒策功。</text>
<title>謾吟</title>,<text>斷盡交游更廢詩。由來吾道在無爲。紛紛世上從他幻。耿耿胸中秪自奇。竹雨數竿驚颯爽。荷珠十斛瀉漣漪。蘆茵木榻堪高臥。睡美居然到葛羲。</text>
<title>觀海次白洲韻。索別語。時觀海拜完山尹。不克赴。</title>,<text>一麾南去渺難從。官樹淸陰晩更濃。乍脫宮衣行露冕。遠辭螭陛按雷封。漢朝湯沐稱豐沛。江右閭閻盡鼎鍾。方識君恩無內外。暫將才地化蛇龍。						其二						一年花事覓無從。病裏離愁更覺濃。宿醉未醒前夜酒。新題却認小詩封。悠悠聚散同萍梗。鼎鼎光陰自漏鍾。四月南鄕曾作客。樝梅結子籜成龍。</text>
<title>自陵下歸家。病尤劇。口占一律。錄示張司寇，朴都尉，李少宰，鄭樂卿。</title>,<text>歸來一室類禪房。身似維摩病在床。聚散本來如夢幻。死生那得謾悲傷。薰消古篆煙猶裊。茶試新泉味自香。契活從今甘淡泊。餘年欲占水雲鄕。</text>
<title>次東嶽韻</title>,<text>支離一病負佳辰。懶廢將迎榻自塵。欲制頹齡無大藥。何妨淸世作陳人。時名落落終歸幻。酒興陶陶却是眞。醉裏揮毫殊不惡。郵筒莫厭和來頻。						其二													算來春事近花辰。游騎翩翩紫陌塵。老境已無飛動意。新年仍作病吟人。杯尊滿眼愁還廢。農圃關心語益眞。會待身閑黃犢健。荷鋤垂網出郊頻。						其三						懶廢巾簪臥到辰。蕭然齋舫靜無塵。林中且聽鳴春鳥。門外時停問字人。形役百年渾是妄。身閑一日卽爲眞。平生唯有逋詩債。每把蠻箋覓句頻。</text>
<title>病中讀鄭畸翁詩稿</title>,<text>池堂淸晝枕烏皮。臥看畸翁幾首詩。句法縱橫多撥悶。風謠凄切亦傷時。平生骯髒還如許。末路趨營豈適宜。垂老交情吾與爾。傳筒博醉未爲癡。</text>
<title>神歇持其師彥機書來謁</title>,<text>僧自金剛第一庵。衲衣猶帶衆香嵐。十年秪喫靑松葉。半夜長齋繡佛龕。禪解已從知冷暖。道機唯在辨酸甘。莫言垂老淪塵臼。居士前身是釋曇。</text>
<title>宗親府大同宴。次建中韻。永安尉洪柱元</title>,<text>仚李根蟠雨露邊。華簪簇簇翠裾聯。煕朝盛事還今日。曠世榮光卽此筵。燈燭夜闌星斗煥。綺羅春暖笑歌傳。薰風吹過笙簫沸。却笑金吾徹曉眠。</text>
<title>閑中寄觀海</title>,<text>柴衡終歲養沈痾。觸事關心謾自哦。物色可堪花落去。門庭更絶客來過。飜風竹影當窓直。經雨苔痕上塢多。小院寂寥烏几隱。披襟一臥任頭科。</text>
<title>偶吟</title>,<text>風雨冥冥獨倚樓。生涯牢落儘如浮。百年天地空垂老。一望關河迥作愁。病後故人誰命駕。亂來吾道欲乘桴。堪嗤當日聞鷄舞。萬事塵寰不可求。						其二						六月池堂臥自高。將迎那復倦塵勞。書從束閣何曾了。琴亦無絃不可操。當檻松篁憐晩翠。隔林風雨似狂濤。牢愁正起湖居興。新漲和煙沒幾篙。</text>
<title>謾吟</title>,<text>少日抽辭擬兩都。詞壇元不數黃蘇。浮生已老蠶登箔。壯志徒存馬戀途。潦倒人皆輕季子。風塵誰復識夷吾。紛紛兒輩刀錐競。倚醉悲歌問市屠。</text>
<title>寄觀海</title>,<text>瑤琴爲伴睡爲鄕。別院秋淸篆縷長。闃寂更無浮世累。舂容忽枉故人章。高情肯許兒曹識。微感偏驚歲律忙。象外丹霞明石室。空敎芝桂鎖幽芳。</text>
<title>次觀海韻</title>,<text>繕性何曾慕大還。閉門猶自占長閑。將身已托沈冥裏。處世休論季孟間。夢想每牽溟岳路。游蹤慣狎鷺鷗班。中秋快躡毗盧頂。眼底層巒幾點斑。						其二						無往何須問有還。散人唯得葆眞閑。詩能惱子吟哦裏。酒或牽吾醉醒間。冠掛欲尋遺世士。首回遙望侍臣班。荷衣一入山門去。已報秋霜著處斑。						其三						千群虜騎渡江還。畫室秋淸虎旅閑。自是雄謨元綽綽。休將小智謾間間。卽看白面堪威敵。穩抱玄經懶鬪班。樗散秪今須藥物。試茶波皺滿甌斑。						其四						休信西來說八還。單瓢顏巷百年閑。氣機動息從三籟。品物榮枯自兩間。大道未能醫末俗。疏蹤堪笑玷通班。平生文墨徒爲爾。誰許當時見一斑。						其五						鎭日郵筒往復還。吾儕事業亦閑閑。亂來行橐書千軸。老去生涯屋數間。學究先天唯是卲。文稱前漢不論班。如君才力眞堪羨。驥卽過都虎卽斑。</text>
<title>送咸鏡李觀察 溟</title>,<text>淸朝賜履揀才全。八擁干旄寵數偏。卿月每違天北極。使星重傍磧南堧。轅門晩闢牙旗建。畫室秋嚴虎柝傳。但令金湯鎖鑰壯。勳名早晩勒燕然。</text>
<title>端居卽事和后圃 尹順之 韻</title>,<text>端居幽事頗相關。庭際栽花尋丈間。老蘚細連侵逕草。嫩嵐虛映隔簾山。抽書看去渾和睡。覓句吟來未覺閑。堪恨人生不如物。暮雲歸壑鳥知還。</text>
<title>觀海示以銀臺唱酬之什。次韻奉白洲，雙溪兩詞伯。</title>,<text>詩仚接跡侍彤宮。畫省聯裾樂事融。彩筆題時吟臘雪。黃封開處醉春風。新年物色才回律。邊塞煙塵已覺空。方信太平還有象。擬將耕釣老淮東。</text>
<title>贈杆城宋使君 煕業</title>,<text>數行珍重使君書。忽枉幽人寂寞居。沽得南街一壺酒。斫來東海八條魚。遊蹤歷歷迷湖曲。魂夢時時到淨廬。遙想遨頭吟醉興。官池夜雨聽芙蕖。</text>
<title>送韓知事 汝稷 赴京</title>,<text>南風渤澥片帆懸。一瞬登萊海若先。岱嶽橫維齊魯地。河隍危拓犬羊天。春藏花市聯遊騎。日繞龍鱗會列仚。老我平生蛙在井。羨君遐擧五雲邊。</text>
<title>記昨遊。呈杞翁兼示仲淵。</title>,<text>湖遊宜雨復宜晴。分日東西扣枻行。蕭寺亂蟬千樹合。海門斜照晩潮生。吟邊已覺潛魚竦。風外誰敎短篴橫。暇日淸歡聊可續。百年塵夢儘堪驚。</text>
<title>病臥舟中</title>,<text>扁舟載得病吟身。盡日牽繩溯廣津。漢北峯文煙外落。華陽草色雨中新。沙灘送響偏堪懼。鷗鷺忘機轉可親。鬢髮風塵無意緖。百年徒羨耦耕人。</text>
<title>奉贈李監司 顯英 按嶺東</title>,<text>萎蕤玉節下璿霄。紫氣關門鬱不消。高劈芙蓉光的的。全開溟漲碧迢迢。臨軒日月生衣袖。隨處煙霞傍使軺。辜負百年遐擧志。謾將鵬鷃付逍遙。</text>
<title>栗谷書院感吟</title>,<text>十尺穹碑一畝宮。徘徊顧慕此庭中。當時灑落君臣契。百代雍容俎豆風。精爽返空星控北。榮華無迹水傾東。杜陵千載英雄淚。虎逝龍亡感慨同。</text>
<title>禁直次李子文韻</title>,<text>禁垣環列象鉤陳。雪後宮城物色新。淸夜團欒須酒興。一時分直摠詩人。年華無那催殘臘。梅糝應知占早春。白首棲遲饒感慨。箇中吟詠莫辭頻。</text>
<title>次東州</title>,<text>百年身世縛塵繮。垂老關門坐嘯長。誰把果因參釋氏。還將粱夢付純陽。寒聞北垞蕭蕭響。晩泛東籬采采香。秋盡上方諸品靜。月中敲磬借禪床。</text>
<title>次東州泛遊西湖韻</title>,<text>聯鑣出郭正銷愁。更有澄江一葉舟。自是偸閑尋小隱。非關乘興辦淸遊。樽前吟嘯俱靑眼。世上光陰易白頭。伯仲如今難浪跡。似吾樗散合歸休。						其二						幾年湖海賦窮愁。老去生涯具小舟。興到秪堪誇羽化。閑來亦自有天遊。孤雲臺迥牛河口。丹釋庵臨斗峽頭。小築經營千載後。暮途身計在恩休。</text>
<title>次東州韻</title>,<text>牀頹書帙篆銷薰。一臥寥寥換夕曛。北砌繁花當檻見。西池急雨隔簾聞。差池玄燕嬌無懶。杳靄靑山晩不分。丈室維摩遺四大。任敎門外自囂紛。						其二						藥欄春晩幾經耘。百種蔥菁一味薰。細水浮花連夜雨。高林拖綺宿簷雲。生涯淡泊偏耽釋。愁緖繽紛謾著文。衮衮天機人自老。寂寥時復倚微醺。</text>
<title>次東州園林韻</title>,<text>把玩浮生謾自傷。眼中紅綠劇韶光。苔紋過雨全鋪碧。松粉迎風乍隕黃。鸚懶秪堪聞暗擲。林喧時復送微香。衰慵一味唯高枕。咫尺園皐日就荒。</text>
<title>次金堤鄭使君畸翁韻。寄壺山趙太守。昌遠</title>,<text>淮翁曾記使君堂。畸老新題壓小塘。湖外幸同聯姓字。樽前那得共書床。披香拄笏迎朝爽。對月鳴琴卜夜良。魯政久知千古最。秪今殊蹟在南鄕。</text>
<title>題許惟善亭子</title>,<text>曾向江頭賦卜居。故開新逕理荒墟。玲瓏小閣畫圖出。隱約靑山吟眺餘。雪棹夜回安道宅。春風時引卲雍車。寰中形役眞堪笑。象外輸君占靜虛。</text>
<title>樂樂亭書事</title>,<text>携琴徙倚曲欄西。江外雲山入望低。一帶平沙連古渡。半庭脩竹傍幽蹊。淸游已覺心無累。宿醉還敎夢亦迷。岸樹參差江日暮。流鸚恰恰盡情啼。</text>
<title>贈子時</title>,<text>飮氷行色不曾遲。關外年年送別時。況値西門飛羽檄。敢言東節有瓜期。一時才器元無敵。千里驅馳豈足辭。聞道陳公天下望。指揮談笑見雄姿。</text>
<title>池閣偶吟</title>,<text>槐柳陰濃覆小簷。沈霾盡日潤書籖。生香不斷亭亭碧。絶艶還疑朶朶炎。滿沼蛙聲從鬧咽。隔簾雨氣送廉纖。象床氷簟渾閑物。睡味唯宜到黑甜。</text>
<title>和石室山人遊淸平山錄 金尙憲</title>,<text>五載春城去又來。去來長倚此高臺。百川風雨披蓑過。九月波濤傍石回。村酒幾沽愁裏飮。詩吟偏向客中裁。秪今歷歷曾遊地。滿眼江山媿不才。													右超然臺 曾於戊午。雨中過此得一句云。兩岸鶯蟬千樹合。百川風雨一江昏。九日一句云。九月寒風吹急瀨。一年秋色在高臺。二三及之。																										昭陽江上最高樓。三月煙花汗漫游。遺躅秪今傳息老。名區終古數春州。穿雲遠岫供詩料。過雨平蕪喚客愁。檻外漁村堪畫處。夕陽籬落罨沙頭。													右昭陽亭</text>
<title>贈珪暹</title>,<text>一棹飄然遡漢流。小村煙雨謾淹留。求詩衲子還靑眼。抱病維摩已白頭。秋水正逢鴻雁候。草堂新壓鷺鷗洲。憑渠寄語臺山老。禪縛何須念趙州。</text>
<title>舟中寄觀海</title>,<text>天末涼風動白蘋。扁舟來泛斗彌津。甘從楚澤還初服。却望旌麾卽故人。向老不堪千里別。把杯無那百年身。淮中一宿差強意。雲盡長空月半輪。</text>
<title>次觀海韻。題挹湖亭。醴泉鄭時亨溪堂</title>,<text>峥嶸危構傍巖皐。不羨三山戴六鼇。秋霽洞天澄氣色。夜深江檻落波濤。抽身物表名俱隱。回首人間跡漫勞。一曲淸商調自古。天南遙望少微高。</text>
<title>玩松樓口呼</title>,<text>寺樓南畔八窓開。盡日登臨爽氣來。地絶衆山秋色厲。江連裨海晩潮廻。周遭粉堞晴堪畫。五百雄圖跡已灰。物色蒼茫成悵望。數聲天際斷鴻哀。</text>
<title>題元化洞</title>,<text>第一蓬萊元化洞。洞天品題今幾年。詩仚已化鶴隨去。草聖猶傳巢亦懸。瓊岫琪花秋色裏。白雲紅樹醉吟邊。淸都舊伴知何處。鸞馭迢迢路隔千。</text>
<title>萬景臺得子時什。率易次韻。</title>,<text>斜暉西下水東流。晩倚南臺悵獨遊。塵土百年驚短夢。蓬壺萬里入冥搜。山中約伴期還失。橋畔携僧笑却休。明發四仚亭下路。綵霞高擁鳳麟洲。</text>
<title>曹溪船潭。用觀海韻。示松月禪師。應祥</title>,<text>錦石紅楓蘸碧流。秋光渾似慰羈遊。興因佳境身忘倦。詩到難言字益搜。半日談禪逢蘖老。百年塵土笑裴休。靈區欲試飛昇術。却躡丹梯望十洲。</text>
<title>滯寓馹館。用子時休字韻。</title>,<text>窮秋風雨壑爭流。咫尺新溪不許遊。羈緖豈堪淹道路。山靈應是忌探搜。年華晼晩吟何苦。身計差池悵未休。聞道此間饒福地。結廬還欲傍長洲。</text>
<title>重陽滯雨海山亭寫懷</title>,<text>九月九日風雨惡。高城城北客淹高。娟娟翠竹自寒色。渺渺淸江還濁流。目極京華消息斷。夢回蕭寺友朋遊。東行奇絶眞堪詑。雲樹猶懸兩地愁。子時道章入山阻雨未回						其二						夜雨冥冥江水生。奔波駭浪客心驚。野航橫岸人何在。官樹含風葉盡鳴。歲晩乾坤吾白髮。天寒山海此孤城。錦屛九疊渾遮障。贏得羈愁賦遠征。</text>
<title>懷汝萬</title>,<text>西來消息足憂虞。遠引深藏計不迂。一任移家分散地。却憐濱海寄孤棲。鹵中炎瘴雲俱黑。浦口蜒村路更紆。滿目風塵兄弟隔。白頭吟望只長吁。</text>
<title>送金承旨伯厚赴燕京三首○丙子六月</title>,<text>玉節煌煌發漢陽。浿江西望海茫茫。淸飆穩送蛟龍窟。黃道欣瞻日月光。萬歲嵩呼天北極。五更燈燭殿中央。如君行色眞堪羨。墮地蓬桑志四方。						其二													神宗皇帝東征日。屬國封疆再造時。從古出師寧有此。秪今遺老未忘斯。沼吳策在空嘗膽。蹈海心存漫作悲。侯度百年星拱北。須將忠悃達天墀。						其三						潛谷茅茨溪水湄。濁醪麤飯共襟期。當時浪跡俱萍梗。此日岐途各鬢絲。溯漢星槎依北極。擁關氛祲暗東陲。行裝垂老心猶壯。賦海觀周幾首詩。</text>
<title>聞授摠管。再疏乞解。且乞優暇養病。蒙恩準許。遂詣闕謝恩。告歸有作。</title>,<text>身名何幸脫籠樊。報主初心矢莫諼。社稷秪堪供涕淚。行裝贏得返丘園。秋江過雨魚龍蟄。古峽埋雲日月昏。千載瑤徽有餘韻。白頭空賦感君恩。</text>
<title>亂後登蒼然亭。尙有子時題什感述。</title>,<text>亂後來登江上臺。草堂依舊在巖隈。群山一望蒼蒼合。二水同流滾滾廻。塵壁尙懸崔顥句。世人誰惜謫仚才。淸秋酒賦還如夢。獨倚孤松不擧杯。</text>
<title>次南坡韻</title>,<text>洞門初霽雨絲飛。檻外嵐光接翠微。幽境漸知諸品靜。淸關不計一塵依。尋常閉戶容耽睡。早晩封章擬乞歸。已卜餘生老丘壑。蘿衣端合換朝衣。</text>
<title>贈僧沖信</title>,<text>高僧當世說南能。弟子傳經大小乘。幻跡遍尋千佛界。禪觀每點五更燈。湖天近臘梅先放。海寺經冬雪未凝。老去生涯同定釋。病中歸思轉難勝。</text>
<title>後均自金剛來訪。詩以贈之。</title>,<text>多師一歲一參尋。況是山中雪正深。白足遠來珍重意。靑眸相對短長吟。眞僧幻跡穹碑迥。仚客游蹤健筆森。世難未成重赴約。夢魂長繞鶴臺陰。</text>
<title>到沙斤院。憶甲子扈從舊事感書。</title>,<text>重經此路却含情。最是蒼黃扈聖行。草草軍容湖左陣。冥冥風雨漢南旌。長郊月黑春泥滑。廢院林荒鬼火明。當日朝廷猶自整。秪今人事更堪驚。</text>
<title>過禿城有感</title>,<text>赤縣關防此最雄。譙樓隱隱倚晴空。先朝籌畫干戈後。萬古山河指顧中。曉色欲分雲似海。秋聲忽厲雁嘶風。休言病客低垂甚。腰下吳鉤氣吐虹。</text>
<title>次韓士英韻</title>,<text>休沐恩波憩小丘。客中逢著卽詩流。湯泉短碣荒苔澁。湖甸群山晩靄浮。落雁拖煙斜作字。平沙帶澗曲如鉤。淸秋物色渾疑畫。輸與文通彩筆收。</text>
<title>凌虛閣待月</title>,<text>欲看湖月十分滿。簾捲高樓最上頭。點綴微雲還作劇。徘徊淸夜迥生愁。風塵不到靈眞界。衰病猶堪汗漫遊。磊磈胸中萬端思。斗間龍氣正橫秋。</text>
<title>贈洪陽使君 閔應亨</title>,<text>龍門山挾兩江流。江北江南各一丘。亂後生涯餘小築。秋來歸興在扁舟。浮名自笑同軒鶴。舊約何曾負渚鷗。江閣竹房俱淨地。待君投紱辦淸遊。</text>
<title>感懷</title>,<text>黃頭捩柁泝沄沄。江鳥差池落暮雲。俎豆千秋慕老宅。勳名百代益城墳。斯文墜地渾多感。令子當門迥不群。欲哭南寧阡草宿。心香一瓣可堪焚。</text>
<title>次壁上韻</title>,<text>山分月岳接忠州。水割丹丘達漢流。物外來遊還病客。人間淸絶此高樓。沙灘送瀨渾消夏。巖竇生風凜似秋。虛閣夢回魂骨爽。一眉新月曲欄頭。</text>
<title>書懷</title>,<text>斷送人間五十春。向來榮辱跡俱陳。三更燈火千山雪。半壁圖書一榻塵。服食可能供老病。按摩還擬養精神。君恩倘許歸田里。從此乾坤自在身。</text>
<title>雪後</title>,<text>雪後山家靜掩扉。土爐新試茗煙霏。盤中宿味嘗偏美。床上陳編看却稀。供稅村砧風外響。叩氷漁火夜深歸。從來頡滑全消歇。不必參禪自息機。</text>
<title>山居書事 八首</title>,<text>短髮千梳掛象簪。幅巾衣帶著來深。七篇魯論如瞻聖。一部羲經欲洗心。靜處漸知前日累。幽居不受外塵侵。平生習氣嗟難盡。雪月風花漫費吟。						其二						五十之年白盡頭。餘生端合此歸休。新經大亂偏多懼。欲占長閑強遣愁。採藥却尋消雪地。愛山還構近江樓。春來不復栽他木。數尺雙松傍澗流。						其三						數畝田園堪送老。幾年朝市久勞生。身閑獨擅湖山勝。世亂方知俗物輕。拍水沙鷗隨隊戲。擺塵野鶴近人行。紛紛成敗都歸幻。千古英雄盡強名。													其四						巖花未吐柳條新。歸臥山門第一春。負郭田無八九頃。向江村有兩三隣。焚香淸晝仍開卦。閉戶經旬不見人。回首舊遊如隔世。舫齋寥落絶纖塵。						其五						野服黃冠白髮翁。華簪曾亦廁諸公。半生榮辱身全老。暮世歸休道未窮。小塢栽松春尙午。陰厓斲藥雪初融。澄澄內景天光見。秪在朝晡進火中。						其六						城市山林世界分。蕭然齋閣小罏熏。金壇峯峻春留雪。藍島潭深夜起雲。亂後身名宜短拙。靜中心事絶紛紜。床頭亦無閑書卷。陸氏茶經種樹文。						其七						思量前事却懷慙。歸臥田家似佛庵。矮木枕邊唯藥物。素屛風下只書龕。山多榾柮床偏煖。地貴魚鹽味絶甘。終日跏趺無語坐。居然摩詰定中參。						其八						寂寂深室坐幽幽。咫尺東皐懶出遊。杖屨偶隨流水去。巖臺剛被白雲留。煙沈釜浦高低樹。風送牛江次第舟。一雨田家春事足。驅兒還欲易西疇。</text>
<title>自新居暮歸</title>,<text>春盡江郊欲暮天。渚靑沙白望悠然。疏籬已揷宜瓜地。荒畝新開種秫田。海燕含泥花似雪。鵓鴣呼雨柳如綿。玄亭寂寞山當戶。門外誰停載酒船。</text>
<title>移居</title>,<text>軒窓高壓二江潯。松栝蔥靑密作林。老去眞成麋鹿伴。閑來消盡市朝心。歸舟帶雨孤帆仄。落照含雲半嶺陰。一臥窮村無起色。何如綠野任浮沈。						其二						野色蒼蒼壑勢圍。渚煙汀樹晩依依。携僧每伴溪雲出。罷釣仍隨夕鳥歸。芳草細侵桃竹杖。暗藤偏礙薜蘿衣。紅塵回首千重隔。只是靑山興不違。</text>
<title>新居</title>,<text>亂後移家闢少村。臨溪新搆背林園。石田磽确非盤谷。身世優閑似鹿門。兩岸鸚蟬千樹合。百川風雨一江昏。繞香淸坐忘言久。苔巷還無屐齒痕。</text>
<title>斗窩</title>,<text>月溪之下斗湄傍。數間茅屋臨方塘。老人携書坐白石。童子叩枻歌滄浪。流雲渡水滿平壑。幽鳥隔林啼夕陽。紅稀綠暗覺春晩。唯有山僧來乞章。</text>
<title>次東州韻</title>,<text>觀海道人出塞遠。斗窩居士閉門深。經年懷抱中宵月。兩地音書一片心。東晉風流元自古。南朝罷敝不如今。老臣進退憂難盡。千載唯思梁甫吟。</text>
<title>贈江陵金使君 尙 之任</title>,<text>臨瀛館裏老遨頭。作吏猶能領十洲。丹井雲開松嶠月。海門波靜鏡湖秋。應憐塵世蜉蝣寄。不羨神仚汗漫遊。淮上亦成新活計。斗窩南畔繫漁舟。</text>
<title>李正壽席口占 厚基</title>,<text>六六籌爲第一春。稱觴爭獻漆園椿。華筵上客新都憲。彩服兒郞兩侍臣。南極壽星還氣色。北堂涼月更精神。孤生永感悲風木。不忍長謠祝頌辰。</text>
<title>寄人</title>,<text>騎馬携僧漢水隈。停舟把袂好懷開。湖光帶日涵鷗夢。山色和煙映客杯。懶漫非關遺世志。艱危應仗濟時才。歸來獨對東籬菊。不是悲秋意自哀。</text>
<title>感秋</title>,<text>峽中秋色畫圖開。世外年華九日回。繞屋靑山樵唱晩。隔江紅樹賈帆來。淵明籬下凌霜菊。杜甫詩中濁酒杯。白首歸來驚歲暮。傷心無意上高臺。</text>
<title>泛舟</title>,<text>遐賞翛然出釣磯。西風一葦疾如飛。天長日淡秋陰早。江闊沙寒雁影稀。谷口全埋黃葉徑。林端還掩白雲扉。佳辰更道重陽近。隨意行歌醉夕暉。</text>
<title>次韻却寄許措大 廷奭</title>,<text>回首東華萬丈埃。雨餘三逕長莓苔。圖書滿壁從吾懶。雲物當簷豈爾猜。載酒幸逢佳客至。曳纜還帶夕陽廻。秋江蟹紫開新釀。淺渚鳴榔日往來。						其二						小窩如斗屛氛埃。曲沼通原漾綠苔。經卷薰罏聊自適。野花啼鳥不曾猜。天機誰識爲魚樂。幻境還從化蝶廻。莫歎此翁休致晩。淵明五十始歸來。</text>
<title>早春泛上游懷舊 過洪元老，鄭德餘宅。</title>,<text>物外行裝莫問程。芙蓉城下片帆輕。半湖初旭收霞影。幾樹春風帶鳥聲。世事無端離亂日。交期不盡死生情。山川歷歷俱陳迹。墟落蒼茫逝水傾。</text>
<title>德淵新屋成</title>,<text>停舟卜築拓荒丘。一臥茅簷隻影孤。老去行裝隨鸛鶴。病餘詩句滿江湖。東西大野分前後。十二名山看有無。算到百年嗟過半。箇中消得幾淸壺。</text>
<title>次樂天韻</title>,<text>何論坎止與行流。偶脫樊籠卽壑丘。世事關心雙白鬢。去來隨意一虛舟。梧桐葉隨愁中月。蟋蟀聲連病裏秋。聞說上游存晩計。許君分占瀼西頭。</text>
<title>重陽獨坐靑白堂。書懷遠寄東州。</title>,<text>愁緖逢辰鬱不開。江山蕭瑟獨登臺。參差鴻影冥冥度。淅瀝秋濤衮衮來。夢裏故人千里遠。天涯新什七歌哀。停雲漠漠瑤徽閟。折得黃花當酒杯。</text>
<title>水北翁牧西原。期會於靑白堂。自淮中赴期。數日不至。遂閉戶病吟四律。充別語。金光炫</title>,<text>扶病鞭羸爲赴期。暮雲殘雪大江湄。關門却喜棲心穩。徑日寧嫌候客遲。身老時危難會面。天機人事謾支頤。孤燈自照深更度。洗滌胸襟有酒巵。</text>
<title>遣聊</title>,<text>非關抗志出塵泥。只爲衰遲一壑棲。棊散竹林隣客去。日斜村巷野禽啼。苔磯雨過堪垂釣。春澗氷消可灌畦。大道未成成小隱。杖藜無復遶山蹊。						其二													魯連天下堪稱士。梅福江東幻作仚。簪笏半生酬宿債。枌楡一壑送餘年。樝梅落盡猶疑雪。江柳拖輕欲吐煙。男子世間唯快意。聲名何用後來傳。</text>
<title>雨中寄汝萬</title>,<text>芳潤霏微漾綠池。小山煙景晩參差。樝梅額破黃生暈。岸柳腰輕碧弄姿。病裏幾成春草夢。吟邊空賦鶺鴒詩。天時縱勝還愁思。不覺林扉白日移。</text>
<title>汝萬有約不至</title>,<text>曾有携妻省墓期。殺鷄爲黍幾多時。看雲淸晝迷江浦。扶杖黃昏望路岐。堪笑端居終寂寞。還知好事却參差。病中咫尺身難致。錯莫空成夢草詩。</text>
<title>疊前韻酬南坡相</title>,<text>崩湍淅瀝繞籬傍。剩水朝來泛野塘。竹網收腥驚潑潑。槽床注碧聽浪浪。卦從嘉遯觀群動。化轉陰機坼二陽。村飯一盂炊麥好。茅簷晩飽誦豳章。						其二						柳堤松塢綠成圍。荳畝蓏田亦可依。塵網半生贏得老。鷗盟十載薄言歸。簾前乳燕還辭壘。池上流螢已點衣。隨分向來眠與食。箇中料理百無違。						其三						百年枌社此江潯。窈窕幽居對石林。白傅池臺存晩計。興公詞賦遂初心。平郊雨過諸溪響。深樹雲來一壑陰。謾把禪機淸不寐。短簷疏箔半輪沈。</text>
<title>次東州韻</title>,<text>經緯無端帝杼催。蛩音蟬響認秋回。白堂側畔三山出。綠野前頭一鏡開。萬里天空瞻落日。千年地僻倚高臺。江關蕭瑟還詞賦。觸物傷時意自哀。						其二						盤渦急峽隔秦城。田圃漁樵此合幷。自是殘生耽寂寞。非關盛際厭華榮。山樓欲雨先通靄。澗樹將秋已有聲。早作晩休無箇事。向來心地十分淸。</text>
<title>上鳳林大君</title>,<text>養病江郊。迹混漁樵。偶挈兒輩。觀漁近渚。忽見巨艑中張蓋。殊非尋常行色。隱身菰蒲間。竊瞯而知之。則敢以野服唐突舟次。遂許落帆臨況。荒丘。薄醪菲羞。侑以村謳。不誅其猥。乃嘉其忱。欣然擧白。和氣如春。坐間韓同樞會一佐以雅謔。禮同家人。灌沃良深。重陽佳節。奄成勝會。茲人間之奇遇。曠世之盛事。而況大難闊別之後乎。鄕隣駭矚。徒御褫魄。以爲飆輪華蓋。從天而下也。此必有定數。而人不自知也。吁亦異哉。僅以一律。用寓榮感之會。						偶逐漁舠出水隈。還瞻彩鷁上游來。共驚異域三年面。却把淸江九日杯。栗里黃花酬令節。廣陵秋色在高臺。人間奇遇知難再。欲倩龍眠繪事才。						附次韻						夾岸江楓映水隈。廣陵秋色泛舟來。忽逢雲吉山中老。却把蒼然亭上杯。松菊依然彭澤苑。琴歌灑落建昌臺。浮生猥被尊公許。拙筆攀和媿不才。</text>
<title>早春遣興</title>,<text>經年床席苦支離。爲借歸舠向斗湄。深峽雪消孤嶼沒。大江風定片帆遲。蕭條世事干戈後。歷落行藏老病時。斷送餘生唯一壑。草堂無恙壓雙池。						其二						靑山當屋水回村。白日柴扉鳥雀喧。栽柳欲藏元亮徑。種桃還擬武陵源。春來未占新詩句。病後仍停舊酒尊。匣裏瑤徽音自閟。峨洋千載共誰論。						其三						落落枯筇出小林。偶逢山客共幽尋。釣絲煙艇春流漲。細柳新蒲夜雨深。歸去田園元夙計。倘來軒冕豈初心。茫茫宇內知音絶。塵土渾埋綠綺琴。</text>
<title>閑居漫興</title>,<text>端居寂寂榻塵凝。江霧蒼蒼氣鬱蒸。下瀨孤舟驚電掣。響空崩浪訝雷騰。浮天龍岫遙疑障。隔樹蟾輪翳似燈。末路無人堪會意。出雲淸嘯憶孫登。						其二						茅亭一架占東坡。杖屨從容每自過。怪鳥晝鳴山木靜。平沙潮漲水雲多。禪公有約分薝葍。俗駕無因到薜蘿。回首日邊懷往昔。乾坤蕭瑟謾長歌。						其三													支頤終日倒烏紗。舊恨新愁似亂麻。未信生涯保水石。尙聞天地有干戈。夢中豈悟身非蝶。醒後方知影是蛇。志士從來饒白髮。鬖髿還媿鬢邊華。</text>
<title>許生廷奭家醉題</title>,<text>春轉江湖品彙穌。茅簷相對濁醪壺。牛川晩曳斜陽色。龍岫晴開活畫圖。志業文章還寂寞。天時人事謾嗚呼。棲身物外眞堪羨。許椽全家道氣俱。</text>
<title>呈鳳林大君</title>,<text>來卽貽憂去是恩。旣披霜雪又逢春。臨關不作鳴鷄客。入塞飜爲擁傳人。九死有知堪結草。餘生無地不捐身。秦裘謾說千金直。一札昭回字字神。</text>
<title>日本關伯。爲其先關伯家康刱大刹於日光山。遣使平幸成求御筆。且求我國文人詩章。命大提學李明漢先製七言律詩。選詞臣九人和韻送之。完城，分沙，石樓，澤堂，鶴谷，東村，北渚及余預焉。汝省以宗伯參之。皆令諸臣手書彩牋。上書日光淨界彰孝道場八字于綃以賜之。</title>,<text>冥薦能令五蘊空。寶坊新構壓蛟宮。鴻規一代恢前觀。象敎千秋護大雄。慧日轉輪沙界淨。法雲垂地雨花紅。奎章昭揭人天境。蓬海遙知覺路通。</text>
<title>次天章韻謝枉訪</title>,<text>山樓半夜送君回。樓外疏簾手自開。遙望仚舟下急瀨。空敎明月滿高臺。詩情錯莫難成語。離思繽紛獨擧杯。徙倚危欄淸不寐。龍門爽氣渡江來。</text>
<title>箭串橋上遲諸公。俄報吏判坐政。諸公亦皆有公事云。馬上口占。</title>,<text>立馬郊原首幾回。江間斜日片帆開。平橋影落溶溶水。遙渚沙分曲曲臺。自笑殘生同泛梗。每將行色寄浮杯。芭蕉啓事應無暇。不是故人期不來。</text>
<title>徐淸風 貞履 來訪。詩以謝之。</title>,<text>淸風太守駕扁舟。爲訪淮翁斗峽秋。剩有黃花酬節序。媿無白酒錯觥籌。仚才沖老千年調。豪氣元龍百尺樓。我亦尋眞曾作客。秪今吟望迥生愁。</text>
<title>枕上口占。寄天章兄弟。時瀋使來索五臣方戒行</title>,<text>街漏丁東苦不晨。雲莊歸思謾紛繽。峨洋誰識千年調。宇宙難容七尺身。報客皐禽虛警夜。當簷梅粉獨留春。行藏終古關消長。休道浮名解誤人。</text>
<title>次直夫韻</title>,<text>扶病來棲寂寞濱。薰爐經卷足頤神。欲求天下不爭物。恰作世間無聞人。鼎裏燒丹添水火。籠中有藥覓君臣。堪憐緖業今寥落。慙媿平生負析薪。						其二						休言歸興此江濱。養病如今學養神。書到絶交方傲世。詩題感遇不關人。山中計活開新社。天下安危憶老臣。塞兌垂簾聊自試。秋毫那得較輿薪。</text>
<title>謝閔石城 晉亮 來訪</title>,<text>曾傳老子一封札。忽枉郞君五馬蹄。不必更論前歲事。那知各保故山棲。況將海味供甘旨。絶勝天官管品題。治行爾家爲緖業。佇聞濡澤洽貧黎。兒冕時爲吏部。故三句及之。</text>
<title>贈別呂襄陽 爾徵 之任</title>,<text>歷歷仚區眼底靑。大堤形勝與君聽。波舂義相臺前日。松護祥雲驛下亭。天外白帆輕似葉。閣中紅燭遠疑星。淸遊都付遨頭得。皓首孤吟掩水扃。</text>
<title>寄畸翁</title>,<text>古鼎煙沈伏火紅。蕭然趺坐謾書空。無端世事干戈後。不盡交期聚散中。樓外雲山低晩照。枕邊霜葉響西風。故人顏面憑孤夢。一札眞堪慰病翁。</text>
<title>送林東野宰南原</title>,<text>行藏似子亦殊倫。十載風塵謾屈伸。城市暫來官是累。海山高臥懶爲眞。天恩更借樓臺好。春色還隨雨露新。仚吏卽今成傲吏。淸朝拄笏足頤神。</text>
<title>達城尉輓</title>,<text>僂指追隨五十春。飮醇風味老彌眞。悲懽已矣唯肝胆。來去徒然是屈伸。灰冷藥爐誰改火。鋪殘金埒却生塵。極知此別無先後。泉下何曾有主賓。</text>
<title>贈李察訪 尙儉 赴祥雲</title>,<text>祥雲驛畔萬株松。松外銀濤日夕舂。鬱島煙霞時自引。永郞徒侶倘相逢。十年塵土餘孤夢。一望仚區隔幾重。衰病由來無好句。爲君拈筆破疏慵。</text>
<title>閑居雜詠 書巢</title>,<text>寥寥無一事。密密掩精廬。不作籝金計。床頭有賜書。						其二 池閣						小閣捲疏簾。芙蓉新出水。香風吹不休。蘋末微波起。						其三 柳橋						煙絲拂橋水。日夕藏鶯梭。綿蠻一春盡。織得綠陰多。</text>
<title>江行</title>,<text>夜雨連江白。山嵐帶郭靑。歸潮方浩渺。舟子正揚舲。</text>
<title>感述</title>,<text>世事山頭雲。人生草上露。山雲淡復濃。草露晞朝暮。</text>
<title>崔國輔體</title>,<text>花覆玲瓏閣。春深翡翠樓。嬌娃眠不起。鸚鵡喚人愁。</text>
<title>日夕</title>,<text>醉眠山日夕。池塘生晩陰。倦鳥歸飛急。沈沈煙雨林。</text>
<title>效崔國輔四時詞 春</title>,<text>簾掛蝦鬚細。香燒鳳尾團。梨花一株雪。吹入玉欄干。						其二 夏													燕乳雕梁畔。蜂喧玉砌陰。宜男新鬪草。刺繡倦停針。						其三 秋						淸霜凋錦樹。新月映銀鉤。悄悄人無跡。紗窓螢火流。						其四 冬						繡幕圍金屋。龍涎繞象床。籠中嬌鳥報。微雪點梅粧。</text>
<title>客中</title>,<text>峽中羈棲久。春光又一年。心隨湖水遠。日夜共悠然。</text>
<title>偶占</title>,<text>草色茸茸短。禽聲滑滑新。風光已如此。愁殺未歸人。</text>
<title>岐灘</title>,<text>山日淡無色。湖光深更淸。漁人篷底睡。水鳥近船鳴。</text>
<title>石門</title>,<text>水急山如走。風狂帆若飛。纔從鳳臺下。已過石門歸。</text>
<title>懸燈淵</title>,<text>淡靄連湖色。驚濤破日光。沙鷗避人影。接翼數聲長。</text>
<title>南二村</title>,<text>逝水去無已。白雲湖上起。棹歌夕陽中。依依畫圖裏。</text>
<title>李萬戶亭子</title>,<text>磴路懸蘿密。巖亭雜樹靑。虛舟橫野渡。羽族滿沙汀。</text>
<title>平潭</title>,<text>山遠水流曠。村深松籟寒。歸雲擁茅屋。砧響落風湍。						其二						村住千峯下。湖呑百派懸。盤渦與束峽。辛苦送歸船。</text>
<title>橫城途中</title>,<text>久客東州路。行裝朔雁同。萬山秋色裏。匹馬夕陽中。</text>
<title>江村</title>,<text>江郡依茅店。人稀草覆堤。孤舟橫古渡。時有水禽啼。						其二						日月浮雲蔽。江湖風浪多。沈吟郭門路。斜日下平沙。						其三													古渡少人跡。春風吹草色。夕陽虛巷中。一犬吠行客。</text>
<title>題盆梅</title>,<text>査老猶存骨。花疏尙有香。風流太似我。宜置七松堂。</text>
<title>春日飮北洞</title>,<text>岳勢參差見。溪花次第開。夕陽無限好。徙倚洗心臺。						其二						夕眺無何外。微茫禁苑霞。偶然成一醉。不負滿城花。</text>
<title>擬古怨詞</title>,<text>妾年才十四。綠髮披兩肩。從人學粧梳。那知被人憐。						其二													相逢白門路。握手西第宴。含羞不擧頭。何心敢自衒。						其三						繡帶合歡結。錦衣連理文。紗窓看夜月。珠閣行朝雲。						其四						弱藕絲不斷。丁香條自結。微誓在衷襟。保環不保玦。						其五						願爲露下草。莫作風前絮。露草枯復榮。絮飛還隨風。						其六						人言歡負情。我恃歡多情。一別不復見。節序嗟屢更。						其七													花殘葉復綠。葉落霜雪零。抱琴坐遙夜。蓮漏還丁丁。						其八						問君遠行役。仚路驂鸞去。蓬萊一萬重。弱水三千里。						其九						歡情一何薄。妾意一何多。日夕望終南。浩浩鷺梁河。						其十						棄擲鏡奩粧。辛苦執炊薪。朝從廚下走。暮宿廡邊塵。</text>
<title>修名不立。老至何遽。次李子時韻。</title>,<text>彼能徒劫劫。吾自任悠悠。榮辱且安命。不得謀謇修。						其二													日馳不知止。昧者唯貌榮。滔滔塵世內。誰能遺利名。						其三						處世苦無悰。遠遊宣壹鬱。足踏瑠璃光。親看舍利弗。						其四						一聞鶗鴂鳴。秋氣南澗集。衆木色欲摧。靑松超獨立。						其五						白髮不曾饒。顏色何由好。且可任衰遲。何須諱言老。						其六						天地亦有期。浮生元是寄。吾心苟不怍。何可畏三至。						其七													淳風挽不回。世道憂虞多。中夜耿不寐。彷徨無奈何。						其八						涼風日以颯。東山且歸去。欲驅少游馬。不棄子產遽。</text>
<title>水雲亭靑溪晩雨</title>,<text>向晩獨憑危。靑溪正當戶。梨花陣陣風。柳絮疏疏雨。						其二 箭郊平蕪						春生沙苑外。日落華陽道。千群望似雲。漠漠王孫草。						其三 平沙行客						萋萋江上草。薆薆江邊樹。行人有底忙。日暮沙平路。</text>
<title>望海寺</title>,<text>一宿歌絃刹。星壇指點間。江城看一帶。海嶠露雙鬟。</text>
<title>黔莊松臺醉呼</title>,<text>醉臥松林下。松露滴面醒。醒來客散去。獨對前山靑。</text>
<title>江上送畸翁</title>,<text>送客此水湄。回舟意未已。明朝漢江隈。聽雨篷窓裏。</text>
<title>蒼然亭八詠 砥柱</title>,<text>群山去不盡。二水還同流。矻立千尋壁。昴昴龍擧頭。						其二 孤山						孤山捍上流。絶岸還氣勢。方識造化心。却嫌滔滔逝。						其三 爽然臺													厓傾元欲落。巖矗疑無地。披襟六月中。左右淸風至。						其四 龍津縣						千里龍門山。迥臨大野斷。古縣挾江流。井陌猶分彖。						其五 孤雲臺						孤雲有荒臺。丹釋餘古社。一種千秋月。冷然笙鶴下。						其六 中隱洞						鬱鬱中隱洞。差差開精廬。尙有漢陰梅。雪中跨蹇驢。						其七 牛川						靑巒簇似屛。綠野平如掌。煙火幾家村。驅牛適泱漭。						其八 月汀													騷翁昔登此。因之號月汀。四時引淸風。令我醉還醒。</text>
<title>感興</title>,<text>欹枕聽宵雨。開窓看藕花。愁紅浮漲綠。一倍減鉛華。</text>
<title>書扇頭貽克甫克甫善歌</title>,<text>以君白雪調。和我陽春曲。滄海漭不流。金剛屹如玉。</text>
<title>庚辰立春醉吟</title>,<text>晩結枌楡社。居然好事多。樽中千日酒。階上四時花。						其二						塞外氛煙息。山中樂事多。圖書興不盡。扶醉看時花。</text>
<title>曺秀民，宋時曄。載酒來別舟中。書兩子扇頭。</title>,<text>江闊鳥飛急。山高日上遲。倚舷沾客酒。覓句撚霜髭。						其二						江曙舟將發。林暄客又來。殷勤一尊酒。沙際更遲回。</text>
<title>祇送東宮陪杞泉到蕩春臺</title>,<text>水石千秋色。悲懽此日情。沙頭數杯酒。斜照半峯靑。</text>
<title>次汾西韻</title>,<text>臥病忽經年。誰歟開我襟。君詩解相送。慰此寂寥心。</text>
<title>七槐亭送汝萬赴居山驛。贈紙衣。</title>,<text>馬欲蕭蕭去。人將落落歸。關山白雪路。贈爾一端衣。</text>
<title>書座上扇頭</title>,<text>松老月臨臺。天淸江接野。爲君把一杯。冉冉秋雲下。</text>
<title>時雨亭八詠 後山採薇</title>,<text>不甜世上味。言採山中薇。翠厓一雨過。茁茁雙拳肥。						其二 花下流觴						花下漾淸流。流觴上復下。對此惜餘春。不是迷花者。						其三 三樹槐陰						古槐種有意。今槐自生老。何論意有無。秪愛淸陰好。						其四 一池荷香						碧覆復紅飜。天空一鏡淨。時時送生香。不獨色相映。						其五 東籬養菊													乾坤積霜露。籬下花爭發。物性有如此。晩途不可忽。						其六 南山聽松						鬱鬱南山陲。秋濤半夜至。阿誰聽此松。耿耿淸不寐。						其七 擁爐燒栗						土爐熾柮榾。一曲留陽春。剝栗撥紅焰。山資未是貧。						其八 開門賞雪						夜響從嶺底。蕭蕭集林端。明朝忽開戶。玉沼兼銀巒。</text>
<title>寄杞翁病中作</title>,<text>一病經三節。科頭坐似禪。秋風忽以颯。池柳響孤蟬。</text>
<title>乘藁窩戲作 不敢駕輪。結草如燕窩狀。用扶擔行。</title>,<text>積雪關河路。行窩次第聯。應知九霄上。光動五星躔。</text>
<title>病中述懷</title>,<text>結社終南下。談詩復談理。各賦五子編。睥睨千古士。						其二						先王忽棄代。賢者隨逬竄。全家泛一舸。海天杳江漢。						其三						奸鬼請廢母。小臣不敢從。棲遑草澤下。中夜泣宣宗。						其四						乾坤忽定位。萬物俱昭穌。巖廊立稷契。制度開唐虞。													其五						鬱鬱溫祚國。君臣期一死。尺疏辨忠奸。此心良無二。						其六						時危善得禍。世泰猶招謗。歸歟江上樓。扁以白雲榜。						其七						遼山萬丈高。遼水百丈深。龍虎齧我足。天地照我心。						其八						晩得燒身病。資歸暖足兒。室中無一物。唯有樂齋詩。</text>
<title>奉和聖製</title>,<text>乙巳夏。余在親家。宣賜法醞一樽。腊脩海陸之珍副焉。時叔父及群從適會。促開黃封。則椒醪瀲灎。香冽騰嗅。且見樽面御筆題一絶句曰。仚廚雲液是耶非。一斗傾來百感揮。堪笑竹林賢七士。樽前散髮對斜暉。						睿藻昭回。日星交炳。相與榮觀。吾母執俎刀治羞。旁迎親賓。列席擧觴。則椒醪非眞而乃苦茗水調酒氣者也。始覺宸翰所謂是耶非之旨也。滿座大噱。尤有以感激于中。乃賡韻以進。俄而黃封又至。卽秋露紅也。樽面更題一絶曰。外面從來混是非。世間多幻若爲揮。一壺換貯新秋露。醉對終南日夕暉。奉置几案。酌至醉倒。以卒此席。眞盛事也。偶檢書簏。見舊草。遂輟泣以紀之云爾。						雲液寧論是與非。九重新奉綵毫揮。微臣報效知無地。黃道長瞻日月暉。						其二						醉中無是亦無非。拜賜如今感淚揮。縱使此身糜又粉。難將寸草報春暉。</text>
<title>禁直曉起</title>,<text>北斗闌干南斗低。啼烏初起鳳城棲。鷄人報曉還應早。曙色空濛落月西。</text>
<title>至日賦得</title>,<text>微陽如縷地中藏。破得窮陰日日長。居士此時觀道妙。翛然一榻事渾忘。						其二						橐籥乾坤一氣周。無端無始化機流。畫前此理分明甚。不待龍駒背上求。</text>
<title>口呼</title>,<text>八疊屛風水墨圖。輕簾窣地撼金鋪。茂陵多病終年臥。夜夜懸燈對藥爐。</text>
<title>卽事</title>,<text>草暗閑豀柳暗堤。小堂深掩繡簾低。幽人解領春風意。看盡階花次第齊。</text>
<title>午眠</title>,<text>午眠纔罷鳥呼群。金鴨爐中起寶薰。畫閣寂寥春欲暮。杏花微雨正紛紛。</text>
<title>雨夕</title>,<text>深院無人鶯亂啼。空庭陣陣芭蕉雨。微風捲却水晶簾。寂寞小屛香一炷。</text>
<title>病眼謾吟</title>,<text>終日垂簾學坐忘。却從暗處見天光。茶爐藥鼎閑相伴。風雪蕭蕭掩小堂。</text>
<title>閑吟</title>,<text>鶯囀槐陰日正長。倦眠氷簟午風涼。門前俗客何曾到。無數蒼苔上印墻。</text>
<title>病懷</title>,<text>藥爐茶鼎伴寥寥。戍削形骸不自聊。倦倚屛山成悵望。綺窓南畔小梅嬌。</text>
<title>志感</title>,<text>漢老沙翁次第亡。風流先輩日荒涼。堪憐後死懷長痛。遼鶴冥冥海變桑。</text>
<title>重陽</title>,<text>崩厓獨樹半凋霜。野菊羅生亦自香。悄悄離懷裁不得。蕭蕭風雨又重陽。</text>
<title>宮詞</title>,<text>五步池塘十步樓。金輿分日作春遊。千行粉黛迎仚蹕。特許昭容壓上頭。						其二													中使朝朝魚鑰開。御筵還壓瑞蔥臺。須臾天樂隨風便。知是三媛進餠來。						其三						雙鶴翩躚步輦回。春塘臺上綺筵開。宮娃引出處容舞。催賜纏頭金帛來。						其四						閶闔初開日映墀。別監催喚問安兒。相公沈菜尙書麪。須及宮中水剌時。						其五						瑤函十襲紫絲籠。云是成都新進封。錯落明珠大如栗。黑貂被上綉盤龍。													其六						新製靑羅十里帷。圍遮外苑作宮墀。紅粧直進龍牀下。齊唱君王萬歲詞。						其七						玉輦春遊慶德宮。尙宮先入御門東。松牌點檢題名處。晩幸龍池合閣中。						其八						使价新從上國還。苞封日積殿中間。爭如白玉龍樽刻。贏得君王帶笑看。						其九													日南初進小龍舟。御沼春風日日浮。宮女乍移蘭棹去。蘋花折得隱仚洲。						其十						蓬萊仚子入丹墀。拜獻眞宮祝聖詞。會散瓊樓留玉牒。恰如王母宴瑤池。</text>
<title>出塞曲</title>,<text>督府征奴擁六師。收兵屬國羽書馳。東民會是酬恩日。西去遼陽死不辭。</text>
<title>塞下曲</title>,<text>磧裏陰雲慘不舒。將軍解甲拜穹廬。可憐一介謀身地。三萬精兵盡化魚。</text>
<title>滯春城送再明還始興</title>,<text>千重嶺出白雲端。百里江回兩峽間。莫道春城行路險。靑山盡處卽長安。</text>
<title>夜飮城南。就之，景三，仲淵，善應，林宗與焉。夜闌酒酣。林宗能爲變徵音。抱膝振響。傍若無人。滿座爲之動色。爲賦一絶。以紀勝集。</title>,<text>急雨孤燈夜欲央。悲歌一曲撼高堂。千年此意誰能解。始信人間俠骨香。</text>
<title>秋夜</title>,<text>石池苔澁水螢飛。半夜霜風撼小樓。遠夢不成蓮漏永。雁聲和月起離愁。</text>
<title>贈別再明</title>,<text>村居寥落等仚家。深巷無人白日斜。欲剗靑山作平地。朝朝雙眼望京華。</text>
<title>幽居</title>,<text>雨似暗潮微有響。雲歸蒼壁淡無痕。洞門寂寂蘿陰合。山鳥安棲自不喧。</text>
<title>送春</title>,<text>雨後林園樹影齊。滿庭芳蕊摠成蹊。嬌鶯亦解春歸去。却向幽人盡意啼。</text>
<title>戲賦</title>,<text>金魄初昇玉露團。隔簾歌吹不勝寒。多情却是無情物。何似襄王夢裏看。</text>
<title>夜坐</title>,<text>嬰心百感日紛紜。悄悄愁懷坐夜分。微月乍沈靈籟動。隔窓梧葉不堪聞。</text>
<title>題鑑上人軸</title>,<text>城南廢宅鎖春風。一炷名香對遠公。欲問禪心精進處。佛天光景本來空。</text>
<title>孔巖待船</title>,<text>稅馬江頭坐小韉。旋敎僮僕喚津船。潮來漸覺沙痕沒。向晩風波正拍天。</text>
<title>黔莊雜詠</title>,<text>樓居斗絶勢岧嶢。千里江山入望遙。春盡鳳洲天一色。卷雲奔浪認生潮。</text>
<title>村莊曉思</title>,<text>星河落落映江關。微月依依隱小山。布穀數聲啼欲曉。客窓殘夢帶愁還。</text>
<title>夜吟</title>,<text>春雨冥冥客夢淸。旅齋寥落一燈明。隔窓風打梨花樹。殘月三更蜀魄聲。</text>
<title>贈箕城小尹許若虛 實</title>,<text>箕都形勝似錢塘。郭外明湖簇畫檣。客散高樓歌吹鬧。夜深燈燭倚紅粧。</text>
<title>陶齋 尹昕 用枝字韻疊至走謝</title>,<text>燕影差池日影遲。望中煙景摠新詩。明朝約伴酬佳節。花下傳籌當幾枝。</text>
<title>全州作</title>,<text>來時春早草微芽。寒勒官梅未著花。異地自憐爲客久。夾道槐柳欲藏鴉。</text>
<title>閑情</title>,<text>眼中人作夢中人。夢裏幽期恰似眞。欲訴衷情增惋轉。殘紅褪粉摠傷神。						其二						蘭焚玉碎正堪傷。惱得騷人一寸腸。玉到碎時方有響。蘭遭焚處便聞香。</text>
<title>贈僧</title>,<text>氷簟繩床水檻東。微涼時引芰荷風。休言居士全無事。僧軸詩成爛醉中。</text>
<title>贈通上人</title>,<text>洛城春半杏花飛。垂柳陰中獨掩扉。釋子款門來乞句。明朝却踏白雲歸。						其二						機師天德已多年。堅老休糧住白蓮。分占山中淸絶地。薰爐花榻證金仚。						其三						三藏老釋最淸眞。知是禪家解脫人。聞道移居百川洞。山花山鳥一般春。						其四																				雲水庵中昔點茶。四禪眞影護靑紗。明燈淸水長齋地。萬朶芙蓉擁紫霞。</text>
<title>席上口占。留題龜川郊亭。</title>,<text>花飛歷亂燕飛輕。野色蒼然入望平。歌管欲喧槐影轉。半江煙雨數帆橫。</text>
<title>題易安亭</title>,<text>浮沈薄宦去來中。數畝林園一畝宮。自是急流能勇退。平生睡足北窓風。</text>
<title>近臘日。與天章，道章飮。</title>,<text>矮爐煖酒覺寒微。鼎坐吟詩唾屑飛。林垞雪殘虛籟發。一眉新月下柴扉。</text>
<title>從畸翁所見飛字。漫有拙效。</title>,<text>端居寥落世緣微。雨後苔痕欲上扉。楊柳池塘春水滿。獨憑高閣數花飛。						其二						少日豪情老覺微。春來歸夢在郊扉。潮頭漁艇雙雙出。沙暖群鴻兩兩飛。</text>
<title>和觀海</title>,<text>陰陰高柳礙前山。半露雲鬟水檻間。宿醉未醒仍索酒。世間誰與我爭閑。													其二						平生夢想在東山。白髮如何老此間。早晩乞身雲壑裏。藥爐經卷占長閑。</text>
<title>次韻遣聊</title>,<text>小室淸芬噴博山。一春詩興醉醒間。鶯慵燕老須臾事。點草評花也不閑。</text>
<title>綾原亭子</title>,<text>朝煙點綴自多姿。全露螺鬟半露眉。向晩長風吹捲盡。滿簾佳氣碧參差。</text>
<title>卽景寄盍歸堂</title>,<text>辛夷初落小桃開。杏臉梨粧次第催。客意正迷寒食後。滿江風雨獨登臺。</text>
<title>夜雨醉吟</title>,<text>夜深燈火翳靑缸。酒後迎涼不閉窓。池雨蕭蕭和夢聽。却疑篷底睡秋江。</text>
<title>贈宋寫官 昌言 赴京</title>,<text>槎浮遼海轂馳燕。萬里長程足下懸。堪笑東淮老居士。一窓吟病井蛙然。</text>
<title>七月九日。別畸翁于鷺津。回後有感。</title>,<text>小雨連江宿靄收。悤悤離思解行舟。終南淸渭樽前色。楚竹湘蘭客裏秋。</text>
<title>牛川打魚</title>,<text>黃昏約伴下牛川。網底銀鱗潑剌然。灘響漸高江月白。滿天風露獨廻船。</text>
<title>晩春偶吟</title>,<text>閑愁悄悄閉空堂。荷雨霏霏一霎涼。惆悵年華將晼晩。黃鸝啼緩燕飛忙。						其二						吟興闌珊酒興孤。尊罍顚倒硯池枯。荷風拂檻槐陰合。睡思䑃朧到日晡。</text>
<title>送韓亨甫宰呂州</title>,<text>家山松柏廣陵東。水接黃驪一派通。待得深秋月明夜。鳴榔灘上喚䫇翁。</text>
<title>與諸學士飮南宮</title>,<text>爛醉歸來漏欲殘。滿衣涼露透肌寒。天街十二淸如水。月下南山立馬看。</text>
<title>寄南坡</title>,<text>蒲芽出水燕初飛。小閣薰爐息世機。政憶江關春事晩。落花深處不開扉。						其二													入簷斜雨亂沾衣。瀲灎流霞盞面肥。九十春光留幾許。桃花欲綻杏花飛。</text>
<title>贈性淨</title>,<text>上院深秋萬葉寒。生涯蕭瑟一蒲團。金剛淵裏淸秋月。面壁觀心不下壇。</text>
<title>杞泉宅賦得</title>,<text>深院寥寥繡幕低。雜花零落草新齊。雲鬟一抹傷春恨。畫閣前頭乳燕棲。</text>
<title>寄羅夢賚 萬甲</title>,<text>橋頭楊柳晝關門。曲沼波光過雨痕。睡起尊前春事晩。落花啼鳥正銷魂。</text>
<title>寄語用拙以替言面</title>,<text>老尉如今百不能。暮歸猶得喚胡鷹。憑君乞得陰山種。雪裏披裘出廣陵。</text>
<title>次淸陰淸平錄韻 入山</title>,<text>憶昔淸平策杖廻。夕陽鐘散雨花臺。山分鐵峽千重出。水自楸池一派來。						其二 息庵						源頭活水十分淸。幻影澄澄一鑑明。當日游蹤渾似夢。白頭蕭瑟媿簪纓。													其三 舟行						江門雨歇水生衣。落盡桃花錦鱖肥。會散昭陽春事晩。靑山繚繞片帆歸。</text>
<title>贈金陵使君</title>,<text>潮急風生一葉浮。海門初日霽煙收。人生合在安流地。莫上金陵十月舟。</text>
<title>雪後</title>,<text>梅溪竹塢都埋沒。叢桂稚松亦擅奇。斷送今年無一句。朝來見雪始吟詩。						其二													蕭條雪屋朝慵起。紙帳矮爐臥自奇。一自東州出鎭後。叩門無復和來詩。</text>
<title>次淸陰韻</title>,<text>當簷瓊岫太奇哉。小屋簾櫳盡日開。最愛垞西千尺翠。夜來風雪不低摧。</text>
<title>次韻 尹公昕滄海亭韻</title>,<text>江水無風鏡樣平。僑居枕簟屬秋晴。五更殘月高樓夢。驚破長空一雁聲。</text>
<title>金化東軒次淸陰韻</title>,<text>林雨霏霏燭影低。倦來欹枕小軒西。秋深峽裏涼宵永。唯有寒螿伴客啼。</text>
<title>狗峴贈擔輿僧無一</title>,<text>嶺路迢迢十里遙。擔輿半日下危橋。山開一面高城郡。滄海茫茫漲碧霄。</text>
<title>鏡湖上金氏草堂。用申企齋韻。主人名忠愨。其子志顏。</title>,<text>湖上微茫啓竹扉。夜深風露濕征衣。海天萬里無何外。松下翛然一篴歸。</text>
<title>原城逢梁營將信容</title>,<text>邂逅原城逆旅中。各驚衰白已成翁。人間萬事宜隨分。莫恨風塵跡似蓬。</text>
<title>賦得山海遊歷會心處十絶</title>,<text>七點星峯羅海口。崢嶸直對郡城樓。應知造物爐錘巧。破碎金剛障海流。						其二						天晴海惡偏堪懼。雨後長鯨鬪更新。萬里洶洶驅大勢。雪山銀屋簸坤垠。						其三						鄭沺亭子世間無。妙筆龍眠未必圖。笑殺知章湖一半。秪今千載擅三吳。						其四													洛寺曾留壁上奇。丹丘草聖石川詩。故將劫火成灰燼。造物機心亦可疑。						其五						五臺元是五拳堆。磅礴天東地軸廻。面面蓮花千世界。頭頭金粟萬如來。						其六						一勺于同色湛然。何如仚掌露華圓。陸生千古輕題品。不識人間第一泉。						其七						十疊屛風半壁開。龍拏虎攫氣雄哉。分明景泰年中作。知是淸之手寫來。						其八						澄湖千頃白雲流。仚客高臺在上頭。淸淨自然塵外界。却疑身是永郞儔。						其九													祥雲驛畔幾株松。赤甲蒼髥翠萬重。海濤天風自成籟。安期笙鶴倘相逢。						其十						觀瀾亭下駐征輈。誰遣瑤琴慰客遊。莫怪少年今白髮。潘郞廿載抱閑愁。</text>
<title>寒食有感</title>,<text>亂餘村落盡成灰。宰樹凄風響自哀。冷節一杯香一炷。墓門斜日獨徘徊。</text>
<title>廣陵舟中</title>,<text>蒼然亭畔解行舟。百里長江一瞥流。醉倚篷窓驚颯爽。廣陵飛雨過楊州。</text>
<title>丁丑十一月二十六日。携最，晑二兒出城。渡廣津口占。是日龍，馬兩將入城。有郊迎之禮云。</title>,<text>暖帽重裘匹馬還。華陽雪盡野如彎。兒童遙指枌楡社。一點孤山二水間。													其二						西街車馬漲紅塵。東出都門到廣津。多病暫辭城市累。傍人錯道掛冠人。</text>
<title>詠隨身物</title>,<text>初衣獲返廣陵居。收拾行裝不滿驢。習氣平生猶未了。手携韓柳二家書。韓柳集						其二						詩書之厄甚於秦。君賜家傳盡化塵。賴有堯夫全集在。老來觀物且觀身。康節集						其三													雪樓遺集紙如雲。燕市購來十襲芸。亂後璧完唯此物。定知神鬼護奇文。白雪樓集						其四						窮村蝸室不施帷。紙作屛風拙筆宜。從古文章何限好。會心唯有去來辭。素屛風						其五						半生隨我與興居。伸屈之形鶴膝如。世上煩囂都不管。暖風晴日夢華胥。木枕						其六						光山蓑笠大如盤。換得金簪一品冠。堪笑此翁緣底事。白頭江上老漁竿。蓑笠						其七						一枝烏竹自湖中。扶得東淮白髮翁。村北村南隨意去。江山勝處領春風。竹杖						其八						寒食風前穀雨餘。磨顋魚隊上灘初。乘時盡物非吾意。故使兒童結網疏。魚網</text>
<title>次晑韻</title>,<text>牧翁曾號李閒閒。晩歲詩吟不自刪。世亂却思當日事。行裝長在死生間。</text>
<title>與建中舟中別</title>,<text>江頭掛網細傳杯。楮島晴波鏡面開。試向蒼然亭子望。一間茅屋白雲隈。</text>
<title>次晑韻</title>,<text>山紅褪盡草靑靑。江雨初晴坐小亭。禽語乍闌微睡罷。土階斜日落殘蓂。</text>
<title>與楓岳山人雙仡。伴宿江閣曉吟。</title>,<text>江雲一片宿簷端。缺月空濛曉氣寒。虛閣夢回欹枕聽。隔林淸籟落風湍。</text>
<title>次靈悟軸韻</title>,<text>亂後無心辦勝遊。白頭蕭瑟又新秋。東淮一曲茅茨小。兩峽中間二水流。</text>
<title>柬子容</title>,<text>畸翁南去䏁翁西。洪子沈痾坐似泥。當日棋尊眞樂事。秪今蕭瑟掩山豀。</text>
<title>德淵舟中</title>,<text>松臺客散日西斜。水拍苔磯柳拂沙。峽裏纔經三日雨。滿山都是欲開花。</text>
<title>書汝萬扇頭</title>,<text>漠漠江村欲雨天。分携獨上泝流船。明朝一掩柴門臥。萬丈紅塵隔杳然。</text>
<title>戲呈杞泉</title>,<text>簾幕深深燭影低。鬱金香裏畫眉齊。無情却被多情惱。戶外流鸚恰恰啼。</text>
<title>錄奉畸翁</title>,<text>深深院落雨晴初。烏几匡床臥自如。夢裏却尋芳草路。病來偏憶白雲居。</text>
<title>宿陽川客舍</title>,<text>江門初日蘸明霞。潮退風生浪欲花。官閣夢回秋籟爽。却疑身在水仚家。</text>
<title>酬汝萬</title>,<text>連宵秋雨沒汀沙。無數商帆過峽斜。湖日欲沈灘響急。渚禽聯翼下蘆花。</text>
<title>次天章韻</title>,<text>山頭寒日下江門。葉盡疏林見小村。蒼隼在前黃犬後。平沙十里廣陵原。						其二						峽中民物似秦餘。歲暮歸來結社初。京洛路迷千嶂雪。土爐茶火掩齋居。</text>
<title>廣陵舟中。逢聽琴亭主人。和九峯詩。</title>,<text>點點雲山面面堆。小崢嶸處數椽開。訥翁詩攬三江色。于勒琴傳萬古臺。						其二						飛鷺浴鳧自朝暮。浮雲流水還今古。舟中細和九峯詩。把酒沈吟江日午。</text>
<title>次李一相韻</title>,<text>老子歌吟秋色裏。客行鞍馬酒杯中。重陽纔過黃花在。百尺高臺落帽風。</text>
<title>謝朴尙之寄訊 遾</title>,<text>携琴伴鶴送生涯。晝掩江扉白日遲。滿地蘼蕪煙雨細。故人書札慰相思。</text>
<title>贈李襄陽 時楷</title>,<text>余於辛未秋。遍遊溟嶽。倏已閱十寒暑。而夢魂往來憧憧。逢人出關。便覺神馳。李子範學士守峴山。過余淮上。遂以四詠充別語。又將兩絶。一以寄意。一以自嘲。						曾因休沐踏關東。海上奇觀大抵同。最是洛迦峯寺曉。六龍擎出一輪紅。洛山寺						其二						樓成延祐甲辰年。壁上題詩認昔賢。君去登臨應細和。時憑雙鯉寄新篇。太平樓						其三						亭臺無處不如畫。特地觀瀾倚碧虛。十里長川流入海。兩三漁屋隔林居。觀瀾亭						其四													祥雲驛畔萬株松。松外滄溟浪作峯。醉倚松根明月夜。蓬萊笙鶴倘相逢。祥雲亭						其五						學士如今又一麾。何須不醉習家池。大堤南畔笙歌咽。應有攔街拍手兒。													其六						風流當日未全疏。醒處吟詩醉後書。一股瑤簪謾留跡。韋娘今已不勝梳。</text>
<title>次金道源扇頭韻</title>,<text>吏部淸詩爽頰牙。數回吟罷醉眸斜。分舟作別還堪畫。十里晴波蘸夕霞。</text>
<title>隋城路上口占</title>,<text>草沒平疇水亂流。蕭條村落不宜秋。亂餘舊跡無尋處。石佛依然路上頭。</text>
<title>贈德隆上人</title>,<text>湖天霜落柿林紅。客路秋光雁下空。廢院孤吟斜照裏。斷橋僧影畫圖中。</text>
<title>伊山館次思庵韻</title>,<text>一年秋色路岐間。處處煙霞慰客顏。縣閣日斜高枕臥。短墻脩竹露靑山。</text>
<title>怡老堂夜酌</title>,<text>客懷牢落把深杯。簾外輕寒陣陣來。一曲瑤琴彈別恨。玉繩移影燭成堆。</text>
<title>渡江口呼</title>,<text>松鶻山高鴨水深。塞垣蒼靄曉沈沈。天東初日晴無翳。來照孤臣一片心。</text>
<title>舟入斗津</title>,<text>臘月行人四月歸。江流無恙白鷗飛。從今更約漁樵伴。和雨和煙上釣磯。</text>
<title>偶吟</title>,<text>破露披雲片月懸。林端水色淡秋天。連宵風雨渾無迹。丈室還如一葉船。</text>
<title>松臺主人崔忠一七十餘歲。康強無恙。一日敎鄕里兒讀書。忽聵聵不能語遂卒。其人沈厚寡言笑。鄕里稱孝義。平生漁釣躬耕以養母。母死不復爲漁。安貧自適。晩遇余契甚。善食酒。能盡一斗不亂。蓋隱遯者流也。手植數松於臺邊故云。</title>,<text>平居孝義化鄕隣。漁釣生涯七十春。太史若編高士傳。淸風不媿耦耕人。						其二						晩向江湖共卜隣。幾番尊酒草堂春。明年氷泮觀魚處。座上傳杯少一人。</text>
<title>宿水鍾歸路觀鷹</title>,<text>鐘殘飯罷下山門。驢背吟鞭過別村。習氣平生猶未已。廣陵初雪獵平原。</text>
<title>晩坐口呼</title>,<text>孤燈耿耿伴羈魂。遠遠鷄聲起別村。試拓東窓看夜色。曉山如夢月留痕。</text>
<title>夜吟</title>,<text>涼生虛閣碧梧秋。一雁冥冥喚客愁。藤簟竹床淸不寐。滿天星斗大江流。</text>
<title>天章席上和韻</title>,<text>每對村農較雨晴。欲將耕釣送餘生。秋風杖屨苔磯畔。蘆雁沙鷗也不驚。</text>
<title>舟下廣陵望京城</title>,<text>雪落江寒動晩橈。軟輿扶病望華譙。老夫身世眞堪詑。半是山林半市朝。</text>
<title>見月次湯站淸陰韻</title>,<text>江梅山雪歲將殘。尙記前年出塞寒。惆悵同行不同返。今宵明月共誰看。</text>
<title>漫吟</title>,<text>茅亭一架小於舟。客子來憑九月秋。醉眼矇曨江日曉。遠山如黛水如油。</text>
<title>偶吟</title>,<text>一日中分睡味多。山窓不覺夕陽斜。溪雲忽起江聲厲。雨打庭前薝葍花。</text>
<title>感吟</title>,<text>病中衰淚自無從。消息西來斗膽舂。萬折必東當日事。秪今誰復泣神宗。</text>
