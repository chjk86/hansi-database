<title>再過重興寺</title>,<text>寶坊若花積。一榻兩金仙。崇奉從羅代。重遊憶綺年。鍾踈全濕雨。壑暝半藏煙。却愧臂鷹手。佛前還送錢。蕙衰萎翠帶。棠晩斂紅房。鶗鴂送殘暑。蟪蛄鳴驟凉。崩楂承斷岸。澁路得懸梁。言繼江湖韻。行吟到上方。</text>
<title>嵩陽感吟</title>,<text>石犬無聲漆盞昬。螭頭碧蘚沒靴痕。山中童子餘蔘圃。洞裏眞人盡杜門。芳草尙霑珠翠淚。飛花空返綺羅魂。蒼凉街北鍾聲外。留得斜陽滿古原。</text>
<title>柳絮</title>,<text>白氊一徑覆靑苔。緯恨經愁捴入杯。忙郤因緣先宛轉。劇多情緖暫遲徊。鞦韆架纈同心結。蹴踘場鏖滿眼來。難道風流隨逝水。䲶鴦池上化萍回。纔到芳辰又別離。黃金散盡一枝枝。紫燕飛低風不定。乳鳩聲暖雨如期。竟日飄來仍墜粉。捲春驅去作游絲。阿郞薄倖遲㱕路。難與園桃共待時。箇箇瓊英暎碧寥。風前得力任逍遙。珊瑚樹畔凝歌扇。玳瑁筵前鬪舞腰。罥向蛛絲飛自駐。繡添𩣭背去誰招。詞臣獨有閑怊悵。舊種靈和减幾條。</text>
<title>大酉齋奉敎繕寫淵鑑類函人字部落秩。恭紀。</title>,<text>象毫染盡十洲煙。歸隱金門亦夙緣。只恐蠅頭難掩拙。銜恩猶近御床前。手將成胝眼生花。不可塗鴉况換鵝。䂓諫粗聞心正語。臨池回憶柳公多。西淸宮漏下丁東。細寫當窓學女紅。十日綺羅猶斷疋。如何呵凍歲將窮。</text>
<title>白雲臺</title>,<text>白雲孕毓最神靈。万古郊畿作翰屛。磅礴媧皇才鍊彩。團圓太極始成形。擡頭一握攀空碧。側足三分墮窈冥。昔日王孫應咋指。上書無怪入天聽。世傳大君登此上書云。臣死於此。以疋木身而下。</text>
<title>題再從侄 東鎭 八詠軸後</title>,<text>嗟爾膽碨磊。可敵千步垣。豈無諸子姪。仲容情偏敦。溪山八愚咏。奇格邁西崐。一語意轉巧。繭絲正出盆。其猶骨鯁才。未肻軟弱呑。瀟灑三湘硯。淋漓五石樽。白眼視公卿。糟粕議典墳。何况斯道降。淫蛙漫費喧。四始與六義。千載絶手援。與其空畵虎。曷若追放豚。孝悌修身本。仁義探道源。厥味乃菽粟。厥臭乃蘭蓀。及時須努力。雙丸頭上奔。繄余悠悠者。屛跡黃葉村。夙習餘撚髭。坐如凍鴟蹲。半世倍師說。往往參醉髡。長白濯夏雪。渤海候曉暾。五嶽作平地。徒致朅來煩。折肱還自惜。噬臍更誰寃。應非昧昧者。頷首然其言。</text>
<title>送安用汝遊耽羅</title>,<text>浮空積雪漢挐山。千里輕風一日還。但道鯤鵬遊海上。豈知雞犬住雲間。補籬脩樾冬靑匝。照岸踈紅夜合斑。南極老人傾盖好。爲君千載返韶顔。</text>
<title>金水亭</title>,<text>南園北第兩參差。林下東來別有思。紗板詩留高士蹟。碧雲畫出小姑眉。郭邊有小姑山中秋味借鷄黍。石上年光老兔絲。何必更煩纖玉筍。右持酒琖左支頤。</text>
<title>望天摩山</title>,<text>不見天摩十五年。馬前山色更依然。看碑紅葉岩頭坐。待月黃華寺裏眠。小妓願爲詩弟子。使君還作醉神仙。人琴曠感何竆已。一笛斜陽鳥沒煙。</text>
<title>李牧官 德之 惠寄姓名圖章</title>,<text>蒼籀奇文洽寫朱。荷君名刻侈書厨。百家弁首將傳世。四友交情信合符。華餙全憑如斗印。寶藏何異照車珠。藝談若遍江南士。雀蒃雞碑按此圖。</text>
<title>讀趙文簡公守城碑</title>,<text>生心赤子弄潢池。咫尺氷江對壘時。身佩安危頻撫劒。意閒談笑故圍棋。匝城星列三頭炬。闔境雷喧萬口碑。爲問遺民何以報。綠疇雲稼遍鋤犂。紆謨當日不相同。頗牧寧知出禁中。事到難言專對獨。時非當亂孰知公。滴殘冷廟行春雨。吹滿靈旗下士風。去侍玉闌應感泣。寵光依舊印章紅。</text>
<title>統軍亭。次板上韻。</title>,<text>韓夏分疆第一樓。隋唐過劫幾千秋。川原繚繞方遐賞。笳角凄淸忽遠愁。地盡海門低落日。天浮煙樹接中州。玆遊奇絶平生㝡。直到明朝始放舟。</text>
<title>鴨江送尹大雅 在善 還京</title>,<text>澹日寒煙塞艸黃。那堪江女唱河梁。千里聯鑣情愈切。一旬談麈意還忙。鴨水西臨猶故國。燕臺北望是何鄕。平生不下離亭淚。却被君歸費數行。</text>
<title>渡灣</title>,<text>小華疆界大江分。殘角三聲万葉紛。少日頻從觥錄事。今朝還作獵將軍。木蘭棹影搖旗脚。金石山光上帽裙。愁煞中流多少客。一時回首望歸雲。</text>
<title>靑石嶺遇大風雪</title>,<text>昨捨綠江柁。今掉靑門鞅。百里無鋤犂。閒田歸鹵莽。峯巒意不佳。掎角似姦黨。北風吼石裂。席大雪飄蕩。僕夫負嵎哭。前路成惚怳。徐行廑分寸。健倒輒尋丈。誰道遼潯地。一點無蟻壤。漸知人境處。金字照店榜。不省何活佛。邀我入深幌。脫衣覆熏籠。酌酒慰夢想。</text>
<title>石門嶺</title>,<text>石門一出路漫漫。草白沙黃落日寒。休恠行人頻立馬。更無高處望東韓。</text>
<title>次迎送官雙德韻</title>,<text>寒風獵獵動邊城。濶展遼東野一枰。國去如鴻空往跡。人生過鳥不知名。靑天外更無他覆。大漠中惟有我行。閶闔今來眞洞闢。綠章欲奏更怔營。</text>
<title>新民屯店壁。和桂香詩。詩曰。天涯淪落又驚秋。欲把琵琶訴舊愁。誰是多情白司馬。夜深燈火過江州。其下云桂香書。</title>,<text>鏤月裁雲字字思。關河迢遰去何之。征鞭只恨來差晩。不及琵琶度曲時。</text>
<title>望十三山</title>,<text>彩霞明滅玉巃嵸。融結陰陽氣㝡鍾。自是楚疑添四峀。依然巫秀有餘峯。靑天披出梳鬟膩。紅日涵來鏡面鎔。安得鸞驂凌絶頂。一生芥滯盪吾胸。</text>
<title>淸聖廟</title>,<text>墨胎祠下又殘春。一曲灤江滚麴塵。直諫休言扶義士。知非寧復作遺民。採薇山古看逾仰。孤竹風淸慕更新。立懦廉頑千載下。箕干特許並成仁。</text>
<title>神木廠</title>,<text>君不見大夫松將軍樹。昔日敷榮今何邊。不若神木卧地上。咫尺波濤生雲煙。蜀山之精老不死。午日仙人市上眠。霜皮擁腫蘚花積。有時光恠遙燭天。料得燕京定都日。萬牛推挽力猶綿。五百年華同一夢。故山處處啼血鵑。曾知金狄風塵閱。肯邀靑皇雨露宣。古來材大難爲用。南薰殿閣待聖賢。安得此生容後死。坐竢淸河一千秊。</text>
<title>萬柳堂 元廉野雲右丞希憲。宴趙松雪，盧踈齋兩學士于是堂。命家姬劉名解語花。歌驟雨打秋荷曲。松雪喜而有賦。爲一時佳話。淸初爲輔臣馮溥故宅。今爲拈花禪寺。</title>,<text>老柳踈陰罨畫堂。秪今屬與寶林坊。蠧邊黃葉生秋響。鴉背寒光送夕陽。雪絹多徵唐六帖。荷杯寬憶漢三章。雲銷煙散成都刻。何處銀鉤搨硬黃。畫人吟子幾時看。亞字依然舊倚闌。軟縷未分鶯織嫰。狂心難與蝶飛團。金城重到悲秋老。玉笛三吹㤪夜殘。從古樓臺頻易主。細腰靑眼剩酸寒。</text>
<title>金鰲玉蝀</title>,<text>徒聞驅石借神鞭。豈料長虹偃碧川。百技魚龍爭戲處。雙舟鳧鷁若行天。何如直道秦馳日。絶勝昆池漢鑿年。忍過煤山故宮路。絳紗玉斧想依然。</text>
<title>玉河館。邀飮樊昆吾，褚菊嶼諸人。菊嶼將歸河間。各爲詩贈行。</title>,<text>草具强名野八珍。旣忘其主可知賓。論才多愧滕隣楚。求道應無越視秦。別路梅花初報信。還家杏子欲生仁。音徽豈隔人間世。擬問春江六六鱗。</text>
<title>贈卓荀山 秉愔</title>,<text>黃衣天祿夢連緜。綠髮恩榮到白巓。未必雲間輸日下。肯居王後愧盧前。甁梅曉落風逾勵。籬桂秋榮月奪鮮。眞契當如磁石銕。敢辭到處執吟鞭。</text>
<title>法藏寺。贈圓通上人。</title>,<text>犍椎聲歇木魚停。薝蔔花多冉冉馨。架筆小山圍戌削。啄鈴紅嘴語丁寧。浪遊偶到靑鴦界。願讀如來白馬經。十載乖厓惟短褐。恨無玉帶鎭岩扃。</text>
<title>滙川席上。以將儒醫僧妓五老爲題。鬮得老僧。</title>,<text>雞園結臘幾朝曛。重茁頭顱剃雪紛。萬理觀空平眼界。六通硏盡淨心君。養雛鶴大丹砂點。種子松千碧落雲。已悟橫陳如嚼蠟。花飛釵動更何云。</text>
<title>又射杜韓蘇陸四家。得陸集。</title>,<text>嵩烟緱月姥蓍龜。萬首編成竟是誰。角勝蘇仙還並世。衡連杜老已先時。扈鑾南渡經棊劫。躍馬東征撫枕思。聞說至今江浙俗。家家扇畵七分奇。</text>
<title>萬壽寺。贈竹園，海觀。</title>,<text>郗家本貴甥。幾臘學無生。讀書參三昧。論山邁一行。經翻看梓繡。茶瀹聽松鳴。定笑百年宅。漫爲塵網嬰。</text>
<title>又和二絶</title>,<text>白社大先生。黑衣賢宰相。手持珠百八。幾度陪天仗。君詩㝡珍惜。歸國是雞林。正似香山什。一篇易一金。</text>
<title>燕都雜詠</title>,<text>叔孫騁晉歲云徂。季子觀周跡有無。黑白陰陽分界限。皇華何以畫葫蘆。九門魚鑰壯皇城。上可將軍小隊行。畵屋街街春似海。一竿紅日賣花聲。玉河瀦水御溝通。絶似淸伊照碧嵩。蓬萊高處猶殘雪。楊柳低邊已暖風。翠華自內出徐徐。雀尾前頭轉綵輿。院院紅燈花影外。一聲臚唱引朝裾。歷歷題襟雁塔仙。慈恩故事學宮傳。行人尙抱劉蕡恨。蠧亂螢枯四十年。辟雍宏制右靈臺。圜水橋頭碧泝洄。靑鎖步櫩雙翼展。十三經刻列崔嵬。誰傳司隸漢官儀。巾幗猶能似昔時。知有木天公案在。蛾眉不媿媿鬚眉。敗績孤行硯削多。兩楹夢後絶絃何。哇淫未可諧韶雅。須向龍門聽舊歌。口勅圓明彩仗移。樂工先候影鵝池。但看銕騎立如塑。咫尺重瞳過不知。燈戲何年此地別燕丹。督亢圖中匕首寒。壯士不聞還易水。至今賓客淚汍瀾。太子河不堪孤劒吼風雷。日暮長河滚滚來。寂寞驪山秋草裏。無人更弔祖龍迴。墨胎眉宇照澄灣。萬古淸風只此間。孤竹休論眞與贋。採薇何處不西山。夷齊廟路入盤山一徑幽。奢雲艶雨不知秋。朝元閣閉鳴鑾絶。尙有飛花出御溝。行宮秦時明月漢時樓。鵰外西風冷透裘。一粟三桑從古恨。幾人到此悟浮休。澄海樓古祠寂寞枕寒流。碧杜紅蘅映晩洲。惟有貞魂化爲石。望夫千載不回頭。姜女廟人說中原萬里行。中原伊昔是邊城。此遊不及成都半。瑋觀終慚李少卿。楊花如雪杏花殘。簌簌階陰解籜冠。一犂春雨應催種。歸夢終牽黑牧丹。蘭成射策有輝光。黼黻笙鏞際盛唐。絲入錦還今幾載。華人猶說上書庄。澹雲踈雨小姑祠。嬝娜輕淸是絶奇。選六家中誇第一。果然東國解聲詩。文明藻繪小中華。難道鄧林材不多。羅代正音金可紀。綺年澁軆朴齊家。飛瓊原是女兒仙。小劫紅墻廿七秊。白玉樓成催侍宴。碧桃花發舊窓前。緯恨經愁一兩枝。靈和舊雨尙然疑。紛紛五代升沈事。不及橋頭軟弱枝。金鰲侍女皆騎白鳳凰。五銖衣薄玉肌凉。瑤池勑設今宵宴。手折蟠桃不敢嘗。劇戲朱旙絳節欲朝元。太乙爐邊候曉暾。笑指人間蝸角小。靑山一髮是中原。市井家曾祿萬鍾。綺紈子弟作商農。金輪粟散元無定。莫恨山苗與澗松。行商萬里歸心兩鬢霜。倚門刺繡並亡羊。鑿孔乃知錢孔大。折腰只爲米𦝫長。蔓草王風日以渝。一毛天下幾楊朱。太行縱道摧輪地。若比人心是坦途。畵角三聲火伴催。夢殘酒渴五更回。好將白雪桄榔麵。瀹得寒葅幾椀來。㫌旗十萬度遼兵。蹴踏荒沙銕馬聲。勝似耆卿楊柳外。曉風殘月斷腸情。燕山馬角可憐生。零粉殘脂恨未平。燈火江州人不見。琵琶誰與語心情。三砂碗擲弄丸如。手碗騰騰意有餘。但看二碗替高下。一碗常疑在碧虛。幻戱西內排舖南內同。礎圍靴響落天風。近來縱道無麟鳳。虎豹生擒鐵圈中。淡煙芳艸日將晡。佳境全輸鄭鷓鴣。隱略數行藍字外。圭稜層出白浮圖。北落親兵捴健兒。牽黃臂翠獵歸時。相逢不必通名字。不屬紅旗定白旗。秘史傳心眢井翁。儒門澹泊有餘風。畫蘭不畫中原土。一部春秋一墨叢。</text>
<title>同卓海帆 秉愔，海雲 秉恬，楊荷西 五敦，吳曾蘭 季雲，樊昆吾 封 分韻。得視字。</title>,<text>吾生本齊魯。眼目局四履。忽作匀天夢。萬里隨貢使。孜孜北學心。陳良差可擬。巍巍夫子宮。四海人仰止。奇篆餘十鼓。古制徵八簋。何况昇平世。洋洋文敎揆。十三經玉刻。嵯峨圜水汜。佳節近上元。燈散干枝蕊。彩雲駐蹕園。碧柳鳴珂里。跛奚太羞澁。皇華賦何以。墨戲二十年。初意慕靑李。手腕已成胝。未能汰粃滓。旣無畫沙勢。寧論漏壁理。有似三館楷。俗能聊爾爾。周越堪呼奴。羊欣强許婢。伊來學歐姸。刻劃無䀋是。僅可書驢券。那能汚繭紙。底事中國人。捨雞却求雉。乃知一天下。試看同文軌。多媿硯池邊。斜封𨤍醁脂。飄飄卓海帆。雁行聯筮仕。荷西未弱冠。揮毫似振綺。吳公多豪放。樊老資粹美。握手心莫逆。劇談閱膏晷。禮部捧回咨。相送玉河涘。慷慨結客行。歲暮燕趙市。美胄寧雌伏。時名方鵲起。結綬快同登。王畿坦如砥。衮衣待繡黻。大廈罩文梓。秪應明月色。平分兩處視。</text>
<title>皇南殿展拜。恭紀。在慶州</title>,<text>煌煌璇額照千秊。繼絶宸情更藹然。牲幣春秋時祀典。衮衣日月古宮筵。畫梁巢冷將歸燕。碧柳條空未翳蟬。憔悴雲孫多曠感。秋蘋採採小洲邊。</text>
<title>鮑石亭</title>,<text>鮑魚散落水腮肥。輸與昆明劫後非。傳寶只堪誇玉帶。行杯何忍着靑衣。管絃轉作山禽語。羅綺還成野蝶飛。古恨今愁消不得。遼天誰記老丁威。</text>
<title>通度寺 寺後有浮圖。卽如來舍利藏修處。鳥雀不得遺矢。且法殿宏麗。宜爲我東第一。</title>,<text>紙皮墨骨法家宗。何代藏修卵塔封。兩鏡金容交瀅瀅。千珠帝網護重重。禪枝寧許棲驚鴿。齋鉢眞堪貯吼龍。剩欲贏糧來問道。寸莚何以起弘鐘。</text>
<title>病起</title>,<text>盆池紺碧水渟洄。坐久城陰轉石苔。塵世猶多閒日月。江山空鎖好樓臺。黃茆瘴濕烏蠻近。紅荳春殘雁字來。老孟不知消瘦甚。靑衫只倣舊時裁。</text>
<title>爲悠然堂崔老人 濟宏 作</title>,<text>愛君鵠鬢杖鄕。養得山林氣粹然。理學廢猶嗤佞佛。家風貧亦諱言錢。松根揀置支琴石。竹筧分來洗藥泉。絶好農家秋景美。楓林點點散烏犍。</text>
<title>受降樓 在統營</title>,<text>轅門春日好江城。故李將軍此洗兵。地似蓬壺藏隱約。樓如桂棹擊空明。舞回掌上低飛燕。歌奏花間巧囀鶯。番舶遠逃沿海靜。且携羅綺鏡中行。</text>
<title>遊良子洞</title>,<text>凉步緣幽徑。苔滑似龍漦。晩荷擎雨葢。翠鬣老霜皮。六籍探精蘊。三蒼纂字奇。他時相憶處。淸夢繞罘罳。杳杳一千年。市朝猶變遷。遺安玆仰止。肻搆故依然。釣渚晩霓捲。弋林秋景鮮。莫慳流水引。彈與俗人傳。眊矂三宵末禮刪。况君年在紀羣間。尙書塢翠行穿竹。御史床高卧見山。小硯鑿成鴝鵒眼。異香斮得鷓鴣斑。秋風且製華陽服。佇得仙家玉鍊顔。</text>
<title>淸心樓寄本守</title>,<text>如幄楊陰覆碧灣。使君淸祉愛官閒。正宜欹帽聽黃鳥。何必開籠放白鷴。詩在淡雲踈雨外。政成流水古松間。爐灰自陷琴棋散。醉借蛾眉倚玉山。</text>
<title>丁興齋 傑，李東原編修 儒 招飮。戲贈侍鬟。</title>,<text>紛紛座客叫聲呀。繡領圓璫照碧紗。醉眼不盈千斛酒。芳心㝡愛一枝花。笑回丹臉雙刀利。羞展纖眉八字斜。爲被阿嬌歸路晩。垂楊無數夕陽鴉。</text>
<title>興海李上舍 樹喬 到門宴</title>,<text>舊稿頳肩不一擔。櫻桃盛宴試幱衫。扶搖佇看搏雲翮。磨淬眞驚脫玉函。何遜梅殘催餞席。莫愁湖濶浩歸帆。南宮繼踏槐花好。鯉對風神並阿咸。</text>
<title>錦江觀落火</title>,<text>塵世難逢錦水盃。北樓蒼壁望中開。荊關已過倪黃到。作意天公送畫來。金釵滿載小紅船。落花紛紛水底天。一色琉璃三十里。江南無此好風煙。恠得三時食案高。多煩纖手動鸞刀。豈知千里孤舟客。也共東坡賦老饕。</text>
<title>月川李長興小園。與洪明府賞倭躑躅。</title>,<text>阿儂痞綠又痴紅。小李家園趁好風。說道靈根來日本。開當佳節近天中。葡萄架畔無雙格。薜茘墻頭第一叢。魏紫姚黃何足道。看花此外眼俱空。</text>
<title>淸明舟中</title>,<text>流光再經燧。生涯尙泛萍。半夜雨打篷。燁燁走風霆。空水受奇響。如從船底聽。睡蛇退三舍。兀坐獨惺惺。隣舫爲乞火。沽酒須滿甁。有頃飄驟過。鳴灘猶淋泠。歷歷曉山色。濃如佛頭靑。篙師理歸槳。催向綠莎廳。</text>
<title>暮春。覊懷示友人。</title>,<text>浮生桑宿尙回頭。一笑三年况逗遛。海燕將雛春已老。林鳩喚婦雨如愁。長時多病難爲客。何日思歸不倚樓。可惜嬋娟春夜月。落花時節照觥舟。</text>
<title>天燈山金塔歌</title>,<text>突兀龍象天燈趾。捨尼云藏金窟裏。寶虬銕鐸響泠泠。陸地高踴蓮花蕊。我胷中有考古圖。秋風試穿游山屣。芋區粟壠暑雨過。楮林竹徑凉雲委。洞中紺宇幾間架。萬瓦魚鱗望櫛比。袈裟錫杖來相迎。佛界淳風似鄕里。柏子香漬翻經案。巖溜氷生洗鉢水。晩矣不到蒲團上。七鬣淸飊巨𩼠起。海月老釋指塔言。刱造爰在新羅氏。當時事業繼蕭梁。結搆秪林頗華靡。風磨雨剝今幾代。安置妥帖寧泐毁。正如天王桃樹下。呵護神荼與鬱壘。坐間梵偈獅子吼。孰謂聾耳我醒耳。三韓一塊水中萍。万古浮生磨上蟻。君不見鮑石亭前流觴處。秋艸漫漫飛野雉。又不見鵠嶺靑松摧作薪。只有殘花染羅綺。長安奕棋多翻覆。耐久誰能此塔似。曾聞白足傲死生。六通殊蹟誰會理。吟詩非擬碧紗籠。寄與山中補僧史。</text>
<title>舟行善竹島。金參奉 羽善 持酒來會。</title>,<text>遐陬未省識雲翹。雞犬懽呼巷陌囂。盡日雪飛難到地。四時風約不鳴條。欲將簫鼓中流去。更喜壺觴半道邀。珍重儒生多獻頌。盛言新化減征徭。</text>
<title>送李 應懋 之任南陽牧官</title>,<text>綺年玉貌並才難。爲厭兒啼覔一官。塵裏未應羞問馬。月中行復見乘鸞。松門如畫春初動。梅驛吟詩雪未乾。㝡是讀書平素志。枳林須作桂林看。</text>
<title>高興雜絶</title>,<text>鳴竇巖前海眼廻。扶桑咫尺手堪栽。敎儂不敢多時立。似岳鯨濤吼地來。一板橋頭路一條。斷山連陸似蜂腰。海門漸遠官門近。小小繁華作市朝。門外家家繫畫舠。吳兒從少慣乘潮。縱然解纜無多遠。鬢影釵光若可招。姑蘇臺說太虛無。漫道西施泛五湖。落盡海棠春夢歇。風蒲葉戰水禽呼。天涯書劒向禽俱。蒙密漁灣大小姑。笑學孝矦風土記。寫成細雨入吳圖。</text>
<title>咏李安隱銕竹杖</title>,<text>太白山人頗好奇。一筇新揀恰過眉。全身屈曲龍鱗化。細節堅剛鶴膝支。花徑盤旋鞋並錯。煙村指點笏俱持。試聽爪甲鏗然響。散野狐禪正此時。</text>
<title>與韓持平登南樓</title>,<text>天大君恩已賜環。緣何仍滯楚江干。飽經下石心先折。欲理摧輪歲又殘。業障空來寧挈眷。榮華掃盡儘休官。倒冠翻襪長時醉。不怕時人白眼看。</text>
<title>芍藥</title>,<text>去歲集慶掖垣內。浩態芳姿媚晴昊。金鼎未成箇箇團。玉階先見姸姸好。明府淸興肩輿到。勝事還追廣陵道。三十一品次第評。琉璃葉間珊瑚寶。城上烏啼月正高。不省阿儂昬醉倒。今來憔悴瀛洲館。仙鳧飛去寂如掃。庭畔數種初繭栗。病緖猶復被渠惱。宮衣羞澁未全脫。閏歲江南春尙早。堪笑浮生長逆旅。惟怕流光迫華皓。何時染翰金鸞殿。詞頭草罷又詩艸。</text>
<title>病起</title>,<text>自笑少日讀書志。願繼茫茫之墜緖。中年鏖戰風騷壘。往往高燭濡豪楮。近來脚根遂無線。來坐槿花壃盡處。海氛連山濕半簾。春陰欲雨潤先礎。似勸飢人食肉糜。杜鵑遮莫丁寧語。藥餌自憐病未㱕。綈袍誰念寒如許。莫如掃除千頭與萬頭。㝡勁茅柴滿眼貯。鰲水樓臺稍佳處。鶯花時節近中呂。且喚江南木膓兒。並聽絲肉聲淸楚。</text>
<title>寒碧樓。同北麓李丈。次板上韵。</title>,<text>吾輩寧宜負酒籌。松陰又繫短驢鞦。金釵紛黛孤舟月。紅葉靑山一笛秋。暮色迷離牽野馬。雪花起沒弄波鷗。若無合坐揮毫健。誰解西風楚客愁。</text>
<title>題李長津壁上</title>,<text>花朝陰冷似蕭辰。嫰絮欺風懶上茵。燕子歸來山欲雨。梧桐簾外碧全身。邊城歸納玉麟符。疊在箱籠舊戰襦。燕頷虎頭渾不改。挑燈猶自讀孫吳。</text>
<title>石隅道中</title>,<text>潦退漁梁减水腮。維揚秋思雁聲催。看山正似奇書讀。批圈些些第一回。不嫌泥淖困初程。萬劫淸遊是此行。更喜無人黃犢佩。村村簫鼓賽西成。</text>
<title>斷髮嶺</title>,<text>陰崖幾日生春無。兀兀長年一枯株。豨膏棘軸意不適。鴉嘴荒畒誰與俱。百尺能依徑寸庥。科第輸渠摘頷鬚。莫如東踰斷髮嶺。交遍琴聡與蜜殊。觀河心法不生滅。念念手中百八珠。亦知此道非常道。趨向從來背吾儒。儒門澹泊雖戲語。成七聖財其庶乎。君不見新羅太子終巽國。富貴奚啻葭中莩。又不見永述諸郞飛昇處。蒼壁長留九節蒲。惟我昭代尙經術。未可遽棄芙蓉郭。蠲减關東田租稅。輸與佛前香火需。遂令桃李谿並旃檀界。肩輿步屧朝又晡。山中盡是台衡迹。石面半爲宰輔圖。正如慈筏苦海岸。普渡千億衆生無智愚。某山某水非訛語。莫認彭郞與小姑。爲乞摩尼照濁水。一洗雪花玉屠蘇。神仙護短足官府。且和先生于蔿于。</text>
<title>明鏡臺</title>,<text>君不見明鏡臺臨黯淡川。不憑巨靈之掌夸娥肩。師曠依然鑄夷則。山雞舞罷半腰煙。乃知神物脫玉匣。碧光絳氣燭兜玄。本無一塵那暇拭。白鷴失素鶴奪鮮。世人不識自天作。漫道扮錫與磨旃。居僧不識普照像。猶言向壁坐九年。政疑仁壽宮殿裏。卓午光明日正懸。又疑斧劈別鍊彩。使人欲知鑑臨權。不然姮娥畫眉日。偶爾遺落白雲顚。博物未暇訪僑郯。我且作銘壽其傳。</text>
<title>普德窟</title>,<text>普德一柱庵。長白㝡上頭。如執化人祛。飄然馭凉颼。烏雲走如輪。紅日面前浮。萬一驚顚墜。欲下不自由。他山捴培塿。百川貯兕觩。侍鬟爲之啓閶闔。三十六宮眩琳球。雲漢之章紉子襟。斗杓之漿沃我喉。彈指八百歲。等閑跨商周。枯槁山谷間。黃綺不足儔。世人聞此事。驚怪語喧啾。余亦不强解。只將莞爾酬。</text>
<title>毘盧峯</title>,<text>毘盧峰毘盧之奇。合稱飛仙峯。雷霆下作平談笑。二十八宿羅心胷。時聞笙鶴過縹緲。定有雙成捧華幢。色相俄頃千般幻。更逢明月掛蒼嵸。指頭金丸請客弄。水晶盤裏漾芙蓉。難學猿猱攀松樹。寧須螻蟻穿石縫。冥心自與靈境會。作者七人對從容。區區詩畫將安用。恨不能餌朮餐芝從赤松。</text>
<title>歇惺樓</title>,<text>海上巑岏萬二千。一一欲與天齊肩。常嗟世眼無眞鑑。那識丹丘貯冥筌。我來歇惺雙不借。多慚家火燒凡鉛。楓人立立風不動。法界寥寥涵紫煙。智者還如蘊韜略。神女未肻露雄姸。俄然烏彩西啣景。呪水鉢龍降蜿蜒。老禪指頭歷歷記。决眥細入秋毫巓。岩夔山翟盡逃遁。靑藜正照杖頭燃。豈但香分忉利市。更疑花合夜摩天。獨秀亭亭須彌塔。普德一柱兀當前。依然强弩射潮退。餘力不能魯縞穿。衆香一城尤奇絶。叢氷疊玉劇澄鮮。波斯市上所罕譬。娘嬛記內亦無傳。魚山松籟發淸梵。鹿苑花陰籠法筵。夷堅未暇見而志。願乘淸風似玉川。吁嗟乎靈區日月異塵世。一別茫茫會何年。</text>
<title>送如韻上人。次司馬公韵。</title>,<text>我師師忍粲。朅來隨所適。應嫌剃殘髮。詩斑有餘摘。十洲佳處多。水流山空寂。浮華元夢境。粱炊不待夕。天地亦一塵。俯仰懷今昔。對渠發深省。胡爲長慽慽。滄海渡杯盂。天風飛杖錫。浮雲無定境。何處尋行跡。</text>
<title>題僧軸</title>,<text>一趺赤脚十餘年。踵息何曾到玉廬。粉壁朱繇吳子畫。沙門靑李晉人書。淡交敢道蛩依駏。絶格還驚獺祭魚。湯惠休詩如不惜。長看初日照芙蓉。</text>
<title>八潭</title>,<text>纔賡萬瀑詩。又洗八潭巵。八潭行次第。潭潭坐故遲。上流接下流。並瀉九龍池。止水本虗白。俯臨鑑鬚眉。怒濤自衝撞。風雷起無時。倒躍幾百尺。雪花照陸離。徐者羣蛟戲。疾者萬馬馳。大者拖如帶。小者揚似絲。珠沫成五色。個個爛摩尼。朝暮異氣像。變化乃爾奇。隨觸皆譎觀。造物眩小兒。石勢使之然。水性豈樂爲。人心亦如水。淸淨無一疵。膏火日夜煎。天賦不能持。所以仁智人。元不撓淸漪。</text>
<title>海山亭秋望</title>,<text>秋風吹笛毗盧巒。細雨維舟碧海灣。已覺淸凉蘇熱肺。可無丹藥駐頹顔。漁村市散斜陽外。塔國僧歸落葉間。回首白雲生萬壑。樓頭黃鶴幾時還。</text>
<title>泛舟三日浦。暮泊夢泉庵。</title>,<text>煙霞搜盡一洲洲。因就禪窓爲小留。雲似絮披山半罥。樓如篷捲水中流。著書偏値黃楊閏。酌酒還悲赤葉秋。無盡燈前聽軟語。夜深澄露降悠悠。</text>
<title>海金剛</title>,<text>指揮河伯導吾東。勝事寧憂水下風。銀浦支機傳漢使。蓬壺採藥想秦童。精神秀發金全軆。骨相森呈玉萬叢。海上三山皆副本。眞源都在馮夷宮。陸地生蓮郤等閒。誰知瓊峀此留慳。交柯寶樹珊瑚茁。絡石苔文翡翠斑。樓臺翻空凝蜃氣。崑崙倒影膩螺鬟。飛筇十日猶塵土。不及枯槎半餉還。</text>
<title>叢石</title>,<text>追虎張侍郞。化羊黃初平。幾多譎恠跡。難與叢石評。四柱立海底。造化莫能爭。望之如華表。就之如金莖。傍岸曁水涯。兩縱而五橫。箇箇一繩準。面面六稜成。或疑銀浦路。支機照晶英。又疑長房壺。逆揷女媧笙。又疑營室處。堆積杙與楹。斧鉅各趨彼。不待勞五丁。旣異陰陽候。亦難甲乙名。定知曹與劉。某年集神淸。</text>
<title>海上翫月</title>,<text>午炊叢石陀。暮酌滄海槳。雲翳爲一掃。天風起五兩。忽看赤火盤。六鰲爭扶上。蹀躞恐顚墜。万頃共漾蕩。少焉輪漸安。宛轉高三丈。眞个碧瑤宮。合揭廣寒榜。我居豈無比。有眼局簾幌。向非遊海岳。寧有此快賞。乘除較得失。漂泊理不爽。凉徹浮丘袂。光脫王恭氅。夜深斗猶隱。但聞回杓響。</text>
<title>文慧師年八十五圓寂。得舍利甚多云。</title>,<text>一瓣香應繼懶翁。不相同是正相同。高言舊雨來時聽。影事浮雲去處空。卵塔頌功將選日。錦袈回祿不禁風。蒼凉玉磬三聲外。留掛西峯落照紅。</text>
<title>鶴浦</title>,<text>鶴城尺五洞門回。灰冷丹厨歲月催。秣蹇疇人曾踏處。停帆丞相舊臨臺。金沙綺縠披還捲。紅嶼寒花勒不開。捨此浮生何所去。暮天無際鳥飛迴。</text>
<title>樂民樓</title>,<text>畵裏樓臨粉雉前。鏡中橋壓白鷗天。虹竿曉拂烟生舶。獵騎宵回月在韆。好趁梅開何遜閤。可無樽展莫愁筵。風騷舊將今參佐。一戰還慚敗兩甄。</text>
<title>咸關嶺</title>,<text>峽路偪以峻。峽泉湍以碕。陰壑倒昏星。絶巘上朝曦。霜重薊花皺。風來蓬雪披。揀勝時一坐。朗讀韃靼碑。緬憶旋軍日。覇圖之攸基。從臣盡珥筆。玉勒驊騮馳。金湯占形勢。鎖鑰壯坎維。咲我繭足債。削來幾筇枝。縱脫蚓瘴染。還涉蚕叢危。口業猶不停。一日一吟詩。</text>
<title>觀獵</title>,<text>馬首鐃歌發。寒煙塞上秋。戎妝紅粉隊。毳幕黑貂裘。射虎還疑石。呼鷹不下韝。書生非好武。勝絶此遨遊。</text>
<title>朝日軒觀日出</title>,<text>夜半鷄鳴瀼西屯。鬱儀起我候曉暾。但道關隘防秋盛。豈知河朔勝狀存。弱水東望三万里。鯨鰲出沒駭浪翻。一縷曈曨颺五色。玉繩歷歷山猶昬。初訝扶桑掛火浣。更看珊瑚照水門。秦皇銀海流寒汞。漢宮星佩捧彩旛。繼疑羣龍披霧起。頷下寶珠互吐呑。相較都覺有痕跡。不如此時金輪放光滿乾坤。萬像莫逃太陽下。陰靈走藏魑魅奔。混沌開闢元常理。大明臨照仰弥尊。宣尼不答童子問。應爲君象未敢言。</text>
<title>浦村</title>,<text>草綠裙腰一逕彎。煙筩簇簇雜漁竿。海珍豈但江珧柱。湯餠油䓗足勝餐。皮服丁男恥拾樵。等閒飛箭落雙鵰。兒娘去作魚蠻子。出沒波濤只一瓢。</text>
<title>摩天嶺</title>,<text>詰曲摩天道。雲木攢表裏。輿夫作蛇行。險怪莫與比。鹿角雙叉擧。奇鶬九首倚。俄而升雲中。忽焉落釜底。咫尺千褒斜。十喘一擧趾。瞥眼地軸裂。洶湧北海水。如駕扶搖翼。下視九萬里。窮髮未筭春。日暮黑吹起。駭汗滴成氷。戰慄欲零指。偉哉尹侍中。劘拓野人壘。遂至先春嶺。磨崖茂蹟紀。世遠悲魯削。依舊腥塵委。伊來金節度。六戍恢北鄙。黃沙變綠疇。三之日于耜。亭障無邊警。歲饒有京坻。髣髴典刑存。符節合終始。丈夫有如此。不同螻蟻死。撫劒歌凄凄。曠感殊未已。</text>
<title>鬼門關</title>,<text>筍輿推上劒鋩間。絶似强弓寸寸彎。姑惡聲兼灘響咽。女貞林雜雨痕斑。日增宿病非今日。山隔前遊又幾山。勝母朝歌人尙諱。吾其醯覆此門還。</text>
<title>鬼門村</title>,<text>破殘山下邨。迮磴路連絡。黃湍時噴沫。灂灂如煎酪。沿流多醜石。造物爲戲謔。頑質發憎唾。傀形劇駭愕。堆疑聚廩粟。陊若壞城郭。散雜溝壠瓦。亂坼東壁堊。鱗皴礕破恠。坎窞蹴踏惡。左掎而右角。兩前而雙却。云何淸淑氣。孕此譎詭格。我本餐霞客。鍾情一丘壑。嗜石無精麁。如許覩未昨。豈但療貪饞。亦足譴痎瘧。問爾樵牧兒。胡爲此棲泊。積雪炊煙晩。生理竟蕭索。寧知酒與肉。狗衣未掩脚。擔着肩輿役。太嶺頭盡皬。氷虫幷火鼠。隨分以爲樂。糞壤產芝艸。淤泥生蓮萼。安識吹簫者。不有封矦作。好事當乘除。留詩博嗢噱。</text>
<title>鰲山雜絶 九首</title>,<text>朝倚郡西樓。隱然如畫裏。煙筩簇萬竿。一一炊煙起。村獒嘷似豹。埜火照江灣。候吏休生怪。將軍夜獵還。莫咲刀槍隊。犬衣多綻縫。功名將唾手。另得茂山茸。女曰勤提槧。士曰勤擲梭。布細能饒産。文工必擢科。土風雖太剛。方語多中理。不似嶺南人。婦姑相汝爾。氷雪埋峯壑。人行古樹巓。未應愁戌削。車跋捷於船。犂邊多恠石。云是楛與砮。博物我無能。張華何處覩。千載徽欽塚。峨峨幹木濱。今人多不識。風雨卧麒麟。拓土金宗瑞。分疆穆克登。先春舊時碣。只恨問無憑。</text>
<title>只得郵亭一夜眠</title>,<text>黏泥情緖已全平。忽被狂風吹復生。屛外侍兒窺不得。應嗔鸚鵡語分明。依然楊柳望秋暉。减盡金城翠十圍。一宵還似同巢鳥。才到天明各散飛。</text>
<title>交市</title>,<text>日中書券市貨多。窮邊猶足詑繁華。韝鷹獵樊不足道。雲錦幾疋馬注陂。炎炎慾氣萬牛火。塵海人山湊商車。邦禁有如契繻法。輕性輕命奈爾何。公給私債互售姦。白晝拳頰任喧嘩。三種只是䀋犂犢。一變豈無稗販科。照乘魏珠元非寶。連城趙璧易生瑕。我願明時昭儉德。輿馬服餙汰侈奢。狐不襲裘貂不珥。殊方珍恠賤如沙。遂令市舖弗飾價。民物煕煕古俗和。欲獻蒭蕘何以達。九關虎豹正禁呵。</text>
<title>憶平泉庄回文</title>,<text>看君向日幾怡顔。剪幅霞光斂碧山。團夢引書拋枕倦。靜機輸客待棋閒。酸初結子梅枝壓。綠半生孫竹畒環。欄曲小渠荷灧灧。安心此地特來還。</text>
<title>枕上</title>,<text>一片伯顔城。行裝只龍具。山花八月雪。塞峯三里霧。况是窮陰天。黑吹摧壠樹。底事虛送日。守株若待兎。還歎舊經卷。不知幾豕渡。擊蛇緣有毒。鑽龜爲多智。折衷謙與益。惟彼羲易志。老氏一身患。釋氏千手備。大道孰敢何。親戚吾忍棄。所以外家書。難與一經譬。</text>
<title>七寶山</title>,<text>雲君月姊愜所從。笑電爲吾亦改容。巧倕欲詑雕鐫妙。枝枝戟揷洗霜鋒。曇花頂發光靡定。正如嬌女爭昌丰。玉露楓林未盡脫。猩紅蜂黃半淡濃。背陽三椏本非種。當暑兩角自解茸。不知奇貨誰居此。千班玉筍盡朝宗。老僧留我宿蘭若。驚起五更禮佛鐘。珍味饒饞七十二。呼取壺公一竹筇。時見片雲山腰過。歸來下界風雨捲屋茅三重。</text>
<title>上使趙希範寄水仙花數朶</title>,<text>珍重上行人。遺我一枝玉。愛此晩節香。花葉何膏沃。羅襪細生塵。氷膚寒生粟。還疑大雪中。戲寫芭蕉綠。似是蘭蕙派。夬洗桃李俗。記得觀樂日。盈盈玉河曲。滙兄與樊友。一窓膝常促。芳緣好聯軸。梗韵困刻燭。效嚬羞捧心。貪醉咲畫足。落落散晨星。影事一掃局。君歸如相見。話吾懷掁觸。</text>
<title>除夕對客</title>,<text>濛濛朔氣近龍堆。候火江邊去復迴。千里堪驚雙鬢改。二年還被一宵催。菲材縱乏椒花頌。小戶寧逃竹葉杯。差幸祭詩才子至。天明畫盡舊爐灰。</text>
<title>鍾城朱大觀袖示行卷</title>,<text>姓貫本赤縣。赫赫名與位。粤在鼎革時。未忍家聲墜。乃至鄒魯鄕。保得衣冠備。眷眷先正心。猶愛茱株字。念我寂寞濱。頻存感風義。初稿等身高。數編爲傳寄。以此蔑學術。功令何能識。夜深剪燭花。反復至三四。調和椒桂釅。娉婷芙蓉媚。一臠推一䁀。全豹不須示。旣悟皎四深。亦從沈三易。而况妙筆力。畫畫得鼓吹。如何向南宮。霜蹄屢顚躓。報道休絶歎。年顔尙韶穉。</text>
<title>會寧李 君碩 來見。要借北征日記。</title>,<text>冀北元文藪。况我枌楡鄕。尙徵射龍跡。赤池散天香。輦轂縱遐隔。常得觀灮。知君家數㝡。積累致吉祥。小友今侍從。次郞亦上庠。行將等八慈。亦足邁四黃。晩福如川增。堆床幾笏梁。玆行漫泚筆。儘慙才謝璋。足跡競踏禸。何能儲巾箱。笑林與稗說。豈爾盡鋤荒。或有靈苗立。倘復一移秧。</text>
<title>姜上舍 載璜 游街來見</title>,<text>利市襴衫疊雪輕。馬前雙笛過江城。碧海幾年含木石。金泥是日到柴荊。鼓瑟詩篇資鬼語。釣璜名義繼家聲。紅箋刺謁平康里。不待情痴與目成。</text>
<title>憶梅。用朱子韻。</title>,<text>去年五髯松邊村。寒楂艾納初返魂。好是風情誇淡蕩。玉兒憨態媚東昬。今年爲客消息絶。嫁分白園與紅園。摩天嶺北山長雪。邂逅何處南枝溫。羇悰病緖被渠惱。綠衣想掛扶桑暾。愁聞歌曲吹蘆管。春色如何到玉門。古篇拂拭蠧魚字。羅浮參月空永言。明年一酌應不淺。家人爲設看花尊。</text>
<title>五國城</title>,<text>當時蠻觸博胡盧。何似升沈一轆轤。迅晷政同蛇赴壑。征鑣還與虎爭途。黃林碧燐頻明滅。古戍孤煙遠有無。回首家山何處是。拆殘紫鳳並天吳。</text>
<title>學士臺</title>,<text>天靑如玉葢。下覆白瑤臺。過劫三桑閱。浮生一粟哀。蟹鬚紅日射。鯨背碧山嵬。仙侶杳無處。寧論無點埃。</text>
<title>梳髮</title>,<text>萬物壯必老。理氣之所判。缺魄猶重圓。頹波不可捍。我年四十五。忽爾顚雪漫。九十倘珍從。餘年已過半。已去如走丸。未來可推筭。滯雨鶴城館。柔腸交氷炭。視此猶公道。鑷之非達觀。公然作一婆。反貽嘲咲粲。何多綺紈兒。已赴閻王喚。變者喩觀河。樽前百憂散。</text>
<title>國島</title>,<text>遲遲弓裔墟。引領望寒碧。河伯借好風。島雁共拍拍。一色水晶宮。得此擎天石。箇箇四稜角。奇形發笑啞。錦蘚遍全身。竹翠粧半脊。鬼神窮剜刻。細入秋毫劇。万朶歸一本。森束幾千尺。正似裁縫巧。終滅針線迹。骨毛竦以寒。飛翰生兩腋。端溪紫琳腴。洮河綠沈色。階冊截肪膩。泗磬鳴球擊。廉裝欝林巨。貢獻松風格。石經與水書。未可一二籍。朅來滄海上。刺眼曾未覿。不厭百摩挲。自嘲奇章癖。</text>
<title>倉道驛</title>,<text>接淅行催未晨鐘。長安在西欲向東。槃瓠谷寒猶墜雪。揷柳村密已春風。昨我淸秋過此境。萬葉酣紅磵谷通。玉簫一曲何亮。兩兩相逐靑衣童。倏然若騁扶搖翮。逸氣直躡萬丈紅。亦知我終以樂死。陸海窮搜遍東中。今日歸路太蕭索。刹那驩娛轉手空。橋邊將跪黃石履。爨下亦收中郞桐。定知後五百年騎鶴返。更把同異較參同。</text>
<title>朴鏡湖 弘民 書堂屬題</title>,<text>玉篸六六鏡中明。不妨呼作芙蓉城。是處歸卧寧非福。伸屈原無塵網嬰。氷淸玉潤好家數。羊曇終爲謝公甥。麤有奇氣半儒俠。狂來白眼向公卿。九九圖成雪月夜。石竈文火有珍烹。酒香肉臭寒葅綠。左手眞堪持郭彭。何必遯世一絲藕。不須煮山半升鐺。虗襟踈韻傾一座。原無語穽况心兵。無因往見柱下史。雞鵠何時化南榮。趙州猶餘行脚債。影事疑過傀儡棚。斑衣弊盡慈母線。離家桂魄幾盈。枕上惺惺心口語。燈前寂寂形影惸。只有夜叉窺坐卧。陰風颯颯吹白霙。郫筩忽起春婆夢。天涯逢別若爲情。劉㥘題糕沈徵栗。披腹何能琅玕呈。年年空踏槐花去。漫賦江蘺與蓁荊。芙蓉只自詑秋晩。葵藿猶堪向日傾。南箕北斗豈欺我。世間元無浪得名。宅心本虛寧滯芥。守道維正可排擏。臨歧重伸雞壇約。敢道批評比鍾嶸。</text>
<title>雨中</title>,<text>古人欲齊物。達觀徒怳惚。甚者學無生。金刀落塵髮。鑿智智愈昬。因緣捷徑發。曷若程朱燭。灮明照幽窟。靜裏如有得。怡然一拄笏。倦翮已投林。簷注猶未歇。</text>
<title>湖南謠。送李子安。</title>,<text>烏絲闌滑彩毫尖。綠綺琴挑玉筍纖。卯酒醒來添午渴。釵頭新茗試泉簾。我詩曹檜不成邦。安得雕來白玉雙。檀板催敲將進酒。一生怊悵鄭松江。芭蕉葉脊晩暉西。山菊垂垂竹露啼。白鶴舘前成坐隱。舊遊記否墨狻猊。新豐樹色暎樓臺。丹路依然玉輅回。袍笏齋郞齊拜跪。歲時天騎送香來。三班點考儼軍容。朝日偏於妓隊紅。唱到香名嬌不應。含羞直過畫闌東。紅前門內小胥家。斜出粉墻冬柏花。豈但燕居書畫列。齊齊衣㨾學京華。知印豪奢老更痴。緩編鬒髮到跟垂。金錢多貯紅囊裏。蝴蝶團團結彩絲。</text>
<title>屯德路中</title>,<text>毁譽何論卽墨阿。不如㱕去弄煙波。右丞畫意看雲起。博士禪心拜石多。楚幕烏棲無戍火。吳航雁叫有漁歌。西峯知有中泠美。且試旗槍却睡魔。</text>
<title>贈崔星師</title>,<text>對君絶意問如何。知命光陰得已多。且幸縱紋無入口。餘年得酒且高歌。</text>
<title>贈松厓</title>,<text>擧擧松厓舊所諳。城南不見見江南。挹千仞勢皆詩思。懸九河流半藝談。勝事自堪爭雪羽。新功吾欲學朱藍。閒游休買雙芒屨。陸有便輿水夬帆。</text>
<title>贈妙閑歸寶盖山</title>,<text>江南九月雁初飛。瀟淅松煙减硯肥。放鶴山空題偈遍。搘龜床穩誦經歸。霜鐘㵎壑流淸響。玉殿檀杉冷翠微。欲採芙蓉贈君去。秋香零落不成衣。</text>
<title>龍頭村</title>,<text>春陽左个莫催車。軟綠山山畵不如。布糓聲中催野種。竹林多處散人居。漫將圖象看周易。笑爾騎牛讀漢書。老未遽衰猶樂事。浮生豈獨愛吾㿖。</text>
<title>田家</title>,<text>村娘裝束淡靑裙。伊軋繅車隔舍聞。活計亦存雞五母。雛生啄粒一羣羣。茆葉初肥棗葉抽。芳菲點綴到紅榴。閒吟恐誤長安薺。滿地詩材未敢收。</text>
<title>進士朴 璟煥 聞喜宴</title>,<text>我聞稽天雨。不能俟竟晷。涓涓一綫流。穿石猶可擬。物理玆堪喩。誠力終到此。原非斗筲器。肯混倉庫氏。貌類蓮六郞。勇於桃三士。于時出偏師。鸛鵝分幾壘。負山力雖緜。塡海志未已。隻身赴南省。嫌疑遠瓜履。鷹拳不虗張。鵬翮必遠徙。好是英妙齡。榜聲已灌耳。看花長安陌。貰酒曲江涘。趨謁夫子宮。黨論孰敢訾。恩牌導前街。幱衫歸故里。多率美花郞。另揀小紅妓。彩棚高百尺。門額金泥侈。隣比起新敬。愉色悅天只。賀者並陸海。環如日中市。開營四百年。豈無才之美。櫜鞬戒包桑。孤戍隣漆齒。居然成武藪。儒酸心所恥。天荒破有時。發軔從君始。今上尙經術。士多菰蒲起。山苗與㵎松。休論地勢使。指日宜大闡。重試穿楊矢。結駟夬一馳。坦路平如砥。弱絲待繡衮。大廈須文杞。逢人說項斯。願言賁聞喜。</text>
<title>挽河亭</title>,<text>雙鞬馳射戲穿莎。爲博元戎笑一渦。山䯻全經梅雨濕。野航多載柳陰過。樽前軍樂兼絲管。湖外春愁擁逝羅。是日休嫌無揖客。高吟亦自有羊何。</text>
<title>姑蘇臺</title>,<text>渚宮遺築有高臺。綠恨紅愁未易裁。西子風流隨水去。東君消息報花開。沿江漁火參差見。隔樹禪鐘縹緲來。官酒易醒羅袖薄。鷓鴣飛盡月徘徊。</text>
<title>送金虞候</title>,<text>四年紆紱嶺湖閒。馹路恩光又召還。餘廩縱無三釜養。也將斑彩慰慈顔。將軍碑下草如煙。君子亭前水接天。是處萍緣眞不薄。分曹幾日喚觥船。</text>
<title>喚仙亭。次松厓韵。</title>,<text>紅葉江南郡。相逢五百秋。沙禽能慧語。野馬尙驕遊。俊彩陳驚座。風流趙倚樓。怡然騁遐矚。斜日不盈鉤。</text>
<title>雨後書示朴生</title>,<text>遠山朝靄暖生煙。十月裁衣薄薄綿。江路渾疑桃葉渡。雨痕多似杏花天。情懷王粲登樓日。行色劉蕡下第年。久猒羶腥愁滿案。販鮮門外盡通船。</text>
<title>上堂</title>,<text>依然畫境小招提。慈竹禪松碧一齊。漁艇慣乘潮下上。人家爭與岸高低。床懸白拂聽蟬靜。枕墮殘書化蝶迷。㝡愛微渦生兩頰。可無玉醆照東西。</text>
<title>送玉流居士</title>,<text>煙雨江南寺寺樓。散身千億任天遊。野禽言語元無訂。底事怱怱喚渡舟。綠楊如畵澗南村。玉雪嬌兒已候門。吾亦卸鞍知不遠。須君多辦秫醪尊。</text>
<title>茅山柳上舍池亭</title>,<text>藕花池畔碧山排。遺躅依然治事齋。美胄兩湖丞相貴。名㽵百世後孫佳。知多雅趣琴中在。送盡閒愁酒裏埋。待我他時華嶽去。丐君桐帽與棕鞋。</text>
<title>眼鏡</title>,<text>琢成靉靆炯無瑕。却老神功孰有加。英眄定生巖下電。春愁寧發霧中花。照眉珠美差堪比。刮膜箆奇可並誇。如自先時遮得慣。未應風火在肝家。</text>
<title>靑武縣學。用朱子酬南軒韻。</title>,<text>嶽色遙罨畫。水灮淡抹坤。裙履試閒步。琴尊愜淸論。千載蒙倛狀。東來藹然存。俎豆斯莘莘。廟貌架雲根。樂堪三月聽。奠想兩楹尊。云胡門戶裂。不勝功利煩。矛盾不相抵。矢函各異言。賴有程朱燭。照此長夜昬。山豈九仞虧。海惟百川呑。因心有明訓。均是天賦渾。菁莪樂長育。夙好盍勉敦。</text>
<title>留別齋生</title>,<text>臨別未能別。相携過鹿洞。情知不可留。猶勝門前送。水能爲石鑽。索能爲木鋸。孜孜講論勤。休作棘中絮。</text>
<title>戱吟</title>,<text>夜叉相守晝陰陰。篇什叢殘但越吟。寧嫌不入世人眼。後五百年知我心。蟾滴潮生閣筆遲。還將談笑解圍棋。風流世少蘇司業。不見桃花好面皮。</text>
<title>送宋學士之任江東</title>,<text>兩堤官柳識行輈。喜奉慈雲擁八騶。騁去叔孫曾上國。恩來父母又隣州。公曾莅殷山。今春以書狀還朝。 槽床香滴靑荷露。檀板歌殘白紵秋。料得奇章憐杜牧。風流倘許吐茵不。</text>
<title>耽羅貢馬</title>,<text>耽羅圉者淡靑衣。意氣當場貢獻歸。蹄齧從來知步驟。轡韁次第助光輝。時淸或賦長楊獵。塞靜寧啣細柳鞿。衡扼月題惟在御。衆中岳湛識應稀。</text>
<title>與扶風守共賦</title>,<text>前宵名醞壓槽餘。宮羽眞堪細嚼蔬。不識懸蒲何等物。時看埜鹿上前除。茆檐團似笠簷團。高樹鳴蟬學范冠。睡魔降盡旗槍下。了得殘籤幾稗官。秋雨寒生昨夜綾。病慒離緖亂於藤。誰知曾蠟鳳凰手。扇撲如今更獵蠅。危闌縹緲似鳴榔。數柳蕭森蘸碧塘。勞形案牘欠伸頃。又過松風第二湯。</text>
<title>題四秀才攻玉詩卷</title>,<text>屹屹日望臺。蒼蒼仁壽郭。佳氣此鍾毓。往往人材作。愛是攻玉什。性靈猶歸托。松陵並一編。精華堪咀嚼。黃家尙姸少。已成元和脚。濯濯春楊柳。不無通體弱。小李多崛奇。紅藕依綠蒻。縱得修垣墻。終是踈扃鑰。崔生似阿嬌。雲鬟另掠削。宜入時人眼。有乖於雅博。品詩如讐書。偏傍難忽略。其在相勉意。豈徒獻諛噱。願忝一日長。金箆未割膜。駁我知在後。歷日多愧怍。</text>
<title>思家</title>,<text>少年斗膽劒吹毛。晩落關河阻雪濤。葉盡雙楠逾突兀。庭閒萬籟更刁騷。世情似酒逃還惡。詩句如棋着不高。更憶孟光勤夜績。秋燈一穗掩蓬蒿。</text>
<title>宋蘇山侍郞屛風墨竹</title>,<text>一幅風成竹。脩脩生八分。下枝爭解籜。上枝已干雲。二幅層岩隔。緣岩雲氣撥。佳人翠袖寒。穉子華簪脫。三幅新生筍。紛紛赤鯉飛。好是髯蘇戲。呼渠玉版師。四幅調毫法。來從芥子園。遠客低處見。濃意淡邊生。五幅籠烟雨。如何寫得無。瀟湘無限恨。秪是淚痕模。六幅如神助。風霜百鍊剛。傍人休剪伐。他日待鸞凰。七幅全封雪。鱗鱗動腥龍。壺公如過此。看作葛陂筇。八幅如椽大。龍孫過毋時。何須折爲笛。風韻自彈吹。</text>
<title>入楚</title>,<text>昔聞楚山勝。今入楚山縣。八嶺三百里。樹間天一線。渡水俄過臍。墜石忽當面。上如竹竿登。下似金丸轉。比如已償債。猶有未折券。漸知近人居。雲末粉雉見。酌酒三里亭。老木黃鸝囀。摛毫揩困睫。爲續吏隱傳。</text>
<title>次暗行御史贈金孝子 基祖 韵</title>,<text>敢希高範與班荊。一笑黃河抵一淸。追盡放豚膺至訓。飛來鳴雉感精誠。倒甁縱乏三升稷。提槧猶親二尺檠。若使不知應不慍。繡衣重唱董生行。</text>
<title>洪士習名其室曰默菴</title>,<text>寸田尺宅養吾眞。莫向桃花更問津。世事觀棋應袖手。生涯得酒只濡唇。質疑箋註還終日。心祝熏香坐挽春。雅趣猶存言語外。何妨緘口效金人。</text>
<title>咸老人 履禕 來過共賦</title>,<text>濯濯一握蘭。什襲馥愈泄。磨磚能成璋。鉛刀猶割銕。况君簪纓族。西州更誰埒。道是髫綠齡。養珠月幾閱。九丘與八索。潛心裘領挈。蚿夔自異足。鳥鼠原同穴。百金輸摶黍。恥與兒子列。擧世重桃李。紫陌湊輪轍。無恠寒松下。竟歲行人絶。今雨缺界中。識荊良可悅。西風鴨綠天。水落灘聲咽。尙記入唐時。白漫遼野雪。華夷必爭地。金甌幾圓缺。煤山猶突兀。悽惻壯心折。回車廿載閒。影事生眼纈。彈丸小槿域。匏繫憤所切。此生奈愁何。厨釀不盈歠。蠟梅未紛披。選夜榻重設。</text>
<title>州學諸生與咸老人。折簡屢招。</title>,<text>城西數仞古宮墻。每歲升堂趁復陽。聯床藻思追蛾述。開秩芸華辟蠧香。春秋元自尊鄒魯。禮樂終來陋漢唐。小子如今迷去路。文章經術兩亡羊。轍環遺跡兩楹尊。也識箕封在海藩。躡屩泰山瞻氣像。導河積石正淵源。百家終是墮糠粃。六籍惟能培本根。更喜分匀堂上下。玉笙石磬古䂓存。諸君休問我何曹。霞痼泉肓感鬢凋。棗木非材猶作轍。竹身成骨始宜簫。狂思止酒功難補。老欲吟詩價不高。繼晷重申咬菜意。寧愁蘿蔔旋生毛。</text>
<title>江外有察邊之行</title>,<text>皇華使者戒嚴程。朱轂飜疑鏡裏行。落日故關秦廢郡。斷煙殘壘漢邊城。威聲豈但懲頑俗。德惠還兼綏遠情。莫訝外交山海隔。他年石上訂三生。</text>
<title>枕上</title>,<text>暮柝晨笳水一濱。惺惺枕上聽還新。遍摩通體終非我。自斷浮生莫問人。登棧馬疲猶識路。支床龜老似通神。從玆不怕滯留久。應有夜呼祈孔賓。</text>
<title>蘭葉詞</title>,<text>小少年時小字蘭。春風濯濯紫琅玕。無端移種當門路。那得貞心葆歲寒。淡粉輕烟自任他。藥爐經卷作生涯。猶餘臨別殷勤意。另贈襯身半臂紗。淡粉輕烟。皆妓館名。</text>
<title>送伽倻僧。書贈扇面。</title>,<text>伽倻寧作九疑峯。洞府曾標百尺松。學士臺空春寂寂。武陵橋斷水溶溶。鳥書剝落前朝塔。鯨吼蒼凉後夜鐘。回首白雲封萬壑。不知何處覔遐蹤。</text>
<title>東井 在北靑</title>,<text>田頭活水細簾鋪。雨不能添旱不枯。陸羽翻經宜鬪茗。蘇僊調法合分符。赤池遺液晨霜起。白岳精華夏雪敷。一日大瓢三掛樹。舊時消渴倘瘳無。</text>
<title>客中九日</title>,<text>征鐸頺齡汔可休。故園松桂思悠悠。已難健擬一黃犢。安得閒如雙白鷗。客館有樽空待月。邊城無菊不成秋。今來炳燭將焉用。書校陰陶比對讎。</text>
<title>中紅亭會射</title>,<text>紅亭一笠照淸渠。面面瓊鉤搭綺疏。宇宙此山羊叔子。輕裘緩帶較何如。種遍名花按月看。紛紛紅雪落澄灣。始知關外春歸處。都在將軍壁壘間。西風捲雨早秋天。更喜新凉入綺筵。歸去不妨留亦好。聽鶯樹老又聽蟬。</text>
<title>徙寓</title>,<text>題鷖紙尾病相干。借得南陀一小欄。黑靺塞空秋鐸靜。金獅香斷曉屛寒。雞鳴風雨聲非惡。雁去江湖歲已闌。童子亦知消渴意。銅甁汲水試龍團。</text>
<title>病中雜咏。呈靑士。</title>,<text>築室庚申歲。流觴癸丑春。誰知齎此志。寂寂卧漳濱。秋尾冬頭接。天氣似春和。殘蝶無情緖。時來嗅菊花。煖居生蟣蝨。往往衣縫托。捫爾舌還箝。眞慚王景略。藜揀齊眉杖。爐支折脚鐺。嫁分紅粉妓。衣袖减新香。羇燈意萬重。秋雨家千里。拆補老萊衣。鳳圖渝舊紫。親年日以高。有非遠遊時。陰符眞浪讀。捧檄日何遲。天上種白楡。海底出珊瑚。茫茫玆理氣。千古博胡盧。綠髫至雪巓。糟粕論今昔。負山力雖綿。塡海情堪惜。</text>
<title>再呈靑士</title>,<text>褪楓冬十月。冷竈日三煙。絶似讀書夜。淸齋繡佛前。靑山似高士。不肯入閑城。捲箔斜陽外。偏憐寸碧明。壽壙司空圖。生挽晉處士。吾今忌諱偏。歸養思千里。雲去天無動。舟行岸不移。已喚靈臺主。休言造物兒。銅山高幾許。輸與一爐鉛。曩日關南北。淳風不用錢。錢體有兵像。兩戈爭一金。勸君勿貪得。懷璧更關心。市賈多高髻。村娘盡畫眉。吉祥能致否。巫鼓上叢祠。公來花滿縣。我老雪生簪。磁石非凡物。如何引曲針。</text>
<title>廵城</title>,<text>扶桑初日彩烏揚。雞膜環中一卵黃。自古金城稱屬國。何年石砮貢明堂。鵝兒酒釅盃鱗動。燕子泥融屐齒香。更喜山名如舊識。幾回抽笏望寒蒼。</text>
<title>枕戈堂重修柱聯</title>,<text>將軍樓閣小池邊。觥酒何時不盛筵。吏牘抱歸岩下路。妓舟輕壓鏡中天。投壺歌續羊公雅。拜石心推米老顚。硯北畫屛峰縹緲。床頭紈箑月團圓。晝閒玉帳三千騎。春入檀槽四十鉉。拄笏看山來爽氣。分符調水洗腥羶。穠花定補離騷註。翠翮須添爾雅篇。無已太康時瞭望。戍雲猶壓土門埏。</text>
<title>板戱酬人韻</title>,<text>劇意高低替後先。風情浩蕩似鞦韆。暎出桃花驚一色。攪回楊柳起三眠。飛燕縈回來掌上。綠珠輕薄墮樓前。雲邊手整黃金鳳。膓斷西園幾少年。</text>
<title>胡翰林影堂 幷小序</title>,<text>明翰林胡公克己。文定公之後也。崇禎鼎革後。東來寓於三水府。公有遺像。今其五世孫秀彬。移居靑州城東。移摹而建祠奉之。意以舊本藏於三水舊第。是夜夢。公屬秀彬曰。舊本尙托在淸凉寺僧信如。明日。秀彬之寺問曰。誰爲信如。咸曰無信如。有老僧曰。信如我五世祖師字也。今有遺影在龕室。遂與偕至室中。果見識字宛然。秀彬異之。卽日移其舊本。藏於龕室。公嘗遊此寺。有詩題壁曰。故國千年淚。他鄕万里身。淸凉山夜月。有鳥恨王春。秀彬盖未之知也。今年歲計之。公與師同時也。以時考之。則公之來遊時也。然則豈公與師結香火交耶。師生而爲北學禪宗。及其茶毘之日。有雙虹起於火中。獲舍利甚夥云。其浮屠碑文可考也。宜公之靈不欲托遺像於農夫野老而欲托於師也。而况公與師爲方外交耶。今見公像師影。同居一室。宛若賓主聯榻語笑者。吁可異也。野梅官柳石城邊。學士眉眸照燁然。靑海風煙成別地。紅羅日月在何天。北來漢節非蘇武。東蹈齊名是魯連。故有心情依佛火。王春啼鳥恨年年。</text>
<title>書事</title>,<text>無言無奈啞羊禪。非獨憐君我自憐。他日元郞如得意。營齋營祭不論錢。風雨同林問幾年。覆巢還幸卵猶全。藍田定有靈苗茁。缺月安知不再圓。如皐一笑墮微茫。留與他生願更長。腸斷應門兒太小。麻衣如雪照靈床。</text>
<title>訪梁雅吉祥</title>,<text>鹿洞松樞肅。雞壇桂影淸。霞光初綴佩。雲片似飄纓。坡暖靑牛卧。庭空白鶴行。到門還不入。先聽讀書聲。</text>
<title>同洪春竹 淳養，許督郵 石老。得衣字。</title>,<text>靑山眊矂已多違。况入殘年酒量微。憐子絮談如許細。恠吾糠覈不能肥。草根蟋蟀催凉意。蒲葉蜻蜓立晩暉。捴是五湖歸思切。銀床刀尺製秋衣。</text>
<title>陪雨蕉，紫霞。賦落花。</title>,<text>一片西飛一片東。鸞膠獺髓奈無功。乍離枝上翻含態。更墮絃間似訴衷。風雨幾番恩反㤪。榮枯俄頃色還空。客歸甁卧殘陽裏。不讀禪經理已窮。少別穠華逐逝波。繫春情短恨如何。微風簾幕輕於雪。細雨池塘薄似羅。西子啼粧芳草遠。東君促駕夕陽多。試看舞袖縈迴處。腸斷山香一曲歌。</text>
<title>除夜述懷</title>,<text>我寧爲崖異。與世如辰參。蚿夔自多少。鵠烏殊白黔。流水板橋畔。林扉銷頑陰。本無三獻玉。那近四知金。寂寂燈檠前。忘言㗳若喑。大兒尙庸鈍。黃卷未幽尋。次兒未開蒙。馬牛聯裾襟。小慧如雛鶯。欲語未成音。乃知恩愛別。終資煩惱侵。何時㛰嫁畢。五岳携向禽。丑雞三連唱。卯酒一破箴。强將怡愉顔。上慰北堂心。</text>
<title>舟越書齋</title>,<text>舟越山腰置屋牢。鹿鳴初宴集靑袍。文能自我生機軸。意豈隨人似桔槹。水落魚龍歸古壑。夜凉雁集空壕。多君絳帳開冬學。三老先須序燕毛。</text>
<title>頒箑恭紀</title>,<text>油箑輕明法製眞。殊恩歲歲記微臣。金環並束龍腰細。玉柵齊編雀翅均。軆用得當開又闔。行藏隨序縮而伸。㝡宜朱暑萱堂枕。沒世何能報刹塵。</text>
<title>內院庵</title>,<text>食指蠕蠕欲朶頤。伊蒲盛饌類瓊糜。沈葅滿椀金釵色。寒麵翻匙玉縷絲。就次瀹泉三洗髓。肯緣欠酒累攢眉。禪碑雖諾終難塞。爭奈枯毫不入時。</text>
<title>送崔煕卿赴燕</title>,<text>長興主簿崔煕卿。疋馬西風去北京。家學亦知來有自。東皐歸後又君行。邊城月黑雁南征。碧燐穿林个个輕。踈冷數閒人字幕。落梅歌咽夢難成。荒沙白艸望中平。想像當時銕馬聲。試看燕巖遼野史。若無一哭却非情。歸鞭閱盡短長亭。浿上垂楊趁早鶯。王會圖中添故事。皇華集裡播馨名。</text>
<title>與石丈過石下宅</title>,<text>磨錢不用擲三爻。晩歲山林任解嘲。袖手好看棋勝負。較才寧有字推敲。酒痕滿綻芙蓉面。春夢消沈荳蔻梢。更喜新凉先郭外。紅塵汗雨正流骹。</text>
<title>居家</title>,<text>家居近湫隘。屋槩半成摧。猶復北窓下。午眠殷鼻雷。階畔兩株松。亭亭如翠纛。暑綌森有稜。瘁肌凄生粟。華胥過盡日猶高。更乞朱黃勘楚騷。桐葉蕭蕭蕉葉戰。一軒凉意亂蟬號。多病維摩恒在家。猶嫌喧聒屬私蛙。滿墻樹老原非種。錯被人呼郭槖駝。</text>
<title>除夕</title>,<text>人世紛紛幾笑啼。不惟齊物我當齊。處士醉吟空責子。太常齋沐定疎妻。言貌已難巧梔蠟。身名自判付筌蹄。殘燈如菽猶欹枕。聽到西鄰第一雞。</text>
<title>西將臺。觀埋火戲。</title>,<text>𡵯𡵯紅燈面面臺。羽林如塑盡含枚。蓮花陸地紛開落。星彩參天倏去來。紫氣怒騰晴閃電。金絲直走亂轟雷。吾君不是耽遊賞。秪爲苞桑戒一回。</text>
<title>敬次雲石趙相國楓葉韵</title>,<text>贊恨成啼玉露泠。木災猶貴雜黃靑。拾遺秋興輸巫峽。少謝淸吟過洞庭。霞氣鴻濛山共濕。酒痕狼藉石難醒。㝡憐數點寒鴉外。葉葉通紅夕照停。</text>
<title>春日北禪院</title>,<text>雨絲風片冷凄迷。不待當年辟署犀。誰料千金碧梧蔭。彩鸞飛去老鴉棲。消殘金字小紅牌。綠砌無痕覔繡鞋。春夢短長何足道。只思痛飮壓茅柴。</text>
<title>鷺梁舟橋</title>,<text>翠華選日過虹橋。不待黃衣理畫橈。烏鵲果能塡碧漢。魚龍莫敢弄春潮。㫌旗晴拂紅闌轉。柳絮多從玉帳飄。路左微臣傾耳㝡。鈞天絲竹奏簫韶。</text>
<title>淨林丙舍</title>,<text>原是田家老瓦盆。何嫌野餉欠蒸豚。喙長我亦嘲三尺。手重人應笑五斤。杜宇夕陽煙際樹。棃花寒食雨中村。玆丘他日將埋骨。肯與要離共寢門。</text>
<title>孫家庄</title>,<text>東林莫過此山佳。家後園庭種樹皆。杏子初黃桃子大。幾多收入牧童懷。山下溪流綠似油。何妨潑剌懶含鉤。開襟正好朝西坐。二麥蕭凉四月秋。</text>
<title>秋日。陪蕉泉金侍郞。遊奉元寺。</title>,<text>藕花紅濕野塘明。卓午天光卵色成。鶴向珠龕聽梵偈。龍藏銅鉢候鐘鳴。疊吟多恠公無倦。微笑偏憐佛有情。褦襶城中應觸熱。蒲風蘆雪已秋聲。</text>
<title>送張玉山遊海州</title>,<text>芙蓉明月可憐宵。舊曲誰能記玉簫。夢起江淹花五色。春回張緖柳千條。縱言參佐閒公事。可欠平反答聖朝。洛下朋儕期望大。莫將芒角自磨銷。</text>
<title>送尹錦沙 景善 之任扶風</title>,<text>蠧碧蟫紅二十年。馨名一日萬人傳。亢宗自是承家得。積慶猶能食德延。虎竹朱旙今地主。豸冠白華舊臺仙。鉛松恠石邊山貢。幷上南唐五色箋。</text>
<title>崔雅 東顯 擬過南漢山城</title>,<text>經愁緯恨柳絲絲。九弟南山欲往時。玩世酒杯鸚鵡小。賞春詩句鷓鴣知。無雙恠石和雲斲。第一名花戴土移。西將臺高休獨上。三田未毁滿人碑。</text>
<title>東郊遇雨。忽思王右丞白香山詩。足之。</title>,<text>樹陰如幄雨如塵。十里山行未墊巾。佳境眞成詩畫本。東家流水走西鄰。</text>
<title>夏日雨中。同怡觀用日課令。</title>,<text>古博香飄一縷絲。龍鬚八尺弄風漪。壁籠破爛春秋字。囊貯零星伏臘資。蟻陣宛成封建法。象棋訂看井田䂓。佛家平等莊齊物。此事何妨並闕疑。松鬪蒼寒竹鬪癯。紅塵皎皎獨殊趨。林風夕起煙猶曳。榴火朝燃雨不濡。窮有殘經誇拱璧。老無佳句唾聯珠。從知列壑無譏咲。去趁西湖十幅蒲。是處眞成隱老龎。何論北谷又南淙。紫芝三秀篔簹壁。翠盖雙張薜茘幢。巖際騰騰飛黠鼠。籬根寂寂吠靈尨。逝將與子相羊好。勝似韓公賦下瀧。</text>
<title>義洞酒所。得干字。</title>,<text>河東毁譽不相干。還笏歸來把釣竿。門柳正如名士瘦。庭松猶似老僧寒。寧論閱世肱三折。且歎流光指一彈。白飯靑芻須準備。秋風疋馬過琴灘。</text>
<title>黃怡觀日次賜第</title>,<text>煌煌五色芝。必産醴泉傍。濯濯椅梧蔭。必棲金鳳凰。之子當時髦。發軔自西庠。薄技恥章句。墳典講唐虞。雲笈遍名山。微奧得闡揚。皐比肅南面。絲竹閱後堂。恰如尾閭墟。巨細歸浩茫。下視詞賦家。剪剡失眞香。我后尙經術。日次御試場。咫尺香案頭。褒賞幾侈箱。霜刃不虛拔。銕拳豈徒張。賜第固倘來。突心獨班行。從今天下事。利病細思量。平生蘊貞白。一起爲黔蒼。喜極辭難達。宜搜漫七襄。</text>
<title>詠秋葵花</title>,<text>冷淡疑無色。高寒別有香。可憐人未識。獨自向朝陽。</text>
<title>觀書有感</title>,<text>羲和鞭六龍。不爲我遲延。智愚生斯世。同此數十年。或以忠孝死。大節炳𥳑編。或以安樂死。民無可稱賢。死而無可稱。雖生亦徒然。死而有可稱。雖死不死焉。撫躳自循省。何者足留傳。宇內皆吾事。三復陸九淵。</text>
<title>知春秋金公有五臺山史庫之行</title>,<text>維岳中峯兩上頭。珊珊星佩馭凉颼。五更日出丹衢大。九郡煙生翠點稠。晉鶴語寒多歲月。魯麟呈瑞秘春秋。木天事畢應餘暇。簫鼓催登鏡浦舟。</text>
<title>趙秋齋座上。與萱生得風字。</title>,<text>山陽笛裏舊遊空。破涕誰知握笑同。溪上苧羅西子月。竹間圖史北窓風。尙餘奇氣歌燕筑。何限生涯類楚弓。靈籙也應留宿債。精神澡雪隱書中。</text>
<title>靑士宿齋明雪樓</title>,<text>沁園艸色爲誰春。寂寂窓紗暗蠧塵。當時行樂皆虗事。今日來遊是主人。龜蹲廢砌含苔老。燕語空樑喚雨頻。惟有楊花情緖在。紛紛鋪作舞時茵。</text>
<title>張玉山蓄一古劒</title>,<text>鸊鵜淬古雪華收。神物猶餘繞指柔。脫匣渴虹初赴水。懸梁斜月欲生秋。一身堪作安危備。浮世非關細瑣讎。區區未忍輕投筆。有志誰如定遠侯。</text>
<title>折爾島歌。贈金參奉 履恒。</title>,<text>昔我笑厲東海上。手放咫尺扶桑暾。瘴烟一掃孫賓石。紺碧平舖一氣渾。萬像眩轉風掠耳。忽當蒼壁欲撑坤。雲幢絳節森如束。舍筏登岸如相援。險中得樂聊一快。劃然長嘯谷籟喧。才回數里洞天闢。綠暗紅明忽有村。山苗沃若時雨足。野服蕭然古風存。中藏福地似黃卵。水括天包佳氣繁。爲問薖軸是何者。乃是白村之後孫。西陸聽蟬那忍說。桁楊禍色偏吾門。窮猿未暇擇林去。飢餐渴飮朝復昬。白日竟照覆盆下。復官追享荷天恩。生涯猶愧混樵牧。揭竿並無犢鼻褌。一把茅來二百載。安土重遷更何論。聽終辭絶驚且喜。酌酒相酬意愈敦。坐久明月松閒照。淨境寥寥空六根。請留鴻爪高飛跡。疑是漁舟入桃源。</text>
<title>除夕</title>,<text>今夕何夕歲云除。卧聽驅儺意何如。燎庭樺炬爲守歲。西舍雞黍東隣猪。燕毛依然序老幼。美俗能挽羲軒初。一昔輕薄過趙李。心情擾擾風中旟。日本利刀粧琥珀。月團紈箑削棕櫚。小奚錦囊朱黃線。結得春風蝶蘧蘧。燈火柳市欲沈漏。醉歸玉山駄靑驢。脫手黃金來不再。對人乾笑空軒渠。熱門恥懷禰衡刺。荒埜倦把倪寬鋤。浪遊蓬轉鼻白遠。譎觀氷飮項嶺虗。細雨廻舟永郞浦。三十六峯曉鬟梳。王儉芙蓉替榮謝。徐陵玳瑁閱居諸。搖鞭不待歌管訖。依舊西社掩吾廬。病思止酒功難補。老欲尋詩興已疎。君不見道家安心守玄牝。金虎木龍互捲舒。又不見一片寒月隱淸晝。印得孤光桂宮儲。靑城山人庶幾遇。飮水時時讀祕書。從玆憑仗揮戈勢。退緩東南羲和車。</text>
<title>送評臺金學士</title>,<text>市門淸肅是良籌。選史官中第一流。盤錯亦資斲輪手。已聞南紱播嘉猷。凉紗巾幅綠緋裘。倚遍蓬萊寺寺樓。誰識百忙車馬路。等閒來辦此遨遊。埋香碑下小舠過。六六奇峯倒鏡波。半日紅亭留不得。回頭終愧四仙何。路入咸關大陸旋。漢豐周鎬曁朝鮮。豈徒愴古餘桮卷。楊柳車攻有註箋。獵歸紗燭導金韁。翻酒斑斑簇蝶裳。帳下健兒應愧死。吹箎一曲化諸羗。</text>
<title>戲別李士攽</title>,<text>半文休藐視。韻事似君稀。豳畵塡蘭墨。岐碑掃蘚衣。掬泉魚並出。攀柳蝶雙飛。所悵孤雲角。同來不與歸。</text>
<title>六十歲吟</title>,<text>僂指吾年迫舊庚。如何鬢髮得長靑。平生巖壑知心賞。抵死琴書樂性靈。將母敢言家有子。生孫猶爲國添丁。麟經一部恒隨手。不待東西作座銘。</text>
<title>讀東詩。擬元遺山品詩體。</title>,<text>黃葉靑松早見幾。伽倻㱕路遂初衣。後人不解當時意。仙佛中閒有是非。影照傳神肖似間。尙瞻崇德重於山。文章垂世元餘事。八載西川扈駕還。伽倻弦絶半焦琴。白月碑陰碧蘚侵。定論紫霞公案在。崔詩韓筆冠鯷岑。不曾一例拜先生。謝笑顔嗔異性情。須君洗耳時聽取。匀是宮商寫正聲。文章無奈哭唐衢。不作唐逋况宋逋。惟子馳驅殊軌轍。雄渾健雅自排舖。不相薄也不相尊。我豈偏論世尙論。定有神人爲醒夢。四家生面始開門。誰家七葉珥金貂。翰墨餘生老採樵。若話江山風月主。未應鐘䁀勝簞瓢。長城豈但偏師攻。萬馬還驚冀北空。一灑紫霞知己淚。詩人入地杏花紅。遼陽鶴返幾經秋。燕寢香消掩畫樓。莫恃才情輕下語。殘紅還怕雨中休。燒蘭襞錦女相如。看閱風流萬劫餘。寧把琵琶銷得恨。殘年猶侍大尙書。</text>
