<title>次老杜詠懷古跡三首</title>,<text>紅顔啼出建章門。白草黃沙何處村。宮女始知燕塞遠。畫工終使漢王昏。荊南舊宅無歸日。磧北新春有斷魂。馬上箜篌彈不盡。曲中哀㤪向誰論。右王明君蜀帝臨崩憑玉几。永安蕭瑟是行宮。忠臣感激存亡際。時事艱難草創中。大寶終然歸老賊。英孫惟不忝阿翁。杜陵詩句堪流涕。思漢人情今古同。右漢昭烈感激先王三顧際。草堂牢卧亦非高。一身許國輕如羽。五月懸軍犯不毛。時事縱然無奈漢。壯心猶欲必殲曹。秋風渭水長安遠。臨死危忠轉自勞。右蜀丞相</text>
<title>錦湖乘舟</title>,<text>一夜東風雨。錦湖春水靑。依微雙樹寺。明滅四松亭。暖燕隨輕帆。晴鷗起遠汀。蘭舟山下泊。躑躅照江明。</text>
<title>節値寒食。倍切先墓之思。而兄病不可少離。廢闕省掃。愴傷伊何。玆賦一律以寫其哀。甲午</title>,<text>春來無事不堪悲。芳草凄靑柳絮飛。二月淸明時節逼。故山香火子孫稀。白雲曖曖空相望。錦水茫茫不可歸。山下梓梧誰更護。東風回首淚沾衣。</text>
<title>族兄寓軒 檡 君涓日冠其子。聊賦一律以賀之。</title>,<text>族子冠其頂。頓然秋水神。阿爺怡色動。諸客賀巵頻。宗席憐添座。吾門喜得人。應須不慙蚌。膝下有雙珍。</text>
<title>得家字呈叔舅。盖寓愴舊之意爾。</title>,<text>緬憶淸溪山下家。短崖委曲小蹊斜。松深隱屋塵喧少。藤老當簷晩趣多。齋額篆留曾揭板。砌心春返舊栽花。依然往事皆陳跡。谷鳥林鶯漫自歌。</text>
<title>康衢詩</title>,<text>康衢採諷謠。微服亦云勞。鼓腹無餘事。堯民勝帝堯。</text>
<title>雨中</title>,<text>湖外春爲客。鄕愁強半多。東風三日雨。開得一庭花。</text>
<title>美人圖</title>,<text>睡起芙蓉帳。玉顔凝細眸。低頭看綵蝶。強半是春愁。</text>
<title>衰海棠</title>,<text>蔕老刺芒多。叢枝靑簏簌。忽看數花開。全是可憐色。</text>
<title>枸杞子</title>,<text>數竿老枸杞。根着小池干。紅子秋來熟。煩喉堪一餐。</text>
<title>小碧梧</title>,<text>玉柯靑猶小。雲葉翠乍輕。定知中夜雨。窓外幾分聲。</text>
<title>網魚</title>,<text>漁翁携短網。橫割碧溪心。俄收一筐雪。歸路晩雲深。</text>
<title>結廬</title>,<text>結搆松楸下。居然巖壑幽。地從隣子借。材向峽翁求。開徑沿殘磵。編籬倚小丘。前林聞布穀。春事又西疇。</text>
<title>畫帖拈韻。命羣弟作亦隨成。</title>,<text>石路深深紅杏多。柴門隨處小橋斜。二人相顧如相語。意在靑山第幾家。</text>
<title>暮春薔薇</title>,<text>但愁桃杏盡。不省薔薇開。夜雨春猶在。東山我始來。比荊羞綠刺。當菊泛深盃。自此芳菲歇。狂風且莫催。</text>
<title>吾庭一株小楓方紅 二首</title>,<text>兒童媚我近軒移。一樹瓓珊約數枝。山壁向來渾不道。小庭秋後絶堪奇。其二霜葉依潭耿自鮮。憐渠作意媚秋天。直饒渾在蒼山側。那得人看似此專。</text>
<title>閱周禮</title>,<text>皇王大綱紀。作述自姬公。秦火幾無幸。漢儒多有功。官名非鳥制。治道備天工。衰季其書在。區區一海東。</text>
<title>擬古秋懷</title>,<text>繁霜凝素秋。風氣凄以寒。北山墮飛藿。中谷委芳蘭。烈烈寒螿鳴。蕭蕭南鴈歸。良時不可住。節物看依依。東籬時菊開。粲粲黃金英。悠然攬寒華。緬焉起深情。晩圃無遺秀。獨爾持餘芳。徘徊在中庭。晏景砧杵凉。激楚佇平蕪。白露明如練。山中多桂樹。花發紛如霰。悢悢有所思。中阿可淹留。念此苦遲回。荏苒歲月遒。惻惻坐幽幔。素焱鳴颼颼。</text>
<title>正月十二日立春</title>,<text>我軒臨我圃。我圃靑靑蕙。春來采幽芳。所思在迢遞。</text>
<title>恩掃咸昌先墓。感題追遠堂。</title>,<text>松栢蒼蒼遶古原。宗人秩秩會斯軒。合筵惇叙天倫事。省墓深知聖主恩。谷曉鳩鳴桑柘雨。嶺春花晩杏桃村。舊家氊業今蕭瑟。回首山陽我涕繁。</text>
<title>松京</title>,<text>殘春過故都。廢城草花開。我馬豈不駛。徒御亦已催。悠悠尙遲回。丘墟民自哀。佛力何渺茫。華臺今已無。煌煌我聖祖。揖遜侔皇虞。漢水流泱泱。膚敏旣祼于。宛彼北嶺上。松折生繁蕪。樵兒歌苑庭。金輦歸來遅。停懷創若是。後王尙鑑玆。方當全盛日。誰復憂今斯。流川向東去。日夕不可住。傷心暮烟鍾。永嘉留詩句。</text>
<title>竹橋花潭。嚴程不可𨓏撫。悵然賦一絶。</title>,<text>荒橋悲豫子。花庄憶堯夫。悢悢一回首。默默就前途。</text>
<title>箕都</title>,<text>靑靑路中林。欝欝江上樓。明欒列游極。粉堞涵澄洲。望之如仙居。不敢卽前由。借問爲何地。云是古王州。檀神及解婁。幽茫不可求。記昔翰馬東。滌陋叙洪疇。其民尙禮讓。風與中華侔。聖人去不返。阿斯傡悠悠。井畎湮舊制。麟窟刱仙遊。淑化旣云敝。侈麗實其流。爭言乙支宅。蓬茁爲墟丘。眼前須滿意。金帛當公侯。女兒輕綾縠。丈夫𩣭與騮。笙歌日夕起。金柈羅綺羞。陌柳靑藏烏。城花弄春柔。芳華儘可娛。我懷殊未遒。明時奉嚴命。聖恩非不優。離親日遠驅。拊身悼釁尤。僕御勖余言。君子尙夷猶。余向僕御謝。嚴程敢或偸。豈不思宴好。爲我畏朋儔。駐馬偎城門。門前卽渡頭。去舟背我之。來舟向我投。滔滔彼行旅。焉知我心憂。</text>
<title>普通門樓</title>,<text>萬曆二十一年癸巳正月八日。天將提督李公如松。督諸將破倭於此樓下。今去癸巳百二十四年。而樓尙宛然。不知前癸巳又幾年也。廢城圮可踰。荒譙巋但餘。晨朝驅馬去。草風吹我裾。緬憶龍虵際。海奴登此樓。樓上睨彼灣。彼灣復何由。提督儼從天。醜屍與樓齊。躍馬事依然。裵回想戈𥀷。百年耆老盡。往劫爾獨知。囏難歷風雨。神鬼實所持。悠悠彼行路。履此今何之。人去復人來。不見皇華使。沉歌撫靈光。我涕何時已。</text>
<title>至安陵 將住南門外。故末句及之。</title>,<text>嚴道嚴裝八百里。安陵安泊始非期。時明賤物甘遐屛。親老私情愍遠離。日暮塞營繁皷角。春殘野戍爛棠梨。荒江亂石南城外。何處艱辛寄一枝。</text>
<title>羇棲四絶</title>,<text>地偶同安邑。人慚仲叔多。猪肝尙嫌累。庖廩謂斯何。地主權公過煦恤。常饋米肉。是豈特猪肝然哉。令人甚愧仲叔故云。其二長公計非拙。昌化買地處。媿余槖無錢。民舍借爲所。借居東邊村。折衝金起鼎家。其三主人且勿矉。主人且勿笑。江漢有弊廬。遠羈非余好。其四家依東衖口。門外晴川流。川上彼誰子。不逢江漢舟。</text>
<title>哭朴老泉</title>,<text>穆彼淸風度。依依思故人。春花深北寺。雨勺藹西闉。一夢容輝遠。千金簡墨陳。緘書遙欲慰。惻惻爾雙親。</text>
<title>久霖</title>,<text>昔日已堪歎。今朝更若何。潢泥盈道軌。江沫擁堤沙。菑沴當兵革。誅求况縣家。憂虞還澒洞。不獨念吾涯。</text>
<title>又一絶 南塘村名</title>,<text>滂滂勢未已。中夜更顚加。南塘最近水。嘿卧念人家。</text>
<title>逢秋</title>,<text>冉冉朱陽歇。晴川颯已秋。塞耕收就近。邊鶻養成稠。信使何時返。佳人極浦遊。單衣生白露。前日卽閑愁。</text>
<title>淸南北</title>,<text>淸南與淸北。城邑欝連連。遶席明羅綺。開門爛布泉。綠騘都護馬。紅幙按廉船。野哭猶何意。繁華看可憐。</text>
<title>有園客饋寒露瓜一筐</title>,<text>野老殷勤破靜慳。滿筐圃實淡秋顔。古人一食皆依禮。對此那忘祭上環。</text>
<title>房中桂</title>,<text>當秋弱植不禁殘。羇屋如盆許共安。此事得無人拍笑。汝公方自帶霜寒。</text>
<title>秋雨。待族姪善應 必慶 正字。應後號獻窩。時住黃州。</title>,<text>澹澹西江雨。佳人在竹樓。橋憐斗酒晩。棊憶子聲遒。匹馬非牢畜。殊方少舊遊。丁寧吾正字。此會是良籌。</text>
<title>兄至</title>,<text>斑斑道中石。之子來何囏。霧露能無病。庭闈幸尙安。驚餘還惝惚。情極且悲懽。夜夜相思月。今成一處看。</text>
<title>妻至</title>,<text>微爾豈中露。卽君來遠居。牛衣知固樂。鴻案對堪歔。暮塞霜砧亂。荒棲紙閤踈。功名曾勸覔。今日謂何如。</text>
<title>送兄 三首</title>,<text>居延城上鶻初盤。勑勒川邊畜氣寒。野日蒼蒼人欲發。紅雲何處是長安。其二黃楡葉墮鴈飛飛。咽篴嘶笳夜不稀。到此無人遲下淚。逐臣今又送兄歸。其三萬事堪排此未排。客懷今夜共誰開。籬間永嘯依黃菊。恨不留君又一盃。</text>
<title>漫爲</title>,<text>荒裔豈吾俗。韎韋非我隣。勝衣還御虎。當酒且咆人。上客纏腰重。佳姬獻笑均。儒冠看往往。羇席此爲珍。</text>
<title>九日八章章六句</title>,<text>悟彼征鴻晩。西江起裵回。鞠深孤嶼荒。霜繁七佛哀。良歲可燕懽。羇伏拋深盃。其二秋江白以淼。佳人行未邀。顧己非夭麗。嘉惠宛迢迢。珍重束薪夫。莫以蘭作蕭。其三白雲涵西澨。永言懷我親。有兒速大戾。高堂曠昏晨。江漢一千里。嗟嗟是何人。其四安穩羣兄弟。同爨非離居。登高豈不樂。憶我心躕躇。願言把茱萸。憑寄珍重書。其五歲月去云逝。惕然吾寤寐。天理晦難明。物欲萌已熾。孤居阻彊輔。如何無怍愧。其六秋齋燈熒熒。遺經謹卷舒。識雖未遽精。口耳欲悔初。苟容心頭物。且失眼前書。其七嚴霜被崈阿。羣蕪日以殘。念玆起浩歎。貞茂良爲難。努力諸君子。皓首期永懽。其八聖度非不寬。罪大臣宜黜。離家淹塞屋。重陽且蕭瑟。淵明舞白衣。不負黃花日。</text>
<title>僧有饋魚者。却之。</title>,<text>居澤不將羽。在山無以魚。雲阿有芝𦬸。擷此可私余。</text>
<title>步杜韻贈人</title>,<text>玉人不其辱。我室蓬蒿紛。門駐盃時馬。天停賦後雲。義深窮道仗。詩蔚過庭聞。川上多風雪。如何堪送君。</text>
<title>聽鵑</title>,<text>虛舘春燈壓夢靑。子䂓啼送枕邊聲。三更寂寞開窓見。晴月梨花自一庭。</text>
<title>寫立春詩後</title>,<text>余於謫居無憀中。偶閱西行以前詩。得歲首立春私帖子。有曰我軒臨我圃。我圃靑靑蕙。春來采幽芳。所思在迢遞。盖余甞於庭圃。略植芳卉。因以自號。爲蕙圃居士。故詩中使意如此。而以今見之。其爲語幽孤愁遠。宛然有江潭意思。豈代間事泛若悠遠。而自然有先兆於未然之前者如此歟。余甞謂冦老之十里海蘇。長公之翻天雲濤。特出於好事者循跡作勘。以余徵之。盖容有不妄者矣。遂感而賦詩。歲丙申季秋也。滌滌庭中圃。奇草華以殖。愛而不可見。楡樺莾歎息。靈性本瑩虗。百應感未來。衆昏莫能察。開士固已該。聲言出天機。萬古何悠哉。此遇寧爲憾。吾道未應非。高歌撫余佩。美人同與歸。</text>
<title>謹次外王父韻。述懷示堂叔。五首</title>,<text>攀花曾是狀元郞。枉擬靑雲盡意翔。世路偶然輕失脚。舊游還復恥同行。晩思補過親書卷。時爲扶痾撿藥囊。竟日柴門人客少。不知家在市朝旁。其二玄都觀裏返劉郞。免使靑蠅吊仲翔。膝下幸伸烏鳥願。原頭喜續鶺鴒行。君恩量去知如海。世故經來勉括囊。大醉高歌是吾道。傍人莫恠若無旁。其三封胡安敢望中郞。鵬掣胡然後鷃翔。器任陶甄常晩就。秕依揚𥳽偶前行。寒天把酒交分席。少夜論詩對撿囊。聽取外人人物論。奇珍寧久擲塗旁。其四苦思堪笑類江郞。鸞鳳何曾筆下翔。鈍鍔不爭霜劒利。劣駒難齒逸騏行。假有三都堪覆瓿。元無衆軆可盈囊。洛陽才子休先後。形穢難於近玉旁。其五潛居身世劇潛郞。情似樊禽苦未翔。休櫛養痾渾竝日。覽書和睡罕終行。俗塵堪障松當戶。詩草要藏紙作囊。最羡靑蓮饒逸興。一壺隨處掛車旁。</text>
<title>苦寒偶吟。示愼上舍元瑞 龜重。</title>,<text>凘硯氷衾渾不收。暮天深雪掩書樓。今年却忘前年苦。來夜行添去夜愁。遠郭微鴉分意思。小庭新檜與風流。東隣美酒時應熟。好想春雲潑甕頭。</text>
<title>愼上舍和贈。又步。二首</title>,<text>白雪紛紛未遽收。颺風無數入虗樓。歐公令峻輕難犯。謝女才高急覺愁。薄日雲遮迷早暮。小川氷塞失源流。晩來欲赴東隣約。試下堦前屐沒頭。其二箇箇明珠掌上收。他時長弟破烟樓。生人有子三非少。居世如君百不愁。魏部占星知降應。羊家鍾慶想來流。大郞傑步尤堪怕。放出吾輸地一頭。</text>
<title>松北兄和投余苦寒詩。奉次。二首</title>,<text>庭除雪滿鳥烏收。蕙子關門不下樓。江漢迢迢淸月在。梅花寂寂美人愁。歸來實少尊前合。向者空傷嶺外流。手把新詩興遠意。暮天山閣一回頭。其二嶺海三年散魄收。携來詞賦有登樓。風塵已濶平生意。霜雪空深歲暮愁。荒屋一燈聊此夜。輕舟何日試春流。孤吟擬續靑谿曲。恐被傍人大拍頭。</text>
<title>庚子立春</title>,<text>四歲西南道。歸來故國春。桑麻閑雨露。長作太平民。又萬死歸來屋數椽。洛川風月卧蕭然。閒居隨分新春計。半割前庭作菜田。其二手撫瑤絃曲未裁。綠尊遙隔可人來。新春白雪興懷遠。盡日虗庭倚小梅。</text>
<title>別泰川使君朴 長潤</title>,<text>一半羇魂在浿垠。送君今日思紛紛。高山浩浩長留雪。遠塞陰陰不盡雲。枕上蓬萊稀到夢。笛中楊柳詎堪聞。春風五馬非窮道。且把征衫鄭重分。</text>
<title>次題昚節齋李 仁復 來初南征錄</title>,<text>學士南征槖。無他只好詩。勝遊人亦有。稀調子能爲。瀛海雲光異。波羅寶物奇。一吟還一像。得處定掀髭。</text>
<title>挽蔡修撰 明胤</title>,<text>學士去何之。西湖春草悲。斑衣到白首。濁世還淸䂓。計秩生人意。承縗孝子思。爲銘不外乞。家有中郞辭。</text>
<title>挽李承旨 元齡</title>,<text>淸朝舊侍臣。晩卧蟾臯春。耕鑿歸來計。滄桑見在身。晏暉淹社梓。稀曲和山榛。存沒夫何憾。爵天勝爵人。</text>
<title>諸君聯枉。步韻記意。</title>,<text>珍重二三子。相隨過弊廬。風流看此會。禮䫉容吾踈。庭物留春在。潭光得雨餘。雲山同寄意。料理撿箱書。方有蓮寺同遊之約</text>
<title>挽權安州 慜 丈</title>,<text>世人皆尙外。尙外還遺內。誰昔奉君子。何時衰慕愛。其二天姿原豈弟。全軆儘精神。最是觀公處。向人如向身。其三霞老同堂弟。花山舊世家。委蛇具衆美。人譽早年華。其四天地無窮事。風塵倦宦情。簿書還白髮。誰記狀元名。其五事簡休官後。年深卧病餘。閉門南郭下。眞個世情踈。其六瑤棋時在御。芳醴澹盈樽。亦有舊賓客。不聞公笑言。其七維楊好山水。來葬舊使君。州人走相紼。淚墮霑秋墳。其八夙我承嚴命。蒼茫過洞仙。當時西道主。賴得我公賢。其九地偶同安邑。人爲仲叔難。多慙口腹累。不獨在豬肝。其十秪今淸川水。澹澹如有情。窮途存感激。持此以平生。</text>
<title>上寺日。用裴迪靑龍寺韻記意。且遅輝祖。淸潭字</title>,<text>藹藹寺樓夕。坐久亡世氛。隱見明湖色。多少遙山雲。幽迢井谷子。此遇與之分。共言餘懷在。足音如可聞。延悵佇中林。時看幽鳥羣。</text>
<title>輝敗約不至。眞俗士也。遂拈北山移文中一句語爲韻。作五絶以調之。兼示族姪思卿。</title>,<text>身輕矯自擧。行不煩上請。朝謝城市塵。暮宿招提境。其二後山如拱抱。前山與水回。淸泉出幽石。泉上林花開。其三酌泉勸井翁。興懷念二客。二客塵泥中。如今那免俗。其四欲來初非决。中敗果誰使。且置勿復言。山門無俗士。又揚湍可射輪。飛柯可截靶。山靈怒方瞋。願君休妄駕。</text>
<title>夜坐詠杜工部十七夜對月詩。感所値適同。遂次。</title>,<text>嶺上淸生月。樓前悄倚身。微烟遠野樹。數火何江人。磵響傳心細。林颸到面頻。無言向李子。情與境俱新。</text>
<title>停雲四章。寄慕軒 必愼 竹陰吳 光運 諸君子。四首</title>,<text>昔淵明有停雲四言四章。盖思親友而作也。山居靜寂之中。念我同志諸人而不可見。則諷誦遺篇。悵然有同境之感矣。輒相命演爲五言以述之。雖其風尙平凡。音節粗俚。未免爲東施之醜。而其義則或無失於古人情性之遺也。君子覽之。庶幾有取於斯歟。白雲何峨峨。停彼山之阿。可望不可見。所思亦已多。美人愆我期。歲月復如何。其二白雲何盈盈。山阿誰爲停。對此思彌繁。羣壑亦已冥。美人今不至。欲往迷所經。其三皚皚巖上林。粲粲川中石。城市多風塵。美人空此夕。嘉惠在中心。何以同瑤席。其四㜻彼翰林鳥。永言懷我人。他人固密邇。爲子疇昔親。瑤華將婉晩。如何不損神。</text>
<title>夜雨。得多字。</title>,<text>南湖一曲水增波。凉雨隨風入夜過。試待明朝開戶望。平蕪霽色幾分多。</text>
<title>諸君期以是日來則喜可知也。作旣見君子一章以見意。亦古詩之遺也。</title>,<text>林阿澄晏景。淸風時未已。君子惟古懽。崇餙惠芳趾。告子莫遽前。容我整䄄机。瑤琴十二絃。有酒㓗且旨。不見令我憂。旣見令我喜。始知心中境。隨遇見變異。持此以相勖。明德保終始。</text>
<title>急雨賦得</title>,<text>樓外雲雷欲雨時。坐間閃忽境堪疑。纔從南浦如潮入。已向東峯並霧垂。</text>
<title>淸潭又愆期。寄來七絶五首。答之。</title>,<text>手把凾書掩案經。樓前一笑暮山靑。風塵苦是身難放。何限巖居與水亭。其二相携高卧白雲天。忙底曾消許個年。淸事且將公物處。不須徑怕世中傳。其三潭君家計欲如何。最是難除世冗多。恨不携來林下飮。石泉淸冽可浮瓜。其四眼中久不見吾思。迢遰林居世與離。塵衖訂名非省事。且從眞境了閑時。思寓皮谷。來詩戱之。思卽改以避字故云。其五林閣翛翛僧語寒。枕間時自度松湍。老夫重向諸公托。莫以汀蕪棄谷蘭。</text>
<title>望仙遊峯。感懷蘭嵎朱太史。名之蕃。萬曆丙午。啣命來東遊此。</title>,<text>登樓激初嘯。天地長在不。江山一以暮。雲物憺悠悠。君子昔東惠。江漢盈風流。淑佩含明輝。芳沚有桂舟。木蘭爲君檝。芙蓉爲君幬。淸絲爲君奏。名醴爲君羞。俯看大江流。仰視陰雲浮。崇曜忽已淪。秋色彌山丘。瑤華漭不見。遂爲今古愁。長歌下樓去。幽淚滿中洲。遂爲一作因之</text>
<title>榮木六章</title>,<text>淸潭以余停雲有古道。過有稱道。輒又演和榮木以惠之。其念老求業之意。盖倣原詩。而思與同志勖厲于今日者。又自別爲一義。音節鄭重。風流弘遠。藹然有辭外之致。斯豈非眷眷於古道而必欲交相引發者耶。遂感而和奉。庭有榮木。亹亹其柯。旣茂而華。逝將如何。下民之生。往日其多。惕焉回顧。中夜以歌。其二榮木在庭。其葉蕤蕤。豈伊匪馨。霜霰何爲。莫敖以嬉。釋此良時。良時之邁。其艾其耆。其三視爾在家。蒙陋而荒。今爾弗往。來者其亡。侯懋爾學。侯秉爾常。匪爾之私。侯亦章章。其四邪徑驛驛。敗我良田。人欲之橫。喪我原天。始厥匪終。誰謂不然。君子孔儀。翔彼止淵。其五山蹊黝黝。猛虎斑斑。君子于止。蹞步維囏。明佩匪華。好眉之姍。棄捐勿言。守此玄關。其六歲月悠徂。我懷我友。匪直伊懷。式喜其有。瑤琴在御。芳酒于卣。如璆如璧。期以皓首。</text>
<title>淸潭至。喜甚。輒拈簡齋集中韻共賦之。</title>,<text>山徑有歸鳥。山雲生薄陰。虛樓佇今夕。之子到芳林。白石泉光凈。香爐僧語深。向來幽寂意。一一與君吟。</text>
<title>次潭君韻</title>,<text>幽居始遣故人尋。繫馬中林政夕陰。山閣逈含千里意。石泉淸照百年心。泠泠壑籟言逾凈。藹藹爐香坐轉深。今日聽君歌古調。一尊相對試長吟。</text>
<title>翌日。共次唐人韻。</title>,<text>崇阿景曖曖。深坐看雲時。江凈分光遠。山幽見性遲。鳥歸如昨日。僧去赴何期。共惜林花晩。將來欲寄誰。</text>
<title>次寄善應</title>,<text>欲謝溪東子。回書自遠郊。丁寧道靜業。次第詑寒庖。柟燼淸凝簟。茗香凈滿匏。山扉關夜月。留待故人敲。</text>
<title>永伯以六絶見寄。次之。永伯。竹陰字。後改號藥山。</title>,<text>枕上烟霞几上巒。近樓松桂翠陰團。此中知有三仙在。山外人應畫作看。其二故人槃薄市朝喧。自道胷襟無俗煩。最是白雲多意思。長時不近故人門。其三幽僧勸我上樓行。遠遠西峯雲欲生。林鳥一聲山日晩。回頭不見洛陽城。其四崇㙜偃蹇憺移筇。巖底幽花落暮鍾。南浦潮歸秋色凈。依依遙識海中峯。其五澹雲踈日舊諸天。藹藹風流結夏筵。共採瑤華興遠意。美人消息定何邊。其六一尊前日醉南城。小雨榴花在眼明。怊悵山阿看不見。樓頭假意聽蟬聲。討論之暇。詩律間作。累日以還。輒厭就卽景爲詩。欲詠史以暢情。寺中無他書籍。而適淸潭行笥。有春秋集傳一卷。遂拈出數事命題。仍與共賦。</text>
<title>錫鬯</title>,<text>彼鎬誰刈薪。瀍水方漾漾。文侯起扶常。天王正在上。德音沛煌煌。恩賜以秬鬯。王風豈遂淪。典章可瞻仰。嗟哉友邦人。侯度虔毋曠。詩人詠緇衣。頹運期回張。</text>
<title>歸賵</title>,<text>煌煌文武世。郊藪游麟鳳。王風入黍離。九有昏以霿。大夫臨東魯。問歸誰氏賵。禮物不可瀆。君子有隱痛。大夫且周章。入爲君王諷。舊章尙可修。明堂受朝貢。</text>
<title>思卿至。共拈凉字。思卿慕軒字</title>,<text>美人今始至。服佩委蛇光。凈几芳香在。崇阿桂樹長。依依夕景遠。淡淡秋雲凉。明日更何處。德音不可忘。今日將下山故末句云</text>
<title>下山和諸君。四首。</title>,<text>今古荒塗且可尋。小菴依隱碧山陰。出門卽事疑他界。並馬故人知我心。欲暮軒檐嵐意重。近秋松桂露華深。塵衣正好林風拂。倚在中阿偃蹇吟。第一。述與昚節並馬上山云爾。其二柴桑遺際宛遐尋。近峀停雲藹晩陰。良友不來空此夕。古人如在也同心。繁崖嘉樹芳輝晏。曠壑幽泉㤪意深。爲是詩家多興寄。新聲且奏北山吟。第二。述慕軒，淸潭愆期。停雲，北山。實際也。其三蒼崖破笑忽千尋。皎爾鳴駒在谷陰。人世難爲今日會。兩邊傾向一般心。詩前石竹秋仍凈。訣裏金丹歲政深。回憶此時吳正字。海榴花下動孤吟。第三。述淸潭，慕軒後至。仍懷竹陰。石竹屬慕。金丹屬潭。亦實境也。其四山居窈窕少人尋。桂樹泠泠日夕陰。丘壑向來淸活計。風塵還復舊身心。園秋獨鶴傳懷遠。郭夜踈燈照夢深。世上悠悠皆過耳。白雲回首更長吟。第四。述下山後情境。</text>
<title>拈陳去非詩中笑領銅章非失計一句。排韻作七絶句。錄奉花山新伯昚節李君。</title>,<text>銀臺朝夕備恩召。誰遣詞臣從外調。三日離筵滿城花。不見君愁見君笑。其二花山太守奉板輿。三月花山花滿境。此時北望君恩深。莫以杯觴迷簿領。其三先賢遺邑尙流風。人俗雍容禮法中。但使絃歌騰比戶。不妨苔綠上文銅。其四永嘉山水是仙鄕。學士南遊寵暇長。無限映湖樓月上。案頭公牒亦文章。其五中郞遺籍世看稀。羊氏傳徽媿我非。今日仗君期繡木。舊箱收拾涕先揮。其六尊重江南第一州。殷富邑中千萬室。公餘坐對淸凉山。人世悠悠誰得失。其七中宵意會感身世。紅土東華非素計。南道吾今有主人。山陽歸管舊松桂。</text>
<title>途中</title>,<text>輕鳥寧嫌遠。幽魚不厭深。非無有當觶。亦有無絃琴。何處是吾土。誰人知我心。行行忽自得。矯首看雲林。</text>
<title>錦上望四松亭。悵懷輝祖。</title>,<text>江上四松樹。靑靑霜後姿。主人京洛去。歲暮更誰期。</text>
<title>渡尙山峽津。望自天㙜。</title>,<text>自天㙜下水如天。㙜上丹楓映水鮮。一曲平沙鷗鷺靜。夕陽歸客上漁船。</text>
<title>長路紀情</title>,<text>世路從來倦。浮沉已十年。一官方在道。徑欲賦歸田。</text>
<title>到豊山。先簡花山伯。</title>,<text>好在花山伯。如今何所爲。莫言有公事。且訂白蓮詩。</text>
<title>到花山。復續前詩。</title>,<text>且訂白蓮詩。且擧黃花巵。中筵忽感顧。諸君不在玆。</text>
<title>上官途中</title>,<text>淸凉山色晩來寒。路沿湖曲折蟠。崖上石田從蟻稅。樹間霜實任鼯殘。鄕閭曠斥知人罕。父老前迎驗俗寬。踈角倦旂煩道引。十年奔走媿儒冠。</text>
<title>感君恩三章</title>,<text>陔南有秀蘭。陔北有白華。中有向嶺道。嶺縣穠秋花。舒舒奉板輿。子心當如何。吾王政錫類。分毫皆聖涯。其二黔南有拱木。連東有宿草。兩地余丘墓。霜露亦已浩。悠悠從五馬。香火展省掃。聖典良感激。明幽徧榮造。其三葉縣有玉舃。句漏有丹砂。顧余鬢猶綠。作尉來仙涯。竦軆刷前垢。棲神鍊素華。何以獻吾王。粲粲靈芝花。</text>
<title>官居閑事</title>,<text>廨宇蕭蕭松桂叢。使君家計等園翁。公庭日晏休衙皷。時有山萌訟石蜂。</text>
<title>白菊盆</title>,<text>孤高白處士。來近使君居。襟期盖有契。玉貌非求余。</text>
<title>寄花山伯</title>,<text>綠鬢雄都護。銀臺舊侍臣。吟詩嶺海滿。把酒簿書春。麗榭繁星動。嬌姬遠黛匀。湖樓堪夜讌。紅燭照芳茵。其二西郭朱陳里。南來杭越隣。道應關氣會。天亦與人便。漫牘筒奴裭。名山几實均。官梅開早晩。消息共堪憐。</text>
<title>民有爭峽田者。犯曉往審。途上漫賦。</title>,<text>曉天官角和霜颸。山路危藍折復回。未使民風歸讓畔。空勞巫馬戴星來。</text>
<title>傲吏</title>,<text>江漢平生傲。因之吏隱懷。公衙依枕放。民牒把盃題。靈谷有芝秀。仙翁遺鹿膎。天風吹碧霧。山色郡齋西。</text>
<title>聞韶舘臨試偶吟</title>,<text>峨峨嶺嶠倚靑空。文物衣冠有古風。入彀豈無天下雋。臨軒難得有司公。官宵蠟燭催鍾限。藝壘毫鋒寓戰功。措大眼邊無俗膜。就中誰是萬中銅。</text>
<title>花山衙賞梅。與主人同次東坡韻題龕。</title>,<text>美人宛在江南村。芳華晼晩愁神魂。眼開忽見靑萼梅。虛齋淡雪回輕昏。天星歷落河漢曲。海月寒灑珊瑚園。美人玉立香步障。啣盃一笑生春溫。瘦枝短短橫夜燭。淡藹細細迎朝暾。且住幾時紛如霰。驛使不來空倚門。門外迢遙山復海。天寒歲暮誰與言。美人將命且乞花。留我百日醻芳樽。</text>
<title>日。余自聞韶回。至花山衙。與主人賞梅賦詩。詩未就而移席西龕。相與坐前樓。對月命酒。興劇。始勘前詩。眞個淸境也。歸來尙有餘意。追賦一律。錄去求和。十一月望。子淳拜花山伯足下。</title>,<text>未了梅花事。移筵西岳來。小湖生淡月。繽佩倚崇臺。野意渾如水。山痕欲倒盃。瓊華當歲暮。行與美人廻。</text>
<title>花山寄來梅詩第二疊。遂和兩疊錄去。盖倣東坡原詩及晦翁，陶老皆三疊也。</title>,<text>江南有梅凡幾村。苦向花山牽余魂。南枝昨日開蕭晨。北枝今日開參昏。向者桃榴少意思。繁紅熱紫紛芳園。爲愛寒姿殊絶俗。更喜主人風味溫。誰家美女將明鏡。擬較顔色臨窓暾。主人愛花劇於女。對花一月不出門。憶昨緘花遺素書。書中字字相思言。懷袖至今香不滅。吾將酬子靑瑤樽。其二前冬丈雪漢上村。不見梅花傷我魂。今年嶺外所見異。十月花開月未昏。南中風土固其然。何限山紀與澗園。最愛花山使君龕。一樹二樹盈盈溫。我與使君欣賞之。夜坐不知晨日暾。但君邑劇梅不穩。請君擎送山人門。不然合遺吏隱如我者。官閑庭晝無喧言。不然君須擲紱携梅去。去對梅花開酒樽。</text>
<title>亞使金鵬路 翰運 到花山速余。余以公冗謝不赴。亞使與主人甚悵然。同拈梅花詩中五韻。各賦一律。南上舍德老亦預會。同賦寄來。遂各錄答。</title>,<text>凾書百里遠相溫。隴上寒梅媚小昏。淡雪南湖生好月。故人前夜有芳樽。良遊向爾輸專席。公事關渠可出門。永夕虛堂依短燭。孤懷脉脉對誰言。右答亞使似玉其人在邑溫。公餘吟眺自朝昏。西湖處士遺瓊樹。北海嘉賓對綠樽。夜月江光來岳寺。夕陽山色滿城門。春亭傷別還堪笑。嶺外吾今與子言。屬鵬路詩。已述緯繣之意。故此末聯。却用反案法。盖泛言先後南來相近也。其二幾廻一日向梅溫。曉坐渠應自未昏。先後着花如會意。尋常留客不空樽。暮年空待天涯使。東閣偏開月下門。南國佳人休惹妬。向來桃李亦無言。右答花山伯玉人如在眼中溫。百里詩來日未昏。嶺路驅驢欺暮雪。官宵燒燭倒深樽。東京才子工翻曲。南國嬌娥慣倚門。聞說梅花評已了。更將何事入淸言。右答南上舍</text>
<title>亞使轉到靑鳧。又速又未赴。又拈賦梅花詩餘韻。專人錄投。其意可感。又和奉。</title>,<text>咫尺靑州又未赴。故人前後漫勞魂。迢迢驛使臨長路。寂寂梅花在遠村。嶺樹千章遮暮雪。城鴉一字閃朝暾。靑衫烏帽俱身外。好去春耕錦上園。來詩有先去訪田園之語。故末聯及之。</text>
<title>花山使君移梅於臨淸閣。主人貯在東閣小龕。聞其主人失梅甚悵然。此事堪入詩話。遂設作嘲答。錄奉花山使君。君其謂何。古隱逋吏蕙圃子淳拜。</title>,<text>主人且勿㤪。主人且勿言。諒君自貽戚。誰㤪更誰言。昔我托君子。有如蘿在松。雖無春風姿。終歲爲君容。如何棄我輕。送與何水部。東閣藹春薰。小檻籠金縷。亦有好主人。移根何所苦。但憐淸閣月。寂寞守空戶。右梅君嘲臨淸主人君欲聽我歌。我奏陌上桑。此曲君厭聞。且歌閶門楊。誰昔依澗阿。胡然在道傍。儂誠負幽情。君豈持初心。且置勿復言。相思以至今。近日憑人聞。使君將言歸。言歸亦不遲。有如春盤詩。豈其携君去。重逢庶可期。右臨淸主人答梅君</text>
<title>答自如督郵</title>,<text>暮天深雪閉寒衙。手撫瑤絃遠意加。嶺樹重遮雲外望。驛梅偏發隴頭家。華槽定有凌風馬。綺席那無伴月媧。堪笑山中迂太守。一身如釋卧烟霞。向於聞韶之會。擧外王父詩。而有伴月凌風之戱矣。今來詩有却對朝陽舘裏媧之句。故頸聯云。</text>
<title>花山伯寄來立春詩曰。春盤無賴作新年。閣裏殘梅轉可憐。商略檀公最上策。僑居去占白雲邊。此所以志新年。而白傅香山之趣。歐翁潁尾之意。藹然於辭句之間。甚可貴也。余亦方有簿書之累。見此尤豈不擊節興想。遂錄答六首。其亦新年之志也。是日立春歲除。</title>,<text>東京梅發憶前年。嶺外春盤却自憐。珍重故人同此意。緘詩百里到吾邊。其二大嶺生春又一年。異鄕相伴倍相憐。閤梅消息今何似。欲採餘香送日邊。其三此夜盃樽惜此年。燈花似欲向人憐。簿書冉冉催身老。慚愧儒冠在鬢邊。其四帖子題詩答歲年。人情物態到堪憐。就中差是娛神處。無限春山簡牒邊。其五忙底消磨許大年。憐吾還復向君憐。如何共擲腰間紱。隨意消搖寂寞邊。其六衮衮英豪已昔年。竹溪遺勝遣人憐。他時若遂同歸計。二逸名齊六逸邊 君將占竹溪之白雲洞。余亦有惠好之意。</text>
<title>正月上旬。與花山伯期會陶淵之仙刹。路中口占。</title>,<text>何處無僧舍。今來爲友生。白雲山路遠。春日峽江明。相應須關氣。漫遊豈近名。仙門定先後。誰使待誰行。</text>
<title>取拈僧軸中前人韻。與來初各賦三首。題仙刹及石門之落淵。崇禎處士瓢隱金公是榲之遺墟。</title>,<text>泠泠雲峽我來今。君在仙樓春雨深。叢壁幽光宜鳥性。一溪淸水證人心。罏香藹藹委蛇語。樽醴涓涓暇豫吟。安得此間携數子。白蓮奇事與重尋。是行。來初先到。待我於山樓。因雨留三日。共話白蓮前遊。情境依然。右仙刹石門奇賞得吾今。滿目玲瓏造化深。方赴壑時渾是氣。到成淵處欲無心。神微可怕雷長起。坐久如聞龍一吟。禹穴迢迢更何在。因玆却擬去南尋。右石門落淵谷口蒼茫問古今。荒碑無語夕陽深。百年堪涕中原事。四海同悲志士心。舊里約分門柳處。遺詩剛半𨻋苓吟。狂歌一曲臨溪水。溪上靑岑忽萬尋。墟有碑。福泉吳尙書題之曰。崇禎處士之遺墟。琴召李處士銘其陰。齋舍。藏遺稿數卷可觀。墟前有大川。川上翠壁奇消如畫。右崇禎處士遺墟</text>
<title>鳥嶺 正月望後。趁盟祭向京。到中州。聞退定報。復路還過此偶吟。</title>,<text>鷄鳴約徒旅。蓐食上鳥嶺。行行至日午。猶是在嶺行。去聲 路中多石子。誰能不履此。我向石子祝。莫彈我馬蹄。我馬臨遠途。蹄傷難致余。</text>
<title>苦樂行</title>,<text>樂亦一時樂。苦亦一時苦。樂長不知樂。苦久還忘苦。吾觀對樂者。在始欲蹈舞。少焉不專聽。及終如無覩。且看惡食人。猝遇若噴吐。一宿能耐喫。再宿甘於乳。推之莫不然。詎遽一二數。珍重世上人。苦樂休喜惡。樂亦一時樂。苦亦一時苦。</text>
<title>維揚晦谷族兄 榟 春初到余所。迤𨓦南下。盖閱月而後回到花山。窮道行色。殊可愍然。從府伯得余仙刹詩。步韻寄來。輒此和呈。</title>,<text>鞍馬駸駸遂至今。也應添個髩霜深。風塵寥濶窮途義。天地崟崎壯士心。過嶺征袍渾敗色。入春詩草半愁吟。斗間回首憐埋劒。奇氣年來减幾尋。</text>
<title>花山伯棄官歸。病未身別。替以三絶。</title>,<text>郭外晴沙晩惹塵。江南二月野桃春。政成揮手飄然去。不負嘉州不負身。薛能詩曰。不負嘉州只負身。陸游詩曰。此身不負負嘉州。其二春衫歸騎且躕踟。莫是湖邊重別離。他日永嘉新樂府。梅花三疊女娘知。向來梅花酬唱詩。妓輩能誦之。其三草綠南湖君去時。嶺雲回首倍相思。山衙益省春來事。閑閣郵筒不賦詩。相一作堪</text>
<title>龍湫𧃐䕽</title>,<text>𧃐䕽花開鳥嶺高。碧潭千丈耀丹臯。遶潭萬樹繁紅錦。潭底龍兒性也豪。</text>
<title>南征聯句</title>,<text>余以不及盟祭。就拿經勘後。取路竹嶺還官。昚節亦尋其兜率寓所同行。初日東門外。聯翩向嶺行。蕙。 天時當小滿。雲物媚新晴。少憇關王廟。遙瞻溫祚城。昚。 金湯歸失險。今古付呑聲。楓闕回頭遠。松波倚棹輕。蕙。 淡烟郵舘靜。殘月旅眠淸。昚。 行邁朝仍暮。川原上又平。岸芳時住馬。溪藪或聞鶯。蕙。 赤景烘張傘。黃埃撲滿纓。生憎褦人態。何許野舟橫。夕店逢朋穩。晨江見吏迎。那堪長路倦。剛喜上牢盈。昚。 靫鞴拋中道。𦨴艚駕丈泓。向來行役重。特地卧遊贏。好榭江江得。欸歌曲曲生。潭霞同撫舊。瀨月且傷情。濁世全人少。深懷與子評。蕙。 山河增感慨。杯酒露崢嶸。取次樓巖出。依微石塔呈。魚塩灘市閙。楡柳巷門明。欲傍琴臺宿。如聆虫鶴鳴。昚。 平流尙寃氣。昭代有恩㫌。灑酒醻江鬼。催檣趁水程。沙禽乘月起。浦屋置崖傾。晩泊黃岡曲。閑憑白版楹。餘氛迷壑桂。遐思洗汀蘅。水勢經灣劣。灘聲入峽轟。篙痕較轉减。石齒露堪驚。已覺行舟澁。重謀向陸征。囊錢謝梢子。峒路問山甿。蕙。 乍跋虛堂燭。因炊曉站鐺。携君入丹峽。疑我待黃精。境僻應難到。峯奇未易名。心魂轉慘憺。造化幾經營。潭黝蹔停舫。童淸屢進觥。北阿騰吉氣。吾友有先塋。謝世宜回駕。求田約耦耕。巖雲違躡屐。嶺雨巧遮晶。岷表殊風壤。幷鄕亦豆羹。前丘眞我所。俗子遣誰爭。昚。 高卧情堪羡。低回色自騂。一枝身苦拙。五斗筭非成。雲壑長依夢。春盤舊有盟。滄浪淸不盡。從子濯吾纓。蕙。</text>
<title>答寄丹丘宰洪兄建春 尙寅</title>,<text>嶺外何渠盡左除。使君官興未應踈。蠻姬遶座傾歌籍。溟族登盤撿膾書。敞閤深盃輕瘴氣。平臺閑眺趁春餘。最憐小雨明沙路。隨意紅棠點醉裾。其二紫溟靑島映軒除。公事仙衙日正踈。官吏臨渠班夏令。岳僧留席訂何書。人有自貴府來者。言邑民因旱爭渠。官爲定吏。掌匀漑之政。且太白僧過余言。向爲東閣所挽。留數日劇話云。 風塵倦宦惟吾輩。嶺海漫遊亦聖餘。不信杭州隣越郡。遞筒猶濶况連裾。其三身邊帽笏我須除。俗物終於傲吏踈。案外山明忘點簿。樽中酒碧待澆書。經宵砌笋添如許。帶雨池荷欲丈餘。官廨故連松桂樹。等閑𩁺翠上衣裾。其四鳥語南榮又北除。峒民元與縣家踈。官牀饒睡拋詩課。京輦稀親省簡書。農政只憑春鳸了。衙期常準午蜂餘。何時去把洪厓臂。碧海丹丘笑振裾。</text>
<title>曾與昚節李君。有新年酬唱詩。共言及春謝官之意矣。昚節果已不負詩語。歸卧小白山下。得逍遙自在。顧余則至今遲回。欲歸未歸。甚可媿也。卽與昚節約爲陶山之遊。路上回憶前詩。尤令人邑邑。遂更用其韻口占。去示昚節。</title>,<text>新詩曾共志新年。此日憑風費目憐。何限名山何限水。盡輸淸福向君邊。</text>
<title>陶山</title>,<text>洛水淸澹澹。芝山碧峨峨。雲丘藏一曲。窈窕溪翁家。精神在庭塢。光惠及谽谺。至今巖棲軒。巾屨瞹婆娑。斯翁我夫子。淑學範東華。河驪不世出。威鳳欲如何。肫肫一字符。俗儒妄闚涯。徽化久將湮。周道荊榛多。假路資褰趍。竊言文詖衺。爭將潢潦汙。承彼洙泗波。盛德諒何損。後人所窃嗟。徘徊倚門墻。日暮欲悲歌。</text>
<title>愛日堂</title>,<text>芝山一曲葛仙洲。亭下垂楊繫客舟。沽酒欲聞漁父曲。滿江斜日起眠鷗。</text>
<title>古意</title>,<text>荷花過人長。蓮子靑如水。淸風盈我閣。幽香來未已。日暮碧雲生。佳人不在此。折花欲相寄。將折還復休。一花非所惜。道里良悠悠。</text>
<title>南亭。待昚節愆期。</title>,<text>脉脉依秋荷。暮雲還復多。明知在中路。來日更如何。</text>
<title>換鵝亭。次壁上韻。示亞使。</title>,<text>靑山如畫水如天。人在闌干十二前。玉麈淸塵先輩遠。茂林秋色向誰姸。書經觀裡鴉棲戶。脩稧亭邊客倚船。猶待子猷乘興至。滿溪明月不成眠。</text>
<title>重陽。次亞使。</title>,<text>繁露重陽夕。山陰嘉菊開。人情憐晏物。秋意媚崇臺。凈語江生座。淸歌月近盃。當時王謝輩。枉趁暮春來。</text>
<title>次壁上絶句</title>,<text>家家竹所映秋濱。白露淸商一夜新。等閑帽笏纏身在。徑造風流媿與人。</text>
<title>自山陰入伽倻</title>,<text>江南江北早鴻多。白露團團野菊花。看盡山陰萬巖壑。秋風隨意入伽倻。</text>
<title>谷口</title>,<text>盡日葳蕤水。秋光澹灩中。同僧坐幽壑。無語看丹楓。俯仰山雲白。然疑石字紅。東峯迷玉笛。何處覔仙翁。</text>
<title>寺中紀覽</title>,<text>一柱門前攬紫烟。眼中金碧晃山川。僧房蜂密三千橑。經閣牛孱八萬編。提督紅兜神定護。誌公銅鉢法眞傳。仙樓靜夜風琴語。雲鶴依依下洞天。</text>
<title>絶句</title>,<text>武陵橋下水悠悠。學士臺前木葉流。玉笛千年吹已斷。碧山秋色至今愁。</text>
<title>丹楓。次僧軸。</title>,<text>遇此誰能不叫奇。滿山楓葉九秋時。臨溪一樹尤堪愛。欲把煩僧揀一枝。</text>
<title>宛在巖</title>,<text>山阿桂正華。中谷蘭自香。我懷良悠悠。伊人不可忘。嬋姸在我眼。服佩何其光。或意西臺遊。况復東峯翔。東西俱不見。宛彼水中央。</text>
<title>次贈關東亞使李持國 萬維</title>,<text>地僻迎人少。君能枉騎過。年華看正晩。風雪坐來多。小燭深深語。虛樽浩浩歌。海山遊已遍。佳處謂如何。</text>
<title>龍城。次主人。向與主人同遊換鵝亭○三首</title>,<text>吳中山水客初回。更向羅浮趁約來。無恠使君添白髮。詩愁近日入新梅。縣有羅浮山</text>
<title>又五律</title>,<text>淸樽留遠客。星月動虛譙。秉燭憐華髮。徵歌見細腰。烏啼闌外樹。梅發水西橋。江漢知何處。絃中子夜遙。</text>
<title>又七律</title>,<text>盈盈邀我上官除。白髮蕭然世念踈。和酒生春龕裡樹。與詩分日案頭書。芳筵華燭移丁後。綵妓淸歌斂笑餘。厭聽陽關三疊語。明朝前路有分裾。時妓有唱渭城詩者</text>
<title>就舘後。主人又書送絶句。亂答之揀留。四首</title>,<text>傲吏梅花下。詩成到我邊。依依餘興在。回首想芳筵。其二筒奴來復往。直到五更邊。詩牋凡幾紙。蠟燭已堆筵。其三倦馬殘山外。寒颸曉角邊。縣門臨驛路。太守慣離筵。其四初日蒼蒼外。寒雲淡淡邊。歸程當過此。更擬上賓筵。</text>
<title>謝機師惠山果</title>,<text>山僧摘山果。因以山葉。來遺山衙吏。個個山中味。一甞還一思。煩君莫復爾。山中多猿鳥。秋料正倚此。</text>
<title>機師次余謝山果詩。袖來見贈。其意鄭重。遂再用其韻答之。盖寓張子英才被驅之嘆。不知機師肎否。</title>,<text>世遠百家岐。種種殊結。莫言儒與釋。由來等風味。但是惺惺法。初不間吾爾。乾坤非幻妄。大道明如此。</text>
<title>移梅</title>,<text>寂寂梅花久所思。使君元是淡生涯。山衙歲暮無公事。移簡西湖乞一枝。其二峽裏爲官好是閑。庭衙終日不敎喧。却於沽酒求書外。更爲梅花擾一番。</text>
<title>早朝</title>,<text>淸朝官角睡初回。霜日微紅入檻來。幽鳥近窓啼不去。似知東閣有藏梅。</text>
<title>又題</title>,<text>意中無係物。難捨但梅花。瘦韻凄猶穩。明姿凈不奢。如今當暮歲。相守在寒衙。最愛深更枕。幽香分外加。</text>
<title>對花懷昚節</title>,<text>歲暮天寒一兩枝。苦心初不願春知。正看特地催芳信。聊倚幽香起遠思。此外論花空四海。何由對子叩新詩。永嘉三疊還如夢。曙月昏參獨立時。</text>
<title>世常以離騷遺梅。杜詩欠海棠爲病。余遂戱成二絶題梅龕面。爲二家雪寃。且慰梅兄之意。</title>,<text>爭爲梅家枉楚騷。屈平千古㤪何如。江潭詞賦多零落。不是蘺蘭可壓渠。屈賦不應無梅。意失傳耳。其二佳句驚人杜草堂。入詩花鳥與生光。當時向爾偏牽興。暇有閑情到海棠。杜詩及梅處最多故云。亦取介甫之論耳。</text>
<title>江南行。題梅龕且寄昚節。</title>,<text>蕙子遊江南。江南何所見。江南無所見。江南無所戀。所見惟梅花。旣見亦可戀。蕙子在江南。江南有梅花。梅花耀江南。江北爲之華。江北有佳人。綽約如神仙。風流生縞袂。淡月臨朱絃。凝睞惜一笑。萬乘空轉輾。白兎傍赤狐。須臾那得辨。可望不可親。誰知梅花是。佳人。</text>
<title>從兄子衡氏自京來。商山族叔公望氏亦來會。設筵以相樂。酒闌。商山叔勸余重步梅龕諸詩。而刻燭爲令。遂自持筆促之。不獲已任醉亂號。醒後撿看。粗胡可愧。而亦不淘削。並依醉草存錄者。詩家眞率之義也。</title>,<text>江南無限美人思。瑳佩郞當宛彼涯。日暮梅前逢驛使。明朝且折可憐枝。其二俗吏誰如此吏閑。公庭但許鳥烏喧。綠樽淸月賓登席。共賀梅花又趁番。其三靑草池塘喚夢回。紫芝商嶺罷歌來。官宵華燭深深語。一半詩情在小梅。</text>
<title>又五律</title>,<text>恠底華堂席。深冬見杏花。翠憐雲䯻遠。紅愛茜裙奢。興到時依瑟。慵多任閉衙。檻梅虧不惜。爲是酒籌加。</text>
<title>又七律</title>,<text>攀花偶是最高枝。出世初非願世知。久矣田園陶令賦。向來江海楚臣思。平生計活偏於酒。未了因緣獨有詩。官吏莫言公事急。使君方是看梅時。</text>
<title>又七絶</title>,<text>梅下淸吟赴楚騷。使君風致晩誰如。水曹更莫誇詩興。東閣如今可貸渠。其二淸歌艶瑟在中堂。綺席煌煌蠟燭光。子夜忽聽漁父曲。意隨明月到沙棠。</text>
<title>和贐沔陽李上舍錫祉</title>,<text>沔陽李上舍。踰嶺過余山衙解后。慰可知也。當還。作詩留別。且索和。顧余薄業亦在沔陽。勤服其中。粗可以供飮啄。而潦倒世路。可歸而不歸。至今爲五斗所使。奔走於簿書期會之間。口未甞一日不言歸田事。而旣又淟涊。周歲于玆矣。今送上舍歸。此懷尤徘徊感慨。遂漫錄二絶呈似。不專爲區區別離之私也。沔南生理謂何如。飯稻羹魚樂有餘。五斗長腰吾可笑。等閑烟壠廢春鉏。其二爲向長沮且寄聲。十年人世媿前盟。公餘已就田園賦。早晩歸來議耦耕。</text>
<title>丹丘守次花字寄來。更吟。</title>,<text>寂寂發孤笑。人間無此花。性羞凡卉熱。芬謝狄香奢。遠思依朝檻。淸詩到雪衙。瓊華君不見。無那幾枝加。</text>
<title>贈朴生泰臨 臨余竹馬友。而朴士賓之庶弟也。</title>,<text>梅發故人至。酌酒靑琉璃。相看覺蒼老。依依竹馬時。其二如玉君家伯。葬之何處山。遺詩定在篋。欲問淚潸潸。</text>
<title>丹丘衙。遇姜上舍尙耆。次贈二首。</title>,<text>抵老棲棲謝帶經。秪今誰記詠凰齡。黎翁才命悲齊瑟。工部生涯憶楚萍。暮歲單遊危鬢白。官宵一笑小燈靑。使君新令多風致。每遣詩功趁酒醒。上舍嗜酒。主人輒以一詩一杯爲令。又迢遙暮嶺外。蕭瑟一驢兒。歲月詩中得。冰霜鬢上移。梅花看正好。樽酒喜相隨。長路無時已。明朝更向誰。</text>
<title>更步上舍韻。題主人梅龕。</title>,<text>官梅正如許。水部在楊州。觴令兼衙放。詩程較牒優。瑤華留遠客。明月得淸遊。對此同怊悵。佳人隔海丘。其二暫與儂梅別。丹丘又見梅。可憐東閣在。如待北人來。澹韻春生檻。幽香夜度杯。詩家偏感物。將去且徘徊。</text>
<title>姜上舍自丹丘凌嶺委訪。除夕前夕也。次贈。</title>,<text>峽縣稀民事。公門爲客開。登盤憐細菜。憑檻詑新梅。旅思迷寒勝。年光入淺盃。情知滿嶺雪。君自此中來。其二把酒梅花在。丹丘昨日遊。山衙又此席。君子更何愁。天地年華暮。原塗冰雪脩。如今行役重。須爲故人留。</text>
<title>題仙訣</title>,<text>今古人人枉見欺。本無丹在更誰期。不須先說劉家帝。直自松喬已好癡。</text>
<title>明皇翫花圖</title>,<text>睡起君王正賞花。衣冠朝聚國忠家。就中知有哥舒使。帶表人騎白槖駝。</text>
<title>追次昚節除夕詩</title>,<text>向余於除夕。漫誦高達夫，崔禮仙詩數迴。不復別有所作。此固不免犯戒於疊山。而獨似依守須溪之律令者。非眞依守也。特懶廢而托之於此也。今吾昚節。客在二白山下。當除夕。輒次禮仙詩。寄來數百里外故人。盖其遒豪氣性。不拘拘於前人之已言。而辭語之勝。亦可以同際於亂山孤燭。則其視寂寥尋誦而止者。爲如何也。山衙得此。感愧欲狂。遂奮筆槃薄而和之。卽又專人錄奉。此亦古人詩道之餘也。未知昚節以爲然否。冰雪迷虛嶠。年華撫此身。梅花孤似我。幃燭耿依人。策濶空憂世。官微晩爲親。峒兒渠自樂。簫缶解迎新。</text>
<title>去歲之臘。與昚節李君期會於鳳城之望仙庵。余適有官冗。差日始赴。至則昚節已到一宿矣。山樓迎笑。調以後期。且傳鳳城使君留詩事。盖使君以好意隨昚節來此。待余不至。而有公事。不果待也。聞之意甚悵然。翼日。遂同昚節赴謝山衙。識面劇話分夜。喜可樂也。歸來尙有餘懷。輒依留詩韻和成三疊。錄奉使君。兼示昚節求正。</title>,<text>住處餘薰尙未寒。使君前夜宿雲壇。從來俗累妨遭際。可是山僧惹話端。晨壑數鍾那得寐。雪燈孤酌不知歡。牀頭更拾留詩看。落月依依度石欒。右奉鳳城使君中阿表立竝僧寒。邀我盈盈上桂壇。遙壑晩雲情未已。薄林幽鳥語無端。秪今好勘靑山約。此去同期皓首歡。珍重夜牀商略意。鳳城來日更團欒。右奉昚節一笑官樽破夜寒。人交那必盡鷄壇。華燈秀瑟當筵曲。淸月梅花在屋端。岳寺留雲知我恨。仙衙繫馬見君歡。鳳臺更有靑蓮子。二水三山共倚欒。鳳臺。邑號鳳城故借。使靑蓮謂昚節。二水指縣前兩川。三山。二白淸凉當之。右紀翼日會筵</text>
<title>南亭種花</title>,<text>日暄人氣舒。風和時景嘉。國小甞豊暇。春來况簡衙。晏舘休翰墨。鳥音看正加。及此前山雨。可栽南亭花。南亭亦非遠。方塢遶塘涯。依方攷前譜。列品選奇楂。務自罕人功。政非擾民家。眄睞引遐情。卽事可興嗟。我廬是京口。園圃有幽華。三年棄不治。紛蕪薆樊笆。徘徊悵夙轍。淫滯媿文緺。且寘南亭花。歸鉏東門瓜。</text>
<title>理埭</title>,<text>官埭何威紆。官東復官西。埭上卽民家。埭下有橫谿。前年水上垞。去歲泥平隄。今春又早水。里兒夜恐啼。謂兒且勿恐。官爲摡水蹊。水低埭如山。埭樹烏可棲。其二西干服西渠。東閭趍東溝。量區幸匀功。分耦以互謳。婦女戴筐餉。缶酒亦已篘。老翁扶杖去。且語立道周。此務利在民。官豈爲私謀。子弟且努力。無貽官長憂。其三三朝人在埭。三暮人在埭。人在埭兩邊。見復在埭內。埭完人始歸。埭深牛隱背。流川逝泱泱。楡柳景曖曖。人歌雨中起。踰埭赴鉏耒。田功且勿怠。秋社有豊賽。</text>
<title>思人</title>,<text>濃柳深花午睡闌。齋香留得半罏殘。悠悠自可送長日。最苦詩成無與看。其二空山坐我碧雲寒。亭北幽花昨夜看。游子春衫春草色。江南回首路漫漫。昚節時作湖南覲行未還</text>
<title>春日峽行</title>,<text>峽裏崇朝雨。晴來更好風。幽雲生澹碧。華薄有初紅。峒戶蜂遊亂。崖田犢跪工。山翁分別少。應恠我行怱。</text>
<title>丹丘觀海。用李達韻。</title>,<text>朝朝日出海中雲。拍海魚龍定幾羣。大地河山空見在。兩維風土實橫分。春來水樹渾如夢。坐處鸞簫渺可聞。東望樓船長不返。童男千古負愚君。</text>
<title>登樓。示主人使君。</title>,<text>衣冠多病客。天地倚樓身。海氣渾如霧。蠻花易得春。文章慵吏役。消息阻朋親。係意靈丹在。須君訪羽人。</text>
<title>滯雨戱作</title>,<text>海雨連宵客未迴。官花作意瘴中開。蠻姬強解留人計。一曲春歌笑進盃。</text>
<title>夜月</title>,<text>把酒蠻花亂。春宵錦瑟鳴。天風吹海月。故故近人明。</text>
<title>高臺曲。留贈主人。</title>,<text>日出高臺上。照此官前途。官途有行人。芳草滿遙衢。令德爲倡歌。徒御去踟躕。豈止歌聲好。童子顔色歈。春風爲我起。碧雲迷海隅。</text>
<title>野烏行</title>,<text>田翁駕牛耕野陌。野烏隨後蚯蚓得。願翁撥饁與彼烏。無使蚯蚓爲烏食。烏到不饑猶啄此。吾將去請城東之少年。少年袖中有彈丸。彈烏殺烏烏何憐。</text>
<title>感物吟。和丹丘見詶。高臺第二章之意。</title>,<text>君所正飛花。陌柳向藏鴉。我處春未開。山木曾冰峨。天候隨區異。此遇不足嗟。在今良已鈍。氣至終亦嘉。蚤亦一時華。晩亦一時華。縱使終不華。玆理詎曾差。所以達觀士。凍餓日高歌。</text>
<title>贈鳳城舊使君別 三首</title>,<text>山水爲官豈俗員。簿書終是累吾身。方知吏隱輸眞隱。占此誰非護短人。吏隱二字。眞正俗士護短語。余作吏。尤覺之。其二人到休官始得高。使君揮手返林臯。鳩鳴鵲乳春風晩。溝水東西見野桃。其三匹馬迢迢度嶺時。嶺雲和日爲君遲。山僧與我分怊悵。又失黃池太白期。余與使君及山人鶴琳。約以乘春採勝。不諧。</text>
<title>寒食</title>,<text>南楊北柳任風斜。燕黠鸎嬌趁物華。兩歲蕭條逢熟食。一官淹滯作生涯。峒湖晩釣分公事。烟壟春犂羡野家。京口迢迢兄弟遠。共誰今日藉梨花。東坡詩。共藉梨花作寒食。</text>
<title>丹丘守有書。稱歸田散人。盖將棄官也。以詩戱之。</title>,<text>碧海泱泱不敢淸。比隣三載見高情。如今却帶些兒累。未到歸田攬好名。</text>
<title>眞城志感</title>,<text>人事傷心地。如今五十秋。吏民看在沒。垣礎有應不。小雨迷春角。繁花近晩樓。合江淸不盡。吾祖政悠悠。</text>
<title>詩答眞城宰觀魚之約</title>,<text>蒺藜花滿水東西。小雨明沙欲上魚。好是山衙公事少。等閑移牒爲觀漁。</text>
<title>縣中十詩</title>,<text>不佞守玆土旣三年。國小衙簡。長夏尤無事。閱邑乘。輒採祠社人物山水之勝。爲古詩十章章八句。以備峽中古事云。英山書院院在縣東一里。卽溪上老先生俎豆之所。縣屬眞城時所創。從姓貫也。以鶴峯金文肅公配。公之先曾寓是縣云。華丘靜楚楚。流水遶明垣。齋宇中肅穆。冠帶僾如存。百世惠我人。况復在及門。裵回起遐感。中沚聊采蘩。英毅公廟廟。英毅南公之社也。唐天寶中。大夫金忠奉使海夷。舟逸泊于我。不返仍居于是縣。新羅某王時也。以其自汝南來。賜今姓。改名敏。卒謚英毅。邑人至今謹祀之。廟在縣衙少北。天地曠悠悠。四方由一宇。所居卽親好。何必念舊土。彌彌億孫子。邑人有馨稌。魂兮無顧思。安此以萬古。瓢隱金處士處士名是榲。鶴峯公從孫。丙子後遯居。除官不就命。人有語及明朝事者。輒淚下。自號瓢隱。鄕人稱大明處士。眉叟許先生銘其碑曰。碩人之貞。曾㝢縣之大靑部曲云。天下廣且大。萬國紛屣履。茫然左海外。誰知有之子。我豈爲人知。天彜固如此。山河白日暗。苦心何時已。趙，吳二孝子二孝子邑人。趙早孤有祖母。母當冬而病。思食魚。趙走水上上下求之。忽有錦鱗負冰云。吳童子時羣盜入室。刃劫其父。吳身翼之。被創六七。而愈翼之不已。盜相顧釋去。遂得父子俱全。此皆至孝所感者然也。鄕人稱美之。久而不衰。趙名儉。吳名三省。士人也。至誠無不感。冥昧氣亦交。當鋒盜閣釰。泣冰魚入庖。此事聞往冊。今日見同袍。我言如不信。聽此邑人謠。村孝女村孝女。縣中村女今日春。是也。女旣嫁産育。一日。愍其母年老無他子女可依者。勸夫他娶。已自謝而歸養。匄貸具衣食不匱。且死。衰絰哭泣甚哀。鄕里之父老。咸曰孝女也。今存。白楊初生時。乃在蔚然山。身雖委匠用。根在蔚然山。此理人鮮知。况在村女寒。劬勞恩罔極。情愛却輕歡。日月山在縣北四十里。爲一邑之鎭山。臨滄海。見日月出故名。或曰。山頂有天池。狀如日月故云。水旱禱之有應。蒼蒼二百里。關嶺勢橫分。山委從太白。江水此發源。高顚拂我衣。日月騰海門。水旱民無恐。靈惠不可諼。七星峯在縣北二十五里。右峯戌削離立。色蒼然。從西二峯。從東又二峯。中央一峯。最北二峯特高。高者千餘丈。低亦不减七百八百。落落如招搖故名。其下淸流翠石可坐。藂峭束千丈。詭色薄靑冥。列以應天星。疊以爲雲屛。須臾紛異覯。更知難爲名。峯東有孤屋。無乃異人停。仙遊窟窟石室。室廣一室有半。其長十餘室。宇簷壁奧堂隍階戺無不具。皆天作也。前面通明無隔。湖水繞堦。得上下十里水淸見石。可網可泛舟。南岸。白沙靑松。多海棠。在縣東五里圓塘谷。雲广何窈窕。堂奧坐可數。淸風在翠戶。颼颼從太古。顧笑上閭豪。木石勞匠斧。安得期羡輩。與之爲賓主。立巖兩山壁立。南北相對如門。南岸有石屹立。臨湖水殆百丈。望之儼然。卽所謂立巖者也。在縣南二十里。岌然雲霄半。肅肅多威儀。焉得如君者。公車貢王闈。可以坐廟堂。可以登臺司。不幸當禍難。特節非君誰。靈穴有泉出山上巖竇。水旱無盈縮。以淸濁占歲豊㐫。故得靈名。在縣東五里。山徑橫古今。山穴儲名泉。空泓日夜幽。泠泠如有存。父老視穴喜。今年保有年。我稼欝如雲。我庭三百囷。追書縣中十詩後賤什旣鋟揭。追徵諸鄕父老之能言故事者。則英山書院之設。在縣屬紫海時。崇禎後十一年乙未云。余之粗得於傳聞而紀之者妄矣。且鶴峯公謚爲文忠。而紀書以文肅。亦錯考也。甚愧不敏失勘斯役。仍懼歲邁事𨓏。遺老盡而流俗承訛也。輒此追書板左。以補前失。覽者宜詳之。</text>
<title>怪蟲</title>,<text>怪蟲多於蠶。食穀如食桑。朝食我黍苗。暮食我稌秧。田家種此時。蚤夜勤苦長。勤苦亦已生。解顔祝穰穰。媍子惟終飽。翁擬免逋倉。一朝爲爾食。田家寧不傷。謂蟲寧食莖。無使其根亡。莖斷尙可萌。根亡更何望。</text>
<title>淫雨</title>,<text>怪蟲食野已無多。淫雨漫天更奈何。近世黎元稀樂歲。平時灾沴代兵戈。脩原漠漠人相望。古峽陰陰鶴自過。屋霤庭渠愁澒洞。又聞墻蚓引荒哦。</text>
<title>和東厓 李浹</title>,<text>一官嫌失布衣高。歸卧山南有舊臯。吾道本知隨處穩。俗人徒自泣歧勞。巖棋引客花當局。湖艇看魚水半篙。麥飯蔬羹身計足。鼎鍾寧羡洛陽豪。</text>
<title>和西寓</title>,<text>城西第宅欝如雲。何事栖遑嶺外村。閱世已甞淄市酒。銘身曾有塞翁言。湖樓約耦爭霜鵠。岳寺期僧對月樽。時向東華流一笑。幾羣衫袂軟紅痕。</text>
<title>寄李和國 萬寧</title>,<text>日暮山中看碧雲。林花應晩小窩春。無情一曲陶淵水。流送當時返棹人。和國曾到落淵徑歸其二前臯倦客去何之。蕙圃先生病卧時。山社寥寥多少意。裁書說與故人知。昚節曾㝢竹溪之前臯</text>
<title>和鎭花</title>,<text>白馬閑嘶綠柳陰。鎭花堂裏晩花深。非無係意山西盜。終是難忘洛下吟。詩和峽丞緘彩紙。曲傳筵妓度瑤琴。東京甲第歸新貴。可耐秋霜滿鏡侵。</text>
<title>途中</title>,<text>秋虹一百尺。餘雨近人斜。逈野烟銜夕。幽洲草變花。簿書常感物。行役更懷家。要識西山思。非關爽氣加。</text>
<title>南亭有思</title>,<text>南亭坐晩柳。淸睡可能長。荷氣幽通戶。池光澹隱墻。和詩憐沈瘦。留席悵荀香。西北將成望。聞蟬更若忘。</text>
<title>聞安陵棄官歸。錄寄三絶。思卿時爲安陵守</title>,<text>一夜淸商振野苞。飛飛倦鳥欲何巢。歸田豈畢徵君事。高處要看在息交。其二漠漠秋陰滿道周。夕陽無語倚高樓。蘭蕭等是人間草。楚客當年枉費愁。其三行人日日自東西。崇禮門前卽廣堤。不信莊周曾曠達。區區欲把物相齊。</text>
<title>謝族姪禮卿騎曹 名必龜。號耕隱。</title>,<text>知君不記馬。寄我有新詩。千里聊光惠。三年曠別離。榭薰因雨發。林意入秋移。西北無窮思。雲平日暮時。</text>
<title>再理埭</title>,<text>春埭爲夏水所囓。幾盡圮。再役民。視春加功始完。埭兩夾長各九百丈。高劣丈。厚如之上殺。南西置兩橋。南橋五架。西橋四架。用人力二千一百八十五工。歲甲辰七月旣望也。腐儒爲邑少長籌。春埭無功更事秋。陳穢誰知單子歎。宋皤愁答役人謳。晴天野色連橋入。落日虹氛帶水流。不省麻姑消息在。屬薪猶作等閑憂。</text>
<title>水明樓曉吟 樓金都事昌錫舊居</title>,<text>峽瀨秋聲曉更哀。半樓西月夢初回。憑欄昨日分明得。枕上無端作雨來。</text>
<title>昚節來赴詩社之期。喜甚。得東字同賦。</title>,<text>西北有橫嶺。峨峨冰雪中。故人從此路。今夕見高風。秉燭梅將暮。啣盃月在東。由來皓首意。明德與君崇。</text>
<title>上元。用唐人十五夜望月韻。錄寄紫海使君洪建春。</title>,<text>山衙日暮對歸鴉。消息依依隴上花。碧海丹丘知近遠。玉簫明月是仙家。</text>
<title>望月謠</title>,<text>莫惜上元日。去望上元月。且望上元月。且聽老農說。去歲月上南芍藥。田野荒穢人事略。今年月上東芍藥。芍藥之東我心樂。此峯驗月七十年。往在熟年今歲若。兒孫肥牛且脩犂。明朝輦糞家南陂。高畦種粟粟如樹。下塍穫稌雲旖旎。輸官可免賣黃犢。且餘盎庾給我私。我聞此語向月謁。歲歲長如今歲月。於乎歲歲長如今歲月。</text>
<title>東厓李丈至。同賦曾字述喜。</title>,<text>詩社申盟事可稱。丈人命駕料何曾。樽前樹氣浮春嶺。閣裏梅花墮夜燈。宇宙百年吾輩晩。衣冠一路向來澄。憑君但叩雲山話。此外都無與峽丞。</text>
<title>衰梅。得深字。</title>,<text>閑愁近日爲梅深。珍重殘花可抵金。已是依俙前歲事。可堪惆悵北人心。鄕書欲寄迷春鴈。峽夢多端爛夜參。別浦仙家曾有約。且留芳意與瑤琴。</text>
<title>送人塘送東厓聯句</title>,<text>春雲澹如許。山日別來低。蕙。 岸席歌餘煖。汀烟爨後迷。節。 吾猶此水上。人已亂峯西。蕙。 何限晴塘思。沙禽約略啼。節。</text>
<title>和人</title>,<text>將軍弄柔翰。聖代少邊爭。製曲參都護。爲文倒子荊。通肩與兒健。千首覺侯輕。何限靺韋輩。吾知是老淸。</text>
<title>丹丘疊韻。和主人使君。丹丘紫海一號</title>,<text>昔歸嶺何峻。今到嶺還低。此意人誰察。君家路不迷。紫簫雲鶴外。明月海桃西。宛轉琴中語。城烏子夜啼。</text>
<title>丹丘行</title>,<text>余與昚節。爲丹丘。暇豫之遊。歸路口占。錄寄仙宰洪建春。樂府上陵軆也。白雲何旖旎。丹丘東海東。仙人髩眉靑。邀我入瑤宮。芝醴爲我羞。坐我芳菲筵。右携靑蓮子。左比洪厓肩。王喬奉靈丸。丹顆正匀圓。逝將獻明王。明王壽萬年。</text>
<title>上嶺行</title>,<text>昚節止丹丘。余獨還。登嶺顧懷。心焉依依。效樂府之車遙遙。爲古詩一章。錄似昚節。悠悠上彼嶺。嶺途何威遲。威遲猶可進。我思忽如遺。本圖相與俱。如何不我私。今日已晼晩。來日更爲期。我有文漆琴。朱絃十二絲。彈成古八變。寸心君始知。</text>
<title>丹丘戱作聯句</title>,<text>老去風流已太低。無端小女近牀啼。睡。 早知荳蔻春心遠。寧折章臺瀾漫枝。蕙○章臺指實境</text>
<title>如雪梅詞</title>,<text>追衍昨日聯句中荳蔻之意。作如雪梅。陌上桑之遺也。梅花明如雪。寂寂依丹阿。使君從何來。駐馬暗咨嗟。梅花謝使君。不願承顧笑。豈無筐筥感。良畏簡書誚。陌上有名花。請君幸移車。名花暗對雪梅。亦使君宿眄者。</text>
<title>子夜歌</title>,<text>春使君未就新歡。回扳舊緣。忙蝶悁花。光景絶倒。遂賦二章。以補古子夜變餘意云。郞就他儂寢。不與儂計較。他儂不迎郞。郞忽向儂笑。其二郞自念他儂。儂豈無他郞。但爲疇昔好。容郞在儂傍。</text>
<title>麗鳥詞</title>,<text>丹丘使君和示如雪梅。詞語之間。容有不可不報者。輒復賦寄古風一章。以麗鳥爲名。使君以爲如何。麗鳥何翩翩。南楊與北花。北花如靜艾。南楊如㤪蛾。無心迎麗鳥。麗鳥猶自多。旁有無文禽。高飛惜所止。麗鳥且勿笑。所慕不在彼。如雪梅詞以下諸作。出於一時戱劇。多落艶體。男女袵席之語。固不害於風人情性之正。而一味濫觴。莫之或節則易趍於鄭衛繁音。齊梁靡語。可不懼哉。繼自今筒遞往復。用以爲戒。一切屛去此等體。惟以伯仲箎塤之例。共勉皓首崇德之義。如何如何。南嶽諸篇。自是前輩風流盛事。而朱夫子尙以流於荒戒之。况此冶詞褻韻。迭唱交和。其爲詞學之累。又不特流荒之歸而已者耶。旣以此自警。又不欲獨私。輒敢擧似以聞。惟高明之裁之也。來淳拜睡堂洪君足下。</text>
<title>疊韻。錄寄丹丘。</title>,<text>縹緲仙衙海上高。一盃閑進紫霞醪。丹丘羽客應相見。試借靈方禁鬂毛。向見使君以髭鬂始變爲歎。故結句及之。</text>
<title>簡招機師 韻釋天機。在日月山中。</title>,<text>罷嘯梅花下。裁書送白雲。春衙長日睡。期與岳僧分。</text>
<title>機師至。得何字。</title>,<text>李子同吾笑。高僧際暮過。春衙虛席久。雲峽一書多。砌鳥晴窺閤。欄花靜墜槎。看菴應有鶴。山月意如何。</text>
<title>和機師</title>,<text>社會吾今得。僧來意更遐。幽詩將軟語。一一赴梅花。附機師太守無公事。山僧意亦空。梅花分一笑。詩思到春風。</text>
<title>仙遊窟</title>,<text>東南有浚谷。淑氣儲中丘。仄蹊旣窈窕。迴沚亦紆周。初松蔭邃广。文鱗游渙藻。裵回不能還。且欲百年老。此意可常念。豈以簪組移。眷彼林中士。舒膝歌嘻嘻。</text>
<title>贈歌者趙源。得情字。</title>,<text>紅闌綠水少年行。樂府猶傳第一名。白首江南無舊伴。禁城花月夢中情。</text>
<title>詩社將罷。尙有餘意。共入淸凉。爲離合會。途中口占聯句。二月五日也。</title>,<text>欲別依依且共將。不知前去準何方。蕙。 差池客夢迷千峽。怊悵梅緣了一觴。節。 谿水威遲隨我遠。谷籃簫瑟帶僧凉。蕙。 今宵判宿蓮臺月。春社留詩課更長。節。</text>
<title>紫皮峙</title>,<text>緣谿了初日。得路忽崇阿。東北千山色。肩輿一笑多。</text>
<title>淸凉洞口。得山字。</title>,<text>詩緣元我輩。此會又名山。老大須千古。風流共倚攀。晩心碧雲際。仙氣紫峯間。撑拄蓮臺月。興闌方議還。</text>
<title>到寺。得羣字。</title>,<text>過橋凡幾住。入寺已危曛。可處須開社。何樓去得雲。山林看此道。江漢憶諸君。硯北迢迢意。空光鶴數羣。硯滴峯。左右有鶴臺，鸞峯。</text>
<title>羅漢殿南。迤二百趾得一巖。下臨窮壑。前對藂壁。可坐而賞也。巖名徵僧不得。遂相與命之曰吹笛臺。以補愼齋之闕。時宣城笛童隨至。盖實境也。輒聯句留付居僧。以備他日山中古事云。</title>,<text>蒼臺倚笑玉峯高。蕙。 一篴林中更寂寥。節。 鶴外仙翁如可見。蕙。 紫霄淸月思迢迢。節。</text>
<title>又五絶</title>,<text>邃壑藏禽靜。高巓送篴遙。蕙。 巖臺侶僧嘯。空色映林椒。節。</text>
<title>次韻。題策上人詩軸。</title>,<text>寤寐來名山。高庵借一宿。晨爐佛氣淸。媿我迷葷肉。</text>
<title>山樓有思。聯句。</title>,<text>澄江淼淼碧雲深。蕙。 怊悵靈芝不可尋。節。 何限幽樓鍾後月。蕙。 萬峯愁思綠蘿琴。節。</text>
<title>向滿月菴</title>,<text>蒼蒼入空翠。何處意中菴。中峯忽異境。風雨自東南。</text>
<title>下滿月</title>,<text>山日澹初夕。山風吹我衣。癯僧念珠坐。漠漠看人歸。</text>
<title>離合詩 二月九日也</title>,<text>昨日樽有酒。今日川無梁。行人固念路。爲子重彷徨。寸心可相知。山中桂樹長。</text>
<title>下山。寄昚節。</title>,<text>汗漫同吾子。淸凉卧雪天。今成下山坐。昨日事如仙。逈鶴丹簫外。靈華玉井邊。携來詩草在。披處見雲烟。</text>
<title>戱成錄答</title>,<text>故人書到索春詩。欲報無詩幸有辭。宇宙論詩三十日。如今更覺就詩遲。</text>
<title>寒食翼日。發向浮石。赴昚節之期也。谷路偶得一絶。</title>,<text>山花憺自在。谷路深周旋。行到水喧處。我心還寂然。</text>
<title>路中。念昚節先至。</title>,<text>行野度脩川。川上明春花。惠風爲我來。之子在山家。山家誠易知。山日澹已斜。豈欲在君後。道里良爲遐。</text>
<title>到寺。昚節尙不至。</title>,<text>楚楚巖上花。晏晏林中翼。登樓不見君。白日將西匿。樓下俯長塗。長塗平以直。君馬皎如練。君來可辨色。</text>
<title>合席</title>,<text>與子登樓欲暮天。山河滿地思迢然。仙僧去後花空在。古寺春光一萬年。</text>
<title>南溪行</title>,<text>洞裏饑龍夢中舞。南雲北雲紛如雨。荒溝古水光瀾漫。蓮枝不長蘅葉苦。江干仙老眞可思。㯃琴悠悠邃古絲。淸流白石不可掃。明日更來知爲誰。</text>
<title>聚遠樓。各得宮天字。</title>,<text>東南有高樓。勢大彌崇玄。河漢可承際。星斗流我筵。羲和驅日車。往復在眼前。山川漭如掃。一氣但蒼然。帝居列春楡。日晏休羣仙。顧視世上人。冠盖自相牽。須臾閱靈變。不復辨人天。哀哉新羅國。城闕爲畊田。英豪葬一丘。埋沒復誰傳。黃鵠橫天去。雲物同翩翩。</text>
<title>申潭</title>,<text>嗚呼。此昏朝處士申上舍瓛之舊居也。苦操特節。殆令人感慕無窮。輒次金忘窩韻付其子孫。潭本號薪潭。而余敢改以今名者。取其音似。而得存因人著名之義也。江漢盈盈水。乾坤獨往時。碧山迴壑遠。幽渚數巖奇。萬古人常重。當年世道衰。孱孫守茅屋。揮淚問遺詩。上舍歸隱時。自大學步出漢江。船父諦視異之。追送幾程云。前四句。一作白日深深地。乾坤獨立時。靑山迴壑遠。流水得巖奇。</text>
<title>聯句。留贈學習。</title>,<text>客意蒼茫欲下樓。蕙。 山僧珍重有何求。節。 浮雲流水渠生計。蕙。 不必詩緣在念頭。節。</text>
<title>下寺</title>,<text>一柱門前斜日暉。林花脉脉照春衣。老僧不下山樓別。意隨流水送人歸。</text>
<title>影池</title>,<text>半畒綠以凈。臨之不可唾。照君冠上簪。映我衣間帶。鑑水良如此。鑑人更無過。</text>
<title>竹溪離合聯句</title>,<text>携君逈破竹溪雲。節。 白石淸流思轉紛。蕙。 臨別且期天竺月。節。 海山詩酒屬吾羣。蕙。</text>
<title>和昚節兜率詩</title>,<text>縹緲知名寺。輝輝小白雲。尋常無俗氣。隨喜有吾君。石室參幽業。山罏得晩薰。詩成多遠意。遣與故人聞。老杜兜率寺詩。兜率知名寺。又隨喜給孤園。</text>
<title>和樂㝢贈機師</title>,<text>閑睡了長日。僧來久不知。碧雲千里色。消息故人詩。</text>
<title>和昚節連原詶唱</title>,<text>孤舟滿江水。君子意如何。逈郭浮雲重。前洲落日多。中原起幽唱。吾道在悲歌。歲月須加飯。區區望匪他。</text>
<title>懿陵挽詞</title>,<text>懿陵發引。命近臣進挽歌詞。樸亦忝有是命。而方力辭舘職待勘。猥不敢隨諸臣以效鄙思。孤恩分。罪恨至今。輒敢血泣悲吟。追成四詩。以補區區之萬一。孤臣亡狀。雖不敢妄擬於考亭之續挽。而其死不忘君之意則或庶幾云。環翠亭前夜漏哀。上昇遐於環翠亭 百官含淚五更來。上林霜雪凄方合。阿殿星河黯不開。上昇遐。在八月二十五日。是日大雪陰黑。 忍看宮庭衣已出。纔聞閤僚 上聲 步徐廻。孤臣漫抱丹心在。一寸回思一寸灰。其二君王初服有光輝。六月宮庭日照旂。六月。淫雨彌時。上登阼之日。適淸明。 語默有時皆造化。賞刑無處見幾微。朝依穆穆神人儼。宴閤翛翛䆠妾稀。經御山龍隨錦冒。更無遺篋備容衣。上常御衮衣外。無副件云。其三御世煕煕五載間。六時和氣上龍顔。淵心應物虗文絶。歲首憂民懇詔頒。萬壽宮中長縷引。春暉殿裏軟輿還。罏香宁帕如前日。天上闌花已莫攀。其四陰雲垂野雨頻頻。東出都門葬聖人。一代方看回世道。上天胡不顧吾民。凄塵蹕路鑾聲遠。晏日鸎山羽衛陳。宗社有依千萬歲。回瞻御座法儀新。</text>
<title>因山。外班志哀。十二月二十六日。是日大雨終日。</title>,<text>僾僾都門路。通宵野雨悲。凄雲隨仗近。虗輦度城遅。未死空丹血。何生接彩眉。傷心陵下蹕。還似在宮時。</text>
<title>題昚君梅</title>,<text>好在梅兄不耐寒。數花依約隔年顔。莫恨逡廵違破臘。尙從桃李上頭看。耐一作能</text>
<title>舅氏回甲晬席</title>,<text>舅氏溪山上。圖書晩暮身。一年當舊甲。今日是生辰。雪草芳心動。晴筵愛景新。恭將慈氏命。來祝百千春。其二生年稀見返。嬰晬抵衰身。舅氏悲懽日。吾兄喜懼辰。終筵星斗動。把酒臘梅新。合語千年祝。薰爲一座春。</text>
<title>黔村小會呼韻 乙巳</title>,<text>小林深繫馬。閒鳥語時時。春酒新應熟。君家舊有期。山花遙照意。溪雨澹成詩。鄰曲長晨夕。吾居急欲移。結語。取陶詩移居之意。</text>
<title>安及第聖時。虗過留詩。詩皆和余南隱時諸作。末附春懷一篇。其意有感於心者。遂答贈。</title>,<text>王城高且長。雙闕何葳蕤。冠帶四方來。日夕競騁奇。問誰歌吳趍。陸氏淹華思。思華解自惜。所悲賞音遅。宛彼陌上林。昔茂今已衰。君誠執苦節。歲暮以爲期。</text>
<title>挽松林翁宋道恒</title>,<text>硯北廧東一夢中。夕陽無語倚蘭叢。春來滿洞紅霞裏。好葬松林鶴髮翁。葬翁於紫霞洞其二前歲宮門拜命歸。不堪人事轉頭非。豈無蕭灑山家服。終爲君恩斂尙緋。翁以壽得僉樞其三依舊春廻谷口門。滿庭花藥不禁繁。最憐幽竹東窓下。根老如今已有孫。翁之孫承重</text>
<title>送鶴林上人歸太白</title>,<text>衖深車馬絶。門外一僧多。白下三年社。靑空萬里花。城春雲故近。池雨燕輕斜。芍北迢迢意。何峯去擬家。芍藥山。太白之最深處。</text>
<title>夜會。拈人字。</title>,<text>蕤蕤畹蕙氣熅煙。亦有芳樽解似人。夜久起君同秉燭。吾園猶可攬餘春。</text>
<title>五言。又用人字。</title>,<text>良朋豫嘉夕。名酒在芳茵。東門楊柳道。去去此何人。</text>
<title>逢松北兄。得年字同賦。</title>,<text>艇子春湖思惘然。桃花塘外澹輕烟。閒鷗倚釣還他日。黃鳥含杯得此筵。硯北迢迢淹古意。絃端黯黯撫華年。秪今多少芭蕉字。珍重憑君要細傳。與兄遊東湖屬耳</text>
<title>又賦存字</title>,<text>不有吾兄在。誰人記我門。飯蒭聊可具。樽酒且相溫。城雨春陰薄。園花鳥性存。江湖還夢裏。慙媿坐塵喧。其二漫衖幽相集。餘花暖正繁。從兒安几席。羞客愧盤飧。雨氣澄虗郭。春星動暮軒。傷葵君可察。此義逝長存。古詩。采葵莫傷根。</text>
<title>諸君會我。同賦皆字。</title>,<text>滿缸紅露酒。臨席玉人皆。蓬戶多承惠。如今慰晩懷。幽光生碧樹。晴日動虗堦。蕉葉看新展。芳心賞更佳。</text>
<title>昚節宅共賦碧梧。得梧字。</title>,<text>去歲臨窓種小梧。如今高出屋東隅。𡛥姬鈿葉靑雲薄。仙老簫枝綠玉殊。會拂千尋要鳳宿。惜將三尺與霆呼。君家舊曲君應引。空井前頭可起吾。古詩。梧桐生空井。</text>
<title>愍鶴</title>,<text>昚節之一鶴死。余旣爲銘而納之瘞。生者失羣孤處。其容恤恤然。有時仰雲而鳴。鳴聲甚悲。余見而閔之。又爲詩以吊之。客從南川來。來還故西里。行理無他貨。唯有䨥鶴子。一鶴在道死。一鶴在君傍。入門先顧鶴。俜伶不成行。鳴聲何楚楚。聞我軒西廂。相去日以隔。鳴聲爲之悲。裵回望舊棲。奇樹空葳蕤。碧雲天端歇。千歲更誰期。豈無衆翰在。亮非我所睪。感君垂咨嗟。託君爲羽翼。</text>
<title>昚節又得鶴成䨥。奉詩以賀。</title>,<text>野鶴非無分。將來且補亡。並須憐免寡。支不恨添糧。桐氣通宵凈。松花近午香。吾今亦多事。悲喜爲君忙。</text>
<title>挽權修撰 斗經</title>,<text>蒼雪輝輝太白東。秪今林下有淸風。舊家典則三溪在。昭世光榮二弟同。顯石言爲南國重。過江詩欲古人工。寄聲洛左諸名輩。忍向荒山葬此翁。蒼雪學士。自號三溪。忠定公書院。其二幽鳥晴牀岸小巾。去年登席事如晨。踈襟曖曖山南氣。空谷蕭蕭硯北身。野枕不知仙掖路。林花自發水亭春。如今獨共餘香語。雲嶠茫茫不見人。</text>
<title>慕軒，思卿寓共賦。冉冉孤生竹分韻得竹字。</title>,<text>中庭植橘柚。化爲連理木。木長亦已茂。人今不我宿。念昔新婚日。之子來肅肅。良時一以隔。警咳迷川陸。亮知爲女身。作嬪須比屋。比屋尙云遠。萬里何由速。婉彼蘭茝華。歷年冀君服。君如秉一德。彫穢非所恧。日暮倚閒房。淚墮霑脩竹。</text>
<title>雨中孤坐。意有所感。作擬古十四句。錄似昚，慕二君。</title>,<text>命駕將遠遊。臨門復坐思。陰雲彌廣陌。潢泥浩如玆。淫雨更未已。集我車前綏。豈㤪行路難。但畏人不知。不知猶自可。猖蕩將何爲。逝將守我室。無爲世所嗤。抱玆起中嘆。庶君垂我私。</text>
<title>挽沈稷山郁乎 周觀</title>,<text>緩帶踈襟非俗粧。役心曾笑瘦東陽。可憐厚夜歸身早。已怪繁霜點鬢忙。郭景依依和夕暮。松陰漠漠向秋荒。絳㙜亥字空遺悵。愛酒成仙事豈常。李義山贈稷山吏詩。絳㙜驛吏老風塵。耽酒成仙幾十春。過客不勞詢甲子。惟書亥字與時人。郁乎性好酒。纔經稷山知縣。且亥生。故借用。</text>
<title>挽李進士 處大</title>,<text>嬿婉之恩郁穆交。向來吾道倚樽醪。見分明處難爲鈍。談激昂時不厭高。郭雪篝燈猶的歷。去冬。余寓君隣游從。 川春花鶴已蕭騷。今春。南川遇君。同賦花鶴。 西風白露南江路。寒草依依憶舊袍。</text>
<title>同病憐</title>,<text>余與昚節俱病暑。久不健。昚書中有同病之憐之語。遂感而有作。相彼瀨下水。委曲與俱流。事在河上歌 誰不愛所近。誰不感所由。其二在牀懷百憂。憂不由吾身。身乏尙有醫。憂多望何人。其三向者嶺産怪。嶺民從脇生子 近日南獒異。湖中雌犬化雄 諒君同我感。胞與更誰恃。</text>
<title>昚節所拈劒南詩中。薄晩悠然下草堂一句分韻。余得晩字。</title>,<text>昨日不可住。今日亦已晩。同袍幸言懽。有酒寧顧返。願爲雙飛鶴。遊戱以向遠。</text>
<title>金子輝 光運 家。次舅氏韻。</title>,<text>東城一十里。我到不知勞。朝市爲家僻。風流與爾豪。花分盈室臭。松拖溢杯濤。四坐芳塵靜。冗言絶半毫。</text>
<title>和寄松北兄</title>,<text>淫雲和日近高㙜。雨意多從紫閣來。江漢迢迢人不見。碧蕉愁色動深杯。</text>
<title>與諸君會慕君所。沒江字聯句。韻必順押。詩令也。</title>,<text>白門尋我友。小棹涉淸江。子來。 潦歇波心靜。風勍帆頂扛。來初。 詩裝唯一槖。夏日欲三杠。質卿。 勝語今朝席。佳花昨夜釭。思卿。 留人西郭酒。立馬小溪矼。儂。 淇苑那無竹。藍田自有玒。來。 騷家森皷角。華佩雜蓀茳。初。 此會元眞率。其人亦駿厖。質。 雲飛憐好鳥。雪吠閙狂狵。思。 我道從吾拙。兒曹與爾哤。儂。 風塵投孟轄。日月卧羲窓。來。 照處襟相契。談時節自摐。初。 君詩呑楚夢。我陋媿曹邦。質。 一柱看孤標。層波不少降。思。 鮑慚蘭在室。甆遜玉爲缸。儂。 浮世誰知己。淸歌更換腔。來。 從今重切偲。所貴有忱悾。初。 飮水全勝醴。揩眸不啻跫。質。 秋尋憶蓴翰。春約采桑龐。思。 案對晴巒凈。城傳晩皷逢。儂。 山肩高欲聳。樽腹飽如胮。來。 漫說調禽五。眞看舞鶴雙。初。 閒居惟意適。世事足神𢥠。質。 碧荔尋初服。靑絲理短艭。思。 心平知界大。機屛覺軀肛。儂。 靜攬園中翠。淸聽月下瀧。來。 吾猶甘釣採。人自詑麾幢。初。 天地堪牢落。風波任擊撞。質。 生涯饒水竹。跬步少株樁。思。 古義存莞席。遺文訂石淙。共將無限意。西日倚虗谾。儂。</text>
<title>松谷席上。漫賦示諸君子。</title>,<text>小驢江漢上。寒雨集人衣。日末脩虹變。天長暮鴈稀。文章淹歲月。身計念郊扉。陶令猶堪議。田荒始得歸。</text>
<title>呼韻同賦</title>,<text>竹塢松籬事事眞。小堂綦舃亦良因。人情北社分壺至。鱠料西潭得鯉新。是日得酒。又網鯉。 溪月近窓須屛燭。林霜下葉不愁薪。棋觴永夕委蛇地。遮莫隣鷄也告晨。其二風塵誰假更誰眞。回向雲溪證往因。世路我今三昧了。朝端人自一番新。山中草小愁安石。局上棊高媿積薪。睡足推窓成一笑。向來泥雨聽鷄晨。其三仙凡路隔失參眞。晩歲何方了果因。簪笏抽身標始亢。林泉坐我境還新。長年志士思淹桂。空谷詩人賦錯薪。茅屋一燈今古意。不知山夜向蕭晨。其四溪上吾今分外遊。澹雲閒鳥不知愁。池邊老卉何年種。巖下幽泉盡日流。晏舘圍棊憐子冷。醉筵開墨惜翰 平聲 柔。城中猘犬偏憎佩。己欲移居至死留。其五悠悠曠野駕言遊。霜雪遂爲歲暮愁。世事至今山色在。天機落日鴈聲流。名關透去知身歇。神訣銘來慕舌柔。但使秋收三百秫。此身何處不堪留。其六七日溪山瀾漫遊。盈盈江漢已生愁。寒天水落泉聲小。廣壑風多木葉流。詩草參分憐跡勝。醉衫臨判覺膓柔。裵回爲謝中阿桂。早晩重攀曠歲留。</text>
<title>以悅親戚之情話分韻。余得悅字。</title>,<text>癯之山崔而嶭。癯之水淸以㓗。松村一號癯溪 我從舅氏出江漢。茅齋歲暮蕭蕭雪。是時山家田事訖。稌胥菜科滋味別。社槽壓酒三石罋。園林收栗盈霜篾。阿永騎牛自浦口。大兄亦從松北室。相携不知西日黑。山童斫明篝燈設。百年此會能幾時。大醉驩呼我心悅。請君看此前院路。東西擾擾無停轍。</text>
<title>謹次舅氏親字</title>,<text>漫歌成笑不成顰。天地中間剩此身。淡雪晴回溪上月。熱雲薰潑罋頭春。琴書情話依前輩。棊墅從游豈別人。永夜舅甥商略意。一鋤煙壟且躬親。</text>
<title>次松北兄戚字</title>,<text>山蹊橫古今。山居窈以寂。中堂有㯃琴。稀音洗箏篴。庭前有奇樹。幽藹承檐羃。留我惠餘眄。夜燈方的的。山厨事不繁。盤飧口甚適。亦有樽中酒。取自槽上滴。童游緬如昨。涴汚猶在壁。人事易老大。吾裘亦已裼。同君勉皓首。不須心戚戚。</text>
<title>次之字</title>,<text>茆齋舊在碧山陲。門外蒼藤十丈垂。溪壑此筵今幸得。風塵吾道豈全衰。林中濁酒三分趣。嶺上幽雲一段私。坐久虗簷流月逈。話深閒壁落燈遅。可憐詩令前風在。好是郊扉晩計宜。北社南丘遊已遍。不知明日更何之。</text>
<title>次情字</title>,<text>命駕悠悠至。承君遠遠迎。觚觴千古事。丘壑百年情。岳逈雲無已。川虗月自生。莊翁亦多思。琴裡辨成。</text>
<title>次話字。內句亦步韻。古詩帶律體也。</title>,<text>眷彼山之中。孤舟涉漢届。林雲淡淡空。溪雨蕭蕭灑。今夕爲承風。此行如答債。盃樽始且終。襟抱詩仍話。酣去厭牀烘。刻來愁燭界。鄕淳驗歲豊。世險從人賣。君枕我拚同。我心君頫解。評琴識爨桐。弄筆憐垂薤。高卧道非窮。放歌情自快。眼前紛職怱。誰爲辨成敗。</text>
<title>出墳庵</title>,<text>北風吹藿漭飛飛。歷落川原正暮暉。漠漠吾今衝雪去。蕭蕭僧亦涉江歸。一生書劒長淹病。十載簪袍晩覺非。欲向墳菴尋舊分。小窓燈火事依依。</text>
<title>菴中。和子雲從兄 檇 見示。</title>,<text>我馬山樓下。君驢在谷鳴。小菴深雪夜。孤燭十年情。物類須關氣。文章豈爲名。共憐西澗曲。梅發似人明。</text>
<title>山中</title>,<text>山中小菴子。歲暮我爲歸。地僻衣冠少。僧殘飮食微。罏香終日在。檐鴿曙光飛。感激孤燈意。詩書晩更依。</text>
<title>示蘭谷從兄 桓</title>,<text>瘦馬蕭蕭入谷寒。吾兄留我有盤餐。梅花酒暖銜杯笑。白雪棋殘倚局看。世路百年終刺促。雲林何地不寬安。氷兒竹馬渾如昨。共話當時起共嘆。</text>
<title>世綵歌 幷序</title>,<text>忘窩李公存道。以其所自叙世綵錄見示。盖公家得以華髮奉。喜懼累世。故有是錄。而其義取老萊子。其事倣宋時廖氏家云。噫。廖氏家所謂世綵集者。今世無傳。其幾世幾年。吾不知已。觀於公之家。何其盛也。公之五世祖咸川君。八十二歲。四世文忠公。八十八歲。三世完善君。八十歲。二世典籤公。七十九歲。典籤之夫人徐氏。八十五歲。公之本生考郡守公。七十一歲。前後五世之間。得年爲四百八十五甲子。則世世以華髮養。不待錄而可知也。何其盛也。郡守公之夫人朴氏。今七十八歲。尙康寧無恙。而公之年亦已華髮矣。不知是錄之編。又將繼此而至於幾千百年也耶。小子甞有徵於眉叟許先生壽族之記。而觀於是錄。尤有感於景福眉壽之符。敢不揆荒陋。率然爲歌詩六章。以備諸君子乘韋之先。其亦竊附於陳諫議之於廖家故事云爾。景氣常類從。有如種下種。崇㙜積希挨。盛廟萃殊贛。靈辰臨我觴。余今有吉誦。其二四座各淸聽。聞我世綵歌。且置廖氏故。觀此咸川家。咸川豈不劬。眉壽以遺遐。其三咸川旣異耋。文忠又過之。自後二三世。世世登耉耆。堂前五百年。白首斑衣兒。其四庭花對南山。樽酒綠如水。可憐嬰孩舞。是父傳是子。傳子又傳孫。此舞方未已。其五他人豈不壽。所貴世爲孝。爲孝亦移忠。傳受敦風敎。秩秩文忠儀。家國永爲詔。其六忠孝方亹亹。壽考方峨峨。明神尙令德。純嘏惠有家。人倘不余信。聽此世綵歌。</text>
<title>磁壺</title>,<text>磁壺爲贈敵瑤尊。珍重風情在不言。揚吃莫漫誇滑稽。小梧桐裏剩乾坤。俗呼小磁壺爲梧桐甁</text>
<title>蘆筒</title>,<text>貯詩吾得荻爲筒。可但題詩葉剪桐。長吉錦囊還較俗。欝陵秋色一竿中。蘆從欝陵島得</text>
<title>和呈忘窩李公文昌勸孝歌</title>,<text>近有中國人序文昌勸孝歌。而有事富貴康健具慶父母易。事貧賤衰病寡獨父母難之語。公方侍本生太夫人。見此而感之。寫情而爲絶句一首。以小子與公同境。出示而命之和。遂反復傷感而承命云。父母具存是至歡。康寧富貴奉何難。我有偏慈衰且病。家貧無事不辛艱。</text>
<title>到南川衙。次從君。</title>,<text>蕙子靑驢出郭門。小桃花裏有芳樽。浮雲落日長川暮。萬事吾今與鶴言。長川邑之一號桃鶴。實境也。其二吾今不信坐公門。鶴與故人同此樽。世事悠悠靑眼裏。向來吾道在忘言。</text>
<title>夜話主人東閣。用老杜早春韻各賦。</title>,<text>楚楚南川夕。初筵郡閣春。松陰深繫馬。花木長如人。天地深盃在。江湖晩意新。官貧猶養鶴。可洗簿書塵。其二淡淡淸明雨。郡齋花樹春。哦詩吏兼隱。支料鶴如人。漫會吾今得。相看意更新。江湖雇舟在。仍欲出風塵。官簿必錄鶴料。可見主人好事。頷聯及之。</text>
<title>在梨湖。過主人姨兄 尹光朝 新墅。</title>,<text>主人新築在東溪。茅屋松籬物色齊。何限桃花春水裏。漁舟歸路眼中迷。</text>
<title>新墅。拈翠軒韻同賦。</title>,<text>衣冠試拂丈塵斑。江漢風情跌宕間。春水逈流千里意。雲山重對十年顔。沙前倦鷺幽仍在。柳外歸舟近可攀。可是漁翁洲上老。等閑人事不相關。</text>
<title>又拈翠軒</title>,<text>春服吾堪試。遅風不厭吹。草迷連路。花發向江枝。靜浦人歸後。明沙鸛起時。荒城傍斜日。今古更誰知。新墅對婆娑古城</text>
<title>新墅罷歸後。漫步斑字。</title>,<text>細草幽花雉子斑。春風緩步到江間。舟帆雨帶連山意。楡柳村分隔浦顔。淸漢悠悠長自在。英豪衮衮復誰攀。漁翁莫信無心久。沙鳥汀雲事更關。其二淸瀨濺濺厲石斑。輕舟不繫去來間。春陰淰淰如常暮。沙鳥蕭蕭有詭顔。萬里江湖堪得意。千年詩賦擬追攀。呼兒欲問西村酒。渚路遙分柳外關。其三水面風來渙藻斑。舟船終日卧江間。歌成漁子遙傳意。見慣沙禽不駭顔。可是衣冠能縛住。向來塵土枉馳攀。傍人欲問吾身計。名利前頭已透關。其四北柳南花滿目斑。幽居瀟灑野中間。湖山經濟眞良筭。杖几逢迎有好顔。梨席藉來還此會。墅棊圍處得同攀。明朝解纜乘春水。從此君應不啓關。叔侄兄弟。得同此會。故頸聯。使梨席墅其事。</text>
<title>又步吹字</title>,<text>渚樹靑靑在。洲風冉冉吹。遙山連雨氣。幽垞隱花枝。鷺閃移颿處。人喧得鯉時。商船嫌載客。西下不敎知。其二春洲覆暄鳥。春日送和吹。艇子依桃葉。漁郞引竹枝。衣冠違此世。湖海去何時。萬事沈歌際。沙鷗與爾知。其三曉聽舟人語。春風逆浪吹。峽雲迷遠壁。浦柳亂初枝。賖酒還今夕。停橈已幾時。珂峩頻極目。歸意相竿知。其四旣雨春江色。幽亭倚澹吹。雲迷通鶴路。花亞近颿枝。別浦遅回思。佳期晼晩時。詩成洲老在。一一與君知。</text>
<title>看棋。又步斑字。</title>,<text>文枰玉子落斑斑。永日閒消偶坐間。卽事偶同圍謝墅。遐芬怳若接商顔。簷前幽鳥晴相語。竹外深花曖可攀。不怪世中無歇局。江湖猶自費心關。其二銀甖血豹刺成斑。漢楚爭雄片局間。別是天然龍鳳手。向來曾接婦姑顔。千機隱處初難見。一着高時已莫攀。閒地輸贏終漫事。長安棋奕不須關。</text>
<title>晩步渚口。懷南川。</title>,<text>春湖一曲可憐淸。極目烟波遠帆生。江北美人期不至。碧桃雲鶴夢中情。</text>
<title>是日江磯。爲曲水流觴之戱。</title>,<text>列坐春磯曲水淸。一觴回笑永和生。蘭亭故是繁華地。玉終然累世情。</text>
<title>步聯句平字。示主人兄。</title>,<text>田家晨作早。江岸綠疇平。菖杏方春事。鋤犂卒歲情。等閑牛背睡。眞率社中觥。分外曾無物。憑君覺此生。</text>
<title>阻舟步聯句愁字</title>,<text>豈少春江帆。前灣政穩流。無錢防雇直。何計學𩿨浮。別浦遙成望。漁歌漫不酬。陰雲迷遠郭。歸去亦關愁。</text>
<title>次舅氏</title>,<text>每日江樓坐抵曛。江干物色轉紛紛。桃花極浦迷春水。落照何山起遠雲。往跡人能傳牧老。無心吾欲入鷗羣。洲翁新釣西潭鱖。換酒慇懃勸一醺。</text>
<title>又步</title>,<text>春陰和日向西曛。老子江湖思正紛。沙前帆帶遙山雨。柳外潮兼別浦雲。淸月欲生人不至。白鷗飛去我誰羣。等閑步下漁村去。乞得筒魚佐小醺。</text>
<title>解棹。步前韻。</title>,<text>解棹晨洲步。持觴祝便吹。近雲低帆頂。新水溢篙枝。樹樹牽依色。江江趁往時。主人沙上立。離思黯相知。</text>
<title>主人姨兄乘小舟。追送金沙。臨別。悵然紀情。</title>,<text>君舟東返我舟西。江水間之令人悽。楚楚春衿初可辨。少時回首帆已迷。</text>
<title>以長風破浪分韻。余得破字。</title>,<text>春雲澹如許。春灣不可唾。傾錢買小舟。惡灘商量過。泛泛水中游。佳人時在座。江花邀翰靜。粼藻隨櫂破。歈吟亮有思。水鳥鳴相和。芳華日晼晩。君子念老大。長路各加飯。崇德不可惰。</text>
<title>次舅氏長字</title>,<text>前宵風雨過滄浪。西浦添篙一尺強。打皷舟人歌賽曲。戴花江女戱春粧。雲山和夢依依遠。烟水如天渺渺長。此去危灘渾不數。梢工手熟撇過忙。</text>
<title>次從君風字</title>,<text>曉理西歸棹。船竿裊相風。江流人自在。山合路猶通。汀草侵袍碧。巖花近酒紅。沙鷗無事在。定笑我行怱。</text>
<title>次叔燾浪字</title>,<text>鱖魚春水桃花浪。三日東風船好放。落照依依猶在洲。孤雲冉冉欲生嶂。</text>
<title>又步長字</title>,<text>東湖烟水卽滄浪。一曲狂歌意自強。處世可能容野性。入宮曾未學時粧。洲前西日依依下。櫓外春愁去去長。却羡扁舟江上老。一生高卧笑人忙。</text>
<title>又步風字</title>,<text>洲渚辛勤事。春多逆水風。巖花依帆落。沙路向村通。山遠空光凈。江虗返照紅。亭翁俯歸舸。應怪眼前怱。</text>
<title>又步破字</title>,<text>江鱗涵渙藻。潭鮫長暖唾。我舟在中流。水鳥烱相過。翰墨殊窈窕。壺觴亦在座。芳林映席姸。菱吹漾鏡破。吟嘯時間作。密與漁人和。過灘告舟子。安流憂始大。物理良如此。用心宜勿惰。</text>
<title>又步浪字</title>,<text>春湖萬里錦爲浪。天地孤舟容我放。意倦停橈深渚花。夕陽無語看雲嶂。</text>
<title>江漢亭。拈簡齋韻。</title>,<text>雲巖隱約停歸棹。巖上豪亭壓大灘。春水輕舟西下易。浮雲落日北望難。洲前宿鷺依群靜。欄外深花照客殘。江漢風流今古意。題詩留與主人看。</text>
<title>又拈簡齋</title>,<text>浩蕩登樓嘯。長江去不還。古今飛鳥外。天地擧盃間。急新春水。遙洲落日山。風塵紛可笑。君自一生閒。</text>
<title>明朝就舟。更步上韻。</title>,<text>繫棹登亭宿。淸晨擬早還。吾今下舟次。鷗亦在江間。遠色何洲樹。初霞幾郡山。漸知京口近。應失向來閒。</text>
<title>又以落日銜山分韻。得銜字。</title>,<text>春風逆浪日西銜。落棹移舟倚暮巖。咫尺不來前浦樹。等閑飛度上江帆。秪今差閱烟波事。漫處曾無俗客緘。新得一簑苔㨾碧。此身輕欲謝朝衫。</text>
<title>步舅氏落字</title>,<text>春湖菱鑑凈。春芷荇絲弱。西舟泝江步。東帆轉山脚。西船向東帆。珍重說何若。都下米價高。京口人情惡。况今官稅重。蚤歸無滯泊。風瀨不可住。交棹失酬酢。聞此興情歎。舟居亦難託。裵回倚蘭風。洲日將西落。</text>
<title>和從君日字 從君排韻不純。故不步而和之。</title>,<text>具舟下驪州。春水方新溢。舟人使舟如使馬。雖遭惡灘理無失。平朝細灩渦頭飯。廣陵下舟期半日。行行纔入大灘口。春風逆舟何倉卒。東亭一宿餘花落。西浦移棹暝雲出。昨日今日風不息。乍住乍進何由疾。舟人喚我向西見。西船掛帆乘湍逸。倚舟三嘆語舟人。世間得失紛非一。於乎世間得失紛非一。且沽江酒歡呼畢。</text>
<title>和叔燾山字 叔燾亦犯令。強賦七律。故以五言和之。</title>,<text>戎戎江氣暮。下棹宿靑山。鷺守虗洲月。烟和綠柳灣。踈燈閑自照。隣帆夜相關。舟子謀乘曉。吾行恐失閑。</text>
<title>舟次夜宿次從君</title>,<text>舟子愁相語。前灣夜下難。小巖依帆宿。踈燭照詩看。星月低天色。江湖得地寬。水禽鳴稍稍。篷外曙光闌。</text>
<title>斗尾夜行</title>,<text>浪息平灣靜。舟行夜不疑。深深照燈卧。往往過灘知。小帆春星動。虗江曉露垂。明朝京口泊。商量答梢師。</text>
<title>次舅氏。示從君。</title>,<text>瀾漫東湖十日遊。歸舟破曉抵松洲。隨帆魚鳥解人意。滿岸桃花生客眸。近郭漸知多事在。移家便欲一生浮。南汀無限瑤華意。重向吾君冀見收。</text>
<title>紀行</title>,<text>十五西江女。新結中州歡。前月貿鹽去。謂載官米還。日日江口望。春花今已寒。來船每借問。歡舟在何灘。</text>
<title>次舅氏</title>,<text>夜宿西巖雨滿衣。一江春水鯉魚肥。漁翁與我心俱遠。沙鳥關人境轉依。浮世秪今難浪跡。烟波隨處可忘機。茫茫西日下舟去。兩岸桃花無數飛。</text>
<title>次絶句</title>,<text>斗尾遷前舟暫安。松波渡口犯晨寒。江行到此堪相賀。穩過東湖十二灘。</text>
<title>次卜居</title>,<text>明湖一曲與心期。湖上春臯木有枝。自是風塵高占地。到來眉髮綠如絲。遙山鶴度歸雲得。古渚龍深釣叟知。身上新簑苔㨾碧。朝袍方悔十年縻。</text>
<title>次葺屋</title>,<text>却向雲丘理數椽。丈夫猶有買山錢。閤簾計在全家往。籬徑情須枉渚緣。林月欲生渾自得。沙鷗已去獨成眠。憑君倒笑吾謀拙。四十曾無一尺田。須一作要</text>
<title>次鏡臨㙜</title>,<text>揮臂人人過廢壇。如今忽着昚君寒。無言倚樹鳥同倦。一笑臨淵鯢失桓。幾垞樓㙜長日閉。自家經濟此中看。江光岳色要全得。惡木君須伐萬竿。</text>
<title>次出庄</title>,<text>念中難捨九雲淸。瘦馬蕭蕭又出城。壟社鳴鷄如昨日。江兒饋鯉作人情。林墟漭帶千年意。水氣融爲向夕晴。厓叟風流應在眼。君歸爲我話分明。</text>
<title>依堂叔韻。題新曆。</title>,<text>英雄甘與酒徒眠。寂寞中原一百年。今日涒灘增感慨。悲歌北望犬羊天。</text>
<title>春坊會中。拈韻同賦。丙午</title>,<text>江湖流落送長年。內署同筵却偶然。世事重論經劫後。詩情分與倚樓邊。夜壺寒響丁東漏。朝袖餘薰宿昔烟。早晩歸尋漁釣約。蓬萊一面付羣仙。其二急景依依正暮年。宿心回薄更茫然。畸蹤肯在朝簪後。舊學消亡故帋邊。內閤薰爐多氣色。上林晴樹逈風烟。雪鞾塵燭端門路。慙愧傍人喚作仙。其三君非少日我中年。容髮如今兩颯然。長格文章過嶺後。隨緣綦舃積灰邊。綾寒可耐淸都雪。袖涴猶分瘴海烟。曼倩當時終護短。金門無地可稱仙。</text>
<title>又次谿谷集中韻</title>,<text>天地紛圓缺。陰陽閱偶奇。衣冠今日會。帷幄此身疑。星河臨殿動。鍾漏出垣知。依近容來往。他宵更訂期。</text>
<title>鄙作頸聯失粘。詩家或有此例。終不諧俗。又成續踦。</title>,<text>簪合筵還勝。城連璧更奇。殊恩霑並渥。舊事話同疑。御氣依天近。鍾聲入夜知。低佪成永歎。巖桂有幽期。</text>
<title>悄坐無聊。塔東詩友忽過。得深字共吟。</title>,<text>謝世無車馬。吾家本不深。君來林下坐。幽鳥與論心。家一作廬。君來一作携君。與論一作語傳。</text>
<title>空田牛</title>,<text>放牛秋田中。秋田收已早。牛耕牛不食。但齕空田草。</text>
<title>紫霞洞</title>,<text>離離洞中石。溪水何葳蕤。巖花寒楚楚。岸樾紅垂垂。中丘停淑氣。歲暮誰爲思。宛彼霞翁居。荒蕪已如玆。文章天地在。光焰無時衰。沉歌向西亭。幽窈與心期。</text>
<title>宿紫雲菴 菴空。有一僧伴宿。</title>,<text>度盡紅霞到上頭。七江秋色在虗樓。稀鍾落日孤僧語。山木蕭蕭一夜愁。</text>
<title>靈珠㙜</title>,<text>擧頭千萬丈。有地忽如斯。广黝僧傳怪。㙜浮我坐疑。山河紛見在。今古莽推移。東北浮雲滿。悠悠只自知。</text>
<title>㙜上望九雲浦有思</title>,<text>晩倚高㙜有所思。九湖秋色遠依依。故人料理孤舟去。明月烟波卧不歸。</text>
<title>窟菴僧</title>,<text>窟中古銅佛。面佛何方僧。飢食窟上木。渴飮窟中氷。</text>
<title>望海樓</title>,<text>鍾後西欄倚眺閑。露華雲葉近人顔。悲歌倦客秋冬際。落日高樓天地間。漠漠烟中何郡火。依依海上有名山。風塵厭學廧東隱。己欲依僧遂不還。</text>
<title>謹次舅氏四首</title>,<text>春江雪後北風寒。逆浪歸舟似馬難。城郭山林俱是地。達人無處不身安。和三三不怕餘寒尙逼宵。雪中春意也非遙。輕雲淡日淸明節。北柳南楊宛轉橋。勝會偶然漫處得。壯心強半醉中銷。堂筵列坐當川祓。回首山陰似暮朝。和留人莞席瑤樽歡此宵。古歌莫唱車遙遙。候人艇子何江步。繫馬垂楊是處橋。膝上朱絃殊未已。心中玉局轉難銷。相風竿頂留人意。今日多於昨日朝。和早起東城日出照東園。起坐初摩睡睫昏。已數前窓欞脚在。漸聞遙劇市聲喧。幽林嬌鳥千般語。廣陌餘霞一半痕。好是主人開卯酌。慇懃坐我屋西軒。</text>
<title>挽金黃州 夢瑞</title>,<text>孤露人間羡慕偏。先君舊甲獨公存。海籌行祝三千歲。風樹生經十一年。感意常多平日侍。私懷每共伯郞言。身沉命釁均爲恨。俱失明時孝秩延。其二昨日城西把淚還。善人歸去我何攀。短緣白髮蒼顔會。遺愛黃岡赤壁間。入耳人誰言有惡。禔身天自福無慳。宗姻鄕里皆如失。是處將公內傳看。</text>
<title>挽金黃州 夢瑞○代作</title>,<text>鄰居久識我公賢。軒屛周旋實有年。撫子亦於孤弟後。恤人常自一家先。黃樓赤壁靑緺守。洛社香山白髮仙。到底求圓福地。所悲恩秩隔重泉。</text>
<title>挽申右尹 慶濟</title>,<text>誰家花木向來春。窮髮終然白髮臣。八十年間完節老。二千里外死歸人。夜凾留血應成怪。雪塞無蠅可作賓。歷歷傷心前歲別。禿奴疲馬黯行塵。</text>
<title>東門外權子常 扶 餞席口占</title>,<text>東門擧酒不成歌。萬里行人意若何。落日中零灘畔路。傷心春草懿陵多。其二今古都門楊柳春。關王廟裏送行頻。盡將蕙子平生淚。灑與悠悠北去人。</text>
<title>又五絶</title>,<text>步出東門路。路歧有西東。西東爾何去。關海多天風。</text>
<title>別禮卿</title>,<text>嶺路重雲際。嶺花三月明。新鶯復如許。君馬此中行。故國春陰色。全家路上情。今年多送客。川陸意盈盈。</text>
<title>挽朴敎官 繲</title>,<text>布衣談笑倡同聲。弘化門前袖䟽呈。當世斯文扶一脉。暮年幽壑送餘生。官漫有席曾容丈。業素無金可滿籯。回首小堂春色淡。野桃溪柳夢中情。</text>
<title>西臯有懷</title>,<text>春城朝日帶輕陰。浩蕩流鶯不惜音。陌路中間初柳色。禁園西北百花深。芳華自了韶年事。天地誰知志士心。回首碧雲千萬里。美人消息杳如今。</text>
<title>李從自天磨還。會昚節所。拈韻以贈。</title>,<text>君自天磨至。天磨碧幾尋。風塵李子老。宇宙朴淵深。此道元千古。幽光自一襟。銜杯同一笑。晴月偃松陰。</text>
<title>葡萄架</title>,<text>漢王通遠使。中國食葡萄。天下今應遍。吾庭亦自遭。玄珠愁罔象。雲葉想仙璈。老子長年渴。霑喉待碧醪。</text>
<title>次贈太白僧彩允</title>,<text>偶到京城裏。京城車馬聲。東南千萬里。今古太白淸。其二偪側閭巷口。門外賣魚聲。前年白山裏。深處坐我淸。其三凝香長老在。爾去且寄聲。秪今影池水。湛湛誰爲淸。</text>
<title>姜博士 綸 遷葬向嶺。往哭江上。</title>,<text>可憐廣陵土。十載見棺和。漠漠今何有。悠悠我自過。浮雲依嶺遠。春草向江多。萬里孤舟上。心悲奈此何。</text>
<title>送族弟杭及第南歸</title>,<text>白面靑衫御賜花。妙年聲譽洛陽多。今朝送爾重相勉。喬木山陽我舊家。</text>
<title>昚節宅。得松字。</title>,<text>欝欝君家千歲松。蜿蜒老幹如虯龍。花開結子淸香滿。葉茂成陰翠色濃。空井生梧重可引。南山對觶爲多容。人間風樹無窮恨。羡爾長繩繫下舂。</text>
<title>慕君菊下小飮。得朝字。</title>,<text>病起秋光薄。園林振素焱。江山一以暮。霜露浩盈朝。隣並輕相集。人情老更饒。持盃向黃菊。來日不須彫。其二巷曲君家是。門前橫小橋。人間東野瘦。道北仲容迢。芳酒承槽綠。寒情倚菊驕。酣歌吾道在。幸託聖明朝。橫一作有道一作巷其三老去顚狂甚。頻來不待招。黃花如昨日。白髮負昌朝。逈郭雲陰重。靑空鶴勢遙。三盃吾已醉。古調爲君謠。</text>
<title>菊下漫吟</title>,<text>一年栽護意。辛苦爲寒花。稍稍盆中色。蕭蕭郭外家。風霜休太厲。盃酒也堪誇。聖世知多幸。龍鐘閱物華。</text>
<title>元朝試筆 丁未</title>,<text>甲夜梳頭坐。簷鷄第一音。高堂添喜懼。今歲幾晴陰。陌雪融雲色。盤春細菜心。癡兒渠自好。粔籹詑翁深。</text>
<title>用耐齋韻。賦殘梅。</title>,<text>黯黯殘梅已入春。隔年顔色更情新。匣中珍重孤琴在。彈出瑤徽憶美人。</text>
<title>余乘春上西臯。寓隱携酒忽至。余於寓隱。以詩交有年。此遇似有相感者。賦此以贈。</title>,<text>春光浩如許。春日長如年。忽此臯西興。遙通衖北緣。陌花輕帶雨。城柳澹如烟。此會元相感。銜盃到暮天。</text>
<title>朝日</title>,<text>群星滅沒太陽東。光破昏陰世界通。才出海心全體濕。乍昇天際滿輪紅。千家烟火三竿後。萬國河山一鑑中。好是卯窓魔睫豁。琢成新句有詩翁。其二鷄聲喔喔皷隆隆。喚出扶桑旭日紅。龍夾大輈騰海底。鴉張金翼上天東。人寰鼾齁醒應盡。乾極星辰沒若空。何限叢妖與木魅。跳梁無奈大明中。</text>
<title>和携鶴</title>,<text>郭外幽居春日凄。竹園晴雪不霑泥。全家道氣人曾識。好事仙郞鶴更携。安屋定區藥地。隔墻分聽徹雲啼。五侯應笑田饒辨。爭擲黃金買近鷄。其二官道紅亭雨色凄。春衫歸馬夕陽泥。關心琴裏離鸞語。假意江南買鶴携。霞頂乍依初月額。曉鳴工學五更啼。傍人莫惹風流話。雅性從來亦厭鷄。反案却用諸君意。結語却又爲寬君解圍。其三東家囚鶴羽毛凄。春水吾塘綠不泥。丹籍亦容茅氏共。白鵝何惜右軍携。祿微猶可支朝料。睡短偏宜聽曉啼。與取匀爲淸物事。豈君看作攘隣鷄。全家道氣及茅氏同籍等語。暗用義山。</text>
<title>赴咸從任所。劒水道中。馬病不堪行。換騎靑驢。</title>,<text>劒水差差亂石橫。向西官路夕陽明。書生不慣乘高馬。依舊靑驢冷淡行。</text>
<title>到官感吟</title>,<text>長年帷幄侍君王。衣袖如今尙御香。西縣春花將毋往。此身隨處盡恩光。</text>
<title>偶吟</title>,<text>病起逢西菊。烟霜已滿林。秋風遙海上。落日故園心。砧杵夜應急。魚龍寒更深。田荒歸不早。華髮愧生簪。</text>
<title>官居雜記</title>,<text>鷹山開一面。官宇栗林前。日夕東風惡。西南大海偏。迴牆泥帶蛤。登案菜名鵑。默思民牌濫。充厨血幾錢。其二官家臨積水。早晩似船居。急雨龍移後。空光蜃吐餘。市儲無笋橘。山旅集鹽魚。色色浦前舶。收錢橫小胥。其三爲官亦已久。事事閱來知。地應人多耉。州團卒半兒。犂家嚴結耦。烝窖省招醫。最是難名役。皆須記史支。其四海奧元貧國。民生困比年。鹽徵前歲釜。草稅半朝田。荻栗山封樹。蘇魚戶計錢。腐儒才固短。徒食愧冗員。其五塞氣秋橫海。荒衙早閉門。亂耕侵石塚。訛俗詛烽墩。落日凰㙜白。屯雲椵島昏。風高防浪冦。浦堠夜相喧。其六老死無兵革。繁風日濫流。地偏醫道絀。石絫怪祠幽。楚覡區荒峒。巴童解鬼謳。盈床諸里牒。秋賽請刲牛。其七海島秋收馬。雲雷帶雹來。服田無限苦。臨穫恐爲灾。乘埭官鈜亂。分村野炬豗。縱然防此患。租吏又相催。其八人俗殊敦愿。淳風不盡漓。農漁勤所務。科賦幸如期。韋跗閑弓馬。黨庠誦禮詩。爾曹須勉力。明主念遐垂。</text>
<title>登朝宗樓有感。二首</title>,<text>行船遺曲夕陽㙜。古島秋生海水哀。極目烟波千萬里。百年猶待去僧迴。又秋風摵摵帽簷凉。十二闌干帶夕陽。宇宙百年樓兀兀。西南一氣海茫茫。碧雲生島浮光遠。黃鵠橫天去勢長。怊悵紅船傳樂府。鳳㙜消息問漁郞。</text>
<title>次贈黃君龍甲示韻</title>,<text>山霜彫荻栗。海雨荒菊花。西亭一尊酒。窓月入夜多。其二朝遊凌虗閣。晩上望雲樓。眉間多氣色。領盡海山秋。其三老子慵吏役。早晩歸田園。行經浿江水。期君大同門。</text>
<title>贈邊僉知遬</title>,<text>我爲西海吏。君作西都賓。相看成一笑。俱是洛陽人。其二我病卧西澨。君來惠神方。沉痾自去體。唱酬有新章。其三詩抄王孟際。業工軒歧家。醉來時弄墨。餘興寫梅花。其四君家東漂口。易知更難忘。西臨長干路。南去是橫塘。其五賣藥韓康伯。能詩賈浪仙。生涯不須問。自有沽酒錢。</text>
<title>新春漫成</title>,<text>閣裏梅花雙玉壺。階前縞鶴似人癯。經年雪盡靑山衆。落日雲生大海無。爛簿周旋乖野拙。靈芝遅暮枉初圖。南湖春暖新潮綠。江漢歸舟若可呼。</text>
<title>江西三塚</title>,<text>羊馬蕭蕭卧野蒿。淡雲稀日翳荒臯。至今天地留三塚。莫是英豪死二桃。華屋丘山忙世界。金椎詩禮橫兒曹。東風麥飯無人灑。唯見飢烏啄樹號。</text>
<title>元朝曉坐漫書 己酉</title>,<text>數聲寒角夢迴初。孤燭亂山非我廬。欲歸未歸前歲事。春來此計更何如。其二呼燈起坐欲何如。試撿身邊鶴與書。老子不歸如海水。一年今已厭西魚。</text>
<title>寄金陵 時昚節爲地主</title>,<text>撫枕中宵發浩歌。長年書劒意如何。等爲一草離山小。枉是三刀見夢多。遙海雪雲浮椵島。故園春信入梅柯。至今婉孌迴瀾石。虗繫方舟待我過。</text>
<title>餞席。留別金進士仁鼎。</title>,<text>白髮金進士。離筵意徘徊。愧我非劉寵。勞君山谷來。</text>
<title>到金陵</title>,<text>春流遶翠石。住馬故人知。兵革經年別。壺觴特地期。碑傳許國字。案有朴淵詩。主人出示許天使碑字。且示朴淵所作。 吾道元相感。歸田又一時。</text>
<title>路上寄金陵</title>,<text>春風何澹蕩。春雪不能寒。行行一十里。吾已失迴瀾。</text>
<title>靑石洞。步歌字。</title>,<text>靑石連連行者歌。歌長石老思如何。時豪可恨二三少。虜騎初非十萬多。亂水岸崩移故道。飢鳶日暮集荒柯。聖朝依舊燕京使。冠盖年年此路過。</text>
<title>春思</title>,<text>梨花如雪柳如絲。草綠江南雨過時。風殘簾箔鶯聲暖。多被春慵睡起遅。</text>
<title>挽安生圭壽</title>,<text>三千世界幾何殤。未必渠皆愛酒亡。但恨無情浮蟻觶。不能醫得斷猿膓。其二無論彊病一時亡。更使誰哀十二郞。寡婦孤兒且勿哭。大孃九十在高堂。其三嬿婉論交二十年。城南芳榭忽悽然。人間腐草空遺恨。欲問君家食棗仙。</text>
<title>寒泉十六句。示諸君子。</title>,<text>浚谷匪緬邈。華景正菴薆。厓委徑彌延。朋聯心永愛。澄輝汎脩樾。善風流幽埭。有泉達黝竅。石榦迴如碓。空泠隱餘照。幽綠可盥頮。濯我簪上髮。振我衣間佩。日暮人不來。君子有深慨。葆玆以萬古。荒塗良不廢。</text>
<title>西湖泛舟 砥柱。蘭嵎所名。</title>,<text>秋水盈盈綠。橫舟出晩洲。淡雲生遠島。斜日照名樓。砥柱風流逈。楊花氣色悠。江山長自在。今古幾人遊。</text>
<title>舍舟登樓</title>,<text>半日西洲曲。歸來憺倚欞。遠舟生暮色。高柳帶寒星。獨火漁家小。微風鯉氣腥。江湖如許大。何處不宜亭。</text>
<title>夜坐</title>,<text>落日高亭坐寂寥。滄江老木意蕭蕭。虗天積水秋仍濶。永夜歸舟月共搖。杏渚荒碑 權慄勝戰碑 餘戰伐。朴翁 翠軒 遺跡莽漁樵。山河今古無窮事。醉後騰騰欲放謠。</text>
<title>有所思</title>,<text>朝日上東山。照此申氏亭。亭下卽江水。江上有橫舲。漁歌雨中起。遠島烟光靑。楊步 江干曰步 閱英豪。杏口 杏洲 迷神靈。江魚游渙藻。渚花散餘馨。佳人不在玆。悲歌望幽汀。</text>
<title>亭上。次李五峯。</title>,<text>西風吹雨色。雲日滿江秋。逈樹浮晴嶼。寒魚上晩鉤。衣冠當暮歲。天地有高樓。墟礎方花綠。幽愁與白鷗。</text>
<title>下樓</title>,<text>平湖淼淼欲增波。西北雲山落日多。一曲瑤琴珍重意。後期留在水仙家。主人訂後期</text>
<title>鄭尙書舊亭</title>,<text>斜陽連馬入秋墟。細路蕭蕭割淺渠。老木蒼藤千古色。路人猶說鄭尙書。</text>
<title>題昚節齋壁上</title>,<text>有屋依松老。蕭蕭寒井傍。主人坐自笑。菊發過墻長。</text>
<title>挽韓主簿 宗揆</title>,<text>門聲宦業兩衰遅。哭子前年士友悲。湖嶺不應無巨邑。人家多自有凡兒。風流暮境餘霜髮。歸計江湖奄素帷。窮道向來存感激。蘆南回首淚如絲。</text>
<title>挽希菴蔡參判 彭胤</title>,<text>踈星澹月上瑤。文彩當時聖主知。一代誰家傳大硯。百年東海見雄詞。滄桑舊物紅纓在。簪履餘恩白髮危。湖上歸舟今已斷。故園梅鶴不禁悲。公詩有主恩湖舫歸期晩之句。且公湖庄。以梅鶴名軒。故末句云。</text>
<title>次平城府院君忠景申公賜謚宴韻</title>,<text>公在皇都冦在藩。外專公自籲重閽。忠臣血泣干仁聖。詔旅神馳掃穢昏。百歲追功新簡冊。一邦全業舊乾坤。秦庭欲哭今無地。餘淚空應溢九原。</text>
<title>元曉紀志 庚戌</title>,<text>六時和氣滿宮春。前殿沉香甲煎新。拜獻聖人千萬歲。區區更祝月重輪。其二無𧏮高堂鶴髮親。晨興吾自賀吾身。靜思堪喜還堪懼。難得人間七十春。其三生子如孫大苦遅。將身畫壁驗時時。新年每喜渠年長。不覺吾年日向衰。</text>
<title>挽洪尙書 萬朝</title>,<text>剩火殘灰爛夢華。鬂邊黃髮短無多。獨全元祐人中福。長對平章宅裏花。七路風謠閒到語。三朝恩遇感成歌。百年舊好承公勉。慶壽圖傳我二家。其二軒屛周旋忝後生。每從眉際見心平。子孫滿眼怡怡色。卿相爲官淡淡情。夜怪篋中留血草。風濤岸上了身名。孤舟載櫬春江去。枉恨他時盡日橫。</text>
<title>效遊仙詞。戱示族侄質卿 必文 新恩。</title>,<text>全家葉葉月宮前。便是瓊樓奕世仙。共笑文郞緣最晩。今年始赴上淸筵。其二相逢一笑霱雲前。丹籍新升第幾仙。塵土苦緣今了否。淸都久設待君筵。</text>
<title>感題肯思亭</title>,<text>白首重爲此地遊。主人不在但空樓。夕陽無語凭欄坐。沙鳥汀雲不解愁。</text>
<title>登三淸洞水閣</title>,<text>㫌門影下踏驢來。步上高樓眼一開。剩有壺觴終日飮。好驅風雨入詩裁。雲間睥睨千家擁。樹杪飛泉小檻迴。臨去吾衣猶覺重。且從高處拂餘埃。</text>
<title>冬雷</title>,<text>中宵轟爀睡驚回。人事天時念可哀。近世已難徵月令。愚氓頗不恠冬雷。氷江龍氣融爲雨。霜樹花心煖欲胎。遙想玉樓紅帕案。君王坐待諫書來。</text>
<title>輟斤錄</title>,<text>昚節李君來初。悁介絶俗。有文章。不幸蚤世。其友蕙圃姜樸。慟之彌甚。每一念至。托詩以宣哀。先後得古詩二十首。顧其詞拙理弱。不能盡發昚節之幽。而叙平生從游之好則畧具焉。及葬。擬爲文以哭之。泚筆加思彌日。而無可以更爲語者。則輒書所爲詩。讀之於帷堂之前。以侑腶酒之薦。亦命孝子於愼也置諸匶側以相挽者。君如有知。幸賜識察。春草日以生。春花亦已殷。春鳥暄相樂。集我池南脣。遇物感玆辰。興懷念我人。前綏舊承惠。莞席今何因。或意遠相別。忽復如在隣。終然不可見。我懷徒悲辛。其二悠悠郭門塗。丘墳望不極。萬歲同歸盡。夭壽非所衋。夙昔聞玆道。如何傷我臆。豈惟親愛故。之子有明德。軌履從蠲術。服御循素餙。委蛇戀同袍。驩好如天植。瓊華今已矣。白日中西匿。其三粲粲澗中石。昂昂巖下松。菁華般裔裔。君子備嫮容。美鬚脩如林。顴氣含丹濃。昭光動眉際。寒星烱雙瞳。方其意相値。有如蚷倚蛩。一言激不平。忽聳千丈峯。豈其皆中道。所貴由眞衷。其四泉源流浩浩。梧社有喬林。桐絲古暉曠。彜簋淸廟深。休光豫後人。孔儀承前音。嘉聞懼荒墜。翼翼抱玆心。其五獨漉復獨漉。濁水流汪穢。潢泥盈道軌。蒙翳以顚沛。東南有紫峯。淑氣離氛藹。小人所瞻視。君子所仰賴。肅肅承嘉惠。俛慕用銘帶。宛彼瀨下水。氣類有感會。諧聲運䟽越。儷佩屛塵壒。弱理同自勉。衆怒不知艾。區區匪爲私。玆道懼長昧。其六華簪左右緌。象笏何煌煌。三十通金閨。升君白玉堂。去歲中大夫。今年左侍郞。衆人所鹽嘆。處之如寒窮。布衣敝毯巾。乘驢從小童。鄕閭視不知。朋遊玩相忘。慷慨懷苦心。遇事每封章。垂涕誦長源。抗言斥驩工。豈不罄爾胸。二人在高堂。其七泉水淸而寒。黃檗辛以辢。溫甘顧自好。天性不可奪。西南累出守。家人常蹙頞。在官堇自食。及歸曠䟽糲。蕭蕭守琴書。襟懷自灑脫。剸煩固有踰。廉德亮爲濶。其八君家有古樹。囷屈爲蒼枝。蒼枝發幽章。之子有奇思。少小力爲文。中歲始工詩。覃心得悟詮。開口無凡辭。槀完且累削。存去神爲罷。亹亹從古道。俗子徒爾爲。銅器離婁文。㯃琴幽窈絲。峭峯與怪枿。間出逾爲奇。瓌材不常有。短期良可悲。今人固賤目。來者庶永垂。其九離離古銅罇。芳酒淸如流。華觴爲君酌。文鯉爲君羞。淸歌爲君侑。花枝以爲籌。初醺倡高言。眄睞神方遒。中酒漸浩浩。奇氣如騰虬。或呼如有怒。或默如有求。或笑如區區。諧謔以搖頭。此間有眞樂。萬事良悠悠。其十吾家與君家。通家八九世。懿我諫大夫。秀泉幷高厲。近我承旨君。文忠與神際。亦言外氏好。累世有深契。後人承嘉意。夙昔永不替。從游自弱冠。君先我七歲。燕室聯硏𠌫。華朝亦比袂。君箎我爲塤。和好如昆弟。長衢對夾巷。意到輒相詣。彷彿聞小欬。君馬已在砌。旣見却無言。憺憺凝流睇。有時叙幽慨。高視欲奮逝。相期在皓首。此志可明誓。其十一迢迢白蓮寺。隱在西山垂。招搖結夏社。荏苒逾旬時。晏幽豊暇豫。吟嘯恣猖披。折簡調俗根。浮瓜臨磵漪。曠游期千古。奧區停餘思。至今山中僧。往往傳舊詩。其十二君在永嘉日。余爲古隱吏。簿牘雖幷纏。隣比可遄至。盈盈芝洛水。晨暮交履屣。北淵吊荒碑。東峯問古寺。湖樓開夜讌。紅燈照珠翠。佳人唱梅花。江南滿幽思。江南有綠山。江北有流水。其十三邈邈山中縣。草樹澹幽輝。嶺途何陵緬。之子來依依。先言前臯好。復道棄官歸。繩囊與槲丈。草草如布衣。造次開幽社。翰墨紛芳菲。采谷松菌香。綸潭錦鱖肥。凌流闚黝广。凭林狎彩翬。此樂殊陶陶。萬古無是非。其十四欝嶺何峩峩。高臺東海東。牧老今不在。羽人歸鴻濛。晨興上危顚。肅肅承天風。溟波忽輪囷。詭氣騰靑紅。鵬鼇莽悲嘯。神怪迷幽穹。須臾湧金輪。六合彌玲瓏。君拂扶桑支。我呼丹丘翁。上有黃白鵠。翩翩入瑤宮。下有比目魚。游戱深潭中。其十五浮石靑杈枒。影池凈無埃。仙老去不歸。仙花空自開。紅霞泛門檐。黃鴿翔林隈。君自前臯至。我從英山來。殊塗竟一軌。携手上高臺。重欒際游極。一氣迷曠垓。碧雲東南起。天風吹我盃。窈窕藏香閣。夢思長徘徊。其十六南溪有荒塗。風雨浩縱橫。徒旅皆屛營。之子且前行。薰蕭本殊性。幷器非所榮。幽憂矯自伸。厲詬中逾貞。何以寄我思。中沚有芳蘅。其十七我解西原綬。歸塗從金川。君時爲地主。遅我迴瀾前。初筵戒屢酧。小瘵見新痊。日末芳渚合。春昭翠屛姸。撫碑嗟許國。扳牘念朴淵。離雲怳相失。委曲更周還。感激凝中懷。嘆息抱朱絃。其十八上湖有幽垞。下湖有方舠。衡茨務雖簡。樵隱心俱勞。種花攷前譜。揷槿准幽臯。伐荻西船賣。樹黍東畬薅。開樾理荒㙜。撫躅企前髦。京口非久猷。盡室思長逃。江籟聆未歇。岳翠睠逾高。悠悠百年意。逝水流滔滔。其十九君家有華箱。薰帕覆葳蕤。識以萬福字。絓以長命絲。開箱有綵衣。文縷爛以披。傳自咸泉世。六世永無。况爾承兩親。視舊逾爲稀。前年奉殊恩。明王考章彜。金帶同父子。誥花光離離。賀筵猶在堂。吊賓已升墀。禍忙不可詰。理逆尤堪唏。爾死無兄弟。爾老更誰依。幸有二佳兒。生死可無悲。其二十世道日淪夷。俗風隨頹傾。朝爲魯連辭。暮作齊墦行。小人方自豪。志士憂且驚。所以三閭子。遠遊求長生。君何在中途。奄忽歸九京。無其厭溷濁。㓗身還帝庭。亦豈過忿嫉。捐生以自忘。或者隨化盡。漠漠以冥冥。我且置此言。君去全其名。死者更何憾。生人所竊傷。念君卧牀日。日去在君傍。毉技固所昧。病委實難形。耳聾已爽聽。喉澀又囏聲。神衛雖日離。精識猶自明。有時嚨嚨語。意在求藥良。至今如在眼。沉痛切中膓。君喪未及含。小女又隨亡。行路爲惻惻。天道殊茫茫。黔山有吉氣。黔水淸以平。先壠在左右。君歸安且寧。</text>
<title>世故悠悠。雨中孤坐默念。人事之感無窮。忽憶吾來初。泫然有涕。書四十字。時辛亥六月二十三日也。</title>,<text>我與西泉子。論心二十年。行藏關一氣。憂喜每相牽。荒雨靑桐病。虗庭怪石顚。嗚呼今不在。人世獨茫然。</text>
<title>挽洪令 尙容</title>,<text>公家請自恥齋言。亦有荷翁不可諼。奕世休光流茀祿。日觀㙜畔峙高門。其二蟠桃花實滿庭紅。鶴髮爺娘似畫中。朝罷三郞珂馬至。門闌又報壻乘龍。其三入門左顧鳳條桐。希玩先求廟器中。三世八番紅牓紙。一番一疊錦屛風。其四南園花樹望芬菲。第一風流有白眉。洗盡俗人溪刻態。樽前溫發好襟期。其五內苑東頭曙日輝。夢中瓊雪轉依依。洪厓素慣蟾宮路。重折仙花倂弟歸。其六檻裏梅花破笑紅。一家和氣藹春風。朝來別甕開新醑。庭曲親呼小令公。其七白髮蕭蕭騘馬黃。明時慷慨有封章。郞君好爲藏遺草。篋裏他時夜發光。其八恩緋偶爾豈容干。讒舌前頭自好顔。不信城南天尺五。銘㫌粉字是何官。其九東溪春水綠漪漪。小墅前灣𥠧柳絲。暮境相依耕釣計。迴思一一季君悲。其十靑山忍瘞昚君迴。又向東門送葬來。人世悠悠朝暮劫。胡僧多事話殘灰。</text>
<title>座上器玩 幷序</title>,<text>盖茀軒卣鼎。貴家攸章。花罽珊瑚。豊屋維蓄。競馳慕而相尙。紛夾夸而自高。是以。土簋瓦尊。古制 缺 而不列。希班夷器。時㨾纖而 缺 觀。固儉奢之相乘。所風俗之由變。顧余身處環堵。玩乏文雕。拙性粗守本涯。雖不役巧。而奉目貧居。自無長物。實非掠簡而要名。惟其謬尙野幽。適違塵䢆。故資於用者或近奧奇。齒於前者偶似雅古。非敢反俗而爲矯。聊亦隨分而自娛。遂取座上器玩十二種。各賦古詩一章章八句。事類阮仲容之犢鼻褌。應被豪閭之厚笑。情同謝工曹之烏皮几。要資藝苑之淸言。惟我同社諸公。無廢土缶之音。用摛靑雲之藻。各賜俯和。以壽其傳。硯簽 文木離婁隱幽文。欵曲凾黝璵。小開承人意。還掩止物黳。芳簡在其東。華墨安其西。癯老居其北。撫此桑楡餘。硯滴抱容如可明。含泉殊復淸。捐霑垂雅惠。應潮見幽情。豈辭奉微用。區區念損傾。氣類依觚翰。和好無相爭。筆筒 白磁竹節仙苑雲篁異。秋兎霜臼小。委君充器用。隨君臨硯沼。休腕値小息。承筆待重召。虗心奉宴戱。歲月永無誚。詩筒 東海蘆生近榑桑枝。旭日照參差。性依篔簹老。根委溟濤靡。輾轉升華堂。黽勉紆淸詞。但願懷珠琲。刳腹非所辭。土爐莫以塗泥質。循朴非僥倖。方排庖犧畫。趾儀龍文鼎。茗氛薰午餘。檀心蟠夜永。區區冀見察。氷雪迷金井。書案 太白千年文木朝日來東欞。照此流離文。本自仙丘斸。雕餙渰幽雲。安書容軸聯。承疲與几分。願君肅明神。惠我爐香薰。磁壺凝章磑如雪。隱花靑未已。受形葫蘆重。爲量升籥止。芳醴幸在中。高堂奉君子。獻酬敢言勞。所懼貽罍恥。鮑盃 俗號鰒甲爲鮑甲心縷凝爲珠。㔩葉圓不橢。海蜃爛如花。感君幸採我。猥近君右手。芳酒淸如墮。瓊月承臨戶。玉人紆在座。石鏡境停小天方。秋明寒水輕。情知非銅鍊。巧移眉山精。轉面憑見動。留睞逆相成。修容在火㓕。莫此專求明。眼鏡文犀䨥爲環。環中雲母團。幷耀燭龍開。齊懸日月安。眵眸倚爲明。細毫辨無艱。南海有水母。待蝦以補觀。小屛 自述，四箴，四銘書之。襞爲八疊但。長應二尺粗。素布以爲質。靑紙以爲餘。賤子述菲言。拙手廑自書。區區匪爲夸。朝夕儆興居。短檠寒園露氣澄。嚴城更皷夕。曖色帷頂隱。低光案心白。菲薄羞紅炬。不敢登瑤席。小心依宿昔。冀免委墻角。</text>
<title>晉之水四章章八句。送善應。幷小序</title>,<text>晉。吾宗人之鄕貫也。今君以土姓。爲邑長於斯。視其府朝。則吾先祖之所敬尊也。視其州閭阡術。則吾先祖之所從由也。臨莅其土品吏民。則多吾之同姓與吾先祖之隣里鄕黨故舊之後人也。使人見之。可謂稀曠而榮耀矣。而爲君者。其緬慕怵惕敬懼之懷。當如何也。願君夙夜無怠。以承我先祖之遺德。以答我鄕井父老之厚望。樸忝在宗人後。亦與在民氓之列。且感且豫。謹獻詩四章。亦謠頌之遺也。晉之水。其源之長。維山有巖。鳳翼翔翔。吾祖攸宇。百世之祥。百世之祥。百世之光。其二晉之水。其源之厖。維山有石。鳳羽幢幢。吾祖有孫。迺尹吾邦。軒車委蛇。五馬其駹。其三晉之水瀰瀰。晉之山矗矗。侯來如雲。吾祖之國。州閭宅宅。父老來客。我不敢侮。下車而式。其四晉人嘻嘻。以迎我侯。匪侯之媚。景我前休。爾虔爾儀。荒則有尤。夙夜以思。毋爲吾祖羞。</text>
<title>挽李襄陽擎天</title>,<text>仙娥倚瑟雪峯顚。明月梨花萬樹圓。何不去游海上寺。公然死葬峽中田。十年舊夢紅綾餠。五世餘芬玉井蓮。憑向東風傳我涕。君家去灑北堂前。</text>
<title>挽李進士 時雨</title>,<text>北广翳荒塗。南區迷深廬。緬邈成久睽。徂謝抱幽歔。椸遺御敝布。牀留讀殘書。玆世良已休。重泉復何如。其二斑斑嶺中石。回回北上道。北上王京遠。歲月令人老。泥塗有悲謳。田園生蕪草。棄置勿復陳。洛水流浩浩。其三王城何欝欝。翺翔金張友。步武登雲衢。委蛇垂采綬。睠彼丘中士。讀書以皓首。人生貴聞道。榮名非我有。</text>
<title>挽李進士 時雨○代作</title>,<text>爛讀經書日月長。靑雲回首路茫茫。田園起視蕪萊色。嶺道行歌鬂髮霜。哭斷猿膓還蜾祝。寃埋虬鍔定虹翔。曲江竝馬渾如昨。依舊人間杏雨香。</text>
<title>唁畏窩失金陵別業</title>,<text>窈窕雲山畫不加。埭西楡柳帶潮斜。使君地主新開邑。知子春來已失家。猶有燕回尋舊壘。但留蜂在護餘花。金陵自古多更變。小築區區莫恨嗟。</text>
<title>和慕軒春寒。用聯句韻。</title>,<text>春床冉冉起眠遅。前夜東隣犯屢巵。澹日如含穀雨意。小園猶未杏花枝。天憎眼白昏全着。自許詩淸瘦故宜。芳草不靑新服早。今年吾廢踏歌辭。余瘦生。且比患阿睹。故頸聯戱及之。</text>
<title>買紙</title>,<text>近日詩社無牋帋。世少王右軍。誰能送九萬板來也。買之市以資用。是爲賦。送錢東市得來勞。雪色天然勝薛濤。連葉匀姸平似熨。滿箱裁疊巧將刀。樓成五鳳添修好。賦到三都遣價高。但使藩墻皆置得。千篇不乏社中豪。</text>
<title>買牋疊韻。詶慕君。</title>,<text>番番如一用心勞。濃似輕霞凈似濤。濯出雲溪欺素練。買從城市費錢刀。聯名四友交游勝。與號先生地望高。玉板桃花空滿篋。紅裙爭醉洛陽豪。欺素練。一作登几牘。</text>
<title>新牋三疊</title>,<text>金花爲巧竹皮勞。几案漪漪展素濤。越女本持裁錦尺。吳天新試剪雲刀。珠箱十疊鸞含細。綺樹重行鳳舞高。白下新聲從此起。風流何减舊西豪。許州西門外。有西豪里。才子屢居之。後變爲高陽里。亦酒徒居之。</text>
<title>新牋四疊。詶慕君。</title>,<text>詩成滿紙不爲勞。筆貢雲烟硯効濤。贈我何論倉玉案。名家別有剪花刀。綺窓春早靑蕉小。菌樹霞深絳簡高。焉得凝霜千萬疊。敎君揮灑見君豪。社中。近日牋帋又告盡。故頸聯以下及之。</text>
<title>新牋五疊 時帋盡復買</title>,<text>買牋續續良爲勞。霑涸眞同手决濤。好事將誰傾府庫。市家元自惜錐刀。無論壯士黃金盡。難得先生玉貌高。便欲全箱付諸子。老夫詩退不能豪。</text>
<title>新牋六疊 買紙作詩淸事。却覺多事。是用自嘲。</title>,<text>楮田何似服田勞。筆耟陶陶灌墨濤。可笑雕虫徒篆刻。早知龍額在弓刀。人間汗漫文書爛。硯北崢嶸歲月高。槖裏有錢須一醉。區區買紙不爲豪。</text>
<title>奉五代祖祠宇。將埋安于咸昌先塋。發行宿衿陽墓下。</title>,<text>荏苒時序遷。廣野多天霜。寒獸依深樾。素風鳴枯桑。悠悠奉祧主。渺渺向南鄕。先王固有制。後人寧不傷。遅遅不忍行。神理亦可量。暮就黔陽阡。松檜曖幽光。一氣融相通。精靈感應長。休德共遺後。旣世永無央。僶俛懷區區。承序懼不臧。</text>
<title>途中和族侄靜叔 必淵</title>,<text>坼山還合。前途勢似弓。遙看烟起處。知店在其中。</text>
<title>竹山行</title>,<text>聖神相承治道和。昇平百年無干戈。黎民老死不知兵。農父嬉嬉商旅歌。閭井相呼比鷄犬。川原滿目繁桑麻。往者小醜干至化。棘𥎊耝耰恣橫挐。明王在上囿民物。此輩何苦爲豺蛇。夜入淸州賊帥臣。列郡風靡莫誰何。巡撫承命南出師。斧鉞煌煌勇士多。鐵馬夜渡露梁水。紅旗晝拂安城阿。馬耳山前野勢平。王師蹙賊如崩沙。蜂屯蟻聚須臾盡。積屍如山血成波。洸洸爾曹莫言功。赫赫王靈實所加。西風驅馬經戰塲。隴陌依舊盈秋禾。時得遺鏃競野童。爭啄餘骸集飢鴉。父老向余言歷歷。當時所聞誠非過。鼠類跳梁爾奚爲。天日高臨廓穢邪。庸奴棄城誠可痛。六郡解體非由他。王朝爵祿豈私汝。軀命雖全義則邪。嗚呼庸奴又何誅。藩臣連竄終無呵。</text>
<title>呈松隱族叔</title>,<text>君應待我久。見我拂瑤琴。萬事俱霜髮。十年餘此心。人間菊花老。山夜小燈深。一夢梅前飮。藏詩以至今。</text>
<title>踰嶺後寄金若天 聖欽</title>,<text>馬病同無馬。吾衰奈遠途。乘煩朋友借。行免大夫徒。險歲人情薄。繁霜嶺氣殊。重關成穩過。回首爲踟躕。</text>
<title>上元會。和竹塢。權弼善基彦。字士恢。</title>,<text>去日崢嶸苦不回。家貧且有上元盃。人從小巷依依至。月透重雲冉冉來。春緖倚酣如擺柳。冷骸生瘦欲凌梅。西橋騰踏狂心在。未信年光入髩催。</text>
<title>疊和二首</title>,<text>飯後瞢騰睡一回。凶年無酒負金杯。東風鬢髮滄浪變。上日韶光宛轉來。綠水方池初亂鳥。白門新雨欲花梅。慵多卧媿墻南鵲。補得前巢鎭日催。其二牀頭香穗裊回回。病裏幽情演玉杯。永日閑門無客到。東風初柳未鶯來。金爐訣隱難成藥。雲札詩香可敵梅。久識洞中忙事少。屐聲除是爲棊催。</text>
<title>又疊來字。慰慕君病腰。</title>,<text>慕軒居士病低回。萬物因依屛酒杯。五斗非關彭澤折。三鍾豈爲跂䟽來。臨風最羡輕舒柳。同境偏憐屈曲梅。我亦入春身不健。等閑花鳥莫相催。</text>
<title>次竹塢心字</title>,<text>靑李含桃長數尋。小池粼綠爲魚深。薰爐內閤前生夢。春雨西門老圃心。城上輕陰無定態。柳南嬌鳥赴繁吟。同隣幸不遺狂客。來月花開上北岑。諸君一向用韻。余亦不免隨衆破戒。社中時有北山之約。</text>
<title>病中得顔字。奉諸君子。</title>,<text>病裏韶年感。開窓日照顔。塘春魚性活。林午鳥音姦。古帙靑牛遠。希歌白雪慳。東家玉碁子。爭道未應閑。余方閱老子。竹畏二君日爭碁。故第五及尾聯云。○用韻非古。而諸君旣以是見惠。僕不敢有異也。然一向如此。病詩道。不可。今後則只用一二字詶和。幸幸甚甚。</text>
<title>奉社中諸君子。粗述羣遊之樂。且勖永好之義云。</title>,<text>白下衣冠勝。風流滿巷東。深花覆棋靜。小燭照杯紅。曠世肩猶比。隣居道况同。相期在歲暮。脉脉奏瑤桐。</text>
<title>奉獻窩君。君新自菁州歸。</title>,<text>淼淼洛江水。東歸聽小舟。風流還見罪。瘴癘更何愁。谷雨幽花動。庭春細草柔。來時徑斷俗。能有舊梅不。</text>
<title>疊愁字。奉獻窩。</title>,<text>風塵少平地。江漢見歸舟。宦拙身逾暇。家貧婦只愁。閉門山色滿。欹枕鳥聲柔。春阜木頭綠。甞餘念我不。獻窩園養木頭。以備春菜。故末句云。</text>
<title>步慕君紅桃韻</title>,<text>移得紅桃樹。齊於𥠧子襟。幽庭含雨氣。弱理帶春心。世事如花變。人情感物深。仙源何日到。霜雪漫盈簪。</text>
<title>春雪。次竹塢。</title>,<text>春雪頻於雨。輕陰覆萬家。隨風顚似絮。着地蹔成花。已怪冬雷異。多應曆日差。吾園無別卉。祗怕損山茶。其二寂寞西門外。依城四五家。入春頻有雪。無事獨憂花。節候人猶憾。天心本不差。吾身吾自濟。默默只敲茶。</text>
<title>步慕君紫綿花韻</title>,<text>芳樹臙脂雨色香。黃蜂紫蝶惹情長。輕風解惜枝頭貼。吹向迴塘舞夕凉。其二花落花開續續香。綠枝靑刺不能長。池㙜白日花心熱。未信人間有片凉。其三難毁容姿故毁香。千年絳幄怨空長。少陵文字多零落。未必詩情到爾凉。</text>
<title>小松 𥠧子所種</title>,<text>春雪融庭濕。幽軒意頗濃。有兒方跨竹。喜事忽移松。弄土眞成塢。依潭與作容。干霄寸心在。白首愧吾慵。</text>
<title>步角亭聯句韻</title>,<text>城上浮雲晩不飛。萬家秋色雨中微。人間遇酒惟當醉。身外無田久未歸。鴻鴈爲誰來竟夜。菊花依我耐寒暉。等閑昨日登高去。萬里西風一灑衣。</text>
<title>春臯試吟</title>,<text>春雨濛濛晩始開。淡雲和日覆高㙜。鸎聲忽向東城得。花氣多從北苑來。靑帘綺陌纖塵起。綠水紅闌寶馬迴。欲賦長楊吾已倦。西京誰是子雲才。其二南花北柳意何長。一半春城帶夕陽。萬戶燕鶯多氣態。九衢車馬有輝光。韶華滿眼如私我。杯酒忘形偶作狂。歸路衣衫霑杏雨。趁人蝴蝶爲餘香。</text>
<title>詶竹塢見寄</title>,<text>春池新綠上虗齋。晏日暄林鳥性佳。庭草欲生連夜雨。石榴初發去年埋。墻東鶴在詩添料。門外僧來語照懷。無事便於園上步。深居吾不負筇鞋。</text>
<title>池堂作</title>,<text>靑李數尋長。黃鶯坐不歸。幽軒臨小沼。客至照春衣。</text>
<title>挽隣丈許天安 源</title>,<text>園草麋麋小路斜。短墻東去是公家。飯餘杖屨勤時顧。鍾後碁觴待夜過。其二朝夕常聞警欬音。比居吾敢得公深。折甘由性非要譽。處喜如憂每小心。其三雙嶺悲雲戰後屯。君王住輦憶忠臣。愍章延世賢孫在。二十專城白晳人。其四圓福如甌缺處無。天公偏似侑公娛。中堂安坐鳴琴瑟。膝下斑衣六丈夫。其五六郡黃紬興已慵。歸來喜氣上眉濃。雙珠不肎胎中老。並化雲間五色龍。其六文褓珠弧舊甲回。海桃春色滿金杯。如何徑赴瓊樓會。不待江南綠橘來。其七全家道氣舊知聞。案上常留五戱文。無那人間流景急。碧山深葬許眞君。其八隣杵無聲巷月寒。喪車侵曉出西干。可憐墻角紅桃樹。花發明年我獨看。</text>
<title>挽孫綾州 景錫</title>,<text>商下衣冠盛。名士多如林。向者群醜動。倡討所同心。戎事推宿望。義色掩遜襟。後時雖卽已。雅意耿在今。耆豪日蕭條。風雨增悲吟。嶺木薆沉沉。洛水流淫淫。</text>
<title>挽金掌令 光運</title>,<text>蚤歲芳名紫府喧。蓮花牓裡菊魁元。當臚二百低無色。到手三塲置不論。萬事靑雲多後輩。窮年白髮卧中原。向來奇氣終埋沒。重爲明時涕一翻。其二槐院相隨戱刺回。風流爭倚判新來。通宵綺陌靑鬃馬。着處花𣰽赤玉杯。盛事昇平參氣象。比年零落半泉㙜。西風白髮無窮意。卧聽迴塘夜雨哀。</text>
<title>挽李安邊子淵 眞洙 戚叔</title>,<text>丹禦迢迢倦步遅。仙曹又戱碧城期。精凝古石欹增貌。心細春蚕吐有絲。竹架祗今餘退筆。松陰終日罨殘棊。秋荷故在西潭水。留作空牀夜雨悲。</text>
<title>湖行漫作</title>,<text>蕭蕭蕙子又秋風。一馬二童長道中。八月田家蒸旅稷。五更湖驛聽賓鴻。已驚白髮壯心倦。忽憶黃花歸意怱。連歲凶荒民國困。及時經濟望群公。</text>
<title>連山志感</title>,<text>霜露深山裏。中秋祭祀孤。寒雲偏近壠。荒草欲迷途。周顧情何極。臨辭涕更濡。但留渠守冢。爲子不如奴。</text>
<title>挽永平李僉知商雨</title>,<text>何髮不黃。康食而耉。翁之壽兮。何衣不緋。高年有餼。翁之貴兮。有子五人。其孫倍之。時節飮食。壽翁而樂。翁之福兮。去彼鐵谷。入峽爲居。伐材而屋。其室其廬。斫山而田。其菑其畬。吁嗟鐵谷之云墟兮。翁之居兮逝將如如。翁之在兮慰我心。翁之死兮我心悲。我心悲兮其誰知。</text>
<title>謹次外舅蘧齋李公 萬選 九日登高用杜甫韻。二首却呈。</title>,<text>秋日登高宇宙寬。暮年盃酒且爲歡。翠微元在宮城陌。金帶如今野老冠。碧落雲平鴻路濶。珠柯露重鶴棲寒。蕭蕭白髮烏藤杖。都下人應畫作看。其二宋玉逢秋且莫哀。天時衮衮自推回。籃輿共客登高去。錦樹留人返照來。城市蕭然閑宰相。笙歌幾處好樓㙜。人間酒綠黃花在。無盡年年九日盃。</text>
<title>秋日。同諸人遊西林鄭氏亭。</title>,<text>鄭氏園亭古。蒼藤百丈陰。幽巖垂澗細。小路入楓深。出郭從吾道。當秋倚壯心。仙遊今已遠。西望一長吟。西見仙遊峯。朱蘭嵎所遊處。</text>
<title>弼雲㙜</title>,<text>亦旣西林外。聊玆北麓前。蓬門連日出。蕙子入秋顚。郭塢寒花靜。宮林晩葉鮮。依依慶會柱。長憶太平年。</text>
<title>八角亭</title>,<text>小坐含盃夕照淸。隔城紅樹見分明。老夫頗信秋來健。九月三登八角亭。</text>
<title>挽嚴僉正 慶遇</title>,<text>靑氊不負舊家聲。荒屋蕭蕭宦業淸。門外有江疑七里。年來棄世似君平。一生遇酒千鍾少。高卧吟詩萬戶輕。苽葛蓬麻俱白首。暮年存沒倍傷情。</text>
<title>又和蘧齋公</title>,<text>門牀久仰德容寬。眉際何曾見戚歡。一世淸名長掩戶。三朝白髮不勝冠。東湖夢入孤舟遠。北衖身依晩菊寒。萬事塵箱餘賜墨。悲歌中夜獨開看。其二長卿爲慢屈平哀。世事悠悠睡一回。珂馬偶然天上去。布衣依舊社中來。黃花暮歲淹荒圃。白鳥烟江憶釣㙜。玉殿宵筵如昨日。餘薰猶記紫雲盃。</text>
<title>次吳狀元 大觀 進退詩。奉賀其王大夫座下。狀元之大人藥圃君。亦十四年前狀元也。</title>,<text>兒孫擁盖九天來。華髮高堂喜色開。鳳穴生雛希世羽。蟠桃獻實萬年盃。門容結駟方看大。日爲停車故不催。父子賜花同㨾子。月宮元借上枝裁。</text>
<title>十月十八日。會愼殿中元瑞宅。思卿士恢同會。</title>,<text>今宵幸會殿中家。詩社秋來曠笑歌。郭下窮村猶得月。雪邊荒菊偶餘花。極知杯酒凶年少。頗恨文章去日多。可奈諸君侵皷往。拜恩當直自紛挐。明日。主人殿中謝恩。士恢赴騎省直。故云。</text>
<title>十一月十六日辛巳。孝章世子大祥。自上有舊僚屬陪祭之命。樸在散。故參闕外班。敢述哀忱。成五言近體。錄示獻窩。爲同是舊僚也。</title>,<text>三歲秋衾夢。承暉已寂寥。傷心十一月。陪祭舊宮僚。苑樹天星隱。庭壺御漏消。依然便講夜。東閤趁恩招。</text>
<title>洪耻齋祧主將埋。樸以外裔。隨諸孫拜辭。感而有詩。</title>,<text>端佩昭衣謹折旋。仁明盛際見公賢。風流溪上元同臭。出處河西可並編。縞鶴定應無濁髓。雲松初不解韶年。縱然埋主荒山裡。長有高名宇宙懸。</text>
<title>和思卿以屬</title>,<text>黃花顚倒雪霜盈。帶郭人家小巷淸。硯北崢嶸千古事。江南蕭瑟一枝情。屋龕梅病開應小。庭樹禽寒去自輕。年少莫欺楊執戟。閉門玄草不論名。</text>
<title>小至前。與慕君聯步訪獻窩。獻窩有東郭行不遇。明日獻窩以小至詩來。共和之。</title>,<text>東郭歸來興未央。牀頭檢曆又何忙。家人舂豆鳴雙杵。明日厨中赤粥香。</text>
<title>冬至</title>,<text>作俗憐今日。朝盤豆粥騂。生陽天道順。頒曆野人榮。砌鳥依暾靜。園梅入雪明。諸君能顧我。杯酒且爲情。獻慕二君見會</text>
<title>伐木。和慕君。</title>,<text>氷雪城西巷。終朝伐木聲。無錢從市得。有斧入園輕。株別林何累。根存蘖或萌。山中取不惜。默坐驗人情。</text>
<title>伐木再和</title>,<text>園木遭侵伐。蕭條不作林。貧居違物性。恩養愧初心。暮歲貂裘弊。何山桂樹深。嚶嚶聞谷鳥。感激一長吟。</text>
<title>苦寒。用慕君韻。</title>,<text>庭樹荒禽坐不回。小爐吹火過殘盃。城頭漠漠雲將雪。屋裏蕭蕭我與梅。巷舍相依憐杵急。柴門不掩待樵來。五陵年少狐裘煖。凍日西橋獵馬催。</text>
<title>夜會慕君所。賦名字。</title>,<text>城巷因依歲暮情。東家留客夜盈盈。魚從遠海偏爲味。酒買前村別有名。庭雪向深分座靜。燈花稍落對碁淸。羅幬莞席無窮意。不遣瑤琴度變聲。主人出嶺魚爲羞。買崔鳩酒以娛之。羅幬莞席。用同聲歌語。</text>
<title>芝山。訪崔處士 道鳴。</title>,<text>浚谷靈芝秀。幽人在中林。燒香讀周易。茅齋燈火深。貞武依神蓍。處士筮命。得巽六爻皆貞。仍自號巽窩。 窅觀恢深心。處士示我陰陽五行相生辨 梅花殊未已。我馬從澗潯。菲姿愧寡陋。黽俛承冲襟。何以慰我思。牀前有素琴。</text>
<title>再和慕軒名字</title>,<text>無事東湖却散行。蹇驢猶去小童淸。龍門雪後山增大。江漢冰生路得平。種否遺墟新有記。茹芝處士舊聞名。歸來話與諸同社。一一新詩爲我成。</text>
<title>臘日。和慕君。</title>,<text>廓焉吾獨處。同社有新詩。是日名爲蜡。王家祭用犧。雪殘猶皠皠。梅綻正垂垂。聖主憂凶歲。蒼生爾莫悲。臘日余適在東。不與社會。故首句用江偉語。</text>
<title>擬古十九首</title>,<text>古詩以十九首爲首。後作者終無以易之。世遠。作者名不傳。或曰出於蘇，李。或曰出於枚，李，張，蔡。言者不一。其人不可知。而其詩冲遠感慨。讀之有餘意。此則可知也。遂擬之。悠悠復悠悠。之子使我悲。千歲從今日。人生難別離。不怨道路長。但恐中心移。離獸不遑食。悲鳴欲何爲。浮雲去不駐。白日行不顧。欲往非無車。小心念行露。所貴承令德。何必親綦屨。拜手獻區區。古人誠可慕。其二夭夭城上花。濺濺橋前水。佼佼彈箏者。被服一何美。獻笑開朱顔。調箏動玉指。昨日狹斜口。今夜商船裏。商人愛惜錢。彈箏難見喜。其三蒼穹何的的。白楡何歷歷。羲和驅日去。須臾成萬曆。將子及無死。娛心以自適。㯃琴幸在御。素簋聊可食。峩峩綺城內。公侯多貴戚。田蚡新起宅。別詔加文壁。紅樓日歌舞。美羞羅鼎鬲。趙女鳴哀瑟。聽者淚交滴。其四欝欝王城道。車馬多如林。雕鞍若星月。寶裘千黃金。邕邕彼君子。冠佩肅而深。前綏奉如流。望貌知其心。忘行齊所懷。相顧以沉吟。何不謁君王。朝夕獻明忱。滔滔歲月去。懼子終湮沉。其五西北有大池。夷俗名渥洼。黝深龍所藏。龍子黃而騧。飛騰出水戱。晻與浮雲流。奇姿聳若日。朱汗沫流霞。有時仰天鳴。龍子意何如。鳴聲一何悲。長風爲躕躇。世無暴利長。爾心徒爲勞。願爲雙黃鶴。高擧追雲璈。其六緣階采黃菊。中庭多白露。采采盈我筐。佳人不可遇。心悲忽反顧。玆歲已云暮。意欲從飛鳥。駑馬不能度。其七時節逝冉冉。天風鳴肅肅。白露泫庭蕪。繁霜冒野菊。晝短忽已夕。夜長苦不旭。螻蛄在我堂。黃蝶歸何速。慨我同袍者。如今不我宿。翔翔從異途。冠佩非舊服。鼎筐不拄車。馬牛難守屋。物性不可齊。至人貴自勖。其八鳴鳳在高岡。託聲雲霄間。有羽不好飛。衆鳥莫與干。念君舊不遐。蓬草生於麻。蓬麻無別離。朋友無乖差。如何不同食。萬里各爲家。盈盈隔川陸。警欬迷軒車。流光浩已暮。蘭草結爲花。君如秉一德。賤子蒙其華。其九蘭若在中庭。綠葉何猗猗。貞餙希光惠。之子來何遅。盛年不相投。馨香將改移。薄軀何足論。念子行及衰。其十僊僊白帝子。皎皎璇宮女。夜靜當軒織。晝游浛天渚。乘桴漾日傍。地曠扶桑老。眄睞懷嬿戱。淸淚墮如許。桐峯有梓瑟。歍喟不成語。其十一西郭何委蛇。南陌廣浩浩。瀰瀰溝中流。反覆移故道。菀彼路上樹。昔茂今已老。天地無定物。人生焉可保。靈芝迷歲月。白日飛蒼昊。所以上世人。明德以自葆。其十二靡靡驅我車。遵彼東城陌。原野曠肅肅。白日奄將夕。厲風從草木。悲蟬號我側。飢馬鳴更急。逝鳥情逾迫。感物勞我心。心悲更何益。南方有橘柚。華實何舃舃。黽俛承炎德。雕餙以自惜。冀君陳玉盤。冉冉歲年迫。靑黃質已遷。誰能念疇昔。君倘欲我至。從鴻求羽翼。其十三溟海有丹丘。彩雲何藹藹。仙人騎紫麟。高擧出氛壒。宿留金銀闕。屢與麻姑會。好女奏玉笙。鸞鶴來噦噦。世人愚多欲。引領營分外。區區合鉛汞。服食冀幸賴。不聞得仙去。但見藥爲害。纍纍北邙土。丘墳雜蓬艾。請君坐華堂。買樂以自快。其十四昨日方見生。今日已非初。悠悠蒿里北。聚斂無賢愚。陰陽浩變移。松栢彌丘墟。道路不可留。策馬還舊居。舊居有親好。斗酒以娛余。其十五人生一世間。幸蹔有微軀。盛時當爲樂。來者焉可圖。愚人多區區。終歲勞其心。奔走死刀錐。他人有其金。神仙在冥倪。安樂送古今。其十六有鳥西北飛。熠熠如晨風。愴愴遊客子。離家已迫冬。閒夜出帷幕。仰瞻天漢容。飢渴不能健。憂憂自相從。中顧放情志。盛年猶未窮。名都有好女。顔色如芙蓉。善睞遺光彩。纖歌蘭氣濃。疇昔與我好。賤衣子所縫。瑤佩如可奉。綦履去無蹤。願子化成雲。祝我仍爲龍。其十七白日向西匿。明月從東出。垂露在中庭。微風度虗瑟。夜長百慮興。往復不可一。黃鵠從天來。翩翩過我室。一鳴淸焱迴。再鳴雲霄徹。靈性曖可通。餘音久未歇。仰首欲寄言。賤心或見察。其十八客從西京來。遺我銅罏器。科斗有欵記。詭遠不可識。葳蕤有枝根。離婁聯物類。朱火薰其中。靑烟興裔裔。從風入懷袖。芳菲永不墜。其十九北風何太厲。長路不可涯。流霜浩如霰。集我車前綏。漠漠曠野暮。徒旅不我偕。銜意欲前去。躊躇復引迴。遠客多囏難。故鄕誠可懷。</text>
<title>南漢前八絶 臘月朔日。余有東湖行過此。</title>,<text>南登南漢城。北望三田渡。石闕誰家碑。人間白日暮。其二誰言鴨江遠。三日到郊圻。不見我城險。但見胡馬飛。其三婾惰非今日。昇平五十春。無人能縛賊。但縛斥和臣。其四種蠡誠爲卑。今人何可及。覆吳有定謀。所以甘臣妾。其五桐翁不愧生。百世永爲敎。聞道石室人。高步坐廊廟。其六大野荒壇在。當時虜帳高。狼藉銅盤血。東人無寸刀。其七蒭糧與戰具。措置非徒爲。所司須努力。緩急戒前時。其八落日西將㙜。沉歌意不極。荒雲入古城。飢鶻登寒木。</text>
<title>南漢後八絶</title>,<text>孤城一丸子。糧絶兵不至。誰非食君人。誰非爲國積。其二胡人連手歌。胡馬日騰躍。哀哉圍城中。所恃惟南鵲。時行宮南。有鵲巢之。其三御褥以賜將。御乘以食軍。汝曹竟何力。城下盟吾君。其四庫積綿與紙。醬有千甕藏。慮遠國終賴。其人今則亡。完豊君李曙爲守禦使。多置去核及紙地爋醬於城中。至是賴之。車駕入城數日。曙病死。其五西南出紅旗。赴難者爲誰。君王語左右。此必鄭世䂓。其六虜索斥和者。斥和終幾人。爭言吾不爾。北去只三臣。其七逗遛彼誰子。國家非負爾。當時三百州。獨有雙嶺死。其八江都迷殺氛。南漢帶生氣。前知有震龜。撫事一長欷。時有武人朴震龜。能前言江都，南漢吉㐫云。</text>
<title>春田 十二月壬申夜子立春</title>,<text>春田。迎春氣也。農祥晨正。人事載始。眄我田圃。曠焉興懷。春田墍墍。景旭蝡蝡。我耒載修。糞亦旣輦。初霏洗條。舊雪淹𤱶。有風自東。惠我餘善。其二春田舃舃。其耕澤澤。時雨祁祁。種我春麥。嗟我人庶。不營何食。千古肆心。緬希沮溺。其三圃我南區。間蒔嘉蔬。露韭芽滋。雨苽蔓舒。終朝言采。嘉賓以娛。㯃琴橫牀。淸酒在壺。其四園列嘉樹。潭有游魚。亦有庭塢。花藥紛繽。華風泛夕。姸靄籠晨。幽芬在懷。好鳥來聞。其五歲之云徂。余髮增華。少也無聞。在老伊何。撫玆荒陋。慨我寤歌。猶有墳典。先師匪遐。</text>
<title>立春。和思卿。</title>,<text>窨裏新芽玉筯寒。東南初日照春盤。可憐依舊禽聲澁。己欲迎風柳意寬。萬事悠悠從老圃。流光一一上危冠。憂時但有豊年祝。聖主于今食不安。</text>
<title>除日會我思卿。拈金字同賦。</title>,<text>罇前感激一長吟。世事悠悠遂至今。歲月去多增白髮。丈夫窮後少黃金。屋南暄鳥先乘氣。城上融雲乍結陰。彈罷瑤琴相顧起。隔年離思爲梅深。</text>
<title>元朝紀俗 癸丑</title>,<text>舊歲去盡新歲至。月正元朝爲元正。俗風是日重湯餠。前夕家家擊餠聲。歲餠。俗號權母。或言權氏媼始造故名。其二一歲之中大名日。國人上冢如寒食。祭肉閭閻亦上牛。果登乾正紛紅白。歲果必尙乾正。有紅白諸品。如中國粔籹之類。其三無論城外與鍾樓。除日臨時市每休。都下人家將作歲。搬柴買米各先謀。其四常時國法嚴於牛。往往姦屠輒逮囚。臨歲諸司收禁令。公然宰殺市門頭。其五中堂次第命燈張。一盞明心又竈王。終歲喜憂將聽此。曉來看到大家忙。俗於除夜。家中數口設燈。亦設竈王燈。到曉視其明翳在滅。以驗終年吉凶。其六鷄鳴鍾動巷西南。衆口嚵嚵沸德談。似賀如諛仍類戱。忽然爲富忽多男。其七京山寺寺小沙門。伴偶來城乞化喧。富家捨米爲功德。三日持歸供世尊。俗呼齋米僧。自元朝至第三日罷乞。其八向夕街前幾醉饞。兒童連手繞相詀。東塗西抹茫茫去。縱被人嗤免虎銜。俗諺醉歲酒。虎不取。其九官家放禁巷閭遊。件件綾羅僭不愁。少婦分曹爭踏板。羣兒擲柶賭先籌。國俗歲時。小兒有四木之戱。名之曰柶。或曰。古有高農與汙農。歲時闘柶。高農勝則其歲高農穰。汙農勝亦如之。柶戱之設。始於高汙農云。其十衖擲芻靈曉呪騷。門燃梳髮暮烟臊。小兒最是憂尩鬼。中夜深深置屐牢。俗必乘曉縛芻棄路。夕燒脫髮於門外。又俗傳元夜尩鬼。降人家躡人履。則其人不吉。兒輩恐甚。必藏履扃戶過夜。其十一紛紛歲謁百千曹。強半銀鞍廣帶豪。卿相門前日未出。名銜單子滿盤高。貴家歲時。必門前置髤盤受刺。其十二金兜揭諦鐵爲戈。鶴背仙娥別色花。一一靑紅塡得畫。平明分到貴臣家。歲畫。俗號門排。神將則貼門。仙女則貼窓。其十三海湖關嶺幾㫌麾。歲餽般般用土宜。輦到朱門權貴宅。其餘隨例及三司。其十四明王養老禮加敦。廩米庖犧酒在罇。上自公卿與命婦。庶人九十亦霑恩。歲時。朝家饋高年。自公卿至庶人有差。其十五先時提學赴招牌。殿殿延祥別韻排。被選文臣皆應製。狀元帖子寢宮題。元歲帖子。謂之延祥詩。其十六監兵尹牧上箋文。道道陪來差使員。先從禮部開封。關過銀臺奏至尊。俗稱監司，兵使曰監兵。其十七仁政殿前紅帕牀。傳香承旨自該房。拜陵先日祠官發。御路條風鹵引長。傳香。禮房承旨爲之。其十八肅穆宸居御氣淸。金吾初不進儺名。申時只許材官入。約略宮垣穴砲聲。國法。宮中不進儺。只於除夕元夕。苑中放三穴砲。其十九陳賀權停聖旨頒。千官仗下不呼山。閤門催喚承傳色。班首持單跪問安。元日陳賀權停。則百官例以單子問安。今歲以荒饑。上命停賀。其二十內中連下閤前簾。五日羣臣始許參。侵曉正門開帳殿。放朝常過午時籤。元月。隔五朝參。爲國朝故例。</text>
<title>伐木又成</title>,<text>朝暮斧斤入。園庭日少顔。得無愁夕鳥。幸不礙前山。物毁情非喜。資窮忍破慳。向來封植意。枉計十年間。</text>
<title>上元紀俗</title>,<text>藥飯烝紅爛似霞。輕調嫰蜜白於花。東京遺俗傳來久。祭廟如今不祭鴉。新羅炤智王。上元幸天泉寺。得烏銜書。開視之。書曰。射琴匣。王入宮射之。匣中果有人。乃內殿焚修僧亂宮者也。自是。國俗每於是日。以糯飯祭烏。藥飯之設始此。今則用以爲祭祀賓客之羞。其二街頭賣暑賣爭先。爾汝相呼謔語顚。蕙子經寒餘凍在。一心要買恨無錢。俗必曉起賣暑。呼人見譍則賣之。以爲笑謔。其三鍾樓鍾後走羣兒。盜壤歸來補戶逵。回向爺娘誇口語。今年市利倍前時。市兒必曉往鍾樓。潛取街上土。歸補其家戶庭。以祈市利。盖鍾樓市大利富。小市之所慕故也。其四甕裏槽頭酒氣濃。家家晨酌要明聡。老夫不飮非無酒。世事紛紛故欲聾。俗曉酌冷酒曰明耳其五村村揭茇作儲胥。直直高竿十丈餘。可笑癡奴強學衆。曉頭聊且屋東於。俗曉揭藁注於竿上。爲儲胥祈糓。其六虎班峴上日方昇。惡少分曹手勢能。亂石滿空如燕舞。須臾定覇笑聲騰。都下年少。分坊約隊於城外虎班峴。以瓦石相投。若進退擊刺之爲。决勝而後止。以其勝負。占其年凡事成敗云。其七東南朝日照承塵。小帚登竿仰掃均。面面初開曾塞戶。桁衣案帙整來新。俗蚤掃屋上蛛絲塵翳。整頓椸牀。其八童子翔園撿校花。摸將石子貼枝丫。南桃北杏芳胎暖。新嫁春來結子多。兒輩以小石着花果枝間。名曰嫁樹。以祈繁實。其九廧南結構已多時。吉日爲梁杏樹枝。趁社將看賀燕至。爲君吾作兒郞詞。俗言鵲巢是日上梁。其十先生免課小兒馳。剪紙爲鳶百尺絲。龍尾錚盤非一狀。夕陽書厄送飛飛。兒輩是日。必免課弄鳶。鳶有龍尾錚盤等名。以紙爲之。向夕列書諸般灾厄於鳶背。斷絲而放之。其十一囷翁憎鼠憎其喙。篝火燒塍望喙焦。此法吾知大迂濶。請翁加意養烏猫。鄕俗夕必焚塍。名之曰焦鼠喙。盖憎鼠爲耗而禳之也。其十二向夕人皆東向望。東方月出大如盤。就中古老多徵驗。南北紅黃仔細看。俗言月上從北稔。從南稔海。色白水。紅旱黃穰。其十三天街十二太平宵。月裏笙歌近更遙。城外人多革橋去。城中先踏廣通橋。俗是夜踏橋。士女傾城。其十四憶昔宮中今夜直。羣仙踏月錦靴香。禁川橋上銀蕉葉。淸醞分來內酒房。禁直諸人。是夜必會禁川橋。余於戊申上元。適在舘直。夜與春坊堂后諸人會橋上。各送御賜蕉葉銀盃。取酒於酒房。亦闕中故事也。</text>
<title>踏橋。用士恢韻。善應，靜叔，思卿同遊。甲兒從之。</title>,<text>隔里招呼履屐寒。明時俱已謝朝冠。新年有酒春相得。今夜無雲月好看。老去風流吾輩健。太平形象九衢寬。紅欄橋上初鍾後。少日狂心未盡闌。</text>
<title>寒食紀俗</title>,<text>寒食東風百鳥喃。陌頭楊柳綠毶毶。名園多少栽花譜。爭趁前三與後三。凡栽花接木。必用寒食前後三日。其二壟草茸茸黃犢眠。鵓鳩啼滿杏花天。田翁看麥歸來晩。笑指昏參在月前。農家言寒食夕。參在月前則穰。其三香祝紅封時御宮。獻官擎出正門中。太常今日牲牢廣。幾處祧陵祭祀同。其四靑山開遍杜鵑花。上墓諸人少在家。祭罷東風無灑麥。夕陽空有繞墦鴉。東俗寒食祭墓。不用麥飯。</text>
<title>李弼善 尙說 挽</title>,<text>蕭蕭南郭下。淹病解朝袍。皓首深盃歇。靑雲後輩高。空花元怳惚。餘境轉牢騷。萬事墻陰曲。風流可更豪。其二酒後看奇氣。嗚呼可復論。霤風新抱感。江海竟招魂。友有歸棺斂。兒能撿藁存。池南餘舊宅。春雨暗虗罇。</text>
<title>哀儼殍</title>,<text>偉哉我家承旨公。穆陵之世其跡奇。正色登朝貪相伏。倚醉罵坐要人衰。洞見未來非用數。靈襟曠澈無滓漓。跣髮猖狂人或恠。完平相國兄事之。邇來世遠子孫微。都下無家逬流離。嗚呼爾儼亦其裔。衆裔之中窮亦最。斧壤荒隅茇撮居。衣冠不具同凡隷。豊年飢凍常乞死。况復凶荒近比歲。爲粥難逢餓者待。充溝寧就先隴瘞。哭携妻子渡露梁。輯屨貿貿蒙其袂。黔水濺濺黔山黳。谷蘭漠漠春風悲。官家限籍不霑米。陂田宿雪無萌藜。四隣蕭條烟火稀。土銼凄凄日月微。昨日死爾子。今日爾又死。父子連死如被迫。天乎歲乎胡忍此。人之有死固不一。妄或蹈淵惡肆市。不然二豎據膏肓。醫者却立窮於技。嗚呼爾死徒以餒。非死於病亦豈罪。丈夫無食委七尺。世上何限膏梁輩。甲第朱門綺俎高。豊食如陵酒如海。爾旣無此富貴業。何不營生以自賴。賈巧農力且不免。無土無資爾可奈。承旨之先卽我祖。我祖相國千孫子。爾世雖後祖我同。其始誰非一氣自。顧我素貧猶不死。坐令爾死埋山側。民吾同胞况同祖。己若推之心恧惕。緬思吾祖涕雙流。重爲聖世興長嗟。承旨之孫相國後。如爾之死應亦多。楚國負薪非不幸。優孟見此將謂何。嗚呼。優孟見此將謂何。</text>
<title>挽洪參判 景輔 大夫人</title>,<text>鸞誥煌煌六十春。暮年從子又名臣。桃花政滿新栽縣。雪萘俄殘舊壽茵。易邑初爲賢母地。在今逾覺聖王仁。堪悲兩世西南路。重見魚軒換素輴。</text>
<title>挽尹甑山 泳</title>,<text>仁容藹藹福應來。撿到平生却可哀。暮道爲官下邑吏。當年哭子上魁才。海梁遺政添新戶。春墅還魂有舊梅。隣比追遊如昨日。淚中香榭夢中盃。</text>
<title>挽洪承旨 廷相</title>,<text>吾榜當年有景盧。賢郞承武上雲衢。宮袍楚楚輝聯璧。灣槖蕭蕭絶謗珠。玉樹空山非暮歲。銀㙜一路隔春湖。馬家存沒今三世。白首人間淚已枯。</text>
<title>種麥 春來。割西庭種麥。以寓歸農之意。</title>,<text>買麥西江市。前庭種似花。歲荒無祿食。春作效農家。宿雨鳩相喚。微風燕故斜。優遊皆聖賜。歌頌答年華。</text>
<title>春雨</title>,<text>淰淰南山霧。簷前勢已長。遂令潭性活。微欲柳稊黃。天地皆生意。吾庭與寵光。從今畦圃事。移樹亦南墻。</text>
<title>小寒食舟中作。歸示社中諸君要和。</title>,<text>燕子東風內。春雲廣埭頭。登舟小寒食。滿眼大江流。橋舶因成市。汀花稍隱樓。悠悠增白髮。深媿負滄洲。</text>
<title>寒食。和慕軒。</title>,<text>綺陌東風細雨天。西橋楊柳綠眠眠。黃鶯藉汝作寒食。白髮欺人非少年。寶馬新衫芳草淺。侯家雕俎杏花姸。閭閻今歲春飢甚。不到佳辰已少烟。</text>
<title>醉贈慕軒</title>,<text>愁中盃酒夢中身。萬事人間白髮新。昨日城西賣屋子。悠悠去作嶺南人。</text>
<title>又贈</title>,<text>綠樹黃鶯世外春。狂歌把酒是何人。來初已死君今去。蕭瑟城西只此身。</text>
<title>五言。贈慕君南行。</title>,<text>嶺途何紆緬。嶺雲相蔽。之子悠悠去。全家以流離。羸馬載餱糧。五月陵炎曦。嶺上有滙湫。水深多蛟螭。行行愼所履。金玉永無隳。</text>
<title>挽李壽長</title>,<text>貞谷誰無死。翁死獨聞余。驢鳴猶古道。欲吊媿荒書。其二渴驥奔泉勢。抑之爲牧丞。臨池不私塹。毫素淸風興。其三賤目東人甚。景洪垂手悲。向非天使賞。埋沒更誰知。其四細細春蕪動。楊州有小臯。家人收退筆。埋近冢傍高。</text>
<title>挽姜判書 鋧</title>,<text>蒼藤老樹屋簷端。冠服蕭然異達官。公議終傳文硯至。家聲元自雪峯寒。餘年涕淚連衾廢。深夜圖書小燭看。試閱三朝卿相傳。一生儒素似公難。至一作大其二年來誰記舊公卿。湖路蕭蕭匹馬行。大耋缶歌當日昃。窮村霜露又秋生。篋中遺草思君淚。枕外愁岑望子情。洛社淸尊如一夢。西樓忍復檢題名。</text>
<title>追賀成參議子婦回甲宴</title>,<text>佳兒佳婦甲重還。翁老嬉嬉遇此歡。華席乍同湯餠會。彩衣眞作戱嬰看。琴中宛轉將雛鳳。庭下徘徊倂舞鸞。學父小孫能獻壽。全家春色海桃盤。</text>
<title>四月八日。三浦由舟東上。</title>,<text>四月八日上水行。西風吹我過灘輕。帆前烟起鷗亭暮。柳外燈生纛島明。宇宙悲歌吾道倦。江湖高卧此身淸。可憐少妹隣舟在。每及醒時送酒傾。南妹幷船而行</text>
<title>早炊</title>,<text>舟子暫停舟。依巖炊早飯。今日又西風。大灘經不晩。</text>
<title>風色</title>,<text>風色紛無定。吾舟且少留。櫻桃楮子島。靑草廣陵洲。老媿文章廢。閑知物態稠。前灘不可度。落日更增愁。</text>
<title>舟行前雜詠</title>,<text>舟發麻江口。晩於纛島依。島兒解燈夕。城市買燈歸。其二戶戶櫻桃樹。先知楮子洲。僧從二陵路。遙拜乞同舟。其三日暮悲歌起。松波倚棹時。吾生百年後。兩眼見胡碑。其四隣舟似同舟。險瀨相爲力。嚎嘈疲衆夫。安坐媿吾獨。其五昨日何辛苦。今日西風吹。舟人上帆喜。不顧東船遅。其六東船下瀨急。西船上瀨遅。交看不及語。相顧立多時。其七東船急移棹。故逼西船行。勞行更借問。塩價何江平。其八漁舟向晩過。魚有錦鱗巨。欲買方經營。已向商船去。其九江女山花䯻。堤頭行作雙。來船遙喚問。歡子在何江。其十我淚今將枯。人間歲幾度。夕陽東上舟。忍過九雲浦。其十一江江列名榭。榭榭皆重欄。行者恣登覽。主人殊未還。其十二松筏過分院。十根稅一根。官饕雖自喜。筏人誠可寃。其十三柴船連首尾。仰利三江來。年年伐上峽。與作京城灰。其十四私船隱浦口。不遣官家知。乘夜忠州去。載將春稅歸。</text>
<title>泊楊江</title>,<text>楊子江頭晩下帆。龍門一半鏡中涵。牧翁去後文章盡。野老空傳潤筆菴。</text>
<title>又五絶</title>,<text>婢來犬在後。迎主江頭沙。相隨下船去。吾亦似還家。</text>
<title>金沙志感</title>,<text>舍北桃花樹。十年今已衰。茫茫人世事。江口夕陽遅。</text>
<title>觀水亭</title>,<text>下馬緣厓上。誰家有此亭。江深藏異境。都下不知名。</text>
<title>溪漁</title>,<text>厲石多生瀨。初楊欲蔭渠。兒言古塔下。本有錦鱗魚。</text>
<title>拈劉長卿韻</title>,<text>綠柳陰陰黃鳥飛。淸溪一路見人稀。花開古藪春猶在。雲出遙山晩不歸。脫去簪袍爲野老。步隨鷗鷺向漁磯。沙頭擧網魚多少。江月依依照我衣。</text>
<title>十三日。迴船西下。主人豊窩 南近明 丈送至沙灘小飮。拈杜韻共賦。</title>,<text>四月瀕陽口。西風澹似秋。慇懃東道主。來送下江舟。渚樹元相近。波魚亦並游。相携大灘去。擬上鄭家樓。</text>
<title>江漢亭感舊</title>,<text>天地吾猶在。悲歌此水頭。十年無限淚。斜日獨歸舟。峽晩林花變。江深杜宇愁。庭前老杏樹。依舊近高樓。</text>
<title>舟行後雜詠</title>,<text>昨日願西風。今日㤪西風。隨境人情異。中流悲此翁。其二江淺石離離。舟行如困步。長日費周旋。楊根見如故。其三舟宿侵晨起。無風江氣寒。大灘多狠石。舟子愁相看。其四舟行八月溪。十里無一曲。篙翁始得閑。卧睡前山綠。其五險路無時已。停舟二水頭。過此應安穩。何江去倚樓。其六偶被江村酒。篷窓睡未醒。斜陽方起坐。已失石湖亭。其七舟從斗尾出。君子意如何。峽盡遂開豁。雲山西望多。其八停棹渼陂北。下看金湜碑。賢人常不遇。志士古今悲。其九漁翁一艇子。江上泛蕭蕭。襖靄前山暮。收筒意自驕。其十江市方初日。江橋多聚船。停舟問米價。欲買恨無錢。其十一買得渼陰席。新成八幅帆。龍頭試高掛。風亦自東南。其十二江燕不含泥。江干穴岸棲。商舟岸下過。燕子繞檣啼。其十三去從舞島北。來從舞島南。島南更窈窕。失此恨應深。其十四江湖閒且寬。隨處可容汝。慙愧借人驢。低頭城裏去。</text>
<title>拈唐人韻。送道谷從兄 橏。</title>,<text>春風雲水戱天吳。湖海歸人一帆孤。何限白門楊柳雨。暮筵愁色入傾壺。其二西湖何謝古東吳。蓴菜鱸魚興不孤。莫恠送君吾且住。城南亦有汝南壺。</text>
<title>春日登高拈韻</title>,<text>偶爾前臯一會佳。風光滿眼暢幽懷。少年白馬靑絲勒。游女雲鬟紫蔕釵。特地壺觴千古意。二宮花柳五雲涯。荒園喬木吾家是。指點城西第幾街。</text>
<title>端午日睡起漫書</title>,<text>坐閱池塘事。海棠開復開。持盃故不飮。黃鳥何時來。其二遶池三十樹。長夏始能開。風梨與雨杏。如今安在哉。</text>
<title>遙贈大同丞李 師德</title>,<text>仙遊宛轉九華庭。閣裏銀盃竹葉靑。二十年來浮世事。送君西上閱雲亭。其二花駒嘶出綠楡林。江上明欒帶晩陰。紫陌垂楊南浦雨。等閑風月到如今。</text>
<title>贈別耕隱子禮卿</title>,<text>悠悠耕隱子。羸馬嶺南來。黃鳥久相待。晩花猶自開。俯昂千古意。悲喜十年盃。我信西泉子。君應不日回。</text>
<title>送巖棲族兄 楷 歸嶺寓</title>,<text>王官不似布衣高。笑擲烏紗意自豪。形喜向來知有屈。拜恩今日便長逃。碧雲南嶠千章樹。明月前江五尺舠。急欲同君携手去。明時吾亦謝朝袍。</text>
<title>秋日。白門小集。拈李春卿韻。</title>,<text>秋氣籠圓碧樹根。西園吾與故人言。同將野服忘金帶。不許塵輪過白門。玉局中心碁子動。綠蕉愁色雨聲喧。詩成寫在桃花紙。吟處香瀾口角翻。</text>
<title>菊下拈韻各賦</title>,<text>芳醪灧灧上盃團。無數黃花映屋欄。幽社留爲終日飮。秋容好似去年看。亭亭園葉稀猶在。冉冉城雲晩不寒。共語西州霜佩重。禁門鍾漏趁應難。</text>
<title>晩菊</title>,<text>暉暉庭塢內。日夕互依垂。終是嚴霜後。難爲晩菊時。人稀吾自値。鳥到爾如知。歲暮繁懷抱。徘徊念澗涯。其二庭宇寒相得。依依老圃輝。餘花能幾許。託性苦多違。歲暮風霜厲。家貧麴糵微。携琴坐明月。猶待美人歸。</text>
<title>思鶴纍</title>,<text>醉載時來我。當階笑且嗔。嗚呼今不見。邈矣彼何人。關嶺迷冰雪。溪山亂牧薪。來初亦泉下。誰與此懷陳。</text>
<title>別從叔還淸州</title>,<text>人事紛衰盛。增爲歲暮憂。城西非曩日。吾叔又淸州。臘近梅花瘦。冰深漢水幽。囊錢傾買馬。長路更堪愁。</text>
<title>立春會西州。曺夏望。字雅仲。 拈來字。</title>,<text>未了梅花飮。西橋踏雪來。地幽非市遠。盃暖覺春迴。宇宙朋遊曠。文章歲月催。宮中新帖子。回首侍臣才。</text>
<title>又步來字。效于鱗體。演西州首詩之意。</title>,<text>尙有燕南氣。橋頭拂劒來。西亭前夜雪。春日故人盃。短袖黃金盡。危冠白髮催。悲歌相顧起。千古意悠哉。</text>
<title>上元夜訪梅。醉贈短律。又演餘意作近體。</title>,<text>天下風流綠萼梅。一枝開遍一枝開。終應苦守香留在。可有輕將命乞來。征人月磧橫笳弄。公主春樓點額迴。那得喚渠雲裏鶴。花前與我鎭徘徊。</text>
<title>又呈</title>,<text>可是今宵月。重來花發多。含杯情脉脉。明日更如何。</text>
<title>踏新橋後尋梅。得橋字同賦。</title>,<text>鬢髮蕭蕭倚酒驕。平臺諸客爲相招。一年今夜初圓月。大道西城第二橋。鄠杜貴游參氣象。周家太史問風謠。歸來雪滿寒泉路。洞裏尋梅意更迢。</text>
<title>又五律</title>,<text>萬古今宵月。英豪已寂寥。相逢二三子。幸託聖明朝。太乙宮祠靜。條風陌柳遙。衰情猶浩蕩。醉上赤闌橋。其二梅花寒不落。淸夜正迢迢。斗酒城頭月。佳人笛裏橋。神游元曠世。老意欲橫霄。終古西州傑。何曾數度遼。是夜西州家弄笛</text>
<title>西泉看梅會。拈韻同賦。</title>,<text>梅花寂寂在前林。小酒涓涓年後心。斜日獨乘羸馬至。幽情兼爲美人深。芳華晼晩良如許。吾道超悠遂至今。千古西洲有遺曲。待君傳意寫瑤琴。其二泉西窈窕有芳林。下馬階庭便會心。顧眄小廧過酒得。咨嗟竟日爲梅深。羅幬莞席無南北。曙月昏參自古今。回首碧雲千萬里。欄頭假意聽鳴琴。</text>
<title>西州宅。與藥山共賦。送冬至書狀。</title>,<text>餘雨寒城黑氣收。終南霽色滿蚕頭。故人新自松京至。今日同爲圯上遊。坐處殘碁深樹晩。夕陽高柳數蟬秋。三盃拔劒離歌起。碣石西南瀚海流。</text>
<title>會西州同賦</title>,<text>滿眼罇中灧灧醪。漏雲城日照綈袍。主人看客風流盛。亭子依山地勢高。過雨園光幽鳥得。入春詩思小梅勞。西京久廢長楊獵。閉戶楊雄自白毛。其二滿滿雙壺玉色醪。會心天地有同袍。西園繁鳥春應到。小檻餘花月正高。醉草輕投牋紙亂。情書相喚履綦勞。人間無限流年意。鏡裏同驚白雪毛。其三選日西亭對碧醪。等閑庭綠上輕袍。城含淡靄容如暮。人倚癯梅骨並高。世事居然簪髮化。春心多在柳絲勞。渠家不信通城市。往往林翔有恠毛。</text>
<title>分韻自愛新梅好。行尋一逕斜。得梅字。</title>,<text>藹藹初景姸。輝輝緖風開。威虵泉上步。左顧見華梅。賤軀承幽芬。撫玆年歲頹。疇昔奉君子。僶俛登崇㙜。令德遺光惠。寢興以徘徊。時芳浩如許。玄髮不重來。嗟我同心人。宴好永相懷。蠲羞陳素簋。名醴在文罍。桐琴十二絃。幼妙意多哀。願隨雙鳴鶴。游戱雲天隈。</text>
<title>次西泉韻</title>,<text>最少吾猶五十翁。梅花社裏倚春風。論交四海非爲廣。遇酒千鍾也怕空。綠水方池魚性活。白門初柳鳥聲叢。阮家三語曾多事。只好罇前一笑同。</text>
<title>池上小集</title>,<text>庭南穉柳長如人。晴鳥枝枝送語頻。春日與君池上酌。梅花詩後境還新。其二鳴毫詞客集幽居。窓外晴池照醉書。車馬西橋無數過。席門斜日意何如。其三社會東西取次成。小池暄鳥亦春聲。寒泉留着殘梅在。來日餘花眼更明。</text>
<title>復疊</title>,<text>芳酒盈盈對玉人。春雲澹澹度城頻。詩情乍似池邊柳。帶得東風日日新。其二西臯小築是君居。獨夜靑燈照篋書。千古豊城埋劒在。斗間龍氣定何如。其三客去瑤琴曲未成。春池夜雨夢中聲。梅花谷裏無人識。惟有幽蜂見得明。</text>
<title>復疊</title>,<text>梅社中人問幾人。小奚將命遆筒頻。搜膓纔報前詩了。明日詩來一遍新。其二東西分巷等隣居。意到相呼走小書。近被春酲身不健。會期移日問何如。其三後約曾從小阮成。角西春鳥幾分聲。暫違今日休惆悵。芳席他時眼共明。</text>
<title>步梅下聯句韻</title>,<text>手折瑤華倚暮年。巷西新結美人緣。塵根幻相元何有。瀨下俱流未偶然。欲問渠家應易識。早知玄髮在誠憐。燕南筑起藏名客。鶴背簫橫並駕仙。高義片言輕縞帶。至音千古在朱絃。相將傲兀遺形久。幾處招呼作賦傳。泉社新春梅似雪。石橋明月路如天。軒裳可道非身外。盃酒惟堪近我邊。鉛鍔等歸三尺水。駿毛須有五花錢。平㙜才子休惆悵。宇內皆聞白雪篇。</text>
<title>次唐詩韻同賦</title>,<text>不意西園盖。連翩卧雪家。閑門容暫掃。春日未應斜。匣劒腰間氣。隣梅曲裏花。三山能送酒。瀾漫酌流霞。其二恠來金盡後。客有識儂家。門外連車至。橋東小路斜。新春回雪色。前夜有燈花。把酒長歌起。遙城抹暮霞。</text>
<title>獻窩拈韻各賦</title>,<text>何處無詩社。相携又此間。床中崔氏集。屋角沈家山。筆老猶傳意。盃深可照顔。梅花情未已。吾失向來閑。</text>
<title>再疊</title>,<text>末路吾何恨。從遊數子間。細開春後酌。深話意中山。砌鳥晴相語。闌梅晩更顔。門前車馬客。那得暫時閑。</text>
<title>黃相遺墟</title>,<text>黃相遺墟在。幽人置小亭。迎賓安几席。旋馬想階庭。嶽雨還晴色。林花忽晩馨。墻頭有喬樹。爾自古今經。</text>
<title>登樓秋望</title>,<text>莽莽山樓秋望通。天空木葉下高風。烟霜野色蕭踈後。節序人情感慨中。落景千家催亂杵。寒城九月度哀鴻。細看廧底垂垂菊。歲晩憐渠趣味同。</text>
<title>贈香山僧正覺</title>,<text>昔余於安陵罪所。識香山僧戒喆。喆月渚門徒。深於禪理。年少玉面可愛。三十年不能忘。忽有乞詩僧。問之自香山。問戒喆則已死。嗟乎。此便是見世一劫。走筆爲一絶以贈之。盖所以志余感也。不盡淸江水。人間歲月深。空門有存沒。對爾一悲吟。</text>
<title>聞朴子羽墜馬。走草。</title>,<text>翁醉墜驢鄕里驚。諸君携酒笑相傾。天公亦自憎狂骨。不使風塵放意行。</text>
<title>挽吳生大謙</title>,<text>高柳城南有暮鴉。小階紅藥尙餘花。綠軸滿床簾帷淨。玉人何事不在家。其二一一偏爲猜鬼欺。福川才子可無詩。憐渠寂寞重泉下。歸對幼淸話此悲。其三阿翁觸物思何如。依舊東窓柿葉舒。酒後茫茫忘已死。摘來還欲喚渠書。</text>
<title>社壇親禱。閔秋旱也。</title>,<text>吾王前夜禮農壇。七月西風閔雨乾。可是平明迴仗後。向南雲氣滿城看。</text>
<title>拜次伯父重牢宴席韻</title>,<text>六十年前宴爾新。夙緣今又驗來寅。三星束楚重當夕。千歲蟠桃再結春。不用巹牢從謬俗。但將盃酒樂同人。座中爭說丁年事。強半當時大阮賓。從祖贈參判公重牢在丁亥故云。</text>
<title>挽邊醫完</title>,<text>邊翁日乘馬。忽死歸黃泉。病卧念西巷。巷路空依然。其二我家多憂病。或夜叩君居。忍睡攬衣出。念藥小紙書。其三容髮如寒士。人間無此醫。盃酒見言笑。于今那得之。</text>
<title>秋日上八角亭</title>,<text>亭臯四面葉聲聞。把酒荒墟憶沈君。世事悠悠看逝水。秋光漠漠帶輕雲。出城紅樹遙全得。倚石寒花細不分。塵土九衢無定物。江湖歸問釣漁羣。</text>
<title>贈湖南亞使鄭 重器</title>,<text>迢迢泮水北。向者得君深。世末多新態。山南見古音。靑衫千里色。華髮暮年心。去去迷川陸。孤懷倚綠琴。</text>
<title>藤原愼元瑞新庄阻雨。拈韻與思卿同賦。</title>,<text>飮酒秋山下。黃花遶宅垂。水田收稻後。溪網得魚時。久雨人多念。遙雲鶴自知。休官爾何失。丘壑足生涯。</text>
<title>別副使洪大而 號蒼厓。名景輔。</title>,<text>終古南山色。罇前倚醉歌。風塵誰得在。離別且相過。雨雪方冬甚。車徒出國多。幽燕千萬里。臨老意如何。時會別於大而宅。故首句云。</text>
<title>十月。慕君自嶺還。寄亡友昚節君之舊齋。喜感之交。漫成一律以贈。</title>,<text>嶺路迢迢匹馬寒。城西歲暮見君還。已料白髮應如許。幸有黃花尙可看。客舍聞鍾霜被熟。陳編發篋夜燈斑。靑梧井上今搖落。荒雨虗窓淚共瀾。昚節舊種靑梧。今已死。其詩稿有桐雨錄。</text>
<title>乙卯三月庚子。宗人咸會于我從祖父僉樞公宅。脩稧事。于時僉樞公年八十二歲。從父進士公曁珍山公俱年七十七歲。皆無恙。主席韶顔白髮。仰之如圖畫。觴豆獻醻。言笑歡洽。自吾宗人之爲會。盖未始有也。相與咨嗟賦詩。以紀宗中盛事。韻必用春字者。盖亦寓難老之祝云。</title>,<text>吾叔城西宅。東風嫰柳新。恭陪三長老。序會衆宗人。酒氣傳盃暖。花陰覆坐匀。海桃千萬歲。一一我家春。</text>
<title>送慕君還嶺寓</title>,<text>罇前脉脉早梅春。雪郭篝燈夜向晨。吾不復言天下事。爾今眞作嶺南人。山河歲暮悲覊羽。江漢冰生偃凍鱗。紫極秋懷搖落盡。愧無詩語報琴津。慕君來寄軒兄寄書。問紫極感秋詩。故末句及之。</text>
<title>又贈</title>,<text>慕叟將其子。天南漠漠歸。功名行已倦。婚嫁去能爲。冰雪生陽脆。車徒入嶺悲。春來西上計。無爲洛魚遅。</text>
<title>接梨和竹塢</title>,<text>聞子鉅分梨。接他釘坐枝。附應仍檞似。僵異代桃爲。色味終全變。生成實暗資。皮縫緘欲密。土茇蔭宜滋。氣怕兒窺泄。津愁蟻囓衰。功雖新樹紀。理豈別根移。秦緖陰歸呂。齊牙眩判淄。質遷堪痛墨。匠巧可騈垂。暫失今春事。丁寧後歲期。故人方病渴。顆熟幸敎知。</text>
<title>四月初吉。與諸從晩向北城。</title>,<text>莓莓池上草。欵欵園中禽。哲兄垂惠顧。牽聯向北岑。靡靡度脩闉。我馬從樾林。徑迴川步延。岸紆巖花深。周旋轉異境。感激諧素心。往往謬從世。黽俛廁纓簪。冉冉成皓首。悲悔以至今。逝將依中丘。寥寥抱鳴琴。</text>
<title>聞社谷諸人上北城。追至屛巖不見。</title>,<text>含盃黃鳥夕陽時。城上春雲度苑遅。獨倚屛巖人不見。北花南柳盡堪疑。</text>
<title>閔漬巖</title>,<text>上巖覆爲广。下巖平如牀。淸泉遶其趾。白石爛以光。緬憶龍涎子。文賦事麗王。颺世華名盛。棲丘雅意長。如何媚漢功。呈書背人常。區區用其心。萬事今茫茫。沉歌倚遺墟。眄睞以彷徨。山鳥鳴不已。林花空自香。</text>
<title>又五絶</title>,<text>不盡巖前水。山花開又開。擧盃一長嘯。閔漬安在哉。</text>
<title>入山。用王勃韻。</title>,<text>吾應增詭氣。前夜宿仙岑。雲在高㙜老。泉逢衆石深。亂壑無常路。幽禽或異音。巖花閑不落。脉脉照春襟。</text>
<title>祥雲瀑</title>,<text>行行索幽異。闚臨情未畢。山雲澹未已。山路幸東折。巨壑冠山椒。飛泉勢如拔。憤沸有使然。陵崢非一日。遇物存反照。深心戒微越。裵回至日垂。輕霞生林末。拾木巖下爨。因之煑山蕨。</text>
<title>山行</title>,<text>企石得前泉。援林捨後花。行到會心處。相顧暗咨嗟。含盃候雲起。休棊謂日斜。</text>
<title>向晩。用樊川韻。</title>,<text>向晩山風泛磬飛。角巾徐步道情微。林間古塔從僧問。谷口閑雲與我歸。幽鳥趁花啼往往。亂泉承日弄輝輝。踈松故在奇巖側。坐處低枝可掛衣。</text>
<title>行宮</title>,<text>隱見觚稜松桂中。滿山雲氣繞行宮。聖朝無事門長閉。隨意巖花輦路紅。</text>
<title>文殊窟</title>,<text>黝竇洞以深。冷泠太古風。陰縫産靈乳。淋壁垂幽茸。急前逾冥昧。少立辨西東。中安古石佛。羅漢列重重。所見紛幽鬼。穹僻信多容。深北有湛泉。臨之傷我衷。渴者求道傍。處隱不爲功。</text>
<title>蕩春㙜</title>,<text>㙜上春雲覆。㙜下春流盛。花開空自落。鳥歌誰爲聽。廢王昔遊此。留連忘國政。龍舟錦幛嫣。玉女紅粧靚。㙜上日歌舞。良善日並命。王德至斯極。邦運良不令。嗚呼百年來。屢朝承神聖。肅居戒遊豫。擧動遵常經。此路官不治。蕪廢爲蓬徑。惟有㙜前水。漾漾明波淨。匠者就濯紙。村女來浴榺。</text>
<title>北城行</title>,<text>三角之山何壯哉。天中勢大白雲㙜。穹厓陰黑附神鬼。高巓慘憺屯雲雷。下有巉巖之長壑。谽谺屈曲往復回。往往怒石相撑抵。流泉遇之鳴聲哀。我來正逢春夏交。谷深餘雪溜窪凹。巖縫正吐杜鵑蘂。槲葉初生未藏巢。松下敲碁山鳥聽。澗阿得蔬隣僧烹。擧酒不飮高歌起。撫事徘徊意未已。溫祚城平失舊墟。閔漬巖古空流水。憶我先王恢遠猷。亟命有司城于此。都城相去近可呼。計在表裏爲唇齒。丁夫役作日萬萬。椎山伐石山爲鈍。從山東北抵水門。閱歲城成完且峻。常時可以增國容。倉卒安知不我捍。嗚呼廟議近多歧。旣成而棄棄如遺。不謀於始訾其後。言者雖易國實罷。度支煩費未暇恤。先王爲此勞宵衣。况聞城儲千萬石。年年盡歸權豪家。權豪汝應有豊食。蠧鼠區區且謂何。</text>
<title>閏月二十七日。與諸君出奉恩寺。爲含桃會唱酬。善應吳永伯，李文五，洪大而，權士恢，李元博及余七人同行。靖陵郞吳季膺爲主。</title>,<text>城市招呼數子同。淸晨並馬漢之東。雲含雨氣連沙白。島有櫻桃覆水紅。宇宙百年惟此會。江湖終古足淸風。山樓向晩含盃坐。世事悠悠一笑中。其二綠樹黃鶯漢水東。櫻桃時節與君同。幸有寢郞爲地主。坐來山閣得天風。前江龍過犇雷黑。晩笱魚收怒鬣紅。斜日依依情未已。殘罇移載釣船中。其三奉恩寺在二陵東。寺外櫻桃樹樹紅。藥圃興深携我至。山樓坐穩與僧同。夕陽與作鷗亭暮。雨意多從舞島中。詩酒風流千古事。山河閱過幾英雄。其四高樓一笑亂山靑。雨過前林夕照明。佐酒珍肴堆雪膾。登盤名果爛朱櫻。雲山北望千重色。江水東流萬古情。韓相亭前將繫馬。不知誰與白鷗盟。其五小酒涓涓醉復醒。蒲床高卧帶僧淸。含風鐸語樓頭冷。過雨江光樹杪明。萬古悠悠心事濶。流年衮衮鬂華生。東湖漁釣應無數。自在烟波不累名。</text>
<title>押鷗亭</title>,<text>相國遺亭廢。斜陽客倚船。江山長自在。富貴更誰憐。漠漠林花雨。依依渚柳烟。鶯歌近荒塚。似解葬嬋姸。</text>
<title>鷗亭下舟</title>,<text>幾渚垂楊幾垞亭。夕陽山色滿江靑。皇華跡古餘詩卷。相國樓虗卧妓屛。沙鳥驚人歸別嶼。漁舟載客下遙汀。停橈近岸西風起。欲買村醪及小醒。其二近樹黃鸝不可聽。棠花自發滿空庭。江山從古無常主。相國何曾有此亭。萋草欲迷墻外塚。怨烏時啄屋頭鈴。可憐斜日明湖色。分與沙橋酒幔靑。</text>
<title>歸後錄。示藥圃諸君子。</title>,<text>暇豫風流漢水南。小樓幽語岳僧參。蜜魚堪悵歸烏有。櫻子猶憐耐鳥含。晩樹雲來黃鴿睡。空江雨過澹烟涵。亭亭落日孤舟裏。滿載山光下綠潭。此會爲櫻桃蜜魚。魚竟不得。故頷聯云。</text>
<title>又步南字。示永伯。</title>,<text>窈窕淸遊舞島南。同人永日自相參。坐間幽語山僧得。去後餘愁渚柳含。詩帶櫻桃盈袖爛。夢和烟雨一江涵。何時共買扁舟去。泝盡東湖曲曲潭。</text>
<title>贈別關東亞使洪季輝 曙</title>,<text>百川橋下泛來花。僧自長安報歲華。北巷聞鶯傾綠酒。故人乘馬入紅霞。琴中流水千重寫。雲外仙山萬二斜。南石述郞何處去。十洲方丈夢中家。其二千疊雲山萬疊花。關東一路足繁華。晴雷萬瀑巖顚水。淡畫長安寺裏霞。叢石冥尋造翁妙。棠沙春駄醉仙斜。煩君莫作風塵意。銀闕蓬萊到處家。</text>
<title>疊贈</title>,<text>陌陌垂楊處處花。韶光淡蕩作年華。城雲晩送霏霏雨。苑氣輕含隊隊霞。甕裏浮蛆春酒溢。曲中流水古琴斜。安東甲第知無數。易識難忘是爾家。其二庭前席上盡名花。忘却繁霜入鬂華。百囀流鶯連苑雨。廵來碧酒滿罇霞。年光淡淡春將暮。吾道悠悠日未斜。十里明沙海棠路。洪厓去訪四仙家。</text>
<title>訪梅西州</title>,<text>西郊淡淡雪。羸馬到君家。歲暮深盃酒。人間綠萼花。可憐經臈在。偏欲出欄斜。去待參橫後。吾廬本不賖。</text>
<title>題西州金剛錄</title>,<text>花幅西亭內。文章煥越羅。神仙今在否。宇宙此遊多。叩境君還笑。憑欄我欲歌。麻姑曾妄語。東海尙深波。</text>
<title>挽完春君李遂良</title>,<text>平時矛鉞爛如雲。臨亂忘身獨有君。一馬先馳竹山戰。小兒猶識李將軍。歌鍾未歇依城第。野土還埋不世勳。尙記南樓㫌節下。天顔笑對白髯紛。</text>
<title>西州至小飮。拈韻口號。</title>,<text>小池新綠上瑤巵。好友來時日未垂。無限江湖春水濶。一帆東去不須遅。方與西州有舟上東湖之約。故末句云。</text>
<title>菊下拈杜韻。命兒輩賦之。余亦漫成。</title>,<text>秋花殊窈窕。秋士感何深。浩蕩人間世。慇懃歲暮心。綠罇須滿在。明月與相尋。攬佩西風內。長歌撫古今。</text>
<title>蒼厓小會。聯句別慕軒。</title>,<text>君自嶺南至。我從燕北還。大而。 參商今小會。罇酒又離顔。永伯。 落落川塗曠。依依鬂髮斑。儂。 談情長似晝。憶夢多於山。永。 可喜寬閑足。休嗟契濶難。大。 行行不可住。歸卧洛江灣。儂。</text>
<title>拜手奉和御製韻</title>,<text>龍樓引對戴花人。滿袖天香御墨新。東海詞人應有頌。聖王今日得賢臣。</text>
<title>拜別堂叔船行</title>,<text>西門殘酒起離愁。高柳蟬聲又帶秋。無限靑山無限水。孤舟漠漠向忠州。</text>
<title>寄題洪光國 晟 草堂</title>,<text>中原迷歲月。茅屋玉人深。農事勤爲養。圖書靜寄心。峽雲晴度野。江雪夜通林。澗曲寒梅在。幽香曖至今。</text>
<title>病中。依韻上持憲。</title>,<text>金鑰葳蕤下九閽。禁中省閣坐來分。宮霄御氣連淸漏。苑雪微光隱暮垣。依祿晩情淹硯北。憶梅寒夢遶江濆。知君南澨生涯在。壠社新栽幾尺枌。</text>
<title>獻窩宅艾湯</title>,<text>學士西崦宅。留人抱小扃。晩炊登案凈。霜擷入羹靑。飮食聊相好。光陰不可停。文章與勳業。華髮各星星。</text>
<title>是菴李正言 載厚 宅泡會</title>,<text>囂囂且任汝。幽會社中開。騘馬君應厭。朋尊我亦來。園蕪寒自在。砌鳥近無猜。聞說移家去。同閭意可涯。</text>
<title>和竹塢</title>,<text>歲暮相携小巷來。主人留客好懷開。淮王舊法中原菽。洛社幽期北海盃。几席薰爐人語靜。棊窓斜日子聲佳。紛紛瘦馬工行地。桓典應低鮑氏才。法一作術</text>
<title>會我又設泡。拈知字。</title>,<text>屑屑移棲爲病兒。巷西荒屋寄鷦枝。天寒歲暮愁無賴。具糲烹鷄請所知。老樹依城還氣色。亂村鳴杵自生涯。世間榮辱皆泡幻。吾道由來不可疑。</text>
<title>又會舍兄所</title>,<text>吾兄生理本蕭然。新買荒廬近郭前。窮巷席門來好客。薄醪湯餠具寒天。棊中爛子爭閑日。箔外遙山入暮年。王石非無紅步障。當時只數竹林筵。吾輩會者七人。故結句云。</text>
<title>會竹塢。賦山字。</title>,<text>分日爭廻席。相携又此間。風流看竹塢。世業自花山。髹案精羞出。芳壺美酒還。陶家賢母在。剪髮不曾慳。</text>
<title>會獻窩。賦壺字。</title>,<text>君不見昔日獻芹夫。在野之獻何區區。寸心知君不知味。千載徒然笑其愚。吾家名士抱此意。山阿掩戶時長吁。內幄橫經隔雲昊。窮村落木迷荒塗。家貧會客開罇酒。亦有嘉羞出中厨。繫馬圍棊山日夕。當爐擧杯城雲徂。繁懷慷慨當歲暮。醉後欲碎靑璚壺。聞道燕京胡帝死。北方騷屑東人虞。明王側身須至計。廟堂朝夕陳訏謨。𤱶畒之憂徒自迂。君不見昔日獻芹夫。</text>
<title>會族孫光國家。賦日字。</title>,<text>城日下荒荒。橋水流汩汩。水流無歸時。人去永相失。記與吾質卿。燕玆城下室。壺觴每終筵。翰墨仍成袠。奄爲泉下人。留之慨無術。緬彼藤原阡。陳莾已蕭瑟。今來造其戶。餘芬薆未畢。賴有仲容賢。羞我情周悉。浮雲在太虛。興滅紛非一。有友吾可游。有酒君當䤉。古今良悠悠。高歌望白日。</text>
<title>步聯句韻</title>,<text>衖北梅花樹。花前又小琴。淸罇看我道。幽鳥勸人吟。簪外垂垂影。絃中脉脉心。仙家迷別浦。消息杳如今。</text>
<title>拜別堂叔海西行</title>,<text>容髮蕭蕭不更豪。東風吹馬去滔滔。生涯上黨黃金盡。詩卷蘭臺白雪高。郭外初楊迷雨色。海西殘日照綈袍。歸來定及淸明節。共藉梨花作冷淘。</text>
<title>同藥山爲北漢之遊。峴北小洞得流字。</title>,<text>雲松霮䨴翠屛幽。窈窕中藏一曲流。今古荒塗人不至。洞中花鳥自千秋。</text>
<title>入山得明字</title>,<text>岳氣泠泠非俗情。春花脉脉照人明。穹林出石全身白。急瀑成潭特地淸。逈世孱王碑泐字。前朝處士洞留名。持身不及癡禪衲。看水看山送一生。</text>
<title>又得村字</title>,<text>春衣一振北城門。亂石流泉百道喧。佳處下驢還獨笑。老僧隨我亦無言。烟雲古檜何峯寺。鷄犬桃花隔水村。山暎樓前期坐夜。木蓮淸月滿襟痕。</text>
<title>山房曉起</title>,<text>罏烟欲歇曙光平。澗水松風雜雨鳴。睡起開窓無語坐。亂山西北白雲生。</text>
<title>又得聲字</title>,<text>夜枕同僧聽雨聲。朝來山閣得新晴。繁厓的的深花在。曠壑輝輝白日生。幽鳥出林何限意。故人臨水百年情。閔巖餘債終難了。聊復緣溪緩步行。是日重下閔漬巖</text>
<title>望城</title>,<text>北岳新城仍舊城。華樓粉堞半天橫。東明遺業今如許。更爲明時祝太平。</text>
<title>和永伯潭瀑絶句</title>,<text>水性吾知卽一般。止爲淵實瀉爲湍。涵停奔折須商量。且莫將來兩截看。</text>
<title>下山呼韻</title>,<text>春花向暮天。歸路北門前。回首徑行地。關心第幾泉。下山驢亦倦。昨日我危仙。與子重料理。他時報欠緣。</text>
<title>山樓。次玉溪韻。</title>,<text>登樓一笑大江流。天地吾曹得倦遊。閑處尋常充道主。明時歌詠續恩休。鸛橫遙野渾爲勢。僧老靑山不解憂。雷雨多從西北至。有時分作滿筵秋。</text>
<title>送李持憲 東煥 父子休官東歸</title>,<text>西門殘酒動離愁。楊柳依依雨滿樓。晩道不騎桓典馬。春江去泛李膺舟。其二江有嘉魚山有薇。全家東去世情稀。都門觀者須留眼。恐失䟽公父子歸。其三澗曲梅花深復深。高人開易在中林。君歸晨夕應相見。太皥文王可細尋。其四巷曲寥寥人已遐。春風閑掩席門家。從今多小墻東樹。更與誰分一半花。</text>
<title>贈慕軒歸嶺</title>,<text>若道嶺南好。如何頻往還。往還君自苦。吾亦厭離顔。其二去久吾將忘。忽來如相戱。從今與君盟。不作別離思。其三君從南嶺去。嶺道何紆周。穹樾鳥音詭。古湫龍性幽。其四迢迢耕隱子。耦者爲何人。如逢沮溺輩。道我猶迷津。</text>
<title>題峀雲墨本。奉巖棲兄。</title>,<text>楚雨迷荒竹。湘妃恨若何。蕭蕭連日夜。淸淚洗應多。</text>
<title>菊下拈杜韻。送竹塢赴嶺幕。</title>,<text>明時君已老。南下又秋風。鳥道迷秦嶺。蛾眉隔漢宮。靑衫頻歲倦。黃菊去年同。定有花山感。容衣古廟中。</text>
<title>別耽羅伯洪錫汝 重徵</title>,<text>斜日南山送遠人。黃花把酒向秋旻。職方不棄重溟國。時論偏歸白髮臣。越絶書中蠻洞俗。后皇歌裏橘林春。雲濤萬里朝天夢。定倚弧南祝紫宸。其二重溟萬里視平塗。益信君爲好丈夫。坐席無情蠻拍女。來船不載漢羅駒。鬂毛增爲思君白。公事參分點易朱。斟酌無過經歲別。此行何異在西湖。</text>
<title>西泉梅社。拈韻檄西州。</title>,<text>瓊花應爲美人開。日暮雲生且不來。荷澤蜉蝣空玩細。芝田仙女枉憐才。幽香硯北依依在。春色枝南黯黯回。醉倚芳欄飛檄笑。風流何减去年盃。</text>
<title>梅社。得看字同賦。</title>,<text>向來開未盡。今日且爲看。舊客應相識。薰床稍不寒。東風吹酒綠。春日上簷寬。爲語西泉水。芳根澆莫乾。</text>
<title>步上元聯句韻</title>,<text>大道如天濶。東城月上來。新年今夜得。舊客社中回。隱約寒梅在。撑留故臘開。幽香連縞袂。春色動金盃。甑飰紅霞爛。碪魚白雪催。良時聊作俗。奇氣未全灰。刻燭吟毫捷。添籌量戶恢。桐瘖終有性。驥老敢言才。巷外紅欄咽。花前皓髮頹。獸譙鍾信靜。蟾宇桂陰堆。驩笑從吾放。優游息物猜。親耕聞有詔。黛耟集羣材。</text>
<title>權士恢宅。次許仲若 采 韻。</title>,<text>君家庭物忽關心。數客招携小塢臨。綠酒初濃春不晩。紅桃正發我來今。層城澹日情何極。近樹嬌禽語或侵。萬事墻陰增白髮。東風倚醉一長吟。</text>
<title>贈別許結城仲若</title>,<text>春風湖海曲。五馬及靑魚。地喜隣兄近。才看復邑初。水花迷蜒戶。漚鳥在官渠。離別無窮意。墻桃亦已踈。時結城革而復。其兄爲洪州。故第二句云爾。</text>
<title>挽衿川鄭老</title>,<text>黔芝山下紫霞洞。黃葛爲冠白髮翁。長得兒孫今抱子。看來顔貌尙如童。稼收雲壟盈篝爛。果熟霜園上篾紅。生理優閑身世足。春阡何事去爲宮。</text>
<title>挽洪司諫建春 尙寅</title>,<text>君家自出卽吾家。同祖由來在耻荷。曾是世親兼友道。晩年情比少年多。其二綠李朱櫻繞作林。春窩睡罷有漫吟。却於流俗浮沉外。閉戶嬋姸歲月深。其三嶺邑爲隣是好緣。前臯有客亦連翩。丹丘紫海風流地。往事回頭二十年。其四海上高㙜百尺高。平明共上壓鵬鼇。須臾日出紅雲漲。天地東南意氣豪。其五畫閣迢迢碧海東。主人留客夜燈紅。仙娥錦瑟烏啼後。麗鳥梅花一笑中。其六明廷端笏儼登筵。不學隨人故紙傳。時議紛紛嗔似屋。九年閒屛紫薇仙。其七無那靑雲後輩驕。端公容髮轉蕭蕭。人間苦碍洪厓路。好御風輪上碧霄。其八珂馬朝天次第歸。向來門戶盛光輝。南園花樹今搖落。白髮中郞撫影唏。其九三月前年笑把盃。今年三月事堪哀。關情最是庭梅樹。依舊開花見客來。其十如吾不暇爲君悲。君死傳形有二兒。世間無若吾悲甚。歸見來初可語之。</text>
<title>外水門溪上。感成一絶。</title>,<text>向晩從溪入。住筇增我思。流雲俱北去。風雨不相離。</text>
<title>山暎樓前盤石。炊飯點心。漫成一絶一律。</title>,<text>瀨水與俱去。林鳥與相飛。奈何同心子。棄我中道歸。又小逕逶蛇宿雨晴。入山春意正崢嶸。老僧與我同無事。流水隨人似有情。忽得奇巖花亦在。偶依深樹鳥還鳴。行人但問行宮路。不爲溫王吊廢城。</text>
<title>雲兄士亮士征追至偃虹橋下。喜甚賦一絶。</title>,<text>西郊風雨解欺人。昨日山中獨得春。一笑銜盃看劒氣。偃虹橋下卽延津。</text>
<title>祥雲洞口瀑布</title>,<text>飛流千萬丈。來自白雲臺。耀日晶光眩。懸巖氣勢嵬。癯僧分首坐。幽鳥看銜盃。今古無窮意。春衣一振回。</text>
<title>西巖寺。逢永嘉僧勝演。言舊住仙刹。能道余與來初前遊事。又能語及板上所題詩。嗟乎。仙刹之遊。今已十數年。來初已作泉下人。余亦窮獨衰病。容髮凋換。漠然無人世之樂。撫念往時。已屬前塵。今聞勝演語。依依如夢中人事。朋好從游。盃酒歌吟。極意而恣歡。已不可復得。良可悲也。遂走筆書贈一律一絶。</title>,<text>天地吾惟在。陶淵憶舊詩。浮雲紛不定。流水去何之。古峽禽聲老。春樓雨色悲。西巖明月夜。心際有僧知。禽聲雨色。用前詩意。又十年人事不勝悲。雨峽春樓夢裏期。閔漬巖前雲衲語。分明道我落淵詩。</text>
<title>巖下炊</title>,<text>山僧拾墮薪。架鼎巖下炊。靑烟冉冉起。林風時一吹。鮮花與采羽。春物紛葳蕤。烹蔬揀蕨芽。漱泉從石漪。遙雲來不已。深坐興幽思。中阿念鳴琴。上崦期斫菑。慨彼塵中士。冠帶自相馳。徐步向西巖。山中日正遅。</text>
<title>答許仲若留詩</title>,<text>偶爾尋花在北城。故人虛過小詩成。斜陽不繫靑驢駐。門柳庭桃捴少情。</text>
<title>西泉拈韻</title>,<text>翛然泉上宅。草樹繞爲林。晩戶山容近。餘花雨氣深。芳罇終日事。幽社向來心。滿袖烟霞色。誇吾北漢吟。</text>
<title>過崔簡易墓</title>,<text>白石阡荒西日沉。孤墳漠漠野棠陰。文章厚土埋如許。宇宙千年漭至今。黃鳥一聲芳草老。靑楓十里大江深。行人下馬尋碑讀。苔蘚蒼蒼字半侵。</text>
<title>感次金司諫仲綏 履萬 惠韻</title>,<text>人情世故劇紛紛。舊御龍門獨有君。華舘三魚千古跡。金臺餘駿五花文。深深西郭罇前雨。渺渺東湖卧處雲。立雪扶牀無限感。殘生相對淚襟分。</text>
<title>又謹次仲綏親耕紀事韻</title>,<text>仗外輕雲稍解嚴。東郊鑾駕百靈參。壇塲圭幣神光爛。保介靑箱御氣含。聖代儀章徵畒百。周官制度用班三。蒼生欲識薰風處。本在吾王玉殿南。</text>
<title>又步仲綏騎省會中韻</title>,<text>省中華閣帶新凉。欄外荷池雨色香。西署才名參氣像。平㙜冠盖暎壺觴。可無餘景籠禽思。判不高人掌馬忙。聞道漢家多制作。明光起草待仙郞。</text>
<title>端午。衿陽阡感懷。</title>,<text>從古虛傳續命絲。孤墳三遶淚盈衣。殘年厭厭吾猶在。此世茫茫汝不歸。微雨帶陰芳草暗。子䂓啼血晩花稀。可憐阡北山梨樹。乳鵲將雛已學飛。</text>
<title>次鵬僧軸中韻。寄題表忠寺。</title>,<text>秋風長嘯倚東溟。馬島波纖不起鯨。萬曆年間邦有冦。畠山殿裏佛爲靈。法門金鉢淵源大。義士紅衣祭祀幷。果使輪廻非妄語。往生中土掃塵腥。</text>
<title>和寄萬頃守仲若</title>,<text>忩忩驛路五驊騮。見說須臾不得留。窮巷向來違判袂。美人何處去登樓。綠章封事他時夢。丹訣遺方歲暮愁。君自兩湖緣未了。聖朝非是厭名流。其二今歲凶荒到處均。聖心偏念海隅民。烏臺班出才良吏。驛馬行非放逐臣。浦口城廻殘角曙。江南冬至早梅春。大東杼軸空如許。莫恨明時在外頻。</text>
<title>挽吳都正 尙純 丈</title>,<text>翬構煌煌鳳羽翩。向來成立似登天。竹南門戶中興祖。藥下園林暮境仙。綠酒芳筵如昨日。榴花恠石已千年。可憐堦籜關情在。長得餘枝更欝然。</text>
<title>又五古</title>,<text>宛彼藥山下。衢路有遺軌。西風搖晩綠。初露沾寒蘂。徘徊感所遇。眷焉懷遺趾。敦柔好人倫。晏晏有常履。黽俛撫亨辰。勤劬詔令子。文章穆有光。景福來未已。煌煌竹翁世。榮舒乃如彼。其二藥山有幽梅。樓子仍古年。垂華屛巧餙。銜實懷嬋姸。丈人坐中堂。觴豆繽在筵。小子承惠眄。廁梅以周還。陳詩冀芳貽。游顧已迅遷。流淚撫遺光。惻惻臨逝川。逝川不可駐。來者方綿綿。</text>
<title>又七律 代作</title>,<text>洞號仙榴物色佳。中堂安坐且銜盃。庭前彩舞黃金帶。檻裏花開綠萼梅。暮境餘輝元怳惚。天曹峻秩劇榮哀。支離人世吾猶在。少日親朋盡夜臺。</text>
<title>又五古 代作</title>,<text>欒外列奇石。庭陬有幽卉。瑤罇澹盈酒。珍盤羞脆味。孝子躬執御。視者不知貴。諸孫在左右。瓊樹紛薈蔚。中堂日燕嬉。玆樂未云旣。君何厭此世。雲車乘靉霼。念昔蚤扳交。爾汝以相謂。朱顔至皓首。情好如同氣。招携並南李。酣謔無忌諱。如今捨我去。老懷增歔欷。仙榴子離離。幽禽鳴且蜚。秦失知時順。幽明兩可慰。</text>
<title>挽李監司 眞淳</title>,<text>種柳移花正可憐。郭西新築晩來緣。孤情燕閤聊隨分。衆足平衢放在前。身後遺章三路節。墻東舊物半池蓮。堪悲錦水橫舟上。載送銘㫌似往年。</text>
<title>南洞會。步聯句韻。贈洪錫汝。</title>,<text>中間歲月去堂堂。秋日南山偶此觴。白髮相看憐少日。黃花渠自耐繁霜。酣歌習氣非燕市。眞率風流似洛陽。城郭湖山皆浪跡。明時容得我曹狂。</text>
<title>蒼厓會。又步前韻。</title>,<text>欝欝南山山有堂。蒼厓深處倚華觴。期人昨夜黃花月。過鴈秋空白露霜。得失千年長宇宙。盈虧一理自陰陽。爾來錯道心平久。酒後高歌又作狂。</text>
<title>次蒼厓咏菊韻</title>,<text>幾枝高出幾枝斜。庭圃秋容更物華。歲暮幽期聊托汝。向來春雨好移楂。罇中自有深深酒。天下無論種種花。懷袖淸香終不滅。南山回首一長嗟。</text>
<title>贈別睦藍浦 時敬</title>,<text>秋日西門雨洗塵。晩風踈柳影嶙峋。相逢馬上藍田守。久識坡南玉面人。暮道風期稀髮短。明時宦跡一家貧。可憐湖海重陽後。黃菊開花耀去輪。</text>
<title>贈別李新昌 相顯</title>,<text>蕭蕭西巷曲。人有識儂家。小砌斜陽轉。閑門五馬多。風流今復在。詩道晩如何。離別當秋末。黃花我且歌。</text>
<title>拜別堂叔歸淸州</title>,<text>愁中送盡菊花秋。把酒西城又別愁。漠漠陰雲浮漢水。蕭蕭十月下淸州。風塵失路黃金少。天地無情白髮稠。聞說田園堪偃仰。丈夫何必作公侯。</text>
<title>與仲若夜會士恢所。有詩和之。</title>,<text>宦謫悠悠各一時。南烹往事入言遅。泉明計失歸田賦。坡老緣深過嶺詩。寒菊向衰終自在。晩鴻前去爲誰期。一罇西郭星河動。笑剔霜燈共展眉。其二遠客歸來歲暮時。主人具酒夜何遅。城西復共燈前笑。海上應多別後詩。小塢踈篁無奈冷。中天好月却如期。衰顔倚醉俱春色。不遣閑愁或上眉。</text>
<title>挽南咸昌 近明 丈</title>,<text>每覩精神在眼眉。通家多得燕私時。盤中遺粒須糊缺。酒後漫諧不犯疵。倦宦歸來爲野老。暮年耕鑿付廬兒。充庭喜氣方看盛。未耋先歌日昃離。其二坡南門戶世爭希。牙笏朱輪爛有輝。向者幾人連武盛。就中完福似公稀。風流湖上三椽屋。氣色庭前五彩衣。畫壁羣鱗方倂躍。老龍何事遽先歸。其三濱陽倚棹憶前年。四月江光正可憐。船裏實携小妹至。埭邊枉荷便輿延。峒厓深雨香蔬嫩。溪藪餘花錦鱖鮮。往事回頭已陳跡。龍門山色漫依然。</text>
<title>挽李判書 眞望</title>,<text>榮祿無心慨廓餘。廣陵歸卧李尙書。睿情永眷甘盤舊。遐志中回保傅初。隨境蕭蕭居士趣。傳家疊疊狀元譽。淸名瘞却靑山土。只有殘梅守故廬。</text>
<title>挽李進士 命弼與其從弟命俊。同乙酉春司馬。故末句及之。</title>,<text>持觚曾齒數君間。最少吾今已醜顔。陳迹不禁南郭淚。善人歸葬廣陵山。樗翁遺籍應傳篋。藥麓餘花漫掩關。春草春袍渾似夢。謝池雙樹可重攀。</text>
<title>贈尹義州 敬龍</title>,<text>詞臣樹羽國西庭。保障渠家有典刑。䧺府實居當路塞。丈夫須上統軍亭。花𣰽夜瑟燕絲白。錦帳春杯碣石靑。聖代卽今無戰伐。可能留意察邊形。</text>
<title>挽申校理 致謹</title>,<text>深樹黃鸎啼復啼。玉壺芳酒思凄凄。小橋斜日驢蹄歇。何處靑山草色迷。金馬可能容傲骨。風車未必碍層蜺。難忘最是眉間氣。醉態詩愁兩不低。</text>
<title>問李季行病。次其韻以慰之。</title>,<text>下馬紅桃樹。芳枝橫我襟。四郞心所愛。長夏病何深。藥氣春籠坐。琴聲日改陰。攝心非外訣。須向此中尋。</text>
<title>哭李季行。用前日慰病韻。</title>,<text>西社盈盈思。梅花澹一襟。吾今隨衆哭。何地葬君深。晩樹荒蟬急。秋天曀日陰。阿詩亦泉下。神理漭誰尋。</text>
<title>重陽。之翼走贈慕軒。</title>,<text>榴葉垂紅子。菊花還復情。蕭蕭同旅鴈。寒日向南行。</text>
<title>古詩一首。永別季行千古之行。</title>,<text>秋天一以暮。秋日澹寒暉。凉焱泛庭柯。悲虫鳴我闈。惻惻西巷曲。之子將永歸。芳期曠以歇。遺精薆已稀。沉痛切中膓。流淚逬幽唏。梅花在舊檻。漆琴陳故幃。徘徊至日夕。髣髴餘光輝。</text>
<title>和題西泉梅社龕面</title>,<text>寒楂不與俗相關。偃蹇吾曹得往還。宇內百年人四五。泉西一路巷中間。琴心黯黯春聲動。檻角依依月色慳。酒綠甕頭花盡發。社筵從此未全閑。</text>
<title>寄題李用直園亭</title>,<text>幽徑蕭蕭眼不生。念中丘壑屋頭成。嗣宗未詘靑雲器。靈運終深白岸情。庭內芳蕤兒護綠。樾間書鳥窺淸。須君東北重開檻。華嶽晴光盡意迎。</text>
<title>贈西洲</title>,<text>刀圭日月巷東多。除却醫無客到家。閉戶不知春早晩。故人來覔出墻花。其二睡起裁書春日遅。西亭一路小奚知。東城牋紙雲霞色。分與詩家物色宜。</text>
<title>題楊太眞沐浴圖</title>,<text>華淸日暖水如油。蓮葉靑靑蓮子稠。可憐第一傾城色。留與他時李郭憂。</text>
<title>社壇後溪。賦得凉字。</title>,<text>小蹊從谷下。衣袂入松凉。石蘚銜盃綠。泉花洗足香。市聲深不到。禽語緩能長。叢桂淹留意。悠悠鬂髮蒼。</text>
<title>敬次成廟御製喜雨詩韻 幷序</title>,<text>日者。伊峽玄生慶徵。袖一古軸過余。審之卽成化十三年己酉。我康靖王御製喜雨詩。下銀臺。繪畫爲軸者。生之九世祖貞景公碩圭。其時長銀臺。獲當錫爵授簡之榮。軸之傳于玄家。以此也。軸中。首畫雲闕觚稜。次畫銀臺諸臣列坐應製狀。其下首書御製。因列書銀臺諸人詩及徐四佳詩序。今去丁酉爲二百六十三年。而宛然如昨日。嗟乎。此盛際昇平故事也。詩曰。嗚呼康靖世。鴻明日中天。昇平多氣像。文章爛雲烟。玄家傳古軸。後人誠可憐。銀臺繪畫中。衢尊日月邊。惠雨賡載歌。下民豫無瘨。今王嗣重本。去月畊東田。皇皇大寢饗。依依如昔年。</text>
<title>四月雨中。携權士恢，愼 後聃 耳老。向北城。</title>,<text>我馬悠悠君馬嘶。綠陰西郭晩鸎啼。延恩門外雲容澹。弘濟橋頭雨色迷。仙嶽長時勞寤寐。玉人今日好提携。依依閔漬菴前路。巖底餘花映綠溪。其二瘦馬蕭蕭入谷嘶。幽禽亦自出林啼。白雲榕葉菴何在。流水桃花路不迷。去得奇巖呼友坐。倦須輕策借僧携。餘霏更作山中雨。今夜西樓好聽溪。</text>
<title>坐樓</title>,<text>幽壑淸風泛。深林宿雨收。山光與水色。一一上虛樓。又閔漬知名寺。蕭然隱樾林。巖花幽鳥得。山雨數僧深。宇宙容吾輩。烟霞共此心。一燈千古事。感激一長吟。</text>
<title>七遊巖聯句</title>,<text>此地三遊繼七遊。儂。 奇巖忽拆噴淸流。士恢。 蒼苔石字千年在。耳老。 紫壑仙氛盡日浮。儂。 造物有心藏洞府。恢。 古人多意卜林丘。老。 荒壇樹老風流遠。儂。 古壁花深景物幽。恢。 已喜烟霞供勝賞。老。 且將盃酒瀉閑愁。儂。 溪山眞趣無人會。恢。 惟有林禽語不休。老。</text>
<title>西巖寺。和士恢韻。</title>,<text>出門還異境。步步少塵埃。宿雨人猶去。名山客又來。城深幽鳥在。石老晩花開。閔漬今千古。西巖酹一盃。又老去風流日覺稀。情如病鵠倦忘飛。今朝好仗諸公力。看水看山得意歸。又故人莫道伽倻勝。我識中興較却優。若使孤雲留顧眄。等閑泉石壓紅流。</text>
<title>宿西巖寺</title>,<text>易識誠難忘。名區二子同。逢僧霜髮古。坐石綠潭空。萬有皆身外。何由老此中。西樓侵曉上。肅肅更天風。又雲荒樹老七仙家。翠壁支筇倚晩霞。不恠潭心紅映日。遶巖無數水丹花。</text>
<title>山人勸酒</title>,<text>手折巖花緩緩來。澹霞輕日與徘徊。老僧坐我山樓下。流水聲中勸一盃。</text>
<title>臨行。贈勝演師。</title>,<text>朝日輝輝上嶺初。西樓笑別意何如。樓前一曲淸潭水。鳥度雲移捴是虛。</text>
<title>蕩春臺</title>,<text>不盡春流水。繁華餘舊臺。都人碪紙去。村女浣紗來。</text>
<title>次演師</title>,<text>萬壑千巖山映樓。此中吾欲百年留。溫王覇跡今何在。笑對孤僧語七遊。</text>
<title>重興寺念舊</title>,<text>好在重興寺。回頭四十年。丹靑渝壁雨。香積曖厨烟。短髮須臾事。浮雲未了緣。當時罏殿夜。綠篋小燈前。</text>
<title>出大成門</title>,<text>菖蒲花裏小溪盤。度盡千巖一日間。騎馬大成門外出。東南又得好江山。</text>
<title>挽金進士 華潤</title>,<text>先人舊榜已全稀。每對豊顔有暗唏。稷下冠衿推峻標。平通門舘想前輝。百年灰劫餘霜髮。三月陽川葬布衣。淚盡吾今雙眼渴。念君身後更添揮。</text>
<title>挽尹丈 儋</title>,<text>杜宇聲中山日曛。東天杳杳不歸雲。畬田漠漠晩誰主。峒莾蕭蕭秋起墳。久別那堪容奄隔。私情更有涕重抆。我家姑母君丘嫂。無子依君又失君。</text>
<title>挽睦藍浦</title>,<text>西門楊柳正依依。猶記斜陽立馬時。數語交衢如昨日。一官窮海了男兒。藍田玉死餘苗在。淸漢旐飛小帆遅。忍拂床頭曾惠硯。退毫濡淚寫哀詞。</text>
<title>次韓禮山壽席韻</title>,<text>吾王推老老。孝子盛筵開。罇酒濃如海。棚花結作臺。漢恩豊絮米。周雅頌薹萊。寸草看堪愛。風霜閱盡來。</text>
<title>別龍岡守愼元瑞</title>,<text>君王撫闕遺。攷禮隮溫陵。昭昭相國心。曠世光逾增。恩顧視外家。門戶煥如曾。召君對便御。出入榮輝承。昨日騎曹郞。今日龍岡丞。煌煌奉板輿。五馬如雲騰。君子每顧分。處喜須戰兢。感激思報答。黽勉愼居興。離違當歲暮。引領西雲憑。凡百更何言。去無辱友朋。關道平以直。浿水淸如氷。</text>
<title>別耳老</title>,<text>賢子隨賢父。恭依五馬光。紫浿千年水。黃龍十月霜。晨昏誠所切。華盛意何甞。詩禮弓裘地。須君過化長。</text>
<title>李元博率其女還楊寓。口號以贈。</title>,<text>君女吾兒婦。君今將女歸。送君蕪送婦。歲暮思依依。</text>
<title>贈別慕軒</title>,<text>吾友寒泉宅。庭松澹夕暉。存亡無限淚。氷雪送君歸。</text>
<title>次題藥山梅龕</title>,<text>天地孤花在。亭亭歲暮寒。可憐氷雪裏。猶似去年看。</text>
<title>簡寄藥山乞梅</title>,<text>歲暮羣芳歇。孤懷曖未開。移書藥山子。聊乞一枝梅。</text>
<title>藥山多蓄梅。甞許我以小盆一枝。旣而不與。余觀於世。慳者類錮花果而專之。今藥山之不與。豈異也。然以藥山而累於俗不可。至惡其食言也。而借客而爲之說。借客而猶惡其不誠也。而文其辭而爲之詩則又不可。余慨然久不答。徐而思之。藥山之失。固累於私。而其心未始不欲無私者。今余旣知其然矣。而不一告而止。則余亦不可。遂和其所爲詩以遺之。廣其自私之意云爾。</title>,<text>我不知愛黃白菊。又不知愛樓子萼綠之梅花。但知梅菊爲公物。西家可以移東家。區區私閉欲專有。俗人不達誠可嗟。藥山居士卽我友。庭戶蓄梅多於麻。種在瑤盆隱花文。貯之芳檻增幽華。旖旎縞樹明星亂。燈前月下橫復斜。昨日許我分一枝。今日書要還見呵。嗚呼藥山今復不免俗。余於斯世誰望耶。况復君子重一言。言而棄之將謂何。得梅失梅非所論。彌日深居感懷多。我欲携君同之廣莫野。聚得羅浮大庾千柯與萬槎。連手招呼一世人。不限地角天之涯。薰以鞮狄所無之奇香。襲以氷雪不如之殊葩。春氣烟熅協大同。物累昭凈無私邪。向者區區一枝何足道。然後我笑君爲歌。</text>
<title>藥山惡我閉壁。又借獻窩語。欲激我而一致師。爲三絶以投我。向者古詩之役。猶可曰載書而輸平。今則幾於袒而罵者。况獻窩牽强之攻。初是全甲以向。而今必欲分過而解圍。藥山之師。於是乎老矣。但獻君格致語硬重。恐不能勘伏藥山。而徒累梅花而已。要亦不可謂善攻者。遂不得已步三絶。以代旗皷自將而臨之。以待藥山因壘而降云。</title>,<text>藥老橫辭但騁奇。獻君談理累淸姿。爾來一種梅花案。且待人間知者知。其二檢到寒槎短更奇。圃家移得定添姿。西湖栗里休分別。天地孤花我獨知。其三深屋囚梅漫自奇。幾家埋沒雪霜姿。角弓嘉樹千秋意。寄與吾君幸察知。</text>
<title>向余竟愚吶。以復藥山繆。謂藥山讀古人書者。見之當憊然服義。俄而又出二詩。語益橫。若强大諸侯傲然負力恃固者。余亦莫如之何。然藥山今不反之身。而徒以口爲事則雖假辭於子貢。吾見其愈出而愈窘。豈不誠愍然矣乎。君子曰。朋友苟有過。不渴告而止。非忠也。余於是乃益倒囷廩而報之。以冀其萬一警悟。庶幾詩人瓠葉檀籜之義也。</title>,<text>藥山子聽我言。我有古漆琴。瓌材斲龍門。緪以朱絲淸廟絃。飾以玄暉太古文。爲君彈出黃鍾大呂之希音。春風習習停幽軒。一彈洗君私惱塵。再彈還君醰粹源。亦我有名醴。灧灧盈雲罍。釀以乾坤太和之元氣。挹以南斗天梁之建魁。春霏藹藹春雲熱。爲君滿酌千百杯。東海之鰜持作殽。南郭先生幸相陪。一飮二飮盪胷懷。物我區區安在哉。彈我琴醑君酒。我且爲君歌吾歌。其歌有思歌維何。中谷有嘉植。枝枝吐華滋。貞玉以爲質。皚雪以爲姿。苦心嬋媛歷冲時。幽芬菴薆終自持。俗人稱㓗非所喜。愚夫爲隘非所悲。笑彼芳樹高占地。南北東西不設籬。其下成蹊固自可。其流病俗將何爲。辛夷躑躅爭籍口。浪蘂浮花隨所之。防閑無賴紅守宮。禁勒難借靑女威。羣物猖披無可恃。蘭蕭變化紛委蛇。眼前所遇無故物。孤居歎息者爲誰。當瓜理屨誠可誡。折柳樊圃不須疵。山有木兮木有枝。此心悠悠君不知。其二珍重藥山翁。勿愛梅花樹。梅花豈不愛。在君誠可惡。近者桑癰累。直以梅花故。芹谷全師攻牽强。花山片言勘吝痼。菊老猶然不置懷。所恨君勞枉回護。辭枝語蔓竟何益。醉者諱醉醉逾露。煩君莫復爾。拔梅棄諸路。魏收藏拙無過此。王導移罪非所懼。不然君宜反之己。君子由來貴善悟。楊家一毛是私根。信手拔去莫遅誤。荊人一壺是血障。如意擊碎休回顧。然後始覺境界別。脚踏層曦廣地步。旣無形跡置忌嫌。又不容心避猜怒。東西南北眞不碍。雪月風花可分付。回視昔日安身地。纍瓦初不離塵汚。呵呵一笑同尸解。壤虫居然黃鵠羽。菊老往賀藥山謝。何以謝之梅花樹。</text>
<title>挽嚴綾州季長 慶遐</title>,<text>歲暮江南橘柚寒。美人何事去無還。祗今不盡愁雲外。數點依依望子山。君死於綾州任所其二南國哀歌鷓鴣天。容車晩出亂篁前。王鳧丁鶴須臾變。城郭歸來不改年。其三衰世如君得豈多。冲襟漠漠謝紛華。名塲泛譽皆徒爾。實傳分明在一家。其四彼家爲父此家孃。兄弟諸兒仰哺長。賣宅資歸孤姪女。笑携妻子客荒鄕。其五祿米盛囊又俸錢。小奴擔負出陽川。堂兄擧室看閑事。爲是分來每月然。其六窮族悲呼可奈何。善人深葬碧山阿。沉沉地下無薪米。已少城南擧火家。其七尙書懿德後生知。共道典刑君似之。不害家貧無舊物。淸名世世付賢兒。其八窮巷無人識我家。有時門外駐君車。蒼苔已掩前年轍。撫事悲吟白日斜。</text>
<title>立春戱筆</title>,<text>綠鬂紅顔如昨日。鏡中霜髮已蕭蕭。譌音對冊愁妻笑。眩眼臨衣鈍蝨驕。檻裏梅花人共老。盤中細菜俗相饒。逢春猶作韶年意。拄杖橋頭看柳梢。</text>
<title>次許仲若尹士弘梅詩</title>,<text>槎欲生苔柯欲摧。終南深屋有藏梅。玉人銜笑酒應熟。明月向圓花亦開。無語琴心同住境。盡情燈蘂不成灰。須君坐待參橫後。淸影流離半壁堆。</text>
<title>春帖 代人作</title>,<text>春雲靄靄汎彤霄。仗下臚人引早朝。周史登臺休氣至。漢庭頒詔德音昭。東宮衣尺爭時進。長樂花籌比歲饒。八路箋籤紅錦段。分明賀語採民謠。又條風仙仗外。阿閣五雲高。黼帳勤移漏。衢罇儉尙陶。社壇來日禱。民事入春勞。宵旰求治意。須瞻八彩毫。又罘罳影裏瑞雲浮。景貺輝輝與歲周。看取聖朝新氣像。堯天舜日可幷侔。又玉漏宮壺曖。龍樓瑞日佳。寢門新帖子。䂓諫敢忘懷。</text>
<title>贈別李安邊佐伯 匡輔</title>,<text>浩蕩春風有別離。紅亭綠酒擧遅遅。爲官地遍西南北。閱世身俄少壯衰。鐵嶺浮雲天更遠。白門深雨柳初絲。使君豪興今全倦。塞上佳人枉掃眉。</text>
<title>洪錫汝席上拈韻</title>,<text>南巷君居是。小堂楡柳間。罇前傾綠酒。屋角見靑山。澗古幽禽僻。松深恠石頑。又逢文化守。一笑罷愁顔。</text>
<title>贈李用直襄仲兄弟楓岳之行</title>,<text>世人牽縛坐塵埃。口道蓬萊身未來。匹馬上東門外出。此身已是在蓬萊。其二洞天笙鶴渺茫間。雲袂飄颻不可攀。海上仙岑無數綠。秦家夢裏定何山。其三碧海桑田換幾回。神山無恙彩雲隈。茅家奕世仙緣在。兄弟重追舊武來。末句用崔昆侖詩第五之意。其四今吾舊我境堪疑。快倚毗盧振袂時。可是春天雷雨後。筆頭飛動九龍詩。</text>
<title>雨雪</title>,<text>喬木西城外。關門二月中。非時三日雨。兼雪四方風。世事慵仍濶。文章老不雄。近來殊氣候。天意漭難通。</text>
<title>夜會竹塢拈韻 時竹塢。自西邑入都。</title>,<text>西園小集意何窮。隔歲相逢笑語中。郭外深鍾來好月。巷南初柳帶春風。衰年符綬能無累。永夜壺觴幸不空。千古一燈胷眼濶。不知人世有窮通。</text>
<title>追和蒼厓贈文化守權士恢</title>,<text>二月春風五馬還。故人爲邑樂浪間。花繁板輿迎來地。樹老檀君去後山。國小應豊吟眺暇。政平那復吏民頑。相思時向墻東望。舊塢叢篁不改顔。</text>
<title>又次人日韻。贈別士恢。</title>,<text>春曦融雪不凄凄。把酒濃雲屋角低。官路馬應花踏遍。郭門鴉欲柳藏迷。博陵奉誡崔玄暐。單父鳴絃宓不齊。可笑此翁無繫絆。公然原壟廢畊犂。</text>
<title>挽嚴處士 慶遠</title>,<text>浩浩埏海內。丈夫交履屣。邂逅連衾裯。異方如比里。巴陵在蹞武。奈何違之子。荏苒愆歲月。于今隔厚地。寤寐永相失。惻惻傷我思。菴薆風雨夕。鷄鳴空不已。其二茅屋在江甸。高人所息偃。圖書穆以深。冠綦靜且婉。本貴所履正。初豈荷蕢遁。瑤華不相待。歲月忽已晩。雅志安蓬蒿。遂與世人遠。縞鶴遊雲霄。孤松依翠巘。其三孔巖靑未已。江水日夜流。徘徊延眄睞。我懷亮悠悠。伊人不可見。宛在水中洲。人生貴類感。何必論從游。辛勤賢友言。感激令弟求。緘辭寄新墳。幽淚滿中丘。</text>
<title>和呈桃源謫所</title>,<text>手把緘書憶遠人。嶺雲關樹轉傷神。家鄕消息將千里。客子光陰奄一春。峒藪開花禽語恠。畬家分粟俗風眞。桃源父老休相笑。編籍猶爲聖世民。其二向來消息夢猶驚。川陸悠悠我思盈。白髮飄零曾所惜。布衣編管此何名。城西柳色悲人遠。峒裏桃花笑客生。早晩恩書䟽枉滯。嶺東歸路與天平。其三娘臂危踪等鬼薪。異鄕經歲未歸人。覊窓曉夢秦城月。古峽初花貊國春。君子所期安處命。老聃何事欲無身。還書莫問詩多少。憂患年來硯已塵。</text>
<title>挽峨嵯李丈</title>,<text>碧城欄十二。憶我委禽年。天壤王郞騃。風流謝大賢。春尊迷廣石。世事入華顚。現在依依夢。存亡轉可憐。其二社下無窮事。茫然一劫過。向來靈殿在。歲月廣陵多。雨崦應初蕨。春湖正綠波。可憐薖軸地。歸葬滿山花。其三泣向諸郞語。屛幃跡已非。名家人所仰。潔標世應稀。萬事空霜髮。深山葬布衣。喪車東郭路。宛似舊廬歸。</text>
<title>挽鄭承旨 宇柱</title>,<text>朝衣拋擲向關東。鏡水淸波雪髮翁。歸老橋成孫待制。循良傳叙尹扶風。三山碧海神期濶。九闕銀㙜晩步空。獨與阮家諸姪哭。茫茫世事暮途中。</text>
<title>蒼雪權公 斗經 改葬挽</title>,<text>無盡靑山土。重埋蒼雪翁。文章終永閟。歲月浩何窮。嶺氣戎戎暮。亭花漠漠紅。遺編承謬託。刪述媿難工。</text>
<title>自角麓步下更佳亭</title>,<text>振衣千丈麓。移坐小亭凉。柳外雲容澹。花間鳥語香。雪餻登筯煖。芳酒滿壺光。密邇西州老。如何不在傍。</text>
<title>自更佳移席園逋小齋拈韻</title>,<text>遶亭嘉木已成叢。淸會西園少長同。近日韶光猶未老。入春顚興不甘翁。人間酒暖千鍾綠。郭外花繁萬室紅。歸路林香衣袂得。趁人蝴蝶夕陽風。</text>
<title>君不見</title>,<text>君不見我家園北花。不如墻南隣舍花。墻南在眼前。一花二花皆我花。園北去始見。不去不見無奈何。雖然到得秋來實熟時。隣家定不如吾家。</text>
<title>黔川端陽感吟</title>,<text>殤墳何纍纍。我淚垂如雨。恩慈與勤劬。斷棄靑山土。</text>
<title>贈安州使君金君重 廷潤</title>,<text>昔我行吟地。君今五馬行。江川流瀰瀰。樓閣意盈盈。故堠耕犁遍。明時戰伐平。依依魂夢在。離別更關情。</text>
<title>挽南奉事禧叔 泰膺</title>,<text>門戶紛車笏。嗟君病卧深。芬華逢獨顇。歲月了長吟。荒屋茶甌冷。窮城草樹陰。坡南人物論。蕭瑟到如今。</text>
<title>東窓</title>,<text>東窓起坐上朝曦。把鏡初看我亦疑。病如宿客留裝槖。形似荒村過亂離。未了多生消傑氣。公然七尺委庸醫。悠悠萬事秋風裏。佳境分明閉戶時。</text>
<title>蒼厓至。梅下小酌。</title>,<text>梅花且發美人來。花下盈盈引玉盃。天地物華看晼晩。文章世道意徘徊。同聲莞席應關氣。凡骨金臺可道材。便欲携君遊海上。日光雲蘂浩無涯。</text>
<title>蒼厓詩。以梅晩爲恨。又步前韻以廣其意。</title>,<text>梅家消息入詩來。花不開時不擧盃。等是一春無別異。請君於此莫徘徊。神臯眼具驪黃外。拙匠心勞鉅細材。雪月風花天地內。太和元氣自無涯。</text>
<title>又步前韻。示藥山。</title>,<text>蕭蕭荒屋得梅來。歲暮長歌倚酒盃。昨日風霜勤護在。滿天參月影徘徊。仙家桂樹淹丹鼎。太一桐峯撫瑟材。早晩瑤華君莫問。圃居元是澹生涯。</text>
<title>贈族姪必恭</title>,<text>歲之云晏。霰雪孔多。矜獸從逵。荒鳥依柯。彼嶺者途。曾氷峩峩。送爾言歸。我懷伊何。山川緬邈。警咳在心。人亦有言。往日匪今。努力崇德。惠我令音。</text>
<title>得寒字別茂弟</title>,<text>病中心弱別離難。朝日西城欲上竿。雨氣凄凄湖海逈。年光冉冉菊花寒。匡燈事業行須勉。秦贅生涯本可嘆。鼎裏金丹今幾轉。明年春色好相看。</text>
<title>謹次永禧殿</title>,<text>閟宮春薦用嘉辰。三殿眞容宛若新。盛際煕隆存聖慕。宸章非獨勉羣臣。</text>
<title>川漲</title>,<text>綠楊枝外盡長川。小埭濛濛漲翠烟。古水荒溝光似許。歸雲度鳥態相牽。灘聲偏在西橋石。雨意多從北嶽天。輕陰漠漠秋樓坐。何處斜陽第一蟬。</text>
<title>秋風。別吾族侄聖表 世東。</title>,<text>秋風固多感。卧枕念別離。亂雲西海曲。眇眇玉人遅。</text>
<title>送麟郵</title>,<text>地上麒麟骨。其於馬尉何。人看如玉甚。官說得錢多。冬至屋梅動。天長雲海賖。衰緖當離別。感激市中歌。</text>
<title>余得恠疾。不能言不識字。謾試戱筆。</title>,<text>口瘖未發狂妄言。眼障不識憂患字。偉哉造物如相我。自此一身都無事。</text>
<title>若榴辭</title>,<text>廣雅曰。若榴。石榴也。昔張騫使外國十八年。得於塗林以歸。其種遂徧天下。余庭畜五石榴。以性不能寒霜。後將窨藏。有感而爲之辭曰。嘉樹兮奇生。綠葉蕤兮朱榮。受命兮荒國。幸委身兮華庭。懷芳實而竊餙兮。思奉媚兮君子。高堂兮玉盤。彌年歲以幽冀。朱明奄兮白露下。素焱厲兮汎夕。芬菲忽其晼晩兮。慨文章之渝色。亮女有之芳好兮。胡爾姿之易傾。維君子之所須兮。貴抗靈而永貞。翠竹兮琅玕。靑松下兮紫苓。石上兮菖蒲。十二節兮幽馨。繽可服而可御兮。攬希光而齊齡。然吾初旣與女而相遇兮。羌不忍乎捨女而求他。逝女感激而遷化兮。秉厲操兮匪譌。霜雪兮無傷。重發榮兮爲余華。</text>
<title>哀罋鼠</title>,<text>鼠之物。小而黠。善走伏。性且疑。據穴延喙。若出而多不果。畏烏圓若斑生甚。遇輒潛如死。以是幸無旤。而𨓏𨓏爲膏餌所誤。晝謹伏夜肆行。不憚窺嗅趫跳。竊齧闘暴。汙飮食病器簋。入椸𢄧無完衣。人憎之。一日余適有適。見有齊童少。匝罋而譁。其色如有獲。問之。曰嗃鼠幸而陷。就跂之。果有鼠。曲其脊突其目。拱手攢喙。有聲斮斮。或伏而立。乍緣且突。有時畢力跳。半罋而不可逃。余愍其甚黠而卒遭旤如是。騐之罋。有膏脂物在底。曰噫是餌之也。不然胡爾也。彼鼠也。人之伺者。機而謀。穽而徼。勞且密。鮮有中。彼罋何能焉。顧膏在而鼠蹈爾。不然胡爾也。彼誠黠而蒙。疑而貪。畏而忘其身。卒以口腹誤。而快人之憎之也至斯。哀夫。且若是。得不有大罋之設大餌而陷大鼠者乎。於是作哀罋鼠。辭曰。吾哀夫鼠之貪死兮。胡厥智之不終。始巧走而黠伏兮。穴其身而無㐫。雖猫毒而狸捷兮。潛若死而逃噬。恣齧汚而以夜兮。人莫禁而若嬖。卒厥餌之甚腴兮。懵墮罋而罔悔。罋之幽而若坑兮。汝自囚而誰憝。搖尖喙而乍拱兮。回凸睛而潛駭。苦拚緣而還跌兮。忽跳抽其不能。聲斮斮而甚悲兮。邈生路之無憑。旁有猫磨牙而方進兮。群兒族而拍拍。哀玆鼠之溺嗜兮。剪厥慧而自衂。初若知此隊擗兮。曷不懲而斯觸。姑就幸者而爲謀兮。及抵旤而始怛。豺狼饞而隕擭兮。孔翠饕其罹罻。飛與走之矯且遠兮。末騈尸於香餌。夫人固靈於物兮。宜炳幾而灼理。胡人皮而鼠腹兮。爭死利而不創。紛世路其幾罋兮。簇鉤餌之相望。前者旣陷兮。後者躡以同歸。今古之一轍滔滔兮。其免夫者幾希。媚鼎豨而慮飽兮。羿弧𥷚而戢驁。涎趙鯤而逐肥兮。智鬣摧而卽薧。欒多采而速𦤎兮。郤半公而不保。死東陵而誰寃兮。金谷奢而身覆。民旣汩汩而斯溺兮。與玆鼠其奚隔。物要腯而反殃兮。人放慾而自賊。苟厥利或有小大兮。若夫忘生則均也。顧吾人天賦之聖智兮。夫豈鼠之倫也。遽昧罋而蒙餌兮。嗟胥溺而胥然。尙余心之旁疚兮。詎厥躬之不恩。已焉哉。往不可詔兮。幸來者爲余懲前。噫。</text>
