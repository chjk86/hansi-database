<title>書堂謾興</title>,<text>黌堂攜卷坐。七月尙炎天。洞僻逢人少。山低得月先。時從深樹去。因遂暮鴉旋。這裏多眞趣。優游卒歲秊。</text>
<title>偶吟</title>,<text>僻巷無人到。虛堂閱卷閒。有詩題綠葉。無語對靑山。隱隱風吹面。遲遲日上欄。箇中滋味足。休道麥蔥艱。</text>
<title>次永胤姪冠禮賓席韻 辛巳</title>,<text>賓筵今夕愴懷加。八歲孤承六代家。一語慇懃三祝外。吾先遺訓質浮華。</text>
<title>斗巖路中作</title>,<text>騎牛將遠適。山谷正繚深。茅塞知誰闢。歧分恐誤尋。行行頻踏石。望望獨穿林。官道何時出。前邨已暮碪。</text>
<title>次持憲金公 㙔 江都韻</title>,<text>第一形便地。江都鎭海樓。將軍無勝筭。國步等虛舟。志士偏多感。天時又屬秋。遙憑詩一幅。如坐鼎山頭。</text>
<title>次金持憲改竪栢巖先生寧越遺愛碑韻</title>,<text>先生遺化播竆鄕。片石千秋去思長。瑞麥賸霑甘雨澤。蒼梧密邇暮雲岡。幾秊過客懷前䠱。此日賢孫闡舊光。珍重越人勤掃拭。勿敎苔蝕更蓁荒。</text>
<title>義豐道中。次金持憲韻二首。</title>,<text>孤峙連天起。朝登日已曛。殘花挨馬落。幽鳥怪人喧。披棘尋微路。隨煙到僻邨。山氓頗淳朴。苦菜伴麤飧。武陵春色暮。閒步玉江湄。藉草吟詩穩。尋花出洞遲。龍歸波更碧。驢倦路何危。休云行役苦。勝賞趁佳時。</text>
<title>莊陵路。次金持憲韻。</title>,<text>昔過喬陵下。今來太華前。杜鵑啼夜夜。春草綠秊秊。錦水憐孤月。刀山愴暮煙。君臣同祭祀。遺跡尙依然。</text>
<title>詠金持憲小塘</title>,<text>遶砌方塘闢。盈盈數尺深。本源常不渴。査滓詎能侵。魚躍知天理。鑑平見此心。有誰同我樂。終日小軒臨。</text>
<title>赴李生冠禮。適病未參。</title>,<text>一筇來訪故人家。簾幕高開旨酒多。吉日初萌陽一線。古風重見禮三加。盈門相與爲君賀。曳笏誰言預我何。祇恨魔兒翻戲劇。華筵咫尺獨吟痾。</text>
<title>登靑雲臺 臺在草菴寺竹溪二曲。退溪先生遊賞命名處。</title>,<text>九曲淸流曲曲奇。渟泓湍激摠天機。誰人更與源頭會。獨坐荒臺有所思。</text>
<title>敬次景濂亭壁上韻</title>,<text>山雨新晴日。溪流尙故聲。千秋光霽意。獨上景濂亭。</text>
<title>次永胤姪新居韻 丁亥</title>,<text>新卜幽棲竹水東。數椽茅屋小庄中。琴書收拾生涯足。骨肉團圓笑語融。巖竇泉鳴渾玉溜。洞門冰合忽珠宮。閒居著處皆眞趣。山野何須問異同。</text>
<title>次金子威 始重 幽居韻</title>,<text>老秊身計自優游。羨子幽棲占一丘。杏水凝淸開鏡面。鷹山聳翠繞欄頭。黃花綠竹聊相樂。布被藜羹未足羞。能守此心驅不去。世間甚事爲吾愁。</text>
<title>除夕。宿蘇湖發程。</title>,<text>寒雞唱罷兩三聲。孤館殘燈客意驚。今歲光陰更漏促。明秊消息管灰輕。工夫自顧慙頭白。警誨親承喜眼靑。莫道逢新歸意急。凌晨將發到平明。</text>
<title>次朴麟瑞 聖祥 韻</title>,<text>一壑繚而窈。人稀似物表。廵簷掃白雲。隨柳聽黃鳥。萬化儘悠悠。百秊寧擾擾。故人能不忘。厚意詩中曉。</text>
<title>愛日堂。敬次退溪先生韻。</title>,<text>問巖何以號爲聾。緬仰先生聽德聰。江海淸風歸一棹。庭闈樂事養千鍾。繁華往跡幽禽語。杖屨餘芬古菊叢。此地登臨多感慨。夢魂長繞水雲中。</text>
<title>浮石寺聚遠樓。敬次退溪先生韻。</title>,<text>雨歇高樓獨倚欄。無邊光景恣閒看。簷連星漢臨無地。軒擁雲霞壓半山。滄海東竆來眼底。漢挐南走入簾間。山僧莫怪留連久。從古遊觀會意難。</text>
<title>梵鐘</title>,<text>羅王遺跡一洪鐘。幾歲鯨魚夜夜摏。追蠡至今猶不絶。可能驚起食沙龍。寺下井傍有沙。世傳有龍食沙。見邑志。</text>
<title>仙飛花</title>,<text>仙去千秋尙有花。秊秊殘蔕長新芽。聞來異跡還求理。未遽觝排未遽誇。</text>
<title>歎無月</title>,<text>走霧飛雲永夜冥。重重上蔽廣寒庭。知應本色終無損。佇看來宵自在明。</text>
<title>觀水</title>,<text>階前混混遶長川。光影徘徊水底天。千載先師興歎意。朝朝無語坐磯邊。</text>
<title>觀浴</title>,<text>薄暮三童共浴身。灑然淸水絶纖塵。由來去惡如除垢。請看湯盤戒日新。</text>
<title>山僧煮蔬來餽</title>,<text>馥馥嘉蔬火以燻。遠來遺我意良勤。開眸忽感同衰暮。二十秊前始識君。</text>
<title>僧輩運臼石</title>,<text>金風滌暑正颼颼。拽石羣僧不暫休。用力元無難擧物。誰知至德似毛輶。</text>
<title>寄宗胤姪 五首○癸巳</title>,<text>聞將移寓僧舍。此於住接做討之節則好矣。而但當此忌患搶攘之時。乞丐輩終日經歷。無非痘所。而僧舍乃其都會處。一日所犯。不知其數。决無久留之勢。不如討得私室靜寂處居之。此計中止極可。前書所言。多有求益之意。大與前日不同。無乃近日擺累讀書之益耶。推是心以往。何事不做。深可嘉悅。書不盡意。昨夜搆得五詩以道意。一鑑虛明萬象羅。如何塵垢任紛挐。磨光不必他求藥。我欲磨時便自磨。右治心明明上帝賦吾天。方寸中間萬理全。不睹不聞宜戒懼。須臾放過衆邪牽。右養性一本萬殊理不玄。森羅目下莫非天。源頭活潑須看取。魚躍鳶飛孰使然。右竆理丁寧聖訓在書中。讀得要成體驗功。買櫝還珠誠可戒。徒然記誦是何工。右讀書事事原初理各存。起來私意便成昏。坦途邪逕須先辨。毋使依違染俗言。右應事</text>
<title>寄宗胤姪 甲午</title>,<text>汝以兒病。廢工多日。人心一放則難收。工夫不進則必退。况汝中情荏弱。本少奮發牢固之氣。憂虞之餘。大事當前。書冊日遠。酬酢漸煩。靜中些少之得。或不無撓奪之慮。玆寄一詩。以爲未然之防。仁以爲擔義作程。悠悠征邁敢遑寧。持心危似盈盤水。進學難於上瀨舲。住脚不牢寧有立。用工差緩也無成。未知隨遇提醒處。能免憂虞動爾情。</text>
<title>撤寓還家</title>,<text>尋巢回首舊僑家。叵耐三旬這裏過。今日始看風入戶。小堂光景較前多。</text>
<title>堗溫穩宿</title>,<text>小堗溫生著體安。不知牕外雪風寒。蘧然睡罷無餘事。春氣融融遶一團。</text>
<title>夜聞灘聲</title>,<text>秋風颯颯送灘聲。來入虛堂永夜淸。攲枕灑然塵慮淨。一川眠鷺共閒情。</text>
<title>除夕</title>,<text>滾滾流光疾若馳。三陽消息管灰飛。童時每恨新正遠。老去翻傷舊歲移。臘雪催殘今夜色。春心潛動古梅枝。竆廬白首還多病。虛負書燈送一朞。</text>
<title>槐亭設講</title>,<text>四槐羅列自成行。消却炎蒸盡日凉。濟濟靑襟絃誦地。依然坐我杏壇傍。</text>
<title>書堂有困澤感吟</title>,<text>旱而爲困雨成淵。淵困隨時一任天。世事盈虛皆若是。何須費力漑流泉。</text>
<title>棲喜方寺</title>,<text>林深霧暗小谿刓。石棧懸崖步步難。一嘯登高心界豁。畫樓飛閣出雲端。</text>
<title>雨後觀瀑布噴薄注龍湫</title>,<text>雨過懸流滿壑來。望之疑雪聽疑䨓。潛龍不是雲行物。飛沫浮漚莫浪催。</text>
<title>次諸君師字韻</title>,<text>爲仁由己不由師。征邁工夫貴及時。試看川流元不舍。聖門曾歎逝如斯。</text>
<title>夏日讀中庸</title>,<text>小閣臨溪引夕風。却忘天地在爐中。觀書自有無竆樂。一部明誠萬理通。</text>
<title>暑退月明。凉氣頓生。喜吟。</title>,<text>火日初沈暑氣藏。夜來蟾影冷於霜。如今始得淸凉界。却怕金壺報漏忙。</text>
<title>丹溪書院居齋時次山長韻 丁酉冬。以訓長居院齋。</title>,<text>龍門餘韻玉溪濱。征邁將看閫域臻。工在博文兼約禮。學要溫故又知新。登筵自愧師資乏。開卷親承聖誨諄。朝暮虀鹽休說苦。豢芻滋味喫來眞。</text>
<title>贈韓秀才 鎭璧 還鄕</title>,<text>一笈飄然指故園。迢迢嶺路雪風喧。從師千里資聞見。違侍三秊惱夢魂。今日別懷東逝水。他時期待北溟鯤。須知學在文辭外。明目開心古有言。</text>
<title>病中逢重九</title>,<text>塊臥竆廬一歲強。忽逢佳節屬重陽。脚疲未做登高會。家窶難謀泛菊觴。燦燦山巓楓暎日。蕭蕭天末鴈驚霜。病軀冀得延齡術。惟帶茱萸學費房。</text>
<title>次李仲一 龜烋 留別韻</title>,<text>天公能會事。霖雨尼君歸。厚意偏多感。臨分指後期。</text>
<title>立春 戊戌臘月</title>,<text>一秊強半臥吟呻。不覺今朝已屬春。東首衰翁欣得氣。滿牕紅旭倍精神。</text>
<title>紹修書院居齋時。謹次牛川鄭公韻。庚子冬。以訓長居院齋。</title>,<text>寥落寒齋洞府深。洋洋今古誦絃音。淵魚思聖書中理。霽月濂溪去後心。人鬼關頭須透得。智仁樂處更推尋。憶曾參請齋規意。讀罷淸篇起整襟。</text>
<title>次紹修山長鄭敬修 惟簡 韻二首</title>,<text>先生遺躅白山高。養得吾南幾俊髦。千古做人留㨾子。著工隨處莫差毫。此地禪宮記昔秊。文明幸値日中天。須知草翠風光意。翼翼名亭勢不騫。</text>
<title>庚子春觀占 占繇曰。如春無功。又有爲學敎不傳之語。故感吟。</title>,<text>分寸躋攀五十秊。無功前定最堪憐。死而後已惟吾職。傳與無傳只聽天。</text>
<title>輓洪丈 儉</title>,<text>春草空階雨露涵。問公何日返仙驂。襟懷月白龜溪水。世德風淸玉溜庵。能盡人間疇福五。未全天下達尊三。祇今淸範于何覿。信美堂前淚不堪。</text>
<title>輓琴顯伯 東烈 三十二韻</title>,<text>惻惻思君切。君歸何亟歟。百秊猶未半。萬事摠成虛。寂寞緇帷閉。凄凉黃卷餘。諸宗摧棟宇。孤弟弔原𪆂。有子憐童丱。無家淚廢墟。悲風吹舊榻。殘月暎前渠。幾感星霜換。將看祥練除。故人猶不死。追想果何如。昔我從遊日。聞君蘊抱攄。斂藏非矯性。征邁豈求譽。至理窺三極。眞工閱五車。循循求博約。慥慥惜居諸。守分輕軒冕。安貧臥弊廬。六經溫舊業。四象有新書。本領能無缺。旁通亦不疎。運籌竆正負。得句撒瓊琚。儕友推蘭室。生徒變櫟樗。神勞宜壽考。天奪不虛徐。顧此蓬麻益。曾從弱冠初。溪齋頻對榻。皋塾久聯裾。開卷談根窟。尋行辨魯魚。時資偲切力。粗覺晦疑祛。每恨睽弧矢。那堪送旐轝。往秊貞孟月。遊屐過湫居。四郡探名勝。三春策蹇驢。歸程更信宿。行旆故躊躇。景物閒商確。詩篇穩卷舒。盍簪纔屬耳。乘化遽忙且。侇殯違憑木。玄宮失奠腒。雖緣聲息阻。叵耐恨懷茹。宿草埋遺範。愁煙鎖暮閭。追題輓一幅。揮涕更欷歔。</text>
<title>輓金正言 埅</title>,<text>恢廓襟懷坦易儀。桂蓮叢裏自委蛇。淸朝宦業霜臺簡。循吏治聲麥穗歧。餘慶汾陽頷定省。閒情彭澤寓觴詩。追惟眷誼偏多感。滿掬瓊琚尙潤丌。</text>
<title>輓李參奉 重光</title>,<text>靑山影裏賦歸身。徵士風流逈出塵。月印澄江心共白。亭臨眠鷺夢相親。晩探根窟抽關鍵。閒放瓊琚擅席珍。天不遺人仍及宅。勝區寥落倍傷神。</text>
<title>輓金上舍 行源</title>,<text>瀟灑襟懷愷悌容。躳行心得古經中。名登上舍聯昆季。孝盡高堂一始終。裁處經權存弟後。廣開門路發人蒙。何辭爲向泉臺慰。寶樹孫枝瑞色瓏。</text>
<title>輓金濯而 江漢</title>,<text>挺出名家邃學傳。嶠南咸仰少微躔。暮秊素食持君服。百里徒行祭外先。吾道方期扶一脈。斯人那意閉重泉。三宵問質渾如夢。他日何心過落淵。</text>
<title>輓族兄 昌鎰</title>,<text>淳善其姿重厚儀。不知人世有心機。先山始建齋居室。祧墓兼營奠掃資。寶樹一萎天不定。孫枝三茁慶無期。偏憐奇疾方鄰鬼。空寫哀詞導紼輀。</text>
<title>輓族弟文仲 昌伯○三首</title>,<text>嗟嗟文仲欲何之。八耋慈闈詎忍離。况復欒欒嬰劇疾。君胡不顧棄如遺。嗟嗟文仲欲何之。四十光陰缺驥馳。無限悲兼無限事。弟兄懷緖倘能知。嗟嗟文仲欲何之。愷悌襟懷我素推。近日吾門天不弔。海桑餘淚灑君輀。</text>
<title>輓族弟信仲 昌任</title>,<text>吾門釁禍比來偏。可惜如君又就阡。何必讀書然後學。乃知行善是爲賢。三秊泣血遐期促。廿載扶宗圮業全。伯道無兒人莫歎。天敎螟嗣保靑氈。</text>
<title>輓詞[金㙔]</title>,<text>翛然芝製屛山林。曾是靑靑試院襟。塵篋謾儲王氏策。世人誰識子陵心。學因質美元無雜。道得身閒轉造深。理韻多秊未終曲。荒原薤露斷腸音。</text>
<title>輓詞[李泰春]</title>,<text>無所爲而然。乃是爲己學。世人好修幅。誰能立此的。夫夫有斐資。天然君子則。早悟本原理。尊道交須得。外敕若不嚴。內貯闇有章。謹獨對明昊。處義辨毫芒。觀其素患難。可驗學力強。硬著鞭辟工。裒述檢束方。三千三百儀。經變固無常。關閩及我東。諸賢訓昭昭。散在無定秩。錯綜難摎要。君能會一部。編類各有條。別嫌定猶豫。挈領疏繁囂。庶可扶名敎。待君闡其幽。閱世我已久。罕見斯人儔。存心著讀書。絶意人知求。行政守先訓。明倫貽厥謨。安分樂有餘。無愧心日休。小阮富資斧。寧馨九苞英。妙歲升我堂。文行期遠程。未秋蘭先萎。喪予涕自澎。因之願言子。夢勞心怦怦。耄老多昏忘。從容逝討疑。惟恐我不久。寧知子短期。睽晤纔隔歲。歸泉忽報時。世界元如此。萬事秖可嘻。凄凉鄭公鄕。書帶徒蘺蘺。後生無考德。吾黨實纏悲。誰編高士傳。篤行我偏知。癃伏違臨圽。和淚送訣詞。</text>
<title>輓詞[柳道源]</title>,<text>溫溫心似貌。謙退若無能。行恥皮毛飾。言非口舌謄。禮論援古據。經術有師承。何處新阡起。遺芳在九陵。</text>
<title>輓詞[金若鍊]</title>,<text>嗚呼徐先生。今秊五十六。自古不稱夭。在公良可慽。蒼天如假秊。後生將有式。滔滔今世間。何人書能讀。秖爲學口耳。摠是事科目。紛紜得失場。誰復義理析。公秊未衰遲。時事多感激。桑弧志底業。林園尋所樂。此意知有以。爲善不必獨。篋裏數百篇。龍門多少策。熟處寧難忘。棄之不復惜。孔曾程朱書。心經近思錄。對此融心神。杜門竆朝夕。敬誠工最要。庸學疑先釋。三千禮儀多。條節世眼惑。慇懃集衆說。次第分編帙。冠儀纔斷手。山翁累嘖舌。喪制變無竆。十秊書可出。亦足惠後生。自視如蔑學。出言每拙訥。行己必謹愨。雌黃舌不到。黑白心獨覺。疑就師門質。學自卷中得。志業從平易。操履貴的確。樂處忘憂病。秊來漸純熟。如何一疾長。于今廿歲積。平生愼調養。終身保閒適。天理近多舛。善人或未福。心摧季方歿。腸割阿咸折。前冬所嬌亡。又是歸寧日。豈無心力定。不覺榮衛鑠。尙能強匙箸。而不廢書籍。一朝氣不平。未午魂已復。我時西渡江。承實方爲客。主人同我懷。相對共悲惻。歸來日過三。奄忽已就木。無人不慟哭。况我相親切。最是此心悲。知公病初發。三秊極哀慕。貞疾自苫堊。先王所制禮。人子宜盡力。我輩誠不肖。頑忍能苟活。天摧孝子壽。孰令後人劼。傷心草藁堆。無復遺意續。毫釐不可爽。取舍疇能的。嗚呼長已矣。九原人不作。</text>
<title>輓詞[金象鍊]</title>,<text>斯文宗匠去何之。風露殘更月影欹。不是無心嘉後學。匀天適會帝傷悲。山南淑氣未全貧。挺出儒門載道身。自幸朱愚生幷世。况兼情好結親姻。燈宵夢斷軟塵紅。朱子書中最得功。小白晴雲團滿戶。眞襟浩氣共玲瓏。晩修門下幾多人。十載深薰座上春。好學如今誰更有。先生應復倍悲辛。古人千里遠從師。求道誠心固若斯。還往仙庄猶果腹。如何永負侍緇帷。人生多事擺無期。錯料前頭有歇時。浮世光陰眞一瞥。悲歌安放悔何追。暮春薤露上弦宵。杜宇花前葬所嬌。那忍公亡當此際。襲裘賓入僅三朝。除却平生每事賢。千秋人說善居連。誰知暗裏沈沈竪。嬰自苫廬血泣秊。三千經曲訟紛繽。禮說成來始見眞。可使篋箱仍束置。玆書裒輯最精神。</text>
<title>輓詞[權應度]</title>,<text>此事如裘葛。平生性理書。眼藏先禮据。補湊笑潛虛。北學眞豪士。南州更孺徐。家鄕藁未脫。頭面屬誰梳。老去癯容好。知公所養深。會筵曾自覓。迷路晩同尋。敢效問編呂。要爲受藥沈。今來失右臂。遺恨在書林。</text>
<title>輓詞[黃龍漢]</title>,<text>病中伏聞梧山徐處士尊丈大歸有日矣。不憗之慟。中道之恨。士友同之。因念賤陋病慵。雖不克登門屛供灑掃之役。而嚮𨓏之誠。不後於人矣。常竊以爲少竢疾閒。朝夕一望有道者風範。以庶幾省愆飭躳之計。而今焉已矣。將如之何。方有期制。不可長言以助紼。謹綴短詞數章。東望再拜而祖之。謂天之無意於此事兮。必不應生此等人也。謂天之有意於此事兮。又何爲遽奪於中身也。蓋吾嘗悲古人之不幸而有扶持關氣數之歎兮。今又忍淚而誄吾丈之窀也。擧世之所奔馳兮。吾獨望望而不顧。擧世之所非笑兮。吾獨嘐嘐而自期。旣辛苦篤實之盡其力兮。將厭飫悅豫之竢其時。往者旣遠矣。來者又不知其幾千萬世兮。豈公心於是而止而。歲暮兮陳編。潛潛兮獨晤。推其有。足以振衰俗之畏義。達其餘。足以開後生之一路。自數秊以來。蓋已稍稍知愛悅而尊慕。粤昔承拜於衆中兮。正此騃蒙而狂走。伊來淹病而守愚兮。又無緣攝齊而扱箒。悵前春一書之晼晩而未達兮。獨暗暗長慟兮日月逾久。</text>
<title>輓詞[權思浩]</title>,<text>津津一氣貫芝眉。想得工夫褧裏輝。時論久歸林下士。古賢長作卷中師。縱橫爛熟圖書繇。斟酌深通度數微。向晩河間函丈席。程仇未敢與公期。滔滔今世貴簪纓。人以門衰未廣名。子國孰知黃叔度。古書惟讀邵南生。班荊尙記鳴皋野。麗澤空違霽月黌。回首梧岑深樹裏。不堪啼鳥友聲嚶。</text>
<title>輓詞[柳翼之]</title>,<text>儒術於今日就卑。衡門何處見棲遲。梧山處士抱書讀。不但天姿又得師。</text>
<title>輓詞[裵是袗]</title>,<text>頹臥竆廬隔濶餘。空吟多病故人疎。春風一夕虛君座。懸榻何時復下徐。湖山高處仰賢師。梧月流輝友亦知。披玩禮書今日淚。君歸無復質攸疑。從遊蘭室許相親。麗澤潛滋問幾春。論學味如啖蔗境。交心利若斷金人。多君德義磋磨益。愧我疎慵廢棄倫。吟病忽聞知契失。破琴悲淚獨沾巾。</text>
<title>輓詞[金世鍊]</title>,<text>儒像今難見。吾州孺子居。淵源湖月照。襟珮谷蘭餘。嗜學芻深味。寅心室入虛。他秊野史筆。無愧此碑書。</text>
<title>輓詞[權思溥]</title>,<text>風淸林下坐蕭然。卷裏硏竆五十秊。跟著關閩名理地。眼明龜馬後先天。迎門屢下陳蕃榻。登席時中徐邈賢。晴几秖今餘禮秩。斯翁去後繼誰編。</text>
<title>輓詞[權]</title>,<text>重厚風儀木訥言。達城支系有賢孫。天姿鍾毓名山氣。儒術從遊長者門。鄒魯舊邦愛禮士。文成遺社抱經人。佳兒收拾遺文在。百歲將看不朽存。</text>
<title>輓詞[金㙨]</title>,<text>資性眞淳氣味溫。閒中樂處卷中存。學通經曲三千禮。工著曾思二聖言。孺子名高南嶺外。仲車心直大山門。從今誰繼斯文者。月弔梧岑處士園。</text>
<title>輓詞[黃泗源]</title>,<text>如公不界壽。吾黨運何艱。晩起文成里。深潛小白山。徽言長夜讀。餘樂古人覵。慟哭殘絃斷。淆漓孰訂頑。往歲紹修會。皋比聞有師。扶持如線脈。興起極天彝。始信昏衢燭。重新白鹿規。最憐吾黨子。無復典刑資。</text>
<title>輓詞[權樸]</title>,<text>梧窩花竹老經綸。竆達由來係彼旻。塵世短期人莫恨。山翁一筆壽千春。</text>
<title>輓詞[權益休]</title>,<text>半世林泉養性眞。師門傳鉢許斯人。圖書滿壁淵源古。杞菊栽園趣味新。素志豈能嬰俗累。雅操端可矜儒紳。梧峯霽月精神在。尙記淸齋對討辰。</text>
<title>輓詞[金相寅]</title>,<text>嶺外儒林長。師門宿德人。有才期遠大。無命竟沈淪。寂寞梧山月。凄凉漳水春。雙蘭餘慶在。佇看福星新。</text>
