<title>民安爲甲兵 月課</title>,<text>擧目乾坤。修我古今。象弭魚服。貝冑朱綬。於斯乎別有甲兵。異於前所云。非戈戟之耀目。豈旌旆之彗雲。普天之下。卛土之濱。寧邦有物。百萬斯民。苟世君之拊此。任禦侮於同胞。戎不待於詰爾。有自然之戈矛。安之如何。發政施仁。機有餘布。俾也絲身。廩有餘粟。使之穀腹。上怙恃兮下幼弱。計常裕於事育。無一夫之失所。有萬姓之安堵。豈弟君子。民之父母。孰不親上。撫我則后。曰吾君而願戴。盡赤子之攸墍。顧奠民之袵席。有盤石之國勢。堅藏荷笠。利隱把鋤。四境歡歌。萬里軍聲。允矣民斯。非兵而兵。嵒已壯於黎庶。塵自靖於幅員。誰知邊圉之無警。賴畎畝之息肩。是所謂之甲兵。不血刃而萬全。金鱗向日。頓覺無功。雪鍔磨空。竟失其鋒。猗無形之有險。豈觀兵之所及。筭往古之聖君。咸以此而爲國。帝舜敷德。頑苗自格。文王若保。崇密是忽。卻玁狁於勞來。遏巒方於質爾。歧兵民於世降。歎閱武之徒事。民前後之不殊。兵昔今之胡異。秦皇黷武。未免戍卒之叫。漢帝修兵。終致萑蒲之盜。嗟爾世辟。本固邦寧。胡然昧此。民外求兵。藏堅銳於庶民。偉我王之耀德。旣有備於蘇癃。可無畏於禦敵。九重如何。宵旰深憂。顧瞻四方。民亦勞止。盍言加惠。俾厥憂泄。</text>
<title>迷樓 月課</title>,<text>百罹出於一迷。迷喪家而喪國。厲之人而惡厲。槩天下之情一。何獨甘於自迷。樓以迷而命之。樓高起而禍起。帝沉迷而隋迷。賊天倫於龍樓。冕畜生而稱后。辱人上之大寶。率宇內以亂道。迷宮室而迷色。迷不足而黷武。集象迷於又酒。選勝地而沉酗。彼江南之佳麗。山水兼以花柳。何輪扁之罪人。又助桀於行樂。捨九重之瓊樓。營死地於不日。登斯樓而騁目。亦仙眼之必惑。擇善名而得迷。兆已成於誘衷。自迷樓之一建。長夜飮於樓中。一人迷於江國。大小東兮歌空。風雨暗於晉陽。一何迷而不復。羣下怨於失歸。已甲鳴而劒及。何宿迷之如醉。求匹夫於焚幕。噫麀獍之何誅。言則汚於鈇鉞。至今荒臺之下。新舊鬼兮訟詰。</text>
<title>歲寒知松柏 月課</title>,<text>凡百卉一榮兮一悴。乃天地二氣之常。霜被雪集兮大地寒。物等死兮無木不黃。謇何獨之松之柏。凜排冬之黛色。夙余逍遙乎山之阿。覽相觀方春之物物。日月之所照曜。雨露之所潤澤。闔四海之內兮。芽者甲者紅者白者綠者。般紛紛其如沐。上遠林而扶春。成綠陰而迎夏。或童童而倚江。或扶疎而蔽野。當此時也。天下兮繁華。山林兮混靑。吾不知其渥然蔥蒨者松耶柏耶。抑樗櫟耶。偃謇昂霄兮。羞爲桃李顔者。何處而徵。何處而覿。有若開元天子兮。運拊太平。河北二十四郡兮。與睢陽同二千石。俄焉蓐收之按節。木之灾始於梧葉。白露兮凄凄。霜堅兮冰至。乾坤之一大內兮。肅殺之氣烈烈。縟然靑者。鬱然茂者。畢竟同歸於其隕。木之未落。其葉沃若。今何一時其掃盡。望南山而寂寞。傍前川而蕭索。有若西晉帝兮。靑衣北狩而萬官鼠首奴顔兮。丈夫之氣蔑蔑。爰有樹何彼其長春。其名曰松。其名曰柏。虐雪兮不能施其威。饕風兮不能用其力。靑十里而聞聲。黛千尺而參霄。余於是始向北風。竊有感此後凋。方萬物莫不生輝。楊柳兮靑靑。松柏兮蒼蒼。古之君子兮。懷寶蘊志。處濁世而和光者耶。曁竆陰殺節歸藏。黃者吾知其爲桑柘。翠者吾知其爲松柏。古之志士兮。臨難不貳。抗威武而獨立者耶。不借東君澤。子陵，仲連不榮爵祿者耶。傲視玄女霜。蘇武，顔卿耻事夷虜者耶。孔聖所以表出。靖節於焉手撫。識忠心而取比。詩又聞於仙李。惟其有之。是以似之。人兮物兮。稟何嘗異。夫何季葉之人中。松柏之操蓋寡。山之南兮水之北。冬嶺秀兮獨夥。是豈造物之罪兮。牛山之木嘗美。松柏之土不肥。榝之茂兮世所取。彼培植之失根。無恠夫望秋之蒲柳。若有人兮歲寒姿。離衆蕪而臥壑。千山雪落之時。萬木霜酣之日。慨蘭蕙之捐芳。對常靑而開臆。千丈岡頭之磊砢。願竢時乎吾將剪伐。作之棟兮作之樑。要以見大廈之突兀。不然則風霜搖落之後。吾與爾。有是夫。玆所期之旣大且苦。莫我知兮而又何患乎。</text>
<title>無盡藏</title>,<text>凌虛子。浴咸池遡閶闔。腋天風袖海月。翺翔乎三千世界。飄揚乎二八秋空。泛濫泱漭之野。遂届眞宰之宮。上有吳剛丈人。下有封家處士。衣我以娟娟之色。御我以泠泠之氣。括乾坤而作蓋。度元會而爲守。強不能禁。㬥不能取。雖以楚漢之雄。亦末由乎著手。蓋其往古來今之宙。四方上下之宇。有跡者必竆。有形者必朽。滔滔朝暮之倏忽。孰能藏之永久。將軍樓閣。光祿池臺。車馬霆轟。金玉岳堆。爭名霄漢。嵬勢雲䨓。登堂縱飮。蕩樂娛心。景子薦酒。杜師理音。滋味雜陳。鍾鼓錯該。練色蕩目。流聲悅耳。發激楚之結風。揚鄭衛之皓樂。命西施而左右。偕傅予而贊闋。揄流波雜杜若。蒙淸塵被蘭澤。亦天下之盛事。眞皓侈而廣博。一朝禍作。聲沈電滅。彼富貴焉能保。厥身尙不脫。朝藏暮失。一杯酬酢。豈若以恍惚爲塲。以虛無爲屋。春春夏夏之浩劫。紛紛役役之世代。來往七十二度。披拂萬八千里。與人共之。莫大其利。始照東郭。忽焉西亭。乍起土囊。遍過八紘。爾乃浮雲四掃。玉宇崢嶸。滄溟東角。桂影三更。千巖萬壑。夜夜長明。九野八衢。處處恒淸。十分秋光。謫仙金罇。一空冰輪。香社山門。乘舡舊都督。求對錦筵。登樓老太尉。相揖詩仙。古人今人。一月在天。至如白露初下。鴻鴈南翔。綠蘋凉生。暑退池塘。蕭蕭左右。杜子知秋。嫋嫋汀洲。太乙泛舟。楚臺披襟。茅山拂巾。驚北囪之夢。蕩南屋之神。落參軍之烏帽。起舍人之思蓴。貫四時而不絶。寄靈籟於松筠。飄飄焉颼颼焉。幾笙竽於遊人。故能姮娥擣藥。流映長春。泰階正衡。物象咸澄。山河有影。霜露生稜。是曰雙淸。天地相終。豈若滿堂之珍。用之則竆。豈若有主之物。取之則爭。匪公匪私。孰貯孰營。玆所謂造物者之無盡藏。一今昔而恒新。噫海域塵滿。松柏摧薪。山塚崒崩。陵谷遷改。龍變爲魚。虎幻爲鼠。有何不凋。有何不死。風則不斷。月又長在。殊異乎繁華之難鎭。不雲消而䨓寂。采石人去。金波依昔。碧海舟覆。爽籟不絶。千載何人。羌聲耳而色目。東坡雅襟。擅高遊於赤壁。冀長終於宇宙。挾飛仙而相期。何勝事之不再。驚節序之屢移。昔人已去。今世幾時。風兮月兮。萬古如斯。嗟人間不可以托些。吾將飮氣於天柱。命趙子佩壺酒。拍宗愨挹乾祐。踏虹梯披雲竇。其樂如何。或客或主。名不能累我。位不能屈吾。焉與世兒競逐毫銖。丈人處士乃盱衡而笑曰。擧世紛紛。白蟻功名。帶靑佩紫。乘肥衣輕。強弱有殊。禍福不一。道骨仙風。惟若人獨澄神定靈。輕世傲俗。乃欲離風塵出寥廓。揖萬古而獨立。實是通前後而爲一。足馳聲於遐極。於是乃許以駐顔之術。加以凋光之藥。忽御風而踏月。混莫知其所適。余亦下天宮而歸神山。已碧桃之開落。遂述蘇子之意。歌之曰。池邊落花。樓上碎玉。不亦悲乎。取禁用竭。江上有風。山中有月。蔑耳蔑目。世人嗚乎。壬戌之遊。樂乎樂乎。又歌曰。江山如昨。風景不殊。千載後身。洒然仙遊。月白風淸。逸興難收。願與明月映千秋。願與淸風吹不休。</text>
<title>陪家君。登觀魚臺。以下三首。兒時作。</title>,<text>君不見觀魚臺一柱。截然屹立乎滄海中。前有鬱陵孤島兀兀超超。欲見未見千歲萬歲煙雲籠。左有李松長林鬱鬱蒼蒼。古人今人幾聽疎雨淸風。吾知丹陽府名聲仗此雄。家君今作宰。五馬臨海東。簿書初罷訟庭閒。逸興薄暮飛瀛蓬。雙笳明月下。一望眼曈曚。童子亦何知。叨陪此日盪吾衷。俯視萬頃波。杳然一杯同。陽侯爲我兮好風色。長鯨出沒噴雪浪兮。䰇鬣蔽蒼穹。漁舟一片泛泛兮點杳茫。仙耶夢耶。神氣飄飄兮入鴻濛。回頭何處是扶桑。煙嵐萬重隔長空。千態萬狀許多樣。風景何以一筆描得工。靈槎今有否。吾將問海翁。</text>
<title>奉送伯父歸輞川</title>,<text>春水初生春風起。一聲歸鴻雲海天。花山西望度千岑。石路斜日煙霞巓。北堂歡樂勢難具。片夢遠繞寒沙邊。枕上半夜雨聲疎。鏡中霜鬢添新年。塵書蕫帷四十春。慷慨幾賦寒無氊。竆途有數且有命。民是天民天自憐。萬事由來摠浮雲。此日秖須談離筵。草堂煙深夜寂寂。松逕月朗光娟娟。行將他日一罇酒。獨向南涯長醉眠。伯父猶自慰寥落。顧我何以寬悽然。固知人生要有別。但恐歲月東流川。登高回首坡壠隔。西峯雪深孤吟鞭。寒梅落盡此別後。一棹何時呼酒仙。臨風語罷還脉脉。心緖空將輸短篇。</text>
<title>伏次家君觀魚臺韻</title>,<text>興高臺尙小。心遠海猶偏。化作虹霓氣。遙橫萬里天。</text>
<title>謹次栗園李先生珙韻</title>,<text>爲問山林主。眞趣正何如。幽僻桃園樂。蕭條栗里居。</text>
<title>又次七言絶句 二首</title>,<text>平生每襲淸芬遠。承札今朝感復欣。但恨胷中多少意。未陳千里又相分。早休蘇氏玉堂眠。一臥東山三十年。日暮栗林人寂寂。悠然眞趣入無邊。</text>
<title>陶山謁廟日。登天雲臺。</title>,<text>春日溫和雨乍晴。閒花開盡午風輕。先生眞樂從何問。識得雲臺水月明。</text>
<title>雜言</title>,<text>日暮長江裏。蘆花一棹秋。煙霞聚更散。鷗鷺沒還浮。</text>
<title>詠畫屛花鳥</title>,<text>爾自日邊到。君恩知不知。君恩及禽鳥。春事歇無時。</text>
<title>別舍弟回榮</title>,<text>荊門煙樹何蒼蒼。孤棹暮春更向湘。在野鶺鴒欲並影。驚風鴻鴈難成行。死生有命可寬抱。會別係天肯斷膓。莫歎瓊䨓隔海岳。聖恩尙許遙相望。附舍弟韻愛兄鬢髮換蒼蒼。強把征衫淚溢湘。忍看原鴒飛隻影。厭聽歸鴈喚雙行。嶺雲千里應穿眼。塞月三更幾斷膓。欲寫離懷難盡意。郵亭獨倚悵然望。</text>
<title>奉次半刺城主提督卽景韻 二首</title>,<text>晩向湖天一棹橫。臨風把酒興先淸。回頭尙厭笙歌意。恐使汀洲白鷺驚。淸江滾滾山重重。落日笙歌驚臥龍。添酒又橫蘭棹意。擬凌赤壁蘇仙風。</text>
<title>過廢院有感</title>,<text>苔深幾費行人恨。歲久難堪獨木支。惟有年年來去鷰。傍簷能語盛全時。</text>
<title>登海晏樓望東溟 二首</title>,<text>高樓千尺壓東溟。一嘯登臨眼豁明。萬頃波濤舂碧玉。夕陽奇勝未能形。海天千里暮雲收。百尺高臨碧玉流。滿目風煙橫莽蒼。開襟薄暮去還留。</text>
<title>奉獻季父座右</title>,<text>歲暮胷中百感生。雲深北極杳鵬程。三更燈下無人問。嶺外還思季父行。</text>
<title>次白中軍韻</title>,<text>靑鳥翩翩海上還。渭江離抱咏來閒。回頭更折相思樹。風雪迷天十里寒。</text>
<title>挽朴保寧公右 震弼○乙亥</title>,<text>誰始泉門設。聯翩老少之。孝親疆仕日。攜幼弱孀悲。聞病初危懼。云亡更信疑。天荒猶可必。遺福二男奇。</text>
<title>閨怨</title>,<text>罷兵何日馬蹄輕。自吊逢時未太平。冬雪飄揚春絮亂。眼穿人斷夕陽情。</text>
<title>自南陽還果川</title>,<text>昨自南溟到果川。雪中羸馬不能前。前三十里貪歸意。五日微臣隔日邊。</text>
<title>訪申季明家留宿</title>,<text>主人今夜盤中柏。箇箇中藏兩心白。此物來從歲寒枝。主人之意出凡百。</text>
<title>丙子以仁烈王后因山。赴哭上京。本館循例付職。仍記事。</title>,<text>重踏三年前路來。紅埃雨壓九街開。芳菲大地山河麗。縞素諸民氣像哀。千里奔憂曾是分。一齊趨列亦何才。直從痛哭宮車後。合向湖庄掃碧苔。</text>
<title>擬製端午帖</title>,<text>穆體陽明祖德隆。太平無日不天中。昏朝獨樂非同衆。盛世薰風自代工。醫國三年仙艾葉。壽民九節玉蒲叢。他時南北一罇海。爲酌金罍沃聖衷。化日恢陽運。薰風入舜琴。鬼兵消以德。龍鏡鑄於心。造命良時永。憂民樂事深。自新猶未已。求艾又詞林。重午炎炎日正長。遺風節物摠馨香。元知聖主存心鑑。不必楊州百鍊剛。百神長侍衛。亨運本佳辰。大德寧文具。香蓂被化新。</text>
<title>聞端午帖韻。卽押。</title>,<text>不已乾行自肇初。陽明長照穆淸居。方中亨運千千世。重午良時萬萬餘。薰殿鳴琴玄德聞。詞林求艾聖心虛。辟兵別有流風外。朝暮東西款塞書。</text>
<title>丙子二月至四月不雨。朝家使祭官。遍禱山川，南北郊，雲䨓，星辰，城隍。廿八日。僅小雨而止。有感記事。用進退格。</title>,<text>焦土方三月。成泥亦片時。天何慳大霈。人或莫精祈。必雨桑林雨。徒詩雲漢詩。西郊玉輦濕。誰復達垂衣。</text>
<title>侍獵長楊</title>,<text>四海爲羅漢紀張。雄畋端欲服要荒。衁波漲地蹄蟲盡。毛雨迷天羽族亡。塞北鴞音驚利鏃。關西狼性怯腥鋩。還宮偃武修文德。獻賦微臣姓是揚。</text>
<title>聞鸎</title>,<text>一氣無治亂。嬌鸎爲頌仁。發揮煙態度。評品柳精神。若慰非鳶意。如知與物春。鳥歌人痛哭。憂樂並明辰。</text>
<title>聽蟬</title>,<text>客榻秋期近。蟬何亦不平。迎風吹樹爽。穿夢徹魂淸。細雨還多事。斜陽最有情。添人飛動句。聲又入詩鳴。</text>
<title>午睡</title>,<text>書囪感古氣沈酣。白日虛堂蝶北南。忽見孔門羣弟子。宰予何事獨多慙。</text>
<title>夜酌</title>,<text>中天明月出重陰。月下幽愁萬斛深。歡伯不知時世事。釀人能做泰和心。</text>
<title>贈別沈子翬麒麟之行 幷序</title>,<text>子翬之調麒麟。沈門之憂轉鉅。大凡嘉慶之日。拜一官得一土。則父母親戚之動色有淺深。沈門而獨形於憂。余扣其槩。曰。有之任而規罷者。有不赴而圖遞者。人之病是驛。葢有其來。問其驛。驛之雄大。古稱麒麟。歲星在震之禍。驛底今存者僅過百。人煙遠近列屬。亦各有多少。而今而古。大不相等。曰。然則是猶可爲也。可不病麒麟人而病之者曷爲。沈門而憂之者亦何。曰。兩西之要。驛處其脊。夷夏人往來。必取路麒麟。使介相望於項背。幕府旁午於左右。我馬已瘏。我僕已痡。麒麟爲病。已十分膏肓。宜人情於病之。曰。人之爲病。在麒麟。吾之爲病。異於人。目今可病。奚但一麒麟。一國之內。擧朝之上。諸路諸民。一事一政。何莫非病麒麟。聖上病之。有司憂之。憂無時可去。病無時可醫。使子翬。一朝任醫國。不知沈門之心。亦將不以爲病乎。所可病者。錯節無利器。難處無作者。以麒麟之病視一國。此特一指之病耳。一麒麟之病而病之。不識何處爲平地。吾觀子翬。子翬溫而允。溫則不浮。不浮者能察於事。允則不泛。不泛者能果於行。能察能果。益其所不能。則是道優於爲國。矧爾一麒麟乎。矧爾一馬政乎。而沈門憂之。吾恐惑之甚也。沈門三昆季。子翬乃仲氏也。五年間伯氏，季氏。拜嶺南驛。而子直今夏。自督郵。入拜內帑官。子翬秋拜海西驛。俱是妙年秀才。地雖有難易之不同。其爲恩則一門三督郵。非沈門實淸朝書生之罕耳目者。而以子翬論麒麟。亦不無相失得。沈門病麒麟。吾則病是行。病是行者。病其屈也。吾與子翬伯，仲，季。有宿契相從。今子翬別我西。我心茫茫。如別絶代佳人。作是辭。以寬沈門之憂。仍構律韻。以洩我遠別之懷。聚散三難已異同。無端一別又悤悤。麒麟歸路非天上。鴻鴈賓秋正客中。朝命莫容攜手緩。離愁不肯和杯融。海雲江樹相遮蔽。征馬遙遙眼力竆。</text>
<title>立志</title>,<text>君子須珍重。常如盈器奉。風霜松柏蒼。雲月喬山聳。復志欲無荒。戒心恒有恐。終然成丈夫。只是做功勇。</text>
<title>送李休運嘉運 代作</title>,<text>聞君彈鋏苦思歸。大抵知音自古稀。我亦長安一潦倒。蘇秦早晩見妻機。</text>
<title>朴佐郞明叔 英喆。欲移寓。歎而賦一絶。</title>,<text>千里同鄰舍又同。手談相戲寂寥中。居然聚散城南北。隻影棲邊半席空。</text>
<title>雨中客懷</title>,<text>疎雨客囪前。秋聲欲暮天。九街貧去馬。萬戶屈炊煙。漠漠霄容壓。颼颼水氣騫。黃昏晴更霔。夢碎失歸田。</text>
<title>偶訪南司評仲懼 忭 客榻。得宿構律韻。仍走筆戲次。</title>,<text>人非植物以心行。世上閒忙盡爲名。萬事笑中花不語。一身分外馬難耕。紅顔白髮徒形病。綠水靑山亦幻生。從古及今觀富貴。眞榮初豈在簪纓。附原韻匹馬長安遍踏行。朱門幾處強投名。離家身作三年客。負郭田無一畝耕。千緖愁心因感起。萬莖華髮被貧生。休官歸去非難事。爲是偏慈未解纓。</text>
<title>閔明允家。遇申 㤯 新交。同宿而別。申請別詩。仍題贈。五首。</title>,<text>逢塲憂樂亦神交。大抵浮生不定巢。喜事光陰留未得。燈前容易曉鍾敲。自從天地二儀交。世道人情始燧巢。無事無心無語立。靑山骨格出塵敲。萬古相交天地交。八月同巢燕雀巢。昨日逢君今日別。君歸幽築我煩敲。此絶。用古體。嘐嘐然曰古人交。末路人間且忍巢。有夢時逢堯舜世。臨門稷契月中敲。欲向人間廣絶交。登山抗迹揖箕巢。人間欲識吾心事。心似堯庭玉磬敲。</text>
<title>扈駕南別宮。宴皇勑黃監軍。</title>,<text>每苦仙凡逈。瞻天亦帝恩。自從延勑日。頻忝後塵雲。法度雙飛影。威儀五彩文。喉司經幄裏。誰最襯淸芬。</text>
<title>黃監軍之歸。扈駕入依幕。乃前度主人家也。家有黃菊。朔日之來。意謂後來則必正開。今到亦不發。感而賦。</title>,<text>昨日登高節。今年且早凉。重來人不偶。何事菊無香。外得天形碧。中含地德黃。千山猶綠樹。應爾待淸霜。</text>
<title>九月十七日朝政。拜博士。未肅拜前。卽以宣陵屛風石修改告事。典祀官發行。有感而賦之。</title>,<text>順陵曾拜又宣陵。宣順陵莎一體凝。山度龍蛇空暮色。江流猪鼠自秋澄。朝端痛哭爲狂士。草裏寒瓊似紹興。前後蒼蒼松柏下。二方輸稅助金繒。賈誼痛哭爲中行也。辛壬間。趙重峯沐浴請討倭。而言不見信。倭舡始發之日。重峯痛哭。人皆謂狂。向使其說若行。則倭亦知懼之。言有之而不能行可惜。三聯指此。○陵則同而事則不同。故一體凝之說及之。壬癸之變。禍及此陵。遂作虛塋。君臣之痛。萬古竆天。</text>
<title>以宣陵典祀官。乘舟漢江。直抵陵洞口。記舟中所見。</title>,<text>一江風色送滔滔。水去帆回兩勢豪。波窟四方金忽蕩。雲頭三丈月初高。乾坤西走星行驟。島嶼南來山意跳。酬酢眼中眞面目。超塵白岳似人號。</text>
<title>陵下又乘舟。乃泊于故渡入京。</title>,<text>高臥舟中身自行。居然縮地到神京。安排天道安排事。吾亦安排江上程。</text>
<title>詠菊</title>,<text>出城三日卻秋花。花滿長安百萬家。相間紫黃何品別。馨香大抵傲霜華。右感昔人菊評古無陶後愛黃花。隱逸花宜隱逸家。富貴今人兼隱逸。花中隱逸亦繁華。右詠世人愛菊方寸靈臺種菊花。性爲天地殼爲家。曾無霜露春秋事。自是天香第一華。右詠花外看花</text>
<title>登觀魚臺</title>,<text>萬里波濤萬里天。漁舟一葉點茫然。生平每欲呑雲夢。已覺高樓化羽仙。</text>
<title>送別嶺南都事成台耉 代作</title>,<text>聚散浮生此夜燈。憂歡如敵不相能。固知海內皆兄弟。未必新朋勝舊朋。離愁如焰漲心燈。灌沃難容酒力能。從此燈前千里遠。剪燈何日對詩朋。</text>
<title>送別金道以 鳴遠 之河東。仍以洩感懷。</title>,<text>疊嶺重江共自憐。同方歸興獨飄然。月宮折桂吾差早。鈴閣觀梅子忽先。博士功名經落日。使君誠孝及親年。送人作宰秋光暮。孤客行裝滯漢邊。</text>
<title>多病故人疎 月課</title>,<text>天下紛紛面目親。親來膠㓒病參辰。南山又異東山臥。枕上殊非席上珍。交道只看尋戶月。世情堪付鎖床塵。兒童錯認行行者。謾報門前有故人。長卿一病久纏身。季子黃金人所珍。覆手成雲翻手雨。凌溟化羽沒溟鱗。堂前綠柳春空細。階下靑蒭日自新。惟有東風無世態。時來茅屋拂衣巾。此篇代作。</text>
<title>碁局消長夏 二首○同課</title>,<text>獨樂休同樂。心長暇日長。卻將調鼎手。還用鬪機塲。局法觀時事。碁聲送夕陽。靜中爭道勢。殊異賭梅王。鼎鼐調和手。歸來袖裏藏。事觀碁法變。懷寓子聲狂。野老相爭道。先生欲括囊。推枰看宋日。翳翳暮天長。</text>
<title>以枝同官入館試査。同官乃李正字文輔 尙載 也。聞說日者與諸友遊道傍。丘上有老松。大而暫蟠。詠得年仙遷泉憐五字。恨其尋常。而願和於余。遂不避詞拙。其時館中同參人。乃佐郞柳莘老。正字李載元天基，金子琢鋿，李正字文輔及余也。</title>,<text>沈沈黛色執長年。閱古經今似老仙。蔭道低柯生雨勢。傲霜剛節不陵遷。曾羞門柳三春日。應笑盆花一勺泉。會見搖雲參昊榦。肯終蟠屈被夔憐。</text>
<title>十月六日朝。以事出門。見新霜有感。</title>,<text>長安一夜霜。霜重樹容莊。肅肅橫天氣。凝凝泛道光。歸松培秀色。洒菊助淸香。物物吾何暇。今朝只感傷。</text>
<title>客懷</title>,<text>獨邸客無語。寥落對庭柯。雀砌沙能雨。煙櫳日欲波。兒童凝眼想。田野到心和。忘卻吾千里。身如縮地過。</text>
<title>十月十四日初更末。以夜半後。陪祭肅寧殿事。往于依幕。坐待外儀之立。詠記所見。</title>,<text>月中孤鴈語。風末一鍾鳴。草白霜聲苦。枝明地影淸。坐深童子睡。寒重客心獰。策苶看山色。無言若有情。</text>
<title>十月十八日。䨓雨震電。洪泰而呼韻。</title>,<text>此日非春夏。今天爽古今。䨓藏曾八月。陽動正羣陰。爗爗同周電。滂滂異傅霖。明朝明敎下。又見惕宸心。曾以天灾時變。每有憂懼之敎。故及之。</text>
<title>冬至</title>,<text>一陽方動時。太史占星子。半夜報灰飛。千門候氣至。日融添線工。臺盡書雲意。卻訝春風來。鍾聲山外起。</text>
<title>贈沈進士德輝</title>,<text>暫別德輝苦。德輝吾子期。幾年各見月。前臘得論詩。亦有一城阻。何言千里思。南還日漸迫。今又與君離。</text>
<title>挽麟城君李 佑○代作○受由沐浴。辭闕時。賜酒乘馹。中路被醉仍死。故云。</title>,<text>白屋靑雲接九天。名高勳府正芳年。溫泉賜浴龍光動。宿醉無醒鬼錄傳。西日舊閭空眼斷。北風新壠亦恩宣。凄凉四十人間事。生死哀榮竟一阡。</text>
<title>詠雪</title>,<text>豪寒甄積氣。天凍落天花。混一三千界。調和百萬家。動詩銀海魄。侵夢玉河華。日出還收去。人間物色多。</text>
<title>朝起感歎 山城未解圍之前。痛恨浮文之誤國。不成一字一句。丁丑三月二十九日。晩起。傷亂後人物而作。</title>,<text>半囱紅日罷孤眠。擧目長安悄斷煙。未死年前花裏鳥。也能依舊弄春天。</text>
<title>喜雨</title>,<text>通宵細雨動田膏。兵後飢氓氣欲蘇。一彴明朝山下路。斗看芳草色敷腴。</text>
<title>挽水竹鄭相公 昌衍○代作</title>,<text>筭來喬木已無遺。痛哭天心未可知。歸見先王公事業。柰丁今日國艱危。綱常正議人如在。宰相餘風世有儀。意氣精忠應不滅。會能陰佑濟斯時。天爲先朝蔚降賢。我公前後最翩翩。才兼相業靑雲冠。名與人彝白日懸。卿月慘纏西北氣。壽星神晦丙丁躔。危疑萬事風塵際。三達全歸早上仙。前篇綱常正議。指昏朝兇論時立異。丙子十二月。北亂之初。公已身逝。故以神晦之語及之。</text>
<title>詠申季明家門前垂柳</title>,<text>絲絲裊裊萬條垂。態若難堪雨露私。多少南風佳氣像。媚他經亂主人詩。</text>
<title>詠喜雨</title>,<text>半夜雨聲動。聲聲入夢疎。蕭蕭風捲葉。淅淅佩搖琚。一點千金邁。終朝萬寶沮。吟來意已飽。忘卻亂離餘。</text>
<title>訪金淸陰 尙憲 西磵幽居</title>,<text>深林一逕轉。山晩白雲多。簷接千層壁。囱臨萬折波。羊眠靑嶂石。風送紫芝歌。有意來相訪。休嫌破碧蘿。</text>
<title>醉出沙堤。覽秋山光景。押叔父呼韻。</title>,<text>錦繡山顔孰畫工。天公利筆洒秋風。巖巖萬丈文章動。彩氣淋漓醉眼中。</text>
<title>挽曺晦谷 明勗</title>,<text>憶曾風雨碎孤城。天極崩摧地軸傾。吾忍獨留經丙子。公能先逝守崇禎。人情自古惟哀死。世事如今孰喜生。必到 一作歸去 雲鄕朝列聖。善爲辭說莫分明。</text>
<title>挽金丈 玹</title>,<text>夙有庭蘭契。仍知長者風。拜床期早晩。走俗歎西東。已矣南星晦。茫然北壠忡。纏痾未執紼。此恨又無竆。</text>
<title>挽安德夫</title>,<text>德門無故失之天。鬼禍纏綿十六年。前後旣經題八旐。古初誰忍創重泉。半生長揖書中友。萬事終歸乳下賢。毒楚荒詞何處訟。老穹曾已耐茫然。</text>
<title>次裵道亨韻。仍謝持酒來訪。</title>,<text>旣占春波白鳥來。更兼冬嶺雪花開。多年持贈嫌無地。始見吾君得意迴。</text>
<title>聞申汝涵卜築求詩。仍次亭上原韻。</title>,<text>憑聞出郭卜幽棲。寬得郊原爽得溪。跨水小巖平俯仰。簇囱尖峀遠高低。淺深此地尋常見。來去前人大抵迷。名以臥龍還底意。天知早晩降仙藜。聞溪上有龜巖。巖上開亭。故有小巖平俯仰之句。俯仰象龜。且名亭以臥龍。故以還底意三字問之。古人有築室靜居。左右書史。上帝遣使。問其意之事。故有天知降仙藜之語。</text>
<title>冬旱春澇歎</title>,<text>二冬塵犯面。厚地病歸藏。可耐方春濕。難爲五日暘。迫門泥勢闊。交霧霱魂狂。聞已淸明近。催耕鳥語香。</text>
<title>奉呈姜察訪丈</title>,<text>春來海上眼生花。白髮三千怯歲華。謾把初年題柱志。還嗤餘業付田家。</text>
<title>旱天欲雨志喜。兼呈鄭東溟 斗卿。</title>,<text>雲勢高張雨意胎。乾坤先濕禁飛埃。江淘氣魄風情溢。山動精神草色回。誰策臥龍能事辦。方知旱魃虐威摧。齊民簇眼瞻天意。壽域茫茫亂後開。</text>
<title>遊淸凉山。到文殊庵。題贈曇秀上人。</title>,<text>束出重霄石勢飛。白氛深處鎖禪扉。誅山四十年前夢。拔俗三千世界衣。仙去孤雲仍寂寂。天留明月自暉暉。瓊巒玉洞精神最。收拾今朝滿袖歸。</text>
<title>挽鄭近侯 維城</title>,<text>鬱鬱靑霞意。滔滔白日行。秋風一鴈斷。春月五星明。屈迹人間恨。修文地下榮。彭殤幷蕭瑟。薤曲自多情。</text>
<title>再宿社稷李參奉宜叔 惇義 房。夜占韻。得言字。</title>,<text>半世無知己。心頭鎖至言。三端非老態。雙鬢欲秋痕。意接今宵韻。床聯昨夜魂。精神傾葢後。萬事任棋翻。</text>
<title>詠曉</title>,<text>虛白乾端動。東方罷夜澄。地開初大陸。山出各高稜。門外一塵起。寰中萬息興。明從何處到。明暗苦相乘。</text>
<title>客懷</title>,<text>囱間客罷夢。囱外寂輪蹄。守夜誰家犬。知時何處雞。去年人在洛。昨日春生溪。歸去未歸去。滿牋兒女題。</text>
<title>醉贈柳佐郞汝一</title>,<text>暫罷南歸馬。逢君北斗斟。論交黃卷古。傾葢白頭今。大覺三生夢。平看萬物心。江湖無餌釣。他日倘相尋。</text>
<title>詠雪</title>,<text>春來始尺雪。三白古宜冬。上下開銀海。高低列玉峯。不香花大地。無影月全墉。早晩何論節。騷人一盪胷。</text>
<title>南陽途中夜咏</title>,<text>宵征六十里。陳迹五年秋。大小人間事。公私男子憂。天寒月色苦。山遠雪光浮。何處身安地。悠悠未易求。</text>
<title>挽南自薰</title>,<text>一老今年亦大歸。眼中耆舊筭來稀。恢恢氣宇雖神變。燁燁篇章獨盛輝。萬古仙鄕無世俗。九原公道不沈飛。修文若及論治亂。應把時艱扣帝闈。</text>
<title>江亭謾興</title>,<text>草閣江湖夜。東風欲雨時。孤心獨處見。仙意靜中知。枕席濃霞氣。虛堂壯鳳吹。年來有至樂。肯許俗兒窺。</text>
<title>過金將軍第</title>,<text>天雨長城壞。秋風大樹飄。新歌丁督護。舊第郭嫖姚。匣有蒼龍吼。門無白馬驕。空餘鏟賊地。鞍嶺共岹嶢。</text>
<title>河梁別</title>,<text>寒日行將暮。相攜苦遠離。靑衫雲路上。白首塞天涯。語咽膓還斷。情深別自遲。茂陵松柏老。空負一生期。</text>
<title>奉謝半刺城主提督公枉臨</title>,<text>半刺聲名高於山。博士胷懷淡如水。孤夢幾時塵埃間。逸人今日煙霞裏。月中卻憶靑蓮人。壁上更訪蘇氏子。君若見金門客。道羊裘釣七里。</text>
<title>讀韓文</title>,<text>靜几沈吟山斗文。江風海雨思超羣。春山遠峀均多態。蘭草深林等播芬。自築詩城傳百歲。誰知筆陣掃千軍。三書光範終無賴。咄咄中宵恨世君。</text>
<title>題歸去來辭後</title>,<text>飄然逸意傲公卿。一杖西疇向晩行。採菊籬邊寒露重。吟詩溪上暮煙生。幾年彭澤腰常折。此日潯陽體自平。多少千秋林壑士。斯人出處壓羣英。</text>
<title>述懷</title>,<text>長懷半世磊磊志。蓬蓽生涯何足耻。鸞鳳動牋逸氣橫。雪霜凝筆寒風起。日深詩案思無邊。夜盡書燈心未已。一嘯乾坤知者誰。胷寬不啻東溟水。</text>
<title>挽權恒</title>,<text>目無介冑士。可也又今歸。闊步三千武。嵬當九萬扉。時來期仗劒。歲老痛陳衣。抔土藏符彩。龍精吼素幃。</text>
<title>挽裵元仲</title>,<text>去歲柴門過。含杯半日詼。千呼今不起。一別定無來。月古臨江閣。春將繫馬槐。主人意氣盡。萬事在泉臺。</text>
<title>奉別金淸陰之瀋陽</title>,<text>南國名花說嶺梅。怯寒蜂蝶反爲媒。淸香正色天應寵。而去而來好去來。</text>
<title>府中北門外主人家。與柳養之老兄。期會沽酒。酒席呼韻。辛巳</title>,<text>買醉危竿十丈頭。暫時狂興敵登樓。囱前月色尋人近。燈下詩情得地幽。寶瑟能言參宿契。淸觴多分入重謀。年來耳目徒爲病。自擇糟丘萬戶侯。</text>
<title>挽權斗章</title>,<text>憶昔石門路。可語問其人。有美看眉宇。無瑕得席珍。鳳毛欣暎世。玉樹痛埋塵。地下難瞑處。堪言鶴髮親。</text>
<title>挽曺軍威</title>,<text>七旬何减二。雙室並無孤。時屈屠龍劒。官非展驥途。疇能問造化。我已失歡娛。餘慶堪論處。螟蛉有鳳雛。</text>
<title>聞申季明初買江亭移寓。乘月而訪。</title>,<text>月亦同臨江上亭。主人無𧏮眼雙靑。三更枕底風濤定。漁父求魚下翠汀。</text>
<title>代柳宜彥挽金司諫</title>,<text>移病非天望。人言不起何。琴情蒼壁峻。龍氣白雲多。枕席招仙子。儀形棄世窠。埋光光未滅。輝映動菁莪。</text>
<title>送岳武穆北伐 月課</title>,<text>一劒曾無敵。長驅十萬兵。風雲低望眼。日月啓歸程。天盡煙郊樹。秋深細柳營。橫戈探虎穴。千里塞塵淸。</text>
<title>一柁洞庭秋 同課</title>,<text>洞庭波浪闊。萬里一孤舟。棹載汀空月。帆歸木落秋。山浮江盡處。天入地竆頭。古渡漁歌晩。那堪遠客愁。</text>
<title>寓興</title>,<text>雲海揚深碧。蓮池落淺紅。夜心鳴竹雨。秋思滿庭風。志業開帷倦。懷籌倚劒雄。長歌一曲裏。天末有陰虹。</text>
<title>觀魚臺懷古</title>,<text>宇宙空搔首。傷心感舊遊。天河當七夕。山雨正三秋。文物隨人盡。風流逐夢休。目前今古意。滄海一孤舟。</text>
<title>挽金光潤</title>,<text>七十誰云古來稀。傷今感舊轉依俙。心情耿介難爲富。論議昂莊任所違。書帙散漫生翳網。草堂凉寂閉斜暉。人言二孝持門戶。泉路應知瞑目歸。</text>
<title>挽權護軍 </title>,<text>大百餘年景福圓。龜精鶴貌信乎仙。國恩隆老腰金列。鄕禮稱賢壽爵先。四十諸孫斯世罕。一雙終孝亦天全。居然無疾聊乘化。劒會哀榮溢後傳。</text>
<title>次任丈 振 止影亭韻 任老避地禮安。今歸畿甸舊居。</title>,<text>詩傳桃水畫。牙頰動眞源。今日楊州鶴。平生栗里村。溪陰知止影。山意聽無言。早晩吾乘興。休關雪夜門。</text>
<title>臥病贈</title>,<text>病裏塵帷捲。閒中日月遲。竹林風往往。槐葉鳥時時。一帶山光晩。千絲雨氣垂。忽聞弄古調。將欲和淸詩。</text>
<title>挽裵道甫</title>,<text>有才無命已堪嗟。不得遐齡亦又何。四壁光輝如石火。一門零落似風花。龜城晝晦歸仙疾。鶴麓烟深宿草多。老友獨留經此別。哀辭未了鬂鬖髿。</text>
<title>過丹陽憶禹祭酒 倬</title>,<text>吟筇獨步暮天邊。感古追思祭酒賢。請劒龍庭奸佞怵。毁祠鯷嶺鬼神遷。堂堂直節誰能繼。耿耿高名此可傳。千載餘波同海水。羹牆今日意綿綿。</text>
<title>挽權惟重</title>,<text>終始無違獨二難。二難門契世金蘭。春荊一萼傷先落。老鶺孤儀痛又寒。音響變爲隣笛聽。容顔幻作月樑看。故人已盡吾誰與。欲草哀詞涕自汍。</text>
<title>挽金光濟</title>,<text>花落得重開。人歸何不來。山陽鄰笛咽。秦嶺暮雲頹。論壽七旬僅。呼天五子哀。連家遲一哭。臨挽涕盈腮。</text>
<title>新歲鄕心</title>,<text>枕上一宵鄕夢罷。歲華天末又東風。十春作客歌悲鋏。萬里思家鬂欲蓬。眼送雲鴻迷遠塞。心隨海月繞長空。逢人謾說陶潛賦。還媿淸湘已老翁。</text>
<title>挽鄭都事 佺</title>,<text>星躔玄肅氣。銀河淡澹精。蔚有霏霏降。純爲灑灑情。春生梅嶺雪。日照玉田晴。游泳龍魚海。聯翩驥足程。天姿已卓邁。地步矧超行。才德風雲器。文章翰墨卿。林宗登太學。元禮擅高名。杏怨邦無祿。蓮香道豈榮。果如天意在。何莫命道亨。跡滯心非屈。年衰志不更。森森松節目。皎皎鶴平生。谷口孤蘭遠。宮中一德誠。帝遲巖弼賚。人固海禽盟。屑屑金吾薦。囂囂玉爾聲。雲山仍大臥。神岳斂精英。絃誦稱斯府。衣冠簇老成。彼穹今不憗。後學盡猶盲。痛哭公歸去。應逢我父兄。談論必早晩。問答幸分明。蓼蓼伊蒿者。長潸劇浩瀛。</text>
<title>奉別任府伯 壬午○並序</title>,<text>侯之嚴。我亦憚。侯之聽訟。骨肉亦見屈。憚嚴常情。怨屈世態。憚亦知其美。屈亦感其德。抑人之性情耶。旣已知其美感其德。則會稽奉錢。金剛灑淚。烏可已已。侯之未踰嶺來。載路之威。已越大境之內。大小罔不以下情。有或不能盡。議我侯之嚴。及其披雲快覩。精神繩墨。礭乎不嚴而嚴。文翁之化我。非懸河之口。鬱林之石。特我侯細節。今何暇及。語其政平。乃我侯不樂聞。語其訟理。屈者之言。亦公論最公。共不可忘者。侯之實惠在骨髓。侯之來。歲在白虬之秋七月。侯之去。越壬午春正月。厥七月前後。今正月以上。我一路不天幸。疊歲廉運。天張我大溝壑。我一州亦天幸。天賜我方伯適此時。天賜我太守。又此時。方伯之賑一路。咸則咸矣。以我一州。論方伯曁我侯之德。則豈不容多寡分數。府亦嶺之南大器。一府之出。過半於江左。列邑之產。色色之貢。鱗鱗之捧。積二年計其數。噫。何限焉。食草喫麩之民。條條承督之際。勢不卜今日之生。賴我侯早大憂。賦役之間。籌得賑濟之策。滔滔布帛之輸。鼎鼎鬣角之賦。凡許多名目。大抵自公家辦。寸誅分責。截然不及於殺年之氓。此豈前古或耳目者。人煙不蕭瑟。道路無餓殍。毫髮皆我侯之賜。然而此亦能於人者。能於人易。能於天難。在辰之旱。興言骨亦驚。舊太守求雨。非不血誠。不悔之天。越明年愈毒。幸我侯馨香。已聞于天。一祭點滴。三祭小雨。可見侯之禱久矣。侯猶不小懈。端服壇門。扣心呼天。厥明乃大雨。我侯之力。回天工用。侯亦豈可謙。社稷秉圭。古以人代。侯則必身之。名山奠幣。古以鄕老。侯則必以士夫。士夫之遣。或憚侯非常規。遣祭之中。我亦其一。事旣非常規。報亦有非常。不如是。敢曰能於天。所憚者絲忽。所蒙者河岳。以絲忽掩河岳不可。况絲忽之憚。大抵下情之私乎。憚者之私。轉而爲公論。斷非誣也。耳目天下之同。朝廷之聽。何不自我民聽。而不待瓜報。反有先遞之擧。必待瓜報。葢自古耳。先遞之擧。抑天外規耶。非愚民所夢寐。朝廷之意。亦必汲汲於將大用。民之失我侯。慘於赤子之別慈母。顧借冦之願。未及下手於其間。豈敢怨朝廷。從民願善啓。恨方伯不早圖。一曲之律。聊寫我萬一之恨。含生春宇大。醉骨玉壺寬。戴卜三元慶。離拋四境歡。餘波動水國。正色在梅壇。赤子杯中淚。情深莫使寒。江湖任螻蟻。牆外自風波。蕃榻呈身晩。膺門掉臂多。劒歸欣有地。珠報恐生魔。志士秋光迫。臨分一放歌。</text>
<title>丙子正月二十二日風雪。有感。</title>,<text>今春土膏早。草思日夜悠。姸景更相催。坼地芽爭抽。方見天地心。轉向一日秋。獰風吹朔氣。豪雪打西疇。入夜寒聲緊。朝川凝不流。氣斂地脉勁。煙罷野容愁。彼茁色慘悽。意思亦沮不。方長聖不折。天豈忍虔劉。問天陰陽事。相奪不相周。天時或其常。爾生可遲留。</text>
<title>病暑 月課</title>,<text>曾聞解慍說南風。此日如何酷吏同。赤帝威稜張赫赫。靑春和氣入蟲蟲。千林毛羽洪爐上。萬里桑麻火傘中。毒爇重泉三丈坼。苛煎巨壑九淵竆。吳牛夜喘蟾精白。齊路晴飛汗雨紅。賈傅瀝肝應擲筆。桓郞奏事必停驄。十賓堯世存誰命。七旱湯時保幾躳。每竢寒芒將指北。翻看烈𣌑又生東。人情愛畏元多態。天道炎凉亦不公。仍想淸陰深殿滿。平分至願效坡翁。</text>
<title>葵藿傾太陽 月課</title>,<text>虎穴父子存。蟻垤君臣幷。偏塞亦人道。知覺乃天成。植物又何知。葵以向日名。日是陽之主。其尊無與京。象君仍象臣。臣道在草莖。生同一日天。百卉紛爭榮。滿園皆名花。花中花獨誠。朝陽夕陽下。聖知東西傾。一片紅房裏。丹心炳分明。太陽不求葵。葵藿本無情。情在無情物。草中見忠貞。終古人中葵。半世侈簪纓。風吹草動後。誰不媿葵英。取花取其色。千門桃李盈。我欲作花譜。一就月桂評。桂答將如何。第一是葵精。第二梅菊節。第三蓮香淸。是謂四君子。各以長處鳴。誠與節香間。誠是天之行。有誠節乃貞。有節香乃生。桂欲品題花。無使三長爭。三長無不可。誠最不可輕。月桂近黃道。去日不多程。願桂薦葵誠。登天玉盆盛。但恐日明暗。日暗卽深更。亦恐中天時。浮雲或蔽橫。願照葵心明。陽德運長亨。</text>
<title>日月無私照 月課</title>,<text>莫測玄功主宰誰。同仁妙化不參差。四方上下懸雙鑑。萬古中間炳兩儀。草木昆蟲輿地角。風雲霜露普天涯。洪纖巨細光區別。遠近高低耀等施。白屋朱門皆桂影。竆崖大陸一烏曦。乾坤本是無聲載。日月何曾用力爲。博愛能將率土愛。至私終以百昌私。重輪並物元平照。列聖傳心亦緝煕。欲識夸翁難逐處。當看堯帝克明時。漢唐宋德俱螢爝。幸見吾君誕作离。</text>
<title>蒼生可察眉 月課</title>,<text>王者天何在。王天近在氓。莫源難海瀆。無本肯枝莖。固國非他術。臨民係我明。飢寒皆白屋。疎賤實蒼生。一日情多態。雙眉氣不平。嚬如春柳凍。凝似雪山橫。父母堂階遠。妻兒面目獰。足徵衰亂象。那待怨呼聲。寬猛安危界。勤嬉利害程。憂形須八彩。黃色佇邦寧。</text>
<title>挽東里鄭府伯 世規 亡女崔 晠 夫人 庚辰</title>,<text>浮世同歸路。泉門太古開。黃壚人莫伐。白日物生灾。忍說芳齡折。依論大耋摧。常情驚骨處。卽地送終哀。琴瑟廿年未。春風三十纔。雙烏方叫血。破鏡忽沉埃。不盡人間孝。無竆地下陪。星精今織女。仙譜舊蓬萊。淑質成純美。名家配秀才。冰淸德又種。玉潤福堪胎。竟乏承天佑。還多被鬼猜。存亡四箇鳥。生死半身梅。花落香無迹。草抽人不來。悲寃有如此。聞者亦沾腮。</text>
<title>挽權 晤</title>,<text>升堂攝提歲。黃耉最精光。席上霏霏氣。辭端習習香。風神猶活潑。壽筭益靈長。厭寄人間世。登眞象外鄕。沉珠行再握。損鳳去相將。長物松留戶。神交藕滿塘。淸觴歸殯室。法筆映儒堂。鎭俗餘風在。儀鄕雅度亡。違忱重拜稽。森目舊昂藏。實背先人契。何顔大孝裳。心心仍末路。事事亦頹陽。一老今歸後。緣何起北邙。</text>
<title>挽鄭平侯</title>,<text>旣驚摧竹弟。旋悼落梅兄。留世三淸鳥。隨風兩紫荊。大衾傷一氣。散帙愴同聲。夙以箕裘業。高張藝苑名。亨衢天不借。幼學事無成。筋力從衰日。林烏叫血誠。哀中孝子疾。病裏故人情。痛哭孤山月。悲凉五尺旌。顔賢非夭折。彭壽亦浮生。好向天堂去。我歌君子行。</text>
<title>和左太冲招隱詩 癸未</title>,<text>靑春嘯宇宙。蹈海魯連心。秋風驚志士。振衣千仞岑。未能一大事。東山有幽林。杖頭攀龍手。招人白雲深。援彼淮南桂。適願丘中琴。當囱松勢動。提瓢石氣侵。溪白非千一。山荒自古今。襟期托淸風。同聲鶴在陰。其二遵彼洛城東。東山鬱出塵。樹下巢居士。谷口鄭子眞。初非潔身者。終是獨善人。白雲本在山。長松難屈身。靑春業書劒。皓首訪隱淪。招招招我友。人亦澗之濱。招異小山招。南隣問北隣。西去磻溪近。和汝有逸民。</text>
<title>和郭景純遊仙詩</title>,<text>三十六洞居。三十三天梯。大抵賓玉京。玉珮趁天雞。虛白十二樓。風雨不敢迷。黃庭雖誤讀。暫謫旋歸棲。法論莫異同。道遊無雲泥。泰階調日月。長春有桃蹊。萬劫奉紫皇。天上無夷齊。其二昔我在臨沮。聞有靑谿美。山圍作洞天。石裂成泉水。骨法眞天人。道濃還韶齒。鶴控雲霄氣。露點河圖髓。俯笑洗耳翁。逕廷巢居士。山外周秦漢。山中堯甲子。嗟我民風雨。誰能潔其趾。其三白龍化魚服。飛鴻下渚田。道人道格高。點却不用鞭。近山風雨惡。那可久洞天。赤松攜手去。浮洪與聯翩。崑崙亦西域。下地大腥膻。凌雲朝玉帝。帝賜香案前。我今通仙籍。何由洗俗緣。其四玉妃鞭月馭。人間成晝夜。上界無春秋。俯哂朱顔謝。銀灣白楡裏。蓮舟穩上下。蓬丘爛交梨。藍田茁玉稼。秦妃降採摘。催上煙中駕。去影若流星。一掬何由假。其五國朝蔡經家。方平乃悠悠。鶴傳閬苑書。麻姑鬂不秋。鳥爪已驚人。况信海淺流。大夢我已覺。語冰蟲疑不。天府眞人事。應無淪胥憂。其六龍伯釣六鰲。羣仙散嶠萊。閶闔撼衡岳。洞天朝暮摧。三峯忽先折。天柱孤崔崔。翩翩廣成子。去去南昌梅。相招向翼軫。中途下九垓。可哀太微仙。白虬無雲䨓。我欲蛻形骨。左右同徘徊。習氣磨不盡。仰空涕盈腮。其七天仙必丹霄。人仙乃紫陌。紫陌日月忙。羣仙雙鬂白。火食旣摧精。風波又沒跡。是知地上仙。一夢塵間客。諸天閱鬼籙。太半枉死籍。卓卓子眞遊。棄世如遺舃。一去邈無蹤。萬古仰空碧。</text>
<title>挽權泰成</title>,<text>先考同庚亦大歸。隔晨杯酒夢依依。鑑源古事憑誰問。蘆水春波獨自肥。稱孝衰麻魂有託。聯丘松柏願無違。他時柯洞通門會。感舊潸潸倍濕衣。</text>
<title>送別申竹堂 濡 日本之行</title>,<text>淸曹妙筆品羣仙。經幄嘉謨亦補天。事在交隣收百一。忠無擇地擊三千。東人本解尊周室。南斗元知屬漢邊。好去好來神物護。平生仗節佇堪傳。</text>
<title>送申 命圭 歸覲原州</title>,<text>滔滔文彩舊弓裘。千仞翺翔問幾秋。梧鵠峙時窺宅相。軒鴻隨處見風流。白雲在目催歸夢。明月留顔照別愁。松翠二枝今折贈。一枝須報我龍頭。</text>
<title>次歸來亭韻。示兒輩。</title>,<text>月朗風淸管一家。近城林壑亦無何。何處尋人蒼水老。今朝披閣白雲多。橫天來去雙飛鳥。經雨高低十里沙。酒盡登江還扣栧。浮休笑指百年涯。</text>
<title>荔枝。七言絶句。月課。</title>,<text>錦膚瓊液爽焦喉。氣味中含五月秋。此物知名民不幸。永元天寶病南州。</text>
<title>懸榻。待徐孺子。</title>,<text>模楷陳仲擧。背負漢靑天。有鳥無珍木。煎鸞續斷紘。榻從千仞下。名與七星懸。他日金臺上。相期濟巨川。</text>
<title>題剡溪回棹圖 月課</title>,<text>落落風流子。何年發會稽。星奔向石室。鷁退背雲谿。不影千秋月。無聲萬古溪。隔林人寤寐。封逕雪高低。客興消天盡。川行積歲迷。身如坐白玉。檣似植靑藜。未見衝眠鷺。寧知聽曉鷄。雙明長浩浩。一葉耐凄凄。本以仙間骨。仍兼畫裏棲。淋漓精魄動。疑有右軍題。</text>
<title>渡瀘謠 月課</title>,<text>三龍爭水一疲弊。纔卜虞淵晩形勢。江淮河洛壯滔天。瀘鰐如何恣呑噬。雌獱雄獺吼門庭。四川驚波魴尾赬。魴雖赬尾有逸道。龍顔旰食天誅行。天誅奮動利攸往。如江如漢三軍壯。瀘之石兮石齧人。瀘之蛇烏蛇呑象。虎豹林立水草毒。聞者誰能不沮伏。惟我中軍仗靈威。前御蚩尤後力牧。鬼沒神出駕風䨓。剛梁孟獲如嬰孩。今之五月周六月。吉甫于征歌鼓來。我歌且謠歌渡瀘。瀘神執策爭先驅。渡瀘歌成報少婦。月之未終還成都。</text>
<title>除日有感</title>,<text>一年今日盡。五十客中過。爭柰光陰駛。終敎志業魔。毬塲煙態嫩。城樹鳥聲和。旅食知何事。徒添夢到家。</text>
<title>月正越翌日。卽事。甲申。</title>,<text>新年當孟月。元日隔今晨。歲首漢陽酒。春前嶺外人。菜傳靑意思。雪得艶精神。一夜歸心動。柴扉洛水濱。</text>
<title>五王帳 月課</title>,<text>玄武血同氣。祖宗有垂刱。乃孫葢慙德。期超三代上。華萼映勤政。此事今古曠。武王非無弟。孔聖有其長。同被只姜肱。明皇乃欽尙。天倫一帳樂。足比壎篪唱。始終易參差。怠勤由衰壯。帝心本奢荒。氣槩亦迭宕。一人鴛鴦帳。慾浪紛日漲。鴒原隔長生。樓空五王帳。風塵不相將。骨肉迷歸向。開元天寶事。百世堪怊悵。</text>
<title>木假山</title>,<text>愛山亦愛似。似我意中山。相似得相遇。巖巖庭宇間。</text>
<title>別南府使棄歸之軒</title>,<text>卽墨春風百舌喧。鳳辭棲棘忽飛翻。仁皇早已知唐介。翼德終將媿士元。南浦珠廻還別淚。北溟鵬擧柰沉鯤。離亭酌奉澄江色。歸駕雲䨓遍大坤。白日扶風揖大豪。黃雲城裏聽龍韜。洛陽義俠談鋒峻。圯上謀英骨法高。百里信非容驥足。九重端合醉仙桃。但知三劒雙無主。欲贈何人答盛遭。</text>
<title>挽李千摠</title>,<text>校尉權公許可稀。惟靈才行說霏霏。自聯瓜葛精神會。未接熊羆世事非。粉署瞻天雙鬂換。灞陵尋路一騑歸。還將平日親身劒。飛入鉤陳衛紫微。</text>
<title>挽宗叔 味道</title>,<text>痛哭宗耆盡大歸。一公龜鶴幸瞻依。堂榮三享專城檄。庭舞雙全喜日衣。春壽八千雖恨减。人生七十孰誇稀。吾門未了先賢願。幸到仙鄕報庶幾。</text>
<title>又 代作</title>,<text>師庭立雪有年人。兼被無華亦不貧。瑞彩斗門陪老鶴。仙丘鳳穴唱陽春。世間五福歸眞宅。堂下雙斑換孝巾。八十光陰蕭瑟後。靑山氣骨但松春。</text>
<title>挽族孫壽翁 爾松</title>,<text>折桂蟾宮第一人。芳年聲價暎朝紳。何知大惠施偏邑。可惜浮名止禮賓。旅櫬歸來新竁月。草堂寥落故江春。送終今日嗟吾病。卻爲同宗淚滿巾。</text>
<title>挽朴久堂 長遠</title>,<text>蜀道凌雲氣。靑蓮泣鬼才。終騎沙苑馬。老剪北山萊。萬事晞朝露。千秋掩夜臺。憶曾求識面。存沒倍堪哀。</text>
<title>挽柳棟隆 代作</title>,<text>可憐澗底樹。枯盡草堂虛。七十浮生罕。彭殤達者歔。接隣庭月苦。經手塢松疎。賴有雙雛鳳。靑雲足起余。</text>
<title>挽沈判書 諿○代作</title>,<text>老仙歸去掩章儀。五十年榮八十辭。先進人稱南省月。後凋吾仰北風枝。六街馬跡哀無主。千里湘江愴有兒。好向泉間惟結草。賜環成孝不多時。享年七十八。立朝五十年。廢朝沈滯。只爲舍人。改玉後。爲都承旨。丁丑後。爲禮判。只有一子東龜。字文徵。以沈賊器遠之事。不得㬥白。遠謫長興海曲。六街句言。喪無主而衆人治喪也。</text>
<title>挽朴校理 漪○代作</title>,<text>翩翩一鶴下人間。飛過霜臺入道山。四十五年翻忽忽。去來今日摠潸潸。德孤吾亦休歌郢。文在天何不壽顔。賴有超宗毛羽美。足當華表見重還。</text>
<title>黍離歎</title>,<text>驪山默無語。涇渭日下馳。桑楡照東洛。大謬在鎬時。誰知十三世。禾生文武基。戍申我不知。觸目又何悲。顧瞻揚之水。行行吟黍離。三后邈在天。慨亦不須思。</text>
<title>麥秀歎</title>,<text>一自家天下。廢興已三后。洪範不敢私。西陳且東走。乾坤大變化。遺墟見新舊。狡童昧春秋。市朝今麥秀。綠波吹壠畝。依依殷道茂。自古有南巢。吾非怨天授。</text>
<title>銅仙歎</title>,<text>赤帝十九仙。承承大歸天。鼎移社稷墟。萬事海桑田。銅仙亦未免。大運靑龍年。暗別茂陵仙。已盡漢家緣。無情亦涕淚。折盤非偶然。我續辭漢歌。遊梁彼何仙。</text>
<title>凍雀歎</title>,<text>祖鳳貽燕作法凉。十寒冰堅陰爻衆。紇干山雀處則高。不似鸒斯於地控。北風摧翎雪蟄身。獻𣌑誰能吹暖送。炎洲暘谷亦何處。山外乾坤大抵凍。鴟鴞鵰鶚又接翼。玃玃飛飛嘯且弄。受凍已多又受制。莫怨天時怨祖鳳。</text>
<title>沈星歎</title>,<text>天敎帝星始中天。天沈帝星天何心。天非厚薄星有失。失其舊度纏妖祲。妖祲用事翼軫野。天厭星宮昏太陰。人謀天象善相符。帝星亦應長昭臨。偏照臨安拱旄頭。北極星君愁陸沈。方知沈海兆建炎。嗟爾祥興寃獨深。</text>
<title>挽金尼山 慶祖○乙酉</title>,<text>若水交塲貝錦生。披雲路絶但含情。人言竟至黃壚隔。仙府方知白議行。留世虛舟無喜怒。成終祖道有哀榮。爲將庚午年前義。歸寄論來卻失聲。</text>
<title>大殿春帖</title>,<text>發散歸藏妙運天。四時行令誕無偏。扶桑化日開元會。仙李長春肇八千。物得仁風隨地敏。民依德宇與鸎遷。從今歲首維新命。䨓奮陽亨見大年。</text>
<title>金樂全以海西監營幕僚。急登西程。走馬立別。見手有墨梅扇。題絶句以贈。</title>,<text>白門楊柳趁鴉晨。手折梅花贈美人。今日東風好帶去。明年歸接洛陽春。</text>
<title>廉泉 月課</title>,<text>一歃懷千金。隱之獨不然。廉泉名則美。可以警大千。勺水飮貪夫。大浪求平天。人言在梁州。誰解顧丹田。凈我廉泉水。千春映貪泉。</text>
<title>又 代作</title>,<text>彈我伯夷操。繼以鳴澗泉。泉流淸且冽。涵泳玉河天。廉名良有由。挹注爽丹田。揚波激貪泉。誰續隱之篇。梁州不須問。聽我玉琴絃。</text>
<title>靑春作伴好還鄕 月課</title>,<text>人事天時似轉輪。草堂先獲咏良辰。十年德水竆陰久。半夜枯楊活意新。鸎喚澤鴻遷上苑。雲隨角馬接通津。東風不逐夔翁盡。前後乾坤一體春。</text>
<title>又 代作</title>,<text>感吾時事記前人。事異時殊喜卽均。先後離思同病苦。古今歸伴一般春。曾從杜老登詩上。更接宮僚到漢濱。七字吟來巾欲濕。堪成歌頌獻楓宸。</text>
<title>指佞草 月課</title>,<text>城闕春生衆草靑。咸承雨露茁冥冥。就中必有堯時草。誰別靈根植大庭。</text>
<title>又 代作</title>,<text>春回木德振王靈。彼茁誰非指佞靑。可笑無言桃李樹。莫爲妖艶更 一作競 分庭。</text>
<title>君子花</title>,<text>世多富貴花。枝蔓隨風 一作爭春 起。還向小池秋。無枝笑君子。</text>
<title>挽南僉知亡女</title>,<text>最惜移天未十年。靑春花落玉埋泉。桂終不實香誰續。劒獨留雄吼自偏。鍾禍三喪沮孝感。宜家四德錯冥筌。浮生夭折無生可。楚越聞來亦愴然。</text>
<title>挽任賓客 絖</title>,<text>鶴馭東來失從鸞。藥籠無復貯靈丹。燕雲月沒三山暗。遼柱仙高萬目寒。冰玉化爲泉下劒。準繩留與殿中官。南州昔日侯門客。灑血公私十丈竿。</text>
<title>挽權佐郞 聖源 大夫人</title>,<text>三從逾七十。四德出尋常。謂可添齡筭。嗟何稱孝觴。萊庭旌影動。萱露薤歌傷。不復陞堂拜。題詞雨我裳。</text>
<title>贈別李德邵 道基 之任溫陽</title>,<text>江上一傾蓋。人中有古人。眉間軒氣槩。談裏蔚淸眞。大暗知明月。隆寒唱陽春。義高江可決。契合玉無磷。感發平生夢。依歸末路身。移家知不偶。問舍喜同隣。出處兼三益。招呼堇浹旬。心如千日醉。利斷萬斤珍。造物還多戲。行期已迫晨。吾彈逆旅鋏。君動小城輪。此去音塵接。相思夢寐親。傷離無近遠。竆別最艱辛。折我門前柳。希公筆下神。神來傳我意。兄豈亦沾巾。</text>
<title>贈別宋叔章 昌奎 歸覲長城</title>,<text>英豪問幾箇。兄亦少知音。科第人才限。賢良草野沈。靑雲不屑取。白雪耐高吟。本以昂霄質。羞爲在冶金。自珍無價寶。誰作救時霖。遣興東山妓。寬懷北斗斟。魚喁歎不起。鬢素欲相侵。天挺應非偶。龍藏何太深。余曾收百一。地有隔參尋。道氣終交感。佳期且忽臨。天南惟伴月。漢北幸彈琴。許可知君少。團圝覺我淫。招呼連晦朔。肝膽接裯衾。此別嗟何遽。相攜愴可禁。無端丈夫淚。不盡旅人心。萬事憑黃石。關山對兩襟。</text>
<title>雨中獨吟。寄李敎官子建 楫。</title>,<text>雨閣頗岑寂。風廊獨語心。鳴囱竹氣冷。碎樾鳥聲深。大夢傷形役。冥行笑陸沈。從前閒事業。今日短長吟。</text>
<title>挽李 廷立</title>,<text>從師負笈日。契合兩追隨。雪月多乘興。煙花或係絲。中間恨暫別。南北惱相思。永訣今何忍。哀情寓此詞。</text>
<title>題文山集</title>,<text>當時下筆眼如虎。寫出江南萬斛愁。削玉崑山雲盡夕。鍊珠滄海月明秋。雄心凜凜橫天地。勁氣堂堂射斗牛。數曲哀吟甚痛哭。知音六載更伊疇。</text>
<title>挽昭顯世子 六月十五日。發引。十九日。葬孝陵，禧陵之間。</title>,<text>貳極瞻前曜。興王嗣有賢。天如休命在。民亦景望懸。方此時艱巨。夫何帝召遄。難諶誰上問。弗吊我東偏。允塞承堯聖。惟精得舜傳。燕謀堪付托。瓜瓞且延綿。頃屬蒼黃日。憂深瑣尾篇。漠南遊積歲。河北旅經年。矢石還攻玉。征行若處氊。質文兼勇武。幹蠱有長鞭。善屈英姿服。能伸大計旋。重歡知孝感。厚嘏信冥筌。乍慶烏頭變。翻悲鶴背仙。昭明哀夏木。太甲叫蒼天。始謂亨初會。今傷事不然。出關纔故國。戾洛卽新阡。雞曉凄宮豎。帷塵慘胄筵。虔迎舊冠葢。祖送更騈闐。歌哭三弦異。哀榮一路專。那知九載淚。竟作二陵川。歷歷齊賓列。遙遙楚奏絃。蛇從皆分義。翼護實聯翩。優數常銘骨。微誠劇慕羶。執覊仍執紼。遐痛倍同肩。</text>
<title>挽沈銓郞德輝 煕世○代作</title>,<text>寒玉其骸秋水神。灑然風度逈無倫。迢遙碧海鵬程闊。歘吸丹霄鳳彩淪。天嗇借齡支大廈。璧寃蒙纇入竆塵。仙姿豈合留泉下。五色雲邊舊石麟。</text>
<title>挽洪秋巒 霙○代作</title>,<text>五福滔滔仰德門。早年金玉暎鴒原。王姬終養秦簫永。孝典加名漢相尊。上壽大齡雖有憾。繁枝茂葉亦堪論。深知都尉莪蒿慟。只 一作猶 把光陰作至寃。</text>
<title>獨醒堂六君子詠 堂在坡州柴洞。乃沈丈翊世之別業也。</title>,<text>數枝數尺榦。屈作小龍蛇。枝上天高遠。何時拂紫霞。右詠松 自盆移植階上。而屈曲不長。戶戶東籬種。淵明一何多。坡山種菊老。元是在山阿。右詠菊 主人取其地道山之名。爲別號而曰道谷。低地碧琅玕。猶含六月寒。他時種大地。會見上雲端。右詠盆竹留語著盆梅。祁寒好好開。孤山風雪後。端有可人來。右詠盆梅幽澗水聲長。流爲小藕塘。主人無俗物。君子送淸香。右詠蓮池月裏無閒地。盆中作小山。淡紅還具體。深淺聖賢間。右詠月桂及四季花</text>
<title>挽金南厓君平 𡒊</title>,<text>與兄一歲相差池。隔野東西蛩蟨隨。蓬麻蒿玉二十年。切切偲偲多所裨。吾之質兮今亡矣。郢中之斤何處施。吾兄孝友出於天。事生事死咸無辭。棣華荊榮動一庭。弟弟兄兄人仰之。吾之質兮今亡矣。奪我兩美天何其。平生學問眞實意。黃卷中人無忸怩。醇辭雅論最馨香。衰世薄俗堪扶持。內美外符大滔滔。抱香韜光誰使爲。賢良無命古所惜。又何斯人斯疾罹。千里傳凶叫失聲。驚定疑生鬢欲絲。荒山今日葬元伯。巨卿驂騑誰縶維。驛程奔走敗靑衫。血淚斑斑兄豈知。</text>
<title>善山府使沈子章 之漢 年兄壽席獻觴。退而夜飮。會客皆醉。其時京試官金伯珍 重鎰。仁同府使黃諿。醴泉郡守洪處厚。比安縣監李興仁。開寧縣監李楚老。前奉事呂爾弘。在座。金伯珍呼我曰。此席可無一詠乎。余應聲醉呼。</title>,<text>喜日光陰綵舞堂。仙桃初發獻高香。東南盡美連城路。夜雨多心凈醉鄕。未宴前一日。大雨。夜半快晴。</text>
<title>挽申察訪 寬一○丙戌</title>,<text>把臂臨江七夕秋。生離猶結洛陽遊。鴻歸鵬海初無𧏮。鶴病郵樓竟不瘳。塵篋有書汍杜涕。雲龍乖願釀韓愁。從今此別天長遠。多少前期摠謬悠。長才高義古人求。不謂遐程止督郵。寶劒出泉神鍔折。琪花落地斷香浮。口碑聞已歌何暮。峴石知今豎不謀。大器小施賢者夭。倒行誰可問瓊樓。</text>
<title>題箕子墓碑</title>,<text>古墓荒凉天一畔。殘碑零落臥春風。西陳洪範悲歌咽。東向遐陬暮道竆。諫寂彤庭人又去。祚移玄鳥祀將終。千秋不識先生意。錯議三仁事異同。</text>
<title>丹陽曲</title>,<text>一面孤城壓海東。波濤日月杳茫中。山連北斗煙嵐重。路盡南天宇宙竆。萬頃春光深鎖雨。千林暮氣暗隨風。陽侯倘決滄溟水。庶學蓬萊綠髮翁。</text>
<title>有所思</title>,<text>蒼梧休駕老松楸。鄒魯遑遑謾白頭。洙泗餘波風寂寂。齊梁孤轍路悠悠。天時已晩河千運。道學終歸土一抔。慷慨中宵成片夢。依稀賢聖是吾求。</text>
<title>元日詠懷 丁亥</title>,<text>行年五十已堪憐。况是今朝又一年。嬉戲兒童仍節日。和鳴鵝鴨得春天。長心容有詩言志。層感終非酒解悁。暗撫乾坤生我意。笛聲何事助茫然。</text>
<title>送人歸鄕</title>,<text>千里雲山素計違。十年詩酒夢依依。鶺鴒冬雪纔同向。鴻鴈春江更散飛。天闊寒城搖古木。雲輕遠海映斜暉。孤吟盡日情何極。回首歸程爲挽衣。</text>
<title>題赤壁賦後</title>,<text>天遣蘇仙海上遊。風流文采動南陬。固知造物探深意。卻放淸光轉早秋。美酒盡消千古恨。良宵閒弄一孤舟。世人不識當時事。苦道湖山謾白頭。</text>
<title>曉起。詠長安陌。</title>,<text>九陌紛紛動息機。今朝又閱幾人歸。車馳馬走兼鳴吠。悲哭歡歌雜怨誹。何處從來何處去。一時闐咽一時稀。暮鍾聲裏千門閉。夢且行行有是非。</text>
<title>偶吟</title>,<text>羣仙夜夜一筵同。最是江湖草閣中。世界居然蓬島在。塵蹤容易玉京通。尋常慣接緱山笛。咫尺兼聆漢闕鍾。雲外叔卿誰恨隔。避煩靑壁遡淸風。</text>
<title>廣興寺。與友人會話。呼韻。</title>,<text>浮休蹤跡似金仙。一約慇懃在臘前。石路來穿君不厭。山房期待我差先。觀心小澗盈春水。打話深燈抹曉煙。從古閒忙元有趣。淸遊莫向俗人傳。</text>
<title>挽金光實 丙戌四月相遇。戊子四月葬。</title>,<text>丙戌非今日。深杯或一中。天時同四月。人事異雙鴻。此別含生苦。前歡隔歲空。巨卿無限淚。遙灑挽餘風。名家稱右族。世美仰儒風。志行吾鄕敬。聲華此路雄。谷蘭期雜佩。樑月入科蓬。積善論天報。羣龍慶不竆。</text>
<title>挽西華李相公 行遠○代作</title>,<text>西郊冠蓋問何遲。前後星行事有期。不幸流光臨大運。無端脩夜秘明儀。上罇湛露眞稀數。東閤疎槐亦一時。別路孤雲飛旐動。賀歸翻作吊亡詞。</text>
<title>奉別申孝思 恦 之任端川</title>,<text>邈彼端州問幾程。關山古別見吾生。美人去後知誰伴。明月看時獨我情。滿槖新詩應有助。連城嘉慶足爲榮。何緣揷得如雲翼。文酒千塲一瞥行。</text>
<title>奉別尹魯直 舜擧 之任安陰</title>,<text>風塵驚散兩浮沈。未死寧知卽有今。白首西來千里駕。驪駒南下萬重岑。端州安縣朝朝別。楚水關山送送心。離合一時靑眼罷。雨聲秋榻客孤吟。縣中山水說奇奇。吏隱仙才定得之。貯月迎風樓閣可。種桃栽柳板輿宜。凈琴鮮鶴皆詩助。大酒明藤摠筆資。絶藝由來神所妬。槖珍分及故人思。</text>
<title>冷山 月課</title>,<text>大凡夷貊陋。限以玉門關。聲氣何相及。江山別自寰。輿圖休歷歷。史載不班班。大窖誰聞見。中郞始往還。從玆羝牧處。播厥搢紳間。不有蘇卿苦。焉登竹記頒。凶奴自太古。皇宋又完顔。五國聯冠蓋。雙星奉璧鍰。同飛情比翼。相友義綿蠻。不幸逢拘繫。多般備楚艱。雪霜雙北海。薇蕨兩西山。烈膽囷囷大。愁毫箇箇斑。迹非山寺浪。身與佛徒閒。濡滯無年紀。推遷任月彎。忠肝山立立。歸思水潺潺。契闊相喣沫。憂傷有痛癏。二鴻期楚澤。孤鶴未周環。死所誠全美。生還亦格頑。餘風存雪岳。高節卓雲鬟。千古冷山在。華夷景莫攀。</text>
<title>鑑湖 月課</title>,<text>若人塵骨醒。一夢遊淸都。幡然旣辭君。何又請鑑湖。山河君所有。誰非販籍輸。明波三百里。折取私一區。孰云恩波阻。歸帶雨露濡。金鑾與千秋。出處無榮枯。水對昆明月。洲聽尙書鳧。三公不換處。君恩滿菰蒲。公物作長物。見笑峨嵋蘇。</text>
<title>和郭 振 寶劒篇 月課</title>,<text>茂先寶劒出非時。代公寶劒生亦早。俱逢亂世不能匡。劒光徒然振文藻。我有三劒異於是。殆非昆吾冶中造。三綱爲質四端鍔。淬以蒼蒼民水浩。侯王用之決浮雲。將相持之正邦道。恢張宇宙蔚光華。卓立千秋柱旻昊。魑魅魍魎敢相干。六合泥滓凈如掃。雖然此劒出處神。待價埋光還自保。不求聞達配臥龍。屠肆藏名隨渭老。嗚呼此劒耻與彼劒爭雌雄。劒兮劒兮人中寶。</text>
<title>挽李成川 成男 夫人</title>,<text>冰淸閨訓有源流。配玉貞姿四德優。介婦班行堅執禮。相公門閤篤齊修。琴驚單父雌絃絶。阡復南陽孝子憂。六十六年還一夢。扣盆歌咽孰堪愁。</text>
<title>奉別成 以性 潭陽之行</title>,<text>潭州名實大乖張。小小長沙舞袖長。作吏初非榮句漏。有親何敢薄淮陽。繡衣御史留香路。經幄儒臣映世光。明月樓中嶠外客。客情離恨又秋凉。凉改作商。</text>
<title>贈別李子芳 時苾 之任野城 辛亥</title>,<text>嶠南東盡白雲頭。海右靑山一洞幽。洞裏官居稱野邑。樓前江水映簾鉤。城臨喜日區中慶。地等仙洲物外遊。花縣丹丘兼二者。使君騎鶴上楊州。野城東北接丹丘。五月登臨縣有樓。樓出重霄炎辟易。山粧八面地寬幽。江明沙凈同魚隱。石古雲深似道流。四十年前眼中路。送君談舊意悠悠。</text>
<title>贈別茂長使君金汝定之行</title>,<text>洛城城裏見秋風。鄕夢滔滔萬折東。南道知音又分手。前江擧颿正如鴻。吾生不作佳人恨。此別寧論織女忡。去若無情看漸遠。獨歸心事夕陽中。</text>
<title>挽趙司諫 珩 大夫人</title>,<text>造物吹山七十忙。同阡雙劒舊南陽。萊庭舞影歸丹旐。萱背榮光入白楊。驥子已看龍變化。桐孫端合瑟高張。重坤不敢埋餘福。不替家聲衮衮長。</text>
<title>挽李判書 溟○代作。九月第二聯改作。啓沃諸班登次第。觀宣八路蹯聯翩。</title>,<text>蓬萊頂上發蹤仙。闊步天官雨露邊。兩閣香筵登次第。八棠峩鉞杖聯翩。桐溪受節人誰識。砥柱障瀾事可傳。飽得風霜關世老。葢棺今日九卿賢。廢大妃庭請。旣不參。又指揮鄭桐溪蘊上疏直斥。坐桐溪事。亦同被黜。反正後。以前翰林。陞銓郞。出爲八道方伯。</text>
<title>又 代作</title>,<text>篤義姨門仲季班。齒尊先考一年間。忘年話舊悲兼喜。卽事傷今去不還。經幄銀臺平進步。棠陰棘列俯裁艱。三階隔手南星落。痛係公私大涕潸。</text>
<title>挽具水使 鏊</title>,<text>文武年來不幸多。薤歌頻動咽山阿。係關人傑又歸去。緩急邦家其柰何。禮數中丞謙大樹。詩書卻縠射之佗。蛟龍風雨卷行跡。黑髮將軍飛電過。</text>
<title>九月二十三日。以順陵陵上回垣葢瓦及丁字閣瓦灰修理時。事由先告。典祀官到陵所。則祭監臺監。乃崔聖許 孝騫 故人也。四日夜。從容論文。各歸寢所。俄有以七言一什投之。吾以兩篇。和送謝之。</title>,<text>路入秋山凈散多。淸詩收拾喚羊何。自知答景煩蟲篆。誰道攻文費蟻磨。幸接高人論小技。忽驚神駿走長坡。望洋河伯君奚取。本是涇流有渚涯。張翰逢秋感已多。秋光垂盡不歸何。宜人白酒聞初熟。可眼靑山貢上磨。忽有詩仙催客興。正如春草怒陽坡。爭名技癢非吾事。笑指浮休 一作菟裘 某水涯。附元韻苦宦人間歲月多。秋來客子意如何。喬山落木偏蕭瑟。永夜淸詩好琢磨。詞賦江關竆庾信。文章海內薄東坡。安排去化方乘一。莫使無涯害有涯。</text>
<title>十月初吉。崔聖許以宗廟冬享大祭祭監。致齋入淸臺。又以五言四韻。書送。吾卽和之。</title>,<text>半夜客囱夢。情人宛會同。卽今驚剝啄。先感動西東。神接形骸外。詩來氣槩中。相思報日月。前約覺秋竆。前約。謂九月園陵。有入京相尋之約。○右答別苦黃鶴登樓興。聯翩崔李同。兩雄鳴宇內。一律擅江東。追騎歸塵外。前身在殿中。聲名從此大。大雅掃詩竆。右謝高詠蟻羶建安在。星拱古今同。餘皆三戰北。終亦百川東。崑派文章左。詩宗大雅中。何須煩吊詭。吾已哂天竆。右答吊詭之語</text>
<title>團扇 月課</title>,<text>瀟湘竹裏擇貞竿。織女機頭揀素紈。濟美鸞膠膠永固。法形霜月月長團。發揮雉扇雖非分。羽翼薰風也未難。護聖噓凉秋事至。棄捐還怕玉樓寒。</text>
<title>遺榮入道 月課</title>,<text>四明狂客見幾明。早見明皇志氣盈。解事留侯稱辟糓。有心疏受託辭名。湖山誅夢人爭慕。雲漢分章世所榮。入道一言誰爲洗。鏡瀾吾欲卷澄淸。</text>
<title>網罟設兮山不幽 月課</title>,<text>天以乘除二氣流。聖於民物亦春秋。寧容蹄迹交中國。乃法蜘蛛敎九州。山擁林回還我苑。高翔險挺摠吾罘。幽幽誰道能藏疾。德與乾坤撫 一作作字 大幽。</text>
<title>笑讀古人書 月課</title>,<text>孟六何歸莫問津。津頭六鑿侮天眞。陽春白雪如求可。談笑論文與古人。</text>
<title>雌風 排律</title>,<text>泠泠習習自鴻濛。下遍堪輿上太空。吹作三皇時皥皥。噓成五帝俗融融。天機鑿竅開全樸。覇業臨民喪大同。地隔尊卑歧苦樂。風從貴賤判雌雄。乘陵桂闥爲淸切。披拂蓬閭助蘊隆。蓋是浮光初一氣。夫何觸處不同功。敺溫蒸屋呑河渴。揚濁焚畦袖手癃。扇暍莫階凉殿閣。分陰誰製大帲幪。恢仁草上休聲遠。示朴身先實惠洪。宋玉忠箴何獨楚。庶人風係大王風。</text>
<title>次崔聖許前韻仰呈</title>,<text>文章雖小技。事亦係書同。世漸趨風下。人誰任道東。正聲已掃地。邪氣鬱攻中。我欲恢關敎。年侵怕路竆。險語西崑刱。論詩大不同。虛華浮晉末。哀怨極周東。情性誰治本。嚴和要建中。自然奇絶處。滄海闊無竆。詩以觀治亂。採謠三代同。到唐希空北。適越柰從東。興致要純正。情歸在大中。王風長已矣。小技亦貧竆。不圖三日別。詩與古人同。流麗追河朔。膏腴欲濟東。方將竿進步。早晩聖時中。拱我田巴手。禪聲分技竆。</text>
<title>九月九日。朴白川仲懼。令李持平子喬，金正郞德而，朴司評景明，李參奉匪彪及余。佩壺遊於蕩春臺。仲懼占一絶。遂次之。</title>,<text>百年皆此日。萬事置相忘。大地杯中在。天其葬酒狂。</text>
<title>挽趙參議 代作</title>,<text>前秋得傾葢。愛我丈人風。已恨交遊晩。還驚死別悤。年華雖似壽。賢路最多竆。頂玉終參亞。吾寧不爲恫。</text>
<title>奉別盧直講之任蔚山</title>,<text>暫瞻眉宇輒相親。晩契還優五十春。啽囈聲中能說義。精神嚮處卽投身。從前我識山椒路。此後君爲海岸人。行度嶺雲雲樹隔。洛陽城裏一沈淪。平生喜壯目。小陸哂童觀。天地海爲大。東南勢最寬。呑知雲夢陋。遊覺子長安。此事輸先手。揶揄倍自歎。</text>
<title>韓希孟 月課</title>,<text>正氣吾從宋季觀。男知文陸女知韓。潔身恰得重淵所。捨命能爲萬古難。神護貞姿魚不敢。龍還淸竹璧終完。我歌竹枝論哀怨。月苦巴陵江水寒。</text>
<title>謖謖松下風 月課</title>,<text>未及龍門御李公。當看晩翠動蒼穹。亭亭落落高人操。灑灑泠泠烈士風。淸徹寰區宜濯熱。爽歸閶闔合開聰。自從剪伐無樑木。萬古濤聲寒在空。</text>
<title>禹廟 月課</title>,<text>臨流思禹爲傾蠡。德在乾坤廟一坡。九域地開初結構。萬邦山出始巢窠。白沙靑壁蒼生感。古屋荒庭赤子歌。千載恩波方浩浩。四時玄酒酌洪河。</text>
<title>擊蛇笏</title>,<text>新亭倒執後。此笏久無華。器自寧州用。名成石氏嘉。若能官以諫。奚但物中蛇。拄爾看山處。如臣媿象牙。</text>
<title>奉獻申化堂 敏一○己丑。書中有何不寄一絶之語。故臨書走筆。蓋戊子十一月送來書魚。而歲饌亦有特記之惠。故句中及之。端州，永興。父子作宰於一道。</title>,<text>端永曾於天外求。今看來往亦東丘。東丘大抵無千里。猶有關山遠別愁。</text>
<title>持竿避使者 月課</title>,<text>早已知天廢。人何問建安。塵蹤敗鷗鷺。釣事起波瀾。電掣磯頭影。星移鏡面竿。八方風雨惡。簑笠獨溪干。</text>
<title>醉裏乾坤 月課</title>,<text>先生眞樂與誰論。眞樂酣於麴味溫。玄酒源流洙泗接。素王罇俎洛陽存。坐提斗柄斟元氣。臥得天根撫大坤。無醉之中歡伯在。先生眞樂與誰論。</text>
<title>挽申仲懼 忔</title>,<text>余美三難痛盡亡。西歸無復可升堂。依然江漢崇朝話。已矣龜潭永日觴。浮世獨留嗟老病。哀㫌莫及慰京鄕。悼古傷今仍大叫。他時何以過山陽。</text>
<title>挽邊 以泰 喪中毁滅 代作</title>,<text>百歲猶爲夭。靑春何又摧。天宜扶孝子。地反虐孤哀。豈有除衰日。長休釋褐才。欒欒三尺哭。楚越亦沾腮。</text>
<title>次題金水使 鎭 詩軸</title>,<text>將軍辭第可。何取草堂居。初服思家食。前程撫歲除。看山雲影立。臨水鏡奩虛。勝敗須張大。詩多好客書。右詠草堂劒是酬恩器。將軍所可居。神光應變化。能事乃驅除。枝伐從琴聽。敷腴對鏡虛。閒多寄心目。咄咄向空書。右詠寶刀亦已彭咸死。世間誰久居。浮雲上起沒。歷代下乘除。大數誇枯木。眞知在太虛。那無一成毁。須讀老莊書。右詠新羅古琴</text>
<title>贈別泰安郡守李 子喬</title>,<text>才優存義峻翁歸。政不須論私亦非。欲贈無言惟脉脉。臨分有恨轉依依。海爲物鉅行收拾。山以仙名去發揮。明月樓頭故人在。詩來休惜語霏霏。</text>
<title>挽鄭康侯</title>,<text>與兄行年雖隔紀。古心古道不論形。孤山泉石輞川湖。意到翩翩頻扣扃。嗚呼余美忽焉亡。他日山陽那忍經。兄之才藝早擅塲。兄之風采有典刑。平生志在大儒歸。撼山焉能容五丁。嗚呼余美不試亡。有才無命天何冥。關山遠別已三年。我在兄存期醉醒。年前遺札篋笥新。不料無端今日聽。嗚呼余美不復見。未歸巨卿空涕零。贈梅無憑但題挽。題罷鬢毛欲星星。</text>
<title>答柳汝一韻 庚寅。在婚禮都監。同苦唱和。</title>,<text>詩仙不見久。一日得今年。聲感陽春曲。痾痊玉井蓮。人情馬上泣。世事氣中顚。甚矣吾無夢。談兵莫信傳。附元韻曠蕩三千里。捿遑二十年。官銜何水部。家世李靑蓮。節序花經眼。竆愁雪滿顚。兵家當日夢。卻怕有人傳。</text>
<title>挽任護軍 振</title>,<text>尊老堂堦掉臂多。南星頻見暎門羅。吹山造物欺誠孝。會劒期程接舊阿。栗里鄕虛深敬廢。楊州鶴去此君何。纔聞頂玉還題挽。賀吊長懷並薤歌。</text>
<title>挽申參議 翊亮○代作</title>,<text>入彀靑雲早掉頭。厭居埃𡏖遠浮休。高人獨占瑤潭草。老友偏傷明月樓。聞訃驚除仙鶴筭。呑聲怨隔道家遊。驪興山水萬年宅。海上余懷知且不。</text>
<title>挽仁川李直長 代作</title>,<text>早早高情與世違。古人行路騁驂騑。身安豈必官爲貴。戰勝猶能道以肥。落落談鋒求不得。昂昂風度卷何歸。題詞住筆論天報。蘭玉承家壽過稀。</text>
<title>挽李直長 代作</title>,<text>彊壯亦靑年。先秋碧蕙捐。頃乘沙苑馬。今典舍人編。語器哀無壽。論心愴斷絃。庭梧鸞鵠峙。後事屬聯翩。</text>
<title>挽申化堂</title>,<text>宗社危疑事。從今臥不聞。泉臺無世道。洞府足仙羣。忘是非顚倒。遺憂樂糾紛。吾歌甚痛哭。歌斷更何云。尊老云亡後。儒賢筭豈多。淸儀映喉斗。德表動芹莪。不幸秋丁晦。無歸楚璞何。龍興墮淚在。萬古並長河。</text>
<title>挽許杜谷 檍 夫人</title>,<text>故人之婿故人子。未及揚名見輟飧。他日白楊蕭瑟處。追榮孝子感懷煩。窈窕平生願。惟存一子榮。林烏不盡血。恐亂扣盆情。</text>
<title>大隱金門 月課</title>,<text>歲星箕宿氣淋淋。一遇高宗一卯金。宇宙已非三代古。覇王方做泰初今。蘭香出谷山中淺。龍德含章柱下深。待詔異人人不識。詼啁惟遣漢光陰。</text>
<title>挽權藏谷 泰一 夫人金氏</title>,<text>仰遡夫人事。薰陶樂有賢。養成君子閥。移配世家天。共享三朝祿。偏尊八十年。翩翩劒好會。得老白楊阡。</text>
<title>贈別崔聖許之任永平</title>,<text>人謂永平屈。誠專奉板輿。下堂不日至。求味勝家居。味得江山助。陪閒簿牒疎。世間喜懼外。疇有此行如。</text>
<title>中殿宮門端午貼 壬辰</title>,<text>江心獻鏡不須揚。月體方圓輔太陽。雞咏已知賢綵縷。蘭情何待沐芳香。</text>
<title>次呈商谷姜瑜北靑大操韻 癸巳</title>,<text>詩來隱隱見長城。感歎還增意不平。得路儒臣爲上將。含光國士困中營。威添兵氣狼精晦。令激軍聲島魄驚。誓挽天河天必應。回頭北落已分明。狼精。指戎。島魄。指倭。</text>
<title>遠別洪沂川 命夏 以副使赴北京 癸巳</title>,<text>淮陽離索再驚秋。鴈思葵忱頓白頭。威鳳鳴朝多士仰。嚴霆竟日一夔休。已無下縣飛鳧舃。那及長安明月樓。忠烈冥愁人莫慰。魯連心折向西州。洪公亡兄命耉。丙子胡亂。戰死於胡。贈謚忠烈。命夏以其弟。奉使北庭。而朝無一人爲發援止之議。洪公求贈別。故云。</text>
<title>贈別金都事 樂全</title>,<text>大火流金鳥倦飛。情人萬里病中歸。南天片月知多少。北嶺孤雲有是非。別語無端琴亦斷。愁膓欲折酒還微。秋風可趁東籬菊。何處長安攬舊衣。</text>
<title>題定平蓮堂 甲午</title>,<text>百里風煙太古通。四郊蕭瑟亂離同。可憐巴只遨頭血。幾盡三年幹牧中。</text>
<title>雨中。憶汝秀老友。乙未</title>,<text>淸和風雨似淸明。岑寂東西兩老情。兄酌甕頭知自慰。可憐彭澤困愁城。</text>
<title>挽同宗進士天英 乙未。蓋自定平。還來求見。而天英已病沒。</title>,<text>七年離別至於斯。萬里還求臥不知。凌駕馳驅男子步。淸新俊逸古人詩。有才成小傷宗運。未老捐芳痛化兒。埋玉沉光哀怨極。又何雙劒會同時。無端琴瑟一時摧。楚越聞來亦可哀。老病未能奔執紼。山陽他日倍沾腮。</text>
<title>挽枝谷金忠義</title>,<text>大野東西二老翁。以文爲戲早相從。溟鯤恨未風鵬化。礏玉寧知礫石同。心已交符黃卷友。魂應歸去白雲空。送終此日藏君子。一病魔情慟我衷。</text>
<title>挽權湖陽 益昌</title>,<text>斯文大老大歸山。南極儒林慘喪顔。三絶韋編塵下沒。一堂鱣席夢中攀。津梁已坼人迷渡。精爽猶存月滿關。出谷淸香偏嗅泣。驛樓今日更潸潸。</text>
<title>挽李僉知</title>,<text>半世欣同被。一心孝薦蘋。持身淸似水。接面藹如春。笑爲生孫發。家因好客貧。仁深譽益遠。善積福又新。縱乏黃金藥。方期碧海塵。奄驚千古夢。還作九原人。几杖難重奉。儀形未可親。新阡松柏外。不覺淚沾巾。</text>
<title>挽裵道亨</title>,<text>桂水風煙失主張。松林苦月再經霜。征西別語耳邊在。居北情書篋裏藏。歸報鄭 缺 能事半。遊瞻魯院係心長。朋來會葬皆吾黨。靈亦知不盡此觴。</text>
<title>擬蜀道易行 陸暢爲韋臯幕下士。有詩反蜀道難曰。蜀道之易。易於行平地。</title>,<text>蜀道之難我不見。見諸太白詩中一一記。蜀道之難信何如。詩言劒閣險無二。頭上靑天九萬八千里。未聞人從天上至。一自詩行天地間。擧天下咸知蜀道難兮靑天易。蜀道之難果何如。讀之使人心魂悸。坐席朱顔凋。矧爾行有事。陸暢何爲者。大言蜀道如平地。爾非長翮大翼黃鶴飛。又非升木緣崖猿猱利。蜀道之難雖可度。長蛇之所窟兮。豺虎之所萃。難以曳長裾。難以掉長臂。蜀道之難兮其難旣如彼。蜀道之難兮其難又無比。陸子平看易言兮反其難。直與謫仙雄談騁寓意。我有曲步蜀道之難兮吾不忌。我有令色蜀地之難兮吾可媚。太行之路雖摧車。有戒吾無躓。巫峽之水雖覆舟。有豫吾無墜。知難處難難不難。行路難兮吾何喟。莫仁者羊膓。莫仁者亦瞿塘。成都幕下。恨不與子美同時事元帥。鵕䴊冠兮著不厭。不知人心險於山川兮。惟見和風慶雲與之備。嗚呼古今一蜀道。李難陸易何相異。我今又擬蜀道易。難易之眞誰與議。嚴挺之兒雪山輕重。韋家之子淸論所棄。暢也失之佞。甫也失之醉。醉可醒者恕。佞是君子媿。大丈夫寧爲拾遺醉裏怕。焉爲鄙夫態兮。甘心身上累。吾觀名敎有樂地。樂地泰山兮巖巖。白日兮光八位。道義所存處。夷險不知避。蜀道之難蜀道易。難易之間。不須卞兮身外置。</text>
<title>擬演連珠體五首 癸未○月課</title>,<text>臣聞連尺膚寸。蔚見昂霄而垂天。盈科虛牝。誕至浴日而披霧。是故尊隗始而亡燕再振。訪葛勤而弊漢重樹。又臣聞物成歲功。廢春秋而不物。肉騰天路。去毛羽則滯肉。是故賞罰必而見治世之霜露。紀綱肅而振明君之羽翮。又臣聞寃禽塡海。傳子孫而竭力。志士挽河。處夢寐而懸誠。是故感天而回變桑之運。致雨而見洗兵之禎。又臣聞海爲巨物。本取足於衆流。岱爲宗山。始成高於積土。是故聖王鞏基於丘民。明君藏富於編戶。又臣聞忠信篤敬。雖蠻貊可居。草刱潤色。雖秦楚可接。是故大人誠己而致物。智者達權而善畫。又臣聞先天後天。道體則同。古人今人。性理則一。導養之方不至。才難之歎乃發。是故哮虎䨓霆。葢緣兔罝之餘化。麟趾騶虞。亦由棫樸之敎率。</text>
<title>挽詞[默癡齋申命圭]</title>,<text>先人同榜幾人存。千里聞公又九原。百感餘生增逬淚。兩家交誼更堪論。文章本自竆奇士。直氣曾將動至尊。太僕舊銜優聖渥。秖銘丹旐慰幽窀。</text>
<title>挽詞[進士申命龍]</title>,<text>今代吾公有大名。文章不獨振家聲。讜言凜見回天意。淸德爭稱化北氓。十載休官歸樂土。七旬如夢奄佳城。追思負笈情難極。哭望花山淚滿纓。</text>
<title>挽詞[宋明圭]</title>,<text>未路交朋葢有數。洛中親已獨多儂。剛膓不避當道勢。亢性能排陷入鋒。徐福上書思曲突。朱雲借劒欲除兇。孼臣畏忌奸謀沮。聖主恩褒異數從。皎皎孤姿霜後鶴。貞貞勁節歲寒松。文章驚世眞餘事。正直規人尙有容。三品官纔知遇阨。四男天報豈無封。緘辭千里空揮涕。何處風塵豁素胷。</text>
<title>挽詞[百源堂申碩蕃]</title>,<text>早年南國擅英聲。父子傳家繼大名。唐代苦吟聞孟賈。宋朝佳句說蘇黃。棲遲郡邑供衰景。擺弄新篇掣怒鯨。金玉世間誰再見。凄風吹淚古昌鄕。</text>
<title>挽詞[府伯李東溟]</title>,<text>一代文章伯。光芒萬丈長。駿才期遠騁。鵬路未高翔。壽福無餘憾。昇沉豈足傷。從來三世好。題挽涕浪浪。</text>
<title>挽詞[護軍成震丙]</title>,<text>樓成白玉喚詞人。一夢塵寰七十春。驚世文章無補世。暮年功業暫臨民。知音已斷瑤琴冷。餘慶方看寶樹新。孤露此生今獨在。白首題挽淚沾巾。</text>
<title>挽詞[東郭成震昇]</title>,<text>一結婚姻義。情深骨肉同。箕裘傳世業。詞翰繼家風。地下修文秘。人間大恨竆。遙將數掬淚。灑向暮江東。不得當時御李君。那知一夕死生分。冷煙衰草豐山下。絮酒無因慰尺墳。</text>
<title>挽詞[由由軒南礏]</title>,<text>質粹仍多藝。英名士友前。南城和議斥。北塞政聲傳。門對盈疇稼。庭趨學禮賢。悠然乘化逝。人世謾塵煙。</text>
<title>挽詞[南磁]</title>,<text>策奏天人桂已馨。䟽陳時務髮逾星。一身用舍非吾事。留取芳名照汗靑。病懷多感易悲傷。况又聞君卽遠行。推枕中宵驚起坐。不堪樑月轉分明。</text>
<title>挽詞[稚巖鄭維地]</title>,<text>錦繡之文月露才。少年題柱志恢恢。九天恩寵多先見。百里謳歌惜暮來。塵世悲歡如夢幻。輞川風景摠愁媒。數聲長笛山陽路。佗佗何堪淚滿腮。自是騷壇第一人。竗年聲價聳朝紳。危言爽吐冰霜氣。健筆橫驅造化神。華表鶴歸星晦彩。少陵鯨動海生塵。豈知文字爲身祟。聞道瓊樓已報新。弱齡才望擅詞源。早入脩門護帝閽。太僕崇班恩命特。北關皁葢政聲聞。百年世路浮生促。萬古泉扃厚夜昏。輞水風光今寂寞。白頭無復賦停雲。</text>
<title>挽詞[進士金光源]</title>,<text>輞川從古有詞人。摩詰千秋更後身。對策萬言驚俗士。誅兇一疏識忠臣。文星已入泉門路。羣玉留爲世上珍。回首江山悲古宅。碧波蒼璧是精神。</text>
<title>挽詞[族孫生員朝英]</title>,<text>驚世之文間世筆。妙年聲譽擅南中。名高龍榜由才俊。位至三階柰命竆。四子行能餘慶在。一生慷慨古人同。哀章風雨孤城句。時復吟來淚欲洪。</text>
<title>挽詞[族孫生員朝鳴]</title>,<text>姓中長老惟吾子。嚮慕何須字說陳。彼此分派雖世遠。祖宗連氣卽情親。聲名早擅三疏上。惠澤嘗深百里民。自後儀形無復接。最傷門運日沉淪。</text>
<title>挽詞[族孫生員朝衡]</title>,<text>五福惟難一。宗公倂有之。八旬爲上壽。三品是高資。落筆驚人句。貽孫學世箕。於心宜不憾。乘化更何疑。</text>
<title>挽詞[葛溪金燾]</title>,<text>文星晦彩夜臺幽。寂寞騷壇竪幟疇。北莅雄州還暫屈。東班準秩亦何優。輞川鷗鷺空懷伴。花嶽雲霞摠帶愁。福慶他年應衮衮。四麟才藝出凡流。</text>
<title>挽詞[成震井]</title>,<text>鶴嶺秀而麗。夫公得氣全。仙氣風雲動。天行雨露偏。雋望空如玉。官緘不直錢。聲利形無役。江湖興獨專。未識荊州面。先我堊室憐。臭味心恒悅。婭姻義更連。高軒期欲造。奇疾竟何纏。香聞名烈烈。蘭茁慶綿綿。路遠違臨穴。題辭涕自漣。</text>
<title>挽詞[桂湖權文郁]</title>,<text>文曲揚明照海東。光輝萬丈射蒼穹。金門獻策夷兇鬼。玉塞分憂鎭北戎。二竪交侵千劫盡。八徵驚散一枕空。風前搔首悽然立。雲外猶聞獨叫鴻。</text>
<title>行狀[金養根]</title>,<text>公姓李。諱回寶。字文祥。自號石屛。其先眞城人。諱碩。以縣吏中成均進士。贈密直使。生子諱子脩。登第仕恭愍朝。討紅巾賊。以功封松安君。子孫遂世居磨崖村。其後有軍器寺副正諱云侯。贈司僕寺正。善山府使諱禎。贈戶曹參判。至訓鍊院參軍諱興陽。則乃公之五世祖也。高祖諱壕。原從功臣。曾祖諱希淸。忠順衛。祖諱元晦。有學行。授敬陵參奉。不就。考諱燉。登辛丑文科。歷敭臺署。嘗以獻納。斥仁弘之奸。昏朝政亂。屛迹不仕。仁廟改紀後。除永川郡守。病卒于官。妣安東權氏。軍資監正復之女。公生萬曆甲午七月二十日。幼有絶倫之才。十餘歲。隨獻納公寧海任所。登觀魚臺。有詩曰。興高臺尙小。心遠海猶偏。化作虹霓氣。遙橫萬里天。聞者奇之。及長。文思日進。沛然若决河。己巳大比。並魁東堂監試。又魁別試。一年中三捷壯元。名聲震耀京鄕。及入大庭。對策。月沙李先生廷龜主試。擢公爲首。時東溟鄭斗卿。以文章鉅手。持重名。公遂居亞元。辛未。例調成均舘典籍。壬申。遷工曹佐郞。癸酉。移戶曹佐郞。以事忤當路。遆職還鄕。杜門却掃。益肆力於文章。註解李白，杜甫，李商隱遺響等詩。又潛心易學參同契。傍及天文地誌。外流百家書。無不貫會融通。亦多有發揮語。嘗赴京資絶。入路傍士人家。稱借。出聞其人犯北論。傾槖而投諸路中。葢公自新進時。取與以義。已如此。居嶺中。而獨主栗，牛兩先生從享之論。故大爲同道居所慍。仕路之蹭蹬。未必非由此也。丙子。扈從入南漢。見和議將成。以背城一戰之意。力爭於都堂。及大駕出城。與文正公金尙憲。還鄕。語在朝野錄。及金先生就俘瀋陽。公賦詩寄懷曰。南國名花說嶺梅。㥘寒蜂蝶反爲媒。淸香正色天應寵。而去而來好去來。其挽曺明勖詩。至今膾炙人口。想見丙子後忠憤云。己丑。除分兵曹佐郞。未幾。薦入舍人。時賊臣自點秉國。勢焰熏天。人莫之敢指。公知其有禍心。屢疏諷之。從淺入深。其初疏。略曰。臣竊惟國事。自壬辰迄于玆。可愕可憤可耻者非一。而當今五官皆醉。二司俱病。包忍何其已極。名義何其久屈。惟我先大王。倀倀孤立。大加警惕。二十七年之間。庶幾有爲。而志未及展焉。在今殿下初服。必欲繼其志。述其事。以達孝爲意。則此正式怒蛙時也。抑亦大布衣大帛冠。上下憂勤時也。及是時。明其政刑。生聚敎訓。義當汲汲云云。又以進香供砂之弊。綵花不諫之失。仰勉應天以實之道。而懼其奢侈導一時。大失朝廷之望。又曰。殿下卽位之初。天鉞晝見。天鉞。乃太白也。臣嘗見箕疇皇極書。參以漢晉誌諸書。坤宮未位。古人謂之屬中黃。太白以金星武宿。旺蕩乎東井中黃者。厥象豈尋常也。况見以巳時已者。又五諸侯。少微垣下所繞纏。木氣也。是爲五諸侯太阿柄。而天以此象示之。我國能盡在我之道。執此武星天鉞之權。以爲我用。則安知此象。不爲我吉祥也。其極效可以大有爲。大有爲者。其道不過曰自強而已。又曰。天道遠。人道近。而造命又係君相。只在善思善應之如何耳。宋寧宗。若早善思。以蒙古一視金豫。則必無促禍之患矣。宋景公若不善應。只惑星官之言。則必無熒惑退舍之理矣。然則天之示象。非欲必禍之也。特出於仁愛人君。使盡在人之道也。是故。古之善應天者。觀象而則之。文星出則知偃武。武星出則知用武。臣伏見先大王晩年。以自彊責朝廷。信乎大有爲主也。恨奉行者非管葛。而不無獨乾獨陽之歎。然其自彊之志。則豈非今日所可述者乎。且先朝傳旨中。有曰。予豈以千里畏人哉。大哉此敎。今朝廷何不引而大之。反以因循爲良策也。今我聖孝。果有爲於自彊。則展也達孝。亶在於此云云。因極言時事。縷縷至萬餘言。如士夫關節。吏胥執權。方面不法。守令貪墨。御史不公。官方不肅。蔭仕無節。科塲不嚴者。無非就先朝自彊節目中。論其弊痼。而又如擇邊將汰冗官。禁火田。使專力於阡陌。罷屯田。使無關於收稅。增祿俸以勵廉耻。務實學。以矯侈靡等語。必引栗谷李先生珥建議者。葢其逐條救弊。言無不切。而必以救弊之本。歸諸正朝廷。若其表率士夫之責。又請專責大臣。使盡引君正揆之道。又曰。今日自彊之道。至重也至大也。苟無學術力量。則其何能之。殿下必欲體先朝自彊之意。建長治不拔之業。制秦楚可撻之挺。則兩銓首任。備局將薦。可以精揀極選。而旣得王曾之峻。苟變之可。則朝廷軍政。當自有條理。何有乎革民弊而正朝廷耶。夫圖不世之功。必有不世之擧。有不世之聖。必求不世之才。而殷宗之夢感傳說。周文之卜得呂尙。罔非由於側席求賢。國亂思良之誠云云。又曰。爲國。在於善其政。善其政。在於人主之正其心。苟殿下之學。不明於春秋。則臣恐見得義理。或有所未盡。而刑政不明。邪正不別。無以成自彊之志也。何者。臣於四月十八日。伏見朝報。則大行大王患候。的以寒感書之。越翌日朝報。則旋以瘧疾爲言。遂從事治瘧之方。雖以朝紙中顯書者觀之。决非間日之症。乃感寒添傷也。添傷之實。醫官初非不知也。堅執所知。治以當症。則種種當藥。必無臨時未及之患。而反爲賊臣所欺。竟至於大故。內院諸醫。相詰憤憤之語。朝廷所共聞知也。初不知感寒。則謂非故犯可也。旣以感寒告之。則其可謂不知乎。知而不治。治以他症。亦可謂非故犯乎。非故犯之敎。臣實未曉也。言官之請罪。何其泛忽。久使罪人。得以假息於一天之下云云。又曰。自先王違豫。至于大漸。果無大臣終始入侍者乎。時惟慈殿別處異宮。則蒼黃之際。雖聖孝有所未及思。而在大臣道理。以大漸卽告慈殿可也。至七日之久。而使慈殿不得聞知者。何也。還宮之擧。雖不敢早爲之所。告急之禮。其可廢乎。屬纊良久。始乃請臨。而又不送輦。其不敬何如。此實慢視別處。不有國母也。不有之罪。乃春秋所誅無將也云云。又曰。朝報中。書出慈殿前症復發者。非一非再。則此亦國人久已致疑者也。而一自還宮之後。今已四朔。而更無前症之說。未知其症勿藥而然耶。哭泣之地。旣異閒靜無事之時。而勿藥之理。有不可望。則前日朝報。决不可信也。然則所謂前症。果何疾也。別處之前。此語雖發。而旣已別處之後。臣子所當諱也。况以誤發之說。橫加於無疾之國母。往來藥房。期於誣陷者。非大逆不道而何。慈殿之無疾與否。今則殿下必洞審矣。果如國人之疑。則無將大逆。何至今不爲之聲罪乎。一日不聲罪。則一日之義理不明。臣恐殿下之見得義理。或有所未盡也云云。前後旨意。皆在自點。而因請先鞫辛生。以爲萬倍於漢之江充。又以島中王孫之不可不立召。李敬輿，李應蓍。不可不放還之意痛言之。又言臺官之請囚內宦。出於嚴宮禁之意。而今日士夫班。乃他日隱逸士進退委蛇之所也。內人馬跡。或及於朝廷哭班。則下囚掌宮之官。二三日原情後論放。未爲不可。而乃初服聖敎中。似有慢視朝廷之想。臣恐聖學未盡於篤恭大公之域。而山林之人。不肯爲好爵縻也。外廷不得言內。則異日之患。無或在於聰明掩蔽云云。又言內需一司。卽漢之內帑。唐之瓊林大盈也。今士夫藉口者。皆曰人主。亦未免有私。內需差官。作弊列邑。則亦莫不以此爲國慚德。夫人君莊富於民。故民富國依。民竭國亡。苟於此時散出內莊。或補歲幣。或補吉凶五事之需。則民之感戴。其可量乎。民散則國亡。國亡則有奴婢何用。衛人使鶴之語。不可不監云云。末復以爲朝廷間三色目。一向相持。大是元氣受病之處。苟見事不分明。見義不通透。則鮮不至於一國公論。指爲色目。大老正臣。不得一日安於朝廷。而心荒氣疲。有始無終之實。於是乎乃大。故古之明君。念終始。典于學。夫學到高明自得處。然後可隨事英斷。泛應曲當。而居喪讀禮之餘。亦必披覽心經及曾思二傳。以爲治心自彊之資云云。疏入朝廷爲之肅恐。上震怒傳下政院。召問以啓。公旣緘答。復連上二疏。直斥自點。盡言不諱。其第二疏。略曰。自點本以猜㬥之性。久持國柄。肆凶濁亂。罔有紀極。李彦彪，鄭繼立。爲其腹心。而我國大小聲息。動輒翻幻。飛傳於北京。自點之凶猾。實萬倍於挾令之姦雄矣。中道之付處。二子之離異。適在於一國危疑之際。則首謀元惡。已先沮喪。而憲府捕廳。又以不奔喪。形跡詭秘。旣捉囚彦彪，繼立。則聽嗾凶黨。亦宜少挫。必也嚴加鞫訊。以得其情。而曾不一問。蒙然定配。此豈非盜斫李輔國之首乎。又曰。北京査問中。有曰。逐去前日盡誠之舊臣。必有異志。所謂舊臣。果是誰也。自點之行間禍國。如見肺肝。而至以異志之說。欲借壓卵之勢。則其陰賊吾君。潛圖不軌之狀。又非特賊烓之跋扈而已。厥初之諸處投書。載路凶言。孰非自點之一樣手段乎。孼臣二字。臺閣豈無所見。而梁冀，賈似道之比。實出於山人之說。本非臺閣獨得之目。則鼉錯削吳之議。徐生處霍之言。政合於合啓之初云云。又曰。行間禍國之賊。若不早聲罪。則白馬老相。恐無生還之日。而一國之元老大臣。山野之碩輔宗儒。終無入朝之路。羈縻之策。可施於夷狄。而用之君臣之間。只恐養虎遺患。殿下何不以梧桐葉落之喩。反觀於今日之李懷光也。其第三疏。又極言臺閣之不肯請鞫。殊失聲罪致討之義。曰山人兩宋。以梁，賈孼臣等語。嚴斥自點。而北京驚憤。至擧金集姓名或愼獨齋三字。詰之曰。山人有異心。葢梁，賈之比。初發於山人。而山人進退。亦視金集一人。以爲去就。故擧此爲首。播其別號。遂讒之以山人有異心。當日啓辭中。所謂可驚可愕之言。至及於師友者此也。古之人臣。大義所在。舍恩滅親。則親外可知。禍機所係。面斥婦翁。則翁外可想。殿下臺閣則不敢請繼立之鞫。不敢發譯輩之問。不亦痛乎云云。又擧先大王大漸時。同惡賊醫。謀陷國母之罪。曰自點之包藏禍心。葢源於此。周公討流言。而王室安。孔子誅越交。而亂臣懼云云。二疏並不報。時正人君子之立朝者。羣起攻自點。自點終亦見謫。然猶未擧正罪狀。黨與盈朝。朝臣之言自點者。輒中傷之。人無不爲公危之。未幾。自點伏誅。而公猶在擯斥。迂齋李相國厚源入對。盛稱公炳幾逆折之功。不可無褒賞。上允之。語在宋子迂齋諡狀。其後孝廟特下備忘記曰。前佐郞李回寶。以疏遠之臣。累陳忠悃。懇懇不已。其爲國之誠。先見之明。極爲可尙。除司僕寺正。公上箚。辭以驟陞。不允。降旨溫諭。遂赴謝。辛卯因災異。應求言旨。略曰。殿下之失人心。始於調劑。終於偏係。始於私勝。終於廢法。始於不斷。終於養禍。始於自用。終於拒諫。臣恐天之積怒。默在於此也。因請下罪己書。深陳拒諫之悔。篤示招賢之誠。上慰示警之天心。下答失望之人情云云。壬辰。又以旱求言。其應旨。復申前語。載國朝寶鑑。是年除定平府使。居官淸儉。治尙疏曠。不事俗吏一切文法。每朔望。聚文武士試藝。頒賞以勸之。改造軍器。一皆精鍊。此則非尋常陰雨之計。葢所以仰體聖旨也。適値求言。疏陳邑弊而逸其半。略曰國之緩急所恃者。在於倉糓武器戰卒三者。殿下有爲之志。果確然不撓。則八路監，兵，守，令及邊將之辭朝。何不一一引見。以此三者之務。使之加意料理也。嗚呼。丙子尙忍言哉。薪膽之苦。聚訓之專。此正其義。而悠悠積歲。泛泛度日。殿下有爲之志。果在何事。因循苟且。事不著實。則入道絶矣。天理滅矣。臣恐天之積怒。默在於此耶。有是民而後。有國家。有國家而後。有宗廟。有宗廟而後。方可論祭需之豐。供御之謹。子弟女婿之富貴。殿下近日。雖曰恤民。而一番减租。一番蠲役。臣未見其實惠之下究。公主之堤堰。宮室子弟之奴婢鞍馬。內需之私積私營。猶恐不及。私其妻子。丈夫不爲。况國君乎。臣恐天之積怒。默在於此。上嘉納之。凡事之害於邑者。皆蠲除以利民。兵使姜瑜。以體國善治啓聞。議陞通政階。兩司有沮之者。還收成命。只以表裏熟馬褒賞。乙未。公已解官歸。而又以災異求言。上封事。極陳天災時變人事感應之理。首言今日急務。莫先於得人才致人和。而渴掘之井。猶勝於因循姑息。向者金益煕疏中。延英之請設。廟堂議處。竟至抑却何意也。殿下之憂戒冥豫。宜不止於戎器軍政。而燕昭之築臺致賢。敢及於年前疏中者。臣實有意。今苟以一閒省改額。下諭各道。示之以延英之所。望賢之誠。使之隨聞薦進。又以金馬，公車遺意。添設於闕下。或令上書自薦。或令州郡計偕。一如兩漢故事。則人樂爲用。豈眞無羣策之可採耶。但念今之色目。乃士夫之大病痛。人才之大陷穽。向者山人之初入國門也。非但賊黨之指揮縱間於北方而已。至如不干之士夫。亦有羣嚇而楚咻之者。竊恐殿下之尊禮。未免一虛文而然也。殿下必欲用其人。與之爲國。何不熟試信任。無使人間之云云。次言殿下曾以獨斷之律。竟殺金弘郁。又極之於處其妻子。有同逆魁之屬。自此人心大崩。無不驚惑危懼。相戒純默。則此豈非大有妨於大有爲之機乎。腥霧日食。雖非一事之專指。而適又出於金弘郁之死後。則以臣憂愛之妄。安忍負吾君不言也。伏願殿下。先宥其妻子。以觀人心之如何云云。丙申丁酉。連除禮賓寺正。不赴。又遷宗簿寺正。公以屢除不謝。爲未安。彊起卽歸。是後除命。皆不應。閉門自適。無求於世。而惟風泉俛仰之感。屢見於文字言談之間。葢其一生激烈之氣。老而猶在也。勸課農桑。敎養子弟。尤致誠敬於奉先之節。每當祀時。前期齋沐。不以年老自倦。粢盛之需。必致豐腆。不計家貧。世居磨崖江山。奇勝有名。上游宅前。石壁千丈。橫張如屛。石屛之號。葢指此也。公嘯詠其間。凡所製述。多至累千篇。間有選入海東律選者。己酉四月初四日。考終于正寢。享年七十六。墓在宅後丁向之原。公風儀儁偉。器度宏爽。不事表襮。不拘細節。雖側跡名塗。而未嘗近權貴之門。雅意林泉。而未嘗忘江湖之憂。只以書史自娛。其發爲文章。皆雄深壯浪。口外非周誥殷盤不出也。筆下非先秦兩漢不書也。富焉波斯之寶莊。大焉武庫之器仗。一時鴻匠鉅工。無不讓與一頭。如東溟鄭公。當世繡虎。而嘗自處亞匹。淸陰金先生。亦曰。子之文章。覽者當盥手。擲地疑有金石聲。配興海裵氏。進士得仁之女。監司桓後。歿與公同穴。生四男。長國茂。又能文章。不墜家聲。贈吏曹參判。次國苾。護軍。自少深於易理。多推衍語。國華國滿。俱以文行稱。繼配慶州崔氏。生一男。國叢。國茂三男。沉，泳。同樞。涉。國苾一男。潝。克承家學。名於當世。國華二男。濂，淹。國滿二男。泓，涵。國叢二男。淙，潗。沉無子。取弟涉子靖相承宗。涉有孝行。人稱善居喪。勃勃有胷中氣。嘗作瑪川別曲。以寓丙子忠憤。生四男。靖相出后。翊相，胤相，竣相。潝三男夏相，殷相，周相。濂二男春白，春榮。泓二男堯相，舜相。靖相又無子。取弟翊相子商衡爲后。翊相一男商衡承宗。以弟胤相子商雨爲后。胤相三男。商球，商雨出后。商一。竣相五男。商梅，商川，商景，商龜，商河出后。夏相系子商楫。殷相二男。商楫出后。商楨。周相系子商河。堯相一男宗一。舜相一男宗煌。商衡五男。訒，講，諧，訏，讜。商雨一男諿。商球一男誼。商梅系子讓。商川二男讓出后。說。宗一二男謖，識。宗煌一男譽。訒三男孚天，孚豹生員。孚休。訒以其從曾祖泳所草成者來示曰。渼湖金祭酒先生。元行稽山之日。吾先君。亦嘗以兩世墓文進謁。先生曰。噫。此嶺中古家。而亦與吾先祖淸陰有世故。非他人比。雖衰老精力。久廢筆硏。而於是事。豈容不勉爲之地。不幸事未就。而山樑遽頹。吾又草土纔經。恐年與時馳。此事遂已。稽山之介子實紹之。子且爲我嘉惠。俾後承者徵信如何。余起而讓者三再而曰。唶是何言也。余顧無文。顧不能不朽人。况後學而逖聽。亦何能詳公之潛德。但其一段苦心。寓諸三度封事者。則葢嘗有目飽而心厭者。嗚呼。人臣事君。莫難於犯顔敢言。亦莫急於彰善癉惡。而縱其明足以及此。左穽右機之日。孰敢挺身而嬰其鋒哉。當宣廟，孝廟之世。不幸有仁弘，自點之巨奸。天憲倒置。擧國靡然。白日徂輝。不免爲尺霧掩翳。乃壺峯公斥弘於前。石屛公斥點於後。𢬵却一身禍福。誓不與賊俱生。凜凜談鋒。直令奸魁氣死。至於金鶴洲寃死事。一世媕婀。而公獨不諱。尤何其壯而偉也。葢其一生丹血。專在於陰陽淑慝之卞。而知無不言。言無不盡。苟萬一有補於衮職。而或可爲自強大有爲之助。則雖九死無悔也。如曰包忍已極。薪膽其義也。上下憂勤。生聚敎訓也。天鉞示象。兵權宜用也。延英特設。將材兼視也者。最是一篇要語。天下大計也。其所宥密機務。實與尤庵宋先生，貞翼李右相同歸。而尤拳拳致意於山人兩宋及愼獨齋，白江諸賢。斥邪護正之力。可謂靡有餘矣。不顧疎逖寒微之踪。再疏三疏。能感葢高之天。畢竟竄殛如法。國得以爲國。而至肅廟朝。因申翼相事。又若曰。李回寶。當自點用事之時。亦極言其陰秘之跡。其爲國之誠。先見之明。極言之實。前後天褒不止一再者。不惟公苦心血誠。有足以動。亦豈非東坡子所謂亦有以知二宗之聖者耶。山河不餒之氣。偏萃於一室天倫。至今碧流蒼壁。如見精神。而世世卞奸之明。有光史策。惜其志與時乖。位不稱德。鬱曲齟齬。不果大展其負命矣。雖然。後之人。有誦其詩讀其書。而論其世焉。則亦必有慷慨扼腕。不能已者矣。公去定平後八十四年乙卯。邑人追思遺惠。立石紀績。其文有曰。鼻山高高。金江深深。太守之德。山高水深。於乎此亦足以槪公之一班耶。並著之狀。末世之立言君子。尙得以採擇焉。永嘉後人金養根。謹狀。</text>
<title>墓碣銘 幷序 [宋煥箕]</title>,<text>粤在孝廟朝。石屛李公。以郞署微官。嘗屢上章。陳大義。仍斥賊臣自點執柄肆凶之罪。其後上特敎曰。前佐郞李回寶。以疎遠之臣。累陳忠悃。懇懇不已。其爲國之誠。先見之明。極爲可尙。於乎盛矣哉。斯可以垂耀百世也歟。公字文祥。石屛其號也。生於萬曆甲午七月二十日。稟質卓異。文藝夙就。幼時已有能詩聲。見者甚奇之。己巳。三捷大小初試。皆居壯元。華聞益著。月沙李公廷龜主試庭科策問體天。擢公與鄭東溟斗卿。較其等第。而公居第二。辛未。除成均館典籍。壬申。遷工曹佐郞。癸酉。又遷戶曹郞。以事忤當路意。遆職還鄕。丙子。扈駕入南漢。篤守殉社之義。力主背城之戰。及和事成。痛憤不欲生。乃與淸陰金文正公尙憲。卽歸嶺中。當淸陰之入瀋陽。有贐章。寄意深遠。其挽曺晦谷明勗詩。益可見當日忠憤。己丑。除分兵曹佐郞。未幾薦入舍人。時自點秉國。勢焰熏天。莫之敢指。公痛其包藏禍心。沮敗大義。每於陳疏。輒皆及焉。其略曰。竊惟國事。自壬辰迄于玆。可愕可憤可耻者非一。而當今五官皆醉。二司俱病。包忍何其已極。名義何其久屈。此正式怒蛙時也。抑亦大布衣大帛冠。上下憂勤時也。及是時。明其政刑。生聚敎訓。義當汲汲。又曰。殿下卽位之初。天鉞晝見。天鉞。乃太白也。臣嘗見箕疇書。參以漢晉誌諸書。坤宮未位。古人謂之屬中黃。太白以金星武宿。旺蕩乎東井中黃者。厥象豈尋常也。况見以巳時。已者。又五諸侯少微垣下所統躔木氣也。是爲五諸侯太阿柄。而天以此象示之。我國能盡在我之道。執此武星天鉞之權。以爲我用。則安知此象。不爲我吉祥也。其極效可以大有爲。大有爲者。其道不過曰自強而已。殿下之學不明於春秋。則臣恐見得義理。或有所未盡也。又極論時政。殆至萬餘言。以革痼弊明義理爲主。而始終指意。多在自點。其再疏直斥之曰。自點本以猜㬥之性。久持國柄。肆凶濁亂。罔有紀極。李彥彪，鄭繼立。爲其腹心。而家國大小聲息。動輒翻幻。飛傳於北京。自點之凶猾。實萬倍於挾令之奸雄矣。又曰。行間禍國之賊。若不早聲罪。則白馬老相。恐無生還之日。而一國之元老大臣。山野之碩輔宗儒。終無入朝之路。羈縻之策。可施於夷狄。而用之君臣之間。只恐養虎遺患。殿下何不以梧桐葉落之喩。反觀於今日之李懷光也。其三疏。有曰。山人兩宋。以梁，賈孼臣等語。嚴斥自點。而北京驚憤。至擧金集姓名。或愼獨齋三字。詰之曰。山人有異心。葢梁賈之比。初發於山人。而山人進退。亦視金集一人以爲去就。故擧此爲首。播其別號。遂讒之以山人有異心。當日啓辭中。所謂可驚可愕之言。至及於師友者。此也。古之人臣。大義所在。舍恩滅親。則親外可知。禍機所係。面斥婦翁。則翁外可想。殿下臺閣則不敢請繼立之鞫。不敢發譯輩之問。不亦痛乎。前後疏。皆不報。於是繼起論斥者益峻。自點終至竄謫。而其黨與猶多在朝。言者頗遭中傷。人皆爲公危之。未幾自點伏誅。迂齋李公厚源。入對盛稱公炳幾逆折之功。以爲不可無褒尙。上卽允之。除司僕寺正。辛卯應旨陳章。極其勤懇而請亟下罪己書。深悔拒諫之失。益致招賢之誠。上答天心。下慰人情。壬辰。又上一疏。縷縷之辭。比前加切。悉敷憂愛之忱。冀盡修省之道。是年。除定平府使。適値求言。疏陳邑瘼。有曰。國之緩急。所恃者。倉糓戎器戰卒三者。殿下有爲之志。果確然不撓。則八路監，兵，守，令及邊將之辭朝。何不一一引見。以此三者之務。使之加意料理也。嗚呼。丙子尙忍言哉。薪膽之苦。聚訓之專。此正其義。而悠悠積歲。汎汎度日。殿下有爲之志。果在何事。因循苟且。事不著實。則人道絶矣。天理滅矣。臣恐天之積怒。默在於此耶。上乃嘉納。公居官爲政。一心澤民。而尤致意戎務。改造軍器。每朔朢。聚士試藝。實所以仰體聖意。而爲陰雨之備也。兵使姜瑜以體國善治啓聞。乃有陞秩之命。因兩司之言而還寢。只施表裏之賞。乙未解官歸。應聖旨。上封事。極陳天灾時變人事感應之理。首言得人才致人和之爲急務。而以金益煕之請設延英。爲不宜抑却。次言獨斷濫刑之失。而以金弘郁之寃死。爲召灾之一端。末復言自治之道。而以撥亂有爲。仰勉深切。丙申丁酉。連除禮賓寺正。不就。又遷宗簿正。以屢除不謝。爲未安。一肅而還。是後除職。皆不膺命。己酉年七十六。而以四月初四日卒。墓在宅後癸坐之原。公風儀儁偉。器度宏闊。接物而不設表襮。臨事而不拘細節。立朝。一切以淸直自持。敢言不諱。尤致意於淑慝之辨。復雪之義。每疏必亹亹開陳焉。居在嶠南。而極尊慕栗，牛兩先生。爲同道人所慍。自新進妙年。已不肯隨俗俯仰。終爲當路者所忤。乃不免蹭蹬榮塗。而亦無所怨悔。斷斷志操。老而彌確。徜徉嘯咏於寂寞之濱。悠然有自適之趣。至於文章。在公實維餘事。而經籍外。博通百家書。發爲詩文。雄深俊逸。一代鴻筆。亦多讓頭。晩歲閒居。所著述甚多。而風泉之思。屢發於詩篇中。亦可想其平素志節也。淸陰嘗謂曰。子之文章。覽者當盥手。擲地有金石聲。公之見重於當世大君子者。雖在詞章。有如是焉。豈不偉哉。李氏。系出眞城。鼻祖諱碩。起自縣吏。中司馬試。贈密直使。是生諱子脩。登第。仕恭愍朝。討紅巾賊。以功封松安君。自是簪組相承。曰副正云侯。以曾孫松齋公堣貴。贈司僕正。曰府使禎。以曾孫退溪文純公滉貴。贈參判。是生諱興陽。訓鍊參軍。寔公五世祖也。高祖諱壕。原從功臣。曾祖諱希淸。忠順衛。祖諱元晦。有學行。除參奉。不就。考諱燉。以肅廟御諱之同。改從文。號壺峯。以獻納。疏斥仁弘於昏朝。當仁廟反正之初。除永川郡守。病卒于官。妣安東權氏。軍資監正復之女。配興海裵氏。進士得仁之女。祔葬于公墓左。四男。國茂。贈吏參。國苾。護軍。國華，國滿。繼配慶州崔氏。一男國叢。孫男沉，泳同樞，涉長房出。潝二房出。濂，淹三房出。泓，涵四房出。淙，潗五房出。沉繼子靖相。泳無嗣。涉四子靖相，翊相，胤相，竣相。潝三子夏相，殷相，周相。濂二子春白，春榮。淹無嗣。泓二子。堯相，舜相。涵無嗣。淙二子誼相，虞相。潗二子龍相，麒相。玄曾以下。不能盡錄。嗚呼。自松安君以後。世居永嘉之磨厓。德義文行。襲芳趾美。以至于壺峯公之賢。而公又克纘承。至如斥自點。而有炳幾之功者。其與攻仁弘而有辨奸之明。不啻若一串貫來矣。公之此一義。亦豈非忠孝中出來者乎。公之平日徽蹟。固多爲後世所誦慕。而其惓惓於尊攘之義者。實爲大焉。人之欲知公者。宜於此觀之。若只惜其志與時乖。位不稱德。則誠不得爲深知公也。今公六世孫孚豹。以金持憲養根狀。來請墓銘。顧何能闡發幽潛。第撮其大以銘之。銘曰。猗公世居。磨厓之濱。其山𡺚崒。其水奫淪。壺峯石屛。兩代其號。其號維何。氣像可覩。公有琅玕。癉惡炳幾。大哉衮褒。有耀千禩。餘事文章。亦有大焉。書疏詩篇。隨處風泉。嗟公徽蹟。何須盡記。我撮其大。鐫石于隧。人登斯丘。尙其仰止。斯丘何在。屛壁其邇。崇禎後三丁巳二之日。德殷宋煥箕。撰。</text>
