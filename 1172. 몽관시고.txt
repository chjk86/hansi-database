<title>早起</title>,<text>前村銀杏葉。何因落吾家。夜來醉眠重。不知風雨多。</text>
<title>題吳氏幽居 三首</title>,<text>生食門前土。死藏屋後阡。生死不出谷。于今三世然。膝上三尺桐。彈出紫芝曲。聲與松韻和。泠泠散空谷。池水淨如拭。前山春雨餘。垂釣看雲起。閒情不在魚。</text>
<title>古寺</title>,<text>廢寺頹垣瓦不齊。層階剝落任高低。法華沾雨文多脫。菩薩渝金面似啼。木葉自從眢井滿。烟煤偏向石龕棲。暮朝誰與供齋飯。香案時時落燕泥。</text>
<title>雪</title>,<text>曉失雙白鶴。怊悵望遠空。忽聞淸唳響。依舊在庭中。</text>
<title>鏡</title>,<text>手將金鏡拭纖埃。一片寒光映玉臺。氷月不隨風雨暗。菱花長傍雪霜開。誰能遣我空中坐。物盡輸形掌上回。靜對還憐和氏璧。相如無事幸俱來。</text>
<title>蝶</title>,<text>蜂與周旋花與期。一般俱是待春歸。來還欲去輕輕舞。閒復如忙故故飛。時趁墨香窺筆硯。更隨柳絮撲簾幃。閉門高臥心偏靜。漸覺莊園夢亦稀。</text>
<title>贈堪輿家</title>,<text>陰陽順逆夙偏能。逐脈尋支降復登。得水螭龍宜鄭重。藏風城郭愛加增。細看始識奇形結。遙望方知吉氣凝。占地與人皆此理。幾家天祿及雲仍。</text>
<title>述懷</title>,<text>落筆難成擲地文。持身還似卞田君。鶯歌蝶舞隨心性。香縷茶笙靜見聞。小屋日長棋破夏。虛窓竹暗夢和雲。此生只合悠悠過。不必山中麋鹿羣。</text>
<title>山寺</title>,<text>不識招提隱疊巒。他時只作白雲看。石龕證果僧皆老。碧殿馮虛佛亦寒。三世傳燈心鏡淨。六時讀律貝文殘。悠然獨坐蓮花地。頓覺游人眼界寬。</text>
<title>簾</title>,<text>竹簾寂寂下芳春。不獨墻東可隱身。夜色玲瓏通月朗。韶光透漏弄花新。影搖几席添微爽。紋纈琴書絶點塵。高臥深深心界淨。任他窓外走飈輪。</text>
<title>露梁雨後</title>,<text>露梁南畔雨初收。水似晴嵐不肯流。薄暮漁翁橫短笛。一江秋思在扁舟。</text>
<title>江樓夜坐</title>,<text>水光山色淨樓臺。雲樹參差片月來。洲渚蒼然隨意遠。乾坤到此十分開。夜空人語遙相應。江逈漁舟靜不廻。莫向賓筵辭爛醉。花香和露滿深盃。</text>
<title>暮宿田家</title>,<text>一筇隨意訪農家。雙井西邊細路斜。欵曲主人留我意。晩林啼鳥隔高花。</text>
<title>明妃怨</title>,<text>壯士疲金革。佳人出玉門。國家徒示弱。豺虎豈知恩。朔雪渝裙色。邊風凍淚痕。胡雛喉舌異。相對竟何言。</text>
<title>急雨</title>,<text>風狂飛電掣。雲黑荐雷奔。屋角方懸瀑。松籬已沒根。何能終日尒。竟是一塲喧。忽看庭蕪上。猶沾落照痕。</text>
<title>雨中</title>,<text>細雨空濛裏。爐烟一縷斜。茫然如夢境。靜復似僧家。綠展芭蕉葉。紅添石竹花。獨居淸絶地。不語意無涯。</text>
<title>雨後</title>,<text>斷雨微雲捲夕陽。更看天際淡烟長。林光浥濕簾文淨。山氣蒼茫燕語凉。野老送花移遠蝶。家僮分菊種秋香。臨風悄欲詩傳畫。心手遺情筆亦忘。</text>
<title>廻舟</title>,<text>歷歷沙邊屋。䕺䕺照水淸。悠然孤棹去。頓覺早凉生。遠樹雲烟色。虛汀鴈鶩聲。臨風遺世處。欲語已忘情。</text>
<title>喜趙錦岡 宗翊 至</title>,<text>逢君忘夏暑。隱几說虛無。心性俱如佛。衣冠强學儒。朝暉明遠峀。宿雨滴高梧。相對酬佳境。新醪倒玉壺。</text>
<title>送別</title>,<text>宛轉佳姬勸酒歌。行人其奈曉鷄何。離情寄與春烟色。黯淡隨君到處多。</text>
<title>新嫁娘</title>,<text>少婦鷄鳴起。梳粧淡復新。含羞偏讓食。閉牖却嫌人。未與姨姑熟。空懷父母頻。郞疎難着語。隔手奉衣巾。</text>
<title>偶成</title>,<text>幽居張仲蔚。心事卞田君。室淨交林樹。襟虛靜見聞。蟬聲淸破夏。暝色淡和雲。雨霽微風度。摩天鶴數羣。</text>
<title>柳</title>,<text>灞水橋頭千萬枝。枝枝無力摠低垂。亂絲渾似和烟織。翠縷還疑繫日遲。月暗戍樓橫鐵笛。春深粧閣妒蛾眉。如何一種風流樹。不管逢迎管別離。</text>
<title>和李玉彭 一遇 香奩絶句 五首</title>,<text>湘竹闌頭柳散垂。含情不語立多時。忽然賦得相思夢。擬與蕭郞和小詩。揀得金針穿嫩絲。當窓閒繡杏花枝。裁衣寄與蕭郞去。料我春光亦幾時。都將淚墨灑爲書。怨別愁多惜別初。臨寄情人還一泣。杏花春雨晩疎疎。夢裏相逢眼欲狂。纔開睡睫便愁傷。君心好似靑萍劒。不斷恩情只斷腸。久望君來似望仙。百年空結斷腸緣。人生自是悤悤夢。夢亦如何不得圓。</text>
<title>大雨</title>,<text>欲墮雲容暗。如麻雨脚垂。風雷偏助勢。樹木不勝吹。粘壁蚊蠅聚。依簷燕雀痴。却從喧鬧外。獨坐靜聽時。</text>
<title>和友人秋夜小集</title>,<text>高朋來逈夜。椽燭晃華筵。新酒微凝綠。閒談轉入玄。雲烟團遠樹。星漢漲秋天。髮白渾無管。吾人已忘年。</text>
<title>偶題</title>,<text>短夢初醒境絶幽。小爐殘火試茶甌。草間蟲語松間月。逬作山家半夜秋。</text>
<title>讀李長吉集</title>,<text>寧怪還嫌俗。陳言一字無。百篇驚鬼魅。七歲折鴻儒。缺月沉寒水。尖風引老梧。也應玉樓記。流落在蓬壺。</text>
<title>同咸瓣香 鎭嵩。訪李學栖 至和 過劉氏園。</title>,<text>石壁環如抱。孤亭擁樹林。不須離俗遠。還似入山深。靜極生靈籟。寒多作晩陰。暫過襟已豁。久住定仙心。</text>
<title>春日拈韻</title>,<text>三湘水暖鴈初來。二月春寒燕未回。病客忘言憑几坐。虛窓終日向山開。風琴響細心仍遠。庭樹花遲意自催。閒極空懷雲外想。時敎遊夢到天台。</text>
<title>聞笛</title>,<text>水遠山長片月愁。何人折柳怨空樓。聲聲吹破靑天竅。五夜星河一氣秋。</text>
<title>愁</title>,<text>堅似金城亂似絲。却從眉宇暗相期。花殘畫閣粧成後。月半山窓酒醒時。地遠防秋征客老。日長刺繡美人知。靑蓮白髮長如許。休咏拾遺江草詩。</text>
<title>萍</title>,<text>萬葉鱗鱗綠滿塘。渾無根蔕也芬芳。解藏一面魚兒戲。猶帶前身柳絮狂。雨打風舂沉不得。浴鳧驚鴨撥何妨。誰將大實千年事。更與殷勤問素王。</text>
<title>白</title>,<text>虛室疎簾晩下鉤。一雙睡鶴伴人幽。梅花落地春將老。柳絮飄風雨乍收。咏史月明袁虎渚。題詩雪驟謝公樓。光陰無那隨流水。華髮如今已滿頭。</text>
<title>春日</title>,<text>博山烟縷靜霏霏。客到渾如坐翠微。嫩柳深黃鶯自醉。霽天一碧燕初歸。林間命酒斟花影。窓下敲棋送夕暉。滿地靑靑芳草色。隔簾似欲染人衣。</text>
<title>春日尋寺</title>,<text>尋寺閒蹤遠獨行。春風覺路入雲平。隔巖地敞金銀色。何處鍾傳百八聲。渡口垂楊啼鳥緩。洞門流水落花明。偶逢一衲前相引。語語淸高不世情。</text>
<title>餞春</title>,<text>忍送春歸奈衆芳。別愁黯黯自難忘。促裝仙女遺環珮。悟色佳人洗粉香。遠樹不堪斜日盡。空園無那晩風狂。一樽竹葉留君飮。紫蝶黃蜂亦斷腸。</text>
<title>和春日閒居</title>,<text>寓心看畫藁。沃渴聽茶笙。何妨塵流斷。仍敎草屋淸。春陰通蝶夢。花氣暖蜂聲。倚杖靑山外。痴雲淡不行。</text>
<title>夜坐</title>,<text>茶鼎殘童和睡煎。榴花乍照倚欄邊。濕風蒸雨空多日。酒病詩愁又半年。夜色蒼茫低遠樹。鍾聲迢遞度遙天。沉吟忽覺溪山淨。雲駁如鱗月已弦。</text>
<title>同方十二丈賦</title>,<text>戌削雙顴瘦。蕭條白髮疎。藏名惟麴糵。陶性是琴書。短褐無知己。孤筇問索居。論心慷慨地。草屋雨過餘。</text>
<title>山中卽事</title>,<text>遠樹和烟白。前山入夢靑。溪邊琴響緩。松下酒痕醒。蜂戲時遺蕊。鳶爭忽墮翎。孰如埋照者。高枕玩勞形。</text>
<title>早起</title>,<text>朝旭簾頭燕語輕。自斟新茗解煩酲。渴眠倦僕須眉卷。懶讀癡兒口舌生。遠落脫雲連嶂碧。小庭經雨濕沙明。休將家事來相聒。擬向前谿聽水聲。</text>
<title>古木</title>,<text>已斷開花意。從無落葉悲。得非樗櫟壽。似有鬼神持。磊落風霜色。崢嶸歲月枝。中間疣贅處。漸作物形奇。</text>
<title>夜坐懷鄭碧山 民秀</title>,<text>嚼爪牙頰爽。啜茗肺心淸。隣語疎仍斷。檐禽宿復鳴。池明天乍霽。花淨月應生。遇境躕躇久。懷君何限情。</text>
<title>江村 二首</title>,<text>江波灧瀲小舟還。薄暮漁翁一笛閒。忽看磯頭雙白鷺。雪然飛去落前灣。江淸雲淡雨初收。淺暮微凉草樹秋。隱隱歌聲花嶼外。一星漁火點歸舟。</text>
<title>夜坐</title>,<text>雨歇纖雲斷。秋天萬里長。樹林含衆籟。星斗瀉孤光。寂寂無塵雜。微微聞土香。孰知深夜坐。獨自夢羲皇。</text>
<title>新秋</title>,<text>九夏成陳迹。新秋進小凉。晩風吹瘦竹。霽色透虛塘。酌酒香偏冽。彈琴韻更長。悄然憑檻久。花外月初黃。</text>
<title>夜坐</title>,<text>墻陰忽西落。氷月正東生。寂寂乾坤淨。輝輝樹木淸。是時秋雨霽。衰草數蟲鳴。遇境渾忘語。徘徊起遠情。</text>
<title>秋夜懷碧山</title>,<text>樽香紅露酒。盤冷綠沉瓜。獨酌凄迷久。懷君道路賖。月痕消夜色。蟲語管年華。閒向池邊坐。凉風濕岸紗。</text>
<title>曉起</title>,<text>酒醒短夢覺。風露滿樓中。簾纈心逾靜。香微境轉空。曙光連蟋蟀。寒意竦梧桐。却看山靑裏。雲烟幻不窮。</text>
<title>偶題 二首</title>,<text>階庭蕭瑟似僧家。華念刊來鬢轉華。隔樹嗚蟬聽晩葉。短簾疎雨惜秋花。火殘茶鼎笙全細。風掠香爐字半斜。獨凭養和閒自在。任人嘲笑淡生涯。漸與塵腥斷。從知草屋深。書觀前世夢。劒撫少年心。寒雨吹簾幕。凄風滿樹林。淸狂猶未已。白髮轉相侵。</text>
<title>秋晴</title>,<text>千峰碧相映。一雨極天晴。點水蜻蜓競。飜風蛺蝶輕。晩凉添筆勢。秋氣暢琴聲。却看疎簾外。芭蕉濕更明。</text>
<title>同洪悠齋 得珽，李蓴湖 閏益 賦。</title>,<text>風凉霖雨闋。氣色滿天佳。聽鳥人依几。携琴客到階。朝暉團小竹。秋意上高槐。宋玉悲何事。談諧得好懷。</text>
<title>草屋</title>,<text>草屋恒岑寂。簾波滉小凉。鵲言如可解。鶴夢伴俱長。晩色孤花淨。秋陰恠石蒼。莫敎來一客。恐與靜相妨。</text>
<title>燕夜語</title>,<text>尖風缺月泠疎簾。燕子相依別恨添。數句糢糊睡中語。秋深應是夢江南。</text>
<title>閒居</title>,<text>談山復談水。俗子自然疎。悠悠吾自得。寂寂室如虛。靜花凝蝶夢。病葉落蟲書。階下三弓地。廻行數里餘。</text>
<title>偶題</title>,<text>閒夢回頭倦。流年劇手翻。悲歡皆影事。仙佛竟空言。樹老無多碧。花寒不見痕。徘徊山日下。露氣濕黃昏。</text>
<title>送悠齋之黃州</title>,<text>數旬非久別。何事極悽惶。末路從誰笑。時人詆我狂。秋山增翠色。寒樹减烟光。寂寂門長掩。籬花亦不芳。</text>
<title>早起</title>,<text>曙色窓如水。稍聞隣語傳。僮敲溫酒火。兒索買棠錢。初旭飜高鳥。寒風爍遠烟。忽看詞客至。一笑共欣然。</text>
<title>宋上舍 端和 遺余書。盛道金剛之勝。以此寄之。</title>,<text>日夕相思兩地同。雲山迢遞夢魂通。忽看萬二千峰影。隱映高人折簡中。</text>
<title>夜起</title>,<text>夢回中夜起。窓眼逈蒼蒼。掃雪仍爲座。聞梅恐損香。塵喧歸靜域。星月動高光。獨醒非吾事。何妨老更狂。</text>
<title>偶集</title>,<text>書帙橫猶淨。爐烟細更分。開窓閒自望。遠峀雪和雲。玅境忘喧寂。窮陰冷見聞。逢君營一笑。懷抱似微醺。</text>
<title>同碧山，悠齋拈韻。</title>,<text>梅閤生春影。松窓暖日華。忘言貪玩世。稱病愛居家。列峀寒相向。孤雲去自賖。客歸閒縱目。禿樹返栖鴉。</text>
<title>與錦岡次牧齋韻</title>,<text>客與新春至。相留到晩鴉。竹窓燒短燭。梅閤問殘花。吾道同閒鶴。時名任戰蝸。琴書堪自老。鬢髮不須嗟。</text>
<title>宋上舍求余丹靑墨。將標圈文武簪纓譜。乃以詩送之。</title>,<text>貫虱雕蟲各自工。賤何靑也貴何紅。知應一種悲歌士。不入時人圈套中。</text>
<title>春日偶題 二首</title>,<text>春山無恙碧。花意動庭柯。玅觀言何預。高眠夢不多。餘寒新草瘦。遊氣晩陰和。却愛爐烟字。縈簾漾綠波。泥痕階草細生春。淡碧靑山一抹新。寶鼎綠雲香數字。因風寄與上淸人。</text>
<title>錦岡宅卽事</title>,<text>節物添遊興。天時漸可人。柳黃牽蝶夢。草綠映禽身。少霽偏宜境。輕寒不妨春。晩來尋我友。簾閣絶纖塵。</text>
<title>桃花洞</title>,<text>簇簇桃花處。玲瓏各一村。嫩霞蒸澗曲。絳雪覆山根。仍覺春如醉。應敎夕不昏。灼然空外暈。來照席邊樽。</text>
<title>卽事</title>,<text>蒼茫對遠峀。寂寂賦閒居。林氣微薰席。花光淨委書。非關人意薄。自是世情疎。行坐從吾好。淸和適夏初。</text>
<title>贈人</title>,<text>契濶頻經月。詩篇定幾何。會心千里近。嫌病一盃多。麥氣凉如水。風埃漲似波。明朝休浪出。短策擬相過。</text>
<title>卽事</title>,<text>黃鸝繁巧語。翠竹斷浮華。處世還忘世。居家似出家。琴樽陶性久。書劒寓心賖。客去柴門掩。遙天數點鴉。</text>
<title>卽事</title>,<text>滿庭蒼蘚合。漸與世人違。獨坐花如睡。相看鳥不飛。弄晴雲葉淨。吹沫錦鱗肥。樽酒吾當辦。淸談且莫歸。</text>
<title>與碧山共過錦岡不遇</title>,<text>溪路風凉日半斜。過橋閒跡到君家。如何謾逐浮雲出。閒殺窓前石竹花。</text>
<title>和趙生咏蟬</title>,<text>收拾秋聲化一身。亂抽風縷極淸新。也知幾箇星星髮。明日應添鏡裏人。</text>
<title>夏日南山</title>,<text>選勝方爲坐。山行誤不妨。泉聲流滑笏。石氣積蒼凉。心愜無多事。眸淸有遠光。徘徊茫自失。何處是仙鄕。</text>
<title>錦岡宅拈韻</title>,<text>落日明斜照。殘蟬一縷淸。疎桐驚節至。虛閣感秋生。風細孤花淨。天高衆葉晴。時來相問訊。居止喜同城。</text>
<title>君子亭</title>,<text>宿雨猶沾草。新凉已滿亭。却看山影裏。剩得酒鱗靑。露蝶芙蓉睡。風蟬樹木醒。晩來心更靜。空外有潛聽。</text>
<title>蘭秋與碧山，悠齋。拈元人韻。</title>,<text>客至疊雨霽。酒闌蕉影移。山痕添碧暈。蟬響引寒絲。巾舃嫌隨俗。篇章恐入時。焚香談轉細。檐角夕陽遲。</text>
<title>盆池</title>,<text>戲埋瓦器注寒泉。恐有浮萍翳炯然。夢斷酒醒中夜起。一輪霜月落階前。</text>
<title>吳博雅見過</title>,<text>賓鴻無定所。孤鶴竟何歸。短髮含秋思。今年又暮暉。綠痕蕉映屋。寒響竹吹衣。語靜爐烟細。檐雲淡不飛。</text>
<title>秋日懷碧山</title>,<text>碧山今已別。黃菊不須香。遣我詩無賴。從誰酒滿觴。凄風驚節物。異日幾重陽。夢到蝸斜谷。離情海與長。</text>
<title>睡起</title>,<text>睡起朝陽滿。誰知夜雨傾。秋天展深碧。風鶴弄孤明。菊嚲寒香老。林疎落葉鳴。徘徊天地暮。松竹始高情。</text>
<title>偶題</title>,<text>省事心仍倦。秋深日更長。獨聽簷鳥語。時嗅菊花香。世路䕺生棘。人言亂皷簧。嗒然渾坐忘。一似夢悠揚。</text>
<title>送碧山</title>,<text>路愁滄海險。衣念薄緜裝。不信交情淡。那禁醉語長。行人歸遠碧。離席慘昏黃。餘意頻回首。應嫌馬去忙。</text>
<title>偶題</title>,<text>睡起梅香下。開簾竹翠邊。寒天低欲雪。遠峀淡籠烟。畫意和余妙。詩思遇境圓。有誰淸似玉。來與共談玄。</text>
<title>過李錫汝宅。錫汝方植梅。仍題其壁。</title>,<text>乞得寒梅手自移。主人春思一枝枝。百千同賞花無費。須及開時與我知。</text>
<title>梅</title>,<text>數顆珠懸竹外痕。雪邊茅屋欲黃昏。鍊寒瘦勁氷成骨。照夜玲瓏月返魂。逈似獨含遺世意。悄然不作向人溫。何須怊悵羅浮夢。只此薰香已忘言。</text>
<title>偶題</title>,<text>我輩忘年久。休驚鬢髮新。賦梅聲甚瘦。煑酒意先春。積雪明千嶂。寒烟淨四鄰。窮愁誰肯問。多感枉車頻。</text>
<title>除夕</title>,<text>碧暈孤燈照不眠。繁花已似入春然。從今始識鷄聲惡。便喚今年作去年。</text>
<title>固齒炙</title>,<text>炙何固齒固何爲。本自剛强失久持。欲嚼不堪挑隱肉。炙來須與噉名兒。</text>
<title>西城與李宋二雅共賦</title>,<text>山木微微綠替紅。燕鶯綺夢轉頭空。叢盃酒力醒何易。盡日城頭弄袖風。</text>
<title>學佛</title>,<text>何須祝髮學毛皮。一切慈悲念在茲。縱使禦寒燒佛子。不妨猶作大禪師。</text>
<title>次宋參判雅集韻</title>,<text>鶯歌圓轉蝶飛翩。好客來如爭後前。遠色微凉秋麥氣。綠陰初漲海棠天。咀華命筆詩還債。嫌醉停盃酒失權。坐久莫愁歸路黑。爲君呼月照澄然。</text>
<title>桃谷問卜</title>,<text>黃生家在紫檀南。虛譽多年口已甘。流俗於錢兄事久。贈誰不得買榮談。</text>
<title>挹淸樓 三首</title>,<text>孤亭迢遞向虛明。中有高人騁遠情。道古談今仍坐久。催歸門外一驢鳴。同人久倚挹淸樓。遠認儂來各點頭。忽漫相逢葱竹友。欣然合席亂觥籌。醉下高樓上小舟。遡流直向漢江頭。自家只是安閒坐。驅使千峰走不休。</text>
<title>與悠齋次東坡韻</title>,<text>休官何事住王京。頻破愁城借酒兵。棋局多機輸俗子。騷壇積債和諸生。暮花稍斂蜂猶鬧。風葉潛飜蝶不驚。獨凭烏皮閒自在。幽情末路向誰傾。</text>
<title>霖雨</title>,<text>混沌將誰鑿。檐聲晝夜懸。地應瀜到底。溪欲浩無邊。霧外山何似。雲中月幾圓。願持千丈箒。淨掃見靑天。</text>
<title>聽蟬</title>,<text>簾幕風微積雨開。碧梧低日竦庭隈。尖纖一線秋消息。盡室淸如洗耳來。</text>
<title>七月初四日夜。雨霽極淸。</title>,<text>痴雨當秋闋。微凉淨遠空。輕風搜密竹。纖月漏疎桐。深夜猶隣語。流年已草蟲。遲回淸不寐。如坐水晶宮。</text>
<title>從宋大雅乞蕉</title>,<text>乞蕉人去莫遲回。不那心隨綠影催。岑寂渾無醒我耳。從君分得雨聲來。</text>
<title>偶題</title>,<text>午夢醒來訝許長。席邊竹翠送微凉。慢臨松雪無多紙。閒檢圖書各一床。幽塢天陰鷄刷羽。空庭雨急土生香。小爐軟火茶初熟。爽味先敎鼻觀嘗。</text>
<title>薄暮口占</title>,<text>暮色蒼蒼遠。孤烟瀲瀲斜。滿池淸看月。和露淨聞花。蟋蟀磨寒玉。蜘蛛織淺紗。徘徊行飯久。稚子進香茶。</text>
<title>懷碧山</title>,<text>草屋觀棋罷。柴門送客歸。暮林低衆色。秋月迥孤輝。嘯咏人誰賞。彷徨意有違。永懷驚歲晩。促織動寒機。</text>
<title>宋承旨席上</title>,<text>愁色如霜雪。秋來染鬢毛。一生心自在。百折氣猶高。愧我非詞客。逢君是酒曹。絶憐簾外峀。秀發似磨刀。</text>
<title>曉起</title>,<text>繩床布被不禁寒。宿酒初醒夢亦還。曙影已通疎牖內。餘陰尙在小屛間。繞壇環珮聞流水。出樹烟嵐對遠山。遇境從誰傳畫意。惜無神筆似荊關。</text>
<title>偶題</title>,<text>色色籬花爛。叢叢砌竹稠。他山渾落木。我屋不曾秋。日靜幽香度。風搖翠影流。閤梅應繼此。卒歲可優游。</text>
<title>蝶</title>,<text>莊周春夢一何遲。橘蠧前身化得奇。滿地草香風定後。小欄花韻午晴時。似狂飜戲應隨性。忽去還來若有思。淮北滎南千樹裏。一般如雪有誰知。</text>
<title>月食</title>,<text>撲燈蛾許大。飛去掩全規。天地無光夜。星河弄影時。從知明是累。仍覺滿難持。忽復淸如舊。奸臣蔽豈遲。</text>
<title>江村曉望</title>,<text>村遠鷄鳴處。樓高酒醒時。淡烟橫水際。微月在花枝。境寂神俱淨。江遙意自遲。終來言外景。只許白鷗知。</text>
<title>次柳雅寄詩韻</title>,<text>高枕非關出世心。畏人自覺閉門深。短僮掃葉旋吹火。稚子收書誤觸琴。物外無堪同把臂。梅前誰與共題襟。忽然怊悵憑欄久。雪意糢糊滿樹林。</text>
<title>次江村曉汲韻</title>,<text>椎髻誰家女。臨江汲曉晴。斟量千丈月。蕩漾一天星。應息滔滔意。深藏活活聲。缻罌歸去盡。濕草徧空汀。</text>
<title>立春 正月初二日立春</title>,<text>昨日非新歲。今朝始計年。人心欣節至。春思在花前。檐日氷初滴。墻風柳暗牽。不須傳彩勝。氣色已薰然。</text>
<title>上元小會</title>,<text>月月終須滿。今年滿始初。氣涵千樹靜。光射一天虛。剩聽笙歌沸。更看星斗疎。隨方占水旱。黃白摠堪書。</text>
<title>寄碧山</title>,<text>未能從子去。空復恨離居。塵世終何待。流年奈易除。春開溪自響。風軟柳將舒。夜久頻南望。檐虛月一梳。</text>
<title>題錫汝壁 錫汝自燕京。買草花種一囊而來。</title>,<text>萬里携來春一囊。騷人輕橐爛生光。燕城蛺蝶魂應斷。失却東風幾斛香。</text>
<title>碧山步寄詩韻以送。更賦一律謝之。</title>,<text>何事三年別。曾無一首詩。怳如分韻席。各自咏懷時。身隱忘情久。言高落筆遲。聊將粘屋壁。慰我遠相思。</text>
<title>宋大雅席上</title>,<text>風舂窓紙冷於秋。雨細如毛不肯休。半日從君聽綺語。隔簾無管惜花愁。</text>
<title>題水月樓</title>,<text>畏人居散地。嘯咏過平生。葉展輕陰淨。花高晩日明。醉偏憑石坐。閒復繞池行。一室無塵雜。虛檐但鳥聲。</text>
<title>偶題</title>,<text>贗眞相渾實蒙虛。遣我公然作隱居。薄俗年來輕學術。千思無計敎兒書。</text>
<title>與友人共賦</title>,<text>霽色孤峰出短垣。懷人獨自步前軒。逢迎只賀詩篇麗。盃酒偏添笑語溫。映屋紛紅花姊妹。隔簾叢碧竹翁孫。留連莫訴歸途暗。半夜須供月一痕。</text>
<title>獨坐寫望。寄碧山。</title>,<text>樹陰初展綠。麥氣晩吹凉。獨坐閒憑石。幽情細燒香。烟雲凝遠色。烏鵲返斜陽。忽有懷君意。無如碧海長。</text>
<title>李而敬宅池蓮</title>,<text>君家恰有小西湖。荷葉田田水上鋪。不暇與言霖雨苦。綠盤終日轉明珠。</text>
<title>烏竹</title>,<text>斑斑者是舊傷神。綠者滔滔不足珍。誰似七賢題咏日。醉飜烟墨染通身。</text>
<title>題錫汝宅</title>,<text>柴門閴寂似山阿。一局閒敲日月過。桐葉扶疎蕉葉展。君家偏得雨聲多。</text>
<title>將赴燕京。示兒輩。</title>,<text>半生不那運行屯。三十年來再叩盆。女嫁男婚終是累。邊風塞雪詎堪論。憐渠最少無依着。嗟我方衰更走奔。擬把一門全付汝。莫敎征客遠消魂。</text>
<title>十一月初二日。曉發松都。</title>,<text>日日聽鷄起。紛紛去自閒。暗愁家漸遠。那禁地偏寒。星漢淡空峽。烟霜凝曙山。一行齊馬首。相與話長安。</text>
<title>郭山途中</title>,<text>僕夫催上道。落日笠端懸。家國揮鞭外。關山勒馬前。峽風長刮地。野雪暗生烟。困頓將誰語。行行只自憐。</text>
<title>林畔舘曉起</title>,<text>城角吹晨色。寒窓漸碧痕。困眠無遠夢。久別有驚魂。野曠低低月。烟籠隱隱村。行將臨絶塞。鄕思不堪論。</text>
<title>龍泉舘曉發</title>,<text>裝束能無漏。殘燈睡眼痴。已知程道遠。猶叱馬行遲。山濕烟橫處。野空天曙時。那堪亭畔堠。導我出邊陲。</text>
<title>渡鴨綠江</title>,<text>地盡猶行邁。無言立馬遲。寧知渡江日。還似別家時。塞色添愁緖。邊霜上鬢絲。那堪歸日遠。應與百花期。</text>
<title>遼野</title>,<text>丁鶴何年更返魂。空留華表至今存。一生不識乾坤大。四望都無培塿痕。初日直從平地出。長風纔到半途翻。向雲噓盡弸中氣。胷海恢恢亦沒垠。</text>
<title>曉發孤家子</title>,<text>星漢初埋照。霜風好折緜。白烟低野色。紅日湧車前。客路眞無極。吾行欲盡天。鄕書如可見。何恨別經年。</text>
<title>遼野</title>,<text>大野平無際。行人只見天。車遙閒似駐。村逈靜如眠。頓覺吾生小。方知目力圓。四圍冥漠裏。來鶴認何邊。</text>
<title>燕舘除夕</title>,<text>燭仍燒夜盡。鷄不喚春遲。遠客依僮僕。他鄕又歲時。兒孫應說我。懷抱欲言誰。朝來明鏡裏。判得一頭絲。</text>
<title>明池川途中</title>,<text>明川平濶遠山低。芳草春寒綠未齊。頻屬僕夫鞭走馬。家鄕知近一蹄蹄。</text>
<title>江樓夜坐</title>,<text>飛樓臨水國。簾額漾波濤。月淨羣花睡。江空一笛高。肺心渾似洗。耳目亦忘勞。坐久潮初上。凄風襲苧袍。</text>
<title>步學栖寄詩韻以付</title>,<text>爲痴爲黠總非眞。敎我隨時作底人。半世優遊埋照子。一家瀟灑與雲隣。夢魂愁路山河遠。離別驚心物候新。盥手讀來堪敵面。郵筒相慰莫辭頻。</text>
<title>濯纓亭。陪淵泉金尙書共賦。得西字。</title>,<text>竹亭椽筆大江西。老石閒花盡品題。千帆任他紛上下。亂山隨意自高低。風恬古木禽聲細。雨浥空園鶴夢迷。瀟灑渾無塵可濯。從前懷抱已忘蹄。</text>
<title>題錫汝江亭</title>,<text>江風吹水氣。林屋已蕭森。鷺睡憑幽夢。舟閒寄遠心。浮雲頻聚散。列峀遞晴陰。最愛君家景。多般警我深。</text>
<title>錫汝江亭。夜與鄭碧山，趙廬嶽共賦。</title>,<text>四檀檐角送微凉。先煑香茶替酒觴。夜久星星漁火影。澹和水色到虛堂。</text>
<title>偶題</title>,<text>任他慧黠任他痴。滿口云云摠不知。淨掃焚香塵自外。微醺讀畫意無涯。風輕竹抱蕭蕭韻。雨浥桃低冉冉枝。時有會心傾盖至。澹然相對亦忘歸。</text>
<title>聽笛</title>,<text>霽雨層樓上。凌風一笛豪。落梅渾欲盡。行路不勝勞。山月先秋冷。江天此夜高。徘徊聽不斷。木葉竦亭臯。</text>
<title>六月聽蟬</title>,<text>低日蟬聲雨乍收。碧梧風葉細颼颼。幾生鍊骨淸如許。一線挽回天地秋。</text>
<title>七月十四日夜。西湖泛舟。二首</title>,<text>籠巖疎雨後。樽酒縱輕舠。帆飽凉風進。江空白月高。遡洄心自遠。眺矚氣全豪。通夕吾能爾。篙工莫告勞。晴山綠水映歸舟。凉月澄江灧瀲秋。一夜望前光已足。十分圓後缺還愁。風收駭浪魚龍睡。笛徹寥天星漢流。痛飮不徒豪擧耳。已敎玉局後吾遊。</text>
<title>山家幽居</title>,<text>泉音石氣冷侵衣。雨後秋山碧四圍。幽鳥與人時自語。孤雲無事竟何歸。短簾松透丁紋纈。寶鼎風催乙字飛。墨陣酒兵經半世。閒中公案未全非。</text>
<title>秋日梁鐵途中</title>,<text>出城纔十里。胷海淡仍空。遙野人行倦。平沙馬步工。秋陰頻欲雨。寒木不禁風。氣色多蒼慘。河山一望中。</text>
<title>悼東兒</title>,<text>去年汝母逝。汝生無所依。我復走燕都。一念唯汝思。歸來稍似長。見我喜而跳。孝順唯我令。敎導不甚勞。日日先我起。敲牖問興居。每我適隣里。踵門問焉如。爲人淸如玉。凡百極聰慧。無母而最少。平生憐且愛。汝亦母視我。扶將唯姊在。及爾罹麻疹。唯兄嫂是憑。雖極調護方。豈如汝母能。斑消而感寒。汝病遂添劇。醫說紛如絲。百方試以藥。昨日石膏用。今日人蔘服。寒熱內相薄。命如石如何。是我迷而誤。醫者何足訶。人誰不貪生。汝母死多福。繄我生何樣。當此今日惡。寔緣我罪戾。汝壽寧止斯。件件前日事。誰料積我悲。我非東門吳。何堪割腸時。開眼不見汝。合眼汝宛然。喚我問我聲。琅琅在耳邊。以汝戀我誠。何忍捨我死。恨無文王術。减我壽添爾。汝寒誰爲衣。汝飢誰爲食。人生可遣此。牛猶舐其犢。嗚呼可奈何。埋汝汝母側。我生亦不久。會與汝同托。</text>
<title>春朝寫望</title>,<text>蒼翠來簾幕。前山曉雨過。軟催黃鳥囀。明展綠溪斜。眼底纔纖草。心頭已百花。天時方就暖。羣物摠堪誇。</text>
<title>懷碧山</title>,<text>悠悠思不盡。冉冉別經時。絶島驚波外。虛堂細雨遲。山初添碧暈。樹欲發華滋。樽酒飛英會。知君與阿誰。</text>
<title>偶題 二首</title>,<text>爐烟裊裊並琴床。午夢醒來日又長。讀畫細尋高士意。檢書時嗅隔年香。花陰小塢鷄眠淨。麥氣疎簾燕語凉。一枕杜門閒自老。滿城車馬有何忙。前程未卜幾多餘。過境休思一夢如。髮白已除淮海氣。眼明猶讀古今書。輕黃漸變雛鶯大。嫩綠初深短葉舒。半世優遊迷世事。百年何妨與人疎。</text>
<title>納凉</title>,<text>月團扇子竹方床。林下披襟納晩凉。忽有何人吹玉笛。滿天星斗盡生光。</text>
<title>一卷 二首</title>,<text>一卷床頭映翠微。百年生計夢依稀。從前坎軻空懷玉。緣底遷延未拂衣。日晩蜻蜓他自得。草深蝴蝶更交飛。浮雲漫管陰晴事。萬口紛紜亦是非。求名求利競紛然。俗客那堪與作緣。百折空懷逃世志。半生苦乏買山錢。片雲容易藏斜日。亂樹朦朧入遠烟。物外有人應遲我。花開葉落一年年。</text>
<title>凌晨</title>,<text>凌晨睡起倚簾櫳。望遠沉吟頓悟空。霧散烟消方出日。花開葉落幾經風。痴人未脫情塵外。影事都歸夢幻中。百折不堪供一笑。男兒寧作可憐蟲。</text>
<title>與金春人共賦</title>,<text>滿意唯能向汝溫。一絲那肯受人恩。閒譚玉美行當佩。往事烟消不見痕。羣鳥競飛方隱几。亂蟬爭噪獨關門。百年有酒須昏飮。莫把經營枉斷魂。</text>
<title>偶題 十四首</title>,<text>性本不愛酒。猶貯酒一甁。多恐悠悠者。將我號獨醒。蕭瑟梅樹下。朗讀離騷經。世無獨醒者。要使梅花聽。耽詩癖於杜。百年不憚勞。謂到山盡處。復有一層高。魯連却千金。古人稱高士。大名不救飢。今世痴漢子。事不可張大。言不可浮誇。人皆減半聽。舌弊欲奈何。秋月常欲照。片雲常欲掩。問爾底心性。惡明不惡黯。范增年七十。昏耄計無奇。如何碎玉斗。只負一疽歸。黃石披秦火。一卷暗偸來。殷勤授子房。以爲帝者師。郭隗苟不賢。金臺築何益。請看四君門。只有狗盜客。鷄爲報晨養。失晨欲如何。猶自挾羣雌。肆然豪氣多。從來失意者。偏易感少恩。信陵一虛左。侯嬴便殺身。魏齊醉而諾。范雎爲張祿。那知幾盃酒。便有殺身毒。秦皇愚黔首。墳籍火炎中。餘火延宮殿。咸陽三月紅。蘇秦昔困厄。刺股而讀書。那知三寸舌。便殺七尺軀。</text>
<title>秋興 五首</title>,<text>十分秋色醉園林。宛似春花滿目森。遠峀綠沉餘宿雨。九霄蒼慘入寒陰。折磨尙負崚嶒氣。眺望飜多索寞心。竹葉甕頭淸幾許。流年今復到霜砧。要息機心久廢棋。任人旋旋替歡悲。閒眠或犯鷄鳴後。早起長先鵲動時。不是讀書追季子。只堪治圃學樊遲。秋天頻雨寒仍驟。有箇同袍日夕思。我有同人隔海山。尋常祇在夢魂間。草亡木卒將相惜。趍短歸長摠不關。薄霧自憐紛翳眼。新霜還憶幾凋顔。也應水國多鷗鷺。逬欲從君共一班。斜日斜風滿樹頭。寸心如鏡亦淸秋。記聞奇絶供閒笑。寫望蕭然動遠愁。萬里天高宜放鶴。三湘水濶有盟鷗。會須身隱文何用。莫要詩篇似柳州。山勢籠烟好坦迤。頻來秋雨水盈陂。菊如耿耿催花意。樹更森森落葉枝。披草要停蟲語苦。畫階暗記月痕移。敲風更鼓連三下。一炷香殘桂燼垂。又 三首秋氣如烟鎖遠林。抱蟬庭葉更疎森。檐端斜日懸孤影。屋上高雲引片陰。蓬鬢難酬平昔志。叢盃空壯暮年心。徘徊漸覺綀衣冷。斷續風前何處砧。敲推漫積卅年功。只合消閒門掩中。硯北華箋頻寫月。案頭尖筆更嘲風。多般蟲語同吟冷。不盡楓花伴醉紅。若問一生何事業。多慚博得號詩翁。筆架書籤自邐迤。偶因行散到前陂。斜風頗咽鳴蟬樹。落照偏明獨鵲枝。歲月從他輸鬢換。炎凉逢客說時移。飜然歸臥闌干曲。晩色糢糊露氣垂。</text>
<title>與碧山話舊</title>,<text>塵中海外各隨緣。愁思一年深一年。細雨殘燈魂夢地。月明花落別離天。白頭逢着悲添雪。病眼摩挲話翳烟。樽前合席題襟夜。秋聲騷屑赴前川。</text>
<title>曉過梁鐵坪</title>,<text>馬匝人聲匝。城門闢曉光。山村依落落。野徑入蒼蒼。忽聽林風振。飜愁鬢髮凉。行行天漸曙。禾粟一坪黃。</text>
<title>夜與碧山共賦 四首</title>,<text>煑酒談疇昔。華燈坐夜深。風聲敲瘦葉。星暈漏疎林。席合應同夢。詩成不異音。莫言山海隔。耿耿百年心。掃室延秋士。書連壁四圍。淸心言自寡。省事夢還稀。池靜魚潛躍。林閒鳥忘歸。杜門同我住。塵豈點君衣。木落聲猶厲。陰凝氣不和。相逢唯痛飮。短鬢更悲歌。夕日回風急。寒天驟雨多。聞君歸意動。離別奈秋何。逐人東復逐人西。且學蟠龍在淤泥。一樹秋痕依檻冷。半晴山色入檐低。新書古畫隨時讀。覆雨翻雲取次題。白首窮途惟我在。相逢不語手相携。</text>
<title>送碧山歸竹島</title>,<text>離席談情煑白醪。挑燈斟酌慰蕭騷。衣裳最怕單絺冷。跋涉誰憐短策勞。露地風凄蟲語苦。霜天月缺鴈聲高。初冬且喜佳期在。一帆君須愼海濤。</text>
<title>九日懷碧山 二首</title>,<text>佳節今朝誰與共。別筵昨夜飮松醪。疎籬漫對寒花發。空砌愁聞落木號。峽磴天曛雙屐倦。海門秋漲片帆高。望君今欲登高去。恐隔雲烟只目勞。一枝筇後短僮隨。原隰殘年步豈宜。赤葉天寒霜落地。黃花風緊日斜時。凝眸不盡居人恨。回首應多行者思。半世窮途那免哭。悲君不暇自堪悲。</text>
<title>閒居</title>,<text>門傍淸溪盡日關。朝禽飛去暮禽還。有琴不皷眞爲妙。無事可言方是閒。榮悴隨時墻外樹。陰晴變態屋頭山。閉心久與人相忘。鏡裏如今自好顔。</text>
<title>月夜</title>,<text>如晝窓前月。雖寒不可孤。烟雲消已盡。星漢淡將無。吹徹聞斜笛。驚飛見老烏。徘徊淸淨極。天地似氷壺。</text>
<title>秋夜讀書</title>,<text>岸幘憑烏几。微醺讀楚騷。秋燈花暈淨。寒葉雨聲高。忽有心相感。翻然氣自豪。閱來忘枕席。更皷已三敲。</text>
<title>寄碧山</title>,<text>鐵馬搖閒夢。回風屋角過。暮寒方欲驟。秋雨不能多。裊裊蜂依菊。蕭蕭鵲返柯。未知滄海外。高士近如何。</text>
<title>偶題</title>,<text>硯屛筆架自橫陳。小醉閒眠最可人。影轉差差松過午。香吹冉冉菊回春。畫圖閱去偏貪古。書籍觀多每要新。此事摠非關世道。搖脣鼓舌不須嗔。</text>
<title>送春人遊西關</title>,<text>春人蹬蹭氣如秋。一策飄然愛遠遊。晩歲情懷難作別。古都雲物易生愁。井田有地荒塍錯。麟馬無蹤片石浮。酌酒勸君還復勸。霜天誰念薄緜裘。</text>
<title>與碧山夜話</title>,<text>懸燈林下屋。促膝酒樽前。萬籟中宵斷。千村一夢圓。凝心如滿月。玅話到先天。飄忽超塵想。君然我亦然。</text>
<title>夜與碧山共賦</title>,<text>難逢還易別。冬夜不知遲。見面猶前爾。臨盃互先之。人生都影響。世事半然疑。懷抱無誰語。從君物外期。</text>
<title>送碧山還鄕</title>,<text>不耐囂塵苦。携筇返故林。居人空自恨。歸客浩然心。海濶風翻浪。天寒日結陰。臨岐無盡語。直欲百篇吟。</text>
<title>錦岡宅夜集</title>,<text>向昏風雪霽。星斗隔窓寒。火爇松醪煖。更深蠟炬殘。丹心傾欲盡。白髮較相看。最念江湖客。栖栖久未安。</text>
<title>示碧山</title>,<text>檐鵲楂楂警曉寒。也知天氣漸凄酸。山茶已向窓前煑。書卷還從枕上看。顧我索居無與語。賴君來宿續餘歡。白間正爾朝陽滿。一炷奇香篆屈盤。</text>
<title>偶題</title>,<text>逐人愁苦逐人歡。世味嘗來齒欲酸。物外思深披畫讀。閒中悶極展書看。空庭殘雪鷄相聚。禿樹斜陽鵲自寒。時辦樽醪招近局。玩他飜覆滿棋盤。</text>
<title>洪鳳泉 若宇 宅遇春人</title>,<text>人間隨處盡窮途。我有龍媒不可驅。雨泣猶慚誇璞玉。泥盤難道抱驪珠。佛鍼何法能藏世。仙術無稽奈隱壺。若拂金徽聽逸響。前身誰識爨餘梧。</text>
<title>次鄭秀才陽復日咏雪韻</title>,<text>紛若驅來急。飄然落處輕。淨開松頂畫。細作竹間聲。檐厚堂偏冷。窓虛地倒明。也知陽一線。已寫百花情。</text>
<title>癸未除夕</title>,<text>守歲歲可守。無今又無昔。吾亦守不得。四十六除夕。</text>
<title>和崔無悶 必聞</title>,<text>水流東去日西斜。罔夜營營奈老何。抹月批風吾輩事。一生消受亦云多。</text>
<title>鳳泉宅。與碧山，無悶共賦。三首</title>,<text>一簾霽色滿虛樓。我輩中人作小遊。閒話雍容傾玉屑。新詩高妙厭塵流。山痕和雪明相照。春意如烟淡欲浮。旗皷騷壇嚴紀律。暮禽歸後更遲留。山色虛明隱小樓。同人聯榻話前遊。峴高六角沉雲影。洞邃三淸瀉玉流。掃壁題詩椽筆健。映花呼酒羽觴浮。有時回首茫如夢。舊侶于今半不留。高士沉冥獨掩樓。名山有錄臥堪遊。人方馳逐宜屛跡。語極喧卑欲枕流。苦節誰憐疎竹在。幻容無管片雲浮。同心一席渾相照。樽酒何妨盡日留。</text>
<title>服丸藥</title>,<text>未知九轉果還童。眞箇均圓訝許同。坎水含來呑一掬。衆星磊落下胷中。</text>
<title>美人臥次韻</title>,<text>嬌態渾如病。香閨宛轉人。鬢雲籠枕繡。眉月映床塵。嬾柳橫溪影。奇花着地春。細眸來蝶意。應與楚王親。</text>
<title>送碧山歸竹洲。用從姪尙迪韻。</title>,<text>論交生死向誰其。末路空餘皓髮垂。乍作別離淹數歲。縱成逢着不多時。戲拈强韻詩偏澀。細說同心睡每遲。行客寧知居者恨。料君歸臥始應思。</text>
<title>天暖</title>,<text>天暖藹遊氣。今朝春最多。叢蕉無盡葉。萬樹不忘花。復有流鶯滑。還憐舞蝶斜。東風吹一槩。隨例亦吾家。</text>
<title>偶題</title>,<text>短夢從他隱几成。消閒時復下階行。春烟山色沉如濕。夕景池華澹更淸。花各異香蜂自擇。樹非一榦鵲何爭。斷然不作高人態。幸得無心懶惰名。</text>
<title>治圃 三首</title>,<text>人力不可遊。地理不可遺。屋後數畝地。種菘復種葵。耕深土廼軟。根固葉葳蕤。瘠土亦在人。勤者作土宜。沃壤人不力。雨露無所施。起土土有塊。土塊須消釋。時復有瓦礫。瓦礫須遠擲。不種固無論。旣種當盡工。憎茲滔滔者。爲人謀不忠。播種恒欲均。立根恒欲疎。不均苗如積。根密葉不敷。天時後人力。旱潦非所虞。不知一掬種。終成幾把蔬。不足須節食。有餘分里閭。</text>
<title>錦岡來過</title>,<text>我有二文友。夫子卽其一。碧山海外去。離心恒欲缺。在君亦唯我。相見恐相失。典酒上門關。論詩輒盡日。努力須自愛。此道人不恤。</text>
<title>春日寄碧山</title>,<text>庭苔階草綠初齊。柳絮雪然鶯亂啼。暖日恰如加倍永。春天偏似一層低。杜門觀物時將晩。隔海懷人意却迷。疊札裹來紅豆字。因風寄送夕陽西。</text>
<title>三月十九日。過錫汝江亭。二首</title>,<text>君家高占位。佳趣在簾旌。不盡山如束。蒼然江自橫。孤帆含遠勢。萬柳倒空明。只此閒欹枕。猶堪送一生。無勞衮衮上山行。只此逍遙可忘情。盡日水流江不斷。滿天春人樹皆明。鷺行鳧宿從他適。蝶戲蜂狂訝許輕。憑檻翛然胷海豁。僕夫休告夕陽橫。</text>
<title>暮春登三秀軒松壇</title>,<text>梯梯登處爽吾神。巾舃飄然出世塵。列峀强如平等友。近隣渾似自卑人。百花盡發春無事。衆草齊深雨亦均。鎭日遊觀仍坐忘。鶯歌燕語各天眞。</text>
<title>閒居</title>,<text>任他軒翥任他喧。更被紛紜笑掩門。休讀床書徒費力。故貪盃酒要忘言。空庭欲雨來花氣。閒砌無風靜竹痕。獨觀多時如有得。回頭惘惘與誰論。</text>
<title>從姪尙迪初授奉事。書此以示。兼志感。</title>,<text>一命何足多。弱年殊可喜。益當勤學問。立身從此始。待價雖非時。巧宦深所恥。忽然回我首。黯黯增悲思。九原杳隔絶。汝爺知不知。</text>
<title>白髮</title>,<text>鏡裏光陰劇水流。滿頭蕭颯已驚秋。生如有種知難禁。鑷亦無功且許留。早歲數莖應爲病。于今千縷定緣愁。對花莫道非春事。尙欲從他俠少遊。</text>
<title>江村</title>,<text>霽雨中天月。玲瓏漲一江。大聲呑小屋。空色透虛窓。帆遠歸仍獨。鷗眠逈自雙。更聽烟外笛。曲盡復前腔。</text>
<title>咏燭</title>,<text>人家向夕盡催呼。導我宵征勝杖扶。少恨空敎珠淚滴。破昏難道寸心孤。一枰花爛星牢落。半壁光殘夢有無。在處分明如白晝。畫工添與夜遊圖。</text>
<title>夏夜小集</title>,<text>竹簟繩床淨掃齋。園瓜隣酒足生涯。素情滿喜諸君至。綺語團成一夕佳。忽送淸音烟外笛。乍含凉意月邊槐。異時回首應如夢。試展烏絲各寫懷。</text>
<title>觀漲得聲字</title>,<text>晴江勢與海相傾。吹地洶洶走大聲。疑盡漂流通渚沒。若隨蕩漾衆山輕。帆檣直犯星河轉。魚鼈皆登樹木行。破浪雖非今日事。臨觀空復昔年情。</text>
<title>秋霖屋漏。安盆以承。盆且滿矣。戲賦。</title>,<text>乘屋長違未雨初。先生何事素迂疎。乍疑檐霤還無力。已作盆池更欲餘。點滴渾如供我酒。流痕應得悟兒書。四郊禾黍須堪慮。敢道一人妨起居。</text>
<title>錦岡宅逢秦季成。次李醉松韻。</title>,<text>蕭然鬢髮摠堪憐。盃酒相逢落木前。小屋葦簾秋氣入。短籬匏蔓夕陽懸。半生慷慨心猶在。末路殷勤席再圓。來夜莫言佳節至。知應對月感流年。</text>
<title>隔帳觀妓</title>,<text>複斗蟬紗似碧烟。輕籠蟾月護嬋娟。含情莫要分明見。見不分明更可憐。</text>
<title>與錦岡次唐人咏塵韻</title>,<text>綺陌迷行跡。歌梁點舞衣。風驚生薄影。鏡古減淸輝。俗客從中老。高人向外歸。渭城朝雨後。一點也難飛。</text>
<title>夜會白園</title>,<text>一庭星月霽層霄。詩酒相將不待招。渭北江東三百里。白頭吾輩幾今宵。</text>
<title>謾吟</title>,<text>白髮床書繼宿緣。斷無人客到門前。自嫌異日參時務。堪笑今年長晝眠。洒面乍寒風似水。吹衣極細雨如烟。終朝檐燕喃喃語。聽去聽來意頗傳。</text>
<title>偶題 二首</title>,<text>短髮星星已滿顚。一床書籍斷餘年。前程在眼何煩燭。往事回頭似隔烟。波靜池華紛引照。葉敷樹影漸趍圓。下簾獨倚遊仙枕。小屋無人任晝眠。小窓睡起捲疎簾。已轉庭蘭尺許陰。靜看唐詩題處境。閒窺晉帖寫時心。範圍不信人猶我。字句休言古異今。盡日嗒然塵慮斷。玉爐殘火篆烟沉。</text>
<title>漫題用前韻</title>,<text>變態紛紜贗渾眞。經過都是白頭新。榮枯有定那容力。長短難齊漫惱人。種秫最堪居酒國。灌花常擬賽詩神。一從趍向違時俗。洗淨靈臺絶點塵。</text>
<title>文字 四首</title>,<text>緣何造文字。萬世困人爲。卅載讀書力。只得鬢如絲。雖爲文字誤。無此無以老。堪笑嘔噎者。臨食誰不飽。旣無不必造。旣有不必燒。眞箇鷄肋障。終身不能拋。憶在蒼帝前。誰能想到此。認作不可無。定自旣有始。</text>
<title>錦岡至</title>,<text>晏起開簾坐。微凉入鬢根。池虛通霽色。天碧展秋痕。過節頻驚眼。懷人欲斷魂。多君同病意。際此恰敲門。</text>
<title>新秋月夜。懷碧山。</title>,<text>殘暑渾如失。秋蟲忽復鳴。凉風隨意細。晴月盡心明。荏苒驚時序。徘徊憶友生。也知滄海外。矯首亦含情。</text>
<title>秋霖</title>,<text>凄風凄雨冷颼颼。旬又旬來不肯休。恨未分排均與夏。那堪貯蓄摠輸秋。移秧乏水元嫌少。發穗逢灾詎望收。况復木緜渾落蔕。莫言漆室漫多憂。</text>
<title>和學栖寄示之作</title>,<text>卄年交道敬如初。吐盡襟懷豈有餘。相對淡然心自好。頻來不獨爲君書。</text>
<title>九月初旬。草樹尙靑。戲題。</title>,<text>九秋失令暖猶多。木葉依然綠滿柯。倘得天時如許過。明年春事只司花。</text>
<title>夜讀唐詩</title>,<text>讀詩頻拭目。更皷屢敲風。未解傷頭白。猶然伴燭紅。天寒星盡出。雪積夜還空。獨立無誰語。萬家方夢中。</text>
<title>冬日偶成</title>,<text>日日甘眠食。駸駸老大身。詩篇慚事業。草屋偃經綸。空谷迥風急。寒天雨雪頻。蒼然欄外竹。微我見何人。</text>
<title>乙酉除夕</title>,<text>昨日而今日。其來有漸積。三百六十日。夜夜皆除夕。</text>
<title>筆</title>,<text>一枝羊毫筆。精妙似棗核。一使字皆好。一使字皆惡。筆非有意殊。使之隨其人。所以湯武世。悉用桀紂民。</text>
<title>次友人夜會韻</title>,<text>促席流連已夕陰。相留難負主人心。無誰與我爭貧賤。有酒從君話古今。隔歲逢迎雙鬢暮。護寒簾幕一燈深。平生最忌名聲藉。縱得詩佳莫浪吟。</text>
<title>金尙書西峴別業</title>,<text>小築方圖未老閒。不將影事苦凋顔。手栽園裏幾多樹。坐擁雲端無數山。頤養摠期黃髮後。樓臺空鎖翠微間。已知占位高如許。謾自徘徊嘆絶攀。</text>
<title>睫毛限韻</title>,<text>短細毛如剪。疎疎繞睫生。畧遮塵襍眯。不礙視瞻明。愁處應粘淚。笑時先動情。瞥來隨上下。個個觸無聲。</text>
<title>園中露坐。不覺醉倒。傍人喚醒。</title>,<text>不覺駸駸短夢成。一壺雖竭一壺盈。滿身露氣中宵起。園木蒼然星漢明。</text>
<title>季夏城北屯</title>,<text>靑驢一路入雲平。閒弄吟鞭出北城。翠欲沁衣松疊影。凉堪沃渴水流聲。亂蟬啼破三庚熱。美酒頻斟六月淸。坐逈蕭然心界淨。雙眸頓比異時明。</text>
<title>晩晴偶題</title>,<text>雲闢烟霏斂。遙天盡意晴。簾痕空月影。歲律入蟲聲。逈覺孤槐淨。遙憐一笛淸。夜深人語絶。危坐獨含情。</text>
<title>偶成</title>,<text>牙琴彈向世間誰。一枕逍遙門掩時。庭恰掌餘猶種竹。吟將舌弊更抄詩。息陰觀物遺吾老。置散焦思笑汝痴。若道身爲文字誤。欲持何業課諸兒。</text>
<title>同無悶過友人</title>,<text>籬豁門無扇。高人不理家。露痕低衆葉。秋思入孤花。坐臥憐池淨。談諧任日斜。斜應來漸數。相去地非賖。</text>
<title>曉起</title>,<text>通街更皷斷。斜月遠鷄號。露葉低相掩。秋花瘦更高。天時歸晼晩。人意與蕭騷。墻外炊烟竪。呼兒問濁醪。</text>
<title>咏帷次杜工部</title>,<text>裁作緇帷十幅寬。他時只解擁爐歡。中宵下盡如添被。淸晝褰高恐礙冠。入室渾疑冬日暖。隔窓誰信曉風寒。莫言繞壁周遭在。隱映唯通曙色看。</text>
<title>梅</title>,<text>高難着語冷難親。出格飜多一點春。風約氷霜來換骨。天鋪雪月與傳神。橋頭傲兀騎驢客。竹外徘徊放鶴人。自後百花皆下乘。任他供作冶遊塵。</text>
<title>夜起</title>,<text>五夜鼕鼕更皷忙。疎檐過雨夢添凉。短僮忽報茶香熟。滿架匏花月半墻。</text>
<title>睡起</title>,<text>小室蕭閒細燒香。新凉兼愛日猶長。無端山鵲來呼夢。影轉階蕉一尺强。</text>
<title>秋夜</title>,<text>省事省言閒有餘。閉門端坐與人疎。潛心逆睹方來世。雋味飜深舊讀書。夜氣乍寒燈焰淨。秋痕忽白菊花舒。數殘更漏仍無寐。河漢橫空一色虛。</text>
<title>端居</title>,<text>謝事身如贖。端居意自長。民風一何薄。擧世不勝忙。水滴觀潮汐。燈光辨雨暘。化機猶可測。誰道異行藏。</text>
<title>漫咏</title>,<text>讀書猶未絶韋編。懶惰于今已白顚。委曲逢時非我事。低回隨俗任人賢。寡營詎免原思病。知戒飜甘宰我眠。鼫鼠不須誇五技。信天溪鳥立軒然。</text>
<title>睡起</title>,<text>午睡添春味。天時驗一陽。展書方玩古。瀹茗忽聞香。室淨梅心白。窓虛雪意黃。斷無塵襍擾。幽獨也何妨。</text>
<title>丁亥至月念日偶題</title>,<text>悠悠甘落魄。逐逐厭奔波。茶癖終如許。書癡可奈何。窓痕憐雪映。鑪氣信冬和。適意斯爲可。人生豈在多。</text>
<title>寄學栖 二首</title>,<text>臨鏡朝朝鬢雪新。據梧閒養百年身。讀書何用翻成癖。飮酒無多却暢神。檐日暖如催餞歲。閤梅寒復欲窺春。有人物外應同境。免使心留一點塵。鬢髮蕭騷滿鏡斑。我今如許認君顔。尋行數墨難爲業。釣月耕雲羡不還。獨自幽居淸淨地。嗤人猶在是非關。荷花證別梅添憶。幾日聯襟笑語閒。</text>
<title>戊子元日</title>,<text>元日備朝饌。餠湯人一盂。紛紛行禮數。燦燦着袍襦。名節欣年少。流光感老夫。後盃嫌易冷。樽酒已溫無。</text>
<title>閒居</title>,<text>根性迂疎未入時。方來得喪已前知。書供靜觀恒嫌少。香護閒眠一任遲。階草春寒生甚瘦。檐禽晝寂坐如痴。百年幽獨翻堪愛。經世憂愁不到眉。</text>
<title>同碧山次杜工部</title>,<text>弧星一點已中昏。山意微微入翠痕。漸近花明皆好樹。從敎屋老似荒村。騷壇拾級方鳴皷。酒國移居欲閉門。倘得先生同此道。榮枯何有漫驚魂。</text>
<title>與碧山次玉溪生韻</title>,<text>寒疾春來尙畏風。幽居好似隱墻東。我何有取勤相問。君自無言意已通。梅眼欲開呈細白。草心初發露尖紅。敲門况復山翁至。似在麻中自比蓬。</text>
<title>次碧山春日南麓韻 二首</title>,<text>不道名園闤闠中。與君來坐百憂空。慢吟自信遲遲日。縱酒何妨剪剪風。柳老新痕晴曳碧。花遙游氣晩蒸紅。也知此會終難忘。他日淸談得一叢。一行都是賞心中。盡日酣歌酒不空。泉激巖腰橫別派。地連山背貯寒風。遊人映樹微沾綠。比屋依花摠飫紅。萬物逢時皆自得。蜂狂蝶戲亦叢叢。</text>
<title>次申生耳聾韻</title>,<text>酒乏治聾奈爾聾。敎人恒費語重重。有時郭索終非蟹。盡日笙簧不是松。誰道分明萍邑皷。還疑失墜景陽鍾。隣號野哭渾無管。免使雙眉縮翠峰。</text>
<title>偶題</title>,<text>朽衰去去畏人偏。不出衡扉已二年。護眼寧忘支晩境。寓心猶事閱陳篇。九還七返雖關念。周肉何妻未斷緣。階下繡毬花一本。爲誰相賞獨嫣然。</text>
<title>七月十七夜。雨霽月明。</title>,<text>霖雨有時闋。蒸炎無復留。月華多逈夜。蟲語警新秋。始覺開雙眼。犂然失百憂。從他鄰社長。娓娓話南州。時三南以蟲灾判歉云。</text>
<title>贈別金秀才</title>,<text>遊學淹京洛。詩名動世間。客心驚歲月。秋夢繞鄕山。別惜英髦去。期留突弁還。吾人文字業。須作死生關。</text>
<title>入牛耳谷</title>,<text>肩輿猶未穩。步屧倩人扶。仰看天纖細。趑趄路有無。谷虛泉響駛。山壯我行孤。止處成團坐。羣峰摠似盂。</text>
<title>賣書籍 三首</title>,<text>斷篇殘墨惜如丹。卄載隨緣造次看。竟被飢來驅我急。賣時不念買時難。明時慙愧似秦民。滿架牙籤跡已陳。得失紛紛皆自我。賣書人是買書人。窮儒書籍保難期。廢學豪家摠有之。竟到誰人層架上。從他脈望作生涯。</text>
<title>偶題 二首</title>,<text>得喪無心任自如。先生生計未全疎。擁衾獨坐晴窓下。一樹寒梅數卷書。日漸平西客到稀。數行臨罷率更碑。檐禽覘我無心坐。唐突飛來飮硯池。</text>
<title>夢碧山 二首</title>,<text>碧叟翻然赴我思。別來顔貌勝當時。相逢依舊無他語。纔道寒暄便索詩。感君死去也相思。來訪慇懃夢與期。別後應饒佳句在。一篇不道自家詩。</text>
<title>偶題 二首</title>,<text>老屋虛明霽雪天。主人終日小梅邊。飯難宿飽翻能食。書乏消閒更少眠。袖手無營非悟道。關門獨坐似逃禪。此生頓覺支離甚。如許經過又幾年。百年落魄鬢垂絲。改轍何爲任我痴。戒酒非緣聽婦語。說詩難到解人頤。無堪寓意頻看畫。有底消閒漫累棋。庭雪漸銷檐日永。羣生一例得天時。</text>
<title>次夜深韻</title>,<text>烟霏涵夜氣。天地靜沉陰。尙道鷄鳴早。時聞犬吠深。中星低遠峀。缺月上空林。獨坐無爲世。人人盡閉心。</text>
<title>三月</title>,<text>三月駸駸過上旬。今朝天氣始宜人。游絲似繫遲遲日。嫩草纔抽細細春。簾靜從敎留語鳥。地偏何妨斷來賓。不須追憶從前事。過境糢糊摠是塵。</text>
<title>偶題</title>,<text>緜緜淹脚病。寂寂守蝸廬。老去翻貪睡。愁來只讀書。閒禽來几席。幽草護階除。結髮嫌塵累。何妨客自疎。</text>
<title>偶吟 八首</title>,<text>暑日氷澆飯。醫道秋成痢。平生不可爲。一切快心事。榮枯有天定。經營亦何用。自在版築人。已入君王夢。漢高大䂓模。寧念舊日惡。奇哉羹頡候。一時善戲謔。鞭驅滄海石。官封泰山松。秦法密如織。木石賞罰中。魯連方外士。宜在巖石間。秦家帝不帝。於君定何關。三章約法後。秦法似無餘。何事挾書律。終身尙不除。一竿渭川上。足了已老身。忽然捲釣起。首陽有餓人。曹參醉廢事。但道遵蕭相。爾後相最易。木偶亦不妨。</text>
<title>無題</title>,<text>髮應經世短。眼已閱人昏。悟後無多事。他時謾競奔。頹垣荒樹影。老壁積苔痕。獨坐長吟病。三年不出門。</text>
<title>送學栖歸永春</title>,<text>人似豐年玉。詩誇百鍊金。那堪靑眼侶。俱入白頭吟。落落林泉計。悽悽去住心。倘比他時別。悲懷一倍深。</text>
<title>次郊行韻</title>,<text>緩帶寬鞋散漫行。麥凉天氣入新晴。烟開遠看山眉細。泉急閒聽石竇鳴。白衲辭歸松影合。靑狵吠出菜花明。留連不管斜陽盡。還有氷輪上曲城。</text>
<title>幽居 二首</title>,<text>麥凉竹翠透簾櫳。裘褐難便最惱公。新月漸低鴉陣外。數星初出鶴盤中。茶煎軟火吹笙細。香綴殘灰作字工。飯後徐徐行數里。空庭元自劣三弓。嘗甘嘗苦厭勞勞。白石橋東門掩牢。百事皆難貧是病。終年不出懶非高。蛛緣屋角添疎網。雀鬬檐頭落毳毛。獨倚枯藤騁遐望。連山起伏似風濤。</text>
<title>雨中</title>,<text>金經烏几上。匏葉小窓前。獨自焚香坐。翻然聽雨眠。空廊鷄刷羽。短栱燕依肩。思邀支遁輩。相與細譚禪。</text>
<title>再昨年夏。夢入一大刹。書頸聯二句呈佛。醒後了然。今夜起怳如其時景。因足成之。</title>,<text>睡回驚已曙。窓楮散庭柯。亂語蟲聲苦。哀鳴鴈陣過。天高雲葉薄。夜冷月波多。萬井渾成夢。其如獨醒何。</text>
<title>送學栖歸永春</title>,<text>舊友無多在。新交未易知。頭鬚非昔日。離別杳前期。薄酒那能醉。孤懷不自持。兩鄕花與鳥。應解助相思。</text>
<title>閉門</title>,<text>閉門經九歲。要路斂行蹤。漸覺世情薄。不禁鄕意濃。灌花觀節候。種穀驗豐凶。堂前隙地。種稻稷豆。 烟雲多變態。晨夕對前峰。</text>
<title>秋夜</title>,<text>蕭騷秋葉勁。搖曳暮烟生。爇火茶初沸。携筇飯後行。簾風欺燕夢。庭月帶蟲聲。更倚曲欄坐。瞻聆俱極淸。</text>
<title>寄題松面</title>,<text>疊嶂層巒擁後前。欲尋松面路茫然。來時繚繞同盤谷。勝處遊遨似輞川。僮僕渾能忘歲月。犬鷄猶得享雲烟。傍人莫比陶弘景。冠冕山中二百年。</text>
<title>早起</title>,<text>落落星猶在。膠膠鷄亂號。新凉吹短髮。細靄濕輕袍。曉葉低仍靜。秋花瘦更高。徘徊朝日出。飮酒讀離騷。</text>
<title>次友人春日懷人韻</title>,<text>烟雲微護日。天地已陽春。垂柳從欺箔。高花解借隣。徘徊驚節物。怊悵憶同人。會聽家僮語。前村壓酒新。</text>
<title>壬寅除夕</title>,<text>來歲非無日。人情惜去年。鄕隣勤爆竹。星漢漸移躔。冉冉知難駐。惺惺自不眠。回頭翻可喜。寒盡卽春天。</text>
<title>題申士游幽居 二首</title>,<text>檐角微雲宿。窓間曙色遲。不知初出日。已照半疎籬。鷄嚲將雛翼。林低結子枝。徐徐登後麓。遠望獨移時。朝朝竟何事。隨意坐空園。久欲居深峽。今纔占一村。層崖懸水響。灌木聚禽言。可笑陶元亮。當時謾設門。</text>
<title>局外</title>,<text>局外觀棋亦厭機。憑闌遐望靄霏微。淺黃菊帶三秋色。逈白山橫一抹暉。鴉急歸栖渾亂度。燕將辭去更高飛。晩來斗覺林風冷。稚子殷勤進絮衣。</text>
<title>寄學栖</title>,<text>別離一何久。程道亦云賖。悵望浮雲幻。沉吟白日斜。有時開竹葉。誰與賦梅花。倘得成吾志。移家傍爾家。</text>
<title>偶題 菊月初二日</title>,<text>朝昏乍覺袷衣冷。九月天時尙未霜。叢菊階前千萬朶。一心耿耿趁重陽。</text>
<title>謾吟</title>,<text>病脚邇來長在家。扶筇無賴步猶斜。半開紅杏西墻下。一樹推看萬樹花。</text>
<title>丙午三月初十日偶題</title>,<text>沉痾拋世務。閉戶絶塵緣。耳目塗書籍。鬚眉積歲年。春深花滿地。夜靜月明天。戒飮猶沽酒。閒吟不得眠。</text>
<title>雜咏</title>,<text>殘雪無餘白。羣山返舊靑。泥嫌深沒屐。草愛細鋪庭。和氣烟雲見。新聲燕雀聽。從今隨處好。酒貯幾多甁。</text>
<title>春日偶題</title>,<text>醫治病脚未能痊。閉戶于今十四年。試種草花非玩物。遊觀貝葉豈逃禪。風翻蝶翅飛相抗。日煖鶯喉語已圓。他自得時何與我。猶堪獨坐小窓前。</text>
<title>雨中</title>,<text>黑雲終日送驚濤。斜挾南風雨勢豪。獨坐焚香看古畫。不知庭水沒階高。</text>
<title>送長兒尙益赴會寧</title>,<text>我今年七十。汝豈遠行時。雪積三千里。程盤二嶺危。關河稀信息。花柳證歸期。却念征衣薄。臨門撫背遲。</text>
<title>偶題</title>,<text>烟霏滿眼雪蒙顚。息影閒居十四年。葉謝花開從玩世。流行坎止摠隨緣。茅檐棲雀爭斜日。宮樹歸鴉落遠天。剝啄有時來近局。淸譚鉤得老莊玄。</text>
<title>丁未正月。以朝官年七十。蒙米魚鹽之賜。恭賦。</title>,<text>今年年七十。白髮已紛如。自顧無才業。空添賜米魚。飯香知勝麥。饌美欲嫌蔬。渾室支朝夕。君恩感有餘。</text>
<title>春日偶題</title>,<text>病來蹤跡不離家。十載何曾玩物華。遊客相過說無隱。憑君消受四山花。</text>
<title>更深</title>,<text>更深燈焰盡。倦極掩殘篇。檐角懸明月。窓間似曙天。四隣人語斷。雙闕漏聲傳。疑義從誰析。尋思更不眠。</text>
<title>次山寺韻 二首</title>,<text>頭頭僧十百。只奉佛三軀。澗道鳴巖石。山形覆鉢盂。風沉旛影靜。月冷磬聲孤。此去人間遠。香醪不可沽。寺樓臨絶地。金佛近天居。衆壑喧溪澗。諸峰響木魚。草深禪坐後。簷濕法雲餘。老釋翻多事。凌晨誦梵書。</text>
<title>江樓 四首</title>,<text>遠樹收烟靄。東天上啓明。漁船人語集。石磴馬蹄鳴。任我詩高咏。從君酒滿傾。眞堪自爲樂。何必學無生。朝雨纔開霽。餘飛尙似毛。江淸禽影度。潮落鷺眠高。自愛淸虛極。誰嫌應接勞。風微波漸作。木葉已蕭騷。烟淡平原草。雲生隔岸山。漁燈通水底。村火漏林間。落鴈眠相警。栖禽暮自還。長江風浪息。客意與淸閒。錯落星初散。虛明夜向晨。大村羣吠犬。細火遠行人。詩促頻成軸。觴飛不計巡。騎驢各分路。朝旭滿江濱。</text>
<title>偶題</title>,<text>同學今餘幾友生。新知無與話深情。少耕稷麥觀年事。多種芭蕉聽雨聲。玉軸展圖長几淨。牙籤揷架小窓明。晩來公案唯如許。隨意閒眠夢亦淸。</text>
<title>夜吟</title>,<text>中夜聞淸響。疎桐露滴時。推窓天似水。缺月上東枝。</text>
<title>偶吟</title>,<text>行散階前地。疎鍾夜已長。秋天高一倍。璧月正中央。不盡寒蛩語。時聞露菊香。樽中如有酒。吾欲殿重陽。</text>
<title>丁未除夕 是日立春</title>,<text>新正來逼歲。舊曆告成功。迎送爭時刻。寒暄遞始終。感人除夕過。省事立春同。朝日開明鏡。應逢望八翁。</text>
<title>秋月</title>,<text>秋天碧無極。氷月在中央。時有凉風至。如聞桂樹香。</text>
<title>次舊日韻</title>,<text>樵靑招近局。酒客返斜陽。肴進郞官鱠。湯煎太守羊。茅檐滴餘雨。蕉葉弄新凉。相去無多地。何須步屧忙。</text>
<title>附 散句</title>,<text>紫閣賞春。　風送草香蜂語鬧。日烘花氣蝶魂迷。偶成。　節物關心花似夢。痴狂逃世酒爲家。好問至。　倚樹三間屋。晴窓一卷書。卽事。　病未詩全廢。貧猶酒可賖。薄陰生晩綠。高葉發淸華。天高風細進。雲劈月孤懸。與碧山共賦。　簾外鳥聲深綠樹。墻頭暝色澹高花。過悠齋門感舊。　雪籬殘缺平時補。春帖糢糊去後痕。金致遠席上。　蟬聲隱葉將斜日。鶴勢凌雲漸遠空。春人來過。　傍檻池淸開曉鏡。隔簾山霽寫秋蓮。披帷自媿斯人在。敗意何妨俗物稀。秋興。　枵腹秋深蟬苦語。毳毛風入燕高飛。苦海行藏今已定。高人心事古猶違。贈碧山。　見君甚濶如威鳳。晤語無多已暮鴉。柬鳳泉。　泥深溪路滑。水濫石橋危。數蝶閒情頻弄葉。一蟬凉意已添槐。朴園。　園高不妨侵山拓。花潤應多帶雨栽。訪鳳泉。　簾角烏衣雙燕睡。墻頭絳幘一鷄號。次金夢賚。　畫非細讀工難見。茶有奇功老漸知。江樓。　夕陰沉岸柳。秋氣淨江天。</text>
