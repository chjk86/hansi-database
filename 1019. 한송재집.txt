<title>丹陽</title>,<text>蓑衣過驛路。微雨送人行。峽束江聲急。山高石色明。松深夫子廟。花落縣侯城。黃鳥啼林末。低回駐馬情。</text>
<title>題畵</title>,<text>孤艇泊春渚。漁竿黏落花。古橋人不渡。何處有山家。</text>
<title>歲暮却寄趙仲輔 翊臣</title>,<text>病裏深杯醉不勝。悠悠時序迭相承。峰雲動白寒光淨。郭日浮紅曙色凝。君子山林道康濟。男兒天地氣崚𡾓。千秋已斷龍門響。東壑幽期憶遠朋。</text>
<title>偶吟</title>,<text>多病邇來閉戶深。百年將半更何心。山寒落日遙鴉色。庭寂高松獨夜音。天固於人有定分。吾非爲老怨窮陰。臨樽不作王弘醉。興到時時或自斟。其二幽懷歲暮自難勝。居對寒城晩檻凭。漢水無聲氷奰屭。終南動色雪崚𡾓。文章一代觀衰盛。禮樂千年有廢興。此道秪應林下在。溪雲山月與相朋。其三漸看新景午窻生。却愛書牀老眼明。天下難逢知己友。世間誰與出門行。寂寥墟落深冬色。搖亂烏鴉古木聲。一樹寒梅春意動。孤樽對酌自幽情。</text>
<title>除夕</title>,<text>忽忽如將失。寥寥獨掩門。人間多日月。世外自丘園。寒逗烏鴉夕。春回草木根。倚牀歌且飮。樽側散籌繁。其二絃歌何處樂。愁殺白頭人。時候暗中改。物華空裏新。憐兒喜增歲。憫老惡逢春。子夜看看近。街鐘且報晨。</text>
<title>送從弟時仲 師贒 歸內浦</title>,<text>僕夫晨戒駕。送爾浦中家。惜別兼秋意。傷衰感物華。林風吹落葉。霜日照寒花。九月征衣冷。還愁道路賖。</text>
<title>次張生文顯金華寺林字</title>,<text>江南奇賞足。路轉橘杉林。雪落金沙淨。雲沉寶㙮陰。樓高生夜籟。僧定對寒岑。梵界渾詩境。啽吟盡暝尋。</text>
<title>送載兒浦中。念其行役。賦成一律。</title>,<text>老婦與相對。遙思去路賖。壚燈寒店宿。林霰曉山過。今歲飢荒甚。西湖盜賊多。尙看來日遠。其奈此憂何。</text>
<title>載兒往浦中。戒以十八日反面。天寒雨雪。念不能寐。起而書。</title>,<text>北風吹野草。行役此時難。氣閉玄陰結。雲凝白日寒。暮投燈照飯。晨起雪生冠。遙念多艱苦。孤齋枕不安。</text>
<title>大風雪</title>,<text>來歲將何似。冬寒異昔時。急飈吹動屋。飛雪落盈帷。雞蟄氷生𡏝。鳥翻冷拂枝。可堪無酒坐。賖市勑僮兒。</text>
<title>正朝</title>,<text>溪風吹暖雪。楊柳欲爲春。湯餠閭閻俗。衣冠老病人。山川新氣色。日月舊精神。候謁正朝禮。九街車馬塵。</text>
<title>寒食</title>,<text>閏年寒食晩。三月黃鸝鳴。原草風微動。林花雨乍晴。秫醪經社日。楡火近朱明。拜墓違今夕。孤懷自不平。</text>
<title>陪伯氏登弼雲臺</title>,<text>繫馬桃花樹。春雲古壁陰。主人來石逕。迎我坐松林。</text>
<title>次趙仲輔南遊韻</title>,<text>東過丹丘峽。南仍望海山。風塵諸子走。天地一身閒。活潑從吾性。淸癯不俗顔。故阿叢桂晩。孤鶴守柴關。</text>
<title>仲秋出西郊。宿白蓮舊墅。</title>,<text>白蓮山下庄。先人舊卜築。槐老列淸渠。柳疎倚古陌。水田連數頃。凶歲食猶足。秋晩一騎來。野光淸心目。孤雲度桂岫。淡霞冠華嶽。宗人喜相迎。宴言坐草席。林風爽衣裾。禾氣薰籬落。持網僮走溪。摘瓜婢入室。午飯兼濁醪。僕夫飽餘啄。林樊宜靜居。名利摠覊束。自笑狂馳心。塵中已白髮。千古有願從。魯連稱賢達。</text>
<title>柳戚 尙復 早失怙恃。伶俜無所托。自湖中遠投江陵。爲其姑母是依也。乞余一言。臨別贈之。</title>,<text>君獨孑然在。相看眉欲顰。江湖悲故里。天地撫孤身。遠寄臨瀛郡。窮依姑母親。山田猶可食。數口不憂貧。</text>
<title>閤梅</title>,<text>斂液根才晦。凌寒花欲開。標癯偏受月。楂老更宜苔。雨露三春阻。乾坤一氣來。摩挲坐孤影。回憶昔年栽。</text>
<title>新年</title>,<text>萬物皆生意。新春興欲闌。陽先梅杪驗。仁試草心看。園靄媚初景。泉氷破積寒。翕張知孰使。長日倚高欄。</text>
<title>淸風溪。次白沙韻。</title>,<text>幽壑百年掩。蒼杉老歲華。泉聲苔沼暗。山色草亭多。古廟雲空宿。荒臺客有歌。酒槃棄餘瀝。巖側下鳥鴉。</text>
<title>微雨</title>,<text>微雨和煙重。連朝斷續來。空濛沉岸柳。霡霂響庭槐。草砌蛙聲出。蘭蹊蝶翅廻。斜飛簾几潤。吟望起幽懷。</text>
<title>懿齋春雨</title>,<text>寂歷官齋冷。疎蕭雨打門。雲沉山氣重。煙泛野光昏。草潤生新葉。泉盈過舊痕。已知春種近。農語起前村。</text>
<title>山齋拈韻</title>,<text>林齋將復二年過。老檜喬杉掛古蘿。城遠不嫌逢客少。官淸還喜在山多。雪消樵子收殘葉。春至田翁理舊簑。歲日民風雞酒樂。野蹊時聽有行歌。</text>
<title>登內司後麓</title>,<text>芒鞋日日出齋門。爲是林泉便後園。山候鳴鳩知雨意。天機啼鳥洩春言。行緣崖薜披雲逈。手折巖花帶露繁。蜥蜴何來跳草末。稚兒相逐笑聲喧。</text>
<title>上後麓煮花餠</title>,<text>數出人休怪。春愁我奈何。花開扶策遠。松礙側冠過。芳草吟邊 缺。白雲坐處多。自然消百慮。天籟鳥相歌。</text>
<title>春晩登齋園</title>,<text>春已園陵晩。郊光絢畵屛。陂田渾水白。山木半松靑。獨坐巖花落。高吟谷鳥聽。淸泉消午熱。一掬便神醒。</text>
<title>殺松蟲</title>,<text>造化自天意。何氣賦爾質。靑黃間黑毛。所食惟松栢。卵化能萬千。寔繁滿山谷。園陵新植木。爾食且盡葉。昨日翠雲合。今日枯樹立。喬山日减色。林齋坐歎息。旣非鳳凰食。亦異蚊蝱逐。斯害昔未聞。豈余尸厥職。欲禳灾難除。雖呑詎盡滅。昨年繭成日。一摘盈百斛。深坑瘞且盡。自謂遺種絶。秋蛾産細子。旣冬着樹甲。東風動蟄蟲。得氣復生息。始從低枝盡。復攀高葉蝕。樹頭逬黃津。山色謾濯濯。貞姿本孤直。一死不㽕孽。十里彌毒氣。稍食內山逼。旣無可救術。吾寧以身敵。朝日啓官門。一呼羅百卒。長棰各在手。奮勇向山麓。一打風雷動。白日下驚雹。搜林輒鏖殺。草莾殷血色。蠅蟻聞臭至。競噉飽肚腹。惟去眼前害。豈盡滅其族。他日有餘類。或恐復來集。敢告山靈語。逐之如鳥雀。山靈亦王臣。扞衛乃其責。</text>
<title>仲秋。患痢十餘日。枕上得一律。</title>,<text>偶然成一疾。十日掩高樓。魚腹秋河冷。蟲吟夜露愁。歧軒何邈邈。生死自悠悠。欲試治心訣。何如藥物求。</text>
<title>內資直中對雨。懷懿齋春遊。</title>,<text>孤坐還幽意。淸風吹帽紗。秋陰多白雨。官酒近黃花。門掩庭槐落。樓高市陌賖。楊州消息阻。春醉憶流霞。</text>
<title>次林溪族兄  韻</title>,<text>淸風高閣逈。寂歷對遙城。白露疎梧落。秋砧晩巷聲。鶴馴飯時下。松老卧枝擎。公退餘閒在。於焉了我生。</text>
<title>九日甲稧會。諸君皆有故不至。獨任孺子 安世 來。殊悵然。孺子有詩。次之。</title>,<text>北溪溪上有高山。之子深居少往還。楓葉秋風晩騎馬。菊花寒日遠敲關。古今人貴同年稧。天地吾逢一日閒。尙歎諸君多不至。蕭條几席兩衰顔。</text>
<title>供酒早進闕下有吟</title>,<text>每趨紫籞路。誰道酒官微。金闕天河靜。寒城木葉飛。晨霜生坐席。朝日上歸衣。最恨離家久。黃花老欲稀。</text>
<title>次申大雲 嵒 贈定鎭勉學詩</title>,<text>農商各有業。問學亦吾工。道遠天難躡。經深海莫窮。文章一代事。禮樂百年功。此道榛蕪久。淸修只在躬。</text>
<title>次李伯訥 敏輔 見寄</title>,<text>村深皆柳色。墻古上靑蘿。山意雲俱逈。林容鶴獨過。讀書百年已。種菊一畦多。遊興滄洲遠。隣朋買健騾。</text>
<title>驟雨初晴</title>,<text>高樓晝無事。幽獨對靑槐。急雨堦生瀑。淸天壑走雷。老梧猶淅瀝。新竹半低摧。溪岸人遙語。橋沉絶往來。</text>
<title>聽琴</title>,<text>林閣泠然語。山雲暗逗行。雹墮瓦屋散。珠落玉盤鳴。乍漫當風奏。偏淸入夜聲。可忘三月味。不遣俗機生。</text>
<title>閒居</title>,<text>松下風徐度。園煙晩欲移。鳩筇看魚叟。蛛網捕蜩兒。竹籟聆晴檻。槐陰坐夕陂。薑田防鶴啄。藁索繞爲籬。</text>
<title>拈唐詩</title>,<text>疎槐花落點睛陀。澹澹園霞似薄羅。幽徑不愁秋草遍。高樓偏愛遠山多。池邊移席金魚泳。松下吟詩白鶴過。蟬語蛩啼何急促。孤懷聊付短長歌。</text>
<title>十月南湖之遊。余病未往焉。次諸友次翠軒詩韻。</title>,<text>簫歌載孤艇。壬戌又玆年。湖落風生葦。霜寒月在舷。仙凡俱妄耳。天地一凄然。浩浩滄浪濶。鷗鷖管領全。其二風流說前輩。今日又佳期。江上逢君喜。舟中得月奇。高歌寒壁響。一醉天河移。詞賦蘇仙邈。且賡翠老詩。其三疎曠諸君意。沿洄坐小舠。灝光星入酒。江氣夜生袍。吹笛仍離浦。聽歌且駐篙。渚風動寒荻。時有水禽嘷。其四扁舟滿孤月。莽蒼水光遙。霜氣寒愈淨。洲煙澹欲消。江深龍卧穩。天遠鴈飛驕。醉飮銀河落。浮生有此宵。其五西風蠶嶽晩徘徊。水落山空古木哀。白露新秋人共泛。滄江十月舟仍廻。世間易作良辰飮。天下難逢此夜杯。長笛一聲今古感。鳴鴻遠渚自飛來。</text>
<title>用載兒韻。悼張生文顯。</title>,<text>黃鳥飛鳴度晩樓。槐風晴午倚牀幽。乾坤浩蕩方生氣。湖海蒼茫永別愁。月笛秋懷前夜泛。江詩春淚古箱抽。洛城去棄二三子。百粤蓁蓁鬼與儔。</text>
<title>冬栢</title>,<text>春芳皆雜卉。冬翠爾偏嘉。肯隕經霜葉。能開戴雪花。枝交矮近土。苔厚老成槎。不識榮衰理。蒼然閱歲華。</text>
<title>北營</title>,<text>提筒挈榼北山遊。紫閣峰陰上將樓。門掩垂楊黃鳥囀。壇深古栢子規愁。溪塘水淺芙蕖短。巖戶雲生薜荔幽。坐久林風輕裌落。移床更向石橋頭。</text>
<title>閒居用杜陵韻</title>,<text>靜裏方看道。天時自翕張。夕煙斂幽壑。初月在高堂。遙郭烏飛沒。孤松鶴唳長。蒼然生灝氣。萬事欲全忘。其二名塗幾人誤。江海有漁船。落日金樽外。紅塵白髮前。棠殘霑露重。松老引風偏。窮達元由命。百年且任天。其三槐古常淸籟。山晴壑有雲。野餐澆麥飯。道意對經文。園茂鳩巢隱。花靡鶴徑分。閒居老愈好。余髮已成紛。其四安居足余分。無疾又今年。野旱方枯澤。園深有活泉。羸駒勝緩步。薄俸代耕田。聞說東林下。高人亦自然。末句。屬趙仲輔。其五松下宜高坐。白頭又一奇。百年元不久。萬事欲無爲。樓掩梧桐樹。墻深薜荔枝。偶逢佳客飮。罇酒細風吹。其六夕氣生園樹。孤雲澹復斜。樽淸臨落日。頭白卧東華。山墅埋林逕。漁舟倚渚沙。未須求別地。歸處卽吾家。</text>
<title>次無爲翁李公 礪臣 見寄之作</title>,<text>深深東郭里。花鳥一林歸。露滴看松帽。雲生掛壁衣。秋樵收澗葉。春菜折園薇。萬事孤琴奏。烏鴉日下飛。</text>
<title>送兪校理 宇基 赴燕</title>,<text>送君不以別離辭。且侑一杯出塞詩。每歲東方有使者。百年中國無男兒。遼河亂雪天陰日。燕館寒燈歲暮時。爭伯圖王今已矣。長城萬里使人悲。其二搖落征軺朔雪侵。荒雲漠漠作邊陰。金華仙列循墻意。潞水寒氷叱馭心。燕臘冷酥悲異俗。漢時明月照孤襟。哀歌一曲人誰識。惟有黃河萬里深。</text>
<title>漫吟</title>,<text>日夕紅塵裏。攘攘名利塲。謨猷稱俊傑。詞賦見文章。志自殊鵬鷃。才誰鏤鳳凰。天時陽欲動。梅艶雪中粧。其二古木疎煙裏。茅廬對遠城。朝風看鶴舞。夜雪聽松聲。酒意衰猶重。山情老不輕。新詩小春至。梅氣几牀淸。其三幽獨成孤往。松邊細徑回。貧妻謀歲釀。寒僕撥鑪灰。茅屋誰相問。梅花秪自開。劃然還一嘯。新月古槐來。</text>
<title>對閤梅。拈唐人韻。</title>,<text>小似珠懸大似碁。輕香先動入門時。老槎出土升津細。弱杪承寒放萼遲。翁坐無言隣瘦影。兒來覔句戱低枝。壅培失節開差晩。種樹雖微亦有師。</text>
<title>聞定鎭中路奔慈喪。日久悲念不能已。夜中起坐。徹曉不成睡。賦一律以紓懷。臘月望日也。</title>,<text>夜榻悄然歲暮情。寢衣起坐早雞鳴。星光錯落河垂屋。雪色森沉月隱城。京洛紛華門欲掩。江湖消息淚先傾。淸羸阿定長關念。眠食惟憑紙上聲。</text>
<title>送任孺子之任知禮</title>,<text>蕭然高卧嶽林間。癯骨瘦眉不俗顔。一聽天公惟素履。三爲太守盡靑山。淸蟬雨嘒郊邊樹。去馬雲嘶嶺上關。治道也應知禮用。雍容梅閣化民頑。</text>
<title>春事日催。拈杜詩。</title>,<text>東城一雨過。春氣百園回。晩飯登新薺。朝茶吹宿灰。抉籬通鶴步。賖酒爲花開。坐閱晴輝淨。微風燕子來。其二墟落溪煙夕。鶯花九陌春。山靑歸峽語。頭白感時人。活計緣詩餒。幽情以酒新。十年一烏帽。將欲換綸巾。其三陽和大布德。韶物正堪憐。柳氣長川暖。花心九陌天。微風玄鳥外。小雨黃鸝前。老子倘徉意。猶能似去年。其四人應笑吾妄。幽興又今年。鳩語陰晴候。鴻歸泱漭天。柴藩喬柳下。書籍老松邊。境僻宜爲宅。名途謝陟騫。其五春光每如雨。山色半昏明。巷陌皆花氣。柴荊但鳥聲。培松愛直出。移菊護旁生。料理多閒事。依然林壑情。其六北樓春靄捲。峰出似尖戈。病意臨杯失。詩愁隱几多。行藏元在我。榮辱詎由他。世外超然想。名山與大河。</text>
<title>遊景福宮</title>,<text>苑靄溪煙斷復橫。夾城雲柱壯神京。風微嶽麓宮花發。晝寂昆明水鳥鳴。老宦猶知蒭牧禁。將軍不識殿臺名。弼雲昨日猶餘酒。一策聊從數子行。</text>
<title>李三登君邦 彦臣 輓</title>,<text>駱麓淸風吹不休。名園喬木有餘庥。明時早擬靑雲步。中歲薄遊黃鶴樓。滿架詩書傳世遠。盈畦杞菊掩門幽。平生言行皆淳實。顔色聲音亦可求。</text>
<title>漫吟</title>,<text>百事何爲在漢陽。著書非是學文章。靑山邈邈靈芝草。白髮棲棲戶部郞。鶴過松蹊墜輕露。鳥飛棠塢落微香。柴荊永午無來客。數僕隨陰卧老楊。</text>
<title>次金士彬 文行 邀諸學士江遊之作</title>,<text>東風方浩蕩。遊騎望高樓。野靄村光淡。江煙柳氣浮。春深杜若渚。花落木蘭舟。載酒沿洄遠。歌聲與水流。其二飛花何事使人哀。客棹遲徊去復廻。煙渚鷺應聽笛立。江風燕或趁船來。山雲晝寂黔州墓。村酒春登翠老臺。諸子風流今莫說。西湖曾醉故人杯。其三春盡鳥聲似怨哀。遙笳樵艇晩潮廻。孤琴先已花間候。游騎相隨柳下來。城闕非無聽鶯樹。江湖獨有釣魚臺。古人去後遺風寂。謾向滄波酹一杯。其四春愁還覺劇秋哀。颯爽琴歌小艇廻。客意蒼然流水逝。詩情超忽落花來。遙沙鷺過山邊日。古樹鳥飛江上臺。幸有挹淸賢主在。官醪復醉柳陰杯。其五百年世事不須哀。數客幽期江上廻。吹浪魚兒驚棹逝。乘晴燕子點波來。歸雲遠識巴陵郡。落日高吟漢水臺。獨有悽然前歲感。洞簫一曲問村杯。</text>
<title>二十七日直中。秋氣猝生。感而有賦。</title>,<text>官齋秋氣早。夜雨池亭過。疎影對高柳。殘香聞數荷。人生難一笑。世事足悲歌。吏隱非吾志。烏紗愧奈何。</text>
<title>孟夏二十七日。以回倉朝到太倉。倉人繫舟以待。仍泝向龍湖。登挹淸樓。金士彬以華餐相待。座上得一律。示士彬要和。</title>,<text>疎襟出郭却先寬。鷗鷺低飛下晩瀾。麥氣全添雨意潤。柳陰還得水光寒。世間百事誰非俗。江上孤舟亦爲官。泝過太倉才五里。又逢淸閣故人餐。</text>
<title>追挽趙仲輔</title>,<text>林下蕭然一草堂。布衣韋帶坐松牀。山頭皓月疎襟澈。檻外流泉古意長。自有煙霞滿丘壑。肯將杞菊換膏粱。獨憐周道方榛塞。悵望千秋有紫陽。</text>
<title>仲冬四日。余以水部山澤郞。乘舟泝入江。一快事也。</title>,<text>官事還淸絶。沿洄白髮郞。歸帆煙浦轉。流水夕陽長。江市烏啼樹。郊田鴈啄霜。西風坐搖兀。村酒兩三觴。其二孤舟泝寒瀨。寂歷坐疎村。明月忽生野。滄江盡在門。商歌來遠際。漁火起初昏。塵事渾寥廓。乾坤此夜存。其三霜天寥廓浩無窮。晴日扁舟二子同。海舶遙生寒樹外。江樓多在夕陽中。憑舷一笑孤霞落。擊汰長吟流水空。隔岸漁歌如怨訴。也應來自魯湖風。六臣墓。在魯湖。其四楊花渡上斷雲飛。蕭瑟寒飈吹客衣。日落柴車候潮集。天寒漁艇過灘稀。危臺曲榭參差勢。古木蒼煙冷淡輝。水國行官還快事。丹鑪茶竈故遲歸。</text>
<title>送李宜伯 時中 之任順安</title>,<text>僕隷在門馬帶鞍。北風悽慄雪雲寒。故人遠作關河守。老子今爲水部官。嶽麓春遊花共醉。鹿川秋會月俱團。送君一別還千里。對酒投壺强自歡。</text>
<title>默谷稧會夜飮</title>,<text>暝巷鐘聲坐夜遙。柴門寒掩月寥寥。松高帶雪方爲色。梅老無風竟自凋。靜裏琴書深契在。世間簪笏晩情消。一杯栢葉茅齋煖。和氣氤氳勝爇樵。其二却想名區象外遙。孤雲蒼巘去寥寥。高鴻或以稻粱死。叢桂多因雨雪凋。東走滄江歸海遠。西飛白日背人消。聖人旣逖麟無出。欲學鉏商魯野樵。其三孤琴不語松聲遙。高坐書牀但閴寥。山上白雲自興滅。月中丹桂亦榮凋。鳶魚活理隨人在。鳥獸好音過耳消。此道千秋長廢沒。芳蘭誰惜雜薪樵。其四高歌一曲世紛遙。啼鳥柴門晝寂寥。地有靑山長不老。春無白髮再噓凋。詞章不過摴蒱止。志業皆從煖飽消。蓬藟隱淪多逸士。會稽將問讓金樵。</text>
<title>臘月十日夜坐。與臨澗兄。拈韻共賦。</title>,<text>寂歷幽谿不掩門。蒼然遠色屬初昏。烏棲古樹霜同宿。鶴舞虗庭月共飜。寒屋可堪無酒夜。雪天應少有柴村。一吟梁甫還孤坐。傍有梅花欲與言。其二茅屋虗明夜啓門。寒檠背壁眼花昬。寥寥天掛銀河仄。㶑㶑罇生白月翻。九陌煙霜還熱界。一林牀几有深村。二兒近日文章進。卧聽詩書講對言。</text>
<title>小飮拈韻</title>,<text>林壑寥寥掩小堂。千莖華髮滿簪長。詩情却與風霜老。豪氣渾隨日月亡。梅入黃昬寒有色。罇圍白雪冷無香。發春獻歲知俄頃。朝旭書窻已驗陽。其二園日初晴坐草堂。林雲冉冉度溪長。斯文墮地能無起。大道根天永不亡。葹艾世多充珮服。芝蘭人少愛芳香。也知衡運終歸復。剝處陰銷進一陽。</text>
<title>漫吟</title>,<text>萬事人間念却微。蕭蕭短髮欲全稀。水流山峙無窮界。雲過月生不盡機。身似病騏長愛卧。心如覊鶴未忘飛。蜚鴻山下茅齋冷。白馬江聲夢更依。其二至理元皆在奧微。達觀深識古來稀。人生易老悲歡世。天道無端動息機。山澤自然分上下。禽魚誰使各潛飛。此身康濟經權在。對案詩書準的依。</text>
<title>夜坐憶西湖舊遊。拈三淵韻。</title>,<text>西遊湖上暮年心。遠想蒼然草屋深。千里滄江歸海色。一羣寒鴈下灘音。觀漁蘆渚從人醉。候月柴門與客吟。且待明年春水綠。先移孤艇繫樓陰。</text>
<title>偶題</title>,<text>棲息東園一草亭。林風吹雪落虗庭。蒼煙暝巷寥寥犬。落月寒城耿耿星。最念閒愁覊鶴老。獨看眞意古松靑。起居暮歲從心適。憂樂人間造化聽。</text>
<title>臘月二十一日司寒祭。余以水部郞供柴燭。司宰亞正徐公德由。差獻官。晤語竟夕。歸後德由賦寄二律。步韻却寄。</title>,<text>玄冥司令北陰寒。老栢蒼松繞作壇。穆穆江山祭祀夜。鏘鏘環珮駿奔官。香煙曖鬱風微動。槱火輝煌雪欲殘。不可度思儼然立。惟淸一念九霄干。</text>
<title>歲暮拈三淵韻</title>,<text>嚴寒北陸驗氷壺。陽氣初生寂若無。林下經綸千卷在。世間憂樂一琴孤。古今至理元初水。天地深機太極圖。栢葉晩斟鑪上煖。香煙細裊竹牀紆。</text>
<title>新年</title>,<text>新年氣候漢陽城。陌上微風夜雪晴。老鶴朝眠知日暖。寒禽晝語覺陽生。詩情八九迎春感。愁髮三千對酒明。茅屋悄然坐不樂。落梅何處暗飛聲。</text>
<title>十六日夜坐望月</title>,<text>新春意思不能寬。笑語難逢一日歡。良夜高吟空隱几。靑天遠望欲欹冠。初騰灝氣千山白。直射淸光萬屋寒。對此聊懷前歲事。書窻猶自細行看。</text>
<title>春日偶題</title>,<text>紗帽單衣燕帶垂。起居疎宕簡威儀。煙長柳院微風度。日麗梅溪晩步移。太平有象春如畵。天道無言物自知。夜夢庭前丈蓮出。爲敎僮僕檢盆池。</text>
<title>閏三月八日。向野城道渼陰。至慶安驛。馬上得一律。</title>,<text>老子居然五馬行。搖搖玄盖晩風淸。一雙鸂溪煙白。數樹桃花峽岸明。百里可堪民社責。衰年便覺子孫情。却嘆此去非仙尉。白鷺驚飛護馬聲。</text>
<title>盈之爲邑近東海。五月朝夕之氣。每如淸秋。用唐人韻。</title>,<text>石堞逶迤峙。山溪寂寞流。東臨滄海近。朝夕氣如秋。</text>
<title>衙西有淸心樓。臨江絶勝。與朴元甫 泰初 登樓共賦。</title>,<text>却忘羇旅恨。殊土有林泉。郡閣滄江泛。蠻烽落日傳。樵歌麥秋裏。漁笛柳煙邊。千里長安遠。風光一悵然。</text>
<title>客意</title>,<text>官居淸靜便如僊。每日煙霞飮食邊。縣倚孤城開小野。峽通羣壑走長川。邊城怨入戍笳動。客意愁添海月懸。頭白遠來非素計。行藏吾欲問蒼天。</text>
<title>衙罷閒坐。用唐人韻。</title>,<text>三月江城客。孤吟有酒杯。淸詩動新色。沙上海棠開。其二縣僻濱東海。樓臺萬里風。淸歌與妙舞。愁殺白頭翁。其三峽村多老樹。海郡少高峰。遠色蒼然至。孤鴉度夕鐘。</text>
<title>登樓。次板上韻。</title>,<text>詩樽賑後事。閒日每登樓。堞逈雲相倚。譙危鳥共浮。乾坤幾過客。山水一淸遊。京國音書濶。還生日下愁。其二使君晝無事。閒步下漁磯。流水至樓濶。靑山爲縣圍。麥秋民語悅。城雨鳥聲微。坐久凉生席。蘋風細動衣。</text>
<title>用唐人韻</title>,<text>迢迢千里南爲客。遣送孤愁有酒杯。高閣登時山雨至。小舟廻處渚煙開。邊城角吼如鳴犢。古壁槐飛似落梅。時有好風罷昬睡。南江童子帶詩來。</text>
<title>拄笏軒漫題</title>,<text>啼鳥喬林上。眠鷗淺水涯。使君孤笑發。初見石榴花。</text>
<title>二十一日。登淸心樓。次板上韻。</title>,<text>如何千里客。來卧一孤城。近峽村容古。臨江邑氣淸。林雲時宿檻。山鳥盡啼庭。最是醒心處。疎松送雨聲。</text>
<title>次定鎭與申生德觀。斜陽望海之作。</title>,<text>人影千尋長。山頭望海人。回看七十郡。千里眇如塵。</text>
<title>西還到鳥嶺作</title>,<text>主屹山西緩輿去。鳥東門下坐秋風。靑山作鎭將軍壘。白石爲城百姓功。高栢陰連旗影直。飛泉響雜柝聲雄。重關形勝同今古。誰放蠻奴過此中。</text>
<title>宿斗頭湖</title>,<text>西下孤帆入漭空。嘉陵峽口二江同。靑山寂寂煙霞宿。白露蒼蒼荻葦風。暝泊村蹊問樵子。夜餐燈火傍漁翁。明朝定有褰篷喜。華嶽晴光坐處通。</text>
<title>挈家南下。自新院早起向板橋。</title>,<text>早起廣陵店。全家五馬前。蟲生月山曉。牛出板橋煙。雲色崖松古。秋光野菊姸。還愁去去遠。縣在日南邊。其二華山不能別。城闕在其前。一鶴歸江水。孤驂出峽煙。稻粱秋色滿。楓槲露光姸。客意傷時物。寒螿起草邊。</text>
<title>復踰鳥嶺</title>,<text>三過猶餘意。停車主屹東。全家秋色裏。五馬水聲中。境絶少飛鳥。山深多老楓。官僮解吹笛。寥亮落虗空。</text>
<title>眞寶玉流亭月夜</title>,<text>千里南爲客。殊方見月明。白煙村樹宿。秋瀨郡樓淸。笛越邊城響。蟲悲永夜聲。沉吟對小酒。風露草茵生。</text>
<title>海上偶吟</title>,<text>孤吟秋縣裏。大笑滄溟前。水外應無地。冥冥但有天。</text>
<title>心樓月夜</title>,<text>夜月寒沙白。江光郡閣明。黃花非我土。鴻鴈盡南聲。</text>
<title>重陽</title>,<text>詩在楓崖與水隈。肩輿無日不裴徊。天遙北極雲孤去。地盡東溟鴈少來。虗閣江聲留客語。邊山秋氣使人哀。黃花獨自故園色。泛彼盈盈九日杯。</text>
<title>贈別族弟仲謨 師文</title>,<text>木落秋懷感。明朝又送君。綿花無海郡。霜日薄衣裙。</text>
<title>宿淸河縣。縣濱東海。可以觀日出。招縣吏候時來告。翌曉吏白東方欲曙。日將出矣。與數人步上城頭。遙望海天。寥廓一面。蒼山立于海上。問是何山。則吏曰非山而雲也。此雲一出。則不可以觀日出。延竚悵望而歸。</title>,<text>縣吏窻前報曙光。靑天一面郭東長。遙分白鳥沙邊立。直待陽烏海際翔。何處雲來斷蓬島。忽然山出翳扶桑。裴徊悵望眞如失。巾服凄凄落素霜。</text>
<title>漫吟</title>,<text>妻子同來歲欲陰。稚兒還學異鄕音。南逾鳥嶺知山險。東至滄溟見水深。十室猶看君子政。一邦難慰庶民心。近聞里落添憂患。猛虎尋常晝出林。</text>
<title>蘆谷曉起</title>,<text>闔室同來寄異鄕。歸心先在鏡湖陽。茅簷寂歷雞鳴月。槲柵颼飀馬齕霜。蘆谷松明猶代蠟。永川竹瀝尙餘觴。僕夫告我東方色。起看紅雲萬里長。</text>
<title>三月十五日登樓</title>,<text>縣酒春來濁不香。登樓客意遠蒼蒼。風過林蕊墜碁局。晝寂山禽下印床。官自隨人淸似水。頭應爲吏白如霜。漢陽西望音書阻。鳥嶺迢迢雲去長。</text>
<title>四月。先送妻子還家。意甚無聊。得踰嶺消息。稍以自慰。</title>,<text>先送妻兒故里回。獨淹滄海是誰媒。歸心芳草城邊路。客意飛花江上臺。白鳥應知漁子夢。黃鸝能勸使君杯。相思忽得平安報。一札新從主屹來。</text>
<title>客意</title>,<text>陰陰夏氣碧麻田。嫋嫋漁謠白鷺邊。雲黑應爲山外雨。峽晴方漲縣前川。樓臺獨飮嶠南酒。星斗遙瞻水北天。已覺歸期秋不遠。丹丘昨日見新蓮。</text>
<title>冒雨往興海</title>,<text>細雨遙城隱。微風吹晩林。新秋父老色。孤盖使君心。馬去泥崖仄。雞鳴草屋深。波聲山口動。東海豁余襟。</text>
<title>興海館對雨</title>,<text>微雨坐孤舘。天陰午不分。野光渾水陸。村色雜煙雲。高堞飢鳶竦。低槐濕鵲聞。曲江又爲客。千里歎離羣。</text>
<title>仲秋西行。暮抵主屹關。</title>,<text>路欲嶠南盡。高吟主屹天。秋風流水裏。斜日古臺邊。城仄門生瀑。民深壑出煙。解鞍疎店下。山意更蒼然。</text>
<title>宿南漢開元寺</title>,<text>古城松槲暗。流水夜深聲。客槖黃花句。僧罇白月情。閭閻民釋混。天地丙丁驚。遊子歸蘭若。林端一笛淸。</text>
<title>草谷月夜。用李白韻。</title>,<text>暮歇穹林中。山餐味不濃。疎籬鳴獨犬。孤月聞遙鐘。殘葉墜高槲。寒雲宿下峰。店翁夜綯索。壁竇照燃松。</text>
<title>次贈丹丘人知足堂韻</title>,<text>一曲溪阿草屋寒。松籬牽補竹枝完。朝衣却把山衣換。時有漁樵來問安。</text>
<title>宿安康</title>,<text>行過羅王墓。樵歌日欲陰。一杯孤店 缺。寒月異鄕心。北望山河遠。南遊歲序深。西風霜氣冷。遙野鴈多音。</text>
<title>慶州</title>,<text>山高漠漠斷雲輕。搖落宮墟過雨淸。日月橋殘寒石老。鳳凰臺廢短暉明。踟躕去馬郊林感。怊悵鳴雞草屋聲。施佛勞民徒自弊。鮑亭風雨坐間生。</text>
<title>自萊州城向釜山。使定鎭拈韻。</title>,<text>百年經戰伐。一馬過邊庭。孤笛來寒戍。哀鴻下遠汀。山愁雲漠漠。海怨晝冥冥。遺廟丹靑在。貞忠炳日星。</text>
<title>釜山舘。送通信使之日本。</title>,<text>畵艦理新楫。長風倚海門。微茫馬島勢。滅沒雲臺痕。離別女娘曲。陰晴樵子言。導前赤虯舞。殿後蒼螭鶱。川后應潛伏。支祁亦逬奔。香蔬万丈草。靈液蓬萊樽。眼極乾坤軸。行探日月根。夷猶徐巿墓。感慨朝鮮村。萬里王靈仗。百年隣道存。威儀讋椎卉。忠信孚啁喧。鯨浪自淸淺。鷁途消曀昏。亦云遊賞快。勞役不須論。</text>
<title>曉出慶州城</title>,<text>凌厲氷川杠石沉。僕夫愁絶過雞林。邊城曉月征鞍在。舊國寒鐘郡閣深。京闕迢迢愁裏夢。山川漠漠道中吟。遙知老婦新醪釀。千里相思歲日心。</text>
<title>除夜。與定鎭及銖姪守歲。</title>,<text>今夕意何似。三年遠別家。東華應栢酒。南國見梅花。觱篥邊山寂。銀河郡閣斜。寒燈坐遙夜。鳥嶺雪雲賖。</text>
<title>立春後二日</title>,<text>坱然春氣曖遙空。數樹梅花古堞東。漁笛或來歌舞際。詩篇半落簿書中。靑山遠興歸雲白。滄海奇觀出日紅。肩輿數出還非雅。一丈靑藜倚晩風。</text>
<title>漫吟</title>,<text>老子逢春興未闌。江樓登處酒杯寒。蒼然遠色孤吟裏。流水歸雲倚檻看。其二遠客孤斟酒未闌。江梅初發氣全寒。邊城何處悲笳動。落日蠻烽倚劒看。其三長笛孤琴夜欲闌。邊城晴月滿樓寒。平沙白雪渾無滓。江上疎松歷歷看。</text>
<title>又賦</title>,<text>峽坼長川抱縣廻。樓高百尺倚城隈。春禽亦自殊方語。歲酒還非故里杯。已送家僮山外去。更無官使日邊來。庭前忽得新詩料。昨夜寒梅帶雪開。</text>
<title>邑西靑蓮山。有陸地蓮。豈仙家玉井之類歟。</title>,<text>寂歷仙岑玉井荷。白雲流水等閒過。自開自落無人見。山外悠悠歲月多。</text>
<title>偶成</title>,<text>衙罷傲然坐據梧。唐詩一卷與琴俱。田村春意黃牛出。野艇淸機白鷺孤。古堞梅風吹晩酌。滄江雨色入新圖。官貧莫道厨供薄。有客猶能備酒壺。</text>
<title>次定兒韻</title>,<text>遠客閒愁一浩歌。南方不見北人過。雲寒古峽春耕少。月滿滄江戍笛多。柳氣入樓衣暗濕。梅花吹座酒微波。靑蓮西嶽不相待。可奈歸心海鴈何。</text>
<title>漫吟</title>,<text>樓側猶餘雪。梅陰轉午暉。天長東海郡。春遠漢陽衣。北去雲應絶。南來使久稀。微官誤萬事。斯道百年非。春衣。當自家中來。四句云。</text>
<title>閒意</title>,<text>問水偏憐白石圓。登山亦復愛高巓。春光欲作臨江縣。雨氣多生近海天。木屐霑過梅下露。藍輿穿入竹間煙。誰知身上銅章在。時向晴磯傍鷺眠。</text>
<title>自丹丘還縣</title>,<text>孤盖飄颻一葉圓。崎嶇石路越層巓。心隨流水歸滄海。身與白雲出峽天。采采溪春村女曲。寥寥山午饁家煙。今朝早起丹丘縣。餘困矇矓馬上眠。</text>
<title>春望</title>,<text>畵樓春眺遙。峽煙晩村濕。漁笛滄江來。樵歌白雲入。山杏花政開。林風吹何急。游氣方紛綸。沉吟山共立。</text>
<title>罷衙閒坐</title>,<text>縣殘三里郭。寥落似村居。江酒故人語。春衣老婦書。花光題牒裏。山色罷衙餘。遣意惟詩句。爲官任拙疎。</text>
<title>又賦</title>,<text>梅閣寥寥掛竹簾。看花杈鯉每閒談。湫龍欲動春風裏。松下雲生鏡壁巖。樓北臨江。有巖日臨鏡㙜。</text>
<title>鏡臺卽事</title>,<text>淸嵐歇處鏡湖空。山雨初晴百谷通。落日樓臺人醉後。暮春歌舞水流中。霏霏柳絮溪煙白。的的桃花草屋紅。明發且尋丹峽去。水團花水溯無窮。</text>
<title>還家用金仲受 相福 韻</title>,<text>柳邊無過客。松下有吾家。籬雨薜蘿色。園風芍藥花。金魚卸郡紱。白鷺夢江沙。隱几發孤笑。疎蕭短髮華。</text>
<title>胡使入城感而有賦</title>,<text>胡使延恩路。君王早出城。百年含國耻。千里畏人情。天地心何邈。山河氣不平。碧墠空後苑。皇帝配于京。</text>
<title>次吳婿敬父 瓚 鐘巖詩軸韻</title>,<text>境絶孤雲掛壁間。溪虗新月滿松關。郊天霽色淸無際。白鷺飛鳴夜度山。其二幽事滿山中。佳景無一闕。槐老當蹊陰。松高不作樾。方塘水盈盈。芙蕖競相發。落日天藏遙。孤雲道峰兀。溪邊散杯鐺。淸興殊未歇。拍手相顧呼。東嶺上晴月。其三谷窅樹交靑。溪煙細繚白。村淨面蒼蹊。亭孤倚老石。中夜風珮聞。淸湍漾又湱。山高明月來。蒼凉灝氣積。郊林猶不深。一溪人境隔。</text>
<title>獨坐</title>,<text>超然坐隱几。西日在堂隅。疎柳秋應覺。高松暑欲無。鷺淸多獨立。鶯老少相呼。百事頭渾白。悠悠歲月徂。</text>
<title>蒼然亭酒會</title>,<text>偶爾駱山會。淸風吹晩林。新秋孤鶴意。落日亂蟬吟。喚酒松邊雨。傳詩竹外陰。高歌且長嘯。繫馬薜蘿深。</text>
<title>夜坐</title>,<text>久作塵中吏。歸來自遠州。林園方向夕。城郭欲生秋。松氣風過戶。槐陰月近樓。琴書滿我室。餘事更何求。</text>
<title>三淸洞。與孺子拈杜陵韻。</title>,<text>壑籟翛然吹杖屨。庚天暑氣入林休。居人自說山中樂。遊子渾忘世上愁。覆屋蒼蘿看似帳。臨溪白石坐如舟。峰雲豈是無心出。亦爲高人與作遊。其二逶迤深巷淨無俗。槐柳籬邊或種桃。屢涉淸川巖逕折。大書蒼壁洞門高。微吟松下倚孤策。萬慮人間眇一毫。醉後婆娑衰興發。閒從白鷺較霜毛。</text>
<title>踰竹嶺坐鐵橋松臺</title>,<text>盤磴曲蹊步步廻。扶藜出嶺路方開。湖西州縣孤雲去。江左山川返照來。谷裏犬鳴藏數屋。松前馬立有高臺。蜀中使者星文動。修舘治途百姓哀。時有通信使之行。故云。</text>
<title>送定兒遊伽倻山</title>,<text>聞道楓光海印深。西風淸露褐衣侵。谷中流水和僧偈。山上白雲照客心。松子空庭墜夜坐。桂花高閣入秋吟。滄溟老吏塵緣重。孤卧寥寥愁不禁。</text>
<title>三江在海門。距邑東南十里。季秋小望。與邑士子。泛舟共遊。張樂捕魚。盡日沿洄。入夜帶月而還。</title>,<text>天光野色廓然寬。擊汰沿洄盡意歡。郡妓歌多流水曲。浦翁舞半蔽陽冠。笛淸沙鷺飛還集。酒煖江龍氣不寒。醉後遊情更虗爽。山頭明月倚舷看。</text>
<title>客意</title>,<text>鏡水無風不繫船。蒼然客意入江天。洲光攪冷煙初散。壑氣含虗雲自牽。明月邀來吟酒席。黃花悵望送秋筵。俸淸五斗官如洗。非是貪泉化冽泉。</text>
<title>白鷺</title>,<text>巢居高樹每於春。秋晩精神更看新。江上多從垂釣叟。山中不患設羅人。蒼凉遠意松邊夢。寂歷寒愁雨裏身。一尺素絲風自拂。戴來何處白綸巾。其二柳陰耻與黃鸝飛。松下較爭老鶴衣。居在煙霞心性淨。濯來江漢羽毛晞。形從白月還無色。影過靑山却自輝。三載磯頭淸契重。可能隨我與同歸。</text>
<title>步古隱侯韻。贈李耳老 聖龍。</title>,<text>樂岫高峩峩。叢桂滿江州。笙瑟聽寒松。風雷聞龍湫。林日自朝暮。山雲無春秋。每從綺里遊。未嘗識五侯。悠悠山外事。茅屋澗畔幽。明月泂素襟。滄海一洗眸。芝蘭餐不飽。衣食妻兒愁。顔色獨敷腴。天命任自由。太極翫周圖。大法窺箕疇。閒枰碁不拾。投壺矢自收。我來千里遠。悄悄坐獨憂。秋溪白石粼。山竹響颼颼。君能起我興。野服來上樓。天寒倚古梅。淸樽皓月留。殊方得佳友。聊以慰遠遊。</text>
<title>雜詠</title>,<text>西風淅瀝動危欄。落日江波自作湍。北峽多林宜雉網。南山有竹合魚竿。目憐霜鬂千莖白。未化金鑪九轉丹。歲暮羇懷詩滿篋。四方游宦古人難。其二喬柳寒松倚晩坰。孤琴長笛坐江亭。願如奮翼雲間鶴。肯似隨流水上萍。十室猶存百里責。三年未見一方寧。思歸不獨丘園意。每夜遙瞻北極星。其三相思再見洛中書。天末安能獨久居。對酒已厭東海蟹。臨羹遙憶漢陽魚。衣裳妻自封緘密。松菊兒應照管疎。明歲定移治郡術。一園經濟荷長鋤。其四奚取殘年太守名。遠來邊上一書生。閒愁每以登樓遣。窮相全因覓句成。峽裏寒星光錯落。月中羇鶴影孤明。未知鳥嶺今何似。愁殺歸時白雪程。其五蒼然遠意一今古。歲暮江干卧病人。生死罔民皆釋老。縱橫誑世自儀秦。文章不過形吾道。衣服何能賁此身。對酒賦詩還逸士。功名莫說畵麒麟。</text>
<title>漫吟。次唐人韻。</title>,<text>淸意南山有此君。西江虗籟古松聞。郡當西北山溪合。村對東南野水分。天濶海光遙出日。霜寒峽氣淡流雲。樓臺泉石皆官物。非是超然逈不羣。其二疎林峽色自稜廉。我爲滄江歲晩淹。得意霜田羣鴈集。存身秋壑老龍潛。梅花欲拆愁吹雪。明月初生恐礙簷。日有東溟珍錯奉。樽前奚取水精鹽。其三酒纔遣興非貪飮。詩不求工豈爲名。雲自無心能化白。松應有意不移靑。佳人妙瑟邊風轉。烈士悲歌落日橫。歸去草堂能事在。滿床書冊竹牕明。其四腰間墨綬丈餘長。短髮蕭蕭顔色蒼。江冷魚龍皆窟宅。山深虎豹自文章。西風錦瑟邊霜濕。落日嬌歌郡酒香。滄海孤臣本疎賤。中宵猶自夢君王。其五縱橫案側計田籌。梅閣寒生未襲裘。漠漠邊愁當落日。搖搖客意似懸旒。霜淸獨鴈城邊過。風冷虗舟江上浮。緩步靑藜童在後。爲看明月向樓頭。其六老子幽情少俗機。殊方物色不相違。誰邀明月騰騰上。欲挽孤雲冉冉歸。詩入梅花新語出。歌傳楊柳晩觴飛。未知茅屋今何似。雪竹寒松夢更依。其七邊懷寥落劒歌寬。錦瑟孤鳴酒起瀾。南國秋風三度嶺。東溟萬里一彈冠。蒼松自 缺 江雲濕。苦竹寧知野雪寒。歸去草堂蔬藿日。肯思魚蟹滿盤餐。其八郡閣門深照冷暉。秋衫非是禦寒衣。白頭豈合加烏帽。滄海猶能望紫薇。懷抱樓臺將遠別。行裝琴鶴且同歸。詩書茅屋阿兒在。應待幽期啓竹扉。</text>
<title>歲暮</title>,<text>一杯獨飮落梅花。碧宇蕭森月渡河。寂寂蒼山愁裏立。怱怱白日客中過。樓頭遠恨西風急。塞上寒懷夜雪多。却看計書猶未了。歸期東洛易蹉跎。其二天心初復藹微陽。環珮今朝拜建章。簿牒衰年滄海吏。衣冠前歲水曹郞。月橫山郭梅應冷。雲入江簷酒不香。淪落殊方吾豈恨。文章本乏賦長楊。其三古郭寥寥月滿岑。邊風淅瀝吹空林。男兒肯下思鄕淚。烈士難禁去國心。愁閱田書烏几側。醉題民牒綠簾深。高僧近住廬山上。時逐閒雲爲遠尋。內延。一名廬山。其四叢桂山中杳莫期。白頭况又客吟悲。殊方有酒如前歲。至日看梅異舊時。雪意遙雲來獨鶴。寒聲古木坐愁鴟。思歸千里未歸意。七十諸州更有誰。其五軍啣都尉老堪驚。鼓吹曛朝宛一營。五馬行時飄皁盖。高衙闢處立靑旌。天晴戍笛橫蠻月。日落寒烽見海城。已看島夷崩厥角。終童無事請長纓。其六數日寒吟不上臺。閒憑孤瑟遠懷開。山川江左皆東走。雨雪嶠南每北來。松籟疎泠樓外落。梅風婉孌酒前回。寥寥庭院無公事。父老應斟至日杯。其七寥寥銀燭罩靑紗。邊月寒城感歲華。楓葉可能如竹葉。雪花還欲妬梅花。淸篇滿几收還散。白髮盈巾斂復斜。一宿他鄕猶有戀。三年况又此官家。其八天涯歲暮爲懷難。遣日沙磯與石壇。客到仍迎釣魚席。民來不着掛松冠。倚樽只愛靑山靜。聽笛還愁白雪寒。官使忽傳稚子札。平安二字秪先看。其九寥寥江閣月孤垂。風送落梅似怨悲。撫劒自生千古恨。讀書還憶少年時。南州遠興閒鷗在。東洛歸期匹馬遲。碧落寒光明北斗。金樽獨酌夜何其。其十天涯歲暮意何如。寂歷官居似謫居。巫峽猿啼沾客淚。衡陽鴈過見家書。邊天漠漠孤雲遠。野縣蒼蒼古木疎。歸去丘樊松桂在。豈因鷗鷺更躊躇。其十一多病平生常在京。衰年還作嶺南行。滄江落日龍吹雨。碧海陰雲鬼泣兵。山屋賽神多伐鼓。林亭賣酒不懸旌。今年政欲休官去。隨處林泉便泌衡。其十二雲棧迢迢杳洛師。山中多雪少樵兒。列州徵租傾甁䃫。南海無烽偃鼓旗。歲暮邊愁看劒夜。天寒客意見梅時。邇來家事聽兒子。茅屋其能補缺籬。其十三殘角生寒落雪花。僧應歸去斂袈裟。邊風夕起蒼山響。小月西懸翠閣斜。須刈野茅飼郡馬。且烹江鯽膏余車。無端頭上千莖髮。朔雪吹來盡素華。時。延山旻上人別去。其十四天末孤遊四載强。閒情江上傍漁郞。自憐爲客頭渾白。不願移州綬更黃。啼鳥豈知高下樹。飛鴻無意後前行。高樓一上心期逈。蒼雪寒松歲暮光。其十五川回五十似羊腸。郡鎭東溟百里强。西望靑鳧懷我祖。南瞻丹鳳憶羅王。煙霞洞靜春風暖。水石樓高夏日凉。地勢亦應蓬島近。先看朝旭出扶桑。其十六始吹寥亮海雲開。再轉淸凄似訴哀。野外孤鴻寒影逗。江頭老鶴遠飛來。秋宵楚壁投戈起。明月隴頭按轡回。我與漁翁將告別。餘音嫋嫋落磯苔。右聽笛其十七天地東南一宦遊。水涯山側每淹留。在家常有四方志。爲客還生千里愁。藜杖拄時皆散地。茅茨安處便高樓。琴書陋巷猶餘樂。功業何須遠覔侯。其十八蒼松不作歲寒愁。老石崚嵯對晩樓。解邑猶爲衣褐士。歸家還作種瓜侯。賦氷江縣方祈雪。徵糴山氓未了秋。時與高人斟小酒。悠悠白日自西流。其十九欲去裴徊古縣前。扶藜登閣更悽然。江愁鷺立寒沙月。塞氣鴻過古戍煙。猶有樓臺戀舊客。亦應山水悵今年。羸驂蕭瑟歸途夐。雪裏橋成五十川。其二十三年歸計始今成。先理詩囊送洛行。彭澤初吟陶令賦。滄洲已晩達夫名。江兒慣弄邊頭笛。郡妓愁彈月下箏。眞若飄然羽化去。離歌且奏步虗聲。其二十一愁將客眼野天開。可奈滄洲過鴈哀。林日每從蒼峽去。巖泉遙自白雲來。已看征馬嘶風櫪。且爲孤鷗送酒杯。鏡水樓臺誰付與。草堂歸卧夢應回。</text>
<title>淸河縣。次海月樓韻。</title>,<text>古縣東頭亘大堤。千株松老淡雲棲。鳳凰一去空滄海。寒籟翛翛小月低。右鳳松曉月怒濤掀動汩鯤鯨。萬里滄溟霹靂聲。玉壘雪山紛起伏。馮夷徙宅祝融驚。右鯨臺怒濤初如蒼狗復衣如。或作藩籬處士廬。去向蓬萊應五色。泰堦長與瑞暉舒。右鶴峰歸雲騎犢閒閒下岸沙。相親鷗鷺不驚過。一聲孤笛斜陽落。煙際依依見短蓑。右上坪牧笛寒汀風起荻蘆枯。泛泛漁舟落日孤。隔岸淸謠相與答。帶魚腰索似垂弧。右介浦漁謠悠悠邊日自西奔。耿耿寒烽海不喧。寥廓百年氛祲遠。戍兒吹笛倚荒墩。右桃山夕烽松下煙生古驛村。寂寥墟落絶人喧。低飛曖曖滄溪上。仍雜山霏作夕昏。右松郵村煙</text>
<title>過新羅興德王墓</title>,<text>往事曾看羅代文。吾今駐馬一荒墳。行人不識安康縣。百姓猶知興德君。流水何心鳴落日。靑山獨立集寒雲。神功海岱彌千里。曾破倭奴十萬軍。</text>
<title>五逸村。拈唐人韻。</title>,<text>籃輿斜日駐閒庭。試酌淸醪意暫醒。林麓宜爲高士宅。草堂曾照少微星。依依村氣孤煙白。寂寂松陰古磵靑。隨處山川雖可樂。其如老子久飄零。</text>
<title>將西還。次唐詩。</title>,<text>陰陰峽氣暝雲沉。烏鵲自歸江上林。歌舞天寒郡酒煖。行藏歲暮夜燈深。邊城莫唱陽春曲。今世誰知白石吟。北去中原何事樂。山川更有別離心。其二收拾行裝詩滿槖。離歌楊柳怨寒春。天涯歲色隨歸客。江上梅花欲送人。邊馬斜陽愁道路。嶺雲千里濕衣巾。浩然此去誰能尼。政事三年異寇恂。</text>
<title>西還宿五逸村</title>,<text>茅齋淸絶竹籬齊。遠客相尋度碧磎。臨水忽看鸂起。入山初聽鵓鳩啼。氷消陰壁泉聲細。煙淡陽崖柳氣低。多謝一杯主人意。嶺雲千里獨歸西。</text>
<title>望彈琴臺</title>,<text>琴臺漠漠柳霏昏。江水不磨八陣痕。煙際哀鴻歸別浦。雨中寒笛入孤村。逢人欲問亂離事。沽酒將招戰伐魂。百載傷心餘勝地。幾家卿相占田園。</text>
<title>仲春卄五日。與李宜叔 天輔 登園拈韻。</title>,<text>斜陽遠色對南山。松下淸談一日閒。故里復從親友會。幽禽能識主翁還。詩篇散落芳樽側。人影依俙花樹間。世上浮榮衡泌外。林園康濟只相關。</text>
<title>次無爲翁見寄之作</title>,<text>山頭雲作雨餘陰。新竹風來散午襟。灌菊近添枸杞井。護梅傍剪海棠林。深松鶴自三淸夢。幽谷鸎猶五月音。秫酒在壺琴倚几。客來時有短長吟。其二一壑斜連駱麓陰。蕭然白髮自疎襟。步移松影僮携席。歌竟溪風鶴刷林。世事山雲無定態。天時園鳥有佳音。獨憐老子殊寥寂。東海歸來始有吟。其三夏木深深晝氣陰。蒼然亭畔坐披襟。尋常居處雲同壑。牢落心期鶴共林。池上石凝千古色。枕邊松奏七絃音。一丘淸靜圖書穩。脩竹芳蘭亦助吟。其四晩掩柴扉柳下陰。烏巾藜杖却淸襟。長流泉遠終歸海。獨立松高不倚林。雲盡山河方本色。雨晴鳥雀更新音。休官秪爲歸田計。樂志遺篇復一吟。其五柳暗煙靑洞壑陰。松壇淸露滴衣襟。閒愁老驥嘶空櫪。樂意羇禽返故林。樓倚夕霞渾妙界。琴鳴風壁自眞音。墨龍古幅雲猶濕。山雨前宵草屋吟。</text>
<title>洗劒亭</title>,<text>郭外蒼然遠靄生。相嘶遊騎磵林靑。城池雨過華山夜。鼓角風來細柳營。松下徑微藏小屋。溪頭石出有高亭。百年聖世無兵事。休道將軍洗劒淸。</text>
<title>送使之燕</title>,<text>別酒相酬出塞吟。西風楡葉下疎林。使軺歷歷燕山色。客髮蕭蕭漢代心。人事百年堪永嘆。天時九月欲重陰。故都落日陪臣淚。慘澹寒雲萬歲岑。</text>
<title>次敬父三邈餞日韻</title>,<text>蒼森山木微雲集。啼鳥兩三溪上聞。萬里將沉滄海日。紅光不盡摩尼雲。其二黃龍前導白鼉殿。怳惚滄溟劒珮聞。符彩長空橫不散。明朝應作護輿雲。其三形象森然下上羅。乘流河伯謾虗誇。長輝射海通蜚谷。餘映橫山倒落霞。趁夕孤帆來遠浦。占棲羣鴈集寒沙。陰陽顯晦無窮事。欲問雲將更莫涯。</text>
<title>次李章五 明德 桂坊述懷韻</title>,<text>官至率更貴。地淸屛俗緣。魚游鱗隊白。鶴舞羽裳玄。齋沐書筵日。氤氳講帳煙。有時帶長劒。陪駕艶陽年。</text>
<title>桂坊久直拈韻</title>,<text>白首勞勞此老夫。非文非武蔭調塗。班隨學士橫經進。假將軍帶劒趨。晝困講餘仍枕帙。春愁酒後每投壺。東風禁直歸歟意。將擬江湖泛大瓠。其二掖庭官出啓宮扉。坐讀經文起整衣。瑞日离天臨赫赫。祥雲甲帳集依依。論治克懋寬仁德。語道尤明善惡幾。講罷餘香猶濕帽。却疑身自廣寒歸。其三脫却朝衣講罷來。銅龍樓外乍徘徊。煙光晩入千門柳。春氣先回上苑梅。每借經書隣省讀。遙聞環珮近臣廻。丁東玉漏庭陰寂。禁直迢迢絶壒埃。</text>
<title>送金仲受之任安邊</title>,<text>東風吹動使君袍。花落春林野鳥號。人少舟游滄海險。路多山出白雲高。朔方罷戍耕蠶盛。都護乘秋射獵豪。去國離家千里遠。靑娥錦帳進葡萄。</text>
<title>四月十日。乘舟訪金士識 俊材 薪谷官次。</title>,<text>燕巾便服上船初。南浦重遊七載餘。竿影寥寥磯叟坐。蒲陰漠漠水禽居。潮生楊子帆檣集。天濶巴陵島嶼疎。無數樓臺相送過。元知色相自如如。</text>
<title>謹次金領府事 在魯 志喜詩韻</title>,<text>大樂咸池奏廣庭。蓬萊瑞色五雲生。東京舊夢昇朝日。太史新占耀福星。天地百神同喜氣。山河萬里一懽情。應知世運丁千一。天縱重符聖降齡。</text>
<title>次桂坊陳賀日韻</title>,<text>平明攢賀誕元孫。黼座天臨九級尊。貳極玄端趨殿陛。千官玉珮列宮門。呼嵩響雜祥風轉。舞袖陰連瑞靄翻。將看吾東本支慶。周家百世與相論。</text>
<title>余以敦府郞。季秋。擬作北漢譜冊曝曬之行。家有病故。十月念二日。始入山。楓葉已盡。而山之眞面可見。定兒有詩次之。</title>,<text>悵望華山久。今違九月期。僧言紅葉盡。余愛白雲奇。松氣朝衣冷。泉聲驛馬遲。忽然起幽興。定也有新詩。</text>
<title>望三峰</title>,<text>遠瞻惟秀色。近看更眞容。戌削無飛鳥。癯寒少大松。巖端黏佛舍。崖隙掛樵蹤。白堞周遭逈。山谿設險重。</text>
<title>重興寺朝起</title>,<text>松牀一宿氣幽淸。曙色孤雲古壁橫。萬木宵疑山雨亂。虗樓朝看石泉鳴。靑山老宿全爲主。落葉居民半寄生。聞道朝廷大鋪設。規模多與舊時更。</text>
<title>又用定兒韻</title>,<text>攬葛披雲不覺遙。居然筇屐在蒼霄。晨光先得扶桑日。宿靄猶沉下界宵。呼吸定應天座近。攀躋可以帝門敲。千年王邑長爲望。佳氣騰騰朝復朝。</text>
<title>入津觀寺</title>,<text>寒鐘幽壑響裴徊。駐馬聽之小逕廻。鳥駭朱袍穿樹過。僧看玄盖下山來。石盆水淨通遙磵。巖㙩松高有古臺。寂歷禪堂老宿在。袈裟趺坐紙花裁。</text>
<title>次敬父次孤山梅詩</title>,<text>蘭枯菊死復誰姸。搖落寒松掩一園。瘦蕊獨能披雪白。擢枝如欲凂塵昏。潛蘇豈藉勾芒力。倡發應招草木魂。和氣自然動人意。牀頭無日不傾樽。其二陽氣排寒達榦頭。肯隨羣卉與榮休。瓊姿自得生春氣。玉貌應無畏雪愁。啄蕊寧聞山鳥過。嗅香不見野蜂留。落來尙愛餘芳在。拾取殘英作酒羞。其三擢出長枝不作荊。溫然韻致芝蘭幷。輕葩冷放雕氷細。靑蕾寒茸粘雹淸。暗發天機憑几坐。獨生春氣倚樽情。高標自異塵間物。肯較芬華衆卉英。其四大雪瀌瀌衆卉殘。潛陽噓出獨凌寒。靜時自抱無形妙。發處人將有色看。香液升流溫自活。軟包滋拆潤無乾。相隣暗與心期合。非汝何能慰歲闌。其五相對黯然氣欲迷。坐纔齊頂立過臍。蕊垂向地應知本。梢直指天似惡低。形象生輝人自見。機緘泯迹語難題。園深亦斷騎驢客。大雪封寒松下蹊。</text>
<title>守歲</title>,<text>暮年心事有寒松。雪色終南對遠峰。有脚肯尋香土去。無心願與白雲從。天機笑看梅花發。歲味愁斟栢葉濃。無限林泉歸意在。耳邊厭聽漢陽鐘。</text>
<title>新歲</title>,<text>初旭輝輝上屋危。終南色動雪殘時。稍看曬翅蜂生穴。或聽營巢鵲語枝。衰相俄成杖鳩叟。老懷偏感紙鳶兒。相逢里巷親知禮。共道平安過歲辭。</text>
<title>立春日水曹直中。拈唐詩。</title>,<text>細動條風午景淸。遊絲屋上吹輕輕。龍心大壑陰氷拆。柳氣晴溝淡靄明。父老衣冠新歲色。郞官詩句早春聲。自憐長物惟琴鶴。六十年來一老生。</text>
<title>周甲感懷</title>,<text>衙閣寥寥啓板扉。滿軒初旭映朝衣。三光上斡無窮運。六甲中環未盡機。妄學文章當日誤。可憐生死衆人歸。爲郞水部閒無事。時看春雲帶雨飛。</text>
<title>春感</title>,<text>不害布衣戴弊巾。俸貧猶自食三旬。園松豈作塵埃色。溪鷺惟存皎潔身。久識林泉多逸士。政看車馬少閒人。春生茅屋還孤興。午睡時從老鶴隣。其二衰來日覺少相親。出洞猶嫌卯坐頻。高鶴自鳴非報客。寒梅初發欲愁人。心期獨有靑山舊。世態多從白髮新。妻子莫言衣食事。奈余窮相賦淸貧。</text>
<title>送金士龍 光泰 之官松禾</title>,<text>今人不解奏峩洋。我耳寥寥白髮長。並世誰爲天下士。論交同作水曹郞。文章豈在談詩地。意氣相看對酒塲。却嘆扳歡猶未久。君先遠去海之陽。</text>
<title>次無爲翁見寄之作</title>,<text>竹倚松牀起每晨。鳥啼花落又佳辰。安危廊廟諸名宰。康濟林園一老人。元氣江河流血脉。天時春夏發精神。吾生樂處觀其道。窮約紛華孰是眞。</text>
<title>除夕</title>,<text>細酌屠蘇煖。殘星草屋寒。掃庭僮早起。棲鵲出松端。</text>
<title>樓前紅蓼。帶雨初開。便有江湖之意。</title>,<text>松下風來暑氣微。近秋蟬語更淸機。樓前忽見江湖色。紅蓼花深夕雨霏。</text>
<title>三月懿昭世孫喪。人心悲哀未定。九月元孫誕降。喜而拈韻。</title>,<text>皇天降命誕眞人。付畀他時億兆身。望係八區覩是日。懽深九闕慰前春。雲雷却驗龍飛象。禎瑞先徵電繞辰。遠籙亦於生歲卜。同符太祖舊壬申。是日雷雨。故第五句云。</text>
<title>登鐵嶺。悼敬父。寄示兪良甫 㝡基。</title>,<text>忽登鐵嶺傷余心。朔雪邊雲日色陰。一斥三江仍不返。汨𤄷終古怨波深。其二盈山茀棘匝爲籬。豺虎晝嘷鵩入帷。人言陰陽交作患。吾於君死更何疑。其三每念王家涕淚痕。忠貞爲祖可無言。直聲應使千秋仰。成就終知聖主恩。其四風霜極北處逌如。板屋寥寥坐讀書。天心不許遺孤直。山鬼啾啾泣素車。其五來時重嶺白雲橫。歸路靑天萬里平。一笑人間成遽事。雍容環珮入三淸。其六靑冥按靶騁蹄時。萬語琅函瀝血辭。千載難明黨人目。此寃惟有鬼神知。其七豐顔脩幹丈夫儀。達行高知士友推。如使得輿邦庶賴。世今衰矣死無爲。其八憂患何曾素履攖。北人猶誦侍臣名。雲輧一去靑冥寂。流水寒山不盡淸。其九生死於人大可知。君能不動待符時。諄諄夢語君親在。蟲臂鼠肝任所爲。</text>
<title>樂民樓。次農巖韻。</title>,<text>城郭樓臺壯北地。關河雄鎭較誰多。滄江一道東南拆。百里遙聞瀚海波。其二咸關以外更如何。佳氣蔥籠此地多。王跡千年森耳目。邑人猶誦大風歌。</text>
<title>次申學士 靖夏 韻</title>,<text>迢遞危亭石堞隈。森羅羣象各呈來。征人野遠行猶立。飛鳥天長去復廻。雲氣尙浮移仗苑。樹光遙指擊毬臺。山河自感孤臣意。起拜西風且一杯。</text>
<title>次澤堂韻</title>,<text>州郭逶迤繞水濆。山容近塞勢如奔。樓橫絶壑承明月。橋仄長陂帶夕曛。幕府初來新半刺。戎衣日拜大將軍。書生老作邊頭客。愁殺寒風漭雪雲。</text>
<title>樂樓雜詠</title>,<text>大闢營門萬屋連。逶迤石堞繞長川。郊光日下牛羊夕。塞氣雲陰魍魎天。海戍相望千里外。山烽遙接六州邊。白頭戎幕趨官意。何似華陽坐草玄。其二雪光遙入北溟天。塞氣悽寒古壘前。邑戶橫堤同得水。野村黏地各生煙。蔘貂市集三都客。綿布賈通六鎭船。吟賞古來名勝盡。雲霞留在一樓傳。其三忽覺殊方歲色陰。孤罇能解百憂侵。風飛白葦時過虎。雪落蒼楡少見禽。妻子全家同北郡。琴書一壑掩東林。衰年百事堪羞殺。大異當年目待心。其四路通南北卧長橋。征客霜寒響鐵鑣。漠漠山河燕塞接。迢迢星斗帝京遙。月閒江閣魚龍夜。風動衙旌鴈朝。民瘠尙多珍貨産。權門何處走蔘貂。其五豪氣衰年日復沮。蕭條城郭雪盈墟。蒼鷹視遠風飛際。白鷺眠閒水定餘。明月可無羇客飮。滄江時有使君輿。行裝邊邑無長物。孤劒牀頭獨守予。其六倚劒悲歌氣欲沮。歲星猶看在燕墟。蒼茫塞野寒樓外。寥落江天夕角餘。滄海東臨無去路。白雲西望有閒輿。百年離亂空文藻。此地傷心豈獨予。其七妻兒衣食寄邊城。歲暮那堪去國情。宦意山雲誰淡泊。詩襟江水與澄淸。寒風夕動長楡塞。陽氣春萌細柳營。新政百憂多憒憒。却羞徒得使君名。</text>
<title>獨飮</title>,<text>邊風吹不已。寒郭動新晴。山氣雲全淡。樓光月半明。獨爲關塞飮。只有滄江情。中夜孤臣夢。迢迢入帝京。</text>
<title>登樓</title>,<text>寥落郊光雪欲消。高樓千尺勢嶢嶢。日沉大漠知何入。雲去華山定不遙。達士猶言三界累。今人誰復六塵超。一杯且擬新年迓。陽意先應動柳條。其二日夕樓臺歌舞起。百年邊境久無兵。桓桓武騎歸田老。軋軋農車挾陌行。誰道方言通羯域。却看民俗似王城。飜傷遼薊陰雲黑。何日孤臣兩眼明。</text>
<title>成川江</title>,<text>百里難窮水出源。奔流長白過州門。征夫遷客皆斯路。明月橋邊幾洗樽。</text>
<title>偶題</title>,<text>晝困何嘗暫曲肱。看詩夜或對脂燈。江頭多送吟蘭客。塞上難逢較蜜僧。肅愼古都何郡縣。沃沮遺域此山陵。北方風氣殊中土。正月凌人告納氷。</text>
<title>萬歲橋頭。哭送監司之喪。仍與都事。作別用無荒亭板上韻。以贈。</title>,<text>生死別離萬歲橋。剛膓此日欲全銷。江邊楊柳渾悲色。忍爲君行折一條。</text>
<title>登樂樓</title>,<text>邊城雨過淡雲流。太守身閒政事優。地接大荒通遠戍。江淸百載有高樓。漁歌興入蒼蘋夕。客飮愁多白露秋。十里垂楊橫渡口。幾人今古惜分留。</text>
<title>定鎭登進士榜。以仲兄遷厝。不得應榜。過葬。送僕馬邀致。而日甚寒。念不能忘。對燈拈韻。</title>,<text>墨綬經年坐遠州。寥寥畫角起江樓。衣冠再窆湖山淚。鞍馬孤行雪嶺愁。荷盖秋宵先夢吉。梅軒寒燭更思悠。綠袍玄帽增余感。揮涕相看萬歲頭。</text>
<title>至月望日夜登樂樓。</title>,<text>星斗蒼然夜氣森。邊風淅瀝吹楡林。荒雲郭外深冬色。明月樓頭故國心。琴鶴又將淹塞下。簿書何事老江潯。百年末路無知己。牀上靑萍秪照襟。</text>
<title>登樂樓拈韻</title>,<text>關河歲儉廢官醪。朔氣蕭蕭吹鬂毛。沙鷺江寒居處淨。韝鷹風過視瞻高。書生做邑治宜拙。烈士臨邊氣欲豪。搖落羇懷難自遣。虗樓獨坐誦離騷。其二朝碗午酥勝卯醪。事繁衙硯禿柔毛。邊風雪色滄江動。落日寒聲畵角高。近塞民謠多激烈。防秋士氣盡驕豪。山河千里皆沙土。連歲飢荒起繹騷。</text>
<title>冬至</title>,<text>畵箭銅壺漏乍長。暗中衡紀轉旋忙。山河氣閉方凝雪。天地仁生始見陽。城上風來元帥鼓。樓前春泛使君觴。寥寥沛館違嵩祝。心與南雲去杳茫。</text>
<title>暮向北靑</title>,<text>戍樓寥慄動孤歌。漠漠荒沙愁獨過。商旅窮冬邊郡絶。城池落日古營多。羸驂已病洪原雪。高鶴遙聞瀚海波。却望端州重嶺阻。逐臣羇意近如何。時趙尙書觀彬。謫端川。故云。</text>
<title>侍中臺</title>,<text>客眼憑虗萬里通。肩輿少歇坐林東。臺浮北海靑州盡。人下南關黑水空。竹史千年垂不足。松風古壁吹無窮。最憐一片寒山石。行旅猶能拜侍中。</text>
<title>肅愼故都</title>,<text>茫然開國幾滄桑。並世有周之武王。楛矢何年貢中土。鐵鎗遺制落邊疆。居民放牧荒原斷。過客停驂流水長。底意寒鴉啼暮樹。秪今無處問興亡。</text>
<title>鐵鎗是肅愼舊制</title>,<text>鋼鐵煅成重百斤。梨花如雪落紛紛。田翁銷作耜耰器。廢苑春煙黍稷耘。</text>
<title>別鴈臺 靑海伯舊基</title>,<text>草昧眞人一見知。汾橋不待睨圍碁。功存天地淸明日。勇著山河整頓時。閣上麒麟留偉績。林中麋鹿托幽期。至今故里猶雲水。過客遲徊別鴈基。</text>
<title>本宮松</title>,<text>佳氣尙留故沛村。森森寒翠滿宮垣。蒼鱗病帶兵戈色。綠髮春含雨露痕。想像淸陰移鳳輦。依俙天籟動龍幡。絶無鳥雀來枝上。靈異初聞守隷言。</text>
<title>松都</title>,<text>馬隨斜日水流還。行旅堪愁過此間。民物繁華猶市井。城池寥落舊河山。故宮蕪草雞豚散。廢苑殘花蛺蝶閒。善竹橋頭一嘆息。天磨無愧昔時顔。</text>
<title>延安讀李月川戰勝碑</title>,<text>夕晴遙樹水煙分。海近多飛鸛鶴羣。土壘猶餘三里郭。書生能作眞將軍。凱歌雨洗鹽州血。敗甲宵奔夢澤雲。磊落功應天地在。激昂千載誦碑文。鹽州。延安別號。夢澤。南池一名。</text>
<title>海州芙蓉堂</title>,<text>闌干十二俯華池。四闢銀鉤掛繡帷。城險無窮陰雨計。樓淸不盡古今詩。露晴弱柳承風細。雨漲穉荷出水遲。却喜西來酬宿願。石潭松桂又幽期。</text>
<title>爲决民人訟山。往白雲山。仍尋護國寺。</title>,<text>麗代猶餘釋敎覃。千年荒寺石塡潭。古槐陰暝閻羅閣。老葛雲縈菩薩菴。僧擷澗蔬供午飯。僕依巖槲駐風驂。尙看數斛泉流泂。不易醍醐一碗甘。寺是麗寺。有潭今廢。</text>
<title>次載兒山亭韻</title>,<text>西州無物寄幽情。猶有山前茆屋淸。雨濕城苔看雉啄。晝閒衙樹聽鵑聲。鄕思漭濶滄江暗。道意參寥古沼明。北檻微風時隱几。東華何似日彯纓。其二地僻常多懶散情。城連嶽麓郡居淸。雨橫鼓吹黃昬色。晴動洴絖白石聲。對卷槐陰風乍拂。題詩梧下露微明。衰來厭作官員㨾。燕坐便巾或不纓。</text>
<title>兒輩賞蓮。有詩軸。步次。</title>,<text>靑娥瑤瑟乍稀絃。客子淸吟漭野天。芳靄飄颻孤閣外。香風婉孌垂楊前。醉將玉盞看花潔。笑把烏冠較葉圓。最是夕陽生色處。長洲鷗鷺去來翩。</text>
<title>郡齋閒坐</title>,<text>江州不見故人尋。古郭槐楡影窅森。爲郡可能同漢吏。學詩終未似唐音。殘年却厭簿書事。閒日惟存水石心。雨後蟬聲生隱几。泠然秋意動疎襟。</text>
<title>送中鎭還洛</title>,<text>井梧葉落覺微寒。衙閣孤罇畵角殘。南浦淸風將遠別。西山明月且同看。沁都試訪金湯險。東國應知戰守難。老子百年多慷慨。寥寥牀上讀治安。</text>
<title>爲供瀋陽使於金川舘。十九日乘舟渡錢浦。以潮落。溯向甘露寺。仍回舟流下。定兒亦隨之。</title>,<text>雙飛白鷺下長洲。江雨初收古寺秋。牢落殘僧空守佛。寂寥孤磬掩山樓。甘露近作弊寺。故云。其二江潮落處露沙洲。漁笛相酬蘆葦秋。麗王舊蹟餘殘寺。時有閒鷗下佛樓。</text>
<title>金川新邑</title>,<text>移城籌策果何如。礪峴兵殘捍衛疎。恨失當年靑石險。可能障蔽一方虗。</text>
<title>次蓑隱安丈 重晉 韻</title>,<text>不意相逢海郡今。淸眸皓髮見疎襟。芝蘭在谷煙霞淨。松桂連籬歲月深。鼻上明生室光白。牀頭塵落帳煤黔。安安隨處有餘樂。莫道高才久鬱沉。</text>
<title>登島上五太守同集</title>,<text>靑山碧水互相繚。一島中浮勢最高。海上數州來夕照。人間百慮眇秋毫。西風萬艘元戎寨。明月孤樽太守曹。一見神勝吾亦爾。舟行陸走敢云勞。</text>
<title>新年</title>,<text>頭白殘州宦意闌。養精閒製地黃丸。江鳧解浴初飛瀨。野鳥知言欲破寒。羇旅吟多春日感。板毬夢遠歲時懽。且看池閣開新鏡。松下風來細作瀾。</text>
<title>會山齋。使兒輩拈韻。</title>,<text>杜鵑千樹發。紅靄羃晴峰。只愛方塘上。風來一古松。</text>
<title>又拈</title>,<text>孤杖婆娑步晩庭。閒愁便覺灑然醒。春林對酒幽花掇。別院題詩古澗聽。鸎入柳陰餘舌在。鶴過松下細毛零。扁舟更擬東湖泛。靈隱寺前芳草靑。</text>
<title>月波樓</title>,<text>鞍馬長行役。登臨氣欲豪。滄江環郭遠。明月與樓高。却慰天涯恨。渾忘郡事勞。元戎但歌舞。兵庫繡生刀。</text>
<title>復登月波樓</title>,<text>西風超忽倚欄頭。千頃長川繞郭流。漁火孤帆寒自照。樵歌越岸夜應休。眠鷗欲起蒼蘋月。旅鴈稍聞白露秋。二載銀川無暇日。黃岡今夕作淸遊。</text>
<title>秣馬鳳山。帶月向儉水。</title>,<text>鳳州舘外雨新晴。溪靄全消驛樹明。僕馬蕭蕭風裏過。山川歷歷月中行。露華或見螢飛閃。夜氣應知鷺睡淸。西往東來無暫息。雲端愁殺客鴻聲。</text>
<title>道金川還郡</title>,<text>峽路欹斜入草微。圃塲處處接村扉。孤僧古寺看潮立。遠客寒洲望渡歸。却喜山雲迎皁盖。更憐江日照秋衣。西來二載淸緣重。白鷺洲邊故近飛。</text>
<title>完山除夕</title>,<text>完山逢歲日。飮食樂全家。錦幕梅光動。銀河竹影斜。城池晴渙雪。樓閣暖生霞。高興忘羇夕。華牋落燭花。</text>
<title>正朝。行望賀禮。數郡太守來參。</title>,<text>岡陵之祝野朝同。千里畿湖賀語通。古郡衣冠豐沛舘。淸晨玉珮建章宮。令辰物亦含春意。是日天應有悅衷。景福元知仁善報。瑞輪黃道正方中。</text>
<title>晩尋南臯寺。登萬景臺。次圃隱韻。</title>,<text>千尋古壁數松橫。一上飄然羽化情。蘭若雨晴僧倚塔。滄洲水滿鷺過城。雲岑杳杳看時出。風珮泠泠坐處生。萬頃無邊皆沃野。梯航相續貢王京。</text>
<title>久雨。用前韻。</title>,<text>盈盈溝澮水縱橫。官閣寥寥懶散情。纔看雲滲日垂野。忽聽風起雨驅城。草深饁徑陰全合。村濕炊煙晩始生。北去川迷牛馬岸。邸音惟恐不通京。</text>
<title>以檢行入峽遇雨。終日被蓑。暮投安養寺。朝起使定兒拈韻。</title>,<text>搖兀肩輿數嶺過。居民前導攬橫蘿。願斬惡木開周道。欲採幽蘭補短蓑。殘寺近村僧氣少。古龕稀醮佛塵多。却愁歸路還茫渺。晴後山谿漲白波。</text>
<title>除夕</title>,<text>領得南州百里寬。寥寥守歲悄無歡。風微城郭煙光淡。雪盡湖山野色團。竹老淸儲都護府。梅飛香襲使君冠。可憐囚縲紛交臂。莫怨荒年只怨官。</text>
<title>民愁。次陶詩。</title>,<text>膏壤化瘠土。土性異前時。耕耘竭心膂。風雨卒痒之。前年霜殺菽。今秋復如玆。徵租日以急。鞭撻無已期。太守病且老。蔀屋倘俯思。持男將易粟。對婦情悽洏。此生良可苦。塡壑定無疑。感泣方春詔。難以徹寃辭。</text>
<title>客意</title>,<text>老薜垂陰繚短墻。殘葵晩圃作孤芳。荒城秋近煙光薄。古縣風來雨氣長。稻黍興闌盈野色。芙蕖夢濕滿衣香。自憐飮啄殊方久。前歲關頭今海傍。</text>
<title>退潮金女。漁人泰杰之女也。年二十二。納人幣。將以某日行禮。隣居朴姓者。潛竊其衣。以爲陰私之證。女寃憤不自勝。投死海上絶壁。余爲檢屍。至其村詳聞致死之由。盖其義烈有可尙者。拈韻以賦。</title>,<text>涉溪踰嶺到漁村。數幅布帷掩葦門。浦女能知明白死。隣翁亦有見聞言。滄溟月落魚呑骨。古壁風凄鬼吊魂。此義邊州曾罕睹。褒嘉可以警愚昬。</text>
<title>遊山</title>,<text>曲磎層磴幾重經。孤磬寥寥掩磵扃。客子入山黃葉落。老僧參佛白雲停。潭光晝定天應照。嶽氣秋高境自靈。歸卧松牀塵思息。燈懸古壁寂無聽。</text>
<title>出山</title>,<text>出洞悄然倚杖看。煙霞灝彩更生顔。夜風雪滿來時路。朝霽雲浮宿處山。爛熳詩篇三日興。慇懃禪語一燈閒。今歸尙恨餘情在。魂夢他時復此間。</text>
<title>遣愁</title>,<text>風裏輕埃日滿城。孤軒愁坐老書生。東京有宅非初計。滄海爲官豈始營。歲儉殘州纔了糴。時淸邊境久無兵。靑藜一出憑江檻。白鷺飛來似我迎。</text>
<title>晩眺</title>,<text>向晩孤筇出谷扉。林風乍動滴輕霏。溪春女挾蔬筐出。山夕兒擔葉網歸。欵欵樹頭啼布糓。翻翻籬外曬田衣。微官却解絆人久。舊墅蓮亭夜夢依。</text>
<title>檢田出野</title>,<text>凄凄蟋蟀草間哀。江濶沙明鸛鶴廻。邂逅山人依樹坐。招呼里叟出田來。蘆花風起潮生浦。楓葉霜繁水漾臺。太守貧州無午食。鞍頭孤掛社餘杯。</text>
<title>江上</title>,<text>江上風驅宿靄昬。遙分白鷺落潮痕。蘆花的的鴻飛渚。楓葉寥寥犬吠村。鞍馬殘年勞海嶠。琴書故里掩柴門。且看叢菊重陽近。時物殊方惱客魂。</text>
<title>次蓑隱韻</title>,<text>處士之廬古縣陽。荊門近接使君堂。三墳歲晏端襟榻。五畒春深繞宅桑。衆草夭翹紛有色。高松貞固獨無香。虗明心界秋雲淡。戶外鳴泉日夜長。其二墟里蕭條草屋凉。巖泉一曲挾籬長。山隣靜對蒼松立。野契閒參白鷺行。道學寂寥衰世感。文章牢落暮年光。安安自有天和樂。肯赴村翁醵會觴。</text>
<title>夜讀大學。用唐人韻。</title>,<text>山川寥落雪飛初。官燭孤明吏退餘。獨對遺經三五遠。長嘆愚質下中居。爲文鹵莾辭何達。見道熹微識未疏。萬事悠悠渾白髮。莫將殘日更虗徐。</text>
<title>山齋</title>,<text>郡僻民來少。官門吏卧深。亭臺晴午色。山水暮春心。林邃溪鸎止。花明野蝶深。百年游宦意。海上坐于今。</text>
<title>還家舟中。拈杜韻。</title>,<text>淡飯同妻子。孤篷便是家。下帆雲潑墨。擊汰浪飜花。煙浦多靑葦。潦江少白沙。漁歌動客意。百里望京華。</text>
<title>次定兒韻</title>,<text>郊行披草徑微通。活活陂田漑注同。茅屋晝深人在野。蘋洲潮漲客依篷。山光雨濯千林熱。海氣雲飛萬里風。遙看柳邊漁叟坐。白頭應笑此倥怱。</text>
<title>山行。用前韻。</title>,<text>崎嶇百里挾川過。處處畬田半葛蘿。峽屋生煙繚碧樾。山行遇雨漏靑蓑。已聽淸珮靈區近。漸看閒雲古寺多。朝起樓頭僧獨立。晴峰萬仞落飛波。</text>
<title>有一石峰。西峙萬仞。壯其氣勢。賦得一絶。</title>,<text>擢立天中幾劫灰。孤高惟許雲徘徊。苟能像得如斯氣。萬變風波定不回。</text>
<title>春感</title>,<text>衰歲風塵吏。佳辰白髮悲。酒愁寒曉覺。春氣午眠知。林晩鳥多語。溪晴柳潤枝。坐看紙鳶上。遙憶少年時。</text>
<title>魚氏庄</title>,<text>孤閣水聲裏。幽情一壑中。客吟蘭若雨。僧立薜蘿風。地淨村容淡。松高嶽氣通。出林山日暮。溪靄更淸空。</text>
<title>漫吟</title>,<text>閒齋朝捲箔。松氣雨餘新。朝野憂虞歲。林園老病人。幽鸎多苑樹。羇鶴落城塵。活潑還眞趣。觀魚小沼濱。</text>
<title>春來無好意。廢吟久矣。臨澗宗兄適來訪。拈韻共賦。</title>,<text>漸看榮華萬彙同。東風愧我白頭翁。淸時不害柴門掩。春日偏嫌酒料空。鶴舞蹁躚閒坐際。桃花飛落獨吟中。莫嘆賦命偏吾嗇。天下猶能免四窮。</text>
<title>三淸洞</title>,<text>攀崖度壑却忘遠。草露松霏盡濕裳。淸嘯每從游子坐。白頭非學少年狂。藤蘿結屋渾眞界。水石爲居便逸鄕。林下飄然遺世意。樵歌遙出碧山陽。其二灑然淸籟滿衣袂。植杖松陰倚石休。黃鳥一聽無俗意。白雲初起有詩愁。山深只愛來樵笛。水淺猶嫌闕釣舟。滿壑煙霞君作主。相逢之處劇遨遊。其三古洞泠泠自靈境。祈天曾有舊祠宮。人寰只在靑山外。秋氣方流白露中。一卷詩談三少子。百年心事兩衰翁。草根木實猶堪食。數屋生涯冷淡同。</text>
<title>偶吟</title>,<text>有裾肯曳公侯門。本體靈臺不受昏。竹氣淸添桐硯濕。松風時拂案書飜。人情易蕩紛華地。歲色偏深寂寞村。排悶欲從歌者聽。繁音猶雜世間言。家僕劉漢弼。能文善歌。余無聊。往往聽其歌。盖古調絶少而多俗辭。故云。</text>