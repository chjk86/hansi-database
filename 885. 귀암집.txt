<title>爲迎送北使。再到高陽傳舍。丁未</title>,<text>形役奔忙鬢已蒼。九秋強半在高陽。庭前葉落驚霜重。館裏衾寒怕夜凉。風景尙依周日月。皇華殊異漢衣裳。平生書劒空無賴。到此那堪倍感傷。旅館蕭條曉色蒼。竆陰庶幾復生陽。三秋淸景郵亭晩。半壁殘燈客枕凉。萬曆天恩深碧海。百年臣節愧黃裳。妖氛迅掃知何日。擧目山河謾自傷。</text>
<title>南漢。次申從事見寄韻。</title>,<text>身世眞如水上萍。南馳東走又西行。關防制勝元非分。田里投閒是亦榮。壯志年來違學劒。虛名時復媿飄纓。傷心往事何須說。卽墨奇功負此城。</text>
<title>再莅完山。有感而作。甲辰</title>,<text>湖外雄藩控列城。沛中佳氣接神京。題輿昔日慚遺愛。佩綬今來猥荷榮。百里郊原煙雨細。千年樓閣水天平。幷州物色渾依舊。又見兒童竹馬迎。</text>
<title>孝宗大王遷陵挽詞 癸丑</title>,<text>繼序姬文統。謳歌夏啓賢。興邦多難日。措世太平年。燕馬初生角。晉龍遂返淵。艱危嘗已備。德性定彌堅。精一心存法。緝煕學有傳。吳薪期欲洒。越膽詎忘懸。造士茅茹進。推恩骨肉全。華封方祝聖。仙馭忽賓天。率土哀何極。含生痛遍纏。羹牆追慕切。霜露享儀虔。防墓灾還報。僖陵理合遷。羣情驚似隕。睿念疚如煎。博訪堪輿論。參詳禮說篇。玄宮開舊宅。素翣指新阡。移兆均前後。先塋就近便。鳩工咸盡力。敦事庶無愆。襟帶波濤遠。岡巒體勢連。翻思曾晉接。怳若更周旋。永願宗祊固。行看瓜瓞緜。孤臣未死淚。霑灑徹竆泉。</text>
<title>顯宗大王挽詞 甲寅</title>,<text>聖自殷憂啓。天方泰運回。投遺承赫業。經濟駕羣才。學以高明克。心須道義培。宣和謨憲憲。含垢網恢恢。約己頻蠲賦。勤民幾恤灾。周庠新宇闢。魯廟盛儀開。色婉三朝養。懽隆萬壽杯。惠風蘇偃草。時雨潤枯荄。渦水移封感。萱宮撫鏡哀。從敎經禮正。頓肅紀綱頹。宜叶神人佑。咸期福慶來。誰知堯日蕩。奄見杞天摧。黼換丹霄座。塵生堊室縗。英猷靑史上。仙馭白雲隈。象設先陵石。營需內府財。寒郊移玉仗。靈宅卽金堆。聖嗣遵明訓。冲年運睿裁。疲癃欣得所。樗櫟愧非材。短管寧模日。長心尙未灰。平生偏荷眷。何地報涓埃。</text>
<title>挽裵孟明 世安○丁亥</title>,<text>進士平生友。先人骨肉均。君情特地密。我愛卽天倫。世事悲歡促。浮生聚散頻。曩時幼少伴。今日死生人。孝友傳家篤。賢明稟質醇。與人輸肝膽。開抱絶畦畛。豈獨儕中鮮。端宜席上珍。暫來塵世謫。催上玉樓賓。屬我終天痛。時君病日臻。皋柴抆泣血。雲樹斷翔鱗。一去尋醫藥。三年轉苦辛。重逢冀不遠。凶問恐非眞。風翮期將掣。霜蹄竟未伸。晨昏遺伯父。朝暮倚慈親。荊謝前春色。鏡生此日塵。靑氈安所托。厚夜更無晨。傷心人世夢。二十五年春。</text>
<title>挽睦監司 性善○戊子</title>,<text>家世傳儒素。山河孕淑精。蜚英當盛際。緩步會明庭。直諫霜凝筆。高譚刃發硎。頹波識砥柱。前席講遺經。三路恩威著。雙碑父子名。生前無甔石。身後有螟蛉。緬昔吾王父。惟先大亞卿。襟期玉雪泂。出處枯榮幷。先子與吾丈。知心卽弟兄。六年先後長。半世爾余情。哀樂須臾促。存亡曩日驚。登龍雖阻迹。仰斗尙深誠。攬轡行初駐。趨軒計未成。旋聞嬰疾恙。豈意夢瓌瓊。宸極悲亡鑑。儒林痛失型。星軺變素幔。玉節換丹旌。江漢歸魂泣。嶠雲去路暝。不亡應有氣。爲國壯藩屛。</text>
<title>挽郭德優 宜昌○戊子</title>,<text>謝家生寶樹。符彩暎瓊枝。孝友人無間。溫良衆共推。童孩終禮制。神感竟扶持。譽洽驅流輩。行高出醜夷。鄕鄰當日望。儒學早年期。脩短天難詰。竆通理莫知。靑春芽尙茁。白露草先萎。閨裏鸞奩血。門前鶴髮悲。慶餘徵積善。身後有諸兒。濫辱仁言誨。多蒙厚義規。邇年驚聚散。樑月幾盈虧。久抱同心恨。空勞兩地思。佳期計未遂。凶問信兼疑。往躅皆爲古。餘生又仗誰。追懷神已索。寄誄語還癡。欲問平生事。請看峴首碑。</text>
<title>挽止巖都公 愼修○辛卯</title>,<text>先子平生友。惟公分最冞。論心眞莫逆。鍊業慣相隨。夜榻連衾日。春郊慶席時。世緣歸大夢。人事適深悲。孝友人無間。忠良衆所推。英聲當日洽。文學妙年期。鴈塔題名早。鵬程闊步遲。北關初製錦。南嶺再分麾。未展霜蹄騁。先催隙駟馳。朱幡變素翣。紫海返靈輀。堂有王孫母。庭留謝氏兒。善人今已矣。天道柰如斯。自顧頑愚質。多蒙厚誼規。齠年資警誨。塵世幾睽離。襲馥心常醉。尋羶腹不飢。高風無處覿。長慟有誰知。抱病違臨穴。無文強寄詞。猶欣諸玉樹。佇見大門楣。</text>
<title>挽東湖李公 𥳕○辛卯</title>,<text>奕世詩書業。名家孝友傳。鯉庭曾奉對。鱣席更周旋。德義薰陶洽。眞純稟賦全。華要應列宿。茁壯驗乘田。殃慶休言理。竆通信在天。嗣王申令典。優渥侈高年。三品朝中貴。八旬地上仙。江湖終斂跡。鄕黨共推賢。王父心期合。先君愛慕偏。登門慚客右。發藥荷人先。戀想音容久。睽違歲月綿。訃傳淸洛日。悲繞瑟山煙。後死將安倣。殘生秖自憐。篁䕺餘舊色。梅蘂獨新姸。冠屨藏玄宅。精靈陟檜淵。蕉荔酹哭罷。斜日照荒阡。</text>
<title>挽李進士 光圭○癸巳</title>,<text>家庭傳素業。詩禮襲靑氈。強記今元順。談經古鄭玄。承華人恐後。馳譽孰居先。十五年前拜。尋常夢裏懸。知心契三世。司馬榜同年。禍福休言理。竆通莫問天。霜蹄期萬里。玉樹遽重泉。辜負生蒭奠。不堪涕潸然。</text>
<title>挽李菊牕 燦○甲午</title>,<text>山河淑氣專南服。有斐先生聚炳靈。雅操冲襟霜冽冽。溫姿美質玉亭亭。談間涇渭氷生壑。皮裏春秋刃發硎。騎老遺風聯累世。厓門襲馥自齠齡。竆溟蜃伏高搴彩。邃谷蘭幽遠播馨。北闕名懸膺紫誥。南金價重溢靑萍。衛生區扁軒歧訣。觀理詩書易禮經。王父妙年初托契。丈人當日已忘形。先君就藥淹旬月。小子承華近戶庭。幾歲睽離頭欲白。前春相對眼俱靑。伊時精力猶欣旺。今夕凶音可忍聆。寂寞池臺餘故宅。蒼茫煙樹鎖虛廳。賢孫繩武徵餘慶。繼胤傳家喜典刑。九曲武夷平楚外。江流聲咽不堪聽。</text>
<title>挽李龍宮 大圭</title>,<text>寄誄惠連纔浹歲。更堪題挽送靈輀。剛標不被凡塵累。魯質偏蒙世義推。一子才華看構穫。二城仁愛燕煢嫠。龍州奉袂渾如夢。回首西風不盡悲。</text>
<title>挽呂南溪 孝周○乙未</title>,<text>氷霜標致繡心肺。學海工程自妙年。楚璞英華咸拭目。荊金聲價罕隨肩。靈襟儘自天資得。雅韻寧容俗累牽。髦俊聯裾紛恐後。卿宰解榻最居先。任他得失心愈確。外視竆通業益專。司馬科名非慶譽。寢郞官位又迍邅。霜蹄猶許行將遠。隙駟還催病未痊。愷悌休言神所勞。文詞空見世爭傳。斯人已死而誰與。賤子平生幸宿緣。連世交情眞莫逆。同場翰墨幾周旋。懷書璇闕慚珠側。待詔金門愧粃前。白石題名今在矣。靑坡襲馥夢依然。餘生忍向秦京道。陳迹行尋漢水堧。鄕黨鮮能推郢巧。踈慵無復奏牙絃。奇才自古嗟無命。令德如何不弔天。報罷玉樓開紫極。憐深瓊樹閉黃泉。人間朝暮孀慈望。地下悲歡胤子賢。賴有典刑紹素業。應知報施在靑氈。新原䕺檟迎新候。舊宅蒔梅減舊姸。千古存亡從此闊。薤歌聲裏涕漣漣。</text>
<title>挽李井邑 維楨○戊戌</title>,<text>北闕初傾蓋。南州更比鄰。重逢欣有約。凶問恐非眞。氷蘗傳家世。山川泣吏民。書回今幾日。留得墨花新。</text>
<title>挽姜寒沙 大遂</title>,<text>三朝事業璧無玼。藝苑聲名世共推。早以諫官恢讜議。逮登前席討論思。霜蹄夙展行將遠。草露先晞理莫知。最是九原難瞑目。倚閭猶望暮歸兒。</text>
<title>挽權察訪 以伋○庚子</title>,<text>識面雖遲世義深。燕京歸路便開襟。一官潦倒身全老。萬事蹉跎病又侵。劒合重泉終繾綣。氈傳嗣子豈淪沉。鴒原至痛須休問。想見王猷擲地琴。</text>
<title>挽羅正郞 袡○辛丑</title>,<text>通家三世舊。情義弟兄均。忽忽悲歡促。悠悠聚散頻。一心惟悃愊。萬事只純眞。豈獨朝中鮮。端宜席上珍。含章肯炫耀。遇物絶緇磷。孝友今無間。慈明古罕倫。有才兼有德。憂道不憂貧。作宰治聲洽。爲郞令譽新。咸期千里展。孰謂半途迍。榮悴雖天定。膏肓柰日臻。粃前常負愧。塵後忝依仁。鍊玉曾聯榻。剖符幸比鄰。完城同按簿。阿縣且傾囷。鼇府停車夜。燕都奉璧辰。山川勞夢想。雲樹斷翔鱗。分藥纔箱裏。傳凶遽海濱。遙憐留二子。尙忍訣雙親。琴破將誰和。荊枯便失春。光儀猶在眼。陳迹傷神。守塞違臨穴。題辭淚滿巾。</text>
<title>挽韓丈 鎏○癸卯</title>,<text>憶自垂髫日。偏承撫頂規。閒忙雖間闊。魂夢幾相隨。仁壽神難詰。竆通理莫知。天心猶不誣。蘭茁稱家兒。</text>
<title>挽宋士達 時振</title>,<text>詩禮家聲舊。金蘭世義親。逢場頻倒屣。襲馥幾傾囷。城裏三秋別。山陽一掬塵。從今仁壽理。不欲問蒼旻。</text>
<title>挽曺而順 悌昌</title>,<text>弱齡梅院幸追塵。屈指如今二十春。素業共期錐穎出。靑陽那料璧沈湮。心肝吐露言猶在。弧矢經營志未伸。他日趨庭奉對處。誰將愉色慰嚴椿。</text>
<title>挽宋丈 曦</title>,<text>春色初從雪裏廻。夜臺消息正堪哀。居同鄕井交情熟。路異閒忙別恨催。六子傳家天有報。一生多病鬼何猜。傷心昔日承華地。樑月依微影酒杯。</text>
<title>挽南金城 一星○甲辰</title>,<text>踵門當日荷傾情。屈指星霜已十更。自古高人耽麴櫱。向來巖邑厭趨迎。槐庭雅望師儒貴。荊樹聲華吏部榮。家慶似公堪可詫。茫茫脩短不須評。</text>
<title>挽李經歷 廷望○乙巳</title>,<text>宗契追塵已十年。幾將樽酒共蹁躚。明朝縱惜微官屈。下邑爭稱太守賢。一篋家傳徵積善。重泉劒合續前緣。人間八耋應無憾。猶對斜陽涕泗漣。</text>
<title>挽李府尹 襘○丙午</title>,<text>昭代蜚英自妙年。棣華聲價士爭傳。忝叨契義連三世。誰謂音容隔九泉。隨處金章才已著。留庭玉樹慶應緜。傷心先執凋零盡。獨立秋風涕泗漣。</text>
<title>挽李丹城 碩揆</title>,<text>通家三世又婚姻。歲晏襟期卽一身。賢路由來多蹇滯。高才曾謂負經綸。樓成白玉浮生促。庭植靑槐瑞色新。怊悵乾坤誰暖眼。山陽篴裏一傷神。</text>
<title>挽姜判官 </title>,<text>從來世義卽天倫。薄劣夤緣得御頻。少日聲華期遠大。暮年組綬惜沈淪。忍看八耋堂中老。喜見雙珠席上珍。千古相辭違執紼。不堪題挽倍傷神。</text>
<title>挽崔咸陽 文活</title>,<text>由來厚義薄夫敦。發藥曾蒙辱一言。奉對鯉庭詩與禮。題名鴈塔弟幷昆。金章隨處仁聲洽。玉樹傳家善慶繁。莫怪區區哀悼切。先君同榜幾人存。</text>
<title>挽權公山 大載 大夫人</title>,<text>儀修榛栗在芳年。人賀公姑得婦賢。謨訓閨中森玉潔。兒孫膝下被陶甄。門容駟馬徵餘慶。劒合重泉續舊緣。投袂升堂知已矣。不堪題挽涕漣漣。</text>
<title>挽吳參議 挺垣</title>,<text>福慶由來萃善門。鴒原聲價世爭諠。靑雲紫陌推英妙。玉署銀臺荷聖恩。二路觀風歌蔽芾。三州流惠信魚豚。家庭傳訓詩書禮。膠漆輸情祖子孫。嶺嶠縱違重命駕。洛城猶得細斟樽。聯裾禁苑迎春早。引燭騎曹度歲翻。樞院共期資贊畫。萱堂誰謂訣晨昏。孤鸞撫鏡悲無極。駟馬容閭業更蕃。哀樂還驚十載後。死生交誼幾人存。儀刑寂寞尋何處。一片眠牛月窟原。</text>
<title>挽鄭佐郞 道應</title>,<text>愚老遺風不出門。妙齡光價士爭諠。淵源學問詩書禮。膠漆心期祖子孫。共擬胄筵居左右。誰知彩服訣晨昏。庭留雙璧眞能似。佇見他時業更蕃。</text>
<title>次能上人進退格</title>,<text>自笑塵紛脫略遲。秖今猶未解朝衣。包羞魏闕鳴鑾日。流涕燕雲奉璧時。幾處波瀾翻又覆。平生身世是兼非。休言儒釋元殊趣。多謝山人屢寄詩。</text>
<title>次能上人</title>,<text>北闕分憂日。南城報警晨。駑才慚御衆。妙語喜驚人。自是遊蹤罕。何曾畏客頻。不妨於此久。留待賞花春。</text>
<title>戲酬金通政 瑒○二首</title>,<text>頻訪東村舍。重臨南漢城。囷傾因廩倒。月落至參橫。未展逢場款。還催別恨驚。旋歸知尙遠。休惜再傳觥。休說秋懷惡。功名自古難。鷹揚八十歲。猶見濟時艱。</text>
<title>次悟上人詩軸韻 二首○丁未</title>,<text>五十行年近。猶慚悟昨非。重逢雲外錫。再閱軸中詩。論命言言合。求閒事事違。此來雖失計。伸得久顰眉。末路多顚躓。浮生閱是非。猶遲性命計。未賦去來詩。爲荷殊恩重。從敎素志違。上人知我久。相對輒開眉。</text>
<title>天柱寺。次申從事絶句。呈權敬差行臺。</title>,<text>三人行得友。交契出門同。多少傷時語。渾忘在梵宮。</text>
<title>挽南參判 老星○戊申</title>,<text>長陵昔造士。衎衎漸鴻逵。先子洎丈人。聯翩步玉墀。生年同癸卯。氣味乃相宜。芝蘭如入室。孰云路多歧。薄劣叨世義。磊落欽風期。夤緣陪杖屨。實荷先後之。平生許與分。海岳尙可移。丈人從政初。朝廷多蓍龜。翰苑得俊才。良史波濤馳。天官水鏡稱。選道公於斯。是以有譽處。多士共伸眉。中書與集賢。國論動見推。屢陞考功堂。出擁朔方麾。排風北溟翼。歷塊崑崙姿。雲雨喜翻覆。世路晩還崎。昔賢貴中淸。剛標豈磷緇。悠悠任薄俗。炯炯憂明時。獨步四十年。肯自投卑卑。竟孤朝野望。此理吾問誰。作善知有報。餘慶在孤兒。</text>
<title>挽李察訪 蒤</title>,<text>早知名下士無虛。傾蓋于今十載餘。原憲終貧空菽水。鄭玄強記富詩書。一官祿位天何嗇。七耋光陰病未除。自古文章憎命達。最憐身後寂門閭。</text>
<title>挽韓禮安 得一</title>,<text>造席非無願。尋羶苦恨遲。三州稱製錦。七耋報騎箕。朱紱傳家遠。靑山相地宜。世緣歸大夢。薤露謾增悲。</text>
<title>挽洪執義 柱三 大夫人</title>,<text>慕堂遺敎在門庭。早識夫人德可刑。薪火共稱虞氏謹。蘋蘩咸頌謝家馨。一男華顯今三品。八耋光陰又五齡。投袂升堂知已矣。薤歌凄斷不堪聆。</text>
<title>挽李參奉 夏臣</title>,<text>曩余卜新宇。洛城之東里。巷深居者少。幸與公鄰比。瓜葛常加敬。顚沛謂相恃。淸談間諧謔。昕夕不知止。公愛我蕭踈。我服公厚誼。我纔嶺外去。送別臨陋地。丁寧辱一言。努力愼行李。南歸倍戀憀。前期方屈指。儀容昭在眼。凶問來何自。孰謂一分手。奄忽隔生死。緬思古貌心。於世少知己。外物何足加。庶幾安素履。公議不終泯。晩從廚院仕。名位雖云屈。所蘊從可試。人情多險巇。世路易顚躓。於焉卷而懷。不願名與利。一疏徹楓宸。丹悃輸字字。聖心頗嘉奬。廟議還與貳。時命與仇謀。不容何病爾。蓄德食其報。庭鸞凡有四。門楣佇見大。謂公受遐祉。悲歡膝下促。至慟纏深髓。曾傷我亦酷。相對共揮淚。尙喜公無疾。脩齡未宜閟。今反奪之速。蒼蒼是何意。一夢如過鳥。萬事同逝水。仁壽終無徵。禍福休言理。三槐春色滿。積慶驗在此。家可爲賢嗣。人亦稱良士。足以塞妄悲。脩短皆天耳。尻脊誰得喪。存亡最傷思。歿旣違憑殮。窆又未經紀。靈辰不可駐。茹哀強寄誄。</text>
<title>挽李觀察 袗</title>,<text>美價南金重。高名北斗懸。簪纓傳素業。詩禮續靑氈。棣萼難爲弟。瓊枝總是賢。厲廉回濁俗。耽學考遺篇。供奉銀臺詔。優遊玉署筵。承流周召伯。納約范忠宣。誠著羣臣表。恩霑近侍先。分憂湖嶺外。留愛峴山邊。霜肅乘驄府。春明種秫田。門常稀馬迹。豆不掩豚肩。謂有神明佑。云胡疾病纏。荊枯哀未已。蘭襲痛無緣。幸賴孤兒在。方期積慶緜。樑摧纔半月。蕙折奄重泉。顚倒天難必。幽冥鬼亦偏。通家三世誼。撤席廿年前。忽忽悲歡促。悠悠聚散牽。音塵時阻闊。講肆互翩旋。尙憶曾陪杖。何由更執鞭。平生知己感。題挽淚如川。</text>
<title>挽李相禮 雲根</title>,<text>龍榜魁名早。鵬程闊步遲。巨創哀未闋。毒瘴病難醫。忍訣堂中老。堪憐膝下兒。無由馳白馬。雪涕謾題詞。</text>
<title>挽嚴左尹 鼎耉 大夫人</title>,<text>庭萱寂寞薤歌傳。寒雨凄風暗舊阡。嘉錫已膺封誥寵。貞儀早配大夫賢。共榮烏哺三牲養。猶慰猿膓九曲煎。忍見門前來弔鶴。白頭啼血最酸然。</text>
<title>太廟齊宿日。寄吳學士 始復 之任咸平。</title>,<text>聖主方推老老仁。一麾南服輟詞臣。已知君自超榮利。還愧吾猶走俗塵。嘉績古稱惇五典。純誠今見報三春。齊明淸廟違臨別。須寄音書不厭頻。</text>
<title>挽慶林君李 淀</title>,<text>山西勳閥盛雞林。儒素將身世共欽。政務養民名勒石。恩推優老秩橫金。元戎季弟師中吉。擁節兒郞閫外臨。家慶似公堪可詫。永懷先好自霑襟。</text>
<title>挽張南坡 澩○己酉</title>,<text>立雪師門在妙齡。南金光價溢靑萍。襟懷灑落氷生壑。論議恢奇刃發硎。倒峽瓊葩違壯志。留庭玉樹有餘馨。花山歷路終宵款。奄隔幽明涕自零。</text>
<title>挽李判書 慶徽</title>,<text>美璞崑丘瑞。靈芝太室花。業承詩禮學。名竝弟兄誇。蟾殿初攀桂。龍墀旋草麻。東曹郞宿煥。西掖繡氈奢。駿步超騏驥。神光淬鏌鎁。儒林望益顯。師席寵仍加。試按邦畿節。重開選部衙。宰衡推郾鄯。際會佇勛華。大閥能垂訓。諸郞克稱家。典刑猶在室。門巷可容車。薄劣叨聯派。高明幸棄瑕。蓬心賴正直。風節仰脩姱。世道期無曲。人生愴有涯。一哀秋景迫。泉路轉幽遐。</text>
<title>挽瀛昌君 沉 大夫人</title>,<text>金枝天作配。玉質秀閨房。截髮追陶母。齊眉效孟光。悲歡雙劒合。善慶二蘭芳。令嗣曾同席。題詞寄永傷。</text>
<title>挽李通禮 廷機</title>,<text>昔公在妙齡。英聲海外傾。不佞甫垂髫。久已聞姓名。道途稍間阻。無由早識荊。先君方退休。公來自武城。夤緣得御李。鄙吝覺不萌。江山輸逸韻。來聚雙眸明。高義薄層雲。冲襟超世情。風神眞灑落。論議四座驚。固知名不虛。所以大其鳴。平交盡髦俊。連袂皆耆英。旣忝聯派分。仍叨歲寒盟。屈指猶如昨。星霜三十更。依瞻出諸父。玉雪視親甥。人事悲歡劇。雲樹少合幷。科場先後登。仕路共陂平。出處顚沛間。日邁而月征。馹騎頻左顧。維歲之丙丁。江齋洎池館。秉燭幾參橫。屬公出宰日。我從宦于京。相思不相見。江月屢虧盈。水重山亦長。書札時憑伻。初秋逢洛社。儀容頓羸淸。尙恃精神旺。不虞鬼祟獰。孰謂未浹旬。奄忽隔死生。衋傷遍士友。湖海泣遺氓。始公生斯世。端爲邦國楨。之才與之德。何往則不亨。玉塞合典戎。金鼎期調羹。苟使展厥武。世道可重輕。時命嗟大謬。驥足淹長程。外焉棲百里。內而滯九卿。壽祿竟無徵。居然夢瑰瓊。長衾半已空。華髮留二兄。斯人止於斯。誰云仁則榮。典刑看嗣世。不應泯家聲。自我視夫公。蟲鵠不足評。粃前恒負愧。塵後喜隨行。一自哭公後。霜鬢添數莖。靈辰不可住。旅櫬指舊塋。親朋集素幔。那忍送丹旌。嶺外偏蕭索。孤蹤轉睘睘。存亡從此訣。哀誄和淚成。</text>
<title>挽嚴左尹 鼎耉○庚戌</title>,<text>昔際文昌會。長陵造士時。丈人早發軔。羽儀進鴻逵。先君聯步武。歲晏指襟期。出處顚沛間。切磨又箴規。小子叨世分。猥荷不鄙夷。公憐我孤露。感舊幾增悲。我服公厚誼。踵門每恨遲。情好仍特地。海嶽謂可移。憶公策名初。偏承聖主知。臺端頻獻替。經幄佇論思。天曹郞宿煥。中書筆硯推。名論傾前輩。行藏璧無玼。平生才與學。從此可大施。霜蹄展未半。世路値多崎。不容亦何病。末俗任澆漓。宿痾縱彌留。神精尙未衰。屬我奉璧日。黯然惜分離。薊門三千路。音容夢依依。歸來鴨水畔。凶問信兼疑。神明謂保佑。天何不憗遺。山河斂淑氣。吾黨失蓍龜。幽儀動薤露。親朋集素帷。危蹤獨閉戶。無由送靈輀。存亡今已闊。一哭鬢千絲。</text>
<title>挽福寧君 栯</title>,<text>宗英雅望最居先。孝友家聲有自傳。北闕展親恩特地。東平樂善性由天。蚌珠箇箇徵餘慶。鸞鏡朝朝泣短緣。秖是園林春信近。王孫芳草綠芊芊。</text>
<title>挽丁加平 時傑</title>,<text>少日文名擅席珍。長程闊步竟無伸。銀章莅郡仁聲洽。玉樹傳家瑞色新。靑眼逢迎情最密。碧蹄留別迹成陳。賢郞早結平生好。哭向靈輀倍愴神。</text>
<title>挽金汝溫 𥑻</title>,<text>公贅伯父門。始在丁丑年。溫溫旣美質。燁燁又脩娟。是以有譽處。東牀賀得賢。我時在童丱。幸荷許與偏。托契膠投漆。逢場榻解懸。強記追元順。博古視鄭玄。科名謂立取。時命乃迍邅。於焉卷而懷。不被物累牽。麻衣身亦安。陋巷樂自全。不才眩昌時。糠粃愧居前。閒忙遂異路。長恨阻山川。音容雖杳杳。簡札猶翩翩。初春休暇日。訪公于園田。我受專對託。行將赴幽燕。勉我不辱命。祈我好言旋。臨分倍惆悵。題贈以詩篇。還洛未幾日。奄聞凶訃傳。回思別時顔。心目尙依然。仁壽一何舛。竆通莫問天。福善終豈誣。蘭芳慶應緜。靈辰不可駐。若堂開新阡。一官牽世務。壙訣痛無緣。緘辭寄千里。不堪淚如泉。</text>
<title>挽洪右相 重普○辛亥</title>,<text>相國才之德。恭惟伯王佐。小少作乘黃。凡馬徒碎瑣。裒然爲榜首。黃紙書名大。蓬萊足雲氣。洪波駕長柁。州郡民懷惠。臺省風生座。克詰中兵務。歷試無不可。聖主虛鼎席。朝多得賢賀。王道貴無偏。弊俗定一破。談笑遏橫流。濁滓不敢涴。人言亦已甚。組織工遮邏。燒城有赤舌。燭幽無爝火。淳風期季世。公計亦太過。襟懷自坦蕩。簧巧焉足个。屛居東湖上。白鳥日伴我。宸念軫時艱。紫誥起閒卧。萬手新加額。台躔忽中墮。仁壽理無徵。天何不悔禍。况丁歲大侵。富者亦呼餓。邦國日殄瘁。扶顚竟無那。跡公平生事。事往名益播。千秋滄海上。金石屹不挫。大度容踈賤。良御無駑跛。自從升偃室。幾年資切磋。浮沉是非途。機栝實吾坐。萬事長已矣。幽儀啓單舸。強扶坎壈蹤。哭送來道左。</text>
<title>挽李參判 延年○壬子</title>,<text>歷數平生友。惟君最炳靈。寬仁由稟賦。詩禮自家庭。槐市連華蓋。花甎近御屛。汲塋搜古籍。戴席稽前經。巍論氷生壑。淸譚刃發硎。持衡留藻鑑。剖竹燕嫠煢。禮部陞卿月。邊城晦使星。悠悠世上事。草草客中蓂。嶺雪歸魂泣。關雲去路暝。生前無甔石。身後有螟蛉。子似銜蘆鴈。吾猶腐草螢。襟期雙照劒。出處兩浮萍。榮辱頭俱白。京鄕眼幾靑。世交仍托契。末路更忘形。禁省挑燈話。江齋對酒醒。傾懷情款曲。在耳語丁寧。鶴髮哀何耐。鸞奩血不停。衋傷遍士友。痛惜徹朝廷。江樹添新候。庭梅減舊馨。郵亭迎送處。一慟動冥冥。</text>
<title>挽吳秀才 始甲○癸丑</title>,<text>海東名閥孰先吳。筆陣詞源更有無。永謝嚴顔臨壙訣。最憐幼婦抱棺呼。人情共羨昂霄鶴。世事翻悲過隙駒。戶外趨迎從此闊。丰儀忍送入黃壚。</text>
<title>挽崔佐郞 永世</title>,<text>溫溫風味自天眞。詩禮家庭趾美新。妙歲聲華稱俊逸。暮年情義託婚姻。竆通有命才難試。仁壽無徵病忽臻。尙喜諸郞能繼述。行看責報在他辰。</text>
<title>挽趙秀才 挺宇</title>,<text>草草塵緣二十春。適來何自去何因。後生才調如君少。乃父心期遇我親。趙氏遺孤符古事。于公餘慶責他辰。經旬卧病違臨訣。獨向西風攬涕頻。</text>
<title>挽李慕巖 忠民</title>,<text>天之始何爲。賦公才之美。天之又何爲。嗇公祿與位。所以滋余惑。誰能究此理。昔公在妙齡。令聞溢鄕里。泗陽觀道德。軒上撤皋比。王父偏奬許。眷愛猶子視。丈人佩警誨。景仰心常醉。先君托襟期。小子叨契義。幼從上舍遊。情親卽同氣。夤緣三世好。顚沛與相恃。梅院當年盛。鄰居凡有幾。聯袂互追逐。昕夕不知止。春山頻賞花。秋水屢膾鯉。修明呂氏約。蘭亭追古事。聚散忽驚心。閒忙路各異。自我牽世務。睽離今十禩。南望久戀憀。前期正屈指。簡札承屬耳。凶問傳何自。往歲拜牀下。精華曾不瘁。是知仁者壽。惟冀享遐祉。聖渥侈高年。人爵隨而至。家聲有賢嗣。積善驗在此。夫人恪蘩蘋。閨範稱女士。琴調一室中。劒合重泉裏。柳車同時駕。雙旌遵洛涘。親賓集祖道。行路共掩淚。宜羨不須悲。此事世無二。耆舊今也無。感念增涕泗。吾方日下趨。幽窆未經紀。靈辰聞已近。含哀強寄誄。</text>
<title>挽李應敎 有相</title>,<text>相公遺敎在賢孫。雲路聯翩弟與昆。玉署論思留舊價。粉銜哀贈煥新恩。佩符湖外初傾蓋。接閈城東屢踵門。喪盡朋知誰暖眼。不堪題挽淚䨥痕。</text>
<title>挽姜金浦 頊</title>,<text>洛社過從幾踵門。踈慵常幸辱仁言。家庭敎訓詩書禮。膠漆心期祖子孫。琴鶴淸風嗟已遠。芝蘭餘慶看愈蕃。萱闈歲晏荊華晩。泉下應爲不瞑魂。</text>
<title>挽金判官 仁文</title>,<text>文武家聲赫。溫仁有自來。功名官五品。憂樂酒千杯。共喜精猶旺。誰知病忽催。子榮孫又秀。瑞色滿庭槐。</text>
<title>挽鄭領相 太和</title>,<text>屈指吾東碩輔良。首稱文翼又林塘。高追二祖光愈烈。歷相三朝道益昌。喬嶽泰山元靜鎭。瑞芝威鳳自休祥。怡怡壇宇寬仍妥。凜凜神觀抑若揚。白面已專經濟望。靑雲無礙利名場。明廷獻替聲華聳。方岳旬宣惠澤長。盤錯試餘知器業。艱屯過後際平康。班陞鼎鼐羣僚冠。身係安危兩紀強。折屐圍棊推雅量。垂紳正笏領頹綱。門欄燀爀傾今古。王謝風流愧頡頏。拚桂紫宮衣並綵。調梅黃閣鴈成行。庭前玉樹看趨鯉。樓上瓊簫喜引凰。五福人間公最備。三尊天下孰能當。廬陵釋位身猶健。魏國忘私病不妨。共訝木氷新作稼。誰知薤露遽晞陽。台躔夜報天光坼。箕宿晨驚縹氣彰。未涉江河先去楫。將支廈屋忽摧樑。宸衷痛衋絲綸切。朝士咨嗟涕淚滂。適是去來關運會。休言疾病在膏肓。南城曉月靈車遠。回首槐陰尙鬱蒼。</text>
<title>重題悟上人詩軸 甲寅</title>,<text>昔鎭南漢營。題贈上人詩。星分今幾許。八閱歲于斯。閒忙兩間闊。魂夢但相隨。舍仲適佩符。海西奉偏慈。我方牽世務。乞暇來淹遲。一日公館裏。邂逅逢悟師。問爾訪何自。一驚還一疑。云我周遊遍。飛錫少留玆。淨土愛朝陽。於焉養老宜。偶聞相公至。顚倒候淸儀。引坐敍暄凉。不覺日西移。天公如有意。此事不曾期。曩余與上人。嶺表始相知。徂玆二十載。再遇亦已奇。今來數千里。誰意更見之。行年七十五。不改舊厖眉。自非有道流。精華詎不衰。論命言猶昔。談古事無遺。幽情頓敍暢。靈襟儘坦夷。儒釋性則均。所異秖慈悲。往往竆理數。心融羲爻辭。分袂尙欲挽。在門况堪麾。三往又三返。不憚峽路崎。此意勤且厚。感歎豈其涯。胷中無滯礙。忘寢且忘飢。喜逢旋惜別。前期在何時。常思尋鷺盟。不欲久鴻逵。行將捨紱去。重卧洛水湄。上人本自南。屆彼倘更追。聊此掇蕪語。供爾日後思。</text>
<title>挽羅都事 袗</title>,<text>詩禮家聲久。金蘭世義敦。偏憐名位屈。常愛德容溫。緬邈風流地。凄凉水竹村。典刑留寶樹。餘慶佇看繁。</text>
<title>挽柳拙齋 元之</title>,<text>三韓千載挺儒賢。人免爲夷國以延。詩禮當年庭有訓。聲華少日世無肩。身將道屈休言理。命與時違柰彼天。湖外逢迎成永訣。哀詞題罷涕漣漣。</text>
<title>挽李右相 浣</title>,<text>間氣生人傑。名門積慶隆。穿楊傳妙技。投筆慕長風。偉略滄溟窄。高才宇宙空。氷壺元自勵。書史儘旁通。玉帳煙塵靜。銀臺雨露融。羽林監猛士。樞府作元戎。密勿無遺策。勤勞敢愛躳。莊嚴威可畏。卓犖氣愈充。美讓違司馬。平章屬匪熊。民心須緩急。朝議仗公忠。星隕驚邦瘁。樑摧隱聖衷。金城悲掃堞。梅鼎想銘功。石畫餘緘血。雄圖未掛弓。鴻泥看渺渺。駒隙恨怱怱。素紼川原外。哀詞涕淚中。公私不盡慟。無路問蒼穹。</text>
<title>挽趙參判 壽益</title>,<text>妙歲聲華冠搢紳。厓門宅相有斯人。三朝經幄陪興運。十載江湖作逸民。時宰莫能容直道。聖君猶未替恩綸。偏傷先執凋零盡。題罷哀詞淚滿巾。</text>
<title>挽洪木齋 汝河○乙卯</title>,<text>才高命達古來難。不得朝廷一日安。中歲陶潛竆理窟。弱齡曺植富詞瀾。蒼天速奪文將喪。紫誥新頒墨未乾。宇宙從今誰暖眼。哀詞題罷淚闌干。</text>
<title>挽張三優堂 𣴴○丁巳</title>,<text>磻溪梅院幾逢迎。二祖襟期卽弟兄。撤席師門曾考德。採蓮王國又知名。年垂七耋天無憾。春滿三槐理亦明。立馬嚴程孤執紼。自慚情義負平生。</text>
<title>挽鄭參判 晳</title>,<text>曩屬文昌會。寧陵造士時。華譽擅詞壇。羽儀漸鴻逵。不佞聯步武。歲晏指襟期。名場同伯仲。世路共平陂。出處顚沛間。賴君先後之。交誼特地密。海嶽尙可移。余纏風樹痛。守廬洛水湄。路闊書猶數。勖以善扶持。深荷故人情。空敎涕交頤。生還重盍簪。當喜反增悲。周旋曾幾日。君今忽騎箕。憶君策名初。文學動見推。棣萼交輝暎。門欄福履宜。雅韻掃羣啾。偏承四朝知。臺端頻獻替。經幄久論思。喉司仍啓沃。巖廊又畫奇。名論傾前輩。始卒璧無玼。蘊蓄旣云富。從此可大施。是以有譽處。多士共伸眉。初聞臥牀褥。何曾生死疑。塵冗縛我苛。踵門苦恨遲。問疾才一宿。凶音遽爾隨。愷悌宜壽祿。天胡不憗遺。神理不可詰。斯人止於斯。金天收爽氣。吾黨失蓍龜。家庭留玉樹。積慶驗在玆。若堂開新阡。薤露引幽儀。朋賓集祖道。不忍送靈輀。孤蹤轉踽踽。無復承箴規。存亡今日痛。奚但爲吾私。</text>
<title>挽都撝軒 愼與</title>,<text>鄕鄰契義夙相親。幾踵龍門接後塵。棣萼輝連聲望赫。貂蟬官貴寵光新。八旬壽享人間福。一子才稱席上珍。千里無由雞酒奠。不堪回首倍傷神。</text>
<title>挽金校理 璁○己未</title>,<text>聲華藹蔚早蜚英。腳下靑雲萬里平。蘊藉固宜經幄貯。風猷果愜講官名。星軺北闕初將命。奎彩南天遽晦晶。鄒魯勝流凋喪慟。不禁衰淚自沾纓。</text>
<title>挽申統制 瀏</title>,<text>才賦干城氣亦豪。經營弧矢久賢勞。統戎南海鯨波息。推轂西關虎節高。石勒燕山心早許。塵棲楚劒計虛拋。緬懷洛涘過從興。吟罷哀詞淚滿袍。</text>
<title>次金浦東軒韻</title>,<text>界豁通京國。軒高壓水天。寒宵風更急。凄凜未堪眠。</text>
<title>挽族叔 道隆○代作</title>,<text>四世同宗進士孫。一生厚德薄夫敦。弟兄情義投膠漆。前後居鄰接里門。秋雨已登南畞穀。春風先謝北堂萱。忍看素翣隨靈櫬。寒樹孤煙鎖故園。</text>
<title>到楚山踰牛嶺 庚申</title>,<text>牛峴巉巖路正脩。西關遷客不勝愁。後推前引猶頻躓。馬倦人疲故暫休。五嶺始知爲坦道。三湘從覺是安流。君恩最荷丘山重。此日寧論跋涉憂。</text>
<title>牛場嶺</title>,<text>金牛初啓道。穿嶺又開場。嶺自雲中揷。場何天際翔。不堪人困瘁。重惜馬玄黃。踰嶺日亭午。翻愁前路忙。</text>
<title>板幕嶺</title>,<text>悠悠行幾日。去去路三千。瘦馬飢仍蹇。羸僮仆且顚。童巾深坼地。板幕峻參天。聖代恢羅網。誰知到極邊。</text>
<title>吹沙嶺</title>,<text>吹沙峻嶺繞層巒。仰面看天秖一團。步轉縈廻循木末。心懷危墜指雲端。方知造化經營窄。誰謂乾坤器度寬。行李崎嶇焉足說。偏蒙恩數獲全完。</text>
<title>獐項大小峴</title>,<text>羊膓休道險難升。獐項端宜羽化登。峴勢高低稍自別。山名大小故殊稱。環空列嶂排霜劒。蔽日交柯覆瓦㽅。汗漫追愆終不省。竆荒夢寐見何曾。</text>
<title>古楚山</title>,<text>蕭條數屋帶炊煙。舊堞橫空壓兩川。翳鬱松陰靑蔽日。崢嶸山色翠連天。袵金難化江南俗。墾土還殊嶺外田。破礫頹垣封棘裏。郡齋遺迹尙依然。</text>
<title>棃峴</title>,<text>欹斜微逕入䕺林。蚊蚋羣飛不勝侵。盡日何曾逢野老。崇朝秖是聽山禽。旁懸絶壁千尋峻。俯壓澄淵百丈深。漢水終南看漸遠。五雲回首強謳吟。</text>
<title>石藏棧</title>,<text>迢迢危棧掛層空。驟見渾疑不霽虹。斷岸欹途行凜凜。深湫濬壑視瞢瞢。箕封疆域西戎逼。麗代城隍北塞通。聖世卽今邊警息。周防關隘笑談中。</text>
<title>直洞嶺</title>,<text>崎嶇幽逕半蒼穹。百轉縈紆尙不竆。境絶人居身漸遠。谿穿地脈迹難通。八條聖化旁行裏。千疊胡山俯瞰中。益覺殊方遷謫苦。悲吟搔首倚南風。</text>
<title>五月到楚山配所</title>,<text>功名盛際愧崇班。事業平生有厚顔。旅枕夢繞天北極。嚴程行盡國西關。棧通木杪因迷路。橋斷川邊又陟山。何日金雞宣雨露。殘齡南土賸偸閒。</text>
<title>送押配金吾郞韓君 柱相 還京 二首</title>,<text>愧我竆荒謫。勞君歸路尋。那堪留別恨。空費短長吟。嶺啓牛途峻。江通鴨水深。王程挽不得。行邁望駸駸。西原名閥古多賢。一別竆途倍黯然。千里長緘君莫惜。三危旅枕我無眠。世情可見風霜後。高義寧殊急難前。此去懸知勞夢想。休將俚語外人傳。</text>
<title>長兒辭遞洪州。來省謫居。</title>,<text>昔別西郊已愴情。今逢絶域又呑聲。心驚宦海千層浪。跡滯關山萬里程。忍見老妻書繾綣。最憐幼女涕縱橫。不料暮境覊孤極。聚集從敎病欲輕。</text>
<title>端午</title>,<text>旅館悄然憶故鄕。天涯佳節又端陽。江村宴集今誰繼。關塞覊孤古亦傷。洛水波濤應浩蕩。甑原松柏正蒼茫。懷沙舊恨眞先獲。欲向湘潭薦桂漿。</text>
<title>遠懷二弟</title>,<text>憶曾縲紲走邊城。此日蒼黃伯仲情。曲荷君恩生亦大。翻思吏議夢猶驚。三千嶺路難憑鴈。五月關山始聽鸎。每念向來鄕黨羨。幾時原上喜逢迎。</text>
<title>金僉知餽西苽</title>,<text>棗棃元不產殊方。柹栗何由見一嘗。來餽西苽良已厚。仙風兩腋便生凉。</text>
<title>庾生錫候與郡妓有娠而別。悲啼終日。觀者流涕。聞而有作。</title>,<text>女恨郞愁孰淺深。相看血淚和秋霖。臨行密密縫新襪。治任依依換舊衾。絶塞竆溟千里別。殘燈明月兩鄕心。兒生待得能言語。須誨歸時在腹吟。</text>
<title>流頭</title>,<text>忽驚今日是流頭。舊歲鄕山作勝遊。千里良朋昭在眼。一年佳節謾增愁。夢魂每繞天南極。身世猶淹地北陬。終始恩私知不替。幾時還往白鷗洲。</text>
<title>家僮來傳諸札</title>,<text>家僮辛苦附書廻。驚把封緘急手開。備說妻孥朝夕念。偏傷弟妹夢魂催。伊川雖見髭鬚勝。工部還憂消息來。自古羇人皆若此。強扶藜杖起徘徊。</text>
<title>李上舍謫路歷訪</title>,<text>星離今幾日。一涕一還疑。關塞逢迎處。風塵撼頓思。三危驚別恨。千里杳歸期。光燭無私照。休嗟世路崎。</text>
<title>家僮治任告歸</title>,<text>二僕治行幷告歸。殊方心事轉依依。裁封短札情難盡。默數長程意亦微。百折急灘人畏涉。千尋危棧鳥疑飛。南還應對妻孥問。須說容華減昔肥。</text>
<title>次李上舍見寄韻</title>,<text>覯悶旣多又畏訕。容華消歇鬢毛斑。三更旅枕難成夢。八月邊城已怕寒。千里歸心懸洛涘。五雲回首隔關山。終知天日無私照。攜手何時放赦還。</text>
<title>挽詞[權大運]</title>,<text>宦海追隨四十年。由來禍福總關天。貞珉閱火君先隕。衰柳經霜我獨全。世故紛紜多變態。親知搖落盡重泉。牛眠又報幽堂改。哭向南雲老淚偏。</text>
<title>挽詞[睦來善]</title>,<text>哭君悲淚未曾晴。欲說庚申夢亦驚。何幸聖朝回雨露。終看哀典慰忠貞。梧丘已洩竆泉痛。藁葬初移淺土塋。最是世間知己恨。白頭無處托平生。</text>
<title>挽詞[閔黯]</title>,<text>天曹官貴逼鴻樞。從古榮名與禍俱。中夜悔心回丙枕。千秋哀贈賁泉途。觀風新屬庭趨鯉。銜土重看邑號烏。朽質昔曾蒙剪拂。祇今孤負致生蒭。</text>
<title>挽詞[金德遠]</title>,<text>滄桑人世幾消魂。忽見皇穹照覆盆。黃壤倘知今日事。丹書已洗十年冤。頻繁芬苾誠希典。哀痛絲綸最聖恩。遙想靑烏移兆處。銘旌空煥上台尊。</text>
<title>挽詞[鄭載崙]</title>,<text>昔承王命伴燕行。薄劣慚叨上价名。共涉長途成厚分。頻尋委巷荷深情。風儀幾痛重泉隔。墓草空傷十載經。改卜眠牛移永宅。可堪旌翣向新塋。</text>
<title>挽詞[李觀徵]</title>,<text>往事驚心尙忍言。忠貞從古負深冤。十年非久天回斡。九地雖幽日照盆。哀詔惜靈尊上相。佳城移宅妥英魂。倘敎父子重泉會。定泣幽明荷聖恩。</text>
<title>挽詞[沈梓]</title>,<text>早負淸朝望。仍爲柱石臣。文章傳世業。忠義凜秋旻。貝錦俄成織。經綸竟未伸。是非今始定。惜不見昌辰。</text>
<title>挽詞[柳命天]</title>,<text>崑岡焚玉不堪言。騈首忠貞抱至冤。天道循環回聖悟。泉塗改照渙新恩。身登廊廟風儀儼。手秉銓衡位望尊。遙想重封金盌地。按臣淸血灑成痕。</text>
<title>挽詞[吳始復]</title>,<text>嶺雲迢遞自傷神。往事魂驚難更陳。時運重亨回己巳。天心敦復悔庚申。哀深德裕移藁葬。禮極楊卿薦苾禋。耆老典刑猶有在。建牙桑梓泣恩綸。</text>
<title>挽詞[李宇鼎]</title>,<text>傷心不忍說庚申。最惜吾公枉死身。十載黃泉深痛結。一朝丹筆至冤伸。禮隆哀贈宣恩日。葬備遺孤按道辰。寵辱餘生今白首。撫時興感倍沾巾。</text>
<title>挽詞[尹以濟]</title>,<text>往事傷心不忍言。幾年泉下抱幽冤。蒼穹悔禍伸丹筆。白日回光照覆盆。前席溫綸輝史籍。禮官哀誄侈殊恩。非因誕說輕遷奉。祇是佳城卜吉原。</text>
<title>挽詞[鄭維岳]</title>,<text>世間那忍說庚申。禍酷東京竇與陳。兇賊伏辜天理驗。敎書追衋聖恩新。重泉更啓當時殯。孝子今爲按道臣。千里永違臨壙哭。不堪衰淚自沾巾。</text>
<title>挽詞[朴慶後]</title>,<text>向來人事欲無言。有淚空留枕席痕。天道十年方悔禍。嶺雲千里始招魂。明時失鑑嗟何及。大廈要樑惜不存。今日泉塗改照地。想應含笑拜君恩。</text>
<title>挽詞[兪夏益]</title>,<text>夙昔遊公父子間。每瞻楷範冠朝班。誠心自許昭如日。德望人稱重若山。火烈崑岡邦殄瘁。恩延泉路理循環。欲題哀誄存餘慟。令季佳兒壽亦慳。</text>
<title>挽詞[沈檀]</title>,<text>相公生南國。朱雀耀台垣。羽儀丹穴禽。變化滄溟鯤。上君白玉堂。視草靑瑣門。以玆一寸膠。欲止千丈渾。平生寬饒勁。本無金張援。棲棲困下邑。鎩翮失騰鶱。萊鎭國威宣。完府遺愛存。河陽報政後。舜庭龍納言。片辭折狡虜。風儀動至尊。亞卿非序進。拔擢承殊恩。門闌漸輝赫。簪笏盈高軒。屛風每隔座。雲路相和壎。文衡潤國命。藻鑑服衆論。非無戒盈心。角巾歸故園。徒懷報主願。未忍辭天閽。駭機一朝發。鬼怪陰車掀。竇武非叛將。大禍及陳蕃。白日雖至明。何由照覆盆。風霜奮直舌。桁楊泣斷魂。東京太尉喪。藁葬城西原。山河不平氣。結爲陰雲屯。天道一周星。世事波瀾翻。驚䨓伏羣魔。九地雪幽冤。哀贈煥台階。恩波徹厚坤。祀典慰精靈。惻然天語溫。冥冥感泣地。父子兼弟昆。家業屬金籯。便養鎭南藩。追惟大葬缺。痛哭膺自捫。靑烏卜靈丘。粉旌繞朱幡。鯫生昔何幸。早荷恩禮敦。關塞十年蹤。更仄周行鵷。未得共淸時。惻愴難可諼。執紼阻前後。題挽聲自呑。</text>
<title>挽詞[李玄逸]</title>,<text>曾列台衡地望尊。忽驚星坼九霄昏。重泉應結無竆恨。十載旋霑不世恩。會値郞君方按節。改營斧屋要題幡。荒山衰疾孤綿漬。回首新阡獨斷魂。</text>
<title>挽詞[申厚載]</title>,<text>詩禮傳家訓。鸞凰瑞世姿。三朝恩最渥。一節險看夷。榮列台階近。危邦大廈支。聲名元北斗。哆侈忽南箕。焚玉人胡忍。摧蘭理可疑。初非明主意。竟作小臣悲。天道十年復。國言萬姓咨。丹書冤已雪。紫誥寵如絲。賢子靑氈繼。雄藩玉節持。春山侈馬鬣。雲路憶鴻儀。族誼曾相睦。交情又荷知。漬綿違嶺外。臨挽倍含思。</text>
<title>挽詞[姜碩賓]</title>,<text>楚獄幽冤尙忍忘。至今奇禍使人傷。天恩一洗丹書痛。泉路重回白日光。永宅新開時有待。舊旌空換恨何長。應知孝子哀榮淚。枯盡南州故里棠。</text>
<title>挽詞[鄭樸]</title>,<text>維嶺之南第一人。夙登崇秩任經綸。秋荼忍說庚申禍。天道終看己巳伸。寵極中牢祠墓日。忠徵大鳥集墳辰。儼然方伯持緦服。回首新阡涕滿巾。</text>
<title>挽詞[鄭重徽]</title>,<text>一快靑天覩。終明碧血冤。孤忠應下淚。十載竟蒙恩。尙憶山公鑑。申招屈子魂。緘辭念平昔。雲嶺望中存。</text>
<title>挽詞[閔就道]</title>,<text>先子於公誼最多。逢人說項豈徒誇。當朝偉器瞻山峻。蓋世高名幷日華。末路危魂同掩抑。餘生恨淚幾橫斜。明時各守西南道。千里緘辭九起嗟。</text>
<title>挽詞[權珪]</title>,<text>傷心往事欲無言。虎倒龍顚日月昏。烈焰何知焚玉痛。大明終燭戴盆冤。操衡舊秩天曹峻。贈爵新榮鼎席尊。莫怪牛岡塋域改。歸來猶有未招魂。</text>
<title>挽詞[李玄錫]</title>,<text>玉燼崑炎禍最奇。冤呼道路十年玆。日昭盆底先回景。綸切人間亦洩悲。應有精靈扶社稷。每從朝著想容儀。中宵撫枕當時淚。滴墨今題引紼詞。</text>
<title>挽詞[李義徵]</title>,<text>忠精誰愍九泉魂。公議猶存萬口喧。十載皇天方悔禍。一朝宸極幸昭冤。葬緣厚禮營新兆。官復榮名煥舊恩。尙有親知無限痛。滿襟哀淚更添痕。</text>
<title>挽詞[權瑍]</title>,<text>孝子遑遑不盡哀。慈堂血淚見城頹。丹書冤雪昭長夜。粉字恩新煥上台。地擇千年時有待。天回十載泰方來。從今大事無餘憾。日暮靑山玉節廻。</text>
<title>挽詞[門下睦昌明]</title>,<text>一節三朝卽藎臣。平生爲國不謀身。剛腸嫉惡猜嫌積。大廈扶傾望實純。奸孼陰謀欺日月。士林淫禍慘庚申。山長海闊冤何極。歲去時移淚謾頻。還幸十年天亦定。終敎一夕枉皆伸。宸情惻怛俄宣詔。襚爵慇懃遂秉匀。學士如何先曉露。明時不及見陽春。淸光改照泉途賁。幽穸從佳宅兆新。早荷登龍常感激。更兼趨鯉托情親。關西異鳥來翔處。矯首南雲倍濕巾。</text>
<title>挽詞[金]</title>,<text>白日懸黃道。洪恩霈覆盆。理宜回泰運。天豈喪斯文。兆改眠牛地。春深弔鶴原。山河餘間氣。長與護風雲。</text>
<title>挽詞[李沆]</title>,<text>無從老淚不能禁。語到庚申卻滿襟。舊日大才時望蔚。淸朝哀贈主恩深。人傳孀婦崩城痛。我識孤兒寢苫心。嶺樹連天新壠遠。一杯綿酒若爲斟。</text>
<title>挽詞[李沃]</title>,<text>南國新羅人士冠。來儀王國作天官。更張志切名爲累。文網於公獨不寬。臆鬱長虬氣射雲。寧無所見亦無聞。至今恐惹東京說。黨禍人中孰是君。白日中天掃翳氛。遺孤慟哭曲江文。分明禍福持符契。孤竹祠前慰范墳。孝子精誠感彼天。雪冤恩渥漏重泉。誰無父母誰無子。小雅詩中廢一篇。</text>
<title>挽詞[李玄紀]</title>,<text>曾是周班望實隆。一心王室炳丹忠。材全文武經綸密。手握匀衡黜陟公。儀範可堪今日隔。渥恩還覺聖朝洪。區區更向重泉賀。新化方隨世運通。</text>
<title>挽詞[李玄祚]</title>,<text>忍說庚申痛。驚呼欲問天。城狐初竊柄。弩蜮暗張絃。樂禍䕺羣憾。乘機網衆賢。士林方掩抑。夫子亦流遷。必欲甘心久。終看受毒偏。哲人罹此厄。行路至今憐。向歲遭逢盛。當朝地望先。忱誠天獨許。忌嫉世皆然。累躓名逾重。羣敲守益堅。竟承當宁眷。冞感得君專。補袞身爲鑑。持衡位長銓。聖情須激濁。輿望仰扶顚。幾贊綢繆策。宜操燮理權。孤忠落機擭。宿志負陶甄。棟折誰支廈。檣摧未濟川。氣干牛斗鬱。心炳日星懸。淚逬披陁血。悲傳殄瘁篇。魂應陪顯廟。冤可訴幽泉。世道看消長。天心有斡旋。人間新渥煥。地下宿誣湔。襚爵台班極。哀綸奠禮蠲。精靈知結草。悔語屬臨筵。有子官仍峻。酬忠賞更延。明時重際遇。方面任旬宣。宅改靑烏吉。光生粉字塡。蒼黃曾淺土。雨露卽新阡。掩涕思先誼。承顔自幼年。女兄蒙舅愛。世好荷姻連。弔畏腸曾裂。嗟賢慟幾纏。路長違執紼。魂斷嶺雲邊。</text>
<title>挽詞[李萬元]</title>,<text>每痛忠臣慘禍罹。至今行路亦嗟咨。蒼穹改照宸情惻。丹筆伸冤愍典垂。王氏蓼莪詩幾廢。關西異鳥淚應滋。八哀千古騷人恨。爲續遺篇不忍悲。</text>
<title>挽詞[權歆]</title>,<text>十年天日見重明。九地埋冤感聖情。溫綍首宣偏痛切。粉書新換極哀榮。牛岡叶卜更神宅。箕尾凝精衛漢京。堪詫寵光泉路賁。大郞棠茇闡家聲。</text>
<title>挽詞[姜世龜]</title>,<text>傷心不忍說庚申。黃壤今朝雨露新。從看關西改葬日。冢前神鳥動楓宸。</text>
<title>挽詞[金邦杰]</title>,<text>湖土冤封歲十更。快看天日照忠貞。文章德義全朝望。器局風流間世英。剛恨廟謨終未展。從知國是久逾明。白頭不盡公私慟。爲向新阡倍愴情。</text>
<title>挽詞[李華鎭]</title>,<text>昔在歲黃鼠。與公幸同榜。稠中始識面。一見知骨相。巖巖山嶽像。汪汪河海量。自是君子儒。令人心不忘。纔占錦標名。已負公輔望。人人競推轂。賢路誰與讓。風采動烏府。憸小氣皆喪。成均任師資。士趨知所向。居銓藻鑑明。人器各相當。議獄情罪平。囚繫無冤枉。歷試已底績。天工允時亮。未及登鼎席。奄見罹禍網。德星光淪沒。縉雲色慘愴。朝朝奏事地。寂寂曳履響。誰護竇武喪。堪憐馬援葬。天胡降割偏。玉樹又黃壤。循環一理在。王道復坦蕩。昭昭天日臨。深冤痛洗盪。紫誥侈祀典。黃閣加恩奬。寵章延小馮。卿月輝金掌。授以相州節。晝錦榮鄕黨。孝思無不盡。擇地改壽藏。靑烏得吉筮。山水儘明爽。粉書換舊旌。素幄臨新壙。從今體魄安。千秋永無恙。巋然五尺封。行路猶瞻仰。知公無所憾。死生皆榮享。但爲邦家慟。時危更誰仗。朝廷失龜蓍。士林無宗匠。况余情分深。一念常慕嚮。人間餘白首。牢落將安倣。詩成遠寄去。雙淚空滉漾。</text>
<title>挽詞[沈橃]</title>,<text>聞說新阡改築塋。思量往事幾呑聲。梓喬曾擅三蘇譽。荊棣兼傳二陸名。傾覆向來疑晦塞。循環此日定分明。哀榮前後恩如海。按節兒今奉紼行。</text>
<title>挽詞[閔昌道]</title>,<text>含沙伎倆劇兒曹。陽九儒冠柰世髦。惟有鬼神心可質。終敎魑魅影難逃。丹書棘寺回盆枉。紫誥楓宸下袞褒。從此洛江千里水。恩波日夜共滔滔。嶠南文獻魯爲鄰。詩禮庭中見鳳麟。祇謂經綸能濟世。豈知仁義亦亡身。不煩肺石冤先洗。爲贈台衡寵更新。正屬須才多難日。起公無路但傷神。哀詔丁寧雪枉初。恩推孤寡重欷歔。望夫雙淚心同瀉。頌父千言血已攄。學士靈安忘吉鼔。少娘魂亦念緹書。由來存沒傷神地。摠爲家肥更感余。休明未究便沈幽。一洗冤魂改卜丘。骯髒九原埋不朽。芬芳一代暎長留。奠芻客有三千士。攀紼兒將七十矦。結草亦應貽式穀。甘棠方任活氓憂。先朝盛德在堯先。明鑑眞同日月懸。推擯每須容汲引。生成不獨荷陶甄。銓衡留與傳今聖。鼎鉉追加慰舊賢。想得龍髯天上侍。應同吾老共周旋。二父神交世共知。忍看奇禍晩同罹。首陽埋骨眞堪痛。湘水招魂不盡悲。未死曾經塗炭日。餘生重見照盆時。代言纔罷仍題挽。上哭吾公下哭私。</text>
<title>挽詞[睦林儒]</title>,<text>泉塗飮恨十經春。泰運重回雨露新。忍說烈炎焚玉石。終看襚爵煥台匀。風人詩廢茹哀日。孝子誠深按節辰。冥感還應迎大鳥。古來天意慰貞臣。</text>
<title>挽詞[金海一]</title>,<text>天道循環枉必伸。哀榮十載可堪陳。隨輀玉節家聲煥。褒隧黃麻聖渥新。泉下痛纏凋棣日。人間恨極折蘭辰。遷封馬鬣知何處。悵望春山倍愴神。</text>
<title>挽詞[李允修]</title>,<text>冢宰生南國。山河降神精。家世廣陵李。荷潭宅相成。魁星耀平康。歲歲歌鹿鳴。遂入宗匠選。文彩振大京。嶷然士林領。坦坦天衢程。珥彤鳳池邊。環珮鳴鏘鏗。蛾眉竟見妒。蹤跡阻蓬瀛。牛刀困雞割。鵬翮辭虫翃。萊館慴居倭。完府蘇疲氓。歸來紫淸高。密直趨延英。際會葡萄館。虜使恣凶獰。公時陪至尊。片言國重輕。風儀動顧眄。進秩躋少卿。吾道屬元亨。咎繇仍寵榮。枯魚倏含索。蘆衣就杜蘅。外除入京闕。事業推阿衡。兼誨國子胄。與莅騷壇盟。徐兒叶吉夢。蘇子延家聲。金華白玉省。燀爀弟與兄。非無石奮謹。恐懼戒滿盈。感此主恩深。效身忘死生。含沙競待影。巧密設機坑。幽戶自飛霜。赤心證神明。毅然舌不柔。來周肝膽驚。難將一卷經。掩得千載名。慘惔萇弘血。蕪沒城西塋。親知且畏約。盡室嶺外行。十年天道復。家耄斯彙征。百身終難贖。遺悔感宸情。絲綸洗冤氛。不待廷臣爭。褒贈煥槐棘。祀典哀忠貞。冥冥九地下。精魄猶生平。鴒原與子舍。感淚應相幷。靑雲有舊武。經訓留金籝。南藩爲便養。桑梓繞旗旌。追惟倉卒際。孺慕起深誠。牛岡擇靈丘。鬱鬱眞佳城。悠悠葬日促。悵望悲懷縈。鯫生昔隅坐。花樹開逢迎。溫溫丈席間。承誨僕頻更。前後阻攀紼。發慚顔猶赬。荒詞替薤歌。淋浪淚河傾。</text>
<title>挽詞[李蓍晩]</title>,<text>傷心那忍說庚申。司隷云亡黨錮辰。人不敢言猶敢怒。理無終屈有終伸。天回白日浮雲散。字煥丹旌聖渥新。應是墓門來大鳥。古今忠直正堪倫。</text>
<title>挽詞[閔安道]</title>,<text>奇禍當年可忍言。欲傾東海洗深冤。天心快悟無餘憾。地底追褒泣斷魂。吉兆移封惟子職。雄藩祖送亦君恩。哀詞幷寄平生淚。灑向南雲字字痕。</text>
<title>挽詞[申㶅]</title>,<text>古來冤死似公誰。欲說庚申涕自垂。事質神明如皦日。恩霑泉壤卽淸時。哀情不盡崩城婦。餘慶猶存按節兒。何處靑烏移卜宅。春風回首倍傷悲。</text>
<title>挽詞[李泰龜]</title>,<text>追惟往事欲無言。蘭臭膏明摠禍根。天意亦如憎直道。聖恩終許雪幽冤。重頒紫誥優新渥。更卜靑烏掇舊原。遙想賢郞增至痛。不堪題挽倍銷魂。</text>
<title>挽詞[金龜萬]</title>,<text>九苞丹穴羽。五色備彩珍。蔚然瑞世儀。翺翔登舜鄰。官爲六卿長。秩亞三台尊。藻鑑稱權衡。文學賁經綸。事業出流輩。德望傾搢紳。逢時展抱負。思欲答聖君。羣兇釀大禍。一網盡賢人。李膺考死日。范滂訓子辰。行路皆流涕。天道詎堪論。福善理莫徵。家禍復相因。都憲逝何遽。校理訃又聞。懸知夜臺下。抱冤更悲辛。天運有循環。聖化屬維新。首罪誅元惡。共政任舊臣。九原人難作。悼念軫楓宸。復官紆恤典。賜祭雪幽冤。餘慶在令胤。按節還故園。承恩改藳葬。備禮窆新原。路遠身縻職。執紼情未伸。幽明有所負。慙恨倍傷神。謾將一掬淚。灑向南天雲。</text>
<title>挽詞[姜銑]</title>,<text>絲綸哀惻雪深冤。賵贈恩榮賁九原。枯木欣霑新雨露。漆燈留待幾朝昏。華亭始改楊公葬。楚水重招屈子魂。自此高門緜福慶。張弓天道老聃云。</text>
<title>挽詞[姜鋧]</title>,<text>幽谷春回日。佳城改卜時。冞增風樹痛。永激士林悲。冥漠應無憾。精靈倘有知。追思舊世誼。嗚咽不成辭。</text>
<title>挽詞[嚴緝]</title>,<text>庚申奇禍豈堪言。白日回光照覆盆。一夜彷徨悲濫獄。十行綸綍悼冤魂。舊封重啓應消恨。新贈初題更煥恩。想得安陵行色慘。至今餘淚尙留痕。</text>
<title>挽詞[安如石]</title>,<text>嶺南東國人才府。先數星山八座公。元禮模楷天下彥。士衡詞賦洛陽雄。官淸每進勤勤奏。位大冞深眷眷忠。已被聖朝如海渥。將期他日濟川功。庚申事變嗟何及。君子儒賢網打空。羣望自然爲世忤。六旬非是以年終。冤魂幾泣三泉下。天道能回十載中。哀詔改封弘縣墓。洪恩先祭曲江翁。銘旌粉字官銜極。衰草荒原雨露豐。孝嗣卽今榮晝錦。也知餘慶屬無竆。</text>
<title>挽詞[權重經]</title>,<text>秀氣山河毓。淸朝有藎臣。凝嚴瞻器宇。軒豁破畦畛。碩望推南紀。深誠拱北辰。君民志未展。宇宙運方屯。肺腑容螟蜮。干戈逮搢紳。萍蓬西塞夜。風雨北扉晨。道路皆垂涕。親朋暗疚神。斐萋眞毒手。鍛鍊卽膏唇。密網徵三刺。輿情見百身。戴盆空茹痛。淺土幾經春。世道看消長。天機有屈伸。九重廻睿眷。一札降哀綸。殊寵台扉贈。崇恩泂酌陳。一天懸白日。萬事已黃塵。舊卜星山側。新阡洛水濱。天敎賁窀穸。兒已按宣旬。井里觀瞻改。松楸氣色新。維公多契托。我祖最情親。杖屨叨陪久。詩書惠訓頻。于今都已矣。哀挽一沾巾。</text>
<title>挽詞[許熲]</title>,<text>蒼天冥漠苦無言。終遣孤忠抱至冤。叵耐向時雙涕淚。會看今日再乾坤。魏碑起踣惟公議。董筆褒賢摠主恩。聞道新阡移舊宅。更將餘恨賦招魂。</text>
<title>挽詞[鄭來祥]</title>,<text>楚獄橫冤世共憐。驚心何忍說庚年。宸衷旣悟絲綸切。泉路雖深雨露偏。藁葬幾時埋至恨。蓬科今日卜新阡。賢郞令季如相見。應拜君恩感涕漣。</text>
<title>挽詞[李宇晉]</title>,<text>寃竹風霜歲幾徂。夢中驚起但長吁。楊公墓下禽猶泣。王子廬前樹亦枯。禍福相推終莫詰。是非纔定果難誣。聖恩今日哀榮備。泉路茫茫倘識無。</text>
<title>挽詞[金文夏]</title>,<text>往事涒灘尙忍言。驚心烈火劇崑焚。周臣碧血霾幽恨。漢代丹書雪厚冤。哀贈上台紆祀典。英靈九地泣君恩。賢郞按道營新兆。忠孝于今萃一門。</text>
<title>挽詞[成瓘]</title>,<text>山斗名高禍竟隨。一生忠赤只天知。每憐幽痛伸無地。何幸陽春見有時。丹筆洗冤公議定。黃扉襚秩聖恩滋。也應淺土移封日。大鳥悲鳴淚亦垂。</text>
<title>挽詞[李東根]</title>,<text>當時一網擧朝空。只恃冤魂訴上穹。玉入火中光益烈。劒埋泉下氣猶通。漢灘從古多嗚咽。天日于今抉蔽蒙。自顧誅奸誠未格。白頭慙乏諫臣風。</text>
<title>挽詞[金泰基]</title>,<text>德業文章萬口談。幾年衡席坐潭潭。蠅飛白玉曾何忍。日照丹衷古不慙。千載大名星斗動。九原崇秩聖恩涵。白猿黃兎相先後。地下從遊死亦甘。</text>
<title>挽詞[李震休]</title>,<text>喬木名家第一人。斗南聲價世無倫。風流席上看威鳳。文雅朝端識瑞麟。魚水承歡寧考日。涓埃思答聖明辰。銓衡幾歲懸淸鑑。廊廟他年佇大匀。時値艱虞期盡瘁。心存經濟便忘身。淸朝豈意讒能售。君子如何運更屯。火烈崑岡焚玉石。波驚宦海泣簪紳。西關遠謫何須說。北戶深冤竟莫伸。伊昔衣冠皆慘愴。祇今行路尙酸辛。英靈飮恨邱原閟。天道無私雨露新。官復舊銜紆享禮。榮加崇贈煥恩綸。靑氈更有承家子。玉節方爲按道臣。改卜佳城開淺土。留將殊蹟寄貞珉。傷心存沒成千古。回首光陰隔十春。想得騎箕遊上界。惟應結草報中宸。踈慵恨未承淸範。千里緘詞灑涕頻。</text>
<title>挽詞[洪萬遂]</title>,<text>一代巖廊具。需時德且才。明堂安峙鼎。淸廟儼開罍。玉石鍾鼇下。波瀾潤洛隈。荷潭徵宅相。梅里有庭槐。留滯曾遺托。零丁早乏媒。囊螢身佇立。歌鹿計偕來。親策收髦俊。巍科逼斗魁。名推天下士。美擅嶠南材。翰筆三傳世。豸冠屢入臺。奇才宜主眷。隆譽致人猜。落拓頻分竹。超陞祇得萊。瞻辰常耿耿。遊刃謾恢恢。隨事操何力。先時禍已胎。道因三黜直。鬢爲二憂皚。縱識留無益。那能去不廻。喉司恩獨被。右地轂仍推。特立他何恃。羣敲久不摧。公朝當肅穆。卿月重徘徊。掄選稱懸鑑。經綸佇踐台。要將涇合渭。應使駿先駘。活國謨初定。蘇氓理亦該。聖恩期報答。時事柰傾頹。首亂知何者。戕良底快哉。滄桑驚一夢。否泰遞相催。北寺崑炎再。西關玦泣纔。殆同鴻罥網。未有馬含杯。疾痛呼重禁。傷嗟逮下儓。必除將死草。猶撲旣寒灰。顯廟應加衋。幽泉可訴哀。銘旌塡寂寞。歸櫬越崔嵬。骨肉悲盈臆。交遊淚暎腮。雲煙凄故壠。霜露愴陳荄。入夢親曾說。障瀾我自咍。宸心一朝悟。天道十年回。存沒昭伸雪。幽明霈解䨓。千秋輝簡冊。九地托鹽梅。劒氣應銷斗。家聲屬轉灾。貂班有寶樹。鵬路絶浮埃。列鼎臨當臬。聯珠惜減枚。固知榮不樂。多見慟無裁。淺土塋曾掩。他山宅改開。應緣防水洩。恨未近金堆。薤露辭何廢。南雲眼屢擡。承顔思夙昔。撫頂自提孩。庭侍淹嘗藥。軒臨輒倒盃。敢忘先誼重。永願後塵陪。曳履嗟空闃。同舟憶泝洄。誰堪舊遊地。花暎滿城栽。</text>
<title>挽詞[成儁]</title>,<text>有美生南國。魁梧見偉人。碩才優柱石。宏器擅簪紳。遇事期無苟。持心自任眞。剛方懷直道。峻整拔凡倫。敎胄明彝則。操衡愼揀掄。斥邪如脫距。憂國卽忘身。直木知先伐。駭機已暗臻。鑠金傷衆口。受玦泣孤臣。密網人誰脫。圓扉草不春。黃泉終掩抑。素志柰沈淪。忍說當年事。空沾志士巾。孤忠傍質鬼。幽怨上干旻。幸際朝班肅。重開世運屯。聖聰深悔悟。哀痛溢絲綸。竄殛唐盧李。旌褒漢范陳。幾齎長夜恨。不待百年伸。禮遣黃蕉奠。恩頒紫誥新。榮光賁窀穸。瞻聽聳鄕鄰。淺土移塋日。佳兒按節辰。客陳徐子酌。民哭寇公筠。相紼嗟無路。題詞倍疚神。春風一掬淚。重灑禁城闉。</text>
<title>挽詞[成任]</title>,<text>元禮高標屬望深。文饒雅量冠紳簪。星辰曳履風雲盛。虹霓干霄日月陰。冤結重泉埋碧血。時淸哀詔輸丹心。台垣贈秩銘旌換。塋域新開洛水潯。</text>
<title>挽詞[沈最良]</title>,<text>南斗之南第一人。向來聲望冠朝紳。家傳秉筆推文學。位重持衡際聖神。伊昔惟知傷乙巳。至今那忍說庚申。吹沙旣昧潛機伏。焚玉何欺大禍臻。臨死凜言隳佞膽。平生忠悃質蒼旻。氣干牛斗難消恨。魂托夷齊喜結鄰。十載中間偏降割。二郞冥漠又先春。昭昭天道今重返。一一羣冤許畢伸。哀慕想增逢吉語。英靈恨未見昌辰。宸情有悔綸音切。褒贈如生粉字新。改卜牛眠靈所妥。佇看鴻緖慶應因。南州悵望知何處。執紼情違淚滿巾。</text>
<title>挽詞[羅學川]</title>,<text>說到庚申涕幾潸。始知天道十年還。勳名一代推麟角。位望當時截筍班。冥佩重藏塋兆吉。奇雛尙看鳳毛斑。遙違執紼空題誄。鳥叫千秋恨一般。</text>
<title>挽詞[金儁相]</title>,<text>痛哭復痛哭。拊心傷讒舌。忠貞陷機穽。自古誠非一。孰如我明公。一朝奇禍發。念著庚申事。未語腸欲裂。橫罥以罪罟。有恨天可徹。炯炯爲國誠。可以神明質。終悲洛陽獄。聞者皆惻怛。况我四世好。偏蒙情愛密。每語陳交誼。必從祖先說。乃知君子心。勸勉後生切。自公就晻昧。慘惋驚心骨。未能哭歸櫬。于時一麾出。道路旣壅隔。聞問亦阻絶。我固有所負。胷中常耿結。音容夢裏接。覺後增悲咽。惠連沒旣早。仲智夭何卒。福善理已爽。彼蒼那得詰。爾來一紀餘。歲月何倏忽。天道好回互。凶讎果伏鑕。哀贈及泉壤。冤恨永昭雪。承家有喆嗣。玉節鎭南臬。天地監誠孝。錫以滕公室。淺土破蒼苔。佳城移白日。庶可妥精魄。從此獲慶吉。情當哭臨壙。路遠違執紼。惟有淚成河。哀此棟樑折。洛江猶可斷。此恨無時歇。</text>
<title>挽詞[洪重鉉]</title>,<text>岡焚烈火谷摧蘭。欲說庚申骨亦寒。丹筆雪冤紆寵眷。黃扉贈秩聳瞻觀。承家此日甘棠茂。泣血當年玉樹殘。十載泉臺無限恨。至今嗚咽洛江灘。</text>
<title>挽詞[金一夔]</title>,<text>傷心何忍說庚申。泉路重看日月新。身後聖恩深且厚。世間公道屈還伸。靑烏改兆靈宜妥。玉節臨阡孝彌純。欲奠生蒭雲嶠遠。謾題哀誄淚盈巾。</text>
<title>挽詞[宋廷奎]</title>,<text>大嶺鍾靈秀。高門挺傑魁。崢嶸湖海氣。磊落棟樑材。鵬翼摶風擧。鯨魚跋浪開。傳家秉彤筆。補闕直銀臺。新服釐邦禮。明時引衆才。聖心圖理銳。淸議待公恢。獻替紆謨密。推遷望實該。持衡思拔茹。調鼎佇爲梅。祇道天應祚。寧知禍有胎。鴻魚俄一網。玉石竟同灰。楚獄無虛歲。齊堂有震䨓。龍樓中夜起。天道十年廻。雨露霑黃壤。哀榮極上台。承家白眉在。按節錦衣來。具禮蒙官庀。移封獲吉裁。丹旌粉字換。蒿里薤歌催。更覩緦麻處。兼傷玉樹摧。聲華曾動世。盛滿豈招災。積慶終難艾。遺風幸未頹。斗間收白氣。庭際鬱蒼槐。碑起文皇念。城崩杞婦哀。遙應一大鳥。來泣若堂隈。</text>
<title>挽詞[李日井]</title>,<text>黨禍庚申慘。賢名己卯同。承家今按節。卜兆又移封。昭雪恩書賁。流傳國史公。下僚餘白髮。長憶舊登龍。</text>
<title>挽詞[孫萬雄]</title>,<text>生挺名家積德門。遁村之裔石爺孫。氣藏河海襟懷豁。世掌絲綸雋望尊。一代聲譽聯棣萼。諸郞風采盡蘭蓀。東京黨禍何偏酷。元祐賢流竟抱冤。世事十年知幾變。化翁多忌更堪言。丹忠鬱悒悲埋土。白日分明照覆盆。追錫台鉉紆盛眷。仍加禮典煥新恩。翻思碌碌陪從久。每聽諄諄敎誨敦。藥石深欣蒙奬勸。萍流偏幸得攀援。傷心往跡銷魂盡。回首前遊拭淚痕。更卜新阡移藁葬。政當賢嗣守屛藩。忍看城外花千樹。依舊春風又一番。</text>
<title>挽詞[金汝鍵]</title>,<text>忍作何懷寫誄章。淫淫哀淚自沾裳。人間幸見幽冤雪。泉下重開劒履藏。位望當朝誰竝美。家聲東海世傳芳。尙看丹穴奇毛在。南國方歌蔽芾棠。</text>
<title>挽詞[蔡成胤]</title>,<text>宏材雅量屹巍班。盡瘁三朝任濟艱。半夜禁庭悲燬玉。十年天道見循環。不敎學士逢今日。特遣恩綸賁舊山。移卜佳城傍淸洛。路人揮涕望旌顔。</text>
<title>挽詞[洪萬紀]</title>,<text>昏昏風雨十年間。离日回光快燭姦。肯遣忠魂長掩抑。也知天道有循環。兒持玉節營新兆。寵贈黃扉絶舊班。欲識高名人仰處。斗南千丈屹烏山。</text>
<title>挽詞[宋儒龍]</title>,<text>不語呑聲欲語噫。昭昭天道問何爲。人亡國瘁竆冤結。理返時來渙渥垂。蕪沒汶陽非大葬。經營江夏卽新儀。更憐玉樹中年折。惟有甘棠孝子悲。</text>
<title>挽詞[宋光璧]</title>,<text>忍說當年黨禍竆。至今南國競沾瞳。靑山不語齎深痛。白日多情照舊忠。千載妥靈移吉宅。一時褒贈煥幽宮。仰瞻星斗干天處。中有光芒認是公。</text>
<title>挽詞[呂聖擧]</title>,<text>傷心忍復說庚申。天定終能亦勝人。烈火貞珉冤滌舊。崇班哀贈寵縈新。重泉厚夜嗟難作。大觀淸朝痛末因。別有幽明無限恨。不同南紀見斯辰。</text>
<title>挽詞[丁時潤]</title>,<text>鳥嶺之南第一人。秉銓當日擬經綸。至冤忍說庚申夏。霈澤欣沾己巳春。玉樹聯芳貤慶遠。丹旌換字卜阡新。觀風桑梓哀榮並。幽顯應知感祝均。</text>
<title>挽詞[尹爾厚]</title>,<text>卜地移安日。仁天悔禍心。丹忱惟炯炯。泉路竟沈沈。直筆伸冤氣。殊恩賁碣陰。哀榮看玉節。餘慶謝庭琳。</text>
<title>挽詞[李後榮]</title>,<text>欲寫哀詞淚滿巾。傷心不忍說庚申。崑岡火烈冤無極。寒谷陽生痛忽伸。天上恩波延九夜。身前事業暎千春。遙聞此日遷幽宅。還慰仁阡葬禮新。</text>
<title>挽詞[金聖佐]</title>,<text>石老風猷在。荷翁事業新。淸操傳世德。長策蘊經綸。謀幄籌參決。銓衡鑑絶塵。三朝秉一節。千載際昌辰。北闕媒虫葉。西荒泣逐臣。桁楊徵岳夢。天日隔楓宸。冤碧萇弘血。悲沾志士巾。蒼穹雪冤枉。幽谷發陽春。丹綍昭雲漢。黃麻煥鼎匀。家聲仍繼述。嶠外又宣旬。草草城西葬。哀哀禮未伸。靑烏新宅兆。白馬舊門賓。曾忝牀前拜。偏蒙拂拭仁。徒霜介甫髮。未送魏公輴。撫己簪纓怪。緘辭感慨因。公私無限淚。南望倍傷神。</text>
<title>挽詞[金時鉉]</title>,<text>追憶庚申豈忍言。士林之禍慘公門。丹衷未暴埋深痛。白日回光雪至冤。房相復官榮已極。曲江頒祭寵尤尊。承家幸有旬宣伯。移卜新阡爲妥魂。</text>
<title>挽詞[申慶濟]</title>,<text>前乎己卯後庚申。十載長沾志士巾。天理好還丹筆煥。泉途改照粉書新。大夫以葬寧無恔。孝子之情庶可伸。敢把荒詞摹偉烈。海東乘史暎千春。</text>
<title>挽詞[權萬濟]</title>,<text>往事悲纏骨。天心愍老成。苾芬煩使价。崇奬煥恩榮。宣布藩臣重。經營孝子情。仍懷蒙宿眷。雪涕望新塋。</text>
<title>挽詞[崔敬中]</title>,<text>魏碑纔起感神人。恩及泉臺雨露新。奸孼曾聞媒乙巳。禍機寧忍慘庚申。千秋榮辱存鈇袞。一代風流冠搢紳。滌盡舊冤營卜兆。從知有後必稱仁。</text>
<title>挽詞[李頤晩]</title>,<text>向來時事足驚心。說到庚申淚不禁。始信十年天道復。終敎九地聖恩深。北宸哀贈丹旌煥。南國佳城白日臨。珍重平生憂愛志。尙看餘慶在棠陰。</text>
<title>挽詞[洪重鼎]</title>,<text>庚年士禍慘東京。噓毒姦凶一夜成。九地舊冤今日雪。三台新贈聖朝榮。恩從象魏幽明感。卜改牛岡宅兆營。獨使少郞終不見。棠陰血淚灑縱橫。</text>
<title>挽詞[金世欽]</title>,<text>袞綉三朝德業成。風雲萬里際休明。可爲痛哭十年事。不盡消磨千古名。天向覆盆垂沛渥。地要金骨改封塋。如公可贖人將百。安得重泉喚再生。</text>
<title>挽詞[朴行義]</title>,<text>說到庚申欲籲天。可堪臨挽涕漣漣。扶持未賴明神力。生殺還移聖主權。緹女疏成悲厚夜。王裒詩廢泣竆泉。丹書洗枉哀榮備。黃閣宣綸寵渥偏。雛鳳卽看拖晝錦。臥牛何幸占新阡。移封只要英靈妥。舊穴將開宿草芊。重壤有知魂不憾。九原難作慟猶牽。鏡鸞幾弔空閨影。銀管行徵石室編。江漢茫茫東逝永。璿霄落落列星懸。交親爲是連三世。風樹餘懷倍愴然。</text>
<title>挽詞[朴世臣]</title>,<text>高門世德早蜚英。八座名卿衆望傾。身命寧論時罔極。安危喜見日重明。傳聞塞徼開荊棘。復道邱原賁寵榮。忍把庚申無限淚。臨風灑向五倻城。</text>
<title>挽詞[孫德升]</title>,<text>巖廊文彩際昌期。嶽降箕乘繫盛衰。南服起來豪氣蓋。東區終古大名垂。星周十載屯亨日。恩徹重泉揭厲時。雨露荒原春草宿。哭攀新旐送靈輀。</text>
<title>挽詞[琴暹]</title>,<text>語到庚申涕泗洏。那堪臨挽寫哀詞。十年天道回還日。千古幽冤渙雪時。勳業定垂良史筆。忠勤端合百僚師。靑山見說移玄宅。南國風煙解悲。</text>
<title>挽詞[蔡彭胤]</title>,<text>陰虹屭贔翳乾坤。欲訴忠貞阻九閽。楊震名高媒大禍。李膺血濺負深冤。忍焚白玉寧天意。昭雪丹書卽聖恩。萬古是非明竹策。十行哀痛下金門。旌標贈秩看新字。草宿荒墳啓舊原。學士有靈應瞑目。重泉何處奉晨昏。</text>
<title>挽詞[金萬柱]</title>,<text>昭代名家有世臣。尙書劒履上星辰。長材自合支傾廈。駭浪誰知起妒津。九地英靈招不返。十年天道屈還伸。崇褒大葬哀榮盡。繼志酬恩屬貳身。</text>
<title>挽詞[權斗寅]</title>,<text>平生蘊抱合經綸。玉立風標聳搢紳。卿月位隆弘聖化。台星望集際昌辰。明夷入腹冤誰白。往事驚心慟更新。泉壤至今優寵典。庶看幽憤洩神人。</text>
<title>挽詞[張𨥭]</title>,<text>賢門令望屬華胄。雲路崇班荷聖恩。大手方期調鼎日。藎臣終作覆盆魂。誰將存沒問蒼天。祇感榮伸泣九原。聞道靈川移奉地。重霑衰淚十年痕。</text>
<title>挽詞[鄭岐胤]</title>,<text>若涉巨川舟楫倚。舟傾楫折水崢嶸。奸回釀孼邦家瘁。鬼蜮潛機善類嬰。烈火那堪焚玉石。恩波何幸雪幽明。卻將當日呑聲淚。寄向新遷蒿里塋。鴒原未瞑泉臺目。玉樹應含萬古冤。何不須臾無一死。更看今日得平反。</text>
<title>挽詞[鄭昌址]</title>,<text>禮敎重明日。朝儀更化年。扶持須大器。倚重首羣賢。激濁知醒俗。恢公在秉銓。全才爭斗仰。輿望屬台躔。豈意含沙久。公然射影偏。駭機劇倉卒。奇禍竟聯緜。必以公爲的。都由守甚堅。夜臺何寞寞。神理極玄玄。白日蟾江路。淸秋㺚水船。至今冤恨意。留與婦童傳。益覺天無賴。還驚禍未悛。花山仍滯寓。玉樹遽頹顚。英彩今難見。吾徒轉索然。可憐都御史。又瘞大江堧。未覩淸明世。空成殄瘁篇。陰䨪那竟夕。陽景忽中天。一敎誠哀痛。諸冤快洗湔。運惟回十歲。恩已霈重泉。初政方多故。厚晨起沒緣。卽今當整肅。誰是任陶甄。淺土嗟時耳。崇終有待焉。良辰協龜卜。美兆占牛眠。寂寞盤龍遠。凄凉幕燕翩。梅園曾設敎。潭老得眞詮。家世通文獻。鄕居更接連。後孫餘薄劣。先執荷周旋。末路吾無托。殘生孰肯憐。感多情不盡。文拙意難宣。一痛空沾臆。單杯只漬綿。祇應當日事。輸入史臣編。</text>
<title>挽詞[金庭翊]</title>,<text>憶曾迎哭洛江潯。奇禍從玆轉浸淫。仲胤先亡那瞑目。季方隨逝更恫心。互回天道幽冤雪。悲喜人間聖渥深。重寫薤詞懷往事。淚和殘墨謾沾襟。</text>
<title>挽詞[李簠]</title>,<text>白日回光處。枯華更見春。陰邪皆若掃。正氣得重伸。地下哀榮備。人間事業新。太常應秉筆。節惠寵名臣。</text>
<title>挽詞[李榮世]</title>,<text>欲陳疇昔涕漣漣。童稺情親五十年。樑棟折時多士痛。哀榮極處聖恩全。庭羅金紫門闌赫。宇衍璵璠福慶緜。千里計偕淹北洛。泉臺款款媿前賢。</text>
<title>挽詞[鄭錫僑]</title>,<text>昭昭天道十年回。紫闕隆恩編夜臺。楚屈招魂荷蓋斷。漢楊移葬大禽哀。精忠百鍊金豈爍。氣節千秋斗共巍。祇爲邦家悲殄瘁。不堪揮淚廣陵隈。</text>
<title>挽詞[金宇泰]</title>,<text>聖慮徘徊雪庶冤。上台追秩慰忠魂。一邦公議知天定。百世高名與道尊。政會諸賢躋顯列。那堪此老阻脩門。向來不盡林宗慟。重爲淸朝憶九原。</text>
<title>挽詞[李柱天]</title>,<text>說到涒灘骨猶驚。赤舌閃光天爲高。貝網彌空棟樑摧。愁雲慘惔陰風饕。痛哭模楷漢李膺。嗚呼碧血周萇弘。行路傷時灑涕淚。志士憐德搥心胷。十年果見理復環。聖主惻然昭諸枉。若曰予悲藎臣忠。于今何以慰英爽。特贈台座祭以侑。九原再拜君王恩。哀榮曠典允臻極。悲喜私情那可論。庭樹重看甘棠芾。天心實許板輿養。佳城卜新舊不臧。墨食高陽雙女向。哀哉立朝三十年。韙烈昭昭在國史。接物溫爾春和藹。臨事凝然喬嶽峙。浮世何時更得覩。鳳姿冥漠龍章藏。可憐膝下第二郞。多年泣血冤魂傷。應成泉裏平生樂。儻識人間今日事。舊衋新感詎罄毫。哭挽南望雲千里。</text>
<title>挽詞[鄭澮]</title>,<text>石潭先生兮。毓德行些。諫議大夫兮。直氣抗些。世濟其美兮。公迺生些。秋月揚輝兮。春風盎些。冰玉養精兮。鐵石剛些。南州第一兮。北斗名些。金門待詔兮。玉堂英些。地崇冢宰兮。顒望協些。經邦致理兮。萬手額些。時何罔極兮。釀奇禍些。爭天力微兮。一網打些。投荒禦魅兮。蓋已甚些。是可忍爲兮。鍛鍊慘些。殲我良人兮。百難贖些。邦失蓍龜兮。朝野惻些。士喪領袖兮。章甫嘖些。火色益高兮。餘燄及些。無罪季方兮。冤何深些。天道蒼茫兮。實難諶些。哀哉校理兮。奚短折些。痛矣大憲兮。何亡促些。淸時未見兮。飮恨極些。地下冤魂兮。長鬱悒些。人間藐孤兮。魚銜索些。何幸天心兮。竟悔禍些。公議旣昭兮。容光射些。一洗天波兮。玉無瑕些。隱死贈秩兮。賁泉臺些。哀生眷深兮。秋蘭偕些。詔許歸養兮。玉節來些。觀風暇餘兮。營禮窆些。新卜宅兆兮。㯃燈驗些。誠孝所感兮。福未斬些。神明之佑兮。將發祥些。舍舊就新兮。妥英靈些。必誠必信兮。子職殫些。盡哀盡禮兮。四方觀些。幽明無憾兮。志願終些。顧余不佞兮。獲登龍些。辱知偏厚兮。得御數些。乙冬聯枕兮。開心曲些。丁夏餞席兮。善戲謔些。琅琅笑語兮。響耳側些。今日哭柩兮。隔窀穸些。他年入地兮。倘合幷些。哀詞題罷兮。淚零零些。</text>
<title>挽詞[宋文徵]</title>,<text>相公才德弁諸卿。黔首咸瞻惠澤行。運値庚申罹酷禍。冤伸己巳覩淸明。超凡贈秩台衡極。延世蒙恩晝錦榮。况又夫山營再兆。紫陽純孝可齊聲。</text>
<title>挽詞[李暘]</title>,<text>傷心那忍說庚申。最惜王章社稷臣。天道十年回泰運。玉宸千里降恩綸。忠魂北望哀榮備。孝子南歸葬禮新。只恨荊蘭相繼折。嗚呼不及見昌辰。</text>
<title>挽詞[權斗望]</title>,<text>家庭儒雅擅聲名。平步雲衢士望傾。台閣共期推宿德。泉臺誰料抱深惸。魏碑起踣流新澤。董筆褒賢換舊旌。堪歎二郞齎恨沒。終然獨不見時淸。</text>
<title>挽詞[李光彥]</title>,<text>昭融契合禍橫生。說到庚申夢亦驚。天道周星理必復。冤氛銷斗否還亨。十行哀誄䨓霆洩。一品重封雨露傾。咸仰王心如燭化。共嘆臣節見時淸。鯨飛碧海終無反。鳳去丹霄更不鳴。感慨從來多少事。凄凉此日摠縈情。茶山舊宅非純吉。盤谷新阡是永寧。大諫賢郞今按道。緦麻扶櫬備儀行。</text>
