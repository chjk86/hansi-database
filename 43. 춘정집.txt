<title>內訟辭</title>,<text>維天機之不息兮。白日倏以西馳。念四時之易序兮。慨余學之汚卑。始余之尙志兮。邀聖賢爲之依歸。匪安宅其不居兮。匪大道則焉追。達而行於天下兮。復躋世於雍煕。謂古人爲可幾及兮。志專專其自勉。歲乙丑而中科兮。始名載於仕版。君之門深且嚴兮。不可徑而求進也。遂從試於下寮兮。吾豈爲之悶也。未堪職之是惧兮。思夙夜以自盡。觀衆人之爲仕兮。計利害於咫尺。能變情以徇勢兮。竟得志而赫赫。一有人之如矢兮。爭紛然其互嚇。視余心之不然兮。將何處虖今之時。欲無方而爲圓兮。顧初心而自悲。將直道以事人兮。又焉往而可施。惟孟氏之垂訓兮。幼學所以壯行。正其義不謀利兮。固嘉言之孔彰。仰先訓之不我欺兮。羌佩服以不忘。苟竊位而冒祿兮。雖遄死其誰傷。所貴學之道兮。能自行其所知。彼讒巧之怪誣兮。徒嘵嘵其自危。忠君與澤民兮。惟職分之當爲。學必優而登仕兮。須惜日以孜孜。懲此志之不白兮。斯自訟以成章。慨余學之未優兮。獨三歎而內遑。尙年富而力彊兮。庶來者之可望。</text>
<title>維天命辭</title>,<text>維天命之不已兮。生萬物其紛然。惟人得其靈秀兮。乃四德之純全。秉彝之好懿德兮。無間於夷夏。故聖賢之立心兮。在兼善乎天下。我邦之與扶桑兮。只一水之相隔。今吾王之字小兮。諒超軼乎前昔。敦恩信而懷柔兮。欲幷納於仁壽之域。有文溪之上人兮。托平氏以來遊。厥氣淸而辭雅兮。心豈弟而溫柔。紛旣有此美質兮。又侈之以詩章。命攸司以優待兮。俾加等於尋常。甞一見而接晤兮。固心之而不能忘。節序冉冉其代謝兮。楊柳靄其浮黃。望白雲以興歎兮。念慈顔之在堂。其來慕義而去思親兮。余益重其爲人。名雖托於浮屠兮。校其行則厚倫。充此心以臻極兮。可堯舜其君民。惟操舍之無常兮。愚與智之懸絶。或天地之相參兮。或禽獸之奚擇。薰蕕氷炭之相反兮。厥初毫釐之差耳。古聖賢之萬言兮。要其歸不出乎斯義。想一島之林林兮。如文溪者能幾。愛之不可留兮。聊贈言以相示。多文溪之年富兮。始發軔乎千里。着祖鞭以疾驅兮。孰中道而或止。先知覺而畏天命兮。開衆人之迷昧。使風俗而還淳兮。與前哲而爲配。庶異時之重來兮。當刮目而相對。</text>
<title>贈權中慮 遇</title>,<text>東韓形勝稱永嘉。永嘉水深山崔嵬。永嘉山水孕神秀。生此磊落之奇才。崑岡有鳥必鳳雛。渥洼自昔多龍媒。陽村於世若山斗。吾子又是英雄魁。詞源倒流淮海奔。浩氣上薄烟雲開。小少遊學固無倫。一時縫掖皆逡巡。十五卓登司馬試。聲名藉藉惟日新。君門射策行可必。自擬折桂同郄詵。却將絶藝屢見屈。和氏之璞徒自珍。圃隱一日擅文衡。伯樂刮目當麒麟。塲屋獨步無匹儔。圃隱爲之重回頭。揮灑健筆掀六合。心奪造化追冥搜。偶然擢秀捷巍科。白日光彩誰比侔。嗟余狂簡無所裁。亦幸托契相綢繆。膠漆多慚龍與猪。雕虫烹鯉時相投。幸今國步政淸夷。聖上翼翼猶慮危。宵衣旰食不自逸。思得碩輔圖邦基。天生丈夫爲天下。考槃荷蕢終何爲。時淸要須立要津。他日共當携手升玉墀。</text>
<title>次陽谷韻</title>,<text>鐵城李氏眞丈夫。孔釋抱送斯挺生。小少自能愛文學。閱書百紙窮硏精。新篇毫末動珠璣。鸞翔鳳起神鬼驚。近者一見獨長歎。如聽琴瑟聲鏗鏗。又憐草聖㝡神速。滿紙欝欝蛟龍爭。文章已是流輩伯。赫赫萬口傳芳名。賤子殷勤日相憶。空對喬木聞鳥鳴。春光二月政浩蕩。幽花野草爭敷榮。冉冉良辰逝不留。芳罇有酒須同傾。更須努力致高遠。左右明主爲干城。</text>
<title>感興 七首</title>,<text>肅肅風露凉。輝輝星月明。悄然坐長夜。百感由中生。男兒貴立身。出處諒難輕。忘義决性命。碌碌徒求榮。子晉亦何爲。緱山獨吹笙。無可無不可。大聖初難名。吾聞神仙人。高步餐紫霞。逍遙壺中天。流光任蹉跎。我生異於是。撫琹良歎嗟。充膓用禾稼。煖身以絲麻。但願崇令德。壽夭心靡他。瑞蓮出衆卉。不染亦不靡。結根非其地。生此東海涘。我行適見之。悲歎未能已。世無濂溪翁。誰知是君子。政恐霜雪逼。紅芳難久恃。春蠶復秋蛾。歲月無停期。人生非金石。少年能幾時。馳名日拘束。靜言心傷悲。旣壯不努力。白首而無知。思之一長歎。庶幾來可追。嶙峋有古栢。托根深山中。霜露日夜催。卧壑如蟄龍。豈乏梁棟材。所嗟無良工。我來久吁怪。柯葉嘶悲風。棄捐勿復道。此恨今昔同。梁棟。一作大廈。道。一作陳。綺樓何鮮明。照耀浮雲邊。樓中有佳女。容色妖且姸。一笑竟不發。芳心誰爲傳。試取鳴琹彈。哀響飛靑天。願爲君子逑。偕老終百年。千門桃與李。當春各爭媚。兒女竟耽翫。爛熳誇富貴。一夕龍火飛。摧脫卽枯卉。不見南山松。歲寒含晚翠。</text>
<title>寒食</title>,<text>落花如雨柳如烟。今日風光似去年。好是錦城逢令節。典衣須向酒家眠。</text>
<title>登聖居山金神寺</title>,<text>攀蘿登絶頂。碧殿拱寒虗。佛古穪尊者。山靈號聖居。鍾聲雲外落。松影月中踈。㝡愛安禪子。渠心政自如。</text>
<title>睡起</title>,<text>宿醉醒來夢自驚。一園嘉樹午凉生。杜門寂寂無人問。終日茅齋𤢜聽鸎。</text>
<title>寄陽谷</title>,<text>早年心事漸蹉跎。俗客還嫌應接多。深院日長惟足睡。故人車馬不曾過。</text>
<title>夏日卽事</title>,<text>節序當炎月。風光屬晚晴。幽園多綠樹。深處語流鸎。林菓櫻桃熟。亭花芍藥明。境偏無馬跡。吟嘯是閒情。</text>
<title>閒齋自遣</title>,<text>仲夏草木繁。綠陰藹簷前。茅齋晝恒靜。聊此看雲眠。晚來獨巡圃。高嘯心自便。林夕棲鳥還。四鄰起炊烟。事小慮絶牽。景淸興轉延。塵網雖未脫。幽懷且忻然。</text>
<title>杜門贈陽谷</title>,<text>物華隨節改。詩思與年深。巢燕偏依棟。啼鸎政滿林。琹書閒不厭。花木靜相尋。却笑馳名者。奔忙力未任。</text>
<title>夜坐有感 六首</title>,<text>纖月升遠岑。大虛橫明河。蔓草浥重露。回飈響踈柯。虛堂思寂然。端坐空吟哦。慷慨從中來。令我起悲歌。歌竟獨長歎。惻惻終如何。一氣始混沌。茫茫蕩無垠。兩儀旣已判。於中生聖人。繼天御皇極。君師以臨民。耕非帝力。皥皥壽且仁。彝倫自此叙。盛業垂千春。荊棘在蘭圃。必爲斧斤侵。大聖與獨夫。消長陽與陰。斯民久塗炭。憫惻仁者心。人欲豈可違。帝命信難諶。順則不知識。此心天照臨。周衰王風下。禮樂隨已淪。宣尼生其末。遑遑思反眞。世梗不得位。齊魯徒問津。旣未化斯世。當慮啓後人。假史寓王法。聖筆終獲麟。百川日流下。蕩然無津涯。世道日以降。已矣難扶持。囂囂異端起。貿貿衆心疑。嗟彼漢唐子。竟爲高士嗤。治平在聖學。焉用詞章爲。朱紫與苗莠。惡似而實非。佛老出于世。駸駸亂民彝。談玄稍近理。衆心昧所歸。誰能火其書。大道無他歧。反經而已矣。斯言其庶幾。</text>
<title>月夜。訪許正言。</title>,<text>步屧來相訪。幽懷得好開。更憐今夜月。共擧故人杯。</text>
<title>病中寄陽谷</title>,<text>窮巷過逢少。孤心寂寞中。病容吾自哂。高義爾誰同。階面苔生碧。枝頭實照紅。經時倍相憶。交分自兒童。</text>
<title>苦熱</title>,<text>彤雲千里政縱橫。白汗翻漿病欲生。賴有窓前數叢竹。敲風能解作秋聲。</text>
<title>夜雨</title>,<text>小雨冥冥久未晴。連雲接塞暗重城。無端更向空階滴。遮莫幽人夢不成。遮莫。一作似惱。</text>
<title>登山題惠上人院</title>,<text>山徑迢迢半入雲。玆遊足可避塵喧。百年身世客迷路。萬壑烟霞僧閉門。晴澗束薪隨野老。秋林摘實共寒猿。我來欲問楞伽字。合眼低頭無一言。</text>
<title>寄淸溪山萬行上人</title>,<text>縹緲僧居在翠微。我興南望倍深思。月明記得相逢夜。正是長松雪落時。</text>
<title>次陽谷韻</title>,<text>靜裏吟懷自不窮。惟嫌抱病謾書空。將雛燕語時時急。喚友鸎聲箇箇同。曉霽捲簾虹照雨。晚凉欹枕樹搖風。草廬賤子誰曾記。更感君心抱有忡。</text>
<title>夜雨獨坐</title>,<text>日暮繁雲接地陰。蕭蕭風雨滿空林。夜深院靜人初睡。一點寒燈照客心。</text>
<title>次陽谷韻</title>,<text>連月關門思悄然。愁顔惟有故人憐。幽園種藥淸晨步。凉簟拋書白日眠。幾點寒鴉爭晚樹。初飛乳燕喜晴天。秋來篇簡宜舒卷。幸是吾曹共少年。</text>
<title>病起</title>,<text>巖扉長閴寂。時序自推移。病起形容改。吟行杖屨遅。蛛絲依亂帙。燕語向深枝。筋力猶彊健。家僮不用持。</text>
<title>次陽谷韻</title>,<text>十年遊學竟無聞。愧欠新詩可寄君。早歲着鞭知子是。朝家今日政崇文。</text>
<title>閒中遣意</title>,<text>地僻交遊盡。深林一草堂。雨昏題字壁。花近讀書床。野菜晴華嫰。庭柯午影凉。心閒更何事。除却引壺觴。</text>
<title>新秋雨夜</title>,<text>忽忽逢秋意易悲。坐看楓葉落庭枝。筭來多少心中事。月暗踈窓夜雨時。</text>
<title>晨興</title>,<text>殘夜凉侵簟。窓虗露氣通。四隣明宿火。萬井動晨鍾。日出踈煙外。秋生積雨中。幽棲忘盥櫛。客至強爲容。</text>
<title>月夜</title>,<text>焚香一室足淸幽。衾簟凉生暑氣收。直到夜深難作夢。月華星彩動新秋。</text>
<title>不出</title>,<text>幽意自多愜。竟無賓客來。酒杯浮蟻嫰。花朶近人開。試筆添詩藁。移床掃石苔。數旬仍不出。冠帶暗生埃。</text>
<title>獨坐。呈柳先達。</title>,<text>雨後靑靑苔色新。空庭惟有燕來頻。科頭箕踞茅簷畔。時復題詩寄故人。</text>
<title>夜坐</title>,<text>獨坐渾無寐。茅茨淸夜中。風枝驚宿鳥。露草濕鳴蛩。待月愁天黑。攤書愛燭紅。眼前人事少。始覺息塵蹤。</text>
<title>宿山寺</title>,<text>山半古時寺。居僧多白頭。禪枝寒磬動。佛殿晚香浮。塔影中庭月。松聲萬嶺秋。隔林城市近。一夜且淹留。</text>
<title>連夜聞笛</title>,<text>零葉初飛風颯然。滿天星月近簷前。何人每日吹長笛。不借書窓一夜眠。</text>
<title>杜門</title>,<text>幽棲地僻自無營。人靜苔扉晝尙扃。獨坐孤吟殊不厭。一庭微雨草靑靑。</text>
<title>夜坐</title>,<text>露深庭草咽寒蛩。數樹秋聲半夜風。寂寞一窓無夢寐。誰家吹笛月明中。</text>
<title>春日寄栢庭</title>,<text>㝡愛栢庭子。都無塵世迷。挈甁尋古井。鋤藥步春畦。晴日雲生石。喧風雪漲溪。何時扶杖去。一笑袖相携。</text>
<title>送韓先達之錦州</title>,<text>日夕都門外。高風西北來。亂山遮望眼。殘雪暎離杯。江晚柳初暖。澗寒梅正開。君歸足佳句。肯惜尺書廻。</text>
<title>送僧還山</title>,<text>一甁仍一鉢。來往政飄然。舊隱猿相叫。孤征鶴自先。觀空曾有覺。與世杳無緣。他日相思字。深山何處傳。</text>
<title>除夜呈梅軒</title>,<text>兩年一夜隔。節序自相催。秉筆有新句。開樽餘舊醅。燭殘凝壁蘚。香盡陷爐灰。明日春應到。高軒請看梅。</text>
<title>早春呈中慮</title>,<text>輿意歸南面。王春渾一家。乾坤凝淑氣。草樹自年華。失學詩難好。寬愁酒易賖。男兒須惜日。歲月忽蹉跎。</text>
<title>山齋。寄京都李先達。二首</title>,<text>京都北望疊靑岑。箇底于今玉爾音。細數別來曾幾日。滿腔都是憶君心。客裏徘徊未覺還。遙遙不見玉人顔。幾回欲寄相思字。惆悵京都隔亂山。</text>
<title>題陽谷小樓</title>,<text>晚步訪君家。談淸日易斜。風蟬移樹杪。巢燕傍簷牙。川霽雲容斂。山高秋氣多。自慙常役役。未得此相過。傍。一作舞。</text>
<title>夜坐</title>,<text>倦來高卧一床橫。雪擁茅齋月政明。入夜自吟殊不寐。塵懷剩得十分淸。</text>
<title>獨坐呈陽谷</title>,<text>高卧五六日。杜門無雜賓。溪山晴作畫。花木雨生津。詩句還堪誦。罇醪自可親。誰能覺來往。㝡好詠深春。</text>
<title>晴園</title>,<text>雨香風軟弄微和。散步林中野思多。滿地綠苔埋屐齒。時看蝴蝶入幽花。</text>
<title>秋夜。次陽谷韻。</title>,<text>坐來夜久割煩襟。有底塵機得到心。滿樹秋聲滿窓月。憶君時復動微吟。</text>
<title>次中慮病中詩韻</title>,<text>羨子有幽興。門閒無馬蹄。人愁芳草遍。鳥去晚雲低。舊釀吟餘酌。新詩病裏題。嗟余獨何事。役役走東西。</text>
<title>冒雨道中</title>,<text>柳絲搖樣雨中垂。處處樓頭捲酒旗。馬上簑衣人不識。歸來能得一篇詩。</text>
<title>次原卿韻</title>,<text>時序新正半。茅茨一院深。夕烟橫斷岸。殘雪暎踈林。生意庭前草。遺音床上琹。幽懷殊寂寞。且問肯來尋。</text>
<title>倚杖</title>,<text>寂歷深山內。蕭然只此家。孤吟幽鳥共。獨立野僧過。一逕樵初返。長空日欲斜。杖藜仍盡夕。凉月映森柯。</text>
<title>向夕</title>,<text>返照下回汀。郊扉人不扃。擧杯村酒白。倚杖暮山靑。覊思時難禁。征雲自不停。新詩獨長咏。寂寞竟誰聽。</text>
<title>登冠岳寺</title>,<text>蘭若閒尋薄暮時。重巖遙見亞苔扉。徑緣古壁盤空上。藤長新枝入座垂。庭樹靜搖孤鶴夢。嶂雲低拂定僧衣。十年螢雪終何事。山好曾無一首詩。</text>
<title>題淸溪山行上人院</title>,<text>石路千崖盡。香烟一室淸。客來求煑茗。僧坐自翻經。樹老何年種。鍾殘半夜聲。悟空人事絶。高卧樂無生。</text>
<title>在驪江憶中慮</title>,<text>別來曾此獨潸然。空度蝦蟆幾缺圓。詩句卽今應富麗。笑談何日共諠闐。驪江淑氣連蒼巘。鵠嶺晴輝照碧天。一一相思無限意。何人持此細能傳。</text>
<title>雪中。崔，尹兩判書來訪家君于村庄。家君使余卽賦一絶。</title>,<text>高軒此日到山亭。雪滿簑衣酒滿甁。十載情親今會面。鬢毛俱白眼雙靑。</text>
<title>憶京都友人</title>,<text>中林有麋鹿。侁侁亦羣遊。上天有牛女。佳會亦有秋。所思在遠方。道途良阻脩。未得一相就。歲月仍懷愁。懷愁不自堪。陟彼高阿邱。停雲暮北征。伐木時丁丁。對此增感慨。怏悒難爲情。願言學大藥。兩腋生翅翎。凌風一奮飛。萬里欣相迎。晏晏談笑同。瀉我憂煢煢。</text>
<title>讀孟子至子曰知我者其春秋。罪我者其春秋。感而成詩。</title>,<text>一自宣尼聖訓傳。至今天理竟昭然。世人不識春秋作。只謂人臣擅大權。</text>
<title>題百華寺</title>,<text>方丈曾無俗士來。客中聊此久徘徊。靑靑古栢窓前直。白白晴雲岳面堆。一炷妙香人在定。半簷斜日鶴飛回。居僧本自情懷懶。苔合雙扉晝不開。</text>
<title>在百華寺望京都</title>,<text>淸虗寂寞是禪家。每引胡僧手共叉。麋鹿山寒時入院。沙彌晝永解煎茶。松頭晴雪時時落。石底澄流脉脉斜。想得北堂安穩未。日興翹首望京華。</text>
<title>過友人閒居</title>,<text>獨訪郊居靜。桑麻一徑深。應迎高客過。肯許俗人尋。宴坐蒼苔地。淸談綠樹陰。嗟余牽世事。不得此閒吟。</text>
<title>朝望</title>,<text>特地小堂臨大野。每於淸曉凭高窓。雪乾岳面雲藏寺。星落城根日湧江。萬壑踈松靑箇箇。一溪飛鳥白雙雙。出門爲愛山僧過。手杖枯藜擊吠狵。</text>
<title>用陽谷韻呈中慮。約庚申夜會飮。</title>,<text>淸遊都在早春時。梅蘂初凋柳線垂。好與玉人連袂坐。穩斟仙液醉歸遲。</text>
<title>暮春寄陽谷</title>,<text>杏艶桃嬌三月天。滿城春雨草如烟。一罇試向山中去。紅白花前共醉眠。</text>
<title>天壽寺西嶺。送友人。</title>,<text>天壽寺西嶺。登臨此送君。長程下木葉。疊嶂冷秋雲。道氣元來勝。詩聲一世聞。何時重相見。握手共論文。</text>
<title>仲春卽事。呈子剛。</title>,<text>步屧晴園吟半春。物華初覺一般新。東君解把門前柳。先着輕黃惱殺人。</text>
<title>早春 二首</title>,<text>柳眼欲生黃。管灰曾飛白。明窓一丈日。晏眠愛幽寂。草木欣向榮。野外來暄風。端居觀物生。殊覺春意濃。</text>
<title>夜坐對月。憶李先達宅梅花。因寄。</title>,<text>爐火香殘燈燼垂。長風吹月到天涯。遙知踏雪閒吟處。應照婆娑一兩枝。</text>
<title>次子剛夜坐韻</title>,<text>關門一室淸。烏几靜橫經。纖月入林影。孤燈終夜明。</text>
<title>春雨</title>,<text>欣欣樹木共芳姿。好雨當春暗有期。潤物無聲眞大語。終朝閒詠草堂詩。</text>
<title>落花</title>,<text>偶尋幽圃獨徘徊。滿地殘花錦作堆。自是東風偏愛惜。却將吹到點深杯。</text>
<title>責友人學琴</title>,<text>西日入昧谷。俄已昇扶桑。衡紀倐然催。歲月一何忙。人生天地間。素業當自彊。况匪金與石。何不惜流光。琴瑟非所急。足令心猖狂。繄我若不暇。秉心常靡遑。爲奕志鴻鵠。古人言有章。將子聆我言。細細相斟量。</text>
<title>送新進士還鄕</title>,<text>茂才方中試。綵服好還家。寵是鄕人賀。名勞長者誇。風高凋晚葉。露冷浥寒花。去去穪觴日。怡愉樂孔嘉。</text>
<title>春事</title>,<text>冉冉花期近。纖纖草徑深。風光歸弱柳。野燒入空林。幽夢僧來解。新詩鳥伴吟。境偏無外事。酒伴動相尋。</text>
<title>寄中慮</title>,<text>三月春將盡。芳時竟可憐。綠罇何惜醉。白日已爲眠。雨映千門柳。花明萬井烟。幽懷得自遣。賴此寄新篇。</text>
<title>遊聖知寺</title>,<text>洞房聞石磬。寂寂入雲蘿。亂石鳴寒水。幽林自落花。澗深僧夜汲。院靜鹿晨過。到此心偏穩。高吟更煑茶。</text>
<title>寄陽谷</title>,<text>日月違淸裁。乾坤欲暮春。景佳詩有興。院靜榻生塵。渠柳陰初合。園花落漸頻。經時來往絶。敢謂有交親。</text>
<title>偶吟</title>,<text>佳木千章午影斜。境偏渾似野人家。興來緩步緣芳草。一院風香樹樹花。</text>
<title>陽谷中慮會于禁內。中慮有詩。次韻。</title>,<text>公舘㝡淸閒。團欒足可歡。吟詩相促膝。把酒好開顔。落葉隨風易。踈松蔽日難。蕭然機事息。不似近塵寰。</text>
<title>八月十二日。權知申事入直。尹壯元有詩。次韻。</title>,<text>踈松淡月共秋天。玉禁風光自昔年。最好先生今夜直。新詩如錦酒如泉。</text>
<title>舘中睡起</title>,<text>秋樹扶踈院宇淸。蕭蕭黃葉下空庭。日斜睡起無人到。枝上寒蟬獨坐聽。</text>
<title>禁中雨夜。同孟史官宿。</title>,<text>寂寞芸㙜晚。相迎喜倍加。松聲秋更響。雨氣夜偏多。漏滴仍催箭。燈殘自落花。團欒情話足。却勝共樽歌。</text>
<title>月下散步</title>,<text>月華如練近人流。滿洞砧聲夜未休。散步吟詩殊有興。一天風露政高秋。</text>
<title>寄冠岳山百華寺覺上人</title>,<text>想得百華寺。高僧無世情。寒暄看月色。晝夜聽泉聲。地古風煙足。山深樹木淸。因思曾共榻。剪燭說無生。</text>
<title>寄陽谷。兼呈許直長。</title>,<text>宦情吟思共蕭騷。倍向深秋憶爾曹。隨馬塵埃知計拙。懷人歲月覺心勞。菊開樽酒味方好。風定瑤琴絃政高。㝡好團欒同一醉。側身西望首頻搔。</text>
<title>寄中慮</title>,<text>令節重陽過。卑棲一洞深。杜門成懶拙。閱景費謳吟。風落千山木。霜催萬井砧。年華何荏苒。戀戀日傷心。</text>
<title>翫月</title>,<text>矯首翫淸輝。秋宵政午時。乾坤同一照。烏鵲自南飛。素彩元無累。流光暗覺移。淡然終夜坐。遮莫露沾衣。</text>
<title>登樓</title>,<text>茫茫烟火擁神州。永夜高吟獨倚樓。滿地月明何處笛。聲聲吹送十年愁。</text>
<title>夜坐有感</title>,<text>獨坐懷千慮。燈殘欲二更。斷鴻霜外苦。寒杵夜深鳴。薄宦身何補。長歌氣不平。年華空復暮。欝欝壯心驚。</text>
<title>讀書</title>,<text>苔扉元不近塵喧。靜裏詩篇左右紛。終日讀來才數紙。居然睡着卽昏昏。</text>
<title>竆秋卽事</title>,<text>薄宦悠悠秋思長。東西騎馬日奔忙。一聲斷鴈黃雲晚。萬井寒砧五夜霜。搖落更堪聞皷角。凄凉惟有接杯觴。功名要向芳時遂。回首年光可自傷。</text>
<title>寄題淸溪山觀音寺</title>,<text>冠岳之南淸溪陰。梵宮突兀壓長林。夜雨咆哮吼飢虎。旭日啁哳鳴幽禽。泉生窓底薜蘿合。路轉石稜松檜深。遙念惠師應好在。山中夜夜夢相尋。</text>
<title>臨津渡</title>,<text>蘆花楓葉暮江濱。兩箇扁舟渡水頻。沙上白鷗誰與狎。年年愁殺往來人。</text>
<title>過友人山居。次壁上韻。</title>,<text>柴扉幽寂已忘機。野老山僧只自隨。庭樹政秋紅葉墜。溪雲欲雨黑衣垂。露濃藥圃吟行早。晝靜松齋睡覺遲。愧我翩翩遊宦子。得來君處見君詩。</text>
<title>果州村舍</title>,<text>來卧田園樂事多。一村形勝儘堪嘉。山連冠岳圍平野。水下淸溪作大河。洞府天陰饒霧雨。郊原歲熟足禾麻。更憐野老襟懷好。日日相邀問酒家。</text>
<title>向夕</title>,<text>向夕人稀境。竆秋木落時。雨侵孤客夢。烟散幾家炊。林暝棲鴉集。天長去鴈遲。幽懷竟誰語。覔紙且題詩。</text>
<title>晨興有感</title>,<text>早年遊學也悠悠。只向名途走不休。昨夜燈前倍惆悵。雨聲如別一年秋。</text>
<title>夜坐</title>,<text>爐香燒盡已無烟。坐到深更似學禪。萬事關心眠不得。窓中好月向人圓。</text>
<title>村居卽事。寄京都李先達。</title>,<text>村居寂寞亂峯前。數樹柔桑二頃田。斸藥每從林下步。曬書偏向日中眠。江天雲盡見歸鴈。山竹月明聞杜鵑。回首兩鄕何限意。新詩一首爲君傳。</text>
<title>自遣</title>,<text>一路長江曲。村居小送迎。門閒連野色。窓靜帶溪聲。擧酒知愁破。看山覺眼明。遙思九陌上。塵土滿簪纓。</text>
<title>初冬雨夜</title>,<text>旅窓冬夜靜。危坐轉悠哉。夢斷三更雨。心驚十月雷。壁燈熏散秩。爐火沒深灰。少壯須勤力。光陰自解催。</text>
<title>寄京都楊都事</title>,<text>遠別悠悠歲暮天。思君一日卽三年。憶曾共醉芸㙜夜。花政繁開月政圓。</text>
<title>十月初四日。有雪且雷。獨酌有感。</title>,<text>初冬密雪下溟濛。却有奔雷振太空。天意卽今難料得。防寒只合醉懜懜。</text>
<title>雪晴</title>,<text>風急雪花飄若絮。山晴雲葉白於綿。箇中莫怪無新句。佳興從來未易傳。</text>
<title>睡起</title>,<text>茆簷日靜小窓明。窓外靑山作畵屛。宿醉醒來時政午。手開爐火煖茶甁。</text>
<title>八關大會</title>,<text>䲶鴦會此儼成行。再拜敭休禮度彰。千步脩廊分左右。半空危殿拱中央。風飄鳳管雲烟斷。山擁龍旗日月光。朝罷百僚開錫宴。一庭微雪報嘉祥。</text>
<title>冬至</title>,<text>繡紋添線管灰飛。冬至家家作豆糜。欲識陽生何處是。梅花一白動南枝。</text>
<title>送人歸寧</title>,<text>天寒霜雪頻。之子遠寧親。爲問重逢日。新春定暮春。</text>
<title>題倫上人詩卷 三首</title>,<text>峰巒疊疊水重重。暮夜山僧策短筇。縱値迷途休秉燭。行行且待日生東。言難言易皆非是。求妄求眞也不成。但用此心無別事。本來面目自分明。菩提元不外無明。凡聖端知強立名。若也了知波卽水。何嫌見色與聞聲。</text>
<title>盆池貯寒泉詩 幷序</title>,<text>臣季良伏覩主上殿下命題以盆池貯寒泉之句。吟咏以還。有以見聖上命題之義。精深廣大。殆難以言語形容者矣。盖池比則心也。泉比則心所具之理。性之謂也。旣曰貯之。則其盈科而進。終必至於海者。固已溢於言表矣。夫心之虗靈而天下萬物之理。統於其中者。卽池之澄明。而上之天日。下之松竹花卉。輝映其間者也。池旣盈矣。流動不息。放乎四海。灌漑萬物者。卽心之感而遂通。宰制萬事。統理萬國。其效至於參天地贊化育而後已焉者也。心之體用。固如此矣。不以私欲汨之。以全其德者。貯之之謂也。此其析理之精。取比之切。雖螢窓雪榻。皓首竆經者。未易至焉。而殿下於萬機之餘。淸讌之暇。偶然命題。乃及乎此。盖由天縱之資。首出庶物。而加以緝煕性理之學。以極體用之全。故其溥博淵泉時出之竗。自見於外。而有不可掩者矣。視彼漢唐人主。或狃於功利刑名之雜。或事於句讀詞章之末。而不知身心性命之學者。不可同日語矣。且其源源而來。則孟子有本之謂也。積小成大。則子思子一勺不測之說也。不舍晝夜。則孔子穪水之微旨。而漢唐諸儒所不識者也。貯而止之。則蒙卦之象。育德之義也。五字而包軆用。一言而該衆理。伊尹所謂大哉王言。子夏所謂富哉言乎者。其此之謂歟。伏惟殿下存其所已得。而勉其所未至。由孟氏之有本。至子思之不測。馴致乎吾夫子純亦不已之地焉。則育德之義。盡矣。直與成湯之廣淵。大舜之濬哲。同一揆。而位育之至。可以與天地參矣。臣之至願也。臣以不才。叨蒙知待。沐浴膏澤。優游聖化。爲日久矣。歌詠命題。所宜當先。第以聖上致中致和。潤身之德。淵微之極。致有非掘井不及泉如臣者所可得窺其涯涘之萬一也。雖然。位備翰苑。凡所以形容盛德。賁餙太平者。臣之職也。况承命題。其何敢辭。且書長句四韻二篇。謹拜手稽首以獻。詞曰。禁苑盆池碧玉圓。五雲深處引寒泉。靈源定自三山出。流派應將四海連。洗滌烟氛消酷熱。沾濡稼穡致豊年。恭惟聖學曾觀象。育德端知邁古先。半畒盆池貯冷泉。盈科流水竟浮天。淵淵有本深三尺。浩浩無涯納百川。東作西成資灌漑。紅香綠影媚淸漣。病臣偏沐恩波裏。舞蹈歌詩祝萬年。</text>
<title>題李觀察使 貞榦 壽親詩卷</title>,<text>全城之李觀察公。求我題詩逾十旬。我病且老才又薄。其乃筆下無鬼神。慈顔閱歲近期頤。蕭蕭鶴髮垂鬢唇。商正十九是生日。兒郞獻壽鋪重茵。猗歟兒郞亦稀年。身長九尺鬢如銀。諸孫麋沸莫記數。出入門閥輝簪紳。陸橘山積自磊磈。王魚縷切仍紛綸。哀絲豪竹列左右。滿眼方丈羅八珍。五冠一曲徹寥廓。願言遐筭如莊春。從木旁。 香風馥郁聞十里。和氣四塞熏蒼旻。人生此會實非易。醉酣不覺鷄報晨。寇公捫瘡亦何及。老萊舞綵寧辭頻。唐虞至治揭日月。要歸不過能事親。吾王大孝實一揆。坐令天下歸于仁。上行下效理固然。公家善慶殊絶倫。父老爭誇古無有。挑燈美談傾海濱。但恨盛事留不得。俯仰已自嗟迹陳。繪畫詎能人人有。歲久未免終沉淪。吾當大書簡冊中。聲之四海垂千春。</text>
<title>題夏亭柳政丞 寬 詩卷</title>,<text>昔余年十三。挾冊遊學宮。志欲討墳典。成始期成終。始謁夏亭公。磬折趍下風。諸史實貫穿。講席誰爭功。諄諄誘後進。俾化時雨中。何期數十載。得陪趍會同。觴詠動輒共。肯分西與東。謙恭不苟異。秉心惟飭躬。神明佑正直。縉紳推恢洪。翰苑忝下寮。每承叩悾悾。修史謹一字。掌試看羣空。衛公眞長者。汾陽大家翁。卓登霄漢上。俯視烟塵濛。特和亨齋詩。風致一何䧺。鯫生強賡韻。敢道如搏熊。八旬尙強健。風彩凌諸公。溫言發春陽。意氣欺玄冬。陋居幸不阻。接晤儘從容。至尊加眷佑。多士皆推宗。年高德彌卲。豈爲外物攻。高吟酒頻擧。晏起日照紅。惟祝聖上壽。四民無困竆。篇成已向夕。華月昇淸穹。</text>
<title>贈別人朝京</title>,<text>走自十八日。疾作莫能興。金郊話別。志也而不克。徒自抱恨耳。絺綌一匹呈上。所以贐行也。惟領納。以余寡合且病。送君遠遊。固不免有兒女之悲者矣。顧以大丈夫陳力就列。觀國之光。利用賓于王。其職也。若余者。宜勖之以王事之靡盬。咨諏之當周。不可復以區區兒女之情。置之齒牙間也。况天下一家。江河之流。特一衣帶往返跬步之間耳。第余鄙吝之萌。雖日見足下而不消。况歷時之久乎。雖然。以足下之豪俊淸越。遊於中國。觀禮樂文章之遺。人物財賦之繁。江河山岳之流峙。其識見之超卓。氣象之踈宕。必加於人數等矣。足下之歸也。吾當刮目一笑。以消吾鄙吝之積也。吾何恨焉。吾何恨焉。暑月霖潦。節飮食。愼行邁。惟此之望。仍書一絶。情見乎詞。擬從逆旅送征鞍。其乃沉綿晝閉關。惟有思君千里夢。相將直到紫金山。</text>
<title>贈全羅按廉</title>,<text>淳昌。全之境也。吾外祖之墓在焉。墓之右有徑甚近。家君之按于全也。行過此祭之。旣石種木。以絶行者。察修別路於下。亦墓之右也而稍阻。家君旣復命。行人之不由徑者鮮矣。意者今已成路矣。願足下之往也。命州人塞其徑修舊路。仍令州吏禁往來之由徑者。且秋成後監行時。必路乎此。遣一伴。行拜掃之禮。則幽而九泉之靈。明而吾父子之心所以感者。爲如何也。抑此初無與於國事也。又安得人人祖墓而如是哉。則吾所以告足下。豈非可懼之甚耶。但以余追遠之私而不知言之當否也。幸足下寬恕。因書二絶。祖墳眇在淳昌郡。壠上如今徑已成。曾是家尊修別路。君歸須此斷人行。路邊墳壠正陂陁。㫌旆遙應此地過。遣吏若能成一拜。幽明共感正如何。</text>
<title>癸巳六月初五日。書呈邸下。</title>,<text>仙李蟠根有自來。金枝又是挺生材。虗心嚮道遊芹館。銜命朝天上玉㙜。三品殊珍光射日。五花輕足逐犇雷。已驚寵錫無前古。雙手親承御札回。</text>
<title>柳宰臣 元顯 挽</title>,<text>柳氏文之望。人推積善門。八旬身尙健。二品位仍尊。淸儉承先業。慈祥裕後昆。令男交契厚。聞訃倍消魂。</text>
<title>卓四宰 愼 挽 二首</title>,<text>玉壺氷雪暎塵襟。一夕仙遊竟莫尋。握手笑談曾幾日。側身南望倍傷心。始終常理不須驚。深歎莊生見道精。臃决公今寧有怪。情鐘我輩自呑聲。</text>
<title>鄭貳相 易 妻權氏挽</title>,<text>配德無攸遂。宜家有令聲。母儀人取則。婦道世推貞。畫翣晴烟暗。佳城夕照明。大君親撫柩。身後亦光榮。</text>
<title>贈鄭判漢城 鎭 朝京</title>,<text>四海風塵息。中天日月明。觀光應自幸。惜別謾含情。</text>
<title>權先達 孟孫 行。寄甫州李使君 惠。</title>,<text>權生南去路漫漫。知向襄陽卸馬鞍。短豁新詩應滿篋。何妨寄與故人看。</text>
<title>送權史翰 孟孫 曝曬中原行</title>,<text>愛子靑春二十餘。力強端合惜居諸。日長曝曬應多暇。㝡好殷勤讀古書。</text>
<title>早春有懷。寄友人。</title>,<text>客裏逢新歲。春光憶故鄕。園蔬含嫰碧。江柳動輕黃。擧目傷時物。開襟託酒觴。惟應舊交在。書札不相忘。</text>
<title>登金神寺</title>,<text>縹緲金神寺隔烟。初登却似上靑天。星臨戶牖開山脊。風動幢幡照日邊。眼見高僧曾悟道。誰能此地共安禪。自嗟熱惱無終極。溪水松聲爲肅然。</text>
<title>寄陽谷。兼呈中慮。</title>,<text>佳節偏堪作勝遊。眼看春意不能休。風吹弱柳黃金色。雪漲晴湖碧玉流。多事卽今難浪迹。一杯何處可開愁。乘閒好約梅軒子。共詠新詩上酒樓。</text>
<title>寄淸溪山惠上人</title>,<text>南望淸溪一髮微。山中蘭若夢依俙。曉猿野鶴應相怨。遊子如今未擬歸。</text>
<title>睡起</title>,<text>杏花初發柳初陰。滿目春光日轉深。睡覺午窓情思少。居然得句自長吟。</text>
<title>送僧還山</title>,<text>寺在深山第幾重。只應猿鳥得相從。一枝藤杖穿雲去。回首人寰卽螘封。</text>
<title>宿安積寺</title>,<text>獨登安積寺。一徑轉雲岑。古樹籠晴靄。連峯下夕陰。石泉喧客夢。松月冷僧心。惆悵明朝別。還爲俗事侵。</text>
<title>有感</title>,<text>國事年來急。吾儒道漸迂。開書還自廢。擧酒却長吁。殺氣吹東土。浮言動萬夫。未能忘大義。袍笏日區區。</text>
<title>郭外道中</title>,<text>遲日長郊霽景鮮。蹇驢來往懶搖鞭。晴川垂柳依官道。落照浮雲接塞天。鷄犬一村花似錦。牛羊滿野草如烟。行行記得農人語。共說今年更力田。</text>
<title>巨蠧</title>,<text>巨蠧巨蠧從何來。來此東國爲國灾。食盡松栢與梓漆。山空野濶惟蒿萊。嗟爾巨蠧食不厭。萬姓疾首徒哀哀。安得壯士一去之。再使國中多良材。</text>
<title>宿復興寺</title>,<text>失路投山寺。人傳是復興。靑松惟見鶴。白日不逢僧。古壁留金象。空樑耿玉燈。前軒頗淸絶。過客獨來憑。</text>
<title>苦熱行</title>,<text>日出東北飛天衢。朱光萬里烘爐中。海波欲渴山翠乾。飛鳥翅垂迷西東。平人執熱亦何怪。不見南畒鋤禾翁。終年勞力竟食人。先王所以思農功。</text>
<title>醉時謌 二首</title>,<text>羲農邈矣文武衰。天下汲汲誰能持。宣父韞玉不見售。鄒叟遊說終無施。搖中開口揚妙音。空有遺響留至今。我作狂謌叫孔孟。吾儒萬古同此心。</text>
<title>送禹 喬之榮州</title>,<text>乾坤暑退秋欲生。喬也忽有還鄕情。家山杳與白雲橫。家有兩親安且寧。歸哉一笑穪壽觥。斑斕之服明戶庭。吾聞子家傍州城。柔桑可蚕田可耕。况復新秋積雨晴。江山滿目如畫屛。榮州歸路知幾亭。榮州行樂初難名。漁舟一箇入烟汀。鱸魚雪膾蓴菜羹。歸來乘月叩柴扃。定有鄰翁呼解醒。村深俗朴無所營。黃鷄白酒相逢迎。嗟嗟自爲塵世嬰。遊官十年衫猶靑。風塵昧眼未濯纓。靜言內顧顔可赬。安得兩腋倐然生翅翎。隨君好作榮州行。</text>
<title>重送</title>,<text>京都爲客久。鄕郡覲親歸。寂寞陳蕃榻。光輝老子衣。江城紅稻熟。村市白魚肥。去去供調膳。廻輈愼莫遲。</text>
<title>郭外道中示黃生貟</title>,<text>匹馬城西路。飄然是浪遊。夕陽尋岳寺。細雨上江樓。雲合孤村暮。山圍大野秋。行行頻得句。愧欠玉人酬。</text>
<title>題五原龍鳳寺</title>,<text>五原多勝處。龍鳳寺尤嘉。樓閣臨平野。山川到大河。泉聲和雨急。松影拂雲斜。竟日無餘事。沙彌解煑茶。</text>
<title>偶題</title>,<text>寓居龍鳳寺。白晝掩苔扉。歲月丹靑古。風霜樹木奇。壁燈熏佛坐。山翠暎僧衣。城市高堂在。思之却自悲。</text>
<title>夜坐</title>,<text>山雨蕭蕭晚未晴。禪窓獨夜旅魂淸。坐來難作還家夢。滿耳蛩聲到五更。</text>
<title>登龍縛山絶頂</title>,<text>龍縛聞名久。今來到上頭。平看飛鳥背。俯瞰大江流。地坼山河濶。天圍島嶼幽。京都在何許。登眺却生愁。</text>
<title>客中示黃，金兩生貟。</title>,<text>湖海秋風起。旅遊心正悲。一身曾不定。二子故相隨。失學名難著。思親淚易垂。舊交惟爾輩。時復共題詩。</text>
<title>寺樓晚望</title>,<text>客中聊此久徊徨。山擁樓㙜暮景凉。烽燧初傳城上火。沙彌已點佛前香。天長歸鴈聲聲急。月暗流螢箇箇光。政憶高堂安穩未。却於佳節倍心傷。</text>
<title>寄陽谷</title>,<text>思君日日獨登樓。滿目江山展畫圖。爲報秋來多勝槩。題詩還似去年無。</text>
<title>鳶魚</title>,<text>鳶魚分上下。自是天機動。道在穹壤間。須知人物共。</text>
<title>中秋夜。憶陽谷。</title>,<text>西風吹枕夜悠悠。病客無聊坐擁裘。滿地月明如白晝。玉人何處獨登樓。</text>
<title>夜坐 二首</title>,<text>望來微月半天斜。向曉虗窓露氣多。自是身閒無早晚。卧聽南畒促鳴珂。秋宵坐到白河沉。欝欝傷心獨撫琴。政覺居民無聚散。鷄鳴狗吠古猶今。</text>
<title>送禹博士</title>,<text>手拂斑衣賦遠征。飄然行色似流星。勸來別袖酒花暖。載却離鞍詩葉淸。極目鄕山橫釰戟。傷心野草點丹靑。君歸好向同年道。莫惜因風寄一聲。橫。一作羅。</text>
<title>次陽谷約重九登高韻</title>,<text>人世多悲少有懽。百年身事損朱顔。如今九日佳期近。須把芳罇對碧山。</text>
<title>九日。登石房南嶺。次陽谷韻。</title>,<text>秋晚風高松桂香。登臨山勢北來長。自憐少壯成佳會。落帽還須更擧觴。</text>
<title>病起。寄陽谷約重九登高。</title>,<text>伏枕傷心久。登樓發興長。江山多態度。時節到重陽。處處黃花嫰。家家白酒香。何如連袂坐。談笑引輕觴。</text>
<title>偶吟</title>,<text>萬物元來只一身。前脩多是貴爲仁。却從箇裏須知本。先自齊家乃及人。</text>
<title>黃生員別後。對月有感。</title>,<text>黃生相別未經旬。只是通家入夢頻。相得驛亭今夜月。不眠應說宦遊人。</text>
<title>夜坐。呈中慮，陽谷二友。</title>,<text>入夜思君切。高吟獨未眠。床風搖燭影。簷雨慢琴絃。世路吾垂翅。名塲子着鞭。知心更誰在。得句卽相傳。</text>
<title>衙日</title>,<text>壽寧宮殿欝嵯峨。千載松都氣勢嘉。玉漏已殘催曙色。滿庭冠佩正相磨。</text>
<title>戊辰十一月初二日二更。雨且雷震。</title>,<text>建子之月哉生明。風雨颯沓驅雷霆。龍蛇未蟄山岳摧。杞國得不憂天傾。憂來徑欲彈素琹。鐘期已去無人聽。天心仁愛曷有極。空令讀書者歎驚。</text>
<title>雨夜。憶黃生貟。</title>,<text>孤吟踈雨不堪聽。燈下悠悠夢未成。憶昔共尋龍鳳寺。卧聞終夜打窓聲。</text>
<title>中慮月夜携酒。訪角之上人。僕與焉。翌日。寄角之上人。</title>,<text>咫尺紅塵一室淸。故人相見眼雙靑。擧杯題句團欒語。直到中宵月滿庭。</text>
<title>次東窓家詠梅韻</title>,<text>陌上輕塵萬丈黃。宦途何處賞幽芳。箇中端合高人在。雙樹梅花一院香。</text>
<title>次前韻</title>,<text>街頭垂柳動輕黃。處處春濃碧草芳。想得玉人情思好。吟時正値酒杯香。</text>
<title>贈陽谷</title>,<text>金銀珠玉本非珍。賤貨須當學古人。自愧未能求至寶。徒然縱欲喪天眞。</text>
<title>哭崔侍中 瑩</title>,<text>奮威匡國鬢星星。學語街童盡識名。一片壯心應不死。千秋永與太山橫。</text>
<title>次陽谷韻 二首○來詩。有草色初靑之句故云。</title>,<text>珠翠城都百萬家。春濃何處不開花。吟餘却想池塘草。倍覺君居興轉賖。晴窓終日聽春禽。門靜無人可共吟。賴有寄來詩句在。能將破却憶君心。</text>
<title>上卽位明朝。受朝賀。</title>,<text>天命人歸在嗣王。勃興垂拱正當陽。絳侯撥亂開新業。漢室從玆獲再昌。文武分行庭左右。冕旒臨下殿中央。永安宗社伊誰力。應使斯民竟不忘。</text>
<title>冬至日早朝</title>,<text>金碧輝輝映道周。九門寒漏促更籌。鷄人報曉開天闕。鸞鷺盈庭拜冕旒。雲近御床分五色。山呼聖壽獻千秋。佳辰况是陽初動。蹈舞歌時敢自休。</text>
<title>試闈</title>,<text>春闈曾見士如林。萬萬花容有淺深。李白桃紅都自取。天工造化本無心。</text>
<title>無題</title>,<text>軒冕從來世所誇。相公須信聖恩加。卽今門戶光輝大。况乃高堂白髮何。</text>
<title>午吟</title>,<text>綠樹陰濃近午天。白雲當戶正如綿。鳥啼花落茅齋靜。剩得蒲團盡日眠。</text>
<title>觀音窟</title>,<text>聖居山東天磨西。觀音之窟幽且淸。朴淵水下垂玉虹。倚祥㙜逈干靑冥。兩箇石佛是眞象。白頭老僧非世情。生平遊歷未曾有。殷勤掃壁題姓名。</text>
<title>睡起 二首</title>,<text>地僻家何事。簷虛日自斜。幽人初睡覺。開遍一林花。墻樹花初盛。庭苔綠漸深。蝶飛如有約。人立自長吟。</text>
<title>寄陽谷</title>,<text>落落隴西彦。早年成大家。新篇惟我共。高義更誰過。樹密聞幽鳥。簷虗對晚花。佳辰看又近。身病欲如何。</text>
<title>寄東窓</title>,<text>祖翁多積善。故此有賢孫。詩態春雲麗。容儀白玉溫。林花依屋角。庭樹到窓根。竆巷誰曾過。殘經手自翻。</text>
<title>病中</title>,<text>幽棲地僻客來遲。門掩苔痕欲上扉。巢燕似應憐我病。簷前終日語還飛。</text>
<title>層峰裏</title>,<text>寂寞蘿窓底。惟聞澗水聲。淸心談佛性。叉手問僧名。遊宦誠無策。烟霞合鍊形。坐來山正靜。一鳥不曾鳴。</text>
<title>次靈通寺壁上韻</title>,<text>地僻塵機息。樓高暑氣微。鳥隨鳴磬下。僧趁暮鍾歸。移石雲生袖。看松露滴衣。秋霜山菓熟。更此叩巖扉。</text>
<title>遣興</title>,<text>寂寞家何事。淸明日漸長。暖風吹午夢。幽草自春香。遣興披書帙。寬心索酒觴。向來眞趣足。誰復憶羲皇。</text>
<title>暮春卽事</title>,<text>落花撩亂入風欞。灑面頻敎醉夢驚。應是東君好詩者。深嗔才子太無情。</text>
<title>雨中看梨花</title>,<text>梨花着雨映簷端。終日無人獨憑欄。恰似明妃在胡虜。玉顔雙淚不曾乾。</text>
<title>偶吟。呈李典書。二首</title>,<text>螢雪辛勤十載餘。少年豪氣塞堪輿。一庭綠草春將半。且取星書強卷舒。易數元來未易竆。先生能向一中通。天根月窟曾探躡。須信堯夫在海東。</text>
<title>示原仲</title>,<text>長嘯飄然海一隅。早年行路正荒蕪。不才自合居蓬蓽。高興時時滿八區。</text>
<title>宿金神寺</title>,<text>金神洞府深復深。時有老僧邀獨尋。鹿麋穩眠草如織。蝙蝠亂飛山正陰。石很嵓泉碎玉斗。風吹蘿月散黃金。曉來欲覺聞鍾坐。當日少陵知此心。</text>
<title>將赴京都。長湍途中。寄呈鼎谷。</title>,<text>蓬轉東南影與身。舊情誰復似雷陳。病深藥物渾無效。吟苦詩篇頗有神。虗白連天江郡曉。暗黃浮地柳郊春。自憐令節情懷惡。題句時還寄故人。</text>
<title>西江卽事</title>,<text>夾江芳草雨霏微。展席江頭坐不歸。白髮漁翁能置酒。綠簑過客解吟詩。</text>
<title>金神洞</title>,<text>薜荔深深雜樹交。穿雲一逕轉山腰。隔林咫尺溪邊語。兩兩沙彌拾墮樵。</text>
<title>題龜山寺鍾樓</title>,<text>病裏駸駸歲月遒。滿山紅葉又高秋。十年螢雪窓前志。獨倚龜山寺裏樓。</text>
<title>題興德樓</title>,<text>新荷如拭映方塘。樓上淸香襲酒觴。葉底數花深不見。還疑翠袖掩紅粧。</text>
<title>蓬城途中。次酒谷韻。</title>,<text>相思不相見。忽忽獨悲春。佳節二三月。孤踪南北人。野花烟外嫰。江柳雨中新。遙憶淸狂客。頻呼漉酒巾。</text>
<title>八一村。用酒谷韻。</title>,<text>孤迹已違世。歲時將暮春。江山數間屋。天地一閒人。多病宦情薄。苦吟詩語新。境偏來往少。白日懶衣巾。</text>
<title>將赴新都。曉發邱河驛。臨津途中。</title>,<text>落落竟誰托。飄飄西復東。雲山眞可愛。塵世不相容。縹緲邱河驛。蒼茫華岳峯。行行却回首。馬上意千重。</text>
<title>郭外途中</title>,<text>杏花村雨紅綻。楊柳溪風綠垂。路上行人多少。歸來能得新詩。</text>
<title>解上人自楓岳山來。詩以贈之。</title>,<text>昔往霜風颯颯。今來春草萋萋。浮雲本無南北。流水一任東西。</text>
<title>遊泉寺</title>,<text>飄然出城市。獨向聖居峯。黃葉溪邊路。靑山雲外鐘。斜陽隱高峀。晚吹響羣松。寂寂薜蘿下。行人都不逢。</text>
<title>辛未年苦寒</title>,<text>積雪千江凍。嚴風萬竅號。烏鳶飢欲死。牛馬縮寒毛。滄海經年戍。荒山落日樵。慈堂安穩未。回首意忉忉。</text>
<title>中秋月</title>,<text>斗牛彩已滅。蝦蟆明正生。關山幾萬里。風露欲三更。老衲坐無睡。騷人吟不停。南飛鵲繞樹。久客亦心驚。</text>
<title>約東窓遊天摩山洛山寺</title>,<text>雪盡東風吹不休。天摩山色望如流。何當共聽山鍾去。遊了諸峯又寺樓。</text>
<title>次漢江濟川亭詩韻</title>,<text>牧翁才調正無前。瓊玉詞華映濟川。自愧病生詩未就。謾吟流水共長天。</text>
<title>無題 二首</title>,<text>首句缺 抱病十年形土木。登高九日眼乾坤。今來古往詩成卷。海濶山遙酒滿罇。後會定從何處辦。擬將強健更尋君。到處迷方長是客。少年多病欲成翁。綠楊鸎語初晴後。芳草蛙聲細雨中。</text>
<title>定房寺</title>,<text>卧病經時日月多。迷方着處卽吾家。一庭細雨無人到。閒看胡僧手種花。</text>
<title>次東窓韻</title>,<text>少年曾托契。交道又彌堅。世事嗟吾拙。人才覺汝賢。病容殊寂寞。時序自推遷。爲報新珠玉。長吟得數聯。</text>
<title>題中房寺</title>,<text>一宿中房寺。眞堪解積愁。好花偏向日。綠竹早知秋。樓逈星河近。園深樹木稠。自憐多病客。吟嘯未能休。</text>
<title>題華菴淵月軒詩卷</title>,<text>華嵓儘幽寂。杳在蒼山根。上人此安禪。佳致難具論。淵澄啓玉鏡。月映如金盆。淸光凈無礙。駭浪終不翻。師心頗自適。夜深坐高軒。嗟余溺宦海。十年猶駿奔。世界苦昏黑。爭奪仍紛紜。何當借餘輝。照我濯水源。</text>
<title>次陽谷韻</title>,<text>飄泊此爲客。世人都未逢。香殘禮古佛。日暮聞鳴鍾。秋色早着柳。雨聲多在松。蕭然獨吟嘯。却喜息塵踪。</text>
<title>次東窓韻</title>,<text>欝欝曾經夏。悠悠又過秋。杖藜扶悃愊。煑茗慰沉浮。酒賦他年興。溪山此日愁。只應相識久。來共坐床頭。</text>
<title>送石崇上人之白雲山</title>,<text>上人來往共隨緣。庭樹秋風已颯然。縹緲白雲山萬疊。挈甁何處踏晴泉。</text>
<title>登南山</title>,<text>輪蹄九陌漲紅塵。滿目紛紛名利人。浮世百年渾似夢。一回登眺一傷神。</text>
<title>將之平州。留別原仲。</title>,<text>牢落乾坤一布衣。飄蓬南北頓忘機。明朝又向平州去。好釀黃花待我歸。</text>
<title>節陶淵明歸去來辭句</title>,<text>怊悵爲形役。田園胡不歸。實迷塗未遠。世與我相違。童僕懽迎日。壺觴自酌時。去留知已矣。天命復奚疑。</text>
<title>霧</title>,<text>宿霧連三日。重陰蔽大明。鳥歸迷古木。人立失前程。霑濕還如雨。熹微未放晴。病夫偏自愛。醇酹獨頻傾。</text>
<title>次贈朴先生 免 詩韻 五首</title>,<text>野晴只愛吟驢背。肥遯無心奉鶴頭。應笑世人緣底急。日奔南陌汗如流。高卧江湖萬事休。我興南望一搔頭。向來宦海多翻覆。曾是無人退急流。蒼苔夜坐宜盤膝。白石雲眠穩閣頭。何日與君評此味。十年牽俗厭同流。永東山水好淸遊。綠鬂歸休已白頭。濁酒斟時應對菊。新詩賦處定臨流。燭殘松月供詩眼。甁盡溪風醒醉頭。安得掛冠從子去。湖南佳處任萍流。</text>
<title>遊安積寺</title>,<text>山深伐木響丁丁。兩岸藤蘿一路橫。烈火明膏人世事。白雲幽草澗邊行。墨痕着葉僧題竹。篆跡留沙鳥下庭。無限客愁今蕩盡。小樓終日倚風欞。</text>
<title>寄陽谷</title>,<text>薄彼鐵城。維地之靈。有山孔秀。有流斯冷。維山及水。孕秀而生。孕秀而生。陽谷之英。陽谷之質。孔碩且長。陽谷之行。充實而彰。王命陽谷。以紀以綱。秉國之平。不顯其光。漢山蒼蒼。我心孔悲。之子之遠。俾我如飢。登山無車。涉水無舟。姑酌兕觥。以瀉我憂。右鐵城三章章八句</text>
<title>雪中</title>,<text>晚來飛雪正漫天。閒倚南窓興杳然。帶病豈堪驢背詠。擁爐開酒憶樊川。</text>
<title>遊觀音窟</title>,<text>獨隨樵者入山門。夾岸踈松路自分。幾片彩幡明夕照。一峰寒磬隔秋雲。夜潭白氣龍曾蟄。松月淸音鶴不羣。回望京都無十里。輪蹄南北正紛紜。</text>
<title>幽棲</title>,<text>幽棲自寂寞。竟日無招携。黃鳥忽飛來。綠楊深處啼。淸音互相答。獨坐意還迷。且復出門望。街頭車馬嘶。</text>
<title>送李仲平出按全羅</title>,<text>盛代方求士。英才自不凡。栢臺曾顯秩。芸閣又淸銜。使節光膺命。天書手奉函。廟謨精選擧。郊餞足腥醎。驛路晨催馬。江風夕掛帆。賦輕誰見貸。賊遁不容芟。士女歌原化。神祗享至誠。行看棠蔽芾。望重石嶄巖。官暇如相憶。裁詩寄一緘。賊遁。一作野闢。</text>
<title>號萬寺。逢舊知僧。</title>,<text>共是萍蹤輩。東西兩眇然。蹉跎十年後。邂逅一燈前。忘言坐長夜。落月橫半天。明朝又何處。獨向白雲眠。</text>
<title>渡漢江</title>,<text>跨馬出城郭。停鑣下釣㙜。長江一鳥去。落照數帆來。樵爨依灘集。茅茨傍岸開。平生湖海志。渡了却徘徊。</text>
<title>題禪興寺</title>,<text>牢落禪興寺。無僧燕子飛。立庭方氏塔。橫草櫟翁碑。瓊玉辭空在。琹棊事已非。欲歸仍小住。樹杪正斜暉。碑文。有方君鳴琹彈棊日以爲事之語。</text>
<title>送朴檢參議 丕 奉使之日本</title>,<text>翩翩黃鵠飛。高擧覩圓方。伊人獨迺何。欝欝滯一鄕。知余類卧駞。十年病在床。謾懷出遊志。長嘯隘八荒。喜君老猶健。奉使之扶桑。其地有民社。振古知綱常。主上重睦鄰。使節通交相。憑君體至懷。載馳靡或遑。滄溟衣帶耳。專對諒必長。講信永相好。俾民歌時康。吾將筆諸史。千載垂休光。贈行愧拙詩。我心多激昂。</text>
<title>題戒融上人明正菴詩卷 二首</title>,<text>將心已自安於正。餘事貪詩獨長詠。大潙花濃山更幽。洞庭葉脫波逾凈。掣鯨翻到海門深。騎象來從天路永。努力追拚師所期。紛紛末俗何須竟。我愛上人心。無非亦無是。不離城市中。而卧烟霞裏。蘿月澹冲襟。風泉滿幽耳。贈詩愧效嚬。潤色思東里。</text>
<title>送李三宰奉使金陵</title>,<text>爲謝皇明寵渥偏。春風四牡發朝鮮。路經遼野雲垂地。槎泛登萊水接天。披膽欣瞻新日月。遠遊周覽古山川。歸來知有觀光集。一片江南在眼前。</text>
<title>奉次陽村先生詩韻 三首</title>,<text>洙泗千年有考亭。末流沉濁獨揚淸。續絃鳳觜無人識。寤寐常懷景仰情。講論經籍邁汾亭。天縱元精粹且淸。不辟一言新註脚。先生眞箇見周情。遊戲斯文道德餘。手翻滄海掣鯨魚。片言膾炙人人口。可笑山僧笋與蔬。</text>
<title>奉次雨亭先生詩韻 二首</title>,<text>雄姿拔萃聳亭亭。萬丈虹霓薄太淸。鍾鼎功成更何事。好將詩句以娛情。遭時參贊萬機餘。嘉會眞同在藻魚。要使羣黎無菜色。丈夫常食肯嫌蔬。</text>
<title>奉次靑城君詩韻 二首</title>,<text>傳世詞華似孟亭。玉壺氷室不勝淸。荊潭唱和仍成卷。都是羲皇上世情。黑頭金紫立揚餘。野趣還如縱壑魚。想得南都曾少事。滿園藝竹更栽蔬。</text>
<title>奉次鷄城君詩韻 二首</title>,<text>兵曹北畔有風亭。先子陪公笑語淸。霜露永懷今十載。奉賡高韻倍含情。布衣麁飯不求餘。豪侈羞稱北路魚。只有野情禁未得。一園春雨自畦蔬。</text>
<title>奉次永嘉君詩韻 二首</title>,<text>銀鉤誰繼會稽亭。千載重看秀骨淸。不分病生曾托契。每從陳榻共開情。包括乾坤不復餘。人心元自異禽魚。胷中一段悠然味。不是膏粱不是蔬。</text>
<title>奉次偰揔制詩韻 二首</title>,<text>北庭西望杳長亭。三節風聲久益淸。積善固知餘慶在。愛公元是出中情。讀書曾不費三餘。但見如今類壁魚。欲把蕪詞題卷末。却慙荼蓼雜嘉蔬。</text>
<title>奉賡御製韻 四首</title>,<text>鸞輿東幸出鰲宮。露宿那堪更櫛風。返旆邦人爭蹈舞。滿城春意歲將竆。親迎玉輦早還宮。中外懽欣仰德風。拜手欲賡天上韻。深嗟筆力自先竆。前月趍朝侍紫宮。仰瞻雙淚落寒風。如今一笑重懽日。須信謳歌及滯竆。邊塵朝報紫宸宮。夕滅還如燭向風。二聖賡歌徒自責。從今誰復歎民竆。</text>
<title>次頤亝詩韻</title>,<text>疲人愛秋夜。華月流淸宮。端坐懷所思。宛在三峴中。結交豈今日。累世家相通。縱然龍猪異。再盟俱所同。深情重骨肉。誰復訶谷風。所貴在忠告。焉用徒書空。勉旃致高舜。嘉會諒難逢。高。疑作堯。</text>
<title>立春帖字</title>,<text>冬去寒威盡。雲開日色溫。體元參化育。佳氣靄乾坤。</text>
<title>題書筵詩卷 二首</title>,<text>誰將道味比流酥。㝡恨年來學力無。兩字勉強眞妙訣。令人每憶董江都。學文須惜少年時。懶惰從敎見道遲。來往書筵惟醉酒。居然又作送春詩。</text>
<title>題吉處士 再 詩卷 五首</title>,<text>乾旋坤轉政化生。萬彙欣欣共向榮。只有高麗鳳溪水。潺湲不改舊時聲。圃翁當路且捐生。雲卧誰曾慕勢榮。自是聖心崇節義。殷勤見召播休聲。曾將孝友樂餘生。菽水還能薄世榮。祥禫相知哀未盡。援琴應亦不成聲。廬墓經三載。哀哀淚不晴。樹風秋正急。苫塊慟何停。肯信浮屠誘。曾知聖制明。秉彛人所共。聞此涕堪零。吉侯立於獨。華岳聳秋晴。峻節自無比。馳名誰暫停。乾坤爲高下。日月更貞明。落落歲寒操。寧隨百草零。</text>
<title>乙酉三月。以試貟。同權中慮入留後司。經十餘日。始花之未開者且落矣。感時詠懷。呈中慮兼東西館諸友。三首</title>,<text>與君銜命此淹留。流轉風光未肯休。看着杏花開又落。一年眞箇負春遊。無賴風光日月添。滿城花樹染紅藍。半旬尙有餘春在。須向芳園辦一酣。近來無事可娛情。照眼花枝句未成。自是胷中佳興足。綠陰豊草也幽淸。</text>
<title>夜坐</title>,<text>孤燈照殘篇。一辮爐香上細烟。讀易靜觀天意妙。坐來終夜不曾眠。</text>
<title>到辛安村舍</title>,<text>驅馬來山村。始喜松菊存。童僕有欣色。候我於荊門。入門坐蒲席。庶可慰旅魂。隣翁喜相對。白酒滿瓦盆。前席各有問。團欒多雜言。因念曾來遊。玆已八九秋。時余未有知。惟日事釣鉤。到今已成童。碌碌猶凡流。學業旣云失。鹵莽將安求。歲月不我延。長川去悠悠。行役長未休。獨立翻百憂。出門一笑罷。仰天空踟躕。</text>
<title>月下懷堂後</title>,<text>雪深庭宇月娟娟。坐歇蒲團興杳然。耿耿不眠過夜半。此心都是憶同年。</text>
<title>寄陽谷</title>,<text>春風吹芳園。嚶嚶喧衆禽。相彼鳥求友。余亦懷知音。從遊相娛樂。有酒當共斟。故人志獨立。殷勤惜光陰。而我好自逸。碌碌混士林。念此徒慷慨。歲月其駸駸。</text>
<title>朴宰臣 永忠 挽章</title>,<text>曾從樞院覩儀形。况是千金舊所盟。賃屋自多同一里。不堪還聽薤歌聲。</text>
<title>李宰臣 玖 妻氏挽章</title>,<text>人生終始五旬餘。天賦貞嘉一世譽。幹蠱縱然無義嗣。典喪還自有簽書。</text>
<title>李宰臣 舒源 挽章 二首</title>,<text>曾從醫局揖天眞。一段淸氷不受塵。聞訃未能陪執紼。傷心北望欲沾巾。廊廟高標映縉紳。人生七十九經春。名香已自傳靑史。能世諸郞也絶倫。</text>
<title>尹代言 須 挽章</title>,<text>好人於子有誰加。謂享明時福祿多。彈指忽然中絶命。嗚呼命也竟如何。</text>
<title>姜參議 淮仲 母氏挽章</title>,<text>母儀婦道與年高。奔月飄然向紫霄。聞訃病生能不慟。曾從令子忝同僚。</text>
<title>延英殿</title>,<text>起樓元自爲延英。俯仰乾坤倚紫淸。大闢四門招俊乂。挽回三代致昇平。貞心階竹經冬翠。衛足墻葵向日傾。輕薄顚狂曾所鄙。肯敎桃柳近簷楹。</text>
<title>次酒谷韻。約重九會。二首</title>,<text>薜荔壇高一室深。淸晨步屧獨來尋。賴逢老衲如支遁。相對忘言到夕陰。卧病無心朝北闕。踈慵只愛倚南窓。如今已是重陽近。釀得黃花定幾缸。</text>
<title>呈李佐郞</title>,<text>深沉院宇正寥寥。秋盡庭前木葉凋。時獨看雲倍相憶。飄然來往莫辭遙。</text>
<title>偶成</title>,<text>吾生喜見聖明君。黜陟須當仔細分。默默彼蒼終可畏。匡人那得喪斯文。</text>
<title>送張判事</title>,<text>白髮蒼顔一布衣。自將淸直待明時。唐虞盛際是今日。莫向商山歌紫芝。</text>
<title>己巳十一月十五日夜。茂松尹公兄弟來宿。</title>,<text>呼兒展席須張燈。坐待先生命是承。入夜團欒多少語。喜逢東國見中興。是日。上卽位故云。</text>
<title>詠柳先達宅梅花</title>,<text>春深庭院尙風寒。一樹梅花映畫欄。粉艶只宜高士翫。幽姿應忌俗人看。月臨影瘦枝枝靜。風度香生箇箇團。楚客我今重有感。奈何唯解咏秋蘭。</text>
<title>遊進鳳山寺</title>,<text>遠上層峯一徑斜。白雲垂地掩僧家。山中古寺多相似。處處春風躑躅花。</text>
<title>次梅軒韻</title>,<text>軒梅月下吹香遠。庭草春深入眼濃。中慮從來才思妙。料應詩語轉多工。</text>
<title>李寺丞 次點 與諸公會于許正言宅。僕與焉。寺丞爲詩。次其韻。</title>,<text>故人邂逅得肩隨。春暖花枝照玉巵。今夕懽心曾不歇。何如更此惠新詩。</text>
<title>次禹府使詩卷</title>,<text>人心撓於物。笑面或嗔拳。治心諒非易。中節當希賢。其要在省察。乃絶柔道牽。操存苟臻極。鬼神詎窺邊。感通自無方。推之可參天。事業逈絶倫。孤芳陋羣姸。彼昏胡昧此。暴棄求自便。僥倖得人爵。騁詐弄機權。患失無不至。戚戚長憂煎。卓爾君子心。快活常澹然。行藏一委命。誰復容心焉。俛仰大化中。不用希登仙。余少願學此。不爲外物遷。毫忽析精微。乾坤期轉旋。居然病且懶。萬仞愁攀緣。歲月不相貸。志慮無由宣。顧爲澹蕩人。浪迹猶老禪。尙來念初服。早宿思免愆。幸哉遇明主。昵侍文陛前。寵榮愧踰分。慄慄戒氷淵。聞君抱利器。擧目牛無全。甚欲與之交。誓神終和平。我鄕事固夥。矧玆値荒年。喜君此爲宰。歸旌杳飄翩。孰飢食不飽。孰寒衣不綿。咸歸父母育。名與龔黃傳。丈夫惟贈言。暫別不須憐。小郡屈大才。政最應早還。吾觀浩亭詩。氣壓泰華巓。與君當服膺。致用期濟川。</text>
<title>次鄭 宗誠 韻 八首</title>,<text>致遠寧容泥近蹊。着鞭須要上高堤。掀天功業從心出。常自惺惺庶不迷。縱然人欲有千蹊。聖敎眞同障水堤。豈獨一時蒙澤利。且令萬世破昏迷。施化何曾限禹蹊。上竆蒼昊下河堤。煕煕並入陶鎔裏。宇內都無一物迷。臨水登山步野蹊。傍花隨柳立芳堤。一般淸意無人識。且問春亭迷不迷。欲從高躅杳無蹊。千首新詩氣決堤。深愧持杯還自負。若敎觀海定應迷。境幽車馬小蹤蹊。斗樣書齋寄曲堤。剛厭病心多欝結。且將詩句破沉迷。月明山徑雪盈蹊。雨暗溪橋柳拂堤。物景四時隨處好。不妨詩興使人迷。莫敎茆草塞荒蹊。止水須憑累石堤。存養苟知臻極處。寂然直使鬼神迷。</text>
<title>題許漢城詩卷</title>,<text>我本麋鹿性。江山愛幽絶。朅來被名韁。乃爲紅塵沒。喜見柏亭翁。胷中自無物。所願唯濟生。善治寒與熱。收藥盡百草。下灸洞諸穴。醫了一世人。共咏漁磯月。</text>
<title>寄大司憲 三首</title>,<text>來卧茆齋秪自吟。松都北望疊靑岑。唯應夜夜相思夢。解向情支洞裏尋。館試當年忝侍盟。更從丁亥作門生。春亭病者誰曾記。眞箇前身是父兄。從來寒士被人咍。何况恩榮萃不才。莫怪流言傳虎市。賴逢智者長烏臺。</text>
<title>次金參知 九德 奉使詩韻</title>,<text>少年觀國際文明。贈別新詩句句淸。自笑病夫甘閉戶。筆端豪氣謾縱橫。</text>
<title>題宋判事蘆鴈圖詩卷。次漁村韻。</title>,<text>十年犇走九街頭。淸夢空尋白鷺洲。珍重畫師能縮地。短屛相對一江秋。空。一作遙。</text>
<title>聞鸎</title>,<text>忽聽新鸎細柳邊。恐他豪俠暗彎弦。莫令閨女頻傾耳。應是傷心誤少年。細。一作御。</text>
<title>有感</title>,<text>鹿鳴美意遠。感之憂忡忡。相怨賦谷風。煢煢安所從。壎箎數十載。寸心神明通。一朝旋自疑。天邊成轉蓬。人情諒難測。山海千萬重。管鮑亦已矣。極目來悲風。</text>
<title>送柳直提學 斗明 出牧羅州</title>,<text>同寮方自多。迺此還成別。人生貴出牧。聖心識英傑。唯念阻山川。况復繁霜雪。好去加餐飯。遙遙慰愁絶。</text>
<title>送雨亭相國廵問西都</title>,<text>春風宇宙一披拂。城北城南百花發。我心胡爲欝如結。見此間關動車轄。雨亭落落邦之傑。間世英豪罕儔匹。萬計囊中天地括。千編筆下風雨疾。黑頭金紫何特達。靑史煥赫垂豊烈。王謂西都國扃鐍。卿其往鎭授鈇鉞。受命遅遅出天闕。開程旆旆擁旄節。出祖賓從九衢溢。車馬如雲競馳突。丈夫相贈處與出。昵昵離愁不須說。生民厥初靡適逸。大哉維天實陰隲。煥乎九疇天所秩。放之六合卷藏密。嗚呼箕子傳罔缺。帝訓章章自昭晣。來莅朝鮮始開物。至今八條炳星月。公歸齊沐薦芬苾。不顯愀然森對越。撫綏吾民在祗遹。務令遺敎無墜失。官暇登樓壓蛟室。魚鰕歷歷堪俯掇。渚淸沙白水澄澈。荷香柳陰紛映蔚。有酒百壺味且洌。其肴膾鯉仍炰鼈。歌唇舞腰皆玉質。豪竹哀箏雜瑤瑟。何曾游宴溺淫佚。只慰玉人駐歸轍。樂彼之土信奇絶。俛仰古今俱可悅。病夫欲往心不歇。其如未免塵埃沒。憶昔小少脫覊紲。豈意區區事鉛筆。橫海鯨牙不足拔。中天斗杓思手斡。已矣螻蟻但求穴。棲息茆齋僅容膝。欲將萬卷恣搜抉。徒費精神買消渴。流光鼎鼎去如瞥。心事悠悠欲華髮。操筆何期倒溟渤。詩成有似虫喞喞。持贈公行愧蕪拙。花下一盃聊送別。</text>
<title>次頤齋及金代言詩韻 七首</title>,<text>携酒論詩足寫憂。崧山况復是淸游。想知濯足溪邊坐。好箇松風酒醉頭。多病誰懷天下憂。逍遙吾欲學莊游。秪應一段貪詩癖。苦吟眞同鶴側頭。丈夫當以國爲憂。肯向明時賦遠游。慚愧不才仍抱病。蛾班也自近螭頭。淸遊能遣百憂寬。宦海如今正息瀾。天眷昵承陪玉案。野情還似戴黃冠。登山坐石蒼苔滑。看水臨風六月寒。唱和新詩俱絶倒。長吟使我自忘餐。少着儒衣長且寬。壯行直欲障狂瀾。幸從昭代參紆組。空免傍人笑倒冠。多病眞成司馬瘦。貪詩竟學孟郊寒。秪應方寸胷中血。常擬區區報一餐。風彩看來栗且寬。早從文學富波瀾。講經自合承前席。奏事誰曾値不冠。洪量海容天下水。貞心松耐雪中寒。廟堂異日開東閤。也擬相尋見吐餐。吾生幸沐睿恩寬。愧乏微涓得助瀾。山甫早能陪衮職。少陵何必歎儒冠。鋤禾竟是盤中粒。甁凍可知天下寒。參贊會須登至治。女多餘布士餘餐。</text>
<title>題徐 績 正郞詩卷 二首</title>,<text>郡縣觀風或府州。澄淸一念凜如秋。嶺南好是沾王化。惜別人人欲白頭。小少胷懷隘九州。十年憔悴卧經秋。至今詩語渾無力。敢道珠璣落筆頭。</text>
<title>題姜 淮仲 萬戶義州詩卷</title>,<text>維公經濟姿。自幸從遊屢。秘閣忝下寮。春官接淸晤。聚散若無期。復此分去住。我心不自持。山川杳征路。義州國門戶。所貴急先務。威惠苟兼施。厥俗知畏慕。公其往盡心。仰答明主顧。拙詩豈足觀。聊以表情素。</text>
<title>送曺翰林之中原曝曬</title>,<text>常愛曺生質近仁。更從書幄日相親。今朝忽向中原去。爲別那堪隔數旬。</text>
<title>次容軒詩韻 二首</title>,<text>金紫輝煌照磵阿。淋漓醉墨鴈行斜。郊寒島瘦那堪比。光價端知百倍過。容軒到家。値余不在。題詩而去故云。新樓高起碧雲阿。滿面淸風醉帽斜。觴詠雅懷誰得共。春亭扶病也頻過。</text>
<title>送許中書 稠 之寧越</title>,<text>少年慷慨許中書。五馬南遷八月初。惜別故人知幾許。同庚病者意何如。</text>
<title>送金獻納 益精 赴忠淸道觀察使爲經歷。兼簡公州牧伯契兄，麻谷道人二位。</title>,<text>昭代何嫌作逐臣。此行亦好覲渠親。殷勤贈別無他語。忠孝須期似古人。不見公州兩削瓜。君歸須此爲停撾。千峯道者如相問。依舊春亭解喫茶。</text>
<title>送朴獻納 軒 赴全羅節制使爲經歷。兼簡完山府尹。</title>,<text>百感逢秋已滿懷。同寮數日又相乖。憑君遠寄相思意。說與完山趙節齋。</text>
<title>丹陽郡事李 原卿 烏玉十三丁見惠。以詩答之。</title>,<text>蹉跎世故各西東。滿地風霜歲欲窮。握手論文定何夕。故人千里此心同。遙惠琅玕未覺慳。開緘宛見故人顏。染毫己寫相思字。只恨丹陽隔亂山。</text>
<title>南陽府使尹 愷 以紅杮百箇見惠。以詩答之。</title>,<text>映日紅珠顆。凝霜十月初。故人遙惠重。愧我乏瓊琚。</text>
<title>德恩金 瑨 送乾獐一口。走筆答之。</title>,<text>春樹江雲感別離。忽傳消息慰相思。坡仙未用嫌無肉。詩瘦從今也可肥。</text>
<title>喜雨走筆在館中</title>,<text>黃塵五月漲田原。百萬蒼生意欲焚。一片黑雲生舍北。須臾膏澤滿乾坤。</text>
<title>題兩街懶菴之金剛山詩卷</title>,<text>金剛山在國之東。多少奇觀勝畫中。皇帝命題名是重。上人飛錫興何窮。雲開初日紅浮海。天襯羣峯雪滿空。安得與君登絶頂。俯看八極盪余胷。</text>
<title>寄江西寺許義郞 䀭，鄭正郞 宗誠。二首</title>,<text>庭樹秋風葉下枝。故人西望杳難期。想應蠟屐頻携手。知向山蹊定釣磯。江西古寺壓飛濤。吟興曾聞此地饒。已覺詩來堪縮手。倘容攀附莫曾高。</text>
<title>金甘露雨千峯以貼扇見惠。以詩答之。</title>,<text>大地烘爐欝不開。仍牽薄宦走塵埃。故人千里遙憐我。特惠淸風一掬來。</text>
<title>次韓高城 二首</title>,<text>吾子曾知是可人。近來詩律轉淸新。薦衡有志書難就。敢道明時作近臣。多病自知筋力衰。聦明眞箇减前時。無心奮手飜滄海。兒戱唯應綴小詩。</text>
<title>謝惠林檎</title>,<text>磊磊堆前碧玉團。瓊漿透齒膽應寒。甞新不覺還垂涕。堂上無由慰口乾。</text>
<title>次酒谷人家詩韻 三首</title>,<text>李氏鐵城秀。妙齡三十春。麒麟天上客。螻蟻世中人。司憲名聲著。觀風政績新。卷懷聊自適。長嘯岸烏巾。少壯經綸志。悲秋復惜春。賦詩凌鮑謝。談理盡天人。日暖花心動。池晴草色新。遣懷應是酒。且莫負陶巾。早歲還多病。良辰又一春。蹉跎長作客。牢落不容人。世事年來急。山情日轉新。擬從盤谷去。叢竹戴烏巾。</text>
<title>入舊京</title>,<text>水口門前斜日時。春風獨向舊京歸。縱然撲地閭閻在。終是長途車馬稀。幾處杏花紅寂寂。滿城烟柳綠依依。可憐五百年間事。空屬征人一首詩。</text>
<title>送融上人還山。仍書一絶。寄千峯老僧。二首</title>,<text>飄然來往一銅甁。舊隱遙知圍翠屛。若見千峯煩寄語。禪餘還憶病春亭。甘露吾聞壓大江。江頭烟月好開窓。料應詩格高千丈。肯爲他人折幔幢。</text>
<title>奉送驪城君奉使金陵</title>,<text>定社仍爲佐命臣。紅顔綠髮自靑春。滿懷意氣干牛斗。睟面風儀照縉紳。千里重遊因許國。白雲東望却思親。歸期正趁荷初葉。一笑相看醉錦茵。</text>
<title>奉送漁村先生</title>,<text>曾向金陵屢往還。壯懷寧復憚途艱。丈夫自有乾坤眼。直把登莢作帶看。</text>
<title>大醉走筆。送鐵城君尹于西都。</title>,<text>竹馬相從三十逾。春風迺此惜征途。永明樓下花如海。坐對江山憶我無。</text>
<title>送吉川君如京。次鷄城君李 來 韻。</title>,<text>先正偏承帝眷隆。多公奉使繼高風。家庭訓誨甞聞禮。原隰驅馳爲盡忠。落落壯懷霄漢上。搖搖離思酒杯中。定知三接添殊渥。曾是堯仁父母同。</text>
<title>題獨谷賀金承旨 科 詩卷</title>,<text>龍媒元自渥洼來。正値吾君腹衆才。許國忠懷期結草。渾家和氣若登㙜。掌銓物議曾無間。侍講天心日有開。出納綸言應益勉。病夫也欲詠良哉。曾。一作人。</text>
<title>題黃相國之西京詩軸</title>,<text>大哉公輔器。綜理粲有條。文華錦紛披。德望山嶕嶢。伊昔掌制科。多士紛相撩。特蒙伯樂顧。自愧非華聊。忝盟義固厚。復此頻見招。胡然有此別。願爲幕中僚。一罇祖城西。心旌何蕩搖。樂浪禮義地。民物庶且饒。矧爾國扃鐍。要令威惠昭。聖心諒有在。我輩徒喧囂。事業期周召。下視曺與蕭。往謁太師廟。愀然薦荔椒。行看八敎敍。反側安足消。西民一何幸。金鼎羹誰調。歸來壓黃庭。扶病陪趨朝。</text>
<title>屬散</title>,<text>病身何用走泥途。眞箇人間賤丈夫。敢謂未能知楚璞。只慙曾得混齊竽。巖猿松鶴久相怨。磎友野翁聊可娛。尙戀南山却回首。浮名何啻等錙銖。</text>
<title>同年會于王輪設宴。余有故不赴。以詩寄。</title>,<text>今夕神仙醉紫霞。錦筵銀燭映靑娥。夜深踏月婆娑舞。滿帽花枝影半斜。</text>
<title>設分離宴于神孝寺 二首</title>,<text>寺樓佳處綺筵開。綠蟻濃凝琥珀盃。珍重翰林勤挽袖。夜深歸去更徘徊。淸歌裊裊間絲桐。聯壁團欒愛燭紅。誰遣靑蛾呵凍筆。醉中狂語愧難工。</text>
<title>訪偰司藝 偁 不遇</title>,<text>崇敎池邊渡小橋。蕭條籬落雜蓬蒿。重來政恐還迷誤。回首園林有鶴巢。</text>
<title>題上洛伯詩卷</title>,<text>系出新羅貴。門從上洛昌。本深知末茂。源遠合流長。顯考登黃閣。家聲盖四方。巧讒雖太甚。盛德竟無傷。天聽寧循枉。流言只速亡。征夷承帝命。杖鉞整戎行。令譽傳靑竹。威風震大洋。蘭孫相繼序。棣萼爛生香。積善何曾已。流芳自未央。慶鍾生碩輔。帝遣賚 缺 良。浩汗深滄海。魁梧發豫樟。謙恭藏氣焰。精密盡毫芒。絶足瞻騏驥。奇毛識鳳凰。憲司初振價。宦路會明敭。銓選天官貴。風流錦帳郞。懸魚爭臥轍。峨笏四提綱。理劇推張尹。懷恩賦召棠。應時參化育。扶日上穹蒼。草昧謀猷密。𦇯綸事業彰。官高陪衮職。權重攝鷹揚。赤舃臨台斗。淸風灑廟堂。丹靑垂炳炳。聲績日煌煌。出將親推轂。懷綏詎耀鋩。濟屯能定社。持節用賓王。告老希伊尹。安身慕子房。沖襟澄古井。和氣盎春陽。裂土封千戶。經邦近十霜。成功知戒寵。謝病要懷藏。養素居仁宅。思玄佩智囊。聖心圖任舊。臣道重含章。大度宜舟楫。宏材合棟樑。胡公重補闕。曺氏再治裝。玉燭調和久。金甌姓字芳。殷宗稱麴糵。周士詠羔羊。抑抑群公表。顒顒一世望。榮名同丙魏。世美配袁楊。好德民之性。親仁聖所藏。先人叨契托。外祖借隣光。志切邱山仰。恩非分寸量。偏欣累世久。誰效掃門傍。憶昔辰加巳。沈綿病在床。遐方仍記憶。良藥滿中箱。擢髮嗟難報。鏤肝謾不忘。獨行眞踽踽。違世自凉凉。靜坐探無始。長吟望八荒。敢思掀宇宙。只合事耕桑。帶疾徒成懶。貪詩竟作狂。朅來參近侍。踵武每趨蹌。拙語雖糟粕。深情出肺腸。祝君惟壽考。濟世致平康。</text>
<title>題柳 茂 典書詩卷</title>,<text>宦遊還憶竹林眠。家在靑山綠水前。何日長歌伴鷗鹿。免敎聲利老吾年。</text>
<title>題淸湖詩卷</title>,<text>淸湖誰命號。獨谷爲題詩。澈底元無滓。浮空詎有涯。微風終不起。明月自相隨。信棹吾將往。眞源一問師。</text>
<title>王惠妃挽章</title>,<text>稟性貞嘉㝡。儷尊富貴全。誰知忽奔月。自是爲賓天。</text>
<title>金宰臣 漢老 妻氏挽章</title>,<text>勤儉居家婦道宜。慶鍾生女配金枝。可憐四十生涯盡。行路何人不爲悲。</text>
<title>題尹侯詩卷</title>,<text>病夫煎茶聊自試。午窓破却盧仝睡。忽蒙尹侯來示詩。讀之怳若聞鳳吹。獨谷健筆橫乾坤。渥洼種與駑駘異。陽村有言出道德。玉振金聲貫終始。君胡持此求我和。應是貪多細大俱不棄。卽今聖主方急賢。束帛邱園恩四被。賢以德能以才。雲路競騁追風騎。明明在朝和庶官。多士成周夫豈是。就中拔萃惟見君。有如淇竹嶧桐猗猗菶菶搖靑翠。胸中星斗文。筆下龍蛇字。豫樟元是大廈材。瑚璉合爲淸廟器。魁梧蘊藉傳世美。啓沃宜居顧眄地。昵承淸問香案傍。論議從容協天意。憶昔初年遊泮宮。幾宵促膝談經義。幸參托契得攀鱗。敢向靑冥思幷轡。沈綿十載復何爲。秪知儷六與騈四。告君一言君且聆。明良契合古來非易事。努力努力盡臣職。利見九五惟九二。重爲告曰利見九五惟九二。</text>
<title>題金 峙 廬墓詩卷 二首</title>,<text>金生爲行殊拔萃。泰華於山江漢水。思親一念吾所存。鍾鼎富貴浮雲耳。三峯詩章粲星斗。從而和者若干首。嗟吾金生不易得。求之萬人亦希有。</text>
<title>題朝廷使臣馬 麟 思親圖詩卷</title>,<text>翩翩白雲飛。杳杳河之湄。耿耿遊子情。懸懸戀慈闈。豈惟晨與夕。甘旨恐失宜。縻官十餘載。奈此千里違。倚門念行役。屈指何時歸。榮養雖所樂。此懷難自支。所以作此圖。日夕常見之。向來又銜命。却到天一涯。坐看黃葉零。音容邈難知。嗚呼皇降衷。四海同秉彝。以余無怙恃。夙抱風樹悲。見君爲歌詩。不覺雙淚滋。旋車乞歸覲。戲彩良可期。勉哉盡臣職。忠孝惟一機。</text>
<title>題李佐使 彬 重赴忠淸道都節使詩卷</title>,<text>旌麾南下暮春時。曾是威名草木知。一道寇公難久借。不勝離思爲歌詩。</text>
<title>送黔毛浦水軍僉節制使鄭 復周 次韻</title>,<text>壯志伊誰並。雄才只自知。典兵今荷寵。同榜喜遭時。任重何嫌去。情親倍惜離。傳書莫辭屢。俾我免如飢。</text>
<title>送李相國觀察全羅</title>,<text>天眷君王挺豪俊。中亭老氣獨無匹。良玉日暖生雲煙。太阿匣裏纏霜雪。浮天溟渤詎可涯。至秋毫末誰能察。曾鎭全羅布威惠。惠深雨露威鈇鉞。居民但知耕鑿勤。海寇自隨烟燼滅。餘事新篇壓腐儒。拊軍雄略追先哲。軍中無事始起樓。樓上高談擁才傑。前後詩書左右史。雕戈畫戟樓下列。耿耿一念憂君親。淸夜夢斷江湖月。周民當時愛方叔。蜀人愈久思諸葛。區區下情動天意。按轡南行復持節。珍重授鉞千乘尊。出餞奔波五侯佚。文章巨擘爭贈言。玉磬黃鍾協聲律。春亭病生狂也且。十年伏枕空皮骨。少年豪氣尙未除。長嘯宇宙無空闊。見公愛公難留公。公疾其驅心若失。縱然南民望父母。其奈北闕思良弼。大惠那堪施一道。經緯乾坤期密勿。會看收功配伊呂。名聲萬古垂白日。</text>
<title>次廣州牧使安 魯生 詩韻</title>,<text>看着新詩自罕雙。仍分肥肉照踈窓。爛烹已擬春浮頰。高詠還驚雪入腔。右謝惠詩與肉詩家李杜獨爲雙。公入藩籬見牖窓。應笑春亭病提學。苦吟徒自損心腔。右謝詩一發端知中必雙。使君遙惠及寒牕。玉脂灔灔流喉吻。洗却十年藜莧腔。右謝肉強賡高韻豈堪雙。大嚼誰知臥竹窓。絃絶自慚無鳳觜。盤空誰復美羊腔。右復謝詩與肉翫易於公孰得雙。摳衣曾侍對梅窓。至今愧乏纖毫報。謾有誠心在肺腔。右敍昔年承敎發蒙之義邵翁高識更誰雙。樓閣空中啓八窓。相別豈堪仍改歲。欲酬淸唱不成腔。右敍今日久別景慕之情漢江南畔碧峯雙。想賦停雲坐北窓。待得春深波正綠。小舟相訪慰吟腔。右感今思昔。深欲奉晤。而預爲之約也。文章曾與謝公雙。遲日山光滿四窓。千首詩篇傳樂部。郡人應解唱新腔。右言公有經綸之才。而屈於州牧。乃以詩文自娛也。綠鬢登瀛寵絶雙。玉堂蓮燭映紗窓。爭知不是神仙骨。只愧元非錦繡腔。右言余以冥頑之資。驟遷華秩。而深自警省也。夫以冥頑之資。驟遷華秩。可不知其所自耶。則隆師忠君之念。自有不能已者。而所以圖報於萬一者。豈肯或忘於一飯之頃也哉。與君盟在白鷗雙。烟雨漁舟浪打窓。未報君恩天罔極。空嗟無計洗塵腔。右言行藏出處。非人所爲。但當聽命於天。安於所遇。不可容一毫私意於其間也。或曰。子始言寒窓。後言紗窓。自相矛楯。此詩家一病也。余曰。始言寒窓。猶曰官獨冷也。且自使君之惠而言之。所以卑其官而重其惠也。後謂紗窓。猶曰玉堂云爾。且自登瀛之寵而言之。所以貴其官。以爲警省之資也。此正古人所謂詩人之辭。容有抑揚者。而亦何害於意哉。</text>
<title>次金注簿 久冏 詩韻</title>,<text>常恨故人阻。况經桃李時。誰能援手救。自愧上書遲。橫海脩鱗困。凌雲逸翮垂。飛騰知有日。天命復奚疑。</text>
<title>寄慶尙道使相容軒</title>,<text>城山山下每相要。步屧過從暮復朝。秋半解携冬欲盡。不禁南望首頻搔。</text>
<title>容軒使相惠天鵝。以詩謝之。二首</title>,<text>義之端合受籠鵝。怪底飛來病者家。應是容軒憐故友。爲傳佳句似陰何。來詩。有天涯信字付天鵝之句故云。多病何曾講一經。惟將藥餌寄餘生。書筵此日參隅坐。倚席空慚輔德名。來詩。有輔德東宮之語故云。</text>
<title>得此字</title>,<text>大哉維乾元。生物自不已。於皇我聖神。至仁洽遐邇。飛潛曁動植。並育洪勻裏。憶昔草昧初。安危頗相倚。至明諒先物。奮義能傾否。協謀肇丕基。成功不移晷。乃承君父命。朝京六千里。暑雨苦蒸濕。山川杳流峙。道塗豈不艱。驅馳一何駛。周旋入帝庭。去天不盈咫。敷奏詳且明。天子顏有喜。鹿鳴優勞慰。厚渥熏心髓。東人賴以安。謳歌遍朝市。膺圖嗣曆服。穆穆光西被。帝命相繼志。五花映金璽。冕服爛九章。秩如親王比。天寵有如斯。古來罕儷美。翼翼心轉小。述職無少弛。篤孝善繼述。尊祖親毖祀。聲色自不邇。貨利曾所鄙。遊畋戒逸欲。服食斥華侈。每當臨政暇。詩書究源委。豈惟日孜孜。夜對盡百紙。窮神翫馬圖。斷事觀麟史。孰云多學識。妙契一貫旨。卓爾極高明。煥然瀜査滓。恭惟瑩澈心。月照秋江水。持以燭萬機。有如指掌視。謙抑不自有。從人而舍己。稽謀資老成。好賢就蘭芷。片善無不擧。濟濟多吉士。聿來漢之陽。新宮乃如跂。北嶽擁神秀。南江媚淸泚。至日宴便殿。絲竹雜宮徵。陽和滿乾坤。喜氣溢筵几。天香藹金鳧。宮醞灔綠蟻。懽忻肯繼淫。愷樂多受祉。勳臣昔獻詩。先見蓋無似。特命縉紳和。摛藻爭麗綺。歌頌誠職分。敢辭效薄技。顧以言不文。操筆還自恥。惟應寫肺肝。焉用徒誇靡。士生太平時。遭逢堯舜理。一命已自榮。何况紆靑紫。微臣本孤蹤。久病向二紀。投閒固所宜。就列安敢擬。乃參備侍從。而得躋膴仕。至恩欲圖報。天高海無涘。耿耿抱微誠。致身期沒齒。伏覩天縱資。實可追姚姒。有虞學精一。周文思敬止。夙夜苟緝煕。有爲亦若是。西山衍大學。歷歷似提耳。民情未易保。天命諒難恃。向背固無常。宜若薄氷履。去就不容髮。頃刻須顧諟。一念操與舍。治亂判於此。屈指開闢來。百代莫不爾。願言法且戒。愼終一如始。父臨億萬年。保我群赤子。</text>
<title>奉和御製邀上王賞蓮詩韻 五首</title>,<text>雨映重樓薦羽巵。炎天氷雪欲侵衣。仰瞻棣萼聯華日。正値荷花滿水時。登樓二聖共傳巵。樓下荷香暗襲衣。披錦千堆風過處。量珠萬斛雨來時。參差擎出碧筒巵。濃淡粧成錦繡衣。天爲聖心留玉輦。濛濛靈雨自移時。霞冠翠袖奉瓊巵。好雨催詩欲濕衣。不觸更敎仍不背。無前聖製見今時。多病臣身似漏巵。十年猶得服朝衣。秪今染翰賡歌日。却憶垂髫侍學時。</text>
<title>送槐庭權先生 澹 判牧公州 二首</title>,<text>祕書曾得揖淸眞。更喜僑居獲里仁。此日暌携多少思。不堪秋氣也迷人。文章太守謝宣城。訟斷公庭草自靑。想得夜長應足夢。夢中棊怯對春亭。</text>
<title>次漆原君尹 子當 節制蛤浦景釀臺詩韻</title>,<text>層巖萬仞水汪洋。景釀臺高夏亦凉。霜鬢重遊持節鉞。雲山依舊滿空蒼。</text>
<title>同年携壺會于永嘉君宅。僕與焉。</title>,<text>當時此地會耆英。紫洞風流動玉京。少壯懽娛誠未易。盍簪今夕鬢俱靑。</text>
<title>吳令 陞 妻氏挽章 存沒恨難言之句。一作遺恨更堪言。</title>,<text>貞淑天姿美。柔嘉婦禮敦。夫何二旬半。奄作九泉魂。落月香閨閉。悲風畫翣翻。呱呱兒滿室。存沒恨難言。</text>
<title>次陽村詩韻。送金議郞 端 出按右道。</title>,<text>郊畿咨俾乂。時論共推才。王化知宣布。民愁想豁開。同盟深契托。送別苦心摧。贈語余奚贅。先生曰敬哉。</text>
<title>題延山府使禹 博 詩卷 二首○博護送朝廷使臣章謹，端木禮于八渡河。章，端二公贈博詩。皆以勤謹稱之。</title>,<text>追隨使節過江關。二子題詩慰子還。勤謹豈惟治一郡。國恩終必答邱山。邊秋離袂不堪分。特贈新篇意甚勤。欲把禿毫題卷末。愧無詩態靄春雲。</text>
<title>太宗聖德神功文武光孝大王挽章 二首</title>,<text>五百高麗王氣收。天生神聖俾民休。體仁盛德孚羲訓。建極隆功叶禹疇。甘露千年輝簡冊。愁雲一夕掩山邱。潺潺萬斛君臣淚。直與城南漢水流。流澤生民二十秋。遺弓一日作仙遊。群臣擗踊哀何盡。聖子拚號淚未收。草合樂天亭下路。雲橫豐壤澗邊樓。嗚呼可忍東回首。無復從容侍冕旒。</text>
<title>題獨谷詩卷 二首</title>,<text>勳德俱隆八十年。豈因人力實由天。向來日用知何事。渴飮飢飧倦則眠。天鍾神秀挺人豪。大盡乾坤細入毫。共導阿衡降中葉。願從方朔飽三桃。</text>
<title>題領完山府尹朴 經 詩卷</title>,<text>安如金鼎重。淸比玉壺寒。此去兼戎事。須將猛濟寬。</text>
<title>許 遲 母氏挽章</title>,<text>貞姿五十四年春。一夕粧閨忽掩塵。滿路送行誰不慟。曾從令子忝交親。</text>
<title>哭李 士謂</title>,<text>視余猶子意彌親。聞訃初疑夢也眞。路遠未能陪執紼。謾將雙淚灑衣巾。年踰耳順向重泉。南望佳城爲悵然。玉樹風儀曾所揖。令男况是我同年。</text>
<title>李 卜祥 挽章</title>,<text>人間歲月七旬奇。夢覺邯鄲萬事悲。薄宦卽今難執紼。桃源東望爲題詩。</text>
<title>哭頤齋</title>,<text>早年勳業映時賢。富貴仍看子滿前。只有嚴顏揮苦淚。想應遺恨在重泉。</text>
<title>刈薑。寄呈尹 愷 敬止。</title>,<text>曉來巡圃劫新霜。顚倒腰鎌手列薑。種來幾何無此味。殷勤分與故人嘗。</text>
<title>金令公 承霔 母氏挽章</title>,<text>曾嗟何恃淚長流。屈指星霜十二周。踽踽賴蒙猶子視。忍聞哀挽向山邱。</text>
<title>挽朴完山</title>,<text>淸似氷壺懸素秋。溫如玉瓚映黃流。一朝乘化誰能止。西望題詩恨未休。</text>
<title>題孝友堂詩卷</title>,<text>聖上名堂切。儲宮造道深。聰明眞夙稟。孝友是誠心。禮樂交相養。詩書不絶吟。願將斯二字。精義再三尋。</text>
<title>題樂天亭</title>,<text>樂天亭上又淸秋。地戴明君佳氣浮。踈雨白鷗麻浦曲。落霞孤鶩漢山頭。仁風浩蕩草從偃。聖澤瀰漫水共流。宵旰餘閒觀物象。人間仙境更何求。</text>
<title>題尹上將 向 詩卷 五首</title>,<text>端居觀大化。萬古不崇朝。天覆坤仍載。雲行雨以澆。百花爭吐萼。羣卉競抽條。自愛庭前笋。應將拂絳霄。愛君自昔日。佳句見今朝。病爲吟詩瘦。書仍喫酒澆。恢弘知異器。踈淡覺同條。會見垂天翼。乘風翥九霄。詩成因喜雨。吟翫自連朝。足慰愁腸渴。寧須茗椀澆。紆餘山百折。高潔雪三條。敢擬瓊琚報。鸞笙響紫霄。天意今猶古。人情夕異朝。有誰知反朴。流俗漸應澆。心性兩三字。經書千萬條。須將油繼晷。莫負氣籠霄。暫阻如三歲。相思豈一朝。自多蒙記憶。却愧異淳澆。洪量千勻鼎。高標百尺條。雖然似枯卉。直欲借凌霄。</text>
<title>無題</title>,<text>草創鴻猷壯。盈成鳳曆遐。重煕承正統。厚澤削煩苛。日月臨無外。乾坤合太和。覿文曾弛罟。匿武已包戈。殊俗煩重譯。多方渾一家。箕封元阻海。禹貢歲奔波。葵懇今逾至。天光照不頗。推心頒寵典。持節載驅車。豁達王人度。間關道里賖。迓勞勤跋涉。迎命擁周遮。印奉兼金重。書瞻五色多。恩榮新雨露。光彩舊山河。父老皆扶病。君臣共拜嘉。塡街爭蹈舞。行路竟稱嗟。餙館筵初秩。娛賓意靡他。玉罇浮綠醑。銀燭折金葩。目擊言猶淺。情親禮有加。詩成聞泣鬼。筆落見驚蛇。燕石慙連璧。莊蓬願倚麻。不愁萌鄙吝。惟喜得磋磨。心好風之詠。懷歸雅以歌。開襟方悟悅。分袂却蹉跎。來趁梅成子。行看藕薦花。晨征雲欲釋。夕次月初斜。野闊遼陽路。天低海上槎。歲時驚變易。城闕夢嵯峨。去去誠難住。悠悠竟迺何。憑君須上達。贈語實非誇。聖德知滄海。臣心似曉霞。子孫千萬歲。奉職誓無邪。鄭君爲人直以義。存心只要全其天。在家則孝在朝忠。富貴視若浮雲然。獨谷先生其座主。文章道德追前賢。作詩以美因以勸。君乎三復宜勉旃。吾王誠孝格天心。特遣朝官降德音。春盡星軺過鶴野。山晴玉節照鷄林。三韓喜氣均朝野。一視深仁冠古今。政是盛朝家四海。送君何用惜分襟。愛梅應與衆殊科。淸坐看來興轉賖。踈影不曾留一葉。暗香寧待吐羣葩。郊寒島瘦奚同調。宋賦何詩謾自誇。惟有調羹傅巖老。流芳萬古浩無涯。御命皇華出帝鄕。東人歲歲荷龍光。紫麻咫尺聞天語。玄衮氤氳帶御香。異域吟懷花冉冉。故園歸夢月茫茫。吾王盛德神明在。敷奏丹墀語合長。</text>
<title>奉賡壽寧杖詩卷元韵</title>,<text>亨齋先生氣蓋世。脚踏靑天手探月。曾硏聖學盡精博。放彌宇宙斂藏密。鯫生早從函丈游。宰我徒嗟非不悅。先生道德孰與京。鍾鼎勳庸不容說。若有杖兮神所賚。携提頃刻何敢失。宣尼危顚豈不持。奉豆趨走諒無跌。成龍詎效費公投。化林却笑夸父渴。先生有詩冠篇端。雄搏蛟螭麗聯璧。誰從君山鬪鬼神。肯向崆峒尋轍跡。唯期杖朝至君所。直使斯民歌作息。鐵柱桃竹秪安身。未解扶綱佐皇極。羞將拙筆狀奇功。海河豈是蠡所測。</text>
<title>走筆送李肅州 申 之官 二首</title>,<text>肅州回首杳山川。五馬聯翩發曉天。若見西都巡問使。爲言詩瘦甚當年。秋風颯颯動庭枝。侵曉敲門話所之。濁酒數盃何限意。十年相遇更分離。</text>
<title>次淸城君鄭 擢 送西北面都巡問使兼平壤尹金三宰順天君 承霔 詩韻</title>,<text>偉略懷殊俗。宏材費政堂。世推帷幄勝。人仰股肱良。出鎭平城遠。回望華岳長。定知宣聖德。西北永歡康。</text>
<title>覺林寺</title>,<text>雉岳爲山名海東。山之寶刹覺林最。雲烟巖壑幾千年。地靈擁衛天龍會。</text>
<title>奉次趙大司成 庸 詩韻</title>,<text>曾從泮水揖淸眞。一段氷壺不受塵。道味深深仍淡泊。詞源浩浩更精神。敢期鮑氏偏憐我。還有毛公解誤人。聰聽未應疑市虎。巧言那得間情親。</text>
<title>勤政殿 二首</title>,<text>惟天運晝夜。至健自無息。惟聖乃時憲。克勤不遑食。帝心固靡常。輿意亦難測。匹夫恐失所。庶僚或曠職。毫忽苟不謹。兆民多僭忒。貽譏千百年。厥失在頃刻。一日復一日。萬機紛如織。所以崇敬畏。小心惟翼翼。名殿以勤政。日御至中昃。進賢闢四門。亹亹相戒勑。存誠節嗜欲。博學資多識。欽恤愼刑罰。艱難念稼穡。願言堅此心。古訓永爲式。嚴恭體無逸。箴儆觀抑抑。敬哉一終始。億載作民極。煌煌金殿照層巒。琪樹葱籠景氣閒。閶闔九天開日月。衣冠五夜集䲶鸞。衆心離合分毫忽。百代興衰可鑑觀。裁決萬機猶未罷。日斜花影上欄干。</text>
<title>送金府尹尹于完山兼節制 二首</title>,<text>落落秋意悲。鴻吟霜已白。送行固難堪。况此在鄰曲。同庚知幾多。故人重三益。離思劇懸旆。搖搖不可遏。王命甸大藩。出牧且持節。威聲定四播。惠化尤所篤。男兒意有在。肯效兒女別。惟有一言贈。可以布心腹。吾聞南方旱。恐民有飢渴。完山地卑燠。瘴霧多蒸欝。太上保赤子。仰答明主識。次乃愼調攝。下慰遙相憶。自是詩書將。人推智略雄。贈言今送別。登第昔曾同。鼓角搖滄海。旌旗映朔風。誰知多病客。欝欝在囊中。</text>
<title>奉次韓山文靖公賀太祖捷雲峯凱還詩韻 二首</title>,<text>忠誠自與武侯同。戎略皆推衛國公。受鉞一人臨祖帳。論兵諸將仰高風。影搖海岳旌旗動。聲振乾坤鼓角雄。肯使螳螂圖拒轍。合從金石勒成功。恭惟聖德與天同。豈是規模兩沛公。育物深仁施雨露。行師大勇挾雷風。茂松紀事無遺恨。牧隱題詩孰並雄。稽首欲賡江漢什。東韓萬世賴神功。前一首。以人臣之忠義稱之。直述當時之事也。後一首則首之以與天同德。人君之道也。古人所謂爲下克忠。爲人君止於仁者。聖祖有焉。嗚呼至哉。</text>
<title>題延城君金 輅 廵問西京詩卷</title>,<text>天眷朝鮮作民主。赫哉泰運開文明。於皇神聖極塗炭。坐令骨肉且死生。惟公壯年際佳會。直氣噴薄中天橫。再盟帶礪功莫京。仗鉞西北仍專城。大成山將峻民瞻。大同水期流政聲。八條舊章要修擧。立異肯使斯民驚。嗟余贈行無好言。握手歧路徒屛營。西民幸矣信可賀。永懷豈不酸離情。雖然借寇詎能久。立見宣召催登程。斂惠一方古所歎。滿朝冠佩應懽迎。</text>
<title>題姜寺丞廬墓未畢。拜將軍如京詩卷。</title>,<text>人於衆理要該通。實行當求孝與忠。擧世鮮能全此道。如君誰得比高蹤。白雲擔土廬先壠。丹陛飄纓奉聖躬。應笑病夫成底事。祗將踈懶作詩翁。</text>
<title>瓊花圖。圖上有詩。次韻。二首</title>,<text>乾坤獨樹鍾淸氣。今古名花復幾株。嘉種秪應天上有。異香曾是世間無。紛敷自愛盈枝雪。凋謝誰看點地珠。對畫也堪忘寢食。神仙枉駕信非誣。造物生成元絶類。古人題咏幾留詩。花心折麝黃金蘂。葉底蟠虬碧玉枝。誰道八仙曾補種。天敎一朶綻非時。欲扶懶病賡淸唱。却恨神精似亂絲。</text>
<title>瓊花之圖若詩俱佳。且其書法之妙。與之相稱。卽古人所謂三絶也。復用首篇韻。謹題一首。</title>,<text>一幅輕綃欺玉雪。重欄佳處托根株。仙姿豈肯經年改。神畫皆驚擧世無。瑩凈詞華如帶月。端莊筆勢似聯珠。細看政合稱三絶。謂抵千金也不誣。</text>
<title>題玉 瑞琛 詩卷次獨谷桂庭韻 瑞琛。善畫蘭竹者也。</title>,<text>筆端曾有楚江心。九畹幽香自可尋。肯向茅齋揮短幅。珍藏不啻得良琛。百卉誰堪霜雪和。共憐寒玉拂雲霞。病夫三復猗猗咏。磨琢能令德不瑕。桂庭禪語儘淸和。獨谷詞華麗彩霞。欲把碔砆聯美玉。却慙無計匿纖瑕。</text>
<title>題吉注書詩卷。次獨谷韻。</title>,<text>冶隱先生歸弊廬。雲情自與世情踈。門垂彭澤五株柳。家有盧仝千卷書。早把利名同草芥。好將心事付樵漁。一區故國山溪勝。或棹孤舟或命車。</text>
<title>題河獻納 得孚 詩卷 二首</title>,<text>縱然林壑養殘年。義膽曾知大似天。好是聖朝來就列。香烟身惹御爐邊。硏竆聖學自髫年。披霧如今抉覩天。朝退佩聲歸到處。鳳凰池水映花邊。</text>
<title>哭朴提學 宜中</title>,<text>圃逝陶亡牧已非。三峯南望也依依。十年雙袖懷恩淚。扶柩今朝又一揮。</text>
<title>寄禹府使 均○二首○均時在淸道積泉寺。就辨也。</title>,<text>不見美人久。邈在天一涯。公淸禹太守。峻偉李監司。披豁知相得。從遊漫所思。山川阻歸路。極目寄荒詞。古郡聞淸道。精廬號積泉。寓居成吏隱。高興入雲烟。禍福誰爲地。行藏自有天。加餐不須慮。明鏡照媸姸。</text>
<title>上洛府院君輓章</title>,<text>傳家積善正無倫。眞箇東韓社稷臣。許國寸心雙鬢雪。接人和氣一團春。芸臺繪綵殊勳著。玉輦親臨寵數新。六十七年渾似夢。薤歌凄楚響淸晨。</text>
<title>安城君母氏輓章</title>,<text>居家勤儉以存心。生育勳賢世共欽。八秩享年身尙健。一朝奔月跡難尋。落花舊宅靑春暮。喬木佳城白日沉。大事致誠無可憾。典喪眞箇直千金。</text>
<title>鄭判書 矩 母氏輓章</title>,<text>年踰八秩且寧康。天賦貞嘉婦道臧。三子鼎居皆致孝。諸孫竹立競磨光。落花流水無消息。斜日孤烟轉渺茫。牽世未能陪執紼。側身東望爲悲傷。</text>
<title>柳 謙 母氏輓章</title>,<text>鳳去五年凰又隨。月明玄圃想雙飛。應嫌晠代還高逝。故遣孤雛覽德輝。</text>
<title>金 繼守 輓章</title>,<text>一夕迷魂竟莫招。山高海闊路迢迢。故居謾望來歸早。曾是無人續楚騷。</text>
<title>題金令公 廷雋 觀察全羅詩卷。次獨谷韻。</title>,<text>有美玉於斯。寧敎人不知。典兵曾捧日。攬轡又匡時。贈語詩成卷。分衿酒滿巵。傳書魚鴈在。足慰抱長思。</text>
<title>趙政丞妻氏輓章</title>,<text>卷髮年華少。齊眉德譽多。如何棄中饋。忽此夢南柯。斷壠愁雲合。空閨落月斜。千金能幹蠱。足慰皷盆歌。</text>
<title>權陽村輓章 二首</title>,<text>道德端爲百世宗。天敎先覺啓頑聾。身蒙大難名逾著。望重崇班禮益恭。瑩澈襟懷光霽月。從容談笑 缺 春風。早參函丈摳衣久。執紼誰禁淚灑胷。弱冠明珠走玉盤。壯年豪氣際仍蟠。長驅直入班揚壘。高步間登李杜壇。炳蔚鳳翔千仞下。汪洋鯨飮百川乾。嗚呼已矣將安仰。空把遺篇拭淚看。</text>
<title>奉呈鄭三峯</title>,<text>天挺人中傑。髫年志四方。雪螢竆聖學。風虎佐興王。偉量呑江海。全材作棟樑。一身周禮樂。餘事漢文章。號令傾軍府。經綸冠廟堂。溫溫瞻麗日。凜凜望秋霜。功誓山河大。名垂竹帛光。塩梅聞傅說。帷幄見張良。勤儉書之訓。盈謙易所詳。願言崇令德。終始似汾陽。</text>
<title>題鄭勿齋 安道 詩卷</title>,<text>綠鬢休官慕古賢。勿齋高義薄雲天。園同靖節開三徑。琴想重華拂五絃。萬事世間眞夢爾。一生胷次自悠然。下隣擬共簞瓢樂。爲報心期莫浪傳。</text>
<title>訪辛使戱贈</title>,<text>多病年來息世機。每從陳榻醉歸遲。憑君欲辦花前會。須趁山花未落時。</text>
<title>益妃輓章</title>,<text>鼎湖龍去涕沾裳。屈指流光三十霜。今日試從泉下逝。不知還得侍寧王。</text>
<title>次稚叔韻</title>,<text>塵世卽蜂房。缺 眠意政長。武陵如有路。曾是慕仙鄕。</text>
<title>崇陵寺壁畫山水歌</title>,<text>吾聞羅浮山水天下異。今兹之圖無乃是。是何形勝屈且奇。滿壁慘憺長風起。小生本好奇。見之能忘飢。乃知筆有神。揮灑超等夷。纖流寸石誰復拾。玄圃瀟湘此俱集。經營心奪造化機。天何言哉眞宰泣。突兀似觸日車折。蕩潏却訝坤軸裂。雲深洞壑松陰濕。潮落浦漵漁磯出。中有數間茅屋。上倚靑蒼下溟渤。此圖垂無竆。會爲識者逢。當知用心苦。豈惟筆跡工。孤舟翩然向何許。悵望恐是乘桴翁。乾坤卽今吼豺虎。已矣堯舜難遭遇。時危對此嘯復歌。悲風爲我嘶老樹。</text>
<title>病中秋思</title>,<text>西風黃葉落繽紛。庭院無人日又曛。何處笛聲吹未已。月明直到夜深聞。</text>
<title>向夕</title>,<text>精舍竆秋夜。孤吟望白河。山圍寒氣早。葉盡月華多。絶塞征鴻叫。空林宿鳥過。客懷殊寂寞。欝欝奈愁何。</text>
<title>寺樓晚晴。聞笛走筆。</title>,<text>蒼茫烟樹弄微晴。殘照亭亭樹外明。幽獨更堪聞玉笛。向衰懷抱不曾平。</text>
<title>十月見菊</title>,<text>一叢陶菊映蓬蒿。粲粲堪將泛白醪。惆悵霜風太情薄。吹殘佳色不曾饒。</text>
<title>漫興</title>,<text>爲客崇陵寺。沉綿不出門。片心包宇宙。佳興在風雲。世故多翻覆。塵機正糾紛。渺然伊呂輩。千載揖餘芬。</text>
<title>送僧南歸</title>,<text>飄然一枝杖。去去向何山。抱病知交態。吟詩送別顏。孤程千壑裏。幽夢白雲間。且問南遊遍。丁寧幾日還。</text>
<title>夜坐</title>,<text>小爐熾炭復張燈。坐盡深更水欲氷。除却煎茶更無事。向來情思淡於僧。</text>
<title>寄東窓 四首</title>,<text>中塘有草。有蔚其綠。彼君子兮。溫其如玉。莫往莫來。使我心毒。中塘有草。載芬載芳。彼君子兮。不瑕有傷。皷言望之。潸然涕零。中塘有草。零雨霏霏。彼君子兮。福祿攸歸。上天孔明。終莫肯遺。中塘三章章六句年來幽趣頗相關。却愧吾身尙未安。陳榻留僧閒煑茗。庾樓邀月獨憑欄。黃催弱柳風初暖。白動寒梅雪欲殘。待得春濃花正發。一樽重與語團欒。</text>
<title>首陽行</title>,<text>瞻彼首陽山之幽。我思古人何悠悠。棄國不啻若弊屣。睥睨四海歸于周。周家王業惟日彊。赫怒欲救斯民瘡。三千一心貔虎士。勢甚建瓴誰得當。奮髯一語柱殷衰。確乎大經難可違。黃鉞白旄色沮喪。天爲之高地爲卑。翻然歸來首陽峽。寧餓不食周粟粒。高歌採薇竟無悔。淸風萬古吹六合。</text>
<title>莘野行</title>,<text>有莘之野有一老。身荷耒耟於焉藏。幡然動心三聘餘。欲令四海如虞唐。五就桀兮非吾君。虐焰閃鑠燒乾坤。哀哀烝民沸煎熬。奚啻炎火玉石焚。愍惻若己推納溝。相湯謀訖天之誅。能傾東海手注之。引領萬口爭懽呼。終輔幼冲致仁義。平生自任以天地。雲行杳邈百世下。豈無儒者志其志。</text>
<title>送李 養中 奉使日本</title>,<text>六月暑方熾。問君將何之。主上重鄰好。奉使安敢辭。聞昔阿每氏。建國扶桑湄。其俗固知方。慕義競來馳。報聘禮則然。專對子所期。告別一何遽。水道天之涯。修睦禁草竊。喩德敦懷綏。誠心互來往。永世無改移。贈行復何言。勖君其念兹。</text>
<title>送李直館 擔 之江南</title>,<text>欲話離懷切。其如伏枕何。惟應送君夢。直到鴨江沱。</text>
<title>送驪城君閔相奉使江南</title>,<text>綠髮勳親氣寡儔。秋風持節向中州。病生無力參郊餞。但願加飧慰我愁。</text>
<title>呈方議郞 與權。請促作靴。</title>,<text>物華搖落鴈南翔。歲暮高風刮地凉。十載病身皮與骨。可堪晨起踐嚴霜。</text>
<title>題慶源村金議郞 旴 農舍</title>,<text>柳影地塘滿。荷香日夕聞。秋深魚稻美。更此對芳樽。</text>
<title>偶吟</title>,<text>自信眞兒輩。那堪號丈夫。長吟詩却拙。緩步杖仍扶。病久容顏改。天寒歲月徂。功名在老大。不必歎竆途。</text>
<title>送陸主事 顆 林行人 士英 還京 四首</title>,<text>海邦元自慕中州。一見淸容寫我憂。萬古列星歸北極。九天恩露洽靑邱。龍巒曉氣濃如酒。鴨水春光淡似油。別後眷眷何日已。夢魂長是遶歸輈。帝眷朝鮮降紫麻。君臣齊沐拜恩波。賜來寶曆回新歲。披得香函疊彩霞。賓館方欣瞻玉樹。鴨江還欲泛星槎。政逢四海同文日。腸斷離筵一曲歌。自是京中第一流。爲傳天語到東陬。相逢良晤猶嫌晚。悵望歸期不可留。松嶽風烟牽別思。鍾山花木待淸遊。丹墀獨對知君是。從此吾邦更荷休。慕義臣心切。敷文帝德明。乾坤新雨露。葵藿荷生成。斗酒鷄林曉。孤舟鴨水淸。桑弧四方志。一笑送君行。</text>
<title>送監生還京師</title>,<text>妙齡才調冠三雍。目擊心知道自同。歲暮催歸懷靡及。天涯送別思何窮。烟開鍾阜千重碧。日浴咸池萬頃紅。敷奏定應承錫宴。九簫聲動五雲中。</text>
<title>送祝少卿 孟獻 還京師</title>,<text>夙抱慕華志。顧此守幽獨。祝侯忽御命。翩然來海曲。相逢如舊識。談笑見心腹。詩淸畫又神。巧匠手堪縮。同舟安敢希。倚麻誠所欲。夫何未卒歲。別思還相促。縶駒欲永夕。王事期當復。從來鸞鶴儔。豈肯處鷄鶩。綢繆空贈言。勸盡盃中綠。歲暮浩風霜。歸途杳川陸。客行諒非易。臣節宜自勖。加飡好歸去。珍重千金玉。輸誠佐文治。宇內咸肅穆。他時幸觀光。與君重刮目。</text>
<title>贈容軒觀察使</title>,<text>童稚親情久益添。却慙桐梓映梗楠。九重諸葛承三顧。萬事淵明付一酣。風暖柳條黃似酒。日淸江水綠如藍。省方餘暇詩千首。莫惜携將寄草菴。</text>
<title>贈咸觀察使。兼簡麻谷。</title>,<text>欝欝情懷只自憐。春深復此有離筵。君歸爲向千峯道。俛仰風塵又一年。</text>
<title>贈朴觀察使</title>,<text>昭代承綸世共瞻。馬頭黃鉞映春衫。日長宣化甘棠下。會看風人賦召南。</text>
<title>送栗監生</title>,<text>四月林木秀。黃鳥遺好音。之子忽言還。歸驥何駸駸。幽懷物易感。送別情難任。且以一罇酒。慇懃爲君斟。祝君策高駕。隨時愛光陰。勖哉佐唐虞。好展平生心。</text>
<title>寄題澄心菴 章謹寺丞叔文章同聞。結菴采石江頭。自號澄心菴。</title>,<text>我生慕眞隱。愛此山林寂。一落塵土間。乃爲名所迫。江南有高士。卓爾免形役。采石佳山水。結茅此投跡。眠雲伴麋鹿。採藥度朝夕。澹然無垢氛。可以鍊精魄。朝望雲山靑。夜吟江月白。優遊歌考槃。此樂矢不易。欲往從之遊。道途邈難適。永懷不可見。恨無凌風翮。</text>
<title>送章寺丞 謹 還京師</title>,<text>藩國孤忠達聖朝。使臣來布德恩昭。鑄金龜印輝靑社。裁錦鸞書降紫霄。魯甸地平山隱隱。楊江天襯水遙遙。鹿鳴筵上承淸問。爲奏東人日祝堯。</text>
<title>送周監生</title>,<text>邂逅方結歡。乃此還別離。別離余自惜。功名子所期。朝廷須武備。萬馬爭騰馳。耿耿臣子情。王事不可遲。坐看新荷綠。節序苦推移。歸哉及少壯。努力扶明時。</text>
<title>義安大君母氏輓章</title>,<text>天賦柔嘉質。人生福履繁。光陰餘八袠。金紫見諸孫。落月明丹旐。屯雲鎖九原。哀榮誰得比。幹蠱是元勳。</text>
<title>韓議郞 承顏 母氏輓章</title>,<text>天賦宜家德。人推敎子賢。皷盆嗟已矣。奔月竟茫然。會葬章和曲。趨朝華岳前。傷心時北望。滿目但雲烟。</text>
<title>寄贈江陵李廉使 之直</title>,<text>江陵山水佳。神秀連蓬瀛。飛崖絶壁知幾重。下有千丈之滄溟。三日浦四仙峯。鏡浦臺寒松亭。前有 缺 浪後牧隱。高風凜凜吹英聲。先生骨淸思不羣。氣槩與之相崢嶸。鄙夫區區勞夢想。欲歸未歸空聞名。安得凌天大翼倏然生兩腋。飛去與君欣逢迎。一洗胷中萬古煩熱情。</text>
<title>送慶尙按廉許 周○二首</title>,<text>曾從烏府忝同僚。鷄鶴慙於契托饒。今日送行言有贈。好將仁術濟蒭蕘。曾爲三郡藥民瘡。遺愛州民久不忘。此去丁寧宣聖化。南人應復賦甘棠。</text>
<title>哭遷亭</title>,<text>淸臞風骨雪霜姿。白髮腰金政有輝。日整衣冠眞好禮。動將茶酒喜吟詩。曾持使節八千里。共說人生七十稀。惆悵南柯成一夢。遺芳留得兩三枝。</text>
<title>成宰臣 石瑢 輓章 二首</title>,<text>思情元自異於他。宦路陪遊也自多。奉晤蟻床曾幾日。不堪回首望山阿。天年五十有餘齡。人世光榮衆莫京。縱死也知多後福。諸郞能世合升卿。</text>
<title>次閔佐郞 義生 詩韻 三首</title>,<text>千仞端知有鳳棲。翩翩凡翼去還迷。與君健步凌高頂。肯許春亭接武躋。病身端合卧幽棲。何事仍牽薄宦迷。秪是天閑收瘦馬。敢將玄圃擬朝躋。收。一作竆。宿鳥猶知擇所棲。人於斯道却沉迷。經書也自無時習。聖敬何能慕日躋。</text>
<title>次獨谷詩韻。送申都觀察使。槩○二首</title>,<text>力學早能專爲己。莅官寧復要垂聲。坦施實惠先無告。知有何人不用情。少年幕府早充賓。豈料今來作主人。魚鳥也應欣有待。江山何處不怡神。</text>
<title>靖簡公權 僖 輓章</title>,<text>本深端合見枝繁。積善家聲久自存。勤儉天眞心不妄。康寧富壽位仍尊。儒宗重望曾傾國。駙馬榮光更照門。多少子孫爭撫柩。高峰新壠鎖寒雲。</text>
<title>朴丞相 訔 丈祖母輓章</title>,<text>七十曾聞自古稀。况今能享百年頤。承家一女光門戶。扶柩諸孫滿路歧。左議政公親護葬。大夫人氏不勝悲。豈惟上壽無前昔。婦道宜爲國史知。</text>
<title>題辛摠制 有定 兵馬使于慶源詩卷</title>,<text>慶源之俗梗難馴。控理應須擇重臣。聖主諮諏能稱職。明公忠義更無倫。霜催細柳威聲大。春滿甘棠惠化新。定使野人皆悅服。擬歌踈附迓回輪。</text>
<title>題安監司詩卷</title>,<text>省方誰不是豪英。宣化皆推獨擅名。已使藏奸知革面。更敎無告獲閒情。仁深洛水千重碧。氣壓商山萬仞橫。若相豈宜光一道。秪緣誠孝感神明。</text>
<title>次端木智太史詩韻。送董監生還京師。</title>,<text>四海已一家。後會諒堪必。且此當別離。悵望歸蹄逸。是時春政闌。花鳥弄晴日。一盃相贈語。聊以敍情密。若爲着我鞭。萬里共馳䭿。</text>
<title>次獨谷賀漁隱詩韻</title>,<text>降福端知自上蒼。七旬富貴且寧康。巍巍德望千尋幹。浩浩詞源萬頃潢。天近高門邀日長。春浮仙醴灔瓊觴。小生欲和關雎咏。曾爲貞嘉配哲王。邀。一作臨。</text>
<title>題趙宰相詩卷</title>,<text>怱怱歲云暮。北風吹我衣。常抱感時恨。復此送君歸。君歸向何許。縹渺完山陲。完山古百濟。保釐須英奇。矧今旱蝗餘。民生良可悲。所以公拜命。千里馳征騑。往哉展心腹。經理愼所宜。分食濟民渴。發藥醫瘡痍。下對蒼生望。上報明主知。珍重復珍重。慰我長相思。</text>
<title>中亭養母輓章</title>,<text>貞嘉婦道世難偕。祝髮餘生八秩躋。今日劒從泉底會。昔年眉與案頭齊。愁烟斷壠橫羅幔。斜月空閨掛玉篦。共說哀榮誰得似。政丞扶柩盡情啼。</text>
<title>次樗亭先生詩韻 二首</title>,<text>愁聞末俗競誇雄。欽揖先生有古風。濂洛道心包宇宙。漢唐文彩薄星虹。漁村讌坐名曾著。諫院重遊位漸通。屈指老成無出右。達尊應繼益齋翁。德業於公孰並雄。冥頑如我合趨風。宏中浩汗千尋海。發外光華萬丈虹。知道自能明出處。樂天誰復慮窮通。擬從絳帳煩提耳。曾是先生學牧翁。生讀樗亭記。有曰。先生之視益齋猶大父也云者。則先生之視牧隱。又豈非猶父乎。而今皆不可得見矣。斯文血脉。甚於骨肉。故於每篇之終。以益齋牧隱著之。盖深有所感云。</text>
<title>次崔典書詩韻 三首</title>,<text>生學本淺。况自抱病以來。久不爲詩。茅塞又欠。昨得覩淸製。吟翫未已。歆動于中。退而不忘。且承慰勉。義不敢辭。謹賡高韻奉呈。古泉先生崔，富山先生張二位大人閤下。間有自咏者。庶一塵覽。一區形勝愜幽懷。四面山將水自廻。棊榻每從林下掃。吟窓多向雪中開。春濃野岸花爭發。秋盡江天鴈政哀。白首風流誰得似。相邀日日醉歸來。螢雪當時抱壯懷。茫茫天道竟難回。百年宇宙身多病。九月乾坤眼豁開。常棣葉衰憐踽蝺。蓼莪心切念哀哀。會須卜築終兹老。藜杖芒鞋飽往來。里仁方覺土堪懷。一日相過可一回。梨栗滿園收拾好。湖山四面畫圖開。齒高政合班三老。才薄無心賦八哀。步屧不須煩僕馬。何妨酒熟問能來。後聯前一句。詠公。後一句。自詠。曺子立賦七哀。杜子美賦八哀。皆名儒也。子美盖有志乎經濟之事而不可得。故思古之八哀者而賦之云。</text>
<title>呈古泉，富山，張判事。</title>,<text>山擁溪回地轉幽。石田茅屋可淹留。行藏有命不須慮。富貴在天那可求。數樹綠楊陶舍雨。一園紅葉謝家秋。擬陪杖屨成吾老。金紫從來足百憂。</text>
<title>詠懷奉呈浩亭大人</title>,<text>大塊降斯民。賦形理亦俱。所以開闢來。秉彛無智愚。良心本綿綿。忠孝乃其源。大哉生我恩。昊天蕩無垠。伊子早喪親。寒暑驚節變。無復膝下嬉。尙餘手中線。養生亦何及。遺體當自持。三復蓼莪篇。涕淚空漣洏。永言免拘束。安樂無憂艱。惟念君與國。恩重如邱山。容足亦王土。何况衣又食。諒乏絲毫補。寤寐中自惻。非無狂簡志。指掌運天下。自料樗櫟姿。那堪充大廈。奔走力難任。謾爲獱㺚嗤。區區鹵莽學。發蒙乃所宜。顧惟困沉痾。呻吟十餘載。以兹增感慨。愧負臣子禮。康強儻有日。努力追前期。斯言庶勿替。耿耿念在兹。斯。一作願。</text>
<title>西京使相容軒李公惠石銚。以詩答之。四首</title>,<text>豕腹龍頭切琢磨。缺㝡宜 缺 煎茶。容軒鄭重煩郵吏。遙惠春亭病者家。區區常抱憶君情。石銚看來恨又生。何夕一燈相促膝。擁爐聯句盡三更。縱然婦女笑形模。見用還將鼎鼐俱。莫謂小齋徒煑茗。調羹直欲獻天廚。香茶活火煑山泉。一椀才傾骨欲仙。安得家家分此味。坐令天下洗葷羶。</text>
<title>題成判書 石珚 呈浩亭詩卷</title>,<text>天生碩輔濟蒼生。盖世全才未易名。卓爾末由知上達。淵然溢外見中宏。𦇯綸贊化乾坤大。黼黻增輝日月明。允矣東山誰不仰。寸心曾是倍常情。去年待詔乘軺來。一見便覺英雄魁。秉心淸眞自無累。臨事恪勤誰得似。擬當懇款承擊蒙。其奈返旆何遽怱。相思滯此滄海曲。翹首但望烟波綠。今年不意又見公。千里目擊襟期同。大賢之後有二傑。信矣流淸在源潔。開顏數夕奉良晤。寸心欣逢兩端叩。言詩直自賡歌餘。玩易却探無畫初。文工理到俱要妙。直掃藩籬臻閫奧。餘事兔毫時一揮。金繩急纏生虎螭。右軍蘭亭已茫渺。傳刻差訛徒擾擾。千載幸見眞規模。瘦硬天骨森稜觚。東方紙價踊三倍。萬室屛障生光彩。祖筵此日臨當離。一罇相屬情難爲。王事那能伴歸驥。片言贈別聊自慰。丈夫功業慕皐夔。有志事成端可期。區區亞夫陳漢旅。堅臥猶能走吳楚。當今帝德孚舜文。將相協贊方憂勤。正名大義動天地。好謀奇畧通神鬼。海寰整頓猶掌翻。蜂蠆紛紜安足論。憑君好去須制挺。早建豐功勒鍾鼎。森稜觚。一作全無膚。</text>
<title>送黃令公 子厚 觀察公忠道</title>,<text>黃公吾益友。於世罕匹儔。爲善如不及。嫉惡如仇讎。仁心藹春陽。爽氣橫淸秋。今來告我別。杖鉞東南州。自嗟在床褥。贈言空綢繆。丈夫受明命。要紓宵旰憂。豪強斂蹤跡。鰥寡霑懷柔。竆山曁海陬。王化靡不周。天寒足霜雪。道阻多崎嶇。願言愼行邁。慰我懷離愁。</text>
<title>辛武節公 有定 挽章 二首</title>,<text>秉心淸直踐台班。名姓應垂竹帛間。握手笑談曾幾日。忍聞哀挽向花山。年踰七秩位仍尊。一世皆推積善門。衮衮家聲應更大。旣生文子又文孫。</text>
<title>紫殿曲</title>,<text>紫殿峩峩映翠巒。五雲深鎖玉欄干。壽觴瀲灔黃金酒。長奉天顏萬歲懽。一。大澤涵濡一世人。穰穰福祿自天申。二。荷天百祿眉壽萬年。三。萬有千歲保朝鮮。四。文臨朝鮮國。億兆羣生皆赤子。五。朝朝暮暮惟祈聖壽齊天地。右獻壽泰否循環自不停。帝王端合視無形。欲圖長治非他道。佩服湯盤九字銘。一。唐帝欽天敬授時。有虞精一辨微危。二。禹拜昌言。克儉克勤。三。小心翼翼是周文。四。武王誥康叔如保赤子其康乂。五。恭惟聖上四三王六五帝。右警戒之辭相求相應際明時。龍虎風雲自有期。臣節松筠寒不改。聖恩天地大無涯。一。大矣乾元四德全。黃裳坤道順承天。二。使臣以禮。事君以忠。三。明良相遇致時雍。四。文毋與神明。愛之敬之母或替。五。至哉君臣。元首股肱惟一體。右君臣之義</text>
<title>山川壇祭樂章</title>,<text>風雲雷雨之神天施地承。品物以生。風雲雷雨。品物流形。無失其時。澤我烝民。以享以祀。福祿來臻。國內山川之神有山斯峻。維邦之鎭。有水斯瀰。維邦之紀。産祥降瑞。介以繁祉。洋洋來格。歆我明祀。城隍之神維此城隍。襟抱于國。薦之時祀。旣齊旣稷。神其降康。俾我壽臧。宗社綿綿。彌萬億年。迎神城南有壇。祀事孔明。俎豆旣陳。酒旨椒馨。樂具入奏。磬管鏘鏘。神之格思。儼乎在傍。送神禮儀旣備。罄無不宜。有踐籩豆。載徹不遲。孔惠且時。神具醉飽。如期如式。綏我純嘏。</text>
<title>先蠶祭樂章</title>,<text>王后入壝無射宮於皇上天。篤生西陵。衣我烝民。永世其承。允也西陵。維民之母。式陳明祀。以介多祜。迎神九成黃鍾宮嗟我民生。飽煖乃安。孰曰無衣。而得御寒。赫赫西陵。配天其澤。崇祀以禮。實維自昔。王后盥洗無射宮罍斝告濯。以及鼎彛。齊明肅肅。熏我裳衣。旣盥旣潔。罄無不宜。明神有臨。敢愆于儀。王后升壇夾鍾宮有壇斯峙。于城之東。載謀載猷。承祀維恭。登降拜俯。庶幾卒度。是享是宜。以紆歆顧。王后入小次無射宮 出同我將我享。日吉辰良。薪燎晣晣。磬管鏘鏘。旣齊以飭。孔順且序。神其佑之。福祿來助。初獻盥洗無射宮樂具入奏。穆穆厥聲。旨酒思柔。有椒其馨。不㕦不敖。執事有恪。洋洋在上。庶乎昭格。初獻升壇夾鍾宮 降同蠶月聿届。維暮之春。籩豆有楚。於薦明禋。來格來享。降福簡簡。維蠶孔熟。人足輕煖。</text>
<title>獻壽樂章 戊戌十一月</title>,<text>日映金樓霽景鮮。九重仙樂徹雲天。君王來獻南山壽。永享昇平萬萬年。持守盈成繼至仁。生民共祝壽千春。一於萬斯年。福祿來宜。二酒滿金樽日正遲。三聖子稱壽酒。億載萬年爲父母。四恭惟聖壽。與天地長久。五右初筵 於皇天眷東陲。生上聖濟時危。偉萬壽無疆。一扶宗祖代高麗。尊嫡長正天彝。偉萬壽無疆。二受帝命作君師。多士輔庶績煕。偉萬壽無疆。三海寇服甘露滋。時之泰古所稀。偉萬壽無疆。四有聖子付丕基。享多壽稱萬期。偉萬壽無疆。五右罷宴</text>
<title>上尊號樂章 戊戌十一月</title>,<text>於皇上王。盛德隆功。贊我聖祖。以有大東。再遏亂略。治敎昭宣。寵受帝錫。宗社萬年。右上上王思齊大妃。惟德之行。有相之道。遹觀厥成。卽篤其慶。克昌厥後。福履綏之。以介眉壽。右上大妃</text>
<title>賀皇恩曲 幷序○己亥正月</title>,<text>賀皇恩。受錫命也。殿下以父王之命。權攝國事。尋受皇帝誥命。國人懽忭。作賀皇恩也。赫赫始祖。造我東方。傳子及孫。世有哲王。金玉其相。天賦聰明。旣孝且悌。旣仁且誠。緝煕聖學。惟日亹亹。明昭父王。允也知子。迺倦于勤。迺托國事。皇帝曰兪。錫是明命。王拜稽首。皇帝神聖。皇帝神聖。恩溢朝鮮。小大舞蹈。感極天淵。綿綿宗社。彌萬億年。</text>
<title>賀聖明歌 幷序○己亥十二月</title>,<text>欽惟皇帝陛下御極以來。宇內寧謐。祥瑞荐臻。吾東方之人。懽欣蹈舞。作是詩。歌詠瑞應。以致頌禱之意焉。聖神御統。叶氣旁流。天地生祥。諸福畢至。不勝歡慶之至。庸陳頌禱之辭。進口號惟帝至德。昭格于天。天降甘露。地出醴泉。河淸龜見。靈芝曄曄。金水瑞冰。諸象布列。五彩慶雲。紛紛郁郁。浙江淝河。感應昭宣。禎祥之至。前後聯綿。大小稽首。天子萬年。惟帝至仁。洽于人民。鳥獸咸若。瑞應昭陳。吁嗟騶虞。濯濯麒麟。白鳥鮮明。瑞象柔馴。獅子旣見。福祿來臻。玄兔白雉。世不常有。萬方來賀。罔敢或後。小大稽首。天子萬壽。惟帝至誠。無所不格。報恩五臺。祥瑞雜遝。空見如來。諸佛菩薩。磷磷寶塔。羅漢千百。龍鳳獅象。左右周匝。天花祥雲。璀璨燁煜。種種靈果。不可備述。大小稽首。天子萬福。載歌載舞。美聖德之無前。曰壽曰康。荷天休之滋至。雅音將闋。再拜以辭。退口號</text>
<title>宴享歌 甲辰十二月</title>,<text>我應天國于東。聖繼神治益隆。荷天福祿。協堯華達舜聰。交鄰義事大恭。荷天福祿。致其孝盡其忠。一至誠神明通。荷天福祿。天所佑福來崇。帝錫命世襲封。荷天福祿。后克聖臣雲從。聚精神釐百工。荷天福祿。右文敎惠宗公。重稼穡詰戎功。荷天福祿。控江漢負華峯。偉紫殿深九重。荷天福祿。浮瑞氣鬱蔥蔥。明化日暢仁風。荷天福祿。中外寧臻時雍。歌白首舞黃童。荷天福祿。煥功烈光祖宗。我歷年永無窮。荷天福祿。</text>
<title>華山曲 乙巳四月</title>,<text>華山南漢水北。朝鮮勝地。白玉京黃金闕。平夷通達。鳳峙龍翔。天作形勢。經緯陰陽。偉都邑景其何如。太祖太宗創業貽謨。偉持守景其何如。內受禪上稟命。光明正大。禁革竊通商賈。懷服倭邦。善繼善述。天地交泰。四境寧一。偉太平景其何如。至誠忠孝。睦隣以道。偉兩得景其何如。存敬畏戒逸欲。躬行仁義。開經筵覽經史。學貫天人。置集賢殿。四時講學。春秋製述。偉右文景其何如。天縱之聖。學問之美。偉古今景其何如。訓兵書敎陳兵。以習坐作。順時令擇閒曠。不廢蒐狩。萬騎雷騖。殺不盡物。樂不極盤。偉講武景其何如。長慮郤顧。安不忘危。偉預備景其何如。懼天灾悶人窮。克謹祀事。進忠直退姦邪。欽恤刑罰。考古論今。夙夜圖治。日愼一日。偉無逸景其何如。天生聖主。以惠東人。再唱。 偉千歲 乙 世 伊小西。 慶會樓廣延樓。崔嵬敞豁。軼煙氛納灝氣。遊目天表。江山風月。景槩萬千。宣暢鬱烟。偉登覽景其何如。蓬萊方丈瀛洲三山。偉何代可覓。止於慈止於孝。天性同懽。止於仁止於敬。明良相得。先天下憂後天下樂。樂而不淫。偉侍宴景其何如。天生聖主。父母東人。偉萬歲 乙 世 伊小西。勸農桑厚民生。培養邦本。崇禮讓尙忠信。固結民心。德澤之光。風化之治。頌聲洋溢。偉長治景其何如。華山漢水。朝鮮王業。偉幷久景其何如。</text>
<title>謹次朴松隱 天翊 畫象韻 出松隱集</title>,<text>豐厚形容德潤身。看看優得出天眞。眉長過目髥垂膝。兩對難分影外人。</text>
<title>次朴忍堂 昭 居官自警韻 出忍堂集</title>,<text>量得官箴意。心天本在仁。尙賢鄕化魯。遠虐德由身。恩榻吾惟愧。聖門子是眞。缺 淸白永斯人。</text>
