<title>九歲作此。偶續成之。自註。上句兒時作。</title>,<text>白日落西海。化月歸東海。陰陽自循環。造化無定態。</text>
<title>十四遊終南。夏夜作。</title>,<text>露頂灑松風。回首▣地空。長呤風景興。正掛碧雲中。</text>
<title>十四時作上句。忘下句。故偶續成之。</title>,<text>夜深骨泠覺身輕。回首乹坤遍雨聲。朝起晴窓開遠望。萬家春樹揔敷榮。</text>
<title>次唐音 自註。庚申九月。陪本生父母寓居麻浦。</title>,<text>家近桃花洞。林間細路斜。蕭蕭江上雨。𩿨鷺占寒沙。</text>
<title>暮還</title>,<text>長安此去何許。日暮荒郊獨還。漁篴一聲長浦。行人十里靑山。</text>
<title>赴雲山。過天麻山。詠四韻。</title>,<text>萬疊天麻衆嶽長。大名終古冠吾東。含弘包括江河壯。嵂𡵉撑支宇宙䧺。三角登龍纔大丈。牧丹冠岳是諸童。中間百丈飛流瀑。直倒銀河化白虹。</text>
<title>己巳三月。適往於義洞季父主宅。座上次韻。</title>,<text>浮生百歲未爲多。奔走年年是欲何。道在乹坤樂在我。世之名利任之他。江山何地好盟在。得失於吾春夢過。莫道津瀾從此靜。風從起處自生波。</text>
<title>再從兄白鵞堂家題</title>,<text>月出天界靜。幽人自去來。葉間微風動。樹陰合又開。</text>
<title>見南山雲黑。又有雷聲。又見鳶戾于天。上下來去如意。</title>,<text>濕雲在南山。雷聲遠聞之。鳶飛盤遠勢。來去將何止。</text>
<title>又見南山側虹隮。其時適濯足。因述焉。</title>,<text>雙虹東南隮。光耀空中射。蒸炎熏我身。呼童洗熱足。</text>
<title>朝坐見鳶</title>,<text>朝日微風生。長空鳶高下。回回入杳然。出沒隨其意。</text>
<title>宿仲舒道兄家。夜深群動寂然。月色明朗。天氣淸和。望見群木欝然。忽有光風浩然而至。二人正對坐論懷。不勝其樂。乃皷琴而歌以寓興。因作聯句以寫其懷。詩不能盡道此時景像。可勝惜哉。</title>,<text>月來羣木定。琴淸人意開。仲舒。 遠近浩氣發。微風從虗來。澄之。 精神却澄淸。盛炎安在哉。仲舒。 對坐講古道。相敬無相猜。澄之。 最是無心處。浮雲去復廻。仲舒。</text>
<title>夜坐謾吟</title>,<text>定後羣動息。乹坤寂無聲。琴歇一堂靜。蟋蟀近人鳴。</text>
<title>喜雨</title>,<text>喜雨連日來。乹坤和氣中。羣動氣少蘓。草樹舞和風。</text>
<title>晨坐彈琴</title>,<text>淸晨開窓坐。前山雲霧深。冲靜心方曲。琴能識我心。又彈琴聲靜和。黃雀下庭食。寶鷄知時刻。微風動樹葉。又 自註。懷仲舒。心敬琴自定。心和琴亦和。此意難可解。吾友今在何。</text>
<title>變界調</title>,<text>中數心方曲。滿室溫和風。徐變界面調。冲靜更肅雍。</text>
<title>彈平調</title>,<text>溫溫更安靜。心悅氣自怡。此意吾自樂。何必他人知。</text>
<title>曉坐謾吟</title>,<text>開窓凉氣至。當曉始知淸。高天澄且肅。蟋蟀近人鳴。</text>
<title>朝坐。與仲舒論小學。自註。秋厚之說。乃君範言。</title>,<text>朝來氣淸凉。客曰秋已厚。相對無他言。從容講五事。</text>
<title>夜坐</title>,<text>明月雲間出。光輝混乹坤。精神十分靜。徐然誦經文。</text>
<title>朝坐</title>,<text>烏性隨陽氣。朝往暮復回。人可不如鳥。動靜無恒哉。又東嶺日初昇。南山佳氣浮。恭默儼然坐。心虛氣自悠。</text>
<title>晨坐</title>,<text>曉天猶有月。乹坤混澹虛。閒中無雜事。靜坐念經書。</text>
<title>月夜</title>,<text>月明風不動。天無一點雲。靜極含動意。森然怳有聞。</text>
<title>曉獨坐</title>,<text>淸晨恭默坐。心中淡如水。孔孟或後先。顔曾在左右。自註。叶。又默坐誦論經。如侍孔夫子。吾友不在斯。誰與同此意。</text>
<title>冬夜月色正明朗。獨立於廣庭中。四望野色山光。曠然心甚洽然。寄興寫懷。</title>,<text>月明心益靜。儀容自儼然。聖心無査滓。天道自乹乹。</text>
<title>月夜</title>,<text>月白乹坤濶。胷中覺浩然。常保此氣象。庶幾聖與賢。又夜深羣動定。風月自悠然。靜立西亭上。朗吟大雅篇。</text>
<title>旅舘翫雪聽溪</title>,<text>明月照雪上。玲瓏發光精。閒人中夜坐。涓涓聽溪聲。</text>
<title>曉</title>,<text>曉月照窓虛。閒人夢初罷。澄心無一物。恭默儼然坐。又明月揚光輝。乹坤淡且凈。輪廻誦古經。怳見卷中聖。又凝神儼若思。自可見天道。主此常不已。庶幾到卓爾。</text>
<title>春風歌</title>,<text>春風之和兮。氤氳六合。化行浸浸兮。萬物咸樂。鳶飛于天魚躍于澤。物物各得其所兮。是曰帝天之極。</text>
<title>月夜</title>,<text>夜深羣生靜。帶月挾冊歸。無人如人見。恭立整冠衣。</text>
<title>雷霆歌</title>,<text>天有至陽。爲陰所亢。包久則欝。氣一則壯。疾氣所迫。勢將震擊。泄而光爍。薄而聲暴。暴聲振蕩。物皆警惕。思我過愆。旣警且悟。焚香危坐。敬天之怒。又天有疾氣。爲陰所爭。噴而爲光。薄而成聲。起於何處。終於何許。在天曰雷。在人曰怒。爰有知覺。孔義其武。肆厥威風。素㥘動物。厥聲一震。物物振揚。我思舊愆。心焉如迷。恭默危坐。敬天之威。又天有義氣。遇邪則發。暴聲震撼。物皆驚躍。東西走藏。莫知攸施。人之動怒。臣妾僕婢。縮容潛聲。如飢如癡。如禽之畏。于天之威。矧伊家長。其可不愼。同班而暴。尙難堪忍。况爲長上。主管生殺。和顔柔聲。尙有餘烈。矧玆太嚴。使不得白。矧玆家長。愼之敬之。念玆在玆。戒斯在斯。毋偏毋僻。毋妄毋暴。以此恕彼。哀矜勿喜。</text>
<title>次從兄韻</title>,<text>願將誠敬箒。灑掃神明宅。理義爲其主。私邪乃是客。</text>
<title>庚申陪家嚴。寓居玄石村。厥後家嚴遭奸㐫三金兩閔之讒。謫雲陽。上知其無罪。欲令有司之臣放釋之。二金與閔南四人。連五次遏沮之。遂不諧。厥後連有四五次大赦。擧國死囚以下。盡得蒙釋。而外方謫客則道伯或書入於放秩。或書入於禀秩。上達天聽。待其命令。䂓例也。其時道伯柳奸。拔之不書。恐書則蒙放也。其爲用意奸巧。故終不得蒙恩。終於謫所。覆載之間。安有如此之至寃極痛哉。言之哽咽。不能成說。今己巳六月。訪友于西江。過此舊里。感而成一絶句。</title>,<text>山川依舊舊時顔。滿目風光拭淚看。蒼茫烟樹迷江岸。細雨濛濛薄霧寒。</text>
<title>次仲舒兄謾吟韻</title>,<text>日午風正微。閒鵲在前林。檻外漢水流。虛舟泛水心。順流自有所。莫爲風浪侵。</text>
<title>題春秋</title>,<text>先王大法載於經。萬古綱常日月明。經中深意深如海。義鉞潛威亂子情。</text>
<title>夜坐</title>,<text>靜坐對明月。夜凉覺秋新。此意誰能識。上下有鬼神。</text>
<title>夜坐</title>,<text>明月滿庭白。閒人坐夜中。志一斯氣一。琴聲自從容。</text>
<title>次夢烏亭韻 自註。亭在美湖上。</title>,<text>削立雲空大一層。湖山千里畫中憑。蒼茫林抹黃昏月。明滅波心㓒夜燈。卜宅偶然同五柳。潔身非是學於陵。從今怡養江湖上。經濟山林或是能。</text>
<title>泛美湖</title>,<text>鏡面波閒泂若空。水中蟾影正玲瓏。雲烟面面蒼茫色。夜靜天寒不動風。又此日誠難得。不樂復爲何。乘流閒上下。明月照澄波。</text>
<title>至日</title>,<text>靜而復動。其義在復。君子存養。克新厥德。</text>
<title>詠盆梅。次白鵞堂韻。</title>,<text>玄酒淡且淡。無樽亦無杯。貞則復元始。天心先到梅。</text>
<title>次夢烏亭韻。贊太湖先生。</title>,<text>宦津風浪起層層。莫放輕帆入此憑。隱鼉性貪迷藥餌。飛蛾無智撲殘燈。三山暮勢當西極。一鴈寒聲自穆陵。推幻轉常眞早事。此翁之後繼誰能。</text>
<title>月夜</title>,<text>明月茫茫流淸輝。鏡天浩浩星辰稀。隔林何處送遠聲。北村犬吠人獨歸。虛庭樹陰踈。遠空山光微。野濶景自好。夜深興正幽。興正幽不可涯。不可涯亦有涯。所以無流思。悠然獨立西亭上。時有光風灑巾衣。</text>
<title>午浮江</title>,<text>雲映江心帶日紅。金波萬頃撼瑤空。靜看波底澄無極。誰掃丹靑玉鑑中。</text>
<title>悼尹屳丈以勉 自註。公性聦敏。操心淸高恬靜。見世之將亂。杜門脩煉。不與世接。博覽經史百家。見識該博。年七十餘。以天年終。</title>,<text>昨夜微星奄晦精。蜀簾無復叩君平。默坐細詳公氣像。月林風靜露華淸。</text>
<title>詠江上風雪</title>,<text>靑山有桂谷維蘭。佇立斜陽思萬端。江送氷風吹雪㥘。嶺含殘日近西寒。獰威疾勢噓人急。烈氣侵膚出面難。誰致陽和回作泰。大令天物盡平安。</text>
<title>押前韻</title>,<text>道源在己盍推端。博約從來力可殫。甘閔自能輕富貴。服顔方得任飢寒。四時常敬元非易。三月全仁又是難。誠學倘追曾氏篤。定於他日素而安。</text>
<title>自警</title>,<text>危哉人欲制之難。主敬工深內可安。流習移來思易苟。自欺萌長念多奸。外除倘未矯偏性。內達何能擴本端。默數生平多少事。忸怩懷塞滿腔寒。又暗室無如人欲危。戒於幽隱省於微。抽身快脫塵烟外。默數平生事事非。又財色令人易陷非。水綿漸漬是危機。一毫倘未消融盡。氷炭胸中互作迷。又知非難也踐之難。灼火忡忡不自安。扶正須咽調氣劑。養神宜服降邪丹。存仁克己心斯靜。捨己從人量孰寬。多愧生平多少事。願悛前過服曾顔。又 自註。因調病。怠惰漸長而作。水之初漬火初燃。斷欲須要先斷源。人之損益皆疹疾。點檢生平自悵然。又從今愼勿責人言。自愧靈臺隱惡源。査滓着腔消不得。倘微存省詎歸元。</text>
<title>悔</title>,<text>寶鏡當時誤蔽迷。幸而能免大磷淄。天神上下昭臨在。余所欺心必厭之。</text>
<title>江上偶興次韻</title>,<text>江上淸風陣陣來。綠蘋魚躍浪花開。磯頭日暮漁歌起。打得纖鱗得意回。</text>
<title>又次韻</title>,<text>千里雲烟拱檻前。一江風月兩無邊。此間春興知多少。好是羲軒皓皓天。</text>
<title>春朝</title>,<text>東窓日已映。幽鳥話前林。閒中無雜事。默坐點身心。[以下落張。]</text>
<title>三角山</title>,<text>搏攫何年正氣融。屹然䧺立勢磨空。尊嚴且有優容態。千里江山度量中。又削立芙蓉勢絶倫。化翁當日此凝神。巍巍氣貌尊天上。卓爾三峯最白雲。</text>
<title>詠天下形勢。東方形勢。</title>,<text>大氣凝形大布張。自註。比大量。 域中名勝最東方。自註。吾道東之意。 山川相讓蘓杭地。禮義皆知魯宋邦。高處三峯天未尺。括來千里海爲囊。䧺蟠永作蒼龍首。藐彼諸山孰短長。</text>
<title>道峯山</title>,<text>萬丈高峯揷入空。勢如兵馬下雲中。千形百態俱騰踴。造化當時幾許工。</text>
<title>寶盖山</title>,<text>寶嶽深深秀氣融。德容淸肅儼遙空。逶迤自作含弘勢。萬疊雲烟抱括中。</text>
<title>白鷺洲</title>,<text>曾已聞名白鷺洲。偶然占得一時遊。巖頭依舊仙人跡。人去巖空水自流。自註。屳人。卽楊士彦蓬萊也。</text>
<title>炎程得風喜作</title>,<text>峽路崎嶇甚不平。轉由平野廣如枰。苦炎無計堪疲熱。天借長風順我行。</text>
<title>詠太古先生寓居 自註。卽從兄𤂪氏。</title>,<text>鴟山盤海曲。中有白雲栖。種藥開新圃。鑿塘引小溪。深林鸎語亂。幽逕燕飛低。習懶藏弓矢。山禽得意啼。</text>
<title>奉次御題隆武堂韻恩字</title>,<text>如天如地壬辰恩。東土之人爾敢諼。射海久無連弩手。大舟空作巨魚呑。</text>
<title>又年字</title>,<text>七曜無光五十年。山河萬里楚氛纏。誰能噓吸回陽泰。大播明光曁北埏。</text>
<title>奉次日新軒韻</title>,<text>求仁都在省吾躬。精一從來允執中。洗滌須要査滓盡。日新方得大收功。又日斯之邁日斯征。鏡面光生漸覺明。持敬倘無涵養力。體仁那得一於誠。</text>
<title>再次江上詩韻</title>,<text>春風浩蕩渡江來。吹盡纖雲萬里開。波心忽有漁人笑。任得輕帆帶夕廻。</text>
<title>朝來聽蟬</title>,<text>曉色初收遠峀邊。柳陰深處起炊烟。蟬聲忽報三庚伏。未久西風動昊天。</text>
<title>松陰喜風 自註。二水浦寓居。</title>,<text>東湖烟月別爲區。誰幻丹靑作此圖。風來萬里淸心熱。便覺松陰六月無。</text>
<title>自賀自戒自責自勉 自註。占吉㐫。得屯比之爻。</title>,<text>母氏仁明愛我誠。掃除妖孽一家平。須於每事加三省。恐有餘根得再萌。屯所戒辭毋遽往。比之爲德利居貞。從今願革生平過。無復他時一髮生。</text>
<title>遊山</title>,<text>尊重優容勢自安。魁巍獨出九霄間。天邊一吸含西海。雲裡千重擁衆山。朝括橫彎之屈曲。秀氣䧺壯也橫盤。平臨浩蕩淸明界。錦繡彬彬萬野斑。</text>
<title>登蓬萊嶺。望京都。</title>,<text>歇馬松陰逸興遅。蓬萊山色欝參差。一條細路緣崖上。三角危峯入眼奇。門柳晩來烟氣暗。禁林深處麗光垂。雲啣殘照鴉聲急。正是靑山欲暮時。</text>
<title>卜居 自註。二湖浦。有蓬萊山。湖之一名鑑湖。</title>,<text>偶得神屳界。蓬壺接鑑湖。登山忽有見。烟樹是京都。</text>
<title>次鄭戚丈 搏 韻 自註。字萬里。公性仁厚寬柔。坦然寡欲。貧窮人所難堪。公處之泰然。不與人爭利爭詰。隣人愛敬。不輕聲色。不言人過失。敎子弟頗有法。以廉潔爲尙。臨事思義。命窮空老可惜。</title>,<text>江水彎爲百里湖。蓬萊形勝別成區。養閒謝意功名上。誰是山林大丈夫。又二水沿洄別作湖。恠來畿甸有屳區。省尤分合長貧賤。林下甘爲一匹夫。</text>
<title>次鄭丈仙遊峯韻</title>,<text>萬古登臨作勝遊。崔巍百尺石爲樓。攔流撑作千鈞勢。地任還將嵑石猶。</text>
<title>夜看太虛。淸圓如鏡。盖得月而尤明鮮。氣像浩蕩快爽。心神豁然。有作。</title>,<text>望月流輝滿太淸。夜光還擬晝光明。澄如磨洗琉璃色。萬里昭昭一鏡平。</text>
<title>夜坐見初月喜作</title>,<text>明光生戶牖。新月映簷茅。靜來邪慮息。天理自昭昭。</text>
<title>漫興</title>,<text>愧來無德體生生。一入蓬壺意自淸。携杖獨登西嶺望。密雲千疊壓重城。又蓬萊洞裡寄閒生。學海波連鏡水淸。乘興獨尋幽靜處。雨餘溪瀑自新聲。又 自註。望三角道峯。野色微茫入眼明。萬山風靜霽嵐輕。蓬萊峯上披雲坐。重疊芙蓉散太淸。</text>
<title>入京暮還逢雨</title>,<text>誤遊塵世却還來。雷雨多心促我回。忽見祥光雲外露。此間知有小蓬萊。</text>
<title>續前自勉</title>,<text>我過不勝數。作詩以自責。過多詩亦多。所以贏六十。餘意尙未盡。續詩所以作。莫以隱暗中。謂之無人迹。乹坤在上下。鬼神在傍側。昏朝與晝夜。隨處無不及。所以戒隱慝。恐或再萌孽。所以常持敬。恐或有作輟。人之有不善。勿喜潛摘抉。攻己不自暇。何暇攻人惡。所以不求備。恐或流苛刻。人有犯我者。謙恭莫較角。人有毁我者。勿有怨憝色。人有侮慢者。戒勿含拂欝。憤𢜀易失正。恐或流過激。情友或踈遠。至親多間隔。有財莫相爭。恐或生釁隙。釁隙一朝生。陷之於不測。莫近淫邪女。莫近淫亂樂。淫聲易流蕩。淫色易沈溺。萬事盡廢墜。百道皆滅絶。財糓或有餘。周給於窮急。爲我愧楊朱。兼愛非墨翟。念念在一視。庶體上天德。分殊而理一。質諸橫渠說。遷善勿遅留。改過勿吝嗇。人之有法言。聞之勿厭薄。留心勿放過。如斯斯有益。人於交際間。所貴在純直。當面勿曲諂。背面勿反覆。人有不愛附。反身自戒飭。思己先下人。何必要人屈。傲乎妄自尊。不知己無實。千秋井底蛙。笑殺公孫述。與人講道理。因人或有覺。厭然佯不知。退而潛偸窃。他日與人言。便作前所得。人以善歸我。曾所未能度。受以爲己見。安然不知怍。人或有好見。洽洽心所悅。諱言出於彼。便爲己所出。與人有所講。書以相卞質。他日更取觀。所見與前別。追書記新得。發明前所缺。姑留舊文字。使徵於後日。倘惡後有徵。獨自改前轍。我已自前聖。彼尙爲愚塞。我有所著述。恐人或論列。掩卷不要直。但誇媚悅客。人或不諂譽。含默不肯樂。人或中切病。周遮亦辨折。周遮尙不足。杜心自遏絶。不是量狹隘。恐近於吝惜。如斯豈進步。多見其退郤。如斯數病痛。微似小關節。小節亦大節。所可深加察。察之又重察。庶幾無漏失。一或有所惜。難免於邊幅。君子所深警。小人所易忽。誠僞所關繫。勖哉勿泛着。所以孔夫子。諄諄卞聞達。嗟我學業淺。難免有此習。此習倘遺在。終難入聖室。除非涵養力。此根無以拔。嗚呼四勿戒。庶幾爲此藥。辭終別有辭。庶幾醫我疾。我質本燥暴。動靜多麄率。夙興與夜寐。未能遵聖法。肢軆不齊整。氣像欠儼恪。惺惺兩字語。一心之機括。沉潛養之善。庶幾無急迫。明鑑與止水。我願同此物。昭昭復虛明。永永無昏濁。</text>
<title>戒驕慢</title>,<text>人而有驕吝。餘外不足道。非徒德不厚。𧦧𧦧人不付。不付必爲離。非謗則傾害。</text>
<title>歇馬松間</title>,<text>歇馬巖下畔。溪流雨餘淸。人閒心自淡。靜聽松風聲。</text>
<title>戒氣俠</title>,<text>嗟嗟尙俠人。氣像何其麄。自謂尙義氣。皷動一世愚。意實不在義。只在聚朋徒。倘有濟其私。溺人輕於毛。儻惡謂之義。誘之納網罟。愚彼好名人。慨然不顧𨈬。謂己死得所。捨命如秋毫。君親大經法。違之等浮漚。陪臣執國命。猶爲大罪尤。况乎一士人。乃敢無王侯。是謂樂禍人。罪當逢天誅。階亂或於此。深爲識者憂。</text>
<title>學</title>,<text>聖道大且深。茫然不可測。博文與約禮。學莫斯要切。所以靜之養。發恐有差失。差之是邪客。不可容一髮。所以大用工。精察而猛克。邪去理自復。自有自然則。行之有生熟。心之有虛實。一一論工效。庶可有所的。忠厚而篤確。徙義而主一。沉默而齊儼。精密而要實。靜一而澹虗。雍容而不迫。油然冲和氣。藹然天地塞。</text>
<title>戒家長</title>,<text>有家必有長。長乃家之則。爾心之邪正。子弟之脩慝。子弟之脩慝。奴婢之善惡。謹爾之刑罰。怨憤之所集。怨憤之有無。禍福之倚伏。戒爾之呵怒。心苦則悖逆。愼爾之威儀。毋或有差忒。爾儀之脩否。人之服不服。人之服不服。威之立不立。威之立不立。事之得與失。謹爾之言笑。人易窺釁隙。人之窺釁隙。讒妖之所作。讒妖之所作。人倫之乖滅。人倫之乖滅。家道之顚覆。嗚呼戒之哉。孜孜敬脩德。敬哉不間斷。純乎常若一。</text>
<title>夢奇童滿堂中。喜而作上句。覺後續下句。</title>,<text>乹坤聚精氣。釀出諸奇兒。帝意將何欲。幽深不可知。</text>
<title>夢得銀杏。人使我作詩。作二句。覺則忘下句。續成之。</title>,<text>抱得陰陽氣。方圓備其中。自註。夢初以在字充上句。中▣改以備字充之。寤而思之。備字爲優。 三才自成立。生意浩無窮。</text>
<title>歷代歌</title>,<text>長夜乹坤鄭聲沸。先王經法幾盡亡。王風委地數千載。孰挽斯世回陶唐。鴻濛初判氣淸明。至治爭頌羲神黃。高辛以來逮堯舜。九五正當天中央。羣材燦燦屬休明。禮樂文物何炳煌。四目旣明四聦達。萬機無墜揔擧張。如天如地不可名。篤恭但自垂衣裳。康衢日月擊壤歌。無限春光涵萬邦。君臣相戒更相讓。賡載之亂何洋洋。官人以德允公明。僞私無復留毫芒。洪水滔天命禹導。䟽彼狂流殺湯湯。蛇龍遠遁井服定。九州始得麻與桑。帝念其德禪以位。禹辭不敢誠恐惶。歷數在躬讓不得。洛水已有天瑞祥。嬌孫忘祖墜厥緖。虐淫慢不欽上蒼。成湯哀民敵天怒。一着戎衣王業昌。賢聖繼繼六七作。能令先業重明彰。頑童淫暴甚於桀。尤物更有巢家娘。商容退藏比干死。微子去之箕子狂。虐炎熏天四海沸。萬姓危苦如刺鋩。文王承天奉天時。恤撫無告誠如傷。施仁必先四窮民。所貴惟在民食喪。風敎實自關雎始。亦賴聖妃誠心蘉。中和極處氣自感。朝日岐陽鳴鳳凰。熊羆已協夢中卜。渭川偶得東海姜。紂王毒民往愈甚。武王恥之思一匡。諸侯八百會孟津。唯師尙父來鷹揚。除殘誅暴救塗炭。于周之德能繼商。于周之德服于人。殷士膚敏來灌將。建極初年首訪策。五化自此徵雨暘。周公召公佐以治。二公才德無倫雙。經理綱紀制禮樂。敎化始得申序庠。王業未鞏天降割。受託危疑淚盈眶。金縢一書可見心。一夕流言誰所倡。碩兮膚兮錦繡裳。赤舃几几儼瞻望。王心變作風雷益。周公德業眞無量。天人合和四十年。瑞露瀼瀼豊年穰。天無烈風海波靜。鳳鳥來鳴梧桐岡。昭王以後逮東遷。平王泥私壞綱常。綱常墜地不復振。列國強僭無天王。磨牙厲爪恣噬喫。睨視中原爭屈強。其間不無一二可。爲己假仁都詐佯。淳風一去尙從橫。說士紛紛爭馳𨎩。春平豪奢埒一時。玳瑁爲簪珠粧幫。彜倫斁厭盖已久。宣姜之行同騾犅。鄭莊梟獍與蜘蛛。陳恒豺虎兼狐狵。二子之去影汎汎。栢舟之篇燕頡頏。東門之外舞婆婆。宛丘之下鍾鋃鋃。誰是疾風之勁草。誰是愛草之寒螿。當時無人不嗜殺。嗜利秦最如戎羗。君臣無復禮義風。悍然直欲呑八荒。六鷄何事中秦機。覆轍前後相連䠙。秦山不語六里靑。空使楚臣吟瓊粻。乹坤盡入倒懸中。孰憐蒼生拯火湯。尼父生生不忍心。眷眷斯世無時忘。衛君何事問軍旅。齊王何事問𪄲鴹。周流空多費心力。抑陰竟未扶正陽。鷄鳴喈喈雨凄凄。猗蘭之操何悲凉。顔曾子思謾卷懷。孟子亦復違齊梁。堪嗟王道盡掃如。有罪莫大秦始皇。詩書何辜盡灰燼。病根從此沉膏肓。坑儒虐民罪如山。怒罵千秋爲譏謗。防胡虗築萬里怨。採藥虗駕滄溟矼。彌天威勢竟無賴。鮑臭何事生轀輬。山東纔聞羣盜起。大禍已自萌蕭墻。安民誰是眞天吏。鼠狗徒見潛窃攘。陳王但能學狐狸。項羽謾自誇強剛。漢祖提義起草昧。瑞雲先自徵芒碭。胷襟豁如性喜施。産業誰事家人裝。心存覇業亦好生。不與慓猾同嗜戕。英䧺顚倒自四方。雲龍風虎爭騰翔。蕭也爲相韓也將。運籌更有張子房。三章約立帝業高。一劒橫行無敢當。分王諸劉作藩籬。委任羣才爲棟樑。呂賊忘夫肆禍心。敢王私姓危宗祊。賴有王周幸扶持。兩公忠義何堂堂。文皇守成善繼述。四海晏然稱小康。周官風化自儉始。謠俗仍傳庫與倉。經綸宜設旣庶後。何彼長沙獨彷徨。後元以來樂昇平。海陵紅腐家縑緗。全恩能處骨肉間。直與先后同淳厖。如何爭博少時事。厥咎全歸鼂智囊。東市之斬獄中血。芟刈無端等茅莣。武皇愚者太昧理。求仙處處虛祈禳。從南北抵渤海波。自西東窮靑海傍。埋玉時駕泰山轍。乘興或泛汾水航。秋風起兮白雲飛。木蘭爲枻桂爲桹。窮兵空使海內耗。冐險幾折周斧斨。葡萄天馬自身月。靈醬異竹來筇戕。縱情無復念民生。苦勞誰憐赬尾魴。天人虗老濟世才。千里江都驥服箱。含名但自假仁義。侈欲徒知禦嬪嬙。荒亡逸豫不計日。誅求多儲私帑贓。宮中夜夜樂事多。絲管啾啾鐘鏜鏜。苞苴狼籍女謁盛。讒舌紛紛巧如簧。恩波金穴勢縱橫。各以權力爭低昂。當時兩是長孺拙。太后一怒生刀鎗。田蚡不是魏其族。武皇忘爺徒知孃。其如斯也何不喪。使能猶幸重收粧。嗣皇幼冲國勢危。任舟何人作帆檣。凜凜精忠霍太傅。爲國忘身他莫遑。廬陵癈立不得已。宣皇枉了生疑恇。其功足以贖其過。滅族何無毫分償。元安以來逮成帝。國脉消削漸羸尫。王莾自是老鯨鯢。肆然一夕呑艅艎。白水眞人奮劒起。赫業于祖能有光。當年何物有先徵。瑞麥南陽歌九。息馬論道運再昌。人材炳炳如珪璋。舞射春夏自東廡。詩禮秋冬講西廂。明時尙容舊狂奴。𤃡上高風水泱泱。炎運將衰䆠招賊。奸雄割據爭䲶鴦。堂堂涿郡大耳郞。寶系綿綿眞天潢。志存匡復老將至。天步艱難窘荊襄。南陽幸有太公望。異兆先已徵玉璜。魚水纔承一堂歡。風雲已占龍飛颺。宮中府中共一體。協恭同寅費與蔣。三分終成鼎足勢。勝敗未分誰角亢。阿瞞性巧喜奸賊。恣㐫眞同豺與狼。天下玩之股掌上。搤其咽喉綳膀胱。江南春色入雄心。崔嵬銅雀臨淸漳。奸雄宗此代不絶。駁馬千古長騰驤。司馬之殃百餘年。陸沉四海生疣瘡。淸虛習成七賢風。小視二豪如蜩螗。柴桑獨有羲皇人。北窓高卧淸風𩗬。堪嗟士習日趨下。歲寒無人識松篁。豳風不作鄭風盛。績紡未聞勤桑䗵。吳王宮裏越溪女。㙜是姑蘇門是閶。長星誰勸一盃酒。酒中有毒眞堪𢥠。爾來興替越宋齊。神童搗藥花生菖。南朝行樂醉夢間。亂絲無綸天下龎。金銀照耀日月輝。眞珠錯落籠瑤瑭。歌傳璧月舞袖凝。凌波仙步塵生縍。三星在天夜何其。五更霜露沾華鞤。耽歡頓忘不憂備。天塹無如恃長江。因循逮及六朝末。禮義掃地隋文煬。中原已極快耳目。鰈域更又誇㫌幢。唐皇拔難慰民望。利爪能抓黎首痒。貪天全昧泰伯風。骨肉乃忍相擊撞。瀛洲講筵說何義。侍臣徒然鳴水瑲。功高庶幾贖前罪。靑史千秋名猶芳。淫風終振武家賊。衛人爭詠奔奔麞。拑人專任許索來。酷法無過周興缸。遂良含恨長孫慟。叩頭流血天門摏。隱忍何人善周旋。回周復唐眞忠良。明皇正罪襲其惡。錦襁淫禍萌於楊。宸心狐疑似有覺。太眞無聊思黜薔。漁陽一夕鐵馬來。六萬戈甲森如霜。中興大業托何人。坐見胡兒登御床。人生到此尙無悔。蜀棧空自愁霖鉠。扶危幸有郭令公。重續唐祚綿綿長。肅宗自禪張后逆。上下疑亂多讒哤。長生殿裏默坐時。通宵耿耿挑孤缸。天殃反假輔國手。半夜宮中金皷摐。建中年間政大亂。珷玞爲寶賤𤦹玒。興元事業陸與李。義旗揮處仁爲杠。文興八代大儒出。斥佛原道扶常綱。浮沉曾未愼揭厲。扣頭何言更謝瀧。平淮大業彼何人。區畫百爲敷心胮。綠野鐘皷自有意。君側何人能作跫。五代以來不足道。不是犬彘牛與羊。紛紛格闘久未已。百年天地何茫茫。晉王傑出唐明繼。柴家世宗超數行。邇來逮及宋太祖。奇瑞爭稱挾馬香。陳橋醉事縱不明。末終善補人心降。誠心培養禮樂風。千載復見周文章。奎纏五星何煌煌。日下五雲何雵雵。終敎濂洛振儒風。禮法從容仁義塲。斯文前後大闡明。聖敎浩蕩流無壃。燭影之下不忍言。人之面目禽獸腸。河南避位異大舜。蒼梧遠望勞娥媓。道君何意尙虗無。狡彼王欽爲䘌蚄。慶曆之治號公明。幸路猶通丁與尙。婦人之讒浸如水。小人之諂甘如糖。婦人之禍甚蜈蚣。小人之害同砒礵。荊公用事百弊作。狄戎因此大被猖。奸黨連縷世不乏。呂邢章蔡童黃汪。草有荊榛木有棘。虫有蛇蝎魚有。高門爭見菉葹盈。糞壤何爲充蕙纕。秦賊用事太不忠。虜騎馳騁誰能防。精忠莫察岳武穆。慝婦奸計成東窓。眞元耗盡韓賈陳。上見嘔逆下脫肛。扶顚賴有陸文張。白日昭昭丹滿腔。蒼黃一夕國運去。風雨崖山危一艭。擎天無奈隻手支。九鼎坐與胡兒扛。胡元肆然有神器。海宇久作腥羶鄕。洪武皇帝奮義起。掃淸氛祲無尺障。君臣協謀計如神。指揮獨有劉家郞。徐公胷中六韜略。參天大材穪豫樟。常公勇决快生風。天下無當王鐵槍。文章彪炳贊皇猷。宋公從容坐廟廊。潘陽之役自金陵。討淮兵勢何洸洸。神威襲人四海服。五服貢獻來趍蹌。建文圖治揀人材。若把刀尺裁玉肪。登山採玉海搜珠。蕙芷爲帳充芳薌。燕王跋扈駕羣雄。萬里天衢騰驌驦。日照龍鱗月沉江。前有鵰鶚後𪃩鶬。成仁賴有鐵鉉輩。自躍誰憐百鍊鋼。薇歌亦有伯夷節。首陽山中閒把橿。從來積惡必有殃。酷刑他時烘鐵埛。燕京建都出私智。大計無賴鞏河隍。大庭親策效興國。紫雲樓上聲琅琅。重煕累洽泰階平。瑞靄觚稜濃碧𤮊。西蜀丹靑驝連尾。荊南紈綺車連軖。宮中婦德有馬張。廟上相業稱祝鷞。三陽極處一陰生。風雨紛紛迷四方。乹坤盡入李自成。九廟英靈盡煨煻。綱常萬古賴張春。苦節無愧蘓卿䍧。樓中日月保文山。寒後風霜悲謝枋。弘光以來事大變。縱有深意不敢詳。誰能思先睦宗族。誰能敬先勤蒸甞。誰能恥彼紅粉榜。潔身浼浼名利韁。誰將王道導聖人。誰持正言王前敭。悠悠莫肯念王事。絃管日醉黃金觴。歌聲咽咽入雲霄。柳絮飄蕩迷池塘。連雲歲歲甲第起。園林處處誰家庄。浮華成風尙新巧。百工日夜勞䥨鎊。輕賦無人念民苦。欲說民事辛如薑。農家大旱地欲裂。苦待靈雨纔揷秧。終歲辛苦盡筋力。所儲僅能盈一筐。誅求剝割太無厭。剩餘奈無來年糧。除蠧誰能作胡椒。去蛔誰能爲檳榔。獄訟多私法律亂。萬姓咎怨誠堪創。黃金白日能解語。怪來肌肉生於殭。故嗾禁吏阱國中。敎喩無聞戒坊坊。朝三常用誘狙術。法令無常誰信卬。軍門養兵是養禍。設屯浚民民疼瘍。兒弱充丁白骨布。一族呼寃涕滂滂。一身財盡兩三役。流離溝壑多顚僵。尙寐無寤死無訛。無知恨未爲彼萇。僧徒避賦聚山刹。只恐乘機橫突搶。誰蠲逋欠振窮乏。不使民物輕斃殤。吾王無疾出遊豫。八鑾奔走聲鏘鏘。誠心定應責六事。大雨佇見千里霶。似聞西南大陷溺。棘榝滿地埋蘭茳。羣孽抑欝不安分。樂禍滔滔頑且悾。尊義誰任禦倭李。悶時誰追掛冠逢。似聞西北最大侵。去年大水今年蝗。其風尙利棄禮義。其間恐有䧺豪商。樓臺歌舞處處樂。繁華終古稱蘓杭。人之所惑唯在巫。人之所慕唯在娼。正樂誰能放鄭衛。整苗誰能除莠稂。無人知尊孔孟道。不歸兵佛歸列莊。權謀私欲日漸熾。正心誰能公否臧。人間倚伏自有數。哲人何事憂螳蜋。東京黨禍若水火。朱門赤族迭罹殃。智力無如賁獲死。世間公道惟北邙。若使宣尼復出世。似應失志長栖遑。夫子之聖尙如此。何况後生輕行藏。誰知陋巷顔夫子。樂道元不厭糟糠。有心豈無惻隱情。只爲無益徒自妨。乹坤納納極浩蕩。出門回首吾安將。楊朱之泣獨何事。道中生路多歧旁。王良駕車爲之導。尙恐冥處行倀倀。煌煌靈芝自三秀。我獨胡爲歎篔簹。憂戚元來玉汝成。靑霞爲綬明月璫。采采芳蘭欲有贈。賦波閒情寧用襠。北風雨雪何其霏。北風雨雪何其䨦。誰能超然富貴上。靜養山林甘玉漿。猉獜元不踐生草。鸞鳳何曾戀。彼茅茨兮樂經史。飯䟽食兮羹瓜瓤。風自泠泠月皎皎。山自蒼蒼水淙淙。閒來欲折三花樹。芒鞋幾勞穿雲礓。追隨好伴彼漁父。皷枻乘流歌滄浪。</text>
<title>夢作兩句。忘上句。故續成之。</title>,<text>夜半無聲一室閒。偶於書几夢邯鄲。歸來室室默相對。九疑山色斜陽寒。</text>
<title>詠夜氣自勸戒</title>,<text>微而妙哉隱而費。孰能潛心精模像。昭昭五體本虛明。厥初生時天所降。有鏡豈是無形影。有水豈是無波浪。從知知覺有原生。出入誠難知所向。存亡都繫操與捨。是知可否隨意匠。誠時若無戒與惧。忽處寧知心易放。強柔愚明捴在學。所以君子貴勉強。分別須尊知明師。裁斷須要義勇將。撙節須仗尺量官。始終專任忠實相。君長從此德可著。輔養誰使常無妄。人心從此聽道心。萬理昭然心鏡上。只憂斧斤入牛山。盡使草木歸掃蕩。朝曉豈無雨露養。恐遇牛羊難成壯。存養倘得涵泳深。體得胖泰心自廣。如何氷炭自寒熱。盡日孜孜都欺罔。誰能屋漏不愧怍。免使百年空俯仰。人之生理本自直。奈何捨直趨之枉。律己不徇禮義繩。攘袂甘趨名利網。仇怨專未聞相忘。揖遜專未聞相讓。昔爲知心今按劒。不知公義惟偏黨。誰知物我本一根。一視能養賢聖量。超然抽身撥雲霧。脫得鴻濛塵十丈。人人出言各自是。藥石誰容長孺戇。當其昏惑只汩汩。渣滓恰似糞土壤。陽無終盡理之常。時時露出眞形㨾。淸晨默坐意味長。一息知有中宵養。凝神細閱昨日事。怵惕終朝仍惻愴。忡忡忽忽若有失。顧瞻前後眞惚怳。想其寐時寂無聞。森然宛有無中象。昏昏昧昧若土石。誰識微陽潛自長。淸明恰似素所養。役役誰知經牿喪。因斯可以擴本端。得失都在吾所尙。治玉須要沙與石。治骨須要鑢與錫。</text>
<title>次九日韻</title>,<text>來何而去去何來。天運循環此又廻。詩興正隨秋色遠。閒情好與菊花開。床頭綠蟻千缸熟。鬂上烏巾一幅頹。撙節自能無及亂。不妨時酌兩三杯。又玄琴一曲鶴飛來。興趁南薰獨自廻。詩與秋風隨鴈起。心如晴月撥雲開。言無戱謔非爲放。酒不昏迷豈用頹。良夜論懷淸事足。接歡時泛菊花杯。又庭樹風淸月到來。鴈喧山外夕潮廻。雲盡霜空天色遠。星涵秋水夜心開。春生琴手神還靜。酒上詩眉興正頹。序坐蘺前情緖蘊。菊花閑泛聖賢杯。又鶴唳霜空遠遠來。忽有樵歌隔岸廻。雲壓千尋山色暗。秋澄萬頃海門開。風淸戶外琴生韻。潮上溪頭日已頹。心靜自能閑事足。迷神何必醉花杯。</text>
<title>又次他韻</title>,<text>一鶴盤廻海上來。數聲時自月邊廻。簷花只是逢秋貴。詩興多因得友開。窓外夜心將欲曙。床前燭淚已成堆。閒中自有悠然趣。移向東籬酌數杯。</text>
<title>次九日韻</title>,<text>有菊兼佳友。詩興聳層層。開窓別有見。秋水漲前陵。又夜靜心神淡。興高不可層。釣臺秋已晩。明月卧嚴陵。又霜月引詩興。秋雲幾千層。琴曲忽移散。却疑是廣陵。又鯨海多風浪。怒濤幾百層。靑門種苽客。舊日邵東陵。又鯨鯢吸海盡。怒沫射層層。檣傾楫亦敗。氣勢恣憑陵。又道體深莫測。才德本多層。仲尼卽天地。餘子斯丘陵。</text>
<title>宿山谷小寺</title>,<text>小寺蕭然水石間。階前霜菊數叢閒。秋風靜坐高岡上。萬壑松聲十里寒。</text>
<title>省本生外祖父母墓</title>,<text>嗟余六歲失慈母。七歲來依本外家。恩如滄海無窮極。淚灑秋風感慕多。又如山如海外公恩。女以慈之不以孫。誠賴三年恩養力。苟延殘命至今存。</text>
<title>冬夜雪</title>,<text>風雪隨雷撼海邦。夜來驚鳥亂呼翔。知到天明應有定。恐傾巢穴盡壞傷。</text>
<title>夜</title>,<text>崔巍千尺浦中山。瘴霧浸淫濕不乹。落月蒼茫垂暗黑。海天寥濶夜風寒。</text>
<title>偶吟</title>,<text>人若無誠豈是眞。堂乎難與並爲仁。休使成山摧一簣。免敎良玉有淄磷。</text>
<title>見山下烟</title>,<text>朝日看山景。山下有伏烟。潛陽爲陰抑。升性未得便。</text>
<title>過六臣墓 自註。在魯津傍。</title>,<text>鴻毛重處泰山輕。六箇丹丹貫日誠。千秋何恨不平氣。明月寒波嗚咽聲。</text>
<title>有感宣尼</title>,<text>宣尼琴上殺機張。惡彼潛中雀覘螗。智鳥自能知作止。預隨幾兆早翺翔。</text>
<title>自勉</title>,<text>誠於夫子得門墻。次第升升室與堂。克去私邪惟四勿。操存天理有三方。神明永保虛靈軆。日月常凝晝夜光。浸浸四時推妙用。一元流處見春陽。</text>
<title>過光陵見丹楓</title>,<text>秋風閒曳葉聲長。肅氣淸凝萬里光。霜化靑山成錦繡。紅紅碧碧更黃黃。又九月東郊天氣淸。萬林蕭瑟盡秋聲。霜染靑山紅十里。日斜楓岸畫圖明。</text>
<title>論病人用藥</title>,<text>破塊用朴硝。大黃又飡泄。調養失其機。眞元從此歇。</text>
<title>月夜</title>,<text>乹坤正深夜。明月流銀波。微風動蘋末。溪水漾淸華。</text>
<title>咏春</title>,<text>游氣氤氳泳太淸。岸邊梅柳已含情。春陽漸厚氷消釋。流水洋洋綠意生。</text>
<title>上流霞亭 自註。二湖後峯。謂之蓬萊楓嶽。前江謂之鏡湖鑑湖。</title>,<text>極目長空意浩然。恨無毛翰上於天。遠山西北千重霧。大野東南百里烟。卜宅偶尋楓嶽勝。養閒甘作鏡湖屳。靜看朝暮風雲態。神造無端自變遷。</text>
<title>哭鄭戚丈搏 自註。初爲訪見而去。公已逝矣。</title>,<text>持志常平坦。生平免大非。盤乏單䟽食。身無一美衣。貧窮知分義。靜默愼樞機。怊悵相尋地。含悲對夕輝。</text>
<title>閶門辭</title>,<text>日晏閶門春意遅。姑蘓臺上醉西施。越人歡喜吳人怨。堪笑吳王太誤思。</text>
<title>乍陰乍晴</title>,<text>一陰又一晴。如嚬復如笑。誰知元中書。自註。元載官中書。 嘻嘻實藏怒。</text>
<title>秋遊做兒山</title>,<text>靑山隱隱水迢迢。幽客耽閒逸興多。秋晩江湖歲欲暮。天高木落風蕭蕭。</text>
<title>挽尹誠之 名兌一</title>,<text>詩書爲楫易爲舟。一掉將沿學海流。思逐關濂同揖讓。擬涵洙泗共優游。靑銅佇見明如月。白玉將看潤似油。數世家風傳禮義。一生行事寡權謀。潛心經史何曾倦。少向風塵有所求。人有寸長如有己。身留査過不禁羞。父兄皆許工夫篤。朋友爭稱行誼脩。奇抱縱藏仙鶴志。暗香誰識谷蘭幽。三遷敎養由賢母。百里勤勞似仲由。友愛常聞歌棣萼。恭良猶可詠雎鳩。三韓名閥齊金李。雙璧明光耀斗牛。驚殺回風掀北極。偶然流寓滯南洲。淸閒喜得林間月。來往相親海上鷗。魚鳥契深忘世味。旅遊心苦奈歸愁。越禽懷土巢南樹。岱馬依風戀故丘。追逐喜聞金玉語。慇懃多說別離憂。常看淑氣生顔色。時有淸風趁語頭。峩洋一曲山兼水。瓊果千言唱與酬。膠㓒雖慚稱管鮑。金蘭猶可比韓歐。志存無妄同涵養。契合中孚共去留。三逕思吟靖節賦。釣㙜期被子陵裘。空敎宿計歸蝸角。謾有虛聲等蜃樓。補過猶宜磨寶鏡。愼言還可設文楸。慙吾涉世無深策。多子脩身免大尤。自是求仁循本理。從知積善荷天休。聖賢垂訓徒知信。常變多端竟未籌。向昔與君離斗浦。丁寧留約向原州。誰疑奇𥚁偏吾友。忽有㐫音自李侯。纔報原生吟狸首。繼聞齊婦哭華周。三旬早夭悲顔子。六尺無孤歎鄧攸。塡海舊聞人化鳥。呼天今見夏爲秋。嗟留季女無存恤。忍見孀閨獨抱收。飢渴誰分生死慮。道途難免馬牛蹂。霜悲鴈谷憐摧伴。風撼鴒原怨失儔。除道吉㐫皆造化。堪嗟人世類蜉蝣。倚門哀死憐曾點。正被從生乏黔婁。東風芳草添新恨。南谷佳遊記曩疇。詩就八哀悲滿臆。聲悽隣篴淚盈眸。劉基涓吉原三命。郭樸占山擇一區。從此楊山成永訣。幽明千古恨悠悠。</text>
<title>冬至</title>,<text>天帝悔陰氣。飜然一念復。如何不自脩。謾作悠悠客。又陽無終盡剝。還自靜中回。天心何處見。一兆驗新梅。又陰極陽初動。怳聞地底聲。春心從此始。梅意已先萌。又陰極天還悔。藹然本意萌。長養能不息。氤氳自發生。</text>
<title>詠大寒</title>,<text>寒威方折綿。天地欲崩裂。陰極悔心萌。蘊之秘不發。</text>
<title>渡銅雀津</title>,<text>東窮西極浩無涯。揷北撑南畫翠微。多少此間遊子意。江流萬里去依依。</text>
<title>次韻詠松鶴圖 自註。睡鶴。</title>,<text>心泳乹坤遠。形藏山澤癯。栖遅𩿨隱里。來往鳳王都。風濶三千界。雲長九萬途。松蘿無限夜。明月夢虗無。自註。虗無。虛空也。又厭却塵間味。身輕頓覺癯。神凝靑海月。夢徹紫宸都。知香餌。雲羅儘畏途。蘧然山外事。都付一塲無。</text>
<title>雨而虹</title>,<text>黑風驅雨天邊立。時有雷聲隱隱來。忽訝夕陽成返照。彩門千丈勢崔巍。又兩條神彩起靑冥。恠底天門不日成。光兼綠紫非常氣。却恐亂朱更亂靑。</text>
<title>見飛鷺</title>,<text>長空一點白。杳杳天南去。浩蕩白雲間。長風九萬里。</text>
<title>見終夜電光</title>,<text>燁燁更煌煌。通宵未蹔輟。薄陰亢盛陽。玆欝卽成洩。</text>
<title>夕陽見魚躍小溪</title>,<text>靑山日欲斜。魚躍小溪心。無心渠自樂。何事獨沉吟。</text>
<title>望海門。想五行生克盛衰。</title>,<text>頑金逢火銷。火盛亦終滅。銀海浩湯湯。三山將欲沒。</text>
<title>讀坤上六爻。悲佛道亂正。</title>,<text>極陰敢擬陽。龍戰玄黃血。倘有尙禪人。乹坤盡寂滅。</text>
<title>詠夜</title>,<text>今夜如前夜。較之將無同。誰能知尊晝。卓立兩夜中。</text>
<title>戒驕慢</title>,<text>恃才莫躁暴。天命本無常。人心如防水。水决難再防。又恃威莫䝱人。人必不心服。咎同勿歸人。出悖還悖入。</text>
<title>戒學者</title>,<text>學若長私智。不如不讀人。堪笑荀文若。反爲孟德臣。又學若昧輕重。不如不讀書。堪笑蔡楊輩。吹爲莾卓噓。又學若昧恭敬。不如不學爲。誰道聖賢訓。反爲怨上資。又學若昧忠義。不如不學爲。誰道賢聖訓。反爲罔上資。又學若昧名分。不如不學爲。誰道賢聖訓。反爲無上資。又學若長奸性。不如不學爲。誰意賢聖訓。反爲害正資。又學若樂權利。不如不學爲。誰意賢聖訓。反爲樹黨資。又學若好偏僻。不如不學爲。誰道賢聖訓。反爲護黨資。又學若甘麄鄙。不如不學爲。誰道賢聖訓。反爲附勢資。又學若行㐫惡。不如不學爲。誰意賢聖訓。反爲嗜殺資。又學若喪廉恥。不如不學爲。誰意賢聖訓。反爲貪汚資。又學若不安分。不如不學爲。誰意賢聖訓。反爲圖貴資。又學若不求實。不如不學爲。誰意賢聖訓。反爲釣名資。又學若拂平實。不如不學爲。誰意賢聖訓。反爲欺民資。又學若違和順。不如不學爲。誰意賢聖訓。反爲䝱民資。又學若不公正。不如不學爲。誰意賢聖訓。反爲弄法資。又學若昧明哲。不如不學爲。誰知賢聖訓。反作亡身資。又學若有私己。不如不學爲。誰意賢聖訓。反爲禍國資。又天道本蕩蕩。廓然大公仁。唯聖乃則之。洞然闢四門。好問與好察。捨己而從人。奈何後之學。係着驕吝習。名者實之賓。徒然事黨惡。富貴本浮雲。汩乎徇利欲。譸張亂是非。肆然拂天則。附己者扶植。異己者排斥。內實陰嗾人。外似不自識。世道自波蕩。終然亂家國。聖人設學意。蕩然無復存。大車旣無輗。風化安可敦。上帝本臨汝。欺人誠自愚。悔斯善補過。猶可追前休。</text>
<title>正月初一</title>,<text>時猶行夏正。車冕異周商。如何君子地。反作野人鄕。</text>
<title>詠周</title>,<text>大哉大一統。四海共車書。一自東遷後。綱常盡掃如。</text>
<title>列國</title>,<text>列國誇強僭。有身不有君。源濁流亦濁。反何罪家臣。</text>
<title>三桓</title>,<text>㐫肆無忌憚。莫如魯三桓。有己不有國。陳恒卽一般。</text>
<title>戒</title>,<text>幾微難可失。明哲福自興。履霜堅氷至。何校滅耳㐫。又不忍亂大謀。泥近害於遠。莫學百里奚。頓忘舊時眷。</text>
<title>過露梁津雪景</title>,<text>春陽猶未盛。雪意尙淡淸。浩蕩壺中界。洗出白玉京。</text>
<title>立春</title>,<text>三陽盈地面。天氣日新新。惟願修心鏡。莫留一點塵。</text>
<title>贈白雲處士許是去非</title>,<text>幽境少人到。靑山深復回。朝暮閒中興。白雲自去來。</text>
<title>次從兄韻</title>,<text>受天明命五爲常。易贊存存勉自當。攬得夏繩維趕馬。飽來周道飫飢腸。常伸萬物方稱大。中立千秋莫此強。曲罷風窓琴自語。靜依書几夢虞唐。</text>
<title>豫讓妻</title>,<text>貪金還道不貪金。鮑叔能知管仲心。其友識之妻不識。古來賢哲貴知音。</text>
<title>與白鵝兄並轡遊山。天氣熱。憇樹陰。</title>,<text>三月天氣熱。淸陰解留人。春風生笑語。座上自氳氤。</text>
<title>續戒豫讓妻</title>,<text>萬事如絲過亦深。莫歎斯世少知音。區區擬斷人間念。造化還催物外心。</text>
<title>戒不明厲家中</title>,<text>自愧無誠又不明。半生昧却衆人情。於汝予乎方改是。從今愼不是非輕。</text>
<title>戒人之求備於衆人</title>,<text>世之看人法。執迹不探心。倘無鐘子耳。誰識伯牙琴。</text>
<title>自勉</title>,<text>自歎己無實。何憂人不知。命乎何所悶。隨遇自安之。</text>
<title>次前畫竹韻</title>,<text>體圓中自虛。莫以其形窄。都來天地理。歷歷在斯竹。</text>
<title>別白雲山先塋 自註。生父母墓在於白雲山下。小地名黔吾山無愁幕。</title>,<text>別來先墓下山前。雙眼漣漣淚作泉。回山處處倍悽愴。頻顧白雲心黯然。</text>
<title>有感</title>,<text>天地無窮父母恩。難將寸草報三春。揚名萬一光先業。只在脩仁立此身。</text>
<title>秋夜</title>,<text>秋空歷歷衆星辰。靜夜虛堂月色新。讀罷心經方寸淡。焚香默坐儼凝神。</text>
<title>到鳩嶺下</title>,<text>匹馬周觀雉岳形。行行七日又行行。堪愁石路千峯轉。却喜深山萬象明。霜葉紅爲披錦狀。草蟬啼作引絲聲。離心忽繞原城地。風露凄凄百感生。</text>
<title>別覺悟論岳父墓</title>,<text>士爲知己可忘身。况復情如骨肉親。厚恩空負岳先丈。回首覺山傷我神。</text>
<title>感岳母</title>,<text>厚德難忘岳母仁。溫良莊敬出天眞。休言半子非全子。慈愛無差父母恩。</text>
<title>省掃生父墓所</title>,<text>墳前再拜跪。感淚千行落。生時有此辰。定必欣欣色。</text>
<title>拜岳父母墓</title>,<text>秋風來再拜。感淚澈幽泉。生前逢此日。心樂必欣然。</text>
<title>省祖父墓</title>,<text>無本從何生。昊天德罔極。秋風來省掃。斜日感懷集。又靑山隱隱瀑流閒。霜染楓林萬壑丹。斜陽登墓感懷極。秋色凄凄風露寒。</text>
<title>哀哀 自註。生父氏五十五棄世。生母氏四十棄世。</title>,<text>悠悠者彼彼蒼天。回首昔年雙涕漣。春色倘留椿樹上。百年猶未過稀年。又 自註。余六歲遭艱。今年三十四。哀我幼遭本母喪。只緣多罪有天殃。若延天運廻中道。七十人間駐歲光。</text>
<title>詠小桃</title>,<text>烟光裊裊雨遅遅。紫陌東風柳拖絲。萬卉爭添新雨露。春心徧上小桃枝。</text>
<title>丙子端午。於安山路上。見日下有淡碧物如日。掩日相盪。感而有作。</title>,<text>斜日啣西嶺。自收無限光。恠來何限物。搖盪作妖祥。</text>
<title>見斜日光照江底。赤若長虹。煌煌萬丈。</title>,<text>斜照亘江底。煌煌萬丈紅。何如淸新際。旭旭上東峯。</text>
<title>詠鳶</title>,<text>鳶盤遠勢自無爲。上下四方隨所之。安閒盡是隨時意。一息無違造化機。</text>
<title>挽李奉朝賀 觀徵</title>,<text>昔有䟽二傅。近有八溪君。邇後百餘年。寂然無所聞。吾愛吾夫子。近世寡其倫。淸儉且愼謙。恬靜任天眞。飽聞先輩言。咸稱長者人。溫厚自樂易。語笑生氳氤。一接如餐玉。再接如飮醇。處家尙敦睦。其道在親親。事君無大過。信是賢良臣。居官不苛虐。美譽在下民。生平無恩怨。詎上囂囂唇。槐陰一大夢。強絆百年身。虛舟任波濤。偶一入要津。浮雲厭於心。世味多酸辛。神光啓塵襟。脫然謝簪紳。淸風一千里。灑然吹俗塵。聞者自起立。世道從此新。身名俱完全。所持未爲貧。靑簡百載下。赫赫更彬彬。春秋七十八。猶可徵其仁。芝蘭滿謝庭。一樹獨藏春。星分在太微。卿月近北辰。福氣甲一世。榮光庇四隣。以辭欲贊揚。辯舌無儀秦。在公何所憾。遺哀在親賓。空將無限淚。灑向交河濱。</text>
<title>悼楊根處士李丈保晩甫</title>,<text>今世難其人。今世難其人。有槩知者鮮。命乎何其屯。素性本公直。坦然任天眞。持身尙淸㓗。處事皆朴淳。謙卑不自是。雖少必咨詢。待人出於誠。辭氣常素純。胷襟自舒泰。不輕生怒嗔。脫略風塵事。逍遙江湖濱。甘貧樂自在。志高輕搢紳。風光常在眼。黨言不搖唇。常歌考槃曲。自謂羲皇民。琴閑月明夜。一室淡無塵。有時出遠郊。走馬快心神。日暮罷獵歸。豪氣高嶙峋。神形勝少年。謂言長靑春。春寒不可恃。萬事歸酸辛。昔我獨閉戶。琴書慰淸貧。修身缺存省。濟世無經綸。丘壑是本分。何必煩問津。知罪甘守拙。不喜隨隊群。側聞古人風。願一承諄諄。情願未及遂。先屈長者身。一見肝膽露。片言情卽親。皎潔如對玉。醺酣如飮醇。忘年許知己。感公克寬仁。談笑自樂易。座上生氤氳。彈琴歌一曲。樂意無涯垠。誰知郢中曲。絶世無等倫。知音愧鍾期。投轄慕陳遵。邇來十餘年。心好日以新。楊江去年夏。源源經數旬。朝霞與夕月。追逐喜得隣。時登子陵臺。共採張翰蓴。菜得商山芝。鱠有松江鱗。里仁聖所美。心中常欣欣。好事本多魔。雲星各離分。悠悠百里間。離思空繽紛。羡彼東飛鷺。一擧凌霄旻。我馬有四足。我車有雙輪。駕焉出遠郊。旋車則遄臻。龍津阻我路。臨歧虛逡巡。㐫兆忽感神。樑月入夢頻。朱絃閉塵匣。誰與論桐君。形影若在眼。欲語竟無聞。世故絆此身。此情無由伸。虛爲馬融笛。悵望空沾巾。情深漢江水。恨結龍門雲。</text>
<title>題烟江疊嶂圖</title>,<text>山從天畔起。樹入晩烟深。湛蕩壺中界。蒼然萬里心。</text>
<title>題烟樹釣漁圖</title>,<text>𡬾抄烟中出。江流萬里長。漁翁多少意。寒雨晩蒼茫。</text>
<title>題山檻怡神圖</title>,<text>春日正遅遅。山水有餘樂。怡然心自閒。時送萬里目。</text>
<title>題海仙放葫蘆氣圖</title>,<text>壺裡藏陰陽。浩然一氣長。滄海極無際。精神入杳茫。</text>
<title>述懷次尹孝彦新卜竹島韻 自註。島前有溪。</title>,<text>小溪衝海激成湍。天借仙區許獨看。乘興欲窮滄海目。月明閒倚竹欄干。又滄海無風常作湍。深沉萬丈黑難看。最是前溪明月夜。碧天星斗正闌干。</text>
<title>又次前韻</title>,<text>琉璃萬頃月爲湍。灝氣凝空爽我看。淨盡胸中氷作鏡。了於斯世一無干。又影動琉璃日是湍。黃金萬頃眩人看。乘桴欲渡東溟去。從此三神不世干。</text>
<title>再次尹孝彦韻述懷</title>,<text>黑風吹海大生湍。波撼天樞眩我看。懷似前溪多屈曲。化爲虹氣斗牛干。又嵐開風靜海無湍。彷彿三神畫上看。春水莫通漁子路。桃源於世本無干。又月空無限水銀湍。碧海靑天夜夜看。澄光照我心如鏡。不許塵埃一點干。</text>
<title>又次韻述懷</title>,<text>心如滄海渺無端。神入無涯怳有看。機靜自饒溪上樂。浮雲於我有何干。又神乘奇夢入無端。域外華胥彷彿看。淡彼海鷗與海客。忘機終日兩無干。</text>
<title>又次湍字</title>,<text>鯨海回風撼黑湍。蓬萊方丈杳難看。一溪明月餘生足。世事紛紛不可干。又日斜滄海混金湍。天外扶桑若可看。夜半月明銀鏡滑。琉璃光射絳河干。又洋洋浩浩極天湍。日月升沉日日看。氛祲忽侵天北極。夜來風雨撼溪干。</text>
<title>次仲舒韻 自註。在忠原作。</title>,<text>向陽開戶一閒望。萬象居然入揣量。千里江山俱興趣。數篇經傳是行裝。虛無違道君羞白。鄙吝存心我慕黃。習習谷風吹滿室。幽蘭何處送幽香。</text>
<title>遊四郡山水</title>,<text>平湖面面鏡光新。隨處風烟解適人。時見朝陽魚自躍。嫰波生處見春仁。又山下澄江靜不流。平湖波滑拖舟優。盡日沿洄幽興足。泝瀾期盡大源頭。</text>
<title>淸風次興叔老兄韻</title>,<text>深處成潭淺處灘。隔林飛閣九霄干。天垂西北回長野。山鎭東南簇石巒。神爽已憐明且麗。眼開還喜窄中寬。雄奇縱亞丹丘勝。引興登臨亦壯觀。</text>
<title>玉笋峯</title>,<text>冲霄削立玉芙蓉。怳是廬山五老峯。安得飛身登此上。直御泠泠萬里風。</text>
<title>龜潭</title>,<text>天設山河壯且䧺。芙蓉千疊散雲空。何限勢藏何限勝。化翁當日幾多工。</text>
<title>惶恐灘</title>,<text>輕舟泝急瀨。白浪打船舷。其將惶恐志。莫以險艱偏。又無雲能起雨。無雨亦成雷。經艱方達易。中道莫輕廻。</text>
<title>島潭次仲舒韻</title>,<text>丹丘形勝亞衝南。列島澄潭秀氣涵。若識箇中眞趣味。許君親去聖門探。</text>
<title>四郡揔詠</title>,<text>四郡江山歷歷遊。一江風月儘悠悠。浮天彩壁明如畫。涵島澄潭靜不流。</text>
<title>還到玉笋</title>,<text>別來歸島思茫然。玉笋峯前故繫船。遊豫莫淫山水癖。怠荒終恐喪吾天。</text>
<title>離四郡到驪興壁寺前江。詠卽景。</title>,<text>行盡眞源得意還。順流西下杳茫間。澄湖十里明如鏡。欸乃聲中暮寺閒。</text>
<title>離忠州向京</title>,<text>東西奔走兩家庭。一念在忠一念京。安得輕身乘羽翰。朝朝暮暮遂斯誠。</text>
<title>龍津朝霧</title>,<text>東嶺日初出。江心白雲生。白雲擁舟去。疑在空中行。</text>
<title>出斗迷津。望三角道峯。</title>,<text>一出迷津眼豁然。道峯三角揷靑天。我家何在終南下。指點雲間眼欲穿。</text>
<title>次興叔老兄韻</title>,<text>托交情不泛。知子素多能。跼䠞違斯世。栖遅困一丞。丹山花正好。春日興堪乘。欲識無窮意。須憑第一層。</text>
<title>春江</title>,<text>循江三日駕東風。無限風光領畧中。乹坤萬里朝來雨。花發千山一色紅。</text>
<title>贈崇文再從姪</title>,<text>生長一洞中。相期不相別。浮萍忽飄散。雲峀空相憶。何幸一夜話。庶可慰阻絶。好事不可久。臨風但惻惻。</text>
<title>次仲舒韻</title>,<text>冲融一元氣。浩浩彌九州。造化自推移。生意長時流。順命自有樂。此外更何求。荒寧聖所戒。戒不爲閒遊。江山正暮春。遠來有好儔。丹丘忽入興。沛然不可休。朝觀玉笋峯。晩泊龜潭洲。三山落鏡面。怳在空中浮。淸光動眉際。濁氣胷中收。我願長此樂。永忘人間憂。</text>
<title>義林池</title>,<text>烟村明滅綠林陰。花滿淸潭山影沉。虛舟盡日閒來往。時有遊魚躍水心。</text>
<title>春興</title>,<text>日午風微岸柳邊。庭前靑草細如烟。鳥啼谷口聲聲滑。雨下溪心點點圓。密樹交枝籠遠峀。淡雲流脚掃晴天。花堤土潤淤泥足。乳燕經巢好得便。</text>
<title>出京將寓美陰江上。舟中作。</title>,<text>超然行色出塵鞿。不復關心禍福機。醉裡乹坤閒日月。任他寒暑自推移。</text>
<title>松陰聽風琴 自註。適持琴向美湖。立琴于松風。</title>,<text>松間晝寂寞。靜聽風琴聲。泠泠空外響。何處鳳和鳴。</text>
<title>避暑松陰。望美陰寓居。</title>,<text>妙嶺迢遙帶晩光。白雲深處是吾鄕。泥途無計披炎熱。繫馬松陰候夕陽。</text>
<title>述懷</title>,<text>天下蒼生水火中。濟安深責在誰躬。所以宣尼常惻隱。幾年虛費輟環功。又鳳鳥不來河不圖。孰回斯世致唐虞。怊悵夕陽何限意。不逢吳道定難摸。</text>
<title>詠閔子</title>,<text>人言屈者爲其伸。胡不甘心季氏臣。磨涅自非吾輩事。恐將徒辱凂吾身。</text>
<title>上白鵝堂先生</title>,<text>平生志意在經綸。願軆生生一視仁。余非得已余無奈。不是頓忘斯世人。</text>
<title>詠顔子</title>,<text>德高能救世。胡不眷斯民。宣尼若不在。未應頓忘人。又常抱謙恭志。當仁不讓師。孜孜常不怠。終無一點私。又不遷不貳過。謙虛更寬容。簞瓢常自樂。春風四時同。又知進不知退。終始博約中。存心都在敬。止水玉鑑空。又望道未之見。一心常孜孜。治身如不及。何暇作人師。又一段驕與吝。生平不着心。明似千磨鏡。精如百鍊金。又藹藹三春輝。乹坤雨露中。光風漾綠水。霽月掛靑空。</text>
<title>詠曾子</title>,<text>重厚如山嶽。慈良軆春意。篤實而適中。善學吾夫子。</text>
<title>詠子思</title>,<text>廣大兼渾厚。無忝乃夫子。中庸一部書。深得精一意。</text>
<title>詠孟子</title>,<text>滿腔浩然氣。塞乎天地間。森嚴敎人訓。千載起愚頑。</text>
<title>詠夫子</title>,<text>天地不可量。春秋自推移。造化無定態。隨時屈伸之。</text>
<title>詠伯程子</title>,<text>春風花柳美。秋月霽景新。倘非顔夫子。千載無其倫。</text>
<title>詠叔程子</title>,<text>忠厚如曾氏。嚴正似孟子。篤實防虛文。鮮能識其義。</text>
<title>詠朱子</title>,<text>秋夜登高望。霜天霽月明。折衷群賢語。千載起後生。</text>
<title>詠周子</title>,<text>光風吹入戶。霽月浩無邊。倘非先覺者。誰能闡眞源。</text>
<title>詠康節</title>,<text>妙論超千古。豪氣盖九州。一部皇極說。能闡造化幽。</text>
<title>詠橫渠</title>,<text>棄邪能歸正。精思覺深義。東西數篇銘。解闡無窮理。</text>
<title>詠南軒</title>,<text>溫厚兼忠實。周詳更寬容。丁寧訓人語。千古大有功。</text>
<title>詠退溪</title>,<text>日和風不動。潭靜穩無波。尋源窮學海。一棹濟東華。</text>
<title>戒學者</title>,<text>天地腥羶久。吾道只在東。倘非忠實者。誰續古人功。</text>
<title>美陰</title>,<text>山家犬吠白雲鄕。一點輕𩿨下夕陽。秋江日暮波紋滑。風送菱花滿地香。</text>
<title>詠江</title>,<text>千里長江鏡面平。日波流處萬珠明。一元生意無時息。時觸風端浪自生。</text>
<title>自警</title>,<text>物欲初萌處。宜加猛省功。譬如一點雪。消釋紅爐中。又心爲外物繫。事事皆苟且。千般飾其非。徒自重其過。又止水澄如玉鑑空。明懸秋月太虛中。存仁倘軆顔夫子。常保自強不息功。又交戰多年如醉夢。悟來一點靈源新。從此能伸萬物上。脫然永作空中人。又俗心絆我迷如醉。三四年來戚戚人。今來始得淸明界。依舊當年本軆新。又誤尋邪路路還迷。萬壑千巖極險危。今來始越大關嶺。到得平原覺坦夷。又無端濁穢着心根。交戰年來醒醉頻。若使一貞爲心主。陰邪何得亂天君。又多年物誘亂心神。悟後猶如宿醉人。吾將敬以爲心主。蕩滌陳邪更致新。又遠色無如柳下惠。孔明雲長翟梁公。欠伸起敬趙夫子。近有鄭公亦可宗。自註。趙夫子靜菴。鄭公卽鄭洙閔。又鳳鳥翺翔千仞峯。朝陽時下碧梧桐。我願洗心淸靜界。超然蟬蛻濁塵中。又物誘無端亂我神。何緣除得俗心空。洛下之言如在耳。吾將謝世入山中。又淸晨靜坐默傷神。點檢身心悔思新。今來大悟平生夢。脫得人間十丈塵。又從情思自便。容易怠荒生。欲深多苟念。交戰自不平。又敬勝怠則吉。怠勝敬則危。上帝昭臨汝。貞貞一爾思。又神明之格思。不可以度思。不可以度思。矧可以厭思。又誠敬常主宰。無意必固我。至德凝於心。可以無大過。</text>
<title>自戒</title>,<text>有才無學必驕泰。子陽徒自妄尊大。我非賢聖與英豪。天下豈無如我者。又愚則不明多妄志。有才無學使強氣。堪羞馬趙行違言。嘲笑徒爲萬古戱。</text>
<title>丙子秋。見餓殍。</title>,<text>堯舜之君稷契臣。和風長作萬邦春。如何聖世多飢歲。未有含哺皷腹人。又 自註。上諸公。八珍羅列錦衣香。花樹陰中醉百觴。如何獨享無窮樂。坐見窮民死道傍。</text>
<title>斷産十八年。幸而生子。曉覆衾。喜題。</title>,<text>寒燈耿耿曉光生。靜聽丁丁殘漏聲。持衾蘊覆兒身上。以此深知父母情。</text>
<title>美湖趙學士儀徵來訪</title>,<text>壺中藏得武陵春。醉裡乹坤日月新。疇上有人耕不輟。岸邊誰子問前津。又保得生生濟物仁。胸中長有四時春。無將外物關心上。克己方稱養性人。又虛舟終日泛閒津。何似閒閒亭上人。秋空淡掃琉璃色。月瀉江心萬頃新。又靜倚高樓默運神。秋心如海極無垠。興來更注天西目。萬里滄波一色新。又獨上高亭望八垠。霜天萬里霽光新。淸風浩蕩吹江面。波洗苔磯不上塵。</text>
<title>至月</title>,<text>中星今始復初躔。毫分無差洽渾然。開闔春秋成變化。往來烏兔自推遷。盈虗合數生奇月。大小相承約一年。推步若能無錯筭。許君親受帝堯傳。又一氣如流彼逝川。大環旋轉一周圓。离精始離南來北。震氣初從地上天。春煦漸隨宮線長。靑心先自柳絲傳。乹坤從此氤氳化。三月烟花正靄然。</text>
<title>入京暮還</title>,<text>鑑湖流水靜無波。秋染郊山點點花。空外重重千嶂逈。夕陽烟樹萬人家。</text>
<title>挽金處士碩堅丈</title>,<text>慟哭復慟哭。此音從何傳。呑聲不成言。泣涕空漣漣。含悲想往昔。歷歷在眼前。資禀異於例。誠孝出於天。早遊觀眉門。晩好文公篇。心識自該博。言態少塵烟。沉重不輕浮。謹愼免大愆。容人克下問。虛受務周便。疾非或嚴正。語頭生秋蓮。超然謝世路。泛泛張翰船。貧辱苦惱人。此志愈保堅。多乎晩來節。尙乎能完全。無罪背天理。有辭陳祖先。悠悠一世上。鮮與公推賢。才命一何違。謂公年可延。天胡惜公速。使我堪嗟憐。原我與吾公。年輩不相肩。聞問適稀踈。所居緣山川。聲華縱慣熟。情誼無由宣。浮萍偶相聚。共住迷湖邊。志氣自相合。交結相忘年。心好日以密。禮數猶截然。無猜且無惑。淡如秋月圓。期同百年樂。永追商山仙。中間各不幸。患𥚁來相纏。東西分散後。雲岫空眇綿。魂夢落滄波。與公同洄沿。覺來思黯然。欲往嗟無緣。擬乘秋風涼。特來脩誠虔。惟嫌日期遠。不疑人事遷。知音自此少。出門將焉旋。將此未遂誠。一哭陳几筵。魂兮若有感。庶降今夜眠。又才德如公未享年。有疑無路質於天。乾坤從此知音少。獨立斜陽思黯然。</text>
<title>秋懷</title>,<text>雲雨盡兮霜露降。煖氣退兮凉氣生。風蕭蕭兮寥寥。草木搖落兮鴈南征。夜寂寂兮水無波。月蒼蒼兮玉宇淸。天地變兮倐悽切。萬物悲凉兮將欲蟄。隱余憂兮悄獨立。心耿耿兮若有愁。鬼無形兮暗中行。虹無根兮空外流。命余艱兮行余貧。敢怨天兮敢怨人。願下學兮上達。天有知兮庶寬恕。予固多辜乎難宥。哀彼民困兮誰復慮。惟冀夫春氣廻兮惠風和。百虫舒暢兮天地泰。</text>
<title>偶懷</title>,<text>山常靜兮水常活。雲無心兮風無颺。獨立兮思悠悠。野茫茫兮天一方。鳶自戾天兮魚自躍。天浩浩兮波潑潑。虛舟兮泛泛。任風波兮自在。柴門無事兮晝常關。風動葉兮犬疑吠。山㘅日兮鳥歸栖。月東出兮天光發。庭無塵兮夜寥寥。曠四方兮無纖末。鴈無情兮自淸嘶。人無意兮自獨樂。</text>
<title>偶出見虹有作</title>,<text>劒光冲射半天長。誰擲神弓掛夕陽。無根萬丈虛空路。昨夜天門駕玉皇。</text>
<title>夢登高山。山獨高于天地間。四海浩蕩。予作詩二句以寫意。忘其上三句。只記末獨高四海中之句。追作續之。</title>,<text>一氣通上下。南北與西東。自有五岳勢。獨高四海中。</text>
<title>登尹孝彦客樓。尹不在。遇風雨獨憇。</title>,<text>靜倚高軒百念灰。居然萬象集靈臺。山因霧色承天起。雨趁風聲捲地來。黑漲乹坤迷似夜。赤飜江海隱如雷。何緣廻得光明氣。觸破幽陰廓一開。</text>
<title>見霧中木覔烽火。仍看月掛西嶺。</title>,<text>一氣周流往復還。九衢常見轉雙環。天垂暮色千峯起。風斂寒聲萬樹閒。宿鳥去投暝黑際。邊烽來照翠微間。蒼茫缺月御西嶺。猶放餘輝下遠山。</text>
<title>春雨見簷鈴齊響。泡鈴散庭。俄然日出。萬物各得樂意。喜而作。</title>,<text>玄雲漠漠雨冥冥。含雨萬林春意靑。垂霤有聲齊玉珮。滿庭無數散銀鈴。新承泰運爭舒氣。共合元和各保形。霽日昭昭天浩蕩。萬街花樹鳥嚶嚶。</text>
<title>寫意</title>,<text>月明風靜悄無人。鷄唱數廵鍾報晨。秋後天容自肅靜。夜來人氣亦淸新。風琴怳奏空中韻。霧樹渾如夢裡春。翫易年來窮變化。果能明哲保斯身。</text>
<title>題圍碁賭墅 自註。代人戱作。</title>,<text>默運神機事戰爭。分軍進退勢縱橫。設奇已布風雲勢。破敵何愁百萬兵。始使樂生圍卽墨。終敎白起掃長平。倘非屐齒中門折。鎭物誰知出矯情。</text>
<title>詩得江山助</title>,<text>聖恩優許一身閒。解悶逍遙雲水間。泉石坐來皆絶境。風烟隨處捴新顔。東西南北千千狀。春夏秋冬萬萬般。天換吾腸充別氣。半爲江海半靑山。</text>
<title>掛劒</title>,<text>脉脉深情已揣知。區區何必費言辭。今朝不解非無意。他日相酬自有時。只道歸來遂心諾。未疑生死負交期。含悲爲掛墳前樹。尙有英靈知不知。又人之有意我能知。三尺腰間繫綠龜。只爲周防惟此爾。吾何愛惜不與之。將期歸日強伸願。未謂浮生乃至斯。怊悵夕陽意何限。神風蕭瑟白楊枝。</text>
<title>代姻叔題挽</title>,<text>對子之兒想子容。斑斑雙袖淚龍鐘。早將情曲時相啓。老作隣閭日與從。鶴去一千年不返。劒離三十歲重逢。幽明自此音儀隔。泉路沉沉閑幾重。</text>
<title>代姻叔別人</title>,<text>春早汀洲芳草寒。送君南浦意漫漫。落生天地同庚甲。托契金蘭共肺肝。垂老追遊眞樂在。隔年南北此離難。傍人莫唱陽關曲。酒畏牢愁不上顔。</text>
<title>次李參判鳳徵山亭韻</title>,<text>星辰司氣轉天腰。光景四時昏復朝。已信園林多興趣。任他城市自喧囂。千峯得月淸如洗。萬樹無風靜不搖。消盡世心方快濶。乃翁何處不爲饒。</text>
<title>題金剛山圖</title>,<text>金剛萬二千芙蓉。眞宰何時運此中。萬瀑洞宏諸洞母。毗峯大衆峯翁。常流瀦作西南海。特立撑支箕尾宮。好是正陽明月夜。淸光萬里洗瑤空。</text>
<title>閒興</title>,<text>千園花翻紫錦輝。九陌柳拖黃金絲。春光淡蕩千萬里。能令閒人興無涯。</text>
<title>贈別仲舒之嶺南之尙州</title>,<text>茫茫學海浩無邊。一棹誰憑仁義船。孔道在吾毋改樂。顔貧由命可安天。洊雷恐處身愈飭。麗澤以之志益堅。知子此行應有得。先賢遺敎百餘年。又憐君無食去鄕閭。歎我離羣久索居。別來欲替相思面。春鴈歸時數寄書。</text>
<title>三角山</title>,<text>混沌初判正氣融。屹峍犖立天地。風雨不能磨其堅。壽今五萬四千歲。巍乎其尊不可越。卓乎其磪不可拔。望之儼然不可犯。卽之溫然不可厭。自註。厭斁同。 悠久恒配昊天德。千千萬萬無窮極。</text>
<title>夜</title>,<text>心閒翫羲易。怳見卷中人。夜靜虫聲切。秋澄月色新。更遅知近曉。庭濕不生塵。緩步觀天象。衆星拱北辰。</text>
<title>憶洞庭之景。恨不得見。因古人詩意而推之。畧述其槩。</title>,<text>衆流𣿬爲澤。汪汪注無疆。浩蕩乹坤勢。淸明日月光。澄虗涵萬象。呼吸納諸洋。神送東南極。怳然御六陽。又水浸千峯黯。風通萬里長。瀟湘何處是。歸鴈下蒼蒼。又始覺乹坤大。神遊浩蕩中。怳如騎龍背。飛御太虗宮。又水涵吳楚界。樓倚翼軫傍。地盡東南勢。天垂日夜光。淸通雲夢澤。虗接沃焦洋。天下猶嫌少。神遊上帝鄕。又淡掃琉璃色。芙蓉落鏡中。日照渾成錦。溶溶萬頃紅。又靜坐高樓夜。湖心月白時。澄光浩無際。天地一琉璃。</text>
<title>尹孝彦遭同氣之慟。將作海南鯉庭之行。贈別。</title>,<text>萬事皆宜正。遭窮莫怨天。此別難爲贐。臨風但愴然。</text>
<title>漢宮詞 自註。用簫聲咽調與韻。</title>,<text>蛩聲咽。秋空淡淡空潭月。空潭月。年年暮色。漢宮傷別。玉階秋草萋萋節。深院竟夜人聲絶。人聲絶。丁丁殘漏。五更霜闕。</text>
<title>次人吊田橫五百壯士</title>,<text>天地有寃氣。嗚呼爾田橫。無罪儘無罪。余實憐其情。哀爾命運惡。不辰乃生丁。咸陽鹿馬走。四海多戰爭。英䧺角智力。弱爲強之幷。劉項八年間。七十爭其衡。存亡在四傑。蕭張與韓彭。信也智能士。孰不慴威聲。長驅東下齊。聞風皆膽驚。千鈞壓卵勢。朝暮難保城。誤聽狂生言。輕掇歷下兵。誰知袴下子。貪利無眞誠。逃身囚海島。壯心欝不平。平生丈夫志。自許眞豪英。寧追碌碌輩。區區安小成。一朝被漢召。示以威與榮。寧欲死於此。誓莫登漢程。恤彼海上徒。屈意爲此行。將身恥受辱。視死鴻毛輕。精誠有所感。神鬼爲悲鳴。况乃重恩義。深與結死盟。哀彼五百士。壹日同捐生。堂堂烈俠氣。山與高崢嶸。平生許君心。到此乃分明。千秋欝結魂。上爲星辰精。昭昭揭靑簡。萬古留芳名。雖非聖賢徒。猶可表以㫌。不比富貴子。重利無忠貞。秋風酹一酌。遙灑英䧺塋。</text>
<title>過豊陽</title>,<text>風入松林夕露零。葉間蕭瑟小蟬聲。陽經三伏紅光淡。秋鎭千山素氣橫。深藪多魚波盡濁。舊喬無葉蔭難淸。遙知鴈帶霜風起。一夜寒空衆和鳴。</text>
<title>禾稔早稻先熟 自註。三年大無。今年稍登。農人喜悅。喜而作。在抱川淸凉野庄。</title>,<text>團團秋露白如霜。七月淸凉早稻香。五麯 自註。五麯酒名。 酒缸初泛綠。三農眉睫盡浮黃。雲間鶴勢千山遠。牛背樵歌一曲長。忽見溪心魚自樂。洋洋時躍水中央。</text>
<title>閒興</title>,<text>霽天如洗極淸凉。淑氣澄虛泳四方。螺䯻千重靑隱隱。琉璃萬里碧茫茫。薄雲乍掃檳榔色。自註。是時雲光如檳榔色。故象之也。 落照斜含琥珀光。溪路詠歸餘興足。一竿閒掛釣絲長。又七月淸郊白露寒。滿畦珠玉凈團團。白雲何處無心起。萬里晴空去去閒。</text>
<title>過道峯三角有詠 自註。道峯三角者。乃兩山名。漢京鎭山。</title>,<text>削出衆芙蓉。揷入靑霄中。異表自拔萃。秀氣與天通。壁立萬丈 自註。萬丈峯名。 勢。獨高白雲峯。巖巖氣勢尊。撑拄箕尾宮。白頭乃其祖。白雲乃其翁。透迤數千里。䧺峙鎭吾東。包括三韓勢。優爲兩都䧺。呼吸西南洋。其量大無窮。怳如列文武。劒珮下雲空。恰如塗山會。萬國大會同。又如孟津役。八百爭來從。亦如洛邑周。天下共朝宗。默想判闢初。壯哉神明功。神彩自光明。氣像亦雍容。孕眞興寶藏。吐氣成雲風。威哉風從虎。神哉雲從龍。精靈所鍾聚。釀出賢聖聦。生靈賴以安。家國賴以鞏。聚散有形迹。否泰無始終。我願吾王福。於千萬年洪。於千萬年洪。世世長仁公。</text>
<title>正安正命老河洛朞三百方位之非 自註。安以天一水爲木。天三木爲水。盖出於範緯數之變法而誤也。又以三百六十爲朞。更加六日爲氣盈。不知三百六十。爲十二月全數。而爲氣朔之中數也。又不知其氣盈云者。爲中數之餘而爲朞也。</title>,<text>爲人性僻喜更張。役智空探造化囊。三統強分三子午。自註。安以子午爲天子午。丑未爲地子午。寅申爲人子午。盖出於三統之說而誤。 徧邦思用徧陰陽。安排星曆長差閏。顚倒圖書太反常。遂使混沌生七孔。誰從儵忽受斯方。又 自註。安每以三年一置閏。皆作大月而無小月。必以四月十月爲常。兩閏之間。計三十月。一定不易。此膠柱皷瑟者也。安公之閏異陶唐。四十爲常月有方。夏則入秋春亦夏。當而不食朔非當。星辰顚錯長移表。氣化淆漓每失常。七閏尙多餘氣朔。從敎十九不成章。</text>
<title>哭尹友道一 字貫之</title>,<text>仁厚之人凈正人。人於斯世鮮其倫。如何捨我先歸去。使我如亡半我身。又賢如伯道又無兒。終古天心未可知。堪悲吾類多零落。耿耿中宵涕自垂。</text>
<title>夢見尹學官直美慰我病。因請詩賦一篇。覺而思之。中頗不續。因夢中氣像。續而成之。以足文理。時戊寅十月夜也。自註。夢在鑄字洞鄭任柱家外廳。</title>,<text>老卧幾年月。一病輸骨髓。平生爲國忠。耿耿一寸愁。夢 愁來向旻天。默訴心中私。常 天公故送鴈。爲叫天南陬。一以慰病懷。一以分付秋。夢○自註。謂分付于秋也。 秋風送淸景。月浪流天衢。照我胸中海。眞光發源頭。昭昭照膽鏡。濁無纖毫留。明如夜光珠。淡如秋江流。瀅瀅玉壺氷。洞澈無陰幽。潭止澈底淸。水滑紋如油。寂無一點搖。森然萬象具。淵淵含動處。一息無停時。風恬日初出。波煖龍出游。生意滿腔子。潑潑春無涯。上下三丹田。自有璇璣樞。陰陽各循軌。日夜周復周。雲龍與風虎。升降交相求。氤氳自化醇。瑞彩常縈紆。常 頓悟氣魄壯。依舊精神收。逍遙終此生。不羡萬戶侯。夢</text>
<title>夢見亡友尹貫之有感</title>,<text>寬厚兼淸凈。斷斷信義人。堪悲鄧伯道。竟作無主神。又寡慾能公正。善人長者人。天胡違常道。不壽伯牛仁。</text>
<title>秋過光陵</title>,<text>東峯郁郁映朝暉。萬樹玲瓏錦繡輝。秋風亦有丹靑色。爲賁千山染着衣。</text>
<title>淸凉農庄夜坐</title>,<text>靜坐深宵淸不眠。寂如無處自森然。克了惟精惟一義。分毫應不失方圓。</text>
<title>牙山處士李達源卒 字海如</title>,<text>公性端正耿介。淸淡踈雅。處心公平。視人幾如己。待人以誠。不爲表裡。人有論己。鮮有怒。與人講論有異。不爲堅執固爭。從容反覆者三四。終不合則曰我未必是。君未必非。我當退而徐思。厥後又與確。又不悟則曰我魯當更思。人或固執或迷惑。曰我當退而徐思。君亦更思。或當事誤採人言致誤。人曰非君之智暗。人之誤也。答曰吾若明敏則人之言雖誤必不用。今用而致此。吾自不明。非人也。凡有過。人有言之。必自責曰我誠有罪。無怨拒之意。人有過。懇辭喩之。人多感動。或峻責之。人未嘗怒。盖其公心誠意。孚於人養之力也。不喜功利名譽。不與世交游。逍遙於物外。以琴書自樂。若遇好山好水。輒彈一曲以寓趣焉。若遇良辰月夜。或彈或詠以遣興。其果於忘世若此。詩曰。微星昨夜忽沉彩。雲去西湖鶴影藏。言懇善爲解人慍。心公鮮有伐其長。風生孤竹流踈響。月照淸溪漾淡光。悲結琴心不忍奏。淚爲泉水和千行。</text>
<title>洞庭</title>,<text>萬里虗明軆。大爲一鏡光。光陰分白赤。自註。能辨日月本色。 天地辨玄黃。自註。能明天地本軆。 坐我琉璃界。凝神怳惚鄕。沉潛如有得。許爾見宣王。自註。文宣王也。又引興登樓望。烟雲繞四方。芙蓉開玉鏡。錦繡耀銀章。地勢隨天勢。山光亦水光。蒼然吊今古。落日下瀟湘。又七百其周別一洋。琉璃照耀翼軫傍。東南開坼乾坤勢。晝夜分明日月光。千尋屹峍中流立。萬里蒼茫楚望長。默坐淸晨神黯黑。怳然如對我文王。</text>
<title>燈夕</title>,<text>却喜今年勝去年。合歡何幸得諸賢。烟昏燈夕疑星海。月午瑤空不夜天。三友有言溫似玉。一心無累淡如淵。無邊風景無邊興。春滿乾坤氣浩然。</text>
<title>次兪正路言字韻 名義重</title>,<text>多君能發此良言。言以推之得本原。今而如此又明日。他日應尋正大門。又何幸今朝聞善言。令我長得本心原。若能事事皆如此。正路應開道義門。</text>
<title>春興</title>,<text>露濕花枝當窓低。一聲二聲春鳥啼。默坐淸晨若有思。滿庭芳草萋萋▣。</text>
<title>步上燈夕韻</title>,<text>三四長年與少年。淸談穩處共賢賢。森森萬戶疑星雨。浩浩千山得月天。珠蘊銀河明瀅瀅。夜深胷海靜淵淵。望洋想像無窮趣。便覺心神黯黯然。</text>
<title>人以日照龍鱗萬點金難其對。余得一句以對之。彼以䧺豪心。余對道義。</title>,<text>天圍海腹三重玉。日照龍鱗萬點金。陰陽自別公私意。彼以䧺心我道心。又 自註。余言道義。抑彼之非心。天生麟德千編玉。日照龍鱗萬點金。彼主其形此主道。奸䧺心異聖賢心。</text>
<title>郭監察齊泰常得句曰涷雨鳴山木。恨其不能續成云。余聞而足之。</title>,<text>遠雷何處發。隱隱數聲聞。涷雨鳴山木。飄風捲海雲。炎炎蒸地軸。黯黯晦乾文。忽復淸明界。祥光泳八垠。</text>
<title>風雨候</title>,<text>點黑凝空明動河。蛩吟切處鳶長歌。市譁似戰鐘聲震。樹靜如眠鳥語多。燈暎隱光知雨候。雲流飛脚是風花。沛然一注乾坤潤。和氣氤氳百萬家。</text>
<title>閒興</title>,<text>閒中何所事。靜自玩陰陽。野馬氤氳纈。帝車轉運強。夕烟分野色。夜峀入天光。默想無窮妙。黯然是望洋。</text>
<title>哀人物</title>,<text>莫枯彼草木。莫涸彼淵川。風雨無調順。寒溫失後先。飢荒今十載。疫癘又三年。民物其奚罪。漠乎彼上天。</text>
<title>見小僮勤於草木。日以水沃之。有感。</title>,<text>小僮勤護卉。沃水日日新。感玆淡世味。主靜養天眞。</text>
<title>自勉</title>,<text>黜私滋味薄。養靜道心長。胷海長安恬。逢風不惡浪。又滋味因形氣。淸心淡泊之。養靜軆斯立。用其綽綽爲。又靜養心能一。一必有主張。有體斯有用。用必義以方。</text>
<title>可願</title>,<text>淵淵活水有靈根。灝氣盈腔自潤身。堯舜典刑希聖客。羲黃天地樂間人。九經書裡無窮味。三尺琴中不限春。持敬常爲涵養主。世心消處道心新。</text>
<title>自勉</title>,<text>養心明且固。當事不狐疑。威武如霜雪。其能奪我爲。又立志如山嶽。威武莫能移。窮通命歟命。隨遇自安之。又養心惟有正。無苟是可勉。臨財毋苟得。臨難毋苟免。</text>
<title>悶夏凉</title>,<text>陰陽失常候。五月凉如秋。陰陰久不雨。無奈鬼神愁。</text>
<title>悶旱疫</title>,<text>旱氣燥天下。飢癘人多死。餘者尙流離。畢境何爲地。</text>
<title>戒功利</title>,<text>天心常在一。聖賢道統宗。扶陽斯爲大。何必一時功。</text>
<title>戒弊</title>,<text>虛無爲道德。自愚是愚人。徒然捨禮義。漫說太古民。又上古豈愚世。愚人難爲愚。不敎將焉用。千古盡野夫。又愚民欲何用。無乃是權謀。後人尙其學。覇術釀兵流。又愚民必無知。無知多邪妄。奸䧺出此間。其𥚁儘難量。又愚民誠是易。難爲愚豪傑。奈何秦始皇。過學老君說。又奉天生養德。經濟是公仁。奈何捨人道。獨作長生神。又佛說其行世。綱常盡掃亡。生理幾乎息。乹坤寂滅鄕。又後人誤學禮。其弊轉刑名。務末徒依㨾。本之終不明。又頓悟欲頓悟。誰刱無頭說。渾淪儘渾淪。渾淪無分別。又困知儘困知。溺於頓悟說。將理認爲氣。終歸佛氏𧗱。又衆山與江西。陽明整菴說。盧柳李氏輩。似異實歸一。又溺乎文章家。厭見聖賢籍。厭見斯不究。不究將焉覺。又老佛曾有斥。文章不知禍。不禍終不疑。其禍甚秦火。又文章多邪味。後賢或此習。所以終不疑。援引不肯辟。又 自註。如莊文。縱橫鄭衛流。流爲文章習。能言拒文章。有辭孔孟學。又經傳明道德。文章亂非是。出此必入彼。出彼必入此。又文章多詭辯。堅白好同異。導濟衆人私。惑亂聖經意。又東坡亂道人。爲文眩是非。詭辭中世情。世人靡然歸。又世貞文字學。駁雜中無主。亦是異端流。陋哉焉足數。又千古異端文。皆祖遷與周。洪水源派濶。滔滔流不休。又夷人彰異學。其名利瑪竇。其學奇而巧。恐爲道德冦。又學禮徒儀節。無本曰依㨾。依㨾不知通。處之多謬妄。又人若厭禮煩。太簡至自用。徒然笑依㨾。喜事多作俑。又 自註。救兩弊。精深九經義。體立斯有用。述而豈依㨾。知也非作俑。</text>
<title>戒計較利害</title>,<text>利害其爲義理先。當其計較秋毫析。他人愛過至親人。骨內有如行路客。又利害爲心只爲身。笑他忠恕大公人。誰能物我兩無間。體得上天一視仁。又莊周作南華。大演異端學。其言切世情。爲𥚁千千億。又馬遷作貨殖。其罪數如山。釀出無窮弊。盈于宇宙間。又馬遷心術雜。縱橫悅儀秦。千秋游俠傳。多誤氣強人。又文章下語法。絶異聖人情。若或淫於此。侮慢傳與經。又墨學流無父。失之一視仁。兼愛無差等。其爲失義人。又後世斥楊朱。似異而實一。爲我計較心。前後同其轍。又墨子弊猶少。楊朱𥚁莫測。非朱親誘世。自入不能覺。又孟子闢楊氏。後人皆知非。知非不能捨。爛熳卒同歸。又 自註。莊周。周也好神異。後人爭效之。放誕俳諧體。絶奇太絶奇。又南華章句法。詭誕太無倫。淸新奇又巧。千古盡沉淪。又文章皆祖老。詭辯好神奇。爲文因慕術。一往無歸時。又陰符何爲道。從橫覇與兵。其術神奇巧。表裡道德經。又首言抱一道。窃弄造化情。千古爲仙者。祖事若神明。又其言若神妙。惑亂眞是非。千秋皆波蕩。往往不知歸。又兵家能濟利。切中世人情。所以心濁者。不學好談兵。又兵家捷徑術。詭遇多奇中。暗合功利心。世人盍敬重。又千秋百世人。皆知商鞅惡。知而不肯排。反自學其學。又荀卿性惡說。楊䧺善惡混。皆從氣質言。不識性之本。又蕫子不知性。強立質朴說。質朴豈本然。分明氣與質。又蕫子質朴說。韓公三品說。皆從氣質言。言異實歸一。</text>
<title>救荀楊蕫韓之失</title>,<text>孟說只論體。四言兼氣理。體有本然定。氣有淸濁異。又本然本具德。氣性氣兼性。氣之淸與濁。性有通塞境。又本德有定軆。氣發有通塞。通塞有明暗。定軆豈變易。又理爲所以然。氣乃所然耳。所以常定軆。所然時變異。又氣以理爲宰。理或蔽於氣。定軆何能著。徒爲主宰耳。又氣質可變化。本然無損益。物物無不有。繼繼無休息。又荀卿心術僻。其流爲李斯。賢聖用心書。一朝秦火之。又楊䧺智昏暗。敢作美新論。得罪聖賢道。罵名流千萬。又蕫子雖昧性。立志卓越爲。正義明道語。優爲百代師。又韓公雖昧性。於學亦有功。但嫌文體誤。文弊傳無窮。又宗元薄德人。爲文尙巧刻。千秋詞翰家。往往中其毒。又歐公性徧僻。誤排序繫說。自註。序序卦。繫繫辭。說說卦。 其學坐固陋。其文亦瑣屑。又左氏性浮誇。作文語太僻。其學雖未精。不至亂道德。又孟堅知行薄。爲文徒漢史。其文雖非古。所見或可取。又陶公志高大。氣像儘悠然。心閑詠歸去。淸風浩無邊。又白也太浮虗。甫也太苦刻。自後諸文章。悠悠徒在目。又建安七才子。唐家四詩傑。陳高王孟岑。徒爲文章伯。</text>
<title>分名敎刑名</title>,<text>名敎因其實。刑名強作名。強名多穿鑿。因實自精明。</text>
<title>主靜</title>,<text>旣非嚴陵懶。又非佛氏寂。氣像自雍容。儼乎涵養力。</text>
<title>康節</title>,<text>極數因知道。於易大有功。欠於精一義。允未執其中。</text>
<title>陸王羅 自註。陸象山，王陽明，羅整菴。</title>,<text>無頭與主氣。象山羅與王。能言拒三子。于孔亦有光。</text>
<title>戒</title>,<text>老佛道略同。其歸各分路。中國皆爲佛。我東漸尙老。</text>
<title>戒</title>,<text>佛說有圭角。老道善䌤縫。䌤縫功利術。千古陷其中。</text>
<title>戒佛</title>,<text>鍊丹只存念。綱常不屬心。削髮無禮法。儘乎夷人風。</text>
<title>戒老</title>,<text>脩鍊只存念。性命不留心。將性爲何物。長向虗無尋。</text>
<title>辨老佛</title>,<text>虗無近空寂。脩鍊道略同。至若施人術。分歧各西東。</text>
<title>戒</title>,<text>聖道其衰矣。人心無定着。漸崇老氏言。將溺空門法。</text>
<title>戒佛</title>,<text>佛氏設虗敎。轉爲妖幻法。誑誘衰世人。其𥚁將難測。</text>
<title>論張良</title>,<text>智足少忠信。術兮非道義。好謀非善用。邵老謾稱至。</text>
<title>論武侯</title>,<text>心公忠貫日。爲禮流刑名。勞心親細事。耳目太聦明。又只爲一世功。不立千古業。枉尺而直尋。異乎孔孟學。</text>
<title>楊䧺太玄</title>,<text>太玄依易㨾。比如繪畫法。床床又冠冠。邵子稱何極。</text>
<title>陰陽數</title>,<text>陰陽術數家。溺人如酒色。禍福捷徑術。害至蔽周易。又爲數不好學。其弊至妖妄。能令奸盜生。其罪海無量。</text>
<title>韓信</title>,<text>謀人不謀身。智以利欲昬。其死甚不明。無乃有至寃。又信也雖無學。猶爲智能人。辟人附耳語。怨僕從何聞。又漢皇聞信死。大驚又大喜。旣驚又何喜。余實疑其事。</text>
<title>郭汾陽</title>,<text>河海爲度量。忠信是其志。得失榮辱間。泰然不槩意。又有德且有才。隨時善周旋。恨無禮樂術。有慊聖與賢。</text>
<title>岳武穆</title>,<text>千丈剛正氣。精誠貫白日。寃魄爲金石。萬古長欝結。又秦檜蛇狐輩。其心奸又奸。一朝害忠正。寃氣斗牛干。又有志竟未遂。悲乎岳武穆。悲乎岳武穆。悲乎千萬億。又用兵如鬼神。太剛少優容。能未淮陰子。精非諸葛公。</text>
<title>曹操</title>,<text>孟德大秦檜。秦檜小孟德。奸邪同賦性。一串貫千億。又孟德爲奸首。流毒千萬億。五代六朝間。全忠最㐫惡。</text>
<title>辨邵子</title>,<text>孟老爲軆用。不得不爲訟。豈有老爲軆。孟子爲其用。又孟有自軆用。老有自軆用。豈有老與儒。一體一爲用。</text>
<title>論諸葛出處</title>,<text>武侯出處正。本領猶未精。初心期管樂。末政近刑名。又武侯禀氣弱。陽運値其否。武侯學未精。聖遠無敎致。又武侯初年事。全爲管樂爲。武侯末年事。有似王者師。</text>
<title>矯弊</title>,<text>終古小人儒。爲名巧脩餙。怒斯因侮學。惡紂反爲跖。又懷私爲名人。借爲覇者法。柰何世之人。因饐而癈食。又侮斯因侮學。將至滅禮法。老佛兵家流。乘此亂眞學。又惡邪須務正。惡餙須爲眞。變邪若歸悖。詎云善變身。又惡學不律身。不律必放浪。放浪輕名敎。禮癈禍難量。</text>
<title>辨老子得易之軆孟子得易之用</title>,<text>孟子豈無本。老氏非無末。體用自體用。本領不是一。</text>
<title>勉</title>,<text>人於所事却殫身。君子人歟君子人。終古素難眞烈女。至今多是僞忠臣。絲毫或慮恩爲害。生死全忘夫若君。患到剝床猶未悔。叩胸還自怨蒼旻。</text>
<title>久旱喜雨</title>,<text>層墨相交又吐花。風流雲浪作盤渦。朝來好雨隨雷降。喜氣氤氳百萬家。</text>
<title>明經傳載道。後世所穪文章亂道。</title>,<text>經傳載道器。自然爲文章。文章別有法。背道是老莊。又後世昧於文。文道分爲二。又將悖理文。指爲載道器。</text>
<title>見水日含壁搖盪。虹亘于天。又聽蜩音。</title>,<text>昨夜秋心已驗蜩。葉間風韻欲蕭蕭。雲陰聚散天明暗。水影玲瓏日盪搖。虹作門形文炳爀。鳥穿山色勢迢遙。鏗然彈罷猗蘭操。一曲閒歌歌帝堯。</text>
<title>憶金剛山</title>,<text>崑嶽精華鐘極東。靑天秀出萬芙蓉。常瞻桑海涵天首。特立毗盧縮地縫。群祗降時多異瑞。五雲深處有祥風。滿山照曜金銀氣。安得游吾泳此中。</text>
<title>論理象數</title>,<text>爲易無象數。難窮所以然。拘象昧情性。其橫入一徧。</text>
<title>勸勉</title>,<text>知覺不率常。昏亂虛靈軆。存養與省察。一息無非禮。又忘敬中無主。一心都是客。要養本源地。其先克而復。又忿𢜀由血氣。無制不循則。如欲拔病根。四勿爲要法。又物誘來繫着。思結必成疾。無欲心靜虗。靜虗中常一。又無欲心舒泰。仁厚恭寬平。公讓無求忮。忿𢜀從何生。又無欲無意我。利害豈關心。公廉恭讓字。常念在胷襟。又 自註。論古人進退行藏。格之格不得。道終不可行。斂却經濟手。退保樂餘生。又聖道終難明。誰濟彼蒼生。分爭利害念。切莫一點生。又人之出與處。自有時不時。君子時中義。衆儒焉得知。又奉天生養意。豈不戀蒼生。世無尊道者。何處設綸經。又孟子尙齊往。夫子不魏之。君子出與處。自有時不時。又後之爲易者。專拘象與數。專數忘義理。是以徧淺粗。</text>
<title>挽宗姪李夢休</title>,<text>文章未就九包翰。雲鎖丹山夜月寒。才格俊如千里馬。筆鋒豪作百層巒。傑懷落落松腸胃。直氣森森竹肺肝。嗟我獨留斯世上。爾之長逝忍先看。又二旬之七一邯鄲。萬事人間揔鼻酸。風撼連枝鴛失偶。霜悲荊樹鴈驚寒。奇才有地文兼筆。直性由天義且寬。春府可堪當歲暮。謝庭何幸一叢蘭。</text>
<title>詠董子</title>,<text>公正至篤實。重厚自安詳。得聞性命說。庶幾四聖行。自註。四聖顔曾思孟。</text>
<title>詠武侯</title>,<text>資美誠明正。寡欲克公仁。親炙吾夫子。庶幾四聖人。自註。四聖顔曾思孟。</text>
<title>詠郭汾陽</title>,<text>恢弘且謹愼。忠誠儘公仁。若承夫子誨。庶幾亞聖人。</text>
<title>詠留侯</title>,<text>寡欲自恬淡。智高見機明。若承聖門敎。其學必至精。</text>
<title>詠史</title>,<text>羿陳王曹馬。自註。羿有窮后羿。陳陳恒。王王莾。曹曹孟德及其子丕。馬司馬懿及其子師，昭，及其孫炎。 㐫奸一體同。五代六朝後。宋明有太宗。</text>
<title>哭宗姪夢休</title>,<text>儉而多信義。公直出天眞。筆法自奇格。文才儘絶倫。孝稱今世上。學慕古賢人。未就平生志。天胡遽奪君。</text>
<title>望哭李鵬瑞 自註。曾受業于我。</title>,<text>良順且靜正。文華大過人。如何天降禍。亦及子之身。又犂牛之子騂且角。人也胡爲天禍極。性良慕古足文才。人也胡爲天禍酷。</text>
<title>過渼湖。憶太湖先生。自註。公諱元鎭。同姓五寸叔也。</title>,<text>退隱江湖三十春。人誰知得道高人。胷中自有匡時策。天命其如不遇辰。</text>
<title>憶李兎山 自註。再從兄滋。</title>,<text>養生閒卧美湖濱。恬靜猶存赤子眞。繼後有兒知繼述。保閒能不沒風塵。</text>
<title>憶美湖居士 自註。姓李名日休。兎山繼後子。</title>,<text>憶曾隣並二三春。親親之分別親親。風景自如人不在。獨憑危檻暗傷神。</text>
<title>靖節先生</title>,<text>恬靜志高大。煕煕自淡然。親炙孔門敎。庶幾亞聖賢。</text>
<title>戒</title>,<text>無欲長坦坦。有欲長戚戚。消融與涵泳。是心大宗法。又智思因欲昏。和氣因怒亂。從事敬與義。軆用自無間。</text>
<title>秋懷</title>,<text>秋懷寥溧兮秋夜長。風蕭蕭兮鴈南翔。白露凝兮始成霜。蘭有秀兮菊有芳。虫喞喞兮近我床。天氣肅凈兮。列宿脉脉銀河傍。明月滿空兮。琉璃萬里凝淸光。樹陰參差兮。風來滿庭凉。歲月不待兮冉冉忙。學未就兮我心傷。默無言兮懷我文宣王。懷宣王與周公兮。彼三代與陶唐。彼陶唐與羲軒兮。于何時而可忘。</text>
<title>自責</title>,<text>過而能改是無過。過若飾之是重惡。我過如何常貳二。默而自訟空怵惕。又君子心如日月而。有時昏食大明輝。當其過也人皆見。更也人皆仰望之。</text>
<title>自省</title>,<text>拘形酣滋味。酣味苟心生。苟則欺心長。天理蔽不明。又主敬常貞靜。心事自光明。形氣自制伏。苟怠何由生。又忘敬循形氣。怠深苟意生。克己禮自復。心鏡自昭明。又克欲宜猛斷。痛自刻責之。至誠存與省。無復間斷爲。又循欲多苟行。心中常有羞。餒哉傷本體。自害是誰尤。又敬勝怠則吉。義勝欲則從。敬義夾內外。邪無一毫容。又知不精意不實。情不正身不脩。身不脩家不齊。家不齊心多羞。風敎化本不治。安敢望爲人師。</text>
<title>貞者主靜。主靜者敬也。</title>,<text>冬德是爲貞。天地亦主靜。主靜者是敬。敬故能固正。又水中火爲主。敬卽火之德。是乃天之心。靜復而動復。又水性本虛明。智卽水之德。智所能正固。是乃敬之力。</text>
<title>敬</title>,<text>敬乃火之德。一心之所主。主或不強健。此心何以守。</text>
<title>復</title>,<text>陰中一陽復。分明見天心。怠消敬自復。庶幾得本心。又不遠能自復。奚以至於悔。夫子繫易爻。千古垂訓誨。</text>
<title>西江月</title>,<text>月上鏡天如水。銀河脉脉星光。夜深無夢客心長。起坐推衾怊悵。山外遠聲何處。孤鴻天末嘶霜。開窓遊目野茫茫。萬象依依入望。</text>
<title>卜筭子</title>,<text>碧落八風。高鶴勢盤雲起。島嶼微茫點點靑。海濶疑無地。和風滿腔春。不醉心如醉。戒愼心兼恐懼心。無間心無死。</text>
<title>浪陶砂</title>,<text>流水響潺潺。秋夜瓓珊。隨風鴈起九霄寒。錦瑟一聲淸興發。與衆爲歡。翫景獨憑欄。無際靑山。此間深趣儘摸難。風月盡歸吟咏裡。森列胷間。</text>
<title>虛靈</title>,<text>虛本專指形以上。無極之眞眞難狀。靈之爲象尙可說。請看靜中含動時。曰靜非靜動未動。靜耶動耶難名之。洋洋之水水自瀾。洋洋之軆誠如斯。除是理氣配合妙。妙運誰會神明機。瀾乎波之未發軆。波乎瀾之發用耳。淸晨凝默靜自觀。活源淵淵腔子裡。</text>
<title>知覺</title>,<text>靈之妙用是知覺。別之甚難誰仔細。知是隨感隨知底。覺是緊觸斗覺底。妙處須從靜裡觀。請君凝神潛自軆。</text>
<title>愼風</title>,<text>非敎風難明。無風敎不從。所以文王化。實始關雎風。又身脩風可始。風先敎乃行。心正身可正。心正在意誠。</text>
<title>格致</title>,<text>格是零碎說。致是密致曲。非物何窮格。非格何悟得。又格是領大志。致是用密工。如非先有領。何能了然通。</text>
<title>自勉</title>,<text>文字而已者。古人所賤薄。千秋吾輩流。烏得免其責。</text>
<title>戒</title>,<text>貪淫兩字念。愼莫一毫萌。過羞辱與禍。皆從此中生。</text>
<title>戒</title>,<text>治心不以正。無以化細君。脩身不以禮。無以表諸人。</text>
<title>戒</title>,<text>天下害仁物。無若怒之情。何以除此病。克己意斯誠。又人之正心法。莫若制七情。要先下手處。不欺是意誠。</text>
<title>勉</title>,<text>理勝欲受制。情動必中則。欲勝理不著。情動必妄作。克己而復禮。常在中和域。</text>
<title>誠意</title>,<text>意主理曰公。意循形曰私。主理不誠實。循情必自欺。又心所主曰志。心所向曰意。意發由於欲。欲熾情難止。</text>
<title>正心</title>,<text>心若無所制。情發必係着。心若無所主。善忘多忽約。無係又無忘。何有過不及。又忘或生於係。係或生於忘。係忘常相因。有無皆不當。無係又無忘。䂓矩合圓方。</text>
<title>脩身</title>,<text>耳目與口鼻。身體與手足。語默與動靜。坐卧與起作。持之必以禮。是曰脩身法。又人之脩其身。四勿是要法。不由明與徤。何以能四勿。惟是篤敬人。不怠不妄作。</text>
<title>齊家</title>,<text>人之有家長。長乃家之極。家之所依倚。家之所儀法。心之喜與怒。榮辱天地隔。心之好與惡。風俗成善惡。所以敎與化。本自有範式。敎之必於禮。化之必於樂。家中大小人。皆知有準則。昔在三代上。人人皆知學。朝暮講之明。夙夜行之篤。三綱五常道。煥爀如日月。及乎列國後。此道幾乎滅。五代六朝間。人理尤滅絶。程朱應陽運。隻手開昏塞。聖道復闡明。人皆知糟粕。雖以余之愚。亦嘗聞大略。自知氣質粗。未能窺精約。如許鹵莾見。其敢向人告。今因二三子。喜與相開發。心之所管窺。到此終難匿。妄將梗槩語。一一次第說。元來家長道。自有經綸術。養風敎化治。是其大關節。養之當如何。仁以施之博。親䟽分差等。保我之九族。嗟彼九族人。同祖分骨肉。其可爭利害。視若行路客。所以君子心。至誠在敦睦。風之當如何。始於妻與妾。脩身不以禮。伊誰欽景服。所以周南篇。首之關雎曲。敎之當如何。小大有階級。詢詢善誘掖。歷歷喩本末。立之必有據。禮儀三千百。自粗以至精。自淺以至隩。盈科自能進。成章自能達。査滓盡消融。紅爐無點雪。滿腔浩然氣。混然與天合。化之當如何。夔兮是乃職。諷以詩與歌。和以聲與律。歌詩禁鄭衛。聲律禁夷狄。鄙諺亂道義。俠唱尙殺伐。嚴申禁一切。無得耳邊聒。涵泳積年月。人心皆雍若。直而能也溫。寬而能也栗。簡而能無傲。剛而能無虐。分明訓戒語。至哉九箇德。洋洋八音上。六律和金石。康衢幾日月。薰沐三春澤。治之當如何。勸懲賞與罰。違禮不中者。由政而齊一。齊之所不齊。自有五等辟。家之爲家法。捨此將何出。家國本一軆。䂓模同其轍。小大雖有次。治法無分別。明此齊家術。不難治其國。如能善推之。天下運掌握。丁寧挈矩語。是身之繩尺。推賤自尊貴。推䟽自近密。左可推於右。南可推於北。處之自有道。循理無違拂。事自付其事。物自付其物。元來聖賢心。廣大無適莫。比如禹導水。滔滔江河决。風敎所以及。偃之若草木。浸若風之入。流若川之速。比如時雨降。沛然孰能遏。人若愼斯術。何事不綽綽。嗟彼後世人。怠不勞心力。睨而熟視之。如天不可及。誰憐彼窮民。爲解倒懸急。愚余苦悶此。終日勞唇舌。予雖陋且困。猶可有一得。嗟嗟二三子。靜聽無易忽。於世雖無用。風化有分益。</text>
<title>文軆</title>,<text>分闔與盈縮。陰陽互相成。於其會通處。凝默聚神精。又章句取舍法。自有君與臣。比如取友道。泛愛而親仁。又道德向與背。多在言與文。異端雜家諺。聖賢所罕言。又後世俗文章。詭巧與浮誕。易則至太易。簡則至太簡。又當其簡而簡。當其易而易。元來天地道。易簡而已矣。</text>
<title>論離騷軆</title>,<text>屈子生衷世。性阨多偏情。淫辭衛其習。苦調楚之聲。引喩多無禮。訴懷太不平。貞哉一篇旨。斷斷爲君誠。</text>
<title>論南華軆</title>,<text>莊周喜放言。鄭重太支離。寓取不經語。做作虗幻辭。</text>
<title>論馬史體</title>,<text>馬遷偸莊周。且舞燕薊習。虛張神變勢。人疑繫辭法。</text>
<title>論漢書體</title>,<text>聖言達而已。爲文自精約。如何班孟堅。強爲太簡法。</text>
<title>論李白詩體</title>,<text>白也方外流。放情太不收。甚法楚辭病。範圍是莊周。</text>
<title>論韓文體</title>,<text>韓公大儒人。何爾爲流俗。千編一模㨾。強而誹諧法。</text>
<title>論柳文體</title>,<text>柳文太巧頡。蜮弩射人影。所以巧俗者。往往中其病。</text>
<title>論蘇文體</title>,<text>東坡文與學。骨子莊兵佛。暗恐聖賢誅。陰附而陽斥。</text>
<title>論佛弊</title>,<text>鍊丹役神鬼。樂爲呪巫君。輪回三界說。誑誘衰世人。</text>
<title>冬至前卽靜復時。自靜復而至動復。是曰冬至。</title>,<text>一陽未動時。靜自浸浸而。其晝雖未長。其煦先已黃。坤盡忽而復。六龍初廻輪。潛陽地底動。生意萌草根。虛含半夜白。其見天心新。所以君子心。先加涵養功。隨事發用處。專直無不中。</text>
<title>悔戒勉</title>,<text>心體本虛靈。寂然無一物。有體豈無用。感處生知覺。知覺有公私。由氣之淸濁。曰原於性命。曰生於血肉。人心與道心。本自分主卒。存亡在敬怠。操捨由機括。理勝欲不萌。意誠無妄發。欲勝理見蔽。意邪多回譎。回譎不自覺。往來多反覆。苟然離至則。隱然容情慾。容之又循之。蕩然不知察。怳若落烟霧。茫然失耳目。昏極必有明。良心時來復。靈㙜作戰塲。理欲相勝捷。幸麾戰勝旗。一掃曾前賊。崑玉已生瑕。悔之嗟何及。悔之嗟何及。默訟空怵惕。訟之盍自反。反之宜誠實。苟或恐人知。厭然思蔽匿。多般運詐智。公然巧修餙。奈彼同事人。分明銘肝膈。百物下混雜。七曜上森列。冥冥暗室中。鬼神隨傍側。及爾出與遊。察爾食與息。心頭隱微幾。記之何歷歷。欺之將何得。飾之將何益。何益儘何益。徒自重罪惡。君子知其罪。默而誠自責。點檢細細事。察之加密密。朝暮諷三方。坐卧箴四勿。念哉又念哉。念哉毋易忽。消融與涵泳。査滓盡蕩釋。缺者還自全。斷者還自續。漸摩幾年月。優入高明域。渾然至德凝。直與乹坤合。誠哉敬之哉。勖哉爾所勖。嗟嗟爾君子。勖哉爾所職。</text>
<title>寒食。與舍兄曁宗姪國休。滯雨廣州之瞻星。</title>,<text>日軌平分帝出東。律噓和氣塞無窮。招朋偶占今宵樂。把酒方知太古風。詩上李眉詩浪湧。笑含陶眼醉花紅。乘興放歌歌小雅。滿天星月淡然中。又參差列宿漸升東。夜話從容樂未窮。山色霽承天上月。鶴聲盤去海門風。傳心香蟻三鍾綠。破黑明燈半壁紅。好將詩文酣討論。遠鷄何早報宵中。又斗柄推移忽指東。節逢寒食感無窮。浦門雲暗迷時雨。松壑濤喧盡日風。川畔踏歸芳草綠。山陽開遍杜鵑紅。無端阻水違登墓。悵望山門愴我中。</text>
<title>用宗姪井休韻和舍兄</title>,<text>韜晦年來志隱微。不關塵事此間稀。烟開遠樹孤村出。雲抹長空一鳥歸。聲浦春還荊吐葉。海天風急鴈分飛。從今各自爲身計。何處靑山曳草衣。又人心危處道心微。昧者常多識者稀。非墮老莊還佛入。不之荀管或蘇歸。未甘學醉陳搏酒。肯慕乘風列子飛。洙泗願涵夫子澤。舞雩春日振新衣。</text>
<title>暮春千山。百花滿發。</title>,<text>霽天如洗泳春光。川上逍遙興味長。多意東君來習禮。萬山文物耀朝陽。又川上盡日逍遙遊。紅白依俙映水流。花擁層岩成妙畫。怳疑春色護重樓。</text>
<title>宗會日上八角亭</title>,<text>雲烟千里繡春光。野馬氤氳塞八荒。眞興自從曾氏得。怳如翔鳳上蒼蒼。又泳溢三春九十光。一天無物不包荒。興來神送無涯際。正色吾知積氣蒼。</text>
<title>春字。和宗兄李瀅甫韻。</title>,<text>桃李芳園三月辰。吾宗斯會篤親親。因之推廣同包義。四海中間共一春。</text>
<title>申督郵兩舍弟同遊金剛叢石。余不得遊。故作此以寓意焉。</title>,<text>神遊皆骨萬千崗。轉入通川望大洋。叢石氣雄千百億。撑天任大尾箕房。琉璃萬里虛無物。日月昏朝迭變光。我欲乘桴窮此海。十洲三島又扶桑。</text>
<title>憶正陽寺</title>,<text>寂坐深宵百慮空。忽驚秋月上山東。乾坤化作琉璃界。空外森森萬二峯。</text>
<title>記夢</title>,<text>夢登崑崙。重重千里。中有石峯如三角。最上峯亦如之。人曰此乃五岳。三角之根。祖五嶽。三角乃此之精華云。余初登中峯。又追上上峯。中原九州區域。森列於眼前。沙漠西域南蠻。亦在眼中。但南蠻矇然不明。夢登崑崙上上峯。九州三界望中通。聦明遍及諸方外。尙彼南荒一點矇。又山川疊疊又重重。石作中峯又上峯。初上其中未上上。終然登覽九州通。</text>
<title>登尹孝彦客樓。見仁王山返照。急雨過。雨色得日色而紅。寒氣隨風而至。記景。</title>,<text>始覺吾儒領量恢。不言之妙孰知哉。天機有本常微顯。神用隨時自闔開。返照雲垂紅雨去。陰空寒盡黑風來。微探功迹無爲處。誰識良能造化才。</text>
<title>哀兪友義重正路</title>,<text>仁壽之徵我信之。今於正路却生疑。生疑人或流邪畏。爲惡而生不可爲。</text>
<title>贈別蔡綏彦卜居丹陽之龜潭 自註。綏彦名膺萬。</title>,<text>玉笋之東上岳西。靈龜千歲護仙栖。蓮開三島眞無辨。月入千灘自不齊。畫上誰移皆骨嶂。壺中亦有武陵溪。他時更擬漁樵入。好放桃花標我蹊。</text>
<title>小皆骨雪景</title>,<text>環空百里玉嵯峩。萬朶芙蓉雪裡花。若非皆骨山前見。疑是騎驢畫上過。</text>
<title>曉朝之意 此詩當在第一卷。次夢烏亭韻贊太湖先生詩之下。月夜詩之上。</title>,<text>一氣浸浸竟夜流。胸海如油波淡淸。寶鏡昭昭自不昧。曉窓依依欲生明。萬象森森寂然中。怳怳時聞無中聲。微月茫茫散淸影。踈星脉脉凝神精。簷端黃鷄數警人。衆生初動天光生。凌晨何人整衣坐。案上數篇治心經。低聲暗誦四勿箴。一毫無復邪思萌。琴聲融融擁一室。滿腔悠然春意平。俄然祥日上東嶺。萬山玲瓏開畫屛。乾坤無風四野靜。溫溫宛如春令行。山林自有好光景。過隙誰羡浮雲榮。吾獨胡爲樂此樂。不與吾類同此情。明年若趁暮春節。携吾西湖之友白鵝之兄。浴乎西湖之淸流。風乎鵝峴之上。禦泠泠。</text>
<title>挽權安山大夫人 此詩當在第四卷。爲客廣城久之上。</title>,<text>猗歟盛隆哉。女中有大賢。仁厚本其性。孝友出於天。宗族克一視。實由念祖先。姻婭處一閈。淵默善周旋。雍容惻怛誠。春和五十年。公平喜施與。私吝不少牽。傷人害物言。絶不形丹田。恢弘大度量。河海豈有邊。若非義理深。安得若是全。人無間其德。信已在言前。麟趾宜振振。螽斯宜詵詵。八十四光陰。宜若不小然。人或嫌其促。猶未百歲延。况我感深仁。已久肝脾鐫。欲形萬分一。文拙意難宣。斯言實不誣。宜與太史傳。又誠孝慈良性。弘寬惻怛仁。宜家常默默。敦族克親親。友愛徵同氣。和風疪四隣。德門天所報。餘慶定千春。</text>
<title>東遊篇。贈高城使君權汝仰曁其弟汝重，汝久。幷序</title>,<text>一元融融。周流不息。變而爲質。化而爲形。輕淸曰天。重濁曰地。合天與地而生曰人與物。一理貫三。無處無之。無物無之。聖人仰觀以知天。俯察以審地。遠取諸物。近取諸身。此易之所由以作也。則以修之。體之立也。推以施之。用之行也。君子以之講讀而窮究。潛玩而軆驗。天理混全。無有間斷。然敬難持。血氣易怠。倘失其養。志不率氣。氣反而解欝。解則不及。欝則反害。君子知其然也。或提醒之。或振作之。或游泳之。或開暢之。是知乎游泳開暢之亦不可闕也。游泳開暢。自有其方。或詠詩或歌或琴或舞蹈或習射。亦或逍遙於雲水之間。詩歌者開發堙欝。諷誦德義。琴者宣暢其堙欝。禁止其邪妄。振發其怠惰。蕩滌其穢濁。消融其査滓。舞蹈者振發其欝。固其筋骸。觀其威儀動止之間。禮節存焉。法象寓焉。射者周旋觀其禮。揖讓觀其德。雲水者乃造化之所在。萬象咸備。有一言而蔽之曰仁與智而已。故宣尼樂焉。由是觀之。詩歌琴瑟舞蹈習射與遊山者。其助德之一端歟。非徒有助於德。亦有助於文章與筆力。昔太史公西遊秦隴而文大肆。楊蓬萊東遊關東而筆大健。此其驗也歟。余無意於世者。夫何事焉。惟讀書而已。讀書之或間則或習筆焉。習筆之或歇則或琴焉。或諷詠古詩賦焉。或歌辭焉。或舞蹈焉。以之禁止焉。以之薰泳焉。以之寓懷焉。以之舒暢焉。如斯而已。或得家安而無事。日和而調暢。則隨意而逍遙放曠於川石雲水之間。開我之懷。廣我之知。與造物者爲契。而味其厚重不遷。周流不息之體而已。如斯之外。夫復何事哉。余聞崑崙者。地之最高處。天下諸山之宗也。周回盤亘萬餘里。其下盖有九十九國云。崑崙有四大榦。兩榦走西北。卽西羗與北狄之域也。兩榦注東南。卽中原也。其終南，雷首，王屋，蒲坂，太行，恒山，碣石，醫巫閭，白頭在北榦。其葱嶺，岐山，嶓冢，岷山，華山，衡山，嵩山，泰山，鍾山，天台，鴈宕，赤城，蒼梧，藍田，五嶺諸山。皆在南榦。其水則黃河出崑崙。流數萬里配北榦。長江出岷山。流累千里配南榦。三江七澤。盖在下流近海云。余聞中原諸山。形勝風景。無處無之。大小限界。山川絶遠。願一見之而不可得也。時時而於文字與畫圖上神遊之而已。余聞我國之山。皆祖于白頭。有兩榦。一走平安。一走北道之分水嶺。遂分三焉。一走京師。一走松都與黃海。其一走江原。爲鐵𡽹，金剛。而又南行爲太白，淸凉，新羅，小白，鳥𡽹，俗離，大屯，雞龍，德裕，智異，月出，伽倻，廣德，五星，小伽倻，光敎，冠岳，秀理，江都，淸溪等諸山。其水豆滿出白頭之左界六鎭。鴨綠出白頭之右界平安。漢水則出鐵𡽹，五㙜等諸處。會流而配京都。臨津則亦出鐵𡽹。流都龍之北借。配松都而合漢水於月籠之西南。由江華，喬桐之間入于海。其大同江出妙香之左。配平壤。淸川江出妙香之右。合博川江入于海。應大同。其洛東出太白山。由慶州之右入于海。其錦江出俗離之右。配扶餘等諸處。竊想我東山川。形勝風景。亦無處無之。而皆不若金剛之䧺豪淸健奇奇恠恠百態俱備者也。又不若嶺東九郡之浩大廣遠開豁灑落者也。尤不若高城之浩大䧺壯而兼之淸絶蕭灑者也。余蟄伏多年。懷無所吐。欝無所開。徒自遊神於山水之間。想其兩樂之趣而已。今也家適無事。身適無病。天氣假我以淸和。山川引我以風烟。遂憶金剛萬二千峯之奇壯。桑海幾萬里之浩大。遂掃除人間小小之故。遂拂衣悠然而行。劒一奚囊一奴三馬二。是行裝也。乃由抱川永平金化金城。曁五日始踰斷髮嶺。遂入金剛。遍踏內外諸山。遂引興而東。海山形勝。歷歷森森。都在一眼之中矣。始知山之爲山水之爲水。仁耶智耶。厚重而不遷耶。周流而不息耶。浩浩焉蕩蕩焉。惚惚乎怳怳乎。使人意象無窮。興趣無涯。此東遊篇之所由以作也。此篇也。本末諧備。始終纖悉。大小畢擧。精粗俱足。一動一靜。體用備焉。一闔一闢。聚散繫焉。一盈一縮。屈伸存焉。此篇也。內山自微而漸顯。自小而漸大。自近而漸遠。自下而漸上。自略而漸詳。外山自盛而漸衰。自大而漸小。自精而漸麄。自上而漸下。自進而漸退。其以明陰陽進退消長盛衰之意耶。此篇也。內山外山。氣像不同。文體自異。其以明體用本末之有所相須耶。此篇也。先言內山而後言外山。其以明一氣始終之意耶。此篇也。言內言外。界限截然。其以明陰陽表裡之意耶。此篇也。內山則區而別之。衆目森然。文軆質而森嚴。外山則推其已言而反覆之。文軆文而浩蕩。其以明軆立於內而用行於外之意耶。此篇也。旣言水又言山。其以明兩氣對待之義耶。論水之軆。異於論山之軆其以明陰陽性質相反之意耶。此篇也。有論偏中者。有論邪正者。有論工夫者。有論理欲與得失者。諸峯率多異端之名。非偏之謂耶。主峯以大聖爲名。非中之謂耶。流溢而迷路。或入於異端。非邪之謂耶。回路而復于本。非正之謂耶。自邇而遠。自淺而深。自下而高。非次序之謂耶。循序漸進。不敢躐等。非工夫之謂耶。或僻於水石。或戀於繁華。非失之於欲耶。當其僻而節之。當其戀而戒之。非得之於理耶。此篇也。首言一理。中散爲萬事。末復合爲一理。此所謂理一而分殊。綱擧而目張者是耶。此所謂天地設位。萬象森羅者。非耶。此所謂放之則彌六合。收之則退藏於密者歟。此篇也。凡大小泉石。皆因其精狀而詳說之。其物各付物之義耶。大聖一景。隨處而發見。其態雖變。其本則一。故隨遇形擬。不彈重複。其以明參互反覆之義耶。其以明一理貫萬之義耶。此篇也。擧多寓借托之軆。其欲隱微之耶。其中有朝北極冲碧落等之說。其寓合天道之義耶。多借屳而寓言焉。其有欽艶異端之意耶。其無意於世之意耶。抑是欲救躐等駕空者。不踐實地之弊耶。抑以其將吾所知所得。質諸天地神明之意耶。此篇也。下及浩兮蕩兮難爲名。森森宛對無中岑。大海洋洋來入琴之句。所謂無聲無臭者是耶。篇末悠然不耐再往興以下。其望之而猶未見之義耶。此篇也。多說險易。其寓修德行己。有難易之意耶。此篇也。首言崑崙與五岳。推及白頭。而始詳於此。其以明原始要終之義耶。自內推外之義耶。其以明由根達枝之義耶。抑且寓吾道東之義耶。此篇也。兩引先人詩。其以明淵源之有自來歟。多引諸人之作而證明之。其謙而不敢當歟。抑與人爲善歟。其中亦有引湖陰詩等例。其不以人廢言之意歟。此篇也。所含無限。不可以已上數語盡也。此所謂書不盡言。圖不盡意者耶。陰陽何年大闔闢。一元冲氣何融融。搏攫一萬八百年。勤哉造化之用功。峙而高者名曰山。西北有山名閬風。閬風高大幾萬里。出類拔萃爲祖宗。經緯同度北極星。巍然正立地之中。一分爲萬億。散作天下龍。正氣注中原。於焉乃開通。分鎭五大嶽。恒泰衡華嵩。一枝走白頭。盤亘東北間。逶迤數千里。濱海作三韓。三韓本自形勝窟。靈境處處多壯觀。屳區何處最淸奇。玉立萬二金剛山。包羅之形萬象備。巖巖其勢浮天崇。岷山千里勢亘天。對此不敢誇其䧺。天台四萬八千丈。對此直欲稱兒童。千圍簇擁粉屛障。半天散落金芙蓉。其中毗盧㝡高壯。特立撑支人馬宮。雄奇巧怪無不備。大哉妙哉神明功。神明精力於斯窮。神明技能於斯殫。天亦無其上。地應無其般。有實必有名。傳播中華國。中華與我國。大小界鴨綠。道路旣脩遠。山川且險絶。列子去已久。無傳御風術。人身非羽族。誰能振六翮。世無壺公幻萬里。誰能縮陳仙竹葉舟。欲濟無由得。願生高麗國。一見金剛山。中華之慕尙如此。何况東方人。我本踈濶者。於世無累身。一朝若擧鞭。倐爾於斯臻。百故絆此軀。無計超濁塵。欲馳無逸騎。欲飛無羽輪。山長水濶阻我路。欲往見之嗟無因。風流適有好主人。作書要我雲外蹤。時當天氣凈如水。霜落千林秋影紅。淸風蕭颯引高興。千丈萬丈橫蒼穹。掃除人間無限事。心中淡淡秋江空。袖裡靑蛇任三尺。脚下自有飛龍筇。飄然一夕振衣行。庚辰之歲秋八月。秋光無處不助興。萬水千山恣超越。雲烟收拾五日間。曉日來登斷髮嶺。丹霞深鎖白玉巒。矇矓乍露浮空影。須臾日出霞氣散。祥光照耀東天邊。眞形森森歷歷畢露出。恰似萬群戈戟千朶蓮。畫耶夢耶不可狀。使我一覩神怳然。俄然息定望山頂。彩雲千片來回旋。興來逸氣如濤湧。筆下萬千生風烟。頓驚洪子興。依然生我篇。山與雲俱白。依微不辨容。雲收山亦露。一萬二千峯。行行漸入方丈門。靑莎白石淸而幽。夕陽飛虹百川橋。明月笛聲山映樓。釋伽逈出地藏外。普賢高壓長景頭。玆間應多好泉石。我欲一一窮心搜。誰知靈源秘咫尺。落花無信欺漁舟。十王洞天地獄門。中有黃泉江自流。始王僧胡十王名。至今傳訛紛嘲啾。黃泉地獄盖因此。妄說剉燒舂磨陰雲愁。誰迎鬼敎亂中國。更使東華山川亦帶無盡疣。奇恠哉白塔峯。眞宰當日巧雕鎪。恰如白玉蓮。茁然雙芽抽。中開別洞天。異境怳惚眞屳區。時聞鸞鶴下雲端。此間知有神屳遊。天風吹散藥爐火。五雲深處祥烟浮。祥烟裊裊瑞龍蟠。半空凝作瓊瑤樓。依然身在緱氏𡽹。怳然如將見浮丘。悠悠興無涯。浩然不可收。耽看不忍捨。竟日閑優遊。森森造化態。雜然生我眸。千岩競秀色。萬壑爭淸秋。特哉彼何奇。自非諸山儔。孤危望高㙜。縹緲穴望峰。其下有鳴淵。急流聲如舂。岩中忽得龍盤痕。尙想當日蜿蜿容。觀來頓覺異。凜然貌若恭。回看淵源自嶽根。宛是山水蒙。悟此微妙處。心廣軆自充。乘源漸而上。靜流聲淙淙。悠悠𡽹上雲。落落磵畔松。深深瀛洲門。巖洞鎖重重。朝來正陽寺。旭日照耀千山楓。疑是天孫織成雲錦段。散掛晴天光玲瓏。飄然獨上天逸臺。萬二峯光來盪胸。閑來默坐歇醒樓。月白中夜三籟收。醉來浩浩歌。豪氣盖九州。忽憶先人詩。胸次儘悠悠。高處毗盧天一握。晴時萬瀑月中秋。精神漸怳惚。借問吾是誰。仙興浩蕩處。俗慮凈盡時。壁上眼忽開。知是湖陰詩。萬二千峯領略歸。秋風黃葉打征衣。正陽寒雨燒香夜。蘧瑗方知四十非。進歇樓頭藥師殿。壁上分明吳道跡。精神奪天造。可令神鬼哭。金剛臺對五賢峰。中通石路何縈廻。彷彿杜陵詩。玉山高並兩峯開。三香爐連獅子峯。石作蓮花雲作臺。狂渦噴作千峯雨。怒瀑奔流萬壑雷。金牛誰使五丁死。赤松來叱羣羊眠。依然五山詩。怳然來眼前。靑山飛禹斧。白石散秦鞭。淸明忽覺洞天開。日月照耀壺中天。巖盤蜿蜿八字龍。一見知是蓬萊仙。觀音洗頭盆。恠語流作僧人傳。中有五神潭。縈迴恰似龍蜿蜒。奇岩有百形。或類龜或類船。波轉盤石勢廻廻。酷似三箇眞珠落。其中一孔最深寬。云是神龍頭以鑿。傍有一瀑布。恰似倒垂一匹紈。潭靜穩無波。何人有術能觀瀾。楓林落水影蕩漾。碧流環轉紅錦段。蓬萊洞中第一景。終日不厭看。何人留其筆。刻在岩之端。靑莎白石聊同趣。霽月光風有別傳。物外秪今成跌蕩。人間何處不啾喧。怪哉普德窟。銅柱危千尺。攀崖強一臨。凜乎慄神魄。蓮花簇簇衆香城。玉屛縹緲空中立。洗耳川上澄心潭。一路直與天宮接。三天洞內三天梯。太虛寥廓玉霄連。諸峰環列勢重重。萬象森森盡象乹。三十六帝皆來下。二十八宿各分纏。文昌兩乙三台與北斗諸星列三垣。十二樓下五城峰。前有兩重南天門。超超白玉京。中有靈霄殿。空外螺鬟拱如雲。八道山河來三面。西南千里極目邊。屈曲一帶橫如練。蓮花萬朶擁前後。怳疑群仙朝旒冕。此身何幸有屳緣。得與瑤池蟠桃宴。抽添幾年文武火。自疑靈丹凝九轉。怳御飄飄萬里氣。便覺胸中藏神變。借問此地是何地。令我變作如斯人。問諸左右僧。答以正名大聖一名毗盧云。因名忽憶先人詩。令我一誦壯心神。箕尾如傾汝爲柱。乾坤將老我藏身。淸興不可禁。逸氣橫穹窿。曠然散遊目。雲空漠漠高飛鴻。黯黯一望天地間。琉璃萬里東無東。浩浩更蕩蕩。始覺乾坤弘。蒼蒼更茫茫。惝若落鴻濛。不覩大易文。誰知造化翁。俯視深險一大谷。慄陰崖兮驚層巓。石角巉巖千萬疊。巖洞沉沉九龍淵。風雲時時變不測。此中知有神龍權。壯哉第九淵。直與銀河通。銀河倒瀉一曲水。萬劫長掛晴天虹。虹流千丈激中石。疾沫迷作千峯雨。神興寒溪朴淵瀑。對此不敢爭其首。廬山眞面目。怳惚移於斯。不有李謫屳。而誰形容之。日照香爐生紫烟。遙看瀑布掛長川。飛流直下三千尺。疑是銀河落九天。盤渦轟轟萬壑吼。常看白日騰雷斧。波心洶湧勢飜山。水底鴻洞敖廣府。敖廣出沒不安居。震驚三時鳴鼉皷。馮夷皷頰富媼愁。河伯奔藏海若怒。噫吁𡃰㐫且險。令人一覩心神怖。驚山靈慄谷神震地祗愁天公。愁天公震地祗。噫吁𡃰險且凶。其流因成玉溜洞。波轉白石聲洶洶。東注百餘里。𣿬作無際泓。東南一望縹緲間。日月高峰遙相揖。眞如兩朶玉芙蓉。屹峍千丈撑空揷。南望講道遙帖赴宴腦傳舍。逈壓華盖額。香爐香案白馬峰。拝屳與彌勒。北望天尊永郞峰。下有阿難連迦葉。誰將自私一偏名。強蔑眞法迷千劫。前有聚仙峰珊瑚峰六道壇鍊丹石。天公故設此階級。一脉許通人間跡。左有老子講群屳。右有釋迦擁諸佛。文殊普賢各騎一獅子。東西分成列。金門六直吏。相對拱牙笏。屳巒宛如講虛無。佛峀怳若談空寂。嗚呼屳佛爾莫誇爾道奇。天心本自有所屬。惟玆大聖中立嘿無言。以象示我中正易。使之挽廻異端物。變化偏高麄剛質。余自嘿會通以心。敎諭諸山靈。諸山環匝向我面。搢笏拱揖如我聽。余玆漸消融。瞻前忽後怳然如有覺。開心大觀八荒間。萬景森然歸領畧。胸中洞豁自無碍。快莫快兮樂莫樂。樂莫樂兮不自抑。直欲升天朝北極。心賞未半了。諸僧告余日將夕。誰能折若木。不使崦嵫迫。誰能揮金戈。挽廻三舍却。屳緣薄不可留。黯然獨立神漠漠。盤廻故遅遅。悵與群屳別。忍辭白玉京。茫然如有失。懶下三天梯。還尋來時路。徘徊蓬萊洞。不忍便移步。回望三天門。蒼蒼但雲霧。餘興尙未盡。齊唱鈞天樂。雲步搖搖躡怳惚。朗吟一聲凌虛曲。興來爲折丹楓葉。錦綉照耀千峯赤。環擁藍輿上。遍揷諸僧衲。人間繁華我無與。物外風流人誰爭。秋風得意白足疾。衆炬衝夜如流星。夜深歸卧表訓寺。明鏡堂前霜月明。霜月明夜寂寂。鏡天浩浩銀河淸。魂淸骨冷不成眠。但聞松籟流泠泠。祥風吹送鶴背屳。空外時聞天樂聲。得非呂洞賓。無乃安期生。飛身若流電。飄拂凌空行。與我若有素。呼我要相迎。警我孫登嘯。娛我子晉笙。初示參同契。更誇黃庭經。飮我一圭丹。使我塵心醒。心醒骨亦淸。骨淸如毛輕。如毛輕行若飛。昔之崎嶇今何平。崎嶇平。脚下三山徒縱橫。徒縱橫。玆遊興已盡。更向十洲訪舊侶。夜黑不可行。兀坐待天曙。祥光忽驚旭日出。飛龍促駕風雲馭。或騎行或步行或行疾或行紓。穿林一路細如帶。石溪回處知何所。千巖萬壑路轉幽。行行半日絶無開眼處。巖畔忽有瀑。云是白玉潭。無中得此稍可慰。籍作居僧好事談。遙看一處衆峯攢。巉巖恰似龍虎踞。深谷陰幽路不通。亂石杈枒如刀鉅。如刀鉅嚙人足。步步留脚不能去。緣砯崖出石罅。辛苦脫險阻。籃轝閒閒始緩步。快上鴈門 自註。一名內水岾。 岾上。劃然一長嘯。回看北極橫亘億萬丈。諸星擁立高縹緲。森森十二次。錯錯分成列。疑是燭龍噓出大雪逬下空。凝作氷山散在靑天末。無乃太乙屳人別幻奇玉一大塊。刻作蓮花千萬疊。白帝來聚無數金色神。各把戈戟揷空重重匝。不然白龍衝空立。吸來雲氣紛紛而來集。誰知乹坤大精力。凝斯造化窟。壯哉奇異哉信乎天下一。於斯不可無一記。我欲記之眩怳不能記。我詩平生自擬海不渴。恠哉到此又不能題一字。雄文無如太史公。詭辯不敢莊周氏。無知應被智士譏。不文應被詩人刺。平生所學到此盡掃如。此而不恥將何耻。忽誦東溟鄭老詩。山靈皷舞爲高低。群屳聞之爭窟宅。王母聞之恨居西。因詩想像此氣像。天下之山無能齊。龍眠吳道不能運意匠。各把絹素却立空嘖嘖。靑天一張紙。李白不能揮灑五老筆。雖有儀秦辯。對此不敢容其舌。望之卽倘佯。思之便懔慄。竦然恐觸威。諸人屛息皆跪膝。催轝乃下𡽹。幸得肉山山路亦平易。行尋大寂菴。歸宿楡岾寺。朝來起坐山暎樓。兩岸秋光粧如綺。寺後別有桂花樹。異物還與摩訶似。摩訶之樹被人斫。此樹獨保今在此。寺景看已盡。幽興猶未已。呼僧催輿訪屳區。縈岩一路雲間指。靑山深處有別洞。忽驚桃源於此秘。分明縮致內山船。借問此變誰所使。屳家老乙太多事。故作神幻戱我耳。沉吟欲形擬。詩到絶勝難會意。超然仍上萬景㙜。𡽹南諸山羅如市。東望桑海碧如鏡。壯觀略與毗盧比。狂風忽然捲空來。雨後散氣山西自。飛到一處隨風漸消縮。散作片片飄如幟。又到一處飄散盡。但見一道橫白氣。又到一處消無餘。濛濛更霼霼。薰蒿更悽愴。始覺遊魂義。又到一處絶無影。乃知乎返本而還始。人物死後氣如斯而已矣。吾聞聚爲陽散爲陰。伸爲神屈爲鬼。沉吟半日默自會。了悟幽明無窮理。爲禦寒氣飮一盞。胸中醺醺覺微醉。醉來騁望八荒外。逸興飄飄不可止。不可止。轉曠然。回看西北白雲橫玉宇。閒吟浩浩歌。振衣超然起。回輿仍向隱屳臺。忽訝別一乹坤藏壺裡。看看覺怳惚。忽魄動而魂悸。橫布九疊雲錦帳。倒掛十二銀河水。七寶臺前拜屳巖。傍有北斗三台。列屳環列各分次。中藏泉石大絶勝。十洲境中最靈異。淸奇開豁自無雙。欲與三山齊其位。神明無限有良能。於焉亦自施別技。別技出出別別態。天以幽賾無隱於我示。我旣受天示。敢不以詩形以擬。微乎妙乎不可測。寡知小識吾何售。空持李白五老筆。虗布李白靑天紙。沉吟數餉未一句。默默如愚徒玩味。玩味終日樂忘歸。曠然逸興迷遠遐。行行漸入境幽處。忽遇非世淸繁華。依然廣陵夜。飛入太淸家。峯峯獅子錯鳳鶴。谷谷瑤草雜琪花。虎皷瑟兮鸞回車。雲之君兮列如麻。誰知太白千載詩。預摸此景於我誇。萬里之外若符合。使我一誦興長嗟。興長嗟。忽浩歌。跌蕩興無涯。忘形不自覺。幾乎入無何。無何之樂樂未央。月出靑山日欲斜。無何之樂不可極。不瑕得罪吾儒耶。遂收餘興詠而下。駕空促回凌雲車。歸來閒歇楡岾寺。守僧爲進淸心茶。唯索然之山影樓。失向來無限之烟霞。淸晨起坐忽開窓。落月滿庭光婆娑。催輿因向外圓通。中橫一嶺高嵯峩。有時倒而騎藍輿。有時步而攀松蘿。行登佛頂臺。危哉令人神怵惕。神怵惕。身自縮。反疑乹坤窄。須臾息乃定。下視桑海無邊白。浩浩歌浩浩歌。昔何窄今何廓。徐然乃下崖。石路何屈曲。誤信恠僧語。遂訪生風穴。無風何故得此號。訝哉名異實。僧指舊鶴巢。落在巖之隙。午下松林寺。一巖冲空千尺削。巖下窟中六十四石像。喜事怪僧有此閑妄作。遂携躑躅杖。直上萬象㙜上。曠然一遐望。西有海屳山。屹峍高千丈。北有天台列揷萬千戟。森然秀出雲霄上。其下小山亦奇秀。匝地芙蓉名鴈宕。東望滄溟極無涯。鏡天萬里光浩蕩。日照琉璃貝氣噴。半空環作森森象。依然畫圖裡。徜徉不可狀。下有盤石走卧瀑。縈廻屈曲游龍像。從古流僧作怪戱。乘流順勢隨其浪。白石盤盤可久坐。幾箇閑人來跌踼。石上蓬萊兩處筆。騰躍蜿蜒龍虎㨾。分明蓬萊洞三字。氣勢䧺且壯。趣味曠而遠。神氣淸且爽。洞外又有鉢形淵。深沉知是蛟龍藏。蛟龍神靈好變化。故作風雷時時誇伎倆。下流潴成一小潭。激石沿洄波蕩漾。淸斯濯纓濁斯足。盡日逍遙成放曠。山中旣周觀。吾將向東海。午下雲田一回首。怳然身入白玉京中界。奇乎不可形。玉作萬千蓮花榻。遙望三日浦。直到蓬萊邑。南江一帶抱城流。下歸無極如碧玉。靈龜挾東西。萬古相吸通神脉。中有縹緲海山亭。八翬撲撲將飛翼。我來憑之意浩然。直欲乘風冲碧落。西對金剛萬二千。百里牙笏浮天色。東窮莾蒼外。銀海接天無際廓。北斗無端厭天上。忘却斡旋夜夜來此宿。更上帶湖亭。形勝尤奇絶。金剛無限畫中畫。直與海山爭優劣。奇乎恠哉懸鍾巖。見者無不訝。外似張圓盖。內似虫食菓。永郞之湖水如鏡。畫裡丹靑天我借。空中削出九屳山。恰似金蓮橫九朶。淵淵鑑湖水。琉璃十里澄光瀉。淸幽自作別世界。蓬萊當日於焉舍。蕭然坐我會稽勝。此間合着賀老歌。稽山罷霧欝嵯峩。鏡水無風也自波。分留北斗精。萬古無晝夜。向我忽異態。別幻新造化。疑入畫中夢。惝怳幾喪我。奇哉羣玉臺。亦一神化痕。掀空狂風大鵬搏。迷天驚雨長鯨噴。頻看千層雪山翻。常聞萬里雷神奔。雷神奔。雪山翻。使我一聽驚心魂。驚心纔定靜習三兩日。蓬萊風景盡數歸吾文。依然縮來東勝州。更移桃花武陵源。恠來仙壺一何多。能於此中別又開乹坤。使我遇此新景象。能無日詩千萬言。斜陽歸帆七島外。鏡上森列星辰繁。俄然日沉夜如海。剪燭閒談到子分。晨窓忽驚慧白生。瑞暈知已凝天根。閒思偶及帝堯世。曆象日月欽若天。嗚呼聖世去已遠。羲和職廢今幾年。空餘糟粕在曆家。千載紛紛諸子說。慨然欲驗消長理。寅上東龜賓日出。天光黯黯海色動無際。靑山盡含金光燭。波舂紫海鏡光翻。錦紋盪作玲瓏域。俄然祥雲擁日上。六龍高下紛出沒。纔離波面影忽沉。一圓翻逐金波滅。依然簡易洛山詩。令人默會神怳惚。玉宇迢迢落月東。金波萬頃忽翻紅。蜿蜿百恠皆含火。送出金輪黃道中。潛心味其語。能闡無窮賾。使我兩屈膝。不覺中心服。昏看白月出海底。玉燭黯淡銀紗籠。飛到中天。倒瀉無限影。銀波萬頃光溶溶。光溶溶。灝氣凝無窮。怳然坐我萬里琉璃界。此景天下應無伍。汝昂自誇有仙緣。能於此地來作主。憂民若赤子。邑中皆稱父。治暇得閒日。携我六遊三日浦。澄光十里平。淡掃琉璃開玉鏡。開玉鏡。丹靑畫出千峯影。危亭縹緲四松間。眞是神仙境。丹書宛然至今存。云是四屳之名姓。湖南巖頭蜿蜿卄八字。問是何人咏。鏡裡芙蓉三十六。天邊鬟䯻萬二千。中間一片滄洲石。合着東來海客眠。因詩忽有覺。乃是楊蓬萊。蓬萊當日留其筆。石刻年久生莓苔。復有舞屳巖。四屳當日於此來徘徊。北有夢泉寺。石門通靑冥。瀟洒挹南江。爽豁接東溟。茫茫鏡天外。點點羅七星。江湖山海盡在此。此景天下無爭衡。寄語江南好事者。莫漫誇洞庭。乘流終日緩彩棹。驚起白鷗飛無數。靑山深處有獅子。畫角一聲驚回顧。齊吟滕王閣關東曲。更唱蘇屳赤壁賦。鳴橈鴉戛下蒼茫。欸乃一聲靑山暮。靑山暮。樂無限。樂無限兮無限景。耽樂聖所戒。恐喪天之性。遂收不盡興。歸卧海山亭。海山亭前夜月白。鐵笛響徹行雲停。夜深獨奏望洋曲。望入無窮神黯黑。無形無象又無聲。此時此意人誰識。悠然而吟朗然詠。浩蕩乹坤無適莫。斯樂不可極。斂坐淸晨靜。默默靜默默。思自抑思自抑。餘興尙未盡。更向通川訪叢石。叢石羅列二十四。湊合六面小石。千尺高矗矗。如何二十四。乃象十二月中與節。如何必六面。禀得北方之天一。疑是白玉樓將集。尙未備得柱礎與堦級。分付六丁潛下世。默運神機如斯斲。不然女媧補天餘。等閒於斯擲。不然秦皇驅來時。金鞭巨靈神所叱。聞道中國失砥柱。無乃流落於此汩。不瑕皇天年老或有補。豫備擎天物。四屳閒暇來遨遊。神龍呵護來蟠結。鯨波噴薄不能搖。屹然卓立何其確。撑乎柱乎尾箕宮。先天後天長焉無缺拆。分明老鰲萬年角。大鵬不敢誇其搏風力。奇哉壯乎哉。回望滄海天無極。三山在眼中。莫道三千隔。尾閭可手探。扶桑可手折。猥哉我有心。與海堪爭濶。潛神觀察俯仰間。乃知大䂓矩。歷歷南北三萬里。昭昭三百六十有五度。近望安邊地。國島鶴浦只隔一帆渡。世故轉忙急。欲往見之嗟無及。回車金幱窟。更訪神龍宅。架空作門形。金紫爲窟何煇爀。矗立兩叢石。削連千尺壁。壁上有小泉。玉溜常滴滴。無風快乘舡。仙境於余緣未薄。凌虗任所之。軋軋輕搖櫓。海棠白𩿨洲。十里明沙路。風烟亦解畫。依然摸出禪坦句。鳴沙十里海棠紅。白鷗兩兩飛踈雨。遂將未盡興。更向蓬萊鄕。是時太守敞壽席。招致絲竹來四方。深秋九月大宴高。連天白幕如雲張。高歌襄舞盡妙才。更唱迭舞爭短長。歌聲流繞白雲遏。舞袖飄拂淸風香。翩翩三箇老萊衣。次第拜獻萬壽觴。荀氏一兒膝上置。謝家玉樹庭前芳。親朋爲之獻觴亦起舞。蓮幕之賓與我齊升堂。歙谷太守追後。來後宴盡日窮其歡。淸遊又得此好會。無乃太侈耳目官。心官能無思。宜日三省生死關。繁華之樂樂乎哉。不瑕太宴安。水石之樂樂乎哉。不瑕太無常。念之及於此。何憂乎流連與荒亡。鄕山黯黯忽入眼。却憶萱堂歸意忙。秋風躑躅杖。一劒吾行裝。辛勤千里越重嶺。向來勝事都亡羊。屳區依依尙在眼。回首心茫茫。玆遊於我冠平生。山水眞樂吾獨嚮。眞樂吾獨嚮。使我心地如有長。平生塵穢漸消滌。從今庶化仁智膓。文章筆力亦得助。字字句句盡化爲金剛。高城得其廣遠致。叢石得其奇壯形。於中自有無盡勢。浩兮蕩兮難爲名。誰知方寸咫尺間。萬里蒼茫更崢嶸。回想諸山諸水揔可憐。昔之所夥今何零。不待登泰山。可想夫子心。歸來靜卧草堂上。森森宛對無中岑。中宵閒弄伯牙曲。大海洋洋來入琴。悠然不耐再往興。起步虛庭朗然吟。忽憶金生詩。使我逸氣千丈增。象外重遊病未能。夢中皆骨玉層層。屬跋言者心之符也。文者言之修也。古人積學于中。有所抱而無所施。則夫何爲哉。唯以引進後學。開導一世爲心而已。此心無已。豈徒當世而已。亦慮夫後世天下。此文之所以不得不作也。觀其文。余甚悼焉。其情也哀。其辭也隱。豈衰世之意耶。何謂哀也惻怛也。何謂隱也微婉也。然彼微婉者。其何爲而然。必有所以也。若但微婉之而已。則不足以洩其情而道其懷。此寓風假托之所由以設也。故或托神屳而寓言焉。或托山川而寓懷焉。此離騷蜀道難之作也。或設所無之辭而寓言焉。此逍遙遊之作也。或借古人之言。藏頭而隱顯之。或借俚野不經之言。出沒而遁眩之。此伯夷傳遠別離之作也。其法不能無偏中邪正之分。然其本意則一也。君子不以辭害意。不以意蔽志。則可謂能軆人之意。如此則何憂乎不知言不察言之譏乎。或問余曰寓諷借托則旣得聞矣。敢問寓諷借托於六義何屬。曰風雅頌皆有此軆矣。但風雅頌。三代聖世之作。其寓諷借托也。中而不偏。正而不邪。經而不詭。非若後世之多流於偏邪詭也。或又曰其於風雅頌。旣得聞矣。敢問於賦比興何屬。曰於賦無寓軆。興比則有。但比尤焉。曰賦比興所屬則旣得聞矣。敢問寓諷借托之名義。曰寓者設非常之比。寓其意也。諷者反覆比諭而諷曉之也。借者借他人之言。藉重之也。托者不欲正言。故托辭也。敢問能解此法則能知言而知道乎。曰知道則吾未必也。於知言也何有。</text>
<title>夢作</title>,<text>城上一梅發。紅香春意多。春意流動處。融洽萬人家。</text>
<title>次唐詩韻</title>,<text>天地運元化。隨時自變通。常周行至健。均賦意何公。大體寒而暑。神功雨與風。罰邪惟有震。干正本無虹。賢聖承中德。修爲致極工。綱常元主孝。音律自調宮。冲氣三才一。正風四海同。都兪猶進戒。寅協克和衷。痛矣衰微代。運乎造化翁。倘非當世傑。誰創古人功。功利七䧺後。乹坤長夜中。戒深宣聖筆。寃結楚臣楓。仁義術方屈。經綸念却空。只宜退待命。益自飭其躬。</text>
<title>題沈生若涉山水圖</title>,<text>我曾獨上毗盧峯。領得東溟無限趣。誰知一幅畫圖中。氣勢崢嶸千萬里。</text>
<title>續龍洲句自勉 自註。下句龍洲趙公句也。</title>,<text>時誦龍洲語。令人猛省尤。平生三不欲。自註。酒色財。 快上百祥樓。</text>
<title>題三敎圖</title>,<text>佛乎貴魂魄。仙乎貴形殼。如何反賤道。虛無與寂滅。元來吾儒道。賤形貴其德。公哉物我忘。是與天心合。</text>
<title>題仙俠弄劒圖</title>,<text>仙俠弄神劒。精光射斗牛。其眼中無主。其形何其愚。</text>
<title>題壯士勒馬圖</title>,<text>壯士力挽轡。人鬼馬而牛。自註。人怒目張鬚。其麤豪不類於鬼乎。馬頸縮。其形木頑。不類於牛乎。 人曰豪兮壯。我看麤且愚。</text>
<title>辛巳正朝</title>,<text>嗟我今年不惑年。如何心地尙懵然。潛心點檢平生事。下愧於人上愧天。又習氣如今未盡磨。點心其奈病根何。大黃願借將軍力。滌我胸中積歲痾。</text>
<title>壬午元日自勉戒</title>,<text>年逾四十學猶蒙。克己須加猛省工。食色念虛心界靜。怠荒萌斷軆儀恭。光明正大羣邪伏。弘厚公平衆志通。至德凝心言行順。自能明哲合時中。又截無忿懥與邪淫。渾是盈腔惻隱心。誰能正得今時樂。四海融融共一音。</text>
<title>淸凉幽居</title>,<text>家後有小園。家前有一玉帶砂。砂內有陰坂環帶于前。夜明月隱映於東山之際。前坡蒼茫澹白。宛如一環之銀海。余見而感之作此。靜坐深宵眞味多。無中眞象自森羅。明月乍窺園𡬾際。一環銀海忽前坡。</text>
<title>過小皆骨 自註。卽小丘也。</title>,<text>逶迤之勢更嵯峨。千里冲融春意多。畫法無如天造化。半空能作碧蓮花。又造化爲圖妙入神。自然之象混無痕。堯舜以來周聖後。擬形惟有仲尼文。又造化所爲何敢名。空中能設大丹靑。三軍戈甲千官珮。百里芙蓉萬丈屛。卓嵂森嚴猶可擬。混融圓厚儘難形。潛心怳若醒春夢。誰信神開道眼生。</text>
<title>次學種齋韻 自註。尹東美齋號。</title>,<text>種宜平野不宜崖。人道吾知地道偕。耘去莠稊深有法。沃之洙泗浩無涯。須從后稷求治理。莫向樊遅作學階。若待天時收實效。佇看他日潤于齋。</text>
<title>詠磨石</title>,<text>動學天旋運一元。潛陽回處釀春暄。非冬亦自雪花散。不雨還能雷皷喧。妙用卽從泡肆驗。奇形曾過巧工捫。脚跟已露朞三百。豈向他山問本根。又乹元在上統坤元。靜處寒能動處暄。見似雪渦三峽噴。聽疑天皷九門喧。眞如日月初聯壁。擬向虛危試一捫。不見帝車旋列宿。誰知北極是樞根。</text>
<title>魯湖暮景</title>,<text>平沙漠漠水悠悠。船上風生夏亦秋。下日黯然天際色。不知誰是解神遊。</text>
<title>題恭齋尹孝彦神龍圖歌</title>,<text>君不聞惟天浩蕩蕩。其大其高誰能度。又不見滄海之水無涯際。其廣其深誰能測。其中何物㝡神靈。升降上下惟所適。其名曰神龍。龍乎爾性義且智。造化之妙無不通。龍乎爾形奇且異。角鬣鱗甲何其䧺。爾用何其神。倐忽雲雨隨雷風。爾行何其迅。六合之內須臾間。行藏自隨時。或奮發或安閒。瞻前忽在後。龍乎龍乎神且神。何人有此造化手。敢自奪天眞。使我一見便凜然。却立堂前久逡廵。吾聞善觀者。能以其迹知其人。恭齋恭齋。吾知爾之所爲。愼莫泄天機。嗚呼千載下。不意復見眞龍眠。嗚呼吾能辨形不辨神。注目長天神黯然。</text>
<title>贈釋性聦師 幷序</title>,<text>釋性聦者。性豪橫桀驁人。少豪俠。晩喜空門之脫畧無覊。公然甘心而落迹。名山大川之間。迹無不到。好義氣多才藝。閒士公卿之家。往往出入焉。素狂直不喜權術巧詐之人。自以爲傾心於正直無慾之士。盖慕其淸高也。日余適遇此僧於鍾崖之恭齋。與之同宿。說山說水。頗滌塵襟。恭齋愛其人品之不庸。乃曰爾名性聦。當字之曰戒寂。盖戒其豪俊好動而不喜寂也。余乃作詩反意以諷之。聦曰旣有詩。盍識焉。余辭不獲。遂爲序。無聲聽無聽。聽無是眞聦。一寂斯爲至。奚其寂寂中。</text>
<title>神龍歌</title>,<text>君不見天位上地位下。大哉至哉相配合。陰陽槖籥六合間。屈伸來往相闢噏。鳶飛魚躍上下察。生意融融更潑潑。絪縕推蕩互磅礴。化出五種三百六十含生族。大小巨細錯成文。槩而別之曰蜾與羽毛與介鱗。五族各自有君長。人乎其天吾誠不能名。更有何物神通莫可狀。滄海之水無涯極。大不可量深不測。彼乃神龍之所宅。受命於天鎭四方。帝乃錫之以靑黃赤白黑五等服。文章彪炳光陸離。宛與波瀾爭蕩漾。一見可知神異相。巉巖之首蜿蜒形。鬼目隆準與廣顙。帝又錫之以衛身用。參天之角蔽天鬣。尾如雲旗瓜如戟。威藏頷下有逆鱗。睡中明月何輝赫。神光一試霹靂動。電噴閃閃天地赤。名之曰尺木。龍乎爾能胸抱三十六神鱗。背負八十一神脊。乃表若爾奇且異。乃性何不神且靈。信乎乃是天一眞陽精。眞陽精眞陽德。智爲軆兮義爲用。巍然獨尊水府中。億萬鱗族皆其統。順天之命承天寵。膝下且有九種子。其一爲眞種。各以其德別所屬。部下各有千萬衆。珊瑚眞珠夜光璧。各以其産爭來貢。龍乎乃能有是子有是衆。乃威宜其四海動。胸中自有大造化。呼吸陰陽時自弄。三十六宮長周旋。文之能有濟時需。武之善用風雲權。行藏出處自隨時。靜合地動合天。靜時無中含有象。太陽藏彩虛危鄕。動時文明萬物覩。七曜照耀光煌煌。龍乎龍乎爾何爲而若是神。瞻在前而忽在後。見不見兮聞不聞。怳兮惚兮莫辨其幻與眞。龍乎吾有疑爾與爾質。請爾爲我傾心聽。吾觀爾所爲。不是愚狂其亦聖。何若是變化無常然。或潛藏或在田或惕若或躍淵。旣藏宜自深。彼躍抑何心。知之周養之深。不可以不試。將欲贊化育而參天功。乘時好御九五勢。雲行雨施乹坤通。須臾潤盡四海遍。萬品欣欣和氣中。有時乎伐邪而不使千正氣。天關地軸吼怒神威雄。天街蕩蕩九萬里。瑞彩盤欝光紛郁。龍乎爾雖有德有能有功烈。爾不可以自誇伐。龍乎上九不可以久處。宜早戒亢極。龍乎爾旣知進退與存亡。無首之吉愼莫忘。神龍聽默自會。收斂神功寂若無。淵淵其淵浩無窮。無窮之樂樂無虞。君不聞先天而天天不違。後天而奉天時。龍乎龍乎爾能與此而同歸。龍兮龍兮乃爾之神化兮。吾誠莫測其所爲。</text>
<title>次睦甥君實自勉韻</title>,<text>萬樹春濃百鳥嚶。天人和處自無爭。若終精一斯時措。詎辨無聲與有聲。又聞君之格言。令我欲無言。無言養能久。庶可時中言。</text>
<title>魯湖</title>,<text>黑雲含雨欲淋頭。回望京師淑氣浮。面岳晩來烟始合。弼雲高處霧初收。三山獨得晴天色。二水同爲濁海流。下視天西無盡勢。微茫千里極悠悠。又好放如飛疾去舟。微茫列島點天頭。諸山自有流雲勢。才道前洲却後洲。</text>
<title>喜晴辭</title>,<text>陰雲蔽天久不開。苦雨連綿浹五旬。人盡病糓盡傷。嗟我不億東方民。吾王掃萗墠。虔誠禱旻天。淸風日夕起。萬里無雲秋廓然。蕭然坐高樓。灑然心神淸。如今人盡甦。年糓况又期西成。千門萬戶皆歡聲。怡然歌一曲。請君爲我側耳聽。今夕是何夕。不樂復何爲。憑欄浩浩吟。淸興正無涯。澄光泳乾文。淑氣涵千山。靑天有月爲我來。流輝瀉入胸懷間。持觴對此景。相與各盡歡。願分此時意。大令天下皆歡顔。</text>
<title>晴陰 自註。衿陽途中。</title>,<text>冠岳靑雲外。三山白雨中。須臾風色變。天地盡冥濛。又朝是巾衣客。晩爲蓑笠翁。好笑須臾頃。閒忙絶不同。</text>
<title>小皆骨野</title>,<text>靑莎白石淸溪流。兩岸園林處處幽。使我頓生遐遠趣。依然身在武陵頭。</text>
<title>次永守堂壁上韻 自註。主人慶▣▣字汝信。</title>,<text>柴門寂寂廢開關。世事悠悠心自閒。日月每更朝暮眼。雲霞常作有無山。玄機浸浸春秋變。浪迹時時泉石間。風景解令詩興發。夕陽沙路詠而還。又解將夜氣報平朝。靜界不關塵世囂。迎客已懸丞相榻。濟川何用大夫橋。流光苒苒金烏轉。生意搖搖野馬飄。不有九臯屳鶴契。誰知吾志在冲霄。又夜深溪壑月高低。霽後淸光不受泥。最是箇中眞趣味。一聲仙鶴半天啼。又吾人之道果爲非。靜處閒探造化機。地僻山深客不到。時有村翁來扣扉。</text>
<title>宿永守堂月夜</title>,<text>半邊月色半邊陰。寂寂森森子夜心。賴有淸溪知我趣。泠泠能作五聲音。</text>
<title>三角山</title>,<text>三峯蹴立太空中。能使余心礭且䧺。乃腹自藏神造化。有時雲雨又雷風。</text>
<title>西山</title>,<text>滯雨西山夜。因想二子心。日月雙懸節。淸風振古今。又周團別世界。森列玉爲巒。初以武陵洞。更疑皆骨山。又衆壑生雲氣。徘徊嶽峀間。漫漫平作海。縹緲五峯山。</text>
<title>三角山</title>,<text>靈莫靈哉三角山。神威不敢仰其顔。初生豪氣終天布。化作秋霖萬里間。</text>
<title>還過昌陵野</title>,<text>詩逢三角每難新。可得其形未得神。不有聖人神眼力。何能形得得其眞。</text>
<title>江中遇風浪</title>,<text>風蹙驚濤起百尋。船隨波勢共浮沉。涪江何似此江險。愧我心非程子心。又捨去如斯達去斯。涪江猶有老人知。不唯定力能安命。亦悟玄微造化機。</text>
<title>自安山還到魯津。聞舟因風浪覆沒。人多溺死。感而作。</title>,<text>前舟不戒後如前。水底驚魂揔可憐。傍人莫道此江險。宦海風波其亦然。</text>
<title>道峯山</title>,<text>如人如戟又如蓮。勢似浮天又揷天。但見儀形隨處異。不知神態與時遷。</text>
<title>三五七言</title>,<text>秋風淸。秋月明。曉來睡初罷。宮漏傳五更。滿室淡白神虛明。森然寂聽無中聲。</text>
<title>次魯谷長歌行韻 自註。魯谷。李處士萬敷號。</title>,<text>天下皆明我獨矇。天下皆聦我獨聾。除是變我氣化我質。誰能超出形局中。自我別良友。索居淸凉浦。欲調聲音無律呂。欲爲方圓無䂓矩。何望顔氏樂。恐爲樊遅圃。昏昏雲霧塞鴻朦。我欲廓之無長風。光明如得日月輝。可與天地神相通。鳶飛魚躍上下察。三十六宮春融融。光陰苒苒歲將晏。帝車何事催轉漢。考亭奚歎三秀芝。董生虗下三年幔。靑山有榛濕有苓。彼美人兮眞我伴。皎皎白駒不可親。欲往從之嗟無因。如將有車又有船。越太行兮涉大川。大道自坦坦。誰其阻我前。東門雖好奈我何。哀彼市也長婆娑。貧賤任白屋。仁義有安宅。君子素其位。無入不自得。三墳五典滿架書。此中自有無窮樂。無窮樂。動以天靜以地。其惟至誠能終始。斯意與誰討。悵望南天一枕倚。一枕倚。欲見未見還一喟。</text>
<title>次李白天馬歌</title>,<text>元氣淋漓造化窟。黃河忽出神龍骨。流星尾振天髮。深藏風雲時出沒。周流遊志四極。或恐有一蹶。崑崙太行幾超越。乃御九萬凌。怳惚長風呼。飛電趨閃爍。神光噴雙鳧。來從玉兔去金烏。背上河圖光動珠。優游黃白赤道衢。擬轉閣道入淸都。時下人間九州區。此步千載無人沽。斂足獨自立。人以其形愚。乃騰奔氣軒軒。足下但見流雲飜。須臾歷地戶。瞬息經天門。九逸是騶從。八駿乃兒孫。白雲豈靑天。丘陵空崔巍。不知有峻坂。倒行何爲畏日晩。人非遺我我自遺。任他伯樂等棄之。笑殺田子方。漫用下車悲。累哉玉山禾。何關飽與飢。渴飮玉流飢瓊枝。我自閒閒不摧眉。願逢神堯一剪拂。八鑾朝日舞咸池。</text>
<title>題畫扇</title>,<text>靑靑水中草。落落巖上松。焉得携琴鶴。悠然坐此中。</text>
<title>贈江陵使君 自註。時李震休爲江陵。</title>,<text>嶺外風烟有別天。非屳何得此中緣。乘桴我未從尼父。蹈海君應覔魯連。千朶祥蓮五臺色。九秋明月鏡湖船。他時倘破塵心盡。爲訪蓬萊海上屳。</text>
<title>三五七言</title>,<text>霜空淸。虛欲明。盡性以知天。心安無所驚。羲經父傳於斯樂。彼哉任爾人間情。</text>
<title>效靑蓮體</title>,<text>秋山漠漠秋天廓。寒蟬泣罷千林閴。造化不悲人。白日如流急。院深人語寂。黯然空自立。</text>
<title>江上卽景</title>,<text>隨風帆影學雲流。怳爾南洲忽北洲。起處起來去去處。未知其尾焉知頭。</text>
<title>閒興</title>,<text>玄琴自太古。常有四時春。夜靜灘聲厲。秋澄人意新。廣野開天地。明月簡星辰。可矣淸涼浦。甘爲玉洞人。</text>
<title>月夜漫興</title>,<text>天圍大野衆星垂。月浪西流漾素秋。怳疑萬里扶桑界。銀海茫茫灝氣浮。</text>
<title>秋夜聞砧聲</title>,<text>月明霜夜夜寥寥。憭慄秋懷不自聊。征鴈惹生閨女㥘。寒衣處處急砧高。</text>
<title>栗園晩興</title>,<text>心隨流水淡。興與白雲長。隨陰移席坐。終日自淸涼。</text>
<title>到小丘望三角山</title>,<text>久不西來京洛間。天邊奇絶是何山。胡使我人離此好。玉琴寒月獨盤桓。</text>
<title>秋月照寒水</title>,<text>靑天有物自何來。一鏡昭昭明古今。其光自皎㓗。玲瓏流入寒江心。江心得此益自新。渾軆澄澈無纖累。除非聖人大胷襟。安得比之此江水。嗚呼小子爾側耳。吾將一一枚其數。始於伏羲與炎帝。備於黃帝傳小昊。顓頊受之帝嚳繼。百年粲粲堯舜禹。其流流入商周世。生知學知湯文武。更有何人繼其後。周公制禮樂。彬彬四十年。氤氳淫泳萬邦春。鳶戾天魚躍淵。其後何人集大成。大成至聖父宣王。猗歟盛哉誰比方。惟天爲大惟堯則。蕩蕩乎無能名。天地大覆幬。四時相錯行。日月照耀相代明。萬物並育不相害。道並行不相悖。小德小川流。大德大敦化。蕩蕩乎無能名。天地斯爲大。刪詩書定禮樂。述大易作春秋。丁寧訓誡意。惻怛不忍千秋憂。生而自神靈。焉不學何常師。歷數千餘載。若合符契同一䂓。嗚呼其後四聖後。乹坤寂寞長夜中。誰能力挽回蒼穹。河南何幸兩程出。千載更振皇王凮。其後何人創厥墜。功同禹孟朱文公。濂洛之水水如月。波瀾直與洙泗通。餘波注退溪。至今流吾東。流吾東。流不已。導流千古誰能洪。</text>
<title>破氷渡江</title>,<text>堤頭立馬望京師。無限江山儘絶奇。㓗布東西白紗練。澄凝上下碧琉璃。衝來寒氣難堪耳。碎破氷心僅渡之。臨此方知需坎義。需之于血險於泥。又碎破氷心艱運船。兩船相籍兩相便。先難後易因交易。賢聖之言豈不然。</text>
<title>超然臺八景</title>,<text>瞻彼雲岳山。曉月橫一抹。其魄過半長。其魂過半失。直待來旬望。復得淸輝復皎潔。人心道心消與長。正與此月同圓缺。君子善保養。不使終息滅。不滅終回復。佇見澄光上下澈。右雲岳曉月斜日掛石門。餘輝返向東。天射落景雖云好。豈如朝晝淸新色。右石門落照廣嶺日暮烽信至。年年歲歲月復日。君子持心亦如此。日新又新常如一。待人必以孚。應物必以實。人而無信其何行。譬如車無輗與軏。右廣嶺夕烽雨後玉琴洞。晴嵐橫一抹。隨時自捲舒。不與塵烟同明滅。右玉琴霽嵐廣柳十里韶光爛。枝間亂擲千片金。間關自得春風心。問爾胡不流入千門萬戶去。謾向此中空好音。右廣柳流鸎蘆林深漢水淸。中有游魚魚自樂。自樂樂無涯。此樂人誰識。春波正浩蕩。樂彼朝陽時自躍。右蘆洲游魚盤巖之水水如羅。淸流無限洗塵濁。潺潺恐未力。化作一道飛來瀑。右盤巖飛瀑風頭日暮何處聲。知是堅城閉門角。警人之心猛如虎。畏威不敢爲妄作。嗚呼我願不敢爲妄因無惡。右堅城暮角</text>
<title>別咸興判官鄭大卿 名宇柱</title>,<text>民強化遠且䧺州。望屬良才聖渥優。地近三春猶狄俗。天寒五月亦淸秋。城頭滚滚江流濶。山外茫茫海氣浮。到日試窮無盡趣。淸凮萬里樂民樓。又咸州從古號神區。百里野中千里流。萬歲橋連天共遠。樂民樓與地俱浮。看雲時惹南鄕戀。報國長懷北闕憂。重嶺阻心魂夢斷。愁學胡山定白頭。</text>
<title>別咸伯 名震休</title>,<text>吾先此地有儒功。君到須詢古老翁。至今遺澤甘棠在。文化咸稱召伯凮。</text>
<title>贈道元師</title>,<text>明生寶鏡淡無塵。爾是空人我實人。主敬莫言同本領。禪心不似道心新。</text>
<title>釋遠別離</title>,<text>遠別離。離恨長結瀟湘浦。猿聲悽斷如有訴。解道心中無限苦。虎闘生盲風。龍爭驟𥌒雨。杞國之憂何所補。胸中有懷欲訴帝。以額叩關閽者怒。齊東野言太多變。無乃誣我堯舜禹。欲往辨之路有虎。有疑終未釋千古。含怨死魂隨九疑長徘徊。彼耶斯耶何者是。飄蕩綠雲間。一去何時還。空餘血淚留江竹。黃烟白月愁空山。山崩水渴竹有絶。此恨悠悠終不滅。</text>
<title>代李太白說蜀道難</title>,<text>蜀山巉巖蜀壑斷。使人聽之驚心寒。中心有懷自不平。欲吐未吐愁千端。愁多不無寓言發。爲說人間行路難。行路之難險復險。說之之苦酸更酸。形容我欲借比體。孰若蜀山千重巒。千重萬重又千重。氣勢橫亘天中看。靑泥纔盡鳥道危。半空別是羊腸盤。靑猿莫施蹀蹀勇。黃鶴無計泠泠翰。誰言西北獨天傾。以彼方玆應一般。金輪還使犬也吠。一線誰識靑天寬。屈子何售八龍駕。穆王難馳天馬鞍。噫吁又𡃰險若此。使人當此愁盤桓。捫參歷井仰脇息。十步九坐興長嘆。嘆來我欲說此難。舌澁氣短唇喉乾。他人聞此尙咨嗟。當者豈不摧心肝。入之斯難出何易。處此奚暇心生歡。如令所守或匪親。不化豺狼應化蚖。吁嗟余美尙無恙。願言及此搖心官。休言錦城樂且安。皇輿宜早廻金鑾。錦江胡然是漢水。王壘豈可當長安。蠻風寧是漢禮樂。羗服奚比周衣冠。傳聞少帝御紫極。日月天衢雙弄丸。恃險寧爲苟安計。天下縱橫戈與干。苟安寧爲必安地。一隅未有天可汗。言之及此膽如裂。中夜耿耿余衷丹。噫吁𡃰蜀道之難難於上靑天。側身西望空汍瀾。</text>
<title>題畫扇</title>,<text>頓忘渭川興。一味近嚴光。夕陽莫好卧。不如坐朝陽。</text>
<title>聞蟬</title>,<text>遙遙何處有蟬鳴。驚殺凉心已半生。緣底借來天女杼。亂絲終日織秋聲。</text>
<title>題畫扇</title>,<text>樹斂陽心密。鳥藏淸氣眠。何得重開發。春凮正浩然。</text>
<title>余二十二時。以痘喪五歲女星英。今四十三。又以痘亦喪五歲女孟敬。恠哉。爲作一詩。以識悲懷。</title>,<text>五齡痘夭女星英。孟敬今胡痘五齡。怳爾感從心上起。宛然形在眼中行。星乎氷雪兼蘭蕙。敬也聦明儘孝誠。腸若有知應裂盡。莫聽巴峽斷猿聲。</text>
<title>贈淨彗上人</title>,<text>天河常逐斗杓奔。日月交環左右門。鏡號照魔吾已有。笛名無孔爾曾聞。眞心欲向空中得。妙理焉知實軆存。惡死樂生還樂死。却將形殼視浮雲。</text>
<title>忽思五歲死女孟敬</title>,<text>爾哭吾還哭。殃乎此酷然。遊魂已碧落。守魄亦黃泉。怳爾聲遺耳。依然面在前。殃乎何所恨。命也奈蒼天。</text>
<title>挽宗姪憲休</title>,<text>生長同鄰里。知君直若松。操持淸不濁。禀賦俊非庸。行事元無忒。文辭亦可宗。有才其奈命。餘慶定無窮。</text>
<title>詠小</title>,<text>氤氳六合氣遅遅。鳶自戾天魚躍池。萬物均含生意處。天心先發小枝。</text>
<title>春景</title>,<text>元氣淋漓亘古今。融融混混只陽陰。山山都是氤氳意。水水皆爲淸濁音。花繞嫰林千疊繡。春濃細柳萬絲金。兒童忽報新消息。雨後前溪魚躍心。又和氣融融猶未亨。化工精妙孰能形。兒童忽報新消息。雨後春光十倍靑。</text>
<title>杏林春景</title>,<text>和氣融融三月時。杏林十里景遅遅。兒童忽報新消息。生意初形雨後枝。</text>
<title>春過小皆骨</title>,<text>千里氤氳圖畫中。半空融出碧芙蓉。沉潛漸悟深長味。去歲今年自不同。</text>
<title>挽李進士 洙</title>,<text>莊盆纔叩已驚人。繼報雙龍遽會津。一法筆家聞與見。同年竹馬友兼親。霜添荊樹分枝痛。雨和梁山泣血痕。他日流巖溪上宅。寂寥風月謾傷神。又生長同隣年又同。尙思騎竹與吹葱。君胡棄我永歸去。使我獨留斯世中。又蓮花折早擬登龍。半世喪貧奈命窮。身後幸餘三寶樹。佇看花實化千叢。</text>
<title>論陽明</title>,<text>自私又自用。臆度解經書。狎賢仍侮聖。驕傲肆妄愚。</text>
<title>次朴季良韻 名思漢</title>,<text>斯民斯理古惟今。孰自爲浮孰自沉。能語下時方語上。未知陽處豈知陰。死生若已明人鬼。眞僞何難辨鐵金。倘或一絲非惻怛。此心誰信是天心。</text>
<title>雨後閒興</title>,<text>天自高明地自平。中間自有浩然行。雲邊列峀千重秀。雨後淸溪百道鳴。無象已知眞有象。有情誰信是無情。眼前時物都生意。野草油油一色靑。</text>
<title>詠自註。俗名多玉。</title>,<text>莫誇爾多玉。多玉不如糓。糓玉不須多。惟德是所勖。</text>
<title>詠鵲</title>,<text>爵爵又甲甲。爵祿不須甲。人爵爾雖尊。不如尊天爵。</text>
<title>次江漢亭韻</title>,<text>江漢西流到是阿。朝宗日夜歸心多。蹊因有樹閒成趣。水自無風怒作波。日浴春光眞錦峽。星涵秋影亦銀河。淸纓濁足隨時義。千載何人更此歌。</text>
<title>次上韻詠大灘</title>,<text>爲築不須取彼阿。下江自有穩流多。回渦盪作旋風浪。噴石飛成掛劒波。巴峽奔雷眞灧澦。龍門轉轂亦黃河。吾將捨彼歸於此。盡日閒閒皷枻歌。又爲築不須取此阿。上江亦有穩流多。山常遠世何曾汙。水自無心未始波。回棹自能窮學海。乘槎可以上銀河。吾將捨此浮於彼。一任滄浪皷枻歌。</text>
<title>過斗津</title>,<text>山自高高水自流。中間汎汎一扁舟。天遣散人閒自在。興隨山水共悠悠。</text>
<title>草芝浦。乘興下窨島。</title>,<text>蒼茫列島點天西。乘興何溪不剡溪。可笑白鷗還有意。掠過餘網拾遺魚。</text>
<title>又次江漢亭韻</title>,<text>爲居奚爾取斯阿。秪爲觀灘戒懼多。非雨非時常震。無風無日不驚波。心隨逝水朝宗海。文學星辰布列河。浩浩縱謙夫子濯。游方猶可風人歌。</text>
<title>過小丘</title>,<text>奇奇奇壯彼奇山。玉立崢嶸雲漢間。如非俗離與皆骨。誰與此山能一般。又居然一雨雨連旬。洗盡靑山一色新。誰能洗得胸中盡。不使渣留一點痕。</text>
<title>敬和水調歌頭</title>,<text>富貴不驕吝。貧賤豈窮憂。誰能窮理知命。造化與相酬。陋哉西施奇計。果矣西湖淸唳。誰若順施收。將欲窮洙泗。永作濟川舟。鴟夷子行與止盡奇謀。元非莘野耕田。猶未渭川鉤。能𧬄百年榮貴。閒泛五湖烟月。一棹儘悠悠。弄覇猶餘術。豪興滿滄洲。</text>
<title>三釜淵</title>,<text>山開野廣別乹坤。掛劒千尋石作門。眞宰備施神造化。廬山瀑布接源。</text>
<title>孤石亭</title>,<text>高高三百丈。宛在水中央。卓爾千萬古。強哉莫此強。</text>
<title>次韻</title>,<text>備得山明水亦佳。智仁之樂一時偕。耽眞不到窮源處。堪愧初心尙未諧。</text>
<title>金將軍廟</title>,<text>山下忠臣廟。悲風千古愁。烈烈當年氣。至今衝斗牛。</text>
<title>北寬亭</title>,<text>乘興登臨此壯遊。胷中萬里浩悠悠。茫茫大野隨天盡。滚滚長江與日流。寶盖獨當交會勢。楓川自古帝王州。東山略得宣尼趣。智水仁山處處優。</text>
<title>弓王基</title>,<text>中原形勢範圍洪。可見當時力量䧺。若使此人能有德。三韓應入大包容。又內能周密外恢洪。千里山河大會同。若使聖人居此地。含弘天地保無窮。</text>
<title>北寬亭</title>,<text>寶盖山光疊疊奇。江流平野勢遅遅。凄凉遼伯何年墓。寂寞弓王舊日基。野外荒城餘敗堞。山頭落日是誰碑。天公故借無窮畫。費我胸中不盡詩。</text>
<title>寶盖山</title>,<text>寶盖山光萬丈浮。洞門深鎖洞天幽。山中風景周觀盡。明日逍遙向永洲。又人間行樂揔雲浮。何似山中處處幽。白雪夜來鋪滿地。不妨看作白沙洲。</text>
<title>金水亭。次蓬萊韻。</title>,<text>南薰琴伏羲心。煕煕太古音。惟有泉明吟。茫茫初月上瑤岑。流照前江澄更深。</text>
<title>金水亭</title>,<text>別有壺天地。屳人跡杳茫。江流分野色。山勢入天光。雲壁松聲遠。烟汀鶴夢長。悠然垂釣坐。榮辱盡消亡。</text>
<title>蒼玉屛</title>,<text>蒼崖千丈削爲屛。其下深潭澈底淸。屳人舊迹今何在。漫有淸風起後生。</text>
<title>次蓬萊韻</title>,<text>山下澄光鏡面平。嵐生朝日畫圖明。隨風細雨濛濛下。沙上雙雙白鷺行。</text>
<title>哀崔泰仲辭</title>,<text>吾之道卽君道。君之心卽吾心。同心之言。其臭如蘭利斷金。擬結百年伴。終老烟霞間。君胡遽棄我。長往不思還。凄凉講磨場。寂寞金玉音。怳前後兮形與影。魂彷彿兮何處尋。</text>
<title>登新峴</title>,<text>日暖天晴無點風。春光萬里正冲融。乘興獨登新峴上。芙蓉千疊畫中濃。</text>
<title>奉贐湖南方伯之行 洪重夏</title>,<text>五十七州盡付身。吾公何以答吾君。謀思公愼方宣化。耳目聦明是長人。敎則先文刑則恤。摩之以義浴之仁。果將此道爲治本。庶見湖南一域新。又昨見樞精忽吐明。俄聞喬木有遷鸎。陳章始爲專城養。建節旋蒙刺使榮。僉曰九重憂可解。吾知十濟化偏行。口碑能刻甘棠詠。南口應流萬古聲。</text>
<title>詠磨石</title>,<text>三冬貞固是將元。雷復潛陽一點暄。河作盤渦回浪撒。車因馳駟舞衢喧。奇吟昔入銅儀譬。巧術曾經木偶捫。常運自成乹徤象。斡旋誰識極爲根。</text>
<title>依舊靑山綠樹多</title>,<text>狂風昨夜雨如注。天掀地撼江生漲。湯湯浩浩勢如雷。懷襄之勢誰能障。崩山或裂石。拔木翻平陸。船檣隨浪勢。出沒不暫息。初疑天關裂。更憂地軸轉。無乃天地復闢開。不然滄桑變潛中。不耐㓒室憂。通宵耿耿神如喪。江干消息問如何。昨日所見今何狀。曉來風雨小止息。起坐焚香心畧降。何處人語報平明。曙色淡淡初日上。驚破欝悶懷。快揭孤篷騁新望。誰知靑山與綠樹。本體宛然俱無恙。濃濃疊疊各新態。洗出靑天無盡象。山容歷歷有脉絡。樹色森森分條理。峯巒宛有篤實輝。葉實細徵元亨利。一本分作萬千枝。萬分會處終歸一。千千萬萬各異質。鑿鑿不紊同禮律。今之顯也豈有餘。昨之蔽也何曾汩。潛心密察彼何人。物各付物無些失。物自有則則難辨。形以上之方能觀。元來至觀貴微妙。至理難以麄心看。玩景何必有形枝。神遊可尋無中巒。從知衆妙聚一心。一心宛是天一團。嗚呼晦翁是我師。警我千古神心開。中宵靜坐思寂然。森然萬象生靈臺。</text>
<title>次漢陰韻</title>,<text>江勢環爲帶。山開野色多。晴雪橋邊樹。暮烟何處家。</text>
<title>偶吟</title>,<text>繼往開來孔孟傳。誰將斯道奉于天。人之出處元相異。莫以夷齊認魯連。</text>
<title>憂道吟</title>,<text>眞能憂道不憂貧。不愧于天不怍人。靜動藏行俱是易。是其人也是其神。</text>
<title>露湖</title>,<text>江心上下與天心。日照層鱗渾是金。誰識黯然天際象。萬歸爲一密森森。</text>
<title>六臣墓</title>,<text>公胡愧食首陽薇。謾使孤墳怨落暉。丹心耿耿今猶在。惟有靑天白日知。</text>
<title>東郊途中偶吟</title>,<text>雨後春光十倍靑。助余神氣浩然生。方知四聖無窮妙。能使天心萬世明。</text>
<title>孫武陵</title>,<text>海外溪山亦武陵。松篁隱隱四邊興。心閒始得濂翁趣。汀草離離滿意靑。</text>
<title>小丘</title>,<text>白玉人間世。芙蓉十里屛。儀章千萬億。次第下雲空。</text>
<title>次朴嘉平韻 名慶承。字基卿。</title>,<text>相離十年前。相對十年後。一笑更無言。新詩看在手。</text>
<title>又次</title>,<text>懷抱多年今始開。語從心曲不知裁。殊途已悟同歸妙。何事憧憧數往來。</text>
<title>挽宗姪參判震休伯起</title>,<text>月中重桂曲江蓮。出入銀臺雨露偏。朱芾早追前世煥。金書飛上九天懸。南湖治有三年效。北國恩承九代先。聞道年生勒索筆。信知名譽異邦傳。</text>
<title>次鄭道叔四吾堂韻</title>,<text>機池風月儘無邊。物外天非塵世天。求樂合求原憲樂。飮泉須飮伯夷泉。樊遅未可徒治稼。原壤何關但有年。莫使身名同草木。虛生虛死永無傳。</text>
<title>遐思嶺東嶺南</title>,<text>五岳三山與十洲。夢中何日不神遊。遙知萬二千峯月。半夜分涵碧海秋。</text>
<title>通津廣城</title>,<text>摩尼天畔起。瞻彼屹崔嵬。鴈送千峰雨。潮驅兩海雷。江流叉地大。地勢抱江廻。天險固如此。是誰保障才。又壯哉天設險。砥柱護王京。水自朝宗勢。山皆掎角形。繭絲豈父母。保障是朝廷。要害關防固。何憂敵國兵。又千里山河聚。都歸囊括中。江流交便歧。海道合而同。東北俱要害。西南盡會通。妙哉淸野術。坐使虜無功。又誰以繭絲地。化成保障天。固吾淸野郭。斷彼運糧船。應接宜乘利。轉漕自有便。人和勝地利。經濟在時賢。又西南形勝儘䧺大。隨意乾坤興自饒。數脚濕雲山雨暗。一聲鳴鴈海天遙。三秋灝氣前江月。萬里晴雷半夜潮。忽感盤風歸鶴勢。黯然天際思迢迢。</text>
<title>廣城秋夜</title>,<text>月色洗空星滿天。骨淸神會自無眠。心閒遙望秋山色。興到時吟大易篇。又寥寥秋夜長。欹枕聽潮聲。歸鴈亦何意。霜月獨自鳴。又偶坐自無寐。開窓聽潮聲。寥寥秋思遠。遙夜不勝情。又月明夜已曉。遠村犬吠聲。心閒玩羲易。天道自分明。</text>
<title>江都</title>,<text>昔觀楓嶽勝。今上摩尼山。地盡西南際。天傾東北間。昭明神自遠。包括量仍寬。默想吾師趣。黯然思萬端。又塹上臺高萬丈孤。怳然身在太虗無。西南巨浸無天地。東北諸山護國都。渾錯吾知眞造化。範圍誰識大䂓模。倘非夫子神明眼。疇判陰陽未畫圖。又一山分擘自千枝。萬水朝宗捴合歸。混混吾知大元氣。淵淵誰測至玄微。方圓庶度乾坤限。噓吸難尋槖籥機。以此能推無畫易。許君親自見包羲。又潮信循環自至誠。淵淵不測是神靈。恰如一大琉璃鏡。昭照方圓渾錯形。又摩尼山前秋月輝。鎭江山北早鴻飛。潮生潮落海消息。何自而來何自歸。又摩尼山前秋月輝。鎭江山北一鴈歸。潮落潮生海消息。往來惟有白鷗知。又江都關防意。候望是要旨。炮弩與火具。進退隨指使。</text>
<title>秋興</title>,<text>雲間千行鴈。天際萬重山。不知秋色裡。神遊阿那間。</text>
<title>江都歸興</title>,<text>西南山海大觀歸。正是高秋九月時。漢水看看愈好好。華山望望出奇奇。光如萬里琉璃鏡。勢若千群陣馬馳。形勝海東爲第一。信乎邦國大都畿。</text>
<title>詠李杜</title>,<text>盛唐文彩號彬彬。特立其中孰出群。白首拾遺杜陵老。靑蓮居士謫屳人。藻思浩汗能驅海。律法森嚴可泣神。眞意縱謙風雅頌。得之餘韻亦淸新。</text>
<title>無題</title>,<text>晨窓忽警衆鷄鳴。恰是簫韶奏九成。誰識自然天帝樂。一時三十六宮聲。</text>
<title>天人</title>,<text>大哉易之道。循環無終始。窮思欲擬議。懵然心如醉。想其混沌時。盖乃寂然耳。無中自有象。森然猶可指。陰陽包五行。歷歷無不備。陽動自渾然。渾然一元氣。天一數之始。化出眞元水。炎炎地二火。焦煎成渣滓。天三皷凮雷。摶成一塊子。燥以地四金。堅凝不可毁。充乎五數足。完成一大地。生成先後數。殫盡元宰技。廣乎三萬里。其勢平如砥。水載火以擧。上下均停止。璇璣外運健。萬古常不墜。乾坤始對待。尊卑各正位。虗實互包。形氣相依倚。七曜上森列。煌煌分躔次。山河下區域。高低分流峙。融融坎离氣。升降成泰否。氤氳自化醇。造化流不已。大哉而至哉。厥道自簡易。美利利天下。不言無不利。氣化與形化。流形分品類。氣以成其形。具此本然理。健順五常德。綱紀仁與義。誠實與分別。終始資信智。節之必於禮。非敬何能履。當其未動時。虛靜本無累。天下萬物事。都備腔子裡。有瀾自有波。幾動則曰意。從來四端緖。藹然隨感起。軆用本一源。動靜無二致。誰知一心中。感應別有異。分明七箇情。思恐憂怒喜。生於血肉氣。本自因滋味。元來四與七。頭面本自二。原生二箇字。本自分卒帥。未可彼勝此。只可此勝彼。危安在操捨。敬怠分生死。行身與處事。義慾分人鬼。君子知其然。常自克其己。孜孜實用力。意自無虛僞。消融與涵泳。恒一無參貳。洪爐點雪消。氣像自純粹。元來君子道。如斯而已矣。求精必自粗。行遠必自邇。人若厭小節。忽而俱廢棄。根之本無據。末之將何至。所以大小學。次第分首尾。由來庸學道。亦自有綱紀。知行有先後。顯微有隱費。渾然而燦然。衆象自昭示。誰知率性道。應在五倫事。大哉聖神術。經權有張弛。的哉實而當。若道之有里。躐等淪虛寂。毋若老佛氏。</text>
<title>次梧柳堂韻 李僉使潤堂號</title>,<text>有才空老恨無功。身健誰知矍鑠翁。見理妙方須實軆。感人要旨在虛中。溪山春日融融氣。梧柳朝陽淡淡風。一念每馳沙塞外。夢中猶試射鵰弓。</text>
<title>輓喚惺齋 權處士甲萬</title>,<text>猥托忘年契。恒深仰止情。功名無苟志。孝友是眞誠。學本程朱做。事由禮義行。有齎終未展。謾遺士林名。</text>
<title>走筆次東坡四時詞</title>,<text>重雲冲融惠雨落。太和氤氳無際幕。仁風習習潤四海。萬卉欣欣爭吐萼。胸中有蘊自透肌。上下同流知是誰。浴罷沂水意浩然。卓立高岡振新衣。右春洪爐炎炎晝漏永。地底陰生泉始冷。高堂意闌詠聲長。日午中庭風自靜。花心已亨不解顰。誰向枝頭調洪匀。田間鉏禾彼誰者。莫是神農世界人。右夏千山荒落麥初綠。寒聲夜捲瀟湘竹。征衣處處急宵砧。曉星錯落霜封屋。長城無賴固重扃。坐使漠南多王庭。誰知邊塞思歸客。月明羗笛戍樓聲。百草逢霜皆失綠。凜凜獨有淇園竹。水泉初涸玉宇淸。但見螢火流金屋。太微重重牢鎖扃。螢惑獨自朝天庭。日暮寒風閶闔來。千山萬山皆秋聲。菊心喜黃不喜綠。知心獨有凌霜竹。不學金谷媚雕樓。但向三逕護茅屋。東籬千載久掩扃。天然自保羲皇庭。冥冥有物亦解意。霜宵忽送天際聲。千山萬野皆失綠。傲霜獨有菊與竹。天心收斂義令行。一夜霜華封萬屋。重門寂寂閉深扃。但聞蟋蜶鳴寒庭。吾知美利利天下。不必愁聲但樂聲。右秋朔風如刀聲奏角。雪意滿天天色薄。地底潛陽忽天心。南鴈一聲歸碧落。喜見黃道轉金鴉。野馬初騰微生霞。誰知貞中已含元。春心先自上梅花。右冬</text>
<title>春江</title>,<text>活水淵淵活。洋洋出不窮。流爲千里勢。涵得渾天容。又脉脉知派理。昭昭認水宗。以玆作心境。可與帝心通。又水穩波自靜。渾然不辨宗。浩浩淵淵處。空明上下通。又洋洋有活水。洋洋有野馬。洋洋無遠邇。洋洋無上下。又活水源派旺。洋洋千里流。淵淵能不息。逝者如斯夫。又觀水自有術。觀之在觀瀾。觀內由觀外。在乎識其端。又水性本通活。逶迤順勢流。來來復去去。來去不知休。又衆派合爲一。渾然是燦然。洋洋自浩浩。浩浩本淵淵。又體山自有得。三角㝡尊重。何如淵淵水。虛明澈底洞。</text>
<title>春朝渼湖</title>,<text>虛明潛密且淵深。混沌將分象已森。天外曉陰初破墨。日邊朝彩自含金。盈堤草色皆生意。籠岸楊枝揔嫩心。江上渺然無盡趣。霧中圖畫萬家林。</text>
<title>宗姪而休慕馮婦之勇。冐危險以一丸鐵。殺率兩子之孶虎。壯其勇戒其愚。</title>,<text>猛虎當山恣嘯風。揚沙拔木勢掀空。爾能除去人間害。幸爾神丸一放中。</text>
<title>春日江意</title>,<text>天光水色洞虛明。浩浩淵淵若有情。氤氳野馬無邊象。始信乹坤揔是生。</text>
<title>春興</title>,<text>春江水活綠初生。掠岸數群鴻鴈聲。盡日沿江俱興趣。汀花岸柳揔閒情。</text>
<title>砥平道中作</title>,<text>千山萬水各分形。姸醜中含美惡情。軆水軆山皆有道。山於凝靜水通明。又天地中間衆物形。物皆分類各其情。纔通彼處卽通此。通得盡來無不明。又一物具來有一形。各因其性得其情。能先循性能循物。贊化參天是至明。</text>
<title>砥平釜谷道中</title>,<text>東峯日上曉陰收。水暖波明魚出游。天地卽今和氣像。綠楊紅杏揔風流。又春涵胸海興難收。神氣能參造化遊。魚躍鳶飛無盡妙。誰知敦化是川流。</text>
<title>樂山樂水</title>,<text>樂山樂水以何方。山水之情有短長。短者捨之長則取。此身隨處智仁鄕。</text>
<title>將訪族弟李士範。道中有感。</title>,<text>至誠能感精神知。吾弟心應暗動幾。遠峀雲生仍地勢。夕淵魚躍自天機。山村炊認農人息。野樹深知宿鳥依。芳草綠陰眞趣味。白沙川畔一柴扉。</text>
<title>次再從兄判官壽席韻 判官名瀅。字汝明。號四友堂。</title>,<text>六十一回初度躔。人間首福是今年。長生壽筭徵金骨。寸草春光泛玉船。席上舞斑五色戱。盤中蓮吐九秋鮮。吾門此事元難有。用詠新詩作久傳。</text>
<title>次尹德溥詠燈火韻</title>,<text>日月行天自貶褒。容光隨處燭絲毛。爾能得此精明理。界破陰陽不用刀。</text>
<title>代黜墻花。怨解語花。</title>,<text>白衣蒼狗變須臾。人間萬事無不有。橫罹之厄不虞生。無妄而然奈命爾。靑蠅從古善變化。白玉無端生瑕累。陰中密事我何與。一夕墻頭空抱寃。無心有心勢不同。我不能言君能言。靑天白日雨蕭蕭。無情有情其孰原。幽中自有鬼神知。鬼神應訴冥冥天。冥冥天有斗七星。七星各司冥冥權。神明造化本不測。禍福孰知其所然。人可制也其於天。天本無私臨頭上。人可欺也其於天。不知冥冥常陟降。</text>
<title>知味吟</title>,<text>平實是知味。奇異豈知味。適中是知味。先後豈知味。專一是知味。邪客豈知味。恒一是知味。中斷豈知味。着實是知味。悠泛豈知味。的實是知味。泛忽豈知味。務本是知味。浮文豈知味。精一斯知味。徒博豈知味。務內斯知味。務外豈知味。䂓矩斯知味。躐等豈知味。涵養斯知味。閒遊豈知味。省察斯知味。放怠豈知味。習熟斯知味。心生豈知味。先難斯知味。先易豈知味。眞味是眞味。強味豈眞味。若能知學味。自然是道味。</text>
<title>偶吟</title>,<text>愼其十目視。何尤人不知。德義自德義。是非自是非。</text>
<title>偶吟</title>,<text>靑山猶保本然岑。變態無常自古今。源泉日夜東流去。始覺人心是水心。</text>
<title>悼沈友定齋 名得經。字士常。</title>,<text>公私輕重已能分。信是光明正直人。平日所存謙未著。臨終方自驗其眞。又大軆吾知已見明。存心誰識到眞誠。工夫氣質俱堅確。所操分明判重輕。又坦坦爲懷物累輕。俗心全盡到公平。㓒生大意才能見。恨不遐年得大成。</text>
<title>李士範家雜詠</title>,<text>誰縮崑崙大。卷之成此形。中藏眞造化。生意常含靑。右恠石孤苦伯夷節。凜乎誰敢移。綱常猶不墜。萬古寓於斯。右孤竹西湖初伴鶴。後庭始煮靑。若登商王鼎。爾責方可盈。冷香涵踈影。嫩枝三兩靑。㝡愛西湖雪。凉月夜窓盈。右盆梅凜乎傲霜節。獨保東籬前。不肯與桃李。三春爭媸姸。右叢菊不有歲寒節。誰識後凋資。尙矣宣尼訓。常爲百代師。右側栢蓮花君子取。愛爾類乎蓮。名以充其操。衆芳誰敢前。右木蓮爾有何才德。列之君子庭。非取繁華餙。憐其愛日誠。盛夏天氣熱。衆芳列中庭。傾心戀白日。獨愛爾深誠。右葵花全禀五行氣。恒靑衆卉間。誰能如爾一。徧作四時看。右月桂</text>
<title>小皆骨</title>,<text>漢山如白玉。白玉如漢山。皎然百餘里。灑然圖畫間。</text>
<title>光陵楓葉</title>,<text>天有自然節。地有粲然文。誰識神造妙。渾然本無痕。</text>
<title>過眞木亭悼澤甫 韓宗澤字</title>,<text>見木猶知敬。况乎對眞人。依然講道義。怳然見形神。</text>
<title>看秋悼澤甫</title>,<text>吾道日益孤。哲人今何去。無非講學塲。揔是傷心處。</text>
<title>挽沈定齋</title>,<text>旣嗇冉牛壽。何無伯道兒。學從經傳得。德有鬼神知。靜到潛心處。默窺大意時。遽然天奪速。謾作士林悲。又失一人間第二吾。涼涼天地作癡愚。從今莫向鐘崖舍。相對悽然兩白鬚。</text>
<title>過孫武陵有感</title>,<text>十七隨季父。來休此岩頭。存沒人間世。遽然三十秋。</text>
<title>對</title>,<text>天涵海腹千繩玉。日照龍鱗萬點金。萬事人間無不對。大人之德貴人心。</text>
<title>別高城守金衍之 名宗衍</title>,<text>蓬萊從古一遊難。何得此中得此官。物外有斯眞境界。人間無是大奇觀。三千朝暮金銀海。萬二春秋錦繡巒。當此孰能無獨樂。豈如同與吏民歡。又蓬萊從古號屳居。囊括千奇是盛儲。吟對七星詩不巧。泛來三日畫無如。升沉別驗天明暗。潮汐微徵海吸噓。是我昔曾遊賞處。怳然回首十年餘。</text>
<title>小丘夕景</title>,<text>紅羅帳裡碧芙蓉。怳入光華世界中。但使精明涵衆妙。此心還與帝心通。</text>
<title>秋過三角</title>,<text>衆岳崢嶸一色秋。氤氳之意漠然收。天心若自回陽道。渾軆融融大化流。</text>
<title>哀道邊寒乞人哭聲</title>,<text>寒乞窮人呼哭聲。聞聲不忍惻然情。白骨有徵徵及族。孰哀無告彼蒼生。</text>
<title>自外方來。思定齋沈士常有感。</title>,<text>我來至自外。旋卽有子音。我來今已久。胡不一來尋。又我有陳蕃榻。待子十餘年。榻存人不在。虫網空自懸。又我有伯牙琴。琴能通子心。琴存子不在。山水空自音。又有時過子宅。萬事渾依然。欲入不能入。佇立斜陽邊。又我向鍾崖宅。只自見主人。空懸待子榻。蕭然虫網塵。又我訪鍾崖老。相對脉脉心。只見子形象。自註。有畫象故及之。 不聞子聲音。又我心卽君心。君心卽我心。君今永藏貌。從何聞德音。</text>
<title>次筆法韻</title>,<text>陰陽推盪一分開。伸屈中間互轉廻。鳶魚上下無窮妙。生意融融自往來。</text>
<title>次鏡韻</title>,<text>久磨能不輟。還得本然明。如水消融處。昭昭徹底淸。</text>
<title>自戒</title>,<text>嗜欲貪驕必好爭。爭端多是慕虛名。誠能謝絶名權利。渾軆生生是至誠。</text>
<title>自勉</title>,<text>弘寬惻隱本公平。輕重當來義自精。涵養功深到仁熟。淡然無慾是神明。又廣大含弘是至公。旣包荒處自包蒙。乹坤萬物皆吾度。始信至誠在篤恭。</text>
<title>自勸</title>,<text>淵微莊默自從容。涵養功徵省察工。從心所欲無非禮。始信川流出一中。</text>
<title>過咨嗟嶺 自註。六臣墓前嶺。當時國人見其死皆咨嗟。故得名云。</title>,<text>峴名奚爾號咨嗟。惟有咨嗟無奈何。誰識咨嗟千古恨。至今流入野人歌。</text>
<title>重興曉望</title>,<text>溪雲初起日昇初。山鳥一聲春雨餘。石磬松琴俱有益。頓敎私慾一時除。</text>
<title>白雲中臺 自註。不登上臺。故末句及之。</title>,<text>至哉能合大哉功。確立無窮天地中。君子體其剛毅力。隱微常久戒嚴工。又特爾諸峰秀。巍然天地中。山將鐵𡽹遠。海與浙江通。野畫千溪水。雲流萬里風。絪縕交密處。元氣正融融。</text>
<title>贈鄭李吳三士 鄭䂓柱，李澯，吳尙厚。</title>,<text>莫言各具體。四海本同胞。毋論新與舊。相對卽良交。</text>
<title>僧伽晩眺</title>,<text>觀寺多觀寺。無如此界中。峰峰皆劒戟。石石盡芙蓉。暮靄千家合。春江萬里通。輸將無盡象。藏我小襟胷。</text>
<title>僧伽月夜</title>,<text>莫說中興寺。此來儘壯觀。月惟楓嶽月。山亦白頭山。豈慕菩提境。自忘塵世間。黯然天際思。空海極無端。</text>
<title>僧伽朝望</title>,<text>重重列象自森羅。一帶澄江千里霞。千載喚生王子興。霧中春𡬾萬人家。又彷彿城中景。依微宿霧林。淸晨知所養。滿腔浩然心。又淸晨盥洗坐。儘有浩然心。王城知近遠。春樹杳森森。</text>
<title>僧伽春興</title>,<text>分山分水各形容。達觀何拘方軆中。大本散殊殊自一。衆流交會會還通。千家花樹曉烟白。萬里雲霞春意融。春意流行隨處在。確然誰識不言工。</text>
<title>贈僧伽釋信初</title>,<text>信初初不復。徒自一心空。萬事人間世。都歸春夢中。</text>
<title>春興</title>,<text>丹靑眞意擬東君。畫得春光五色新。此間幽興知多少。好是羲皇世界人。</text>
<title>感懷</title>,<text>本軆自盛大。不息見至誠。洋洋更潑潑。隨感自發生。又至誠自不息。至公是至仁。根本能盛大。藹然感應神。又盛哉涵養力。浩浩更淵淵。根本自盛大。隨時自藹然。又至誠能至健。至健能至誠。滿腔惻隱體。油然自感生。又養心能盛大。感應必至誠。處物必循理。隨時自稱情。又格致又涵養。聦睿自然生。隨時能順物。中庸是至誠。又存養能不息。然後知其幾。知幾其神妙。發處必精微。又人能審現處。不能審其幾。審幾或有跡。篤恭最隱微。又篤恭最隱微。無聲是天機。無聲非寂滅。實軆自隱微。又至健自中正。中正是人道。徒健不中正。悖哉是燥暴。又四海本一體。至仁能不忘。羣朋尙如此。况乃大賢良。又欲知所以然。先知所當然。當然是中庸。中庸是本然。本然是實然。實然是自然。又有仁或欠義。有義或欠仁。陰陽不合德。徒作一偏人。又有物必有則。物外莫求理。此非眞實然。假象卽虛僞。又欲知犧經義。先讀中庸書。欲知中庸義。先讀大學書。欲知大學義。先讀小學書。又四書不相貫。首尾無始終。易庸是兩學。兩學是易庸。</text>
<title>挽鄭學柱</title>,<text>姻婭兼交誼。以玆深識君。養閒自龜縮。守拙是天眞。身逸心還足。境幽興轉新。承家餘舊德。宜後有其人。</text>
<title>次前賦石假山韻</title>,<text>浮空積翠萬千巒。壺裡乹坤日月閒。五嶽三山奇妙趣。幾年收入此中間。</text>
<title>內浦大觀而廻</title>,<text>觀海心常亦一盃。恠余胸次太無隈。遠峯出沒千重合。大野虗明百里開。當午樹陰隨日轉。乘風雲影下山來。仁山智水同歸妙。囊括無餘得意廻。</text>
<title>次祥村老兄韻 自註。卽再從兄諱瀅。</title>,<text>萬事居然成白頭。閒中交契水中鷗。優游湖海神心暢。俯仰乹坤興味悠。愷悌自多開口笑。平和肯作皺眉愁。此間合着堯夫意。風月烟花萬戶侯。又小築依山一草家。四時眞趣望中遐。千重疊畫雲邊嶂。十里晴烟雨後沙。興到老來猶自得。詩逢佳景亦層加。無端驚起黃粱夢。世事紛紛尙亂麻。</text>
<title>和步祥村問平安詩韻</title>,<text>此意靜無事。淸軒睡初回。何來一警札。醒我懶心開。</text>
<title>野路吟</title>,<text>從古尋學門。如尋野中道。小路疑大路。正路疑邪路。欲辨無奈何。徘徊日將暮。</text>
<title>往內浦經月而還。望見都城。上下江景。感風俗之易習。喜天理之忽復。</title>,<text>三旬鄕眼忽回明。白玉山前白玉京。烟沙落照無邊趣。極浦連帆次第聲。</text>
<title>感興</title>,<text>曉意寥寥秋氣生。無端蟋蟀近牀鳴。凉風吹伏陽全盡。多少寒蟬處處聲。</text>
<title>偶吟 自註。末句借用晦齋先生詩。</title>,<text>涵養功深極隱微。古人心境儘難知。年來漸悟從容意。長對靑山不賦詩。</text>
<title>挽申淸州必淸</title>,<text>猥托連姻誼。頻煩長者輪。杯樽知氣槩。談笑見天眞。政化恒留惠。文章儘出倫。幽明違永訣。南望涕沾巾。</text>
<title>敬次秋興八首韻</title>,<text>憭慄秋風衆樹林。滿空霜霰肅森森。山形獨保當年色。海氣渾成久日陰。一曲遺音箕子操。百王宗法仲尼心。無端懷抱傷時慮。竟夜忡忡若搗砧。乾坤上下對交斜。水火推移運歲華。憂世欲追傾日藿。量天虛擬掛星槎。沙頭落鴈千行陣。葉底鳴蟬萬樹笳。却恐窮陰從此始。五花飛盡六爲花。西陸秋懸薄日暉。群陽消處感衰微。風生斷壑千林撼。雲濶長空一鴈飛。終古人情隨事變。卽今天道與心違。吾將漁釣東門外。聞說前江蠏正肥。世事紛紛一局棊。百年天地足歡悲。存亡𥚁福元無緖。否泰盈虛自有時。杞國憂深徒感激。周公夢斷奈衰遅。羲皇世遠已千載。獨立斜陽何所思。五柳先生一出山。偶然經歷世人間。乾坤已定尊卑位。生死仍分善惡關。仁宅下工眞好手。名塗爭轍是何顔。中宵耿耿渾無賴。起看星辰各序班。靜坐深宵搔白頭。傷神非獨怨淸秋。胷中縱乏三才學。眉際常顰萬古愁。覽德誰爲輝世鳳。忘機還逐狎人鷗。居然一夢唐虞際。和氣融融十二州。多病無如進學功。斂神常在寂然中。寒虫切切三更月。孤鴈冥冥萬里風。危鬂自羞臨鏡白。衰顔強欲借盃紅。年今五十差知命。一任蒼蒼造化翁。秋河出沒夜逶迤。水落前江澤已陂。霽色同涵千野月。寒聲爭起萬林枝。極知人事須臾變。或慮天時荏苒移。何幸彬彬周禮樂。斷編無恙至今垂。</text>
<title>避暑岳陽樓</title>,<text>三伏炎蒸灼火流。洞庭湖上獨淸秋。空通吳楚東南坼。浩爽乹坤日夜浮。六欝擬除腔子熱。八風來灑岳陽樓。涵虛影動千窓月。凝碧光生萬里眸。佛氏豈眞抽殼漏。老君徒自解神遊。三湘灝氣長時挹。九里晴嵐片刻收。鶴叫怳聞巖客咏。月明誰唱杜陵舟。曉潮出三閭廟。落日雲歸帝子洲。御氣疑於天上坐。浴塵忘却世間留。淸泠或詑彼黃鶴。快濶無如此岳州。五嶽高低分遠邇。二儀淸濁辨剛柔。森羅鬟䯻三千列。淡掃琉璃七百周。洗去俗心些滓盡。飫來眞趣宿痾瘳。優游已餉千般興。滌蕩全無萬斛愁。玩却象形如有得。恬於名利更何求。天機自與鳶魚活。物態仍從造化詶。二樂只希夫子樂。一憂寧捨范公憂。刪來麄醜惟其粹。軆得精明是自修。下學若能依準則。窮神可以盡源頭。黯然默想文王操。我思悠悠萬古悠。</text>
<title>與崔和仲，蔡暹，尹昌一，揆一，李夢相，兒子元休，族兒辰相。秋遊懸燈。和僧擇禪韻。</title>,<text>懸燈物色正如許。帶得冠童好好尋。溪瀑噴成隨處磬。松篁流作自然琴。千峯秀色芙蓉朶。萬壑秋光錦繡林。體得當年夫子趣。滿腔都是太和心。</text>
<title>野中秋興</title>,<text>至誠之體自眞誠。上下同流造化情。分禀萬時皆有象。合爲一處捴無聲。鴈成舞佾行天樂。山引歌形作地屛。我有吾心吾自樂。浩然終此百年生。</text>
<title>和贈姜生達道</title>,<text>蒙子之推太過深。反身還有忸怩心。施針自病猶難暇。况敢持針向子針。</text>
<title>彈琴夜話。次李連山文卿韻。名翊文</title>,<text>琴有自然節。自然貴得中。雖非夫子趣。寧是伯牙風。</text>
<title>靑龍刀歌走筆</title>,<text>天地有正氣。凜凜藏義怒。有時劈邪穢。虩虩震雷斧。化爲躍冶金。倐爍靈光吐。或威亂臣頭。或剖奸人腑。一爲武王劍。一怒行神武。再爲沛公劍。義氣橫區宇。一揮慴祖龍。一揮殲楚乕。厥後失其所。棄置塵間久無主。爾來漢末得其主。主哉主哉其名羽。神武擬試老瞞頭。蕩掃群兇扶漢數。興亡盛衰自有定。嗟爾奇功終未樹。如今棄作無用物。埋沒豊城獄底土。龍鳴時時不平聲。謾有精光衝紫府。嗚呼。靑龍靑龍爾何爲。空使寃氣留千古。</text>
<title>挽曺友處士夏英</title>,<text>與子相離別。雲山隔萬重。言辭自端默。氣像儘從容。久絆塵中馬。長閒物外蹤。幽明終永訣。使我痛纏胸。</text>
<title>哀崔進士錫之</title>,<text>子之於世孰爲親。世上人惟我識君。我見晩來多長進。急難知是有心人。</text>
<title>挽韓高敞 名益相</title>,<text>與子偶相識。心期遅暮中。謙恭身自飭。質實語多忠。欵欵交人意。勤勤好善風。天仁應有報。餘慶定無窮。</text>
<title>䟽食菜根玄酒</title>,<text>天然之味本非邪。元氣冲融自太和。好是民生同一樂。不須滋味太奢華。又年來至味得冲和。粱肉欺人似太奢。渴飮飢餐眞我分。不須奔走逐繁華。又錦上虛文不必花。有無明滅等雲霞。荷衣自有天然色。不似人間黼黻華。</text>
<title>丹楓</title>,<text>夜來秋影萬峯花。朝日玲瓏繞錦霞。物外又嫌經濟事。山林猶是太繁華。</text>
<title>偶吟</title>,<text>世事浮空一點雲。玉琴甘作一閒民。包蒙豈是從君子。明察元非待衆人。次第千門萬戶裡。冲融三十六宮春。無時不敬思無妄。自可眞誠格鬼神。</text>
<title>西遊通津途上偶吟 二首</title>,<text>漢水東流指北回。揷天三角勢崔嵬。王家赫赫千年業。大地渢渢萬里開。暮日孤城山頂出。秋風遙鴈塞聲來。吾衰不復周公夢。寥落空成宋玉哀。又海上風烟一眼收。歸來三角接天浮。諸峯皓皓非時雪。衆水洋洋有意流。沙渚鴈疑千點石。蘆林風曳一聲秋。波心自有無心物。樂彼天機時出遊。</text>
<title>過魯湖</title>,<text>峯奇知北岳。沙白認蓼洲。烟𡬾千重畫。雲帆萬里流。</text>
<title>登喚魚亭</title>,<text>令人登此頓神淸。脚底泠泠爽氣生。觀海方知天地量。玩潮因覺鬼神情。山河互抱湖圻濶。日月交含上下明。㝡是箇中玄遠處。鴈拖秋色入無聲。</text>
<title>偶吟</title>,<text>無慾無私何所難。靜中常得一心閒。知命大人能有立。此身隨處素而安。又明其道又正其誼。董子言猶着肺肝。知命大人無苟妄。此心安處此身安。</text>
<title>續成 自註。下句前日所作。而忘其上句故續之。</title>,<text>觸破人間名利關。雜心從此漸消刪。白雲何處無心起。萬里晴空去去閒。</text>
<title>輓金子心 名慶復</title>,<text>交親一閈里。情味老愈長。吐氣杯樽際。揚眉翰墨塲。貌心無強迫。淸濁不雌黃。五十人間世。彭殤爾亦殤。</text>
<title>奉別平壤庶尹</title>,<text>八條餘敎尙謠歌。王命欽哉勿放過。十六田形遺制度。一千基業舊山河。春天鴉點三靑畫。秋月星涵萬里波。公去試詢凮俗變。至今桑濮鄭聲多。又西關從古擅風流。佳麗繁華春復秋。浮碧樓中情黯黯。練光亭上意悠悠。三千禮數依依遠。六十田形井井留。朝命重委剸劇責。吾公何以慰君憂。又箕王禮樂舊山河。大雅無聲鄭曲訛。獜馬天孫眞妄語。至今流入野人歌。</text>
<title>無題</title>,<text>野外淸江江上山。三公不換此江山。閒來閒去隨皆樂。莫問一間與半間。又朝看歷歷天邊山。暮玩森森水底山。了此暮朝朝暮趣。朝朝暮暮暮朝間。又江上悠然朝暮山。雲霞時作有無山。山常靜處江常活。得此方爲出世間。</text>
<title>景福宮遺址</title>,<text>虎伏龍蟠壯日畿。美哉三百帝王基。先王昔日興仁地。寂寞遺墟但綠池。</text>
<title>挽李進士漢導</title>,<text>天地萬物性。紛然有粹駁。文章與潔白。孰如鳳與鶴。鳳兮燦如錦。鶴兮皎如雪。錦能使人華。雪能使人潔。吾觀淑貞姿。莫如水中蓮。淸香滿綠池。亭亭自天然。吾觀堅強質。莫如松篁貞。不改霜雪容。歲暮能靑靑。吾觀益人物。莫如百菓美。大而備籩實。小而助滋味。吾觀切用物。莫如五糓實。貴能供粢盛。廣能濟民物。當春時雨降。勃乎將發榮。根氣已受足。苗意方生生。如何才向秀。未秋先自萎。其形尙未辨。其實誰得知。所以孔聖歎。深傷陽道衰。以此訣吾君。永爲千古悲。</text>
<title>贈宋儒昌</title>,<text>安土敦仁豈作爲。樂天知命是隨宜。山中富貴花千朶。江上繁華柳萬絲。迎雨黽音眞皷吹。賀春鶯語亦歌詩。農家好事如斯已。閒說唐虞上古時。</text>
<title>斗渼路中</title>,<text>雨後淸溪瀑。一聽爽我襟。下有大江水。淵淵萬里心。</text>
<title>題夢烏亭</title>,<text>簑老當時浪夢烏。一心猶未謝名途。兔翁去後今無主。寂莫吾宗李太湖。</text>
<title>訪金處士舊廬有感 處士名碩堅</title>,<text>公年是己卯。我齡卽壬寅。猥托忘年契。公今已古人。</text>
<title>途中</title>,<text>世味消來眞味多。一春幽事興如何。馬行磯上蹄蹄石。人踏江邊步步沙。溪意柳先鋪嫰色。天機魚自樂新波。烟霞三月光風裡。萬樹千村兩岸花。</text>
<title>蔡汝輝松亭</title>,<text>石壇夜寥寂。山月掛松枝。淸溪水南北。來往幽興遅。又松老猶貞固。歲暮獨靑靑。泠泠風入夜。怳忽聽琴聲。</text>
<title>白鷺洲</title>,<text>松間來往洲邊鷺。天上徘徊水底雲。雲鷺自然交契密。與吾同處亦吾群。</text>
<title>無題</title>,<text>南縱東橫導新川。生意洋洋滿稻田。忽覺靈池眞水活。一流通處萬流宣。</text>
<title>寫病</title>,<text>窈冥忽兮怳。莫是莊氏心。吾知異端道。長在病呻吟。</text>
<title>曉吟</title>,<text>古木蒼蒼曉入雲。天容穆穆斂星文。鶴聲不是無些妙。唯有閒人默自聞。</text>
<title>衿川途中偶吟</title>,<text>逝水洋洋認活源。默觀眞體欲無言。多言不若無言味。味到無言是識原。又不願無方方外人。放心天地樂無倫。靑莎白石洋洋水。體得眞時亦助仁。</text>
<title>無題</title>,<text>虛窓生白夜如何。遐漏遅遅曉意多。盈耳虫聲秋遠邇。滿庭葉月婆娑。一琴黯黯猗蘭操。萬事悠悠水調歌。吾老已灰先聖夢。獨依欹枕看星河。</text>
<title>寄恭齋</title>,<text>我有會心人。乃在海之涯。心之不見處。非子誰得知。相從四十年。旬月不相離。如何各牽故。千里遙相思。歲華若流水。天道倐變移。路遠身且病。會面無易時。願焉生羽翰。一擧卽臻斯。</text>
<title>挽朴友誾君悅</title>,<text>一悲一喜兩忘情。窮似黔生奈此生。公逝不能臨永訣。是交還愧故人名。</text>
<title>詠明史</title>,<text>永樂年中大殺關。燕兵進退德州間。肅皇多誤私尊父。字敬無知諂取官。用直進言都戮辱。以邪承寵盡權奸。回頭宣德弘治世。地下何心敢抗顔。</text>
<title>挽韓高城 宗老</title>,<text>洞義兼姻婭。受知自少時。地分鵷鷺序。天惜鳳凰池。薄宦纔三邑。庭蘭有五枝。幽明從此隔。千古不窮悲。</text>
<title>寫意</title>,<text>洪水滔天勢妄行。世無神禹莫能平。狂流汩汩今愈濁。誰把阿膠發本淸。</text>
<title>[缺題]</title>,<text>▣▣▣▣▣▣▣。▣▣▣▣▣▣▣。中流有激常爲砥。晴日無風亦自波。蜀峽怒時知灧澦。秦雷轉處認黃河。奔流日夜朝宗意。嗚咽聲中感慨多。</text>
<title>挽李處士子常 名道經</title>,<text>昨夜微星奄晦光。繼聞驪上德人亡。平生積學治心効。至孝吾知百世揚。</text>
<title>喜雨新晴</title>,<text>氤氳交密化流行。三十六宮都是聲。老樹風微晨露滴。新田日暖晩霞生。心存萬理神能道。雨過靑山草自情。自是山家無外事。一春消息信鶬鶊。又昨夜乾坤時雨行。千花萬草揔生生。謳謌處處爭歡喜。也是農家一太平。</text>
<title>挽鄭丈 洙閔</title>,<text>忘年許知己。終始一交情。慾寡常沉靜。心和自正平。謹愼寧生辱。謙虛不欲名。德高無一命。天理儘難明。</text>
<title>挽鄭丈 鏛</title>,<text>人間八十歲。南極壽星精。接物常眞率。持心自坦平。往宵才應對。千古奄幽明。路遠違執紼。臨風但愴情。</text>
<title>挽表堂姪李宜復</title>,<text>仁壽吾何驗。悠悠問化工。恭承前世德。眞有善人風。蓮榜才謀始。鵬圖竟未終。典刑今猶在。餘慶定無窮。</text>
<title>夢作</title>,<text>一氣流行天道亨。山中百物各生生。試看凮景無窮象。三月烟花處處明。</text>
<title>次崔處士和仲韻</title>,<text>簫韶千載響。知是舜時溪。萬林春雨後。山鳥一聲啼。又朝日初昇嶺。霞生遠近溪。鶬鶊隨地氣。高下淺深啼。</text>
<title>鳳歌 自註。此歌述曾祖父之意。故多用曾祖遅爾一來翔中之句。通六句。</title>,<text>南方有神鳥。禀得鶉火精。位居四靈一。文有五采成。德隨四時序。智與日月明。淸如氷雪與水晶。渴飮醴泉之淸流。飢餐竹實之馨香。朝遊玄圃彩雲深。暮宿丹山明月凉。自註。此兩句卽用先句。 遨遊四海內。長爲百鳥儀。進退有節。出入有時。自註。此下四句先句。 淸時來濁時去。去來知興亡。一來少昊生。再來虞道昌。此後托知己。岐下周文王。文王已寂寞。鳳去靈㙜荒。白雲千載聲杳茫。求之不可見。攬衣起彷徨。髣髴欲尋當時音。時向月夜聽笙篁。</text>
<title>麟歌</title>,<text>君不見毛虫三百有六十。麟乎麟乎爾其長。麕身鹿尾與馬足。神龍之首靈異狀。角端有肉何其神。神武不殺何其仁。天地之大德曰生。不食含生類。不踐生草莖。百獸皆依德。猛虎亦自戢其獰。聖世不殺胎。來處周王都。魯國聖人生。靈應定世符。如何不諒時。浪爲野人獲。唐虞世遠跡已邈。非但爾獨然。衆靈俱無跡。所以仲尼曰。鳳鳥不至。河不出圖。吾已矣夫。</text>
<title>龜歌</title>,<text>有物藏六用。八卦列其躬。其義象离德。其音中黃鍾。質其眞一體。至理森在中。混兮萬物本。成始而成終。深居水府中。所與惟神龍。常爲國之鑑。能闡神明功。神明大無方。妙用圓無窮。軆具四千兆。義與大易同。倫常大典禮。隨感自會通。包含衆靈性。渾然集大成。文言論四常。榦事所以稱其貞。默與天地合其德。顯與日月同其明。天人感通一酬應。靈妙不測何其神。行藏進退際。隨幾自屈伸。精微㓗凈至愼密。明哲可以保其身。常隱凈定含天根。我欲則爾德。可無大過通天人。又君不見洛水有神物。爾乃三百有六十甲虫君。背有八卦九疇之神文。大禹導九川。水平告厥功。爾乃受命于天符以膺。禹乃欽承天。因象則其數。分別區域畫九州。經理井地定三賦。象與河圖相表裡。道與周易相經緯。武王訪箕子。問之以其故。箕子感至德。推原其義闡其奧。天理自此顯。人文因此明。聖世去已遠。至道盡梏亡。龜兮龜兮爾乃隱用而深藏。其書已失旨。其跡已杳茫。志士千載空惋傷。九峯演其義。雖得其畧未得詳。龜乎龜乎爾胡不出此世。使我不得聞至道之要方。</text>
<title>三月初八日雨晴。見雛繹山。雲中乍見。得峰字。</title>,<text>春滿乾坤濕意濃。白雲南畔是何峯。淸新宛對三神島。銀海茫茫限幾重。</text>
<title>啖蔬</title>,<text>能知本來味。斯保本然心。安貧不改樂。顔氏是知音。</text>
<title>淸浦春興</title>,<text>天地含靈本一軀。共包均視大公周。羣星有主常西轉。逝水無心自北流。大野每於明月快。靑山還與白雲幽。春風淡淡綠楊樹。生意靑靑芳草洲。</text>
<title>曉起開窓。忽見雪山。</title>,<text>夜來平地玉生峰。誰斲金剛落此中。畢竟遍觀天下蒙。萬千山色一般同。又層峰重𡽹帖爲屛。別是金剛萬二形。因境莫言山本白。本來顔色本來靑。</text>
<title>挽尹恭齋 名斗緖。字孝彦。</title>,<text>欽君姿善信。服子志公平。海濶知模範。春和見性情。常懷充國智。窃慕令公誠。絶藝還妨德。無端掩重名。</text>
<title>戒</title>,<text>君子一失身。自陷千仞阱。所以戰兢兢。察察又省省。</text>
<title>夢定齋</title>,<text>一自離君隔九淵。幽明消息兩茫然。無端喚起還魂夢。彷彿聲容似昔年。</text>
<title>題樂施軒 趙尙遊</title>,<text>嫰意初靑可見仁。大釜山色雨中新。田家偶得閒消息。報道乾坤一㨾春。</text>
<title>雨後閒吟</title>,<text>山色添雲重。溪聲得雨多。草堂春睡罷。山鳥一聲和。</text>
<title>雨後山中</title>,<text>林外生微籟。忽驚雨聲來。近後方知瀑。喧急便成雷。</text>
<title>五月寒甚憫旱</title>,<text>蒼生何處訴情由。無乃天公獨自愁。盛夏北風吹萬物。劫寒年少亦重裘。</text>
<title>西江月</title>,<text>人間觸處陷穽。幾人昧此冥行。彼昏睡夢不知醒。聖哲見幾深省。志士脩身俟命。行藏不愧神明。心無繫累坦平平。隨事隨得中正。</text>
<title>和鄭上舍晦甫韻</title>,<text>內修心德外威儀。道貴中庸不貴奇。志士有爲寧使技。聖人無意不淫詩。公惟斷斷輕推許。我實空空過受知。少也寡聞能鄙事。异哉君子不多爲。</text>
<title>補築都城不遂</title>,<text>[本文缺]</text>
<title>夜坐</title>,<text>虛明夜深後。不語豈參禪。月到天如沐。風微柳欲眠。幾硏羲易象。調古舜琴絃。一曲望洋曲。神機自黯然。</text>
<title>蜀女魂</title>,<text>物化初徵自蜀時。抑爲繭者必爲絲。渾成一疋天河錦。巧手爭稱織女奇。又用尙周文行夏時。經綸大業起於絲。良能不驗三眠後。莊夢誰知變化奇。</text>
<title>偶吟</title>,<text>乹坤恒簡易。變化有陽陰。月到天如水。日昇海化金。往來各南北。出入互升沉。一理循環處。悠悠萬古心。</text>
<title>聖道吟</title>,<text>眞知又涵養。實軆保虛靈。月到天心覺。雲收嶽面醒。自能皎白日。何必悟明星。生死雖云大。違天柰不寧。</text>
<title>蜀女魂。押前韻。</title>,<text>三眠才罷上薪時。滿腹經綸自吐絲。如何稍食山東物。舞得機心詑巧奇。又到得經綸滿腹時。精微蘊處吐成絲。虞家自有文章手。絺得山龍繡作奇。又夜深潛聽役薪時。葉間踈雨細絲絲。金梭自被蘓蘭擲。怨入回文巧織奇。</text>
<title>夜坐偶吟</title>,<text>萬事悠悠一古今。盈虗消息秪陽陰。心中悟得無窮妙。深夜無眠獨自吟。又霽月涵窓頓破陰。凈輝偏照大人襟。誰知陽復眞消息。一氣淸新子夜心。</text>
<title>夜心吟</title>,<text>夜心將月覺。山境得雲奇。已燭禪家誤。知無似是非。</text>
<title>悶俗</title>,<text>敎化久淪喪。政法亦無平。放僻與奢侈。乖悖日時生。又仁敎久無作。義法亦不張。下凌而上替。綱紀日消亡。</text>
<title>悶</title>,<text>運屬生靈大殺關。飢荒癘疫十年間。松虫熾滿山川渴。不知天意果何端。又松虫食盡京山葉。遍邑漫郊及四邊。山川枯渴乾文晦。癘疫飢荒幾十年。又流離無處訴。哀我四窮民。五十年前事。猶記惻怛仁。</text>
<title>悶</title>,<text>欺詐以爲高。詭譎以爲尙。肆然無忌憚。公行大道上。</text>
<title>七䧺</title>,<text>利害相傾奪。詭詐以成風。仁理都淪喪。秦俗㝡窮㐫。</text>
<title>說客</title>,<text>流言售奸計。行貨濟陰謀。吮癕舐痔輩。陋哉鄙鄙夫。</text>
<title>儒俠</title>,<text>外儒內任俠。聚朋濟其奸。文章爲網罟。包羅天地間。</text>
<title>哀村中老古民</title>,<text>天地中間大殺神。公然𥚁我一邦民。可憐蒿里纍纍塚。盡是村中古老人。</text>
<title>夜坐</title>,<text>園𡬾蒼蒼盡入雲。參差柯葉錯成紋。夜靜院深人不寐。卧看山月漸生輪。又夜畫天然滿地奇。分明樹影落參差。無邊光景無窮興。正是東峯月上時。</text>
<title>秋夜感懷</title>,<text>憭慄秋懷百感叢。坐看晴月上寒空。可憐貞谷歡娛地。五十年前似鏡中。</text>
<title>述懷</title>,<text>鳳瑞龍圖揔是空。宣尼不復夢周公。世事斂來家及己。漠然無事一心中。</text>
<title>憶伯舅僉正公</title>,<text>淸高寡慾槩無倫。自是當今第一人。豈似以儒爲號者。反隨流俗味風塵。</text>
<title>哭內從兄際仲甫</title>,<text>休休之德寡其倫。儘是恢弘長者人。怊悵九原難可作。杏村回首淚沾巾。又葱竹當時我少公。內從兄弟志仍同。公之葬也無由送。淚灑西天日暮凮。</text>
<title>化神吟</title>,<text>化神精妙處。惟有上天知。道業因三德。行藏與四時。傳心千聖統。垂法百王師。玉振金聲比。信乎我仲尼。</text>
<title>老子</title>,<text>嬰兒太簡率。玄玄非極深。虛無因應術。豈是聖人心。</text>
<title>佛</title>,<text>實理歸幻妄。幻妄做爲眞。養成虛假象。誤了愚迷人。又自便還忘道。惜生不顧倫。妄倡輪回說。永爲大禍根。又般若非眞智。菩提豈眞道。貪生不安命。樂爲陰鬼主。又眞如非藏密。自在非窮神。方便豈權道。慈悲豈眞仁。</text>
<title>老佛</title>,<text>佛氏不知命。老氏不知人。一是主權詐。一是魁陰神。</text>
<title>築城</title>,<text>[本文缺]</text>
<title>傷凮俗</title>,<text>上下名分亂。親踈禮樂衰。異哉蒿里葬。絃管送靈輀。</text>
<title>悼李生徵休</title>,<text>善人云忽逝。令我愴神情。禀性端而正。持心公且明。知非恥飾詐。聞善悅眞誠。仁壽天難諶。寧無憾恨生。</text>
<title>悼族孫日煥 自註。此人好學。將期大成。有志未就而夭。可惜可惜。</title>,<text>不幸吾門運。痛乎爾至斯。推誠尊所學。一意向其師。志篤眞儒術。行遵古禮儀。天胡奪之速。長作士林悲。</text>
<title>道俗</title>,<text>經術無崇奬。文華以取人。豈有文章士。能自辦經綸。</text>
<title>歎</title>,<text>無禮無以立。非樂亦不成。如何今世樂。專尙鄭衛聲。又道喪禮樂亂。巫風日以深。端本淸源意。春秋聖人心。</text>
<title>秋興</title>,<text>森羅衆象入包涵。經濟山林豈是貪。鷲𡽹風來雲影北。鳳江秋濶鴈聲南。菜成後圃香新美。稻熟前郊味欲甘。觀水有時川上在。夕陽魚躍綠莎潭。</text>
<title>謾吟</title>,<text>皇天欲雨嶽生雲。候管昏占北斗文。明月欲生天欲笑。自註。用俗語。 和風微動樹微欣。池邊蛙皷終宵聒。林外蚊雷自遠聞。霞錦滿空朝日出。檻前群鳥語慇懃。</text>
<title>天人吟</title>,<text>天人之際極深精。玩到無心與有情。日月去來燈照耀。山川高下畫分明。蛙吟孟說終宵講。燕誦論經盡日評。自註。魚得江之諧語曰蛙誦孟子獨樂樂章。燕讀論語知之謂知章。朝鮮語音。適相類故云云耳。 禽鳥尙能喩聖學。矧余靈性出群生。</text>
<title>寫志</title>,<text>經綸初志掃無餘。悵望周公一夢虗。專心五帝三王道。寓意春秋大易書。籬菊謾開靖節宅。巖扉空鎖鹿門廬。無言只合全身命。莫向人間問魯魚。</text>
<title>寫意</title>,<text>寒江空繫一虛船。悵望唐虞尙慨然。萬事卽今歸脫屣。行藏隨意信靑天。</text>
<title>秋興</title>,<text>風濶雲千里。山高月仲秋。琴書吾自樂。餘外儘悠悠。</text>
<title>秋感</title>,<text>崢嶸千嶂氣。蕭瑟萬林聲。中宵搔白首。只是爲蒼生。</text>
<title>恨</title>,<text>朱門相傾奪。赤族迭罹殃。春秋與禮記。反作陷人方。又設機爲陷阱。是乃罔人道。其生恣椎剝。白骨猶徵布。又文章與車服。本自別尊卑。下民日凌上。綱紀已無爲。自註。賤人皆乘四人六人八人轎。紀綱頹敗甚矣。又無端宮中隷。七日辱大臣。是由因何起。綱紀若是淪。又以無而爲有。以有而爲無。橫罹奇禍者。但向蒼天呼。又是者反爲非。非者反爲是。道大莫能容。不容何傷爾。又今之野乘者。顚倒非與是。所譽擧同類。所毁多異己。又私意大橫流。正道盡淪梏。禮樂久不興。民無措手足。</text>
<title>題樂琴軒</title>,<text>山留千古色。花有四時春。晩歲琴書樂。心閒隔世塵。</text>
<title>川上</title>,<text>瞻彼閒鳧自在游。夕陽魚躍興悠悠。生生接續無窮意。逝水滔滔流不流。</text>
<title>秋意</title>,<text>節序如流逐帝車。夏炎消盡已無餘。傳聞秋府多行敕。鴈字空中幾寫書。</text>
<title>石榴</title>,<text>輕蔑倫常娛寂無。丹成舍利摩泥珠。已有還生不死術。得藏仙藥汝南壺。</text>
<title>梔子</title>,<text>鮮支黃爍氣自和。簷葍吾知得香多。四德常主四時氣。六稜元因六出花。</text>
<title>祀典</title>,<text>天地與人鬼。祀典怠不行。生理神靈感。其誰事不誠。</text>
<title>無題</title>,<text>罔法設陷阱。掩取都民財。親眷眞爲樂。下民甚可哀。</text>
<title>生理</title>,<text>陰陽五行理。渾是生生仁。不是塊然物。靈應隨屈伸。屈伸變化妙。至誠不測神。</text>
<title>非事佛與淫祀</title>,<text>怠廢當祀典。專誠事淫神。其心在徼福。不知是禍因。</text>
<title>寤述夢中意思 自註。下句狀微醉氣像。</title>,<text>人間樂事此無窮。千里諸賢揔會同。三十六宮春意滿。氤氳涵在太和中。</text>
<title>斥淫</title>,<text>害正滅生理。豈可事小人。窃天亂造化。豈可事淫神。君子輕利害。雖死必成仁。</text>
<title>失題</title>,<text>如雪如霜玉作峯。萬山松檜繞丹楓。凌秋嶽色浮天秀。爽氣新生活畫中。</text>
<title>無題</title>,<text>江流浩浩去無垠。洗我胸中無點塵。日落平沙秋色遠。渺然相對畫中人。</text>
<title>無題</title>,<text>殺癘甚於劒。豺狼未足獰。山山埋白骨。道道出紅㫌。率土皆罹禍。仁天豈不靈。哀哀孤寡哭。寧欲莫聞聽。</text>
<title>途中秋興</title>,<text>山如隨馬去。水自向人來。無限秋容好。天然活畫開。又水靜兼天色。雲高自雪山。依然秋色裡。人在畫圖間。</text>
<title>挽朴參奉浩然</title>,<text>我惜學術淺。固陋寡知聞。幸蒙君子訪。許以交相親。雖無德可稱。不孤幸有鄰。一見長我智。再見輔我仁。歎君造詣高。學深窮天人。守窮老彌篤。甘爲原憲貧。將期士林間。禮儀日彬彬。陽德忽不張。哲人遽云亡。斯道日益孤。是我增悲傷。聞公卽遠近。泉路何杳茫。非無鷄與絮。躬自奠一觴。天寒道路長。衰老難自強。臨凮一長吁。涕淚空沾裳。</text>
<title>哀李老兄長源浩如</title>,<text>吾友李浩如。人中眞善人。眞誠惻怛意。質美幾乎仁。氷壺瑩無累。湛然不緇磷。忘年早相從。千里交有神。將期水石間。同老畢此身。相離幾日月。渺渺隔一津。那知好精神。今已化星辰。凶音自何至。衰淚空沾巾。聲容漸杳漠。往事如隔晨。乹坤少知己。出門將安臻。將此千行淚。灑向南溟濱。</text>
<title>挽姜仲美</title>,<text>失吾一良友。誰與說交情。雅望人無間。䧺文世有聲。久屈屠龍籍。空留司馬名。幽明違永訣。衰淚謾沾纓。</text>
<title>眞源吟</title>,<text>眞源元活潑。多是靜中明。江月隨流異。嶽雲遇感生。淵魚常浩氣。林鳥自和聲。物各因其則。自註。一云物物循其則。 方知造化情。</text>
<title>爲客廣城久</title>,<text>慣熟江都勝。摩尼日眼前。海門雷撼壑。山外鏡浮天。潮有送迎水。凮隨順逆船。月明秋色裡。歸鴈杳雲邊。</text>
<title>江夜</title>,<text>沙堤練下上。江曲鏡東西。淸點秋雲影。響流過鴈餘。依微千疊畫。彷彿幾行書。皓月生東嶺。明光發太虛。</text>
<title>潮</title>,<text>憶昔彬彬禮樂風。秪今王化在吾東。海信亦知勤事意。輪廻日日再朝宗。又憶昔渢渢大國風。至今王化在吾東。潮信亦知尊大義。往來朝暮再朝宗。又三代文明幸一觀。秪今東國齒衣冠。海潮尙解朝宗意。日日中原再往還。又憐我將危分我灾。至今遺澤入人骸。海潮尙解朝宗意。日日江南再往廻。</text>
<title>廣城</title>,<text>形勝吾東國。所多禮義才。北辰天險設。南紀捍門開。海口重重險。潮頭疊疊來。是何非洚水。胡自逆流廻。</text>
<title>潮</title>,<text>江漢朝宗海。寒潮日日廻。不知秋色裡。何處鴈聲來。</text>
<title>雨後遇風</title>,<text>夜深風欲定。波浪問如何。眼昏難看字。無事卜燈花。</text>
<title>夜坐</title>,<text>日入群動息。客懷正寥寥。夜深猶不寐。兀坐聽寒潮。</text>
<title>廣城</title>,<text>長江千里海門開。天外潮聲震地來。大氣循環元有運。屈伸朝暮去仍廻。又包括山河大。摩尼作海門。江流拱北嶽。潮信自中原。勢與風威立。聲連鴈陣喧。莫是鯨鯢怒。三山吸欲呑。自註。一云一吸呑。</text>
<title>曉潮</title>,<text>初謂獰風激。旋疑十月雷。曉起開窓見。潮頭萬里來。</text>
<title>客中閒吟</title>,<text>風定天心靜。日和鳥語溫。客中何所事。披易玩乹坤。</text>
<title>秋江吟</title>,<text>嵐氣初收朝日紅。平沙漠漠水西東。秋波淡淡澄如許。無限靑山出鏡中。</text>
<title>路中吟</title>,<text>秋光引我通州去。正値三江九月時。沙渚忽驚喧閙起。往來潮信鴈先知。又漠漠平沙渺渺洲。千行鴈點幾雙𩿨。漢江水貫海門大。三角山從天上浮。半面灝光昇嶺月。一聲淸籟滿空秋。輸將無限丹靑意。摸在有聲畫上頭。</text>
<title>動靜吟</title>,<text>當靜時安心不妄動。當動時循理不苟靜。當動靜不失其當然與本然。是乃安分是知性。寧有安分知性而不知命。</text>
<title>冬雨支離 自註。一云憫災。</title>,<text>已苦淫霖苦。又驚十月雷。率土皆癘死。緣何有是災。</text>
<title>偶吟</title>,<text>荀莊侮聖老爲宗。千古泯泯禮樂風。山嶽亦迷夷狄道。佛頭千點撒秋空。自註。山號稱佛頭靑故云耳。</text>
<title>三田浦</title>,<text>秋後乾坤氣像新。江光嶽色洗精神。平沙漠漠人如蟻。遠𡬾依依秋有痕。先後鴈聲斷又續。往來郊路會仍分。盈虗消息尋何處。萬古長空一鳥群。又平沙渺渺秋江空。無限丹靑活畫中。朝朝暮暮三江步。來復來人西復東。</text>
<title>莊佛</title>,<text>虛無與寂滅。一虛一則僞。因應與緣覺。一詐一妄耳。</text>
<title>記通津李善運</title>,<text>通津有壯士。名姓李善運。腋下有肉翅。斂勇能謹愼。遇虎折其腰。壯哉一拳殞。若使施其才。力足破戎陣。幸生太平世。朝廷置不問。年今八十餘。徒自懷壯憤。</text>
<title>曺將軍 名夏正</title>,<text>君不聞曺將軍。神勇一何壯。近有金翼虎。自註。一云李方伯。 古有李飛將。</text>
<title>冬雨久</title>,<text>冬雨支離浹月行。飢荒癘疫奈民生。朱門共享昇平樂。大德誰推惻怛誠。日月晦蒙喪神彩。山川枯渴失精英。堪嗟尼父周流日。一曲西河怨不平。</text>
<title>哀李丈保晩</title>,<text>先生好高尙。自是隱者流。質直本公平。持論和而周。超然自不覊。於世無所求。一枉長者轍。訪我皇華坊。忘年托神交。期以范與張。從容合席間。談笑見天眞。天然伯牙調。聲聲都是春。無端別離曲。泛泛張翰船。風燭一散後。倐已三十年。高風尙在心。聲容已杳然。空餘心方曲。尙記融融絃。</text>
<title>挽沈承旨直夫</title>,<text>憶昔太丘座。始吾識季方。追隨長咫尺。情誼不尋常。金牓元名譽。銀臺豈寵光。謝家雙玉樹。餘慶定無疆。又停雲莫怊悵。樑月已荒凉。如何君作劒。割盡我心腸。</text>
<title>悶旱喜雨</title>,<text>皇天悔禍特垂仁。忽吐絲雲嶽意新。一注沛然時雨下。夜來靑苗頓精神。</text>
<title>挽崔友鎭漢</title>,<text>無學自廉恥。執性固如金。窮餓能有守。死猶不改心。</text>
<title>挽許去非</title>,<text>坦性元容物。文章亦巨魁。見難能義氣。臨事自奇才。有抱人何識。無忮世還猜。可惜拯人志。終成寂寞灰。</text>
<title>弔李宜白妻元氏</title>,<text>此婦人。乃戚姪李宜白婦也。容顔絶特。性仁孝好禮。事舅姑竭力盡心。每事以養志爲主。能不有其身。眞古之賢哲也。余感其德。賦四韻一詩以頌服焉。貌有班妃秀。德兼孝婦誠。梅萼當春潔。潭心得月明。思忠能養志。力竭自妄形。假使天精降。應知織女星。</text>
<title>哀吳將軍 名伯周</title>,<text>將軍出抱州。雄武冠衆人。禀得仁厚性。藹然常若春。誠孝出於天。推之能事君。與物自無競。一見知其仁。逢人卽開口。渙若平生親。同仁好施與。大小無不均。四海視兄弟。知其本同根。善世不伐能。滿腹皆誠眞。謙恭又克儉。知公能謹身。心無害人意。白圭無碯磷。悖常越分言。一不搖其唇。懷恩不忘舊。信義溢聽聞。身貴本無附。亶是正直臣。形身自健壯。勇力儘絶倫。餘事射御技。亦能超凡群。御善王良範。射得由基神。平生報國志。懷抱不得伸。臨終一言行。有足動鄕隣。將軍今已矣。何處望容塵。臨凮一大慟。衰淚空沾巾。又量寬馮大樹。德厚郭汾陽。誰知懷義士。忠孝貫千霜。又將軍雖不文。天質本寬仁。是公侯心腹。吁嗟是乃麟。又臂有兼人力。弓能妙穿楊。善世無依附。然後是剛腸。</text>
<title>坐夜</title>,<text>靜中天理本昭昭。玩到羲文細入爻。雪月滿窓房內白。不妨無燭坐深宵。</text>
<title>懷亡友李老兄海如</title>,<text>海如不覊士。脫畧性䟽朗。外雖近遊方。內實不放浪。崇儒克好賢。厥志儘高尙。狷介實剛明。心公自周遍。待人出誠懇。雖直人不怨。逍遙天地間。不憚江海遠。平生伯牙曲。深得山水趣。淡淡更融融。天然古人意。與我本神交。自與膠㓒比。和凮與月夜。相與各言志。我愛公文雅。公許我不鄙。修短各有命。君忽先我逝。乹坤少知己。落落吾何處。光陰易變遷。倐爾數十年。猶餘心方曲。怳對故人面。</text>
<title>挽李孟元 名弘悳</title>,<text>先生志高尙。甘爲原憲貧。事親克養志。誠孝純乎純。崇聖好禮義。見識高出倫。淸高與文雅。當今第一人。博通諸家藪。慣熟九經文。談論古今事。縷析而毫分。其源貯如海。其出茂如雲。操筆爲文章。立成千萬言。千門與萬戶。自是大家門。早托金蘭契。心同交自神。中間各分離。落落如星辰。相懷未亟見。今也數十春。公胡遽至斯。割我一半身。有抱終無命。天何不輔仁。乹坤少知己。出門吾安臻。</text>
<title>哀鄭友周瑞 名文祥</title>,<text>吾友性高傑。執志有廉節。少事科擧業。晩好古人學。其識本詳明。其守自堅確。性正不喜苟。終老守丘壑。操心至謹愼。至死不改易。有抱終乹沒。人孰不嗟惜。少也各不知。只是京鄕隔。晩乃作石交。志識甚相得。或與論文學。或與論心曲。相見一何晩。幾爲泛相識。願與畢餘生。永言不相別。那知不聞頃。公已先奄忽。幽明隔長夜。千古永與闋。知心漸稀少。踽踽空老孑。將此千行淚。化作山陽血。</text>
<title>懷老尊丈李僉知公 諱壽益</title>,<text>先生有長德。德覆一鄕人。恢弘似河海。慈良若猉獜。心公克一視。孰不包其仁。愛人視如傷。如保襁褓嬰。人亦望公德。實若依父兄。待人出於誠。和風動三春。平生濟物意。只在周窮貧。誠心好施與。物物無不均。以玆至家貧。終沒無悔心。人人服公誠。孰無感公深。傷人忮人意。何曾留纖芥。但見揚人善。不聞言人過。謙恭不侮物。雖微亦不卑。雖以余之庸。亦幸受公知。中心服公德。常自鐫肝脾。光陰竟難住。嗟公八十年。千古隔長夜。儀容已杳然。九原不可作。悵望鳴臯天。</text>
<title>挽姊兄洪僉知 諱潾</title>,<text>念昔姻兄弟。深情尙保全。一家治有法。百行孝爲先。慮事明常照。急難義直前。揚名身後在。德美必流傳。</text>
<title>偶吟</title>,<text>從卷時時見帝堯。掩書恭默輒寥寥。夜心得月方能寤。天體惟星本自昭。若使眞心如許復。剩敎私意廓然消。如今已斷周公夢。琴破無聲玩易爻。</text>
<title>詠石浦</title>,<text>水澄涵樹影。魚躍見天機。默味淵淵意。因風乍露幾。又水留環恠石。波靜見天心。繞堤蒲柳密。躑躅傍楓林。</text>
<title>悶旱得雨</title>,<text>旱氣爲灾雨失期。沛然天液忽垂慈。川流渾勢魚爲地。野意含靑馬得時。千囀鸎歌縈遠柳。百群蛙皷動前池。田家好事無踰此。剩見三農喜溢眉。</text>
<title>感秋</title>,<text>天道無端自轉環。心隨節序漸淸閒。峯頭旭日初開曉。空外霜鴻忽叫酸。畫地文章元是水。際天圖畫又何山。孤陽邇剝秋將盡。楓信前頭幾處殘。又俯仰閒中一古今。幾般淸趣有誰尋。虫聲彷彿摸秋意。月色分明照夜心。婆娑菊影移時改。蕭瑟松風竟夜吟。玩到羲經無象界。寂然時聽靜中音。</text>
<title>述懷</title>,<text>世事悠悠揔不關。暮年情味百無殘。天光透入破窓曉。山鳥一聲秋意閒。又經濟蒼生計已寒。此生於世實無關。如今久結周流志。夢踏江南萬里山。</text>
<title>雨候</title>,<text>皇天欲有意。禽鳥已先知。曉日庭前樹。啾啾報雨期。</text>
<title>秋興</title>,<text>淡泊吾心境。閒中歲月悠。天空宜灝月。山瘦覺深秋。氣蟄盤龍腹。風輕去鴈頭。夜長猶不寐。經濟有新愁。</text>
<title>天地</title>,<text>天地一朝暮。光陰變態多。鴈橫書一字。楓豔畫千家。霽月光滿野。明星影動河。今宵復來日。來日又如何。</text>
<title>身閒</title>,<text>身閒無病興如何。佇立楹頭晩望遐。下日杳然秋色裡。一園圖畫是誰家。</text>
<title>自警</title>,<text>暗中獨自檢心身。虗處分明有鬼神。也使一心常主敬。庶幾三月不違仁。天光得月方如洗。山意逢秋自覺新。何限淸風吹萬里。太空寥廓本無痕。</text>
<title>晩菊</title>,<text>天地方行殺。百花共失時。可憐階上菊。猶保傲霜姿。</text>
<title>秋氷</title>,<text>昨夜秋風急。乹坤肅氣多。履霜氷已至。其奈沍寒何。</text>
<title>老夢</title>,<text>少時夢如鏡。到老不分明。欲尋無會處。畢境是無形。</text>
<title>杪秋見懸燈山有雲</title>,<text>萬事須於造化翁。推移節序自無窮。空江木落秋聲外。遠峀烟生夕照中。龍勢會同滄海遠。鶴思盤與太虛通。雲裡怳然如有覩。際天新畫是何山。</text>
<title>憫旱</title>,<text>其雨雨終終不臨。胡斯不雨久陰陰。天心愈漠將無意。雨意終慳豈有心。四野似焚眞煎沸。三農失望劇呻吟。若爲潤盡乹坤液。一注甘來沛作霖。</text>
<title>小皆骨</title>,<text>中原形勢極無涯。更訝金剛接俗離。論野無如此開豁。談山誰若彼淸奇。孤雲杳杳初歸際。遠峀蒼蒼欲暮時。最是箇中眞意味。夕淵魚躍自天機。</text>
<title>送鄭子元之耽羅</title>,<text>海外神山一點瀛。常看南極老人星。明生海底珠常潤。氣蘊山中草自靈。水國關防當一面。島夷消息有千形。須君去盡藩屛義。也使南陲獲自寧。</text>
<title>道中偶吟</title>,<text>秋聲蕭瑟滿晴空。無限靑山肅氣中。灰却世間多少事。浩然行色一閑翁。</text>
<title>淸浦雜興</title>,<text>雲幕蔽山山更深。萬壑千岑幾片陰。微風乍動雲移去。依舊靑天萬古心。又白雲無心起。隨風自去來。幽人亦何事。荒野獨徘徊。</text>
<title>偶懷</title>,<text>麟經元始隱。何意首春王。萬事皆深慮。千秋有暗傷。遙遙雲出抱。杳杳鳥歸楊。悵望一長嘯。靑山已夕陽。</text>
<title>途中偶吟</title>,<text>消息盈虛苦未休。亘今亘古只悠悠。平蕪杳杳無窮去。逝水洋洋不盡流。𥳽地恠風何日定。塞天霿霧幾時收。少陵野老傷懷抱。馬上幽吟搔白頭。</text>
<title>贈吳友之商山</title>,<text>斯文久寂寞。世道日沉淪。何幸吾君子。講學東湖濱。東湖之水淸如鏡。月波淡淡森星辰。我欲將之比吾君。天命有通塞。至道亦屈伸。堯夫自艱難。君實係慼欣。嗟君重遭風樹不盡痛。又値延平劒化津。况復床前失所嬌。痛在心頭如刀分。靡室靡家足酸辛。孤鳳失巢居。屳鶴厭風塵。遅遅去魯行。去作商山隱者倫。商山自是別乹坤。武陵藏得花春。欲往從之嗟無因。德不孤必有隣。君子憂道不憂貧。於焉可以養德性。好氣像時好心神。好心神自潤身。行恕與居敬。體而誠之日日新。從容揖讓禮樂塲。鄒魯餘風尙彬彬。君今告我遠別離。索我一言勤咨詢。行者必有贐。敢不竭我中心眞。蒭蕘之言亦可取。君子可以輔其仁。煩君珍重好行邁。歸對天雲堂上人。天雲主人如我問。爲說淸溪有蟄鱗。又莫道榮生善慰琴。窮途身世重知音。可憐孤鳳南飛去。雲鎖商山萬疊心。</text>
<title>寄贈商山李處士仲舒</title>,<text>我有太和三尺琴。峩洋何處是知音。神交千里元相照。明月長空一片心。又方塘水活靜淵淵。雲影天光共自然。誰識天雲堂上月。夜來偏照玉琴川。自註。天雲堂仲舒堂揭。玉琴溪我所居洞。</text>
<title>貞衕舊宅</title>,<text>四十年前舞彩時。一塲春夢尙依俙。重來今日傷心地。隨處摩挲淚滿衣。</text>
<title>挽許參奉宜</title>,<text>三世通家誼。交從竹馬時。直性元無苟。眞心自不欺。永言生終始。誰知死別離。有時見令胤。相對涕交頤。</text>
<title>失題</title>,<text>靑莎白石淸溪深。百折千回晝夜心。明月淸凮無盡趣。是公當日好胸襟。</text>
<title>朴淵</title>,<text>天磨千萬疊。載之方寸間。一曲銀河水。飛瀑落雲端。</text>
<title>挽權持平斗紀</title>,<text>一識荊州面。常存懷抱中。深知宰相器。眞有諫臣風。神騎箕星遠。名齊泰岳崇。齎心終未展。千古恨無窮。</text>
<title>漫興</title>,<text>四野稻新熟。人人顔色欣。悠悠雲出峀。杳杳鶴歸雲。寓意神堯傳。玩心大易文。閒中無雜事。餘外更何云。</text>
<title>漫興</title>,<text>山月滿平野。乹坤氣浩然。欲識無窮意。雲生遠峀邊。</text>
<title>溪邊漫興</title>,<text>水虗涵天影。魚躍見天機。最是難言處。長空一鳥歸。</text>
<title>挽權參判 珪</title>,<text>天姿恬靜有廉操。厚德朝中宿望勞。性好古書常樂志。藝工新篆更揮毫。心存國計誠忠懇。䟽抗天門事業高。年位莫嗟猶未滿。美名他日定崇褒。</text>
<title>送南原公子之慈城</title>,<text>峩洋無限意。告我西關行。此行元多好。珍重莫任情。</text>
<title>挽李萬戶河濟</title>,<text>少也好俠風。晩有慕道志。誰知鳳雛心。轉作仲由氣。</text>
<title>夜宿蜀中山家。聞姑婦手談。</title>,<text>玉宇如枰夜如海。星象森森分列舍。屳家姑婦不勝閒。手裡暗弄龍圖化。神方偶入客子知。驚破塵蒙心怳訝。風流文彩王學士。早年藝苑馳聲價。他事能通奕秋術。半局未甞他人下。蒼黃一夕國事誤。蜀棧迢遞隨龍駕。間關行色白日暮。何處柴扉雲外榭。塵蹤幸入造化界。一宿偶向屳娘借。神機誰運手中談。驚殺風雲生半夜。無中含有萬象備。混元未判誰窺罅。從知能事貴用神。指點何勞形局籍。縱橫布置掌上訣。妙思迅如凮霆乍。經緯星辰入斡旋。役使神明歸叱咜。推時本自始唐堯。畫州分明從夏禹。堪如孔孟主諸王。豈比管晏爭乎覇。尋來始覺有眞法。向者吾術都爲假。樞要纔得一二手。歸向人間猶膾炙。當其板局目無全。快法周通如水瀉。眞如登泰小天下。昔之強敵今皆亞。終敎美名擅不朽。爲向屳嫗心暗謝。</text>
<title>兵仙</title>,<text>一元混沌感而通。體用先天與後天。鉛擒汞處殺氣發。北斗驅運天河旋。屳家作用本好兵。逆天善盜神明權。元陽將臣禀絳宮。終始三年軍制專。腹心元有九鍊兵。更集四方歸丹田。平臨湯池習火戰。甲光搖月金星堅。風雲變合進退間。妙筭若神神機圓。乹坤反覆八陣裡。龍蛇起陸星移躔。靑龍在左白虎右。玄武居後朱雀前。招搖之下建句陳。暖凮回處黃光鮮。元央四象六戊陣。參錯方圓天造全。能文能武術自備。攻守才高賢且賢。其中自有不測變。妙處難與凡人傳。當其靜時鎭如山。萬軍無聲皆肅然。當其動時戒不殺。義聲天下威靈宣。轉楚回漢默運間。山河萬里如璣璇。陳倉一夕試神術。百二凾谷歸吾鞭。离炎烹煉趙壘壁。巽風呼吸齊山川。囊沙曾用沐浴術。法輪又轉滎陽邊。終敎垓下混元成。火旗運處生風烟。蒼黃一馬勢顚倒。哀彼困虎迷龍淵。楚聲誰唱鼎器歌。赤松小子來參玄。玉簫聲當無孔笛。九疑峰作崐崙顚。金丹終入猛烹中。吐出黃芽名眞鉛。時乘六龍上朝帝。劒解自是兵中屳。名高天上備星員。夢覺人間眞蛻蟬。逍遙常參大造化。壽與日月天齊年。</text>
<title>見道士恠松圖有感</title>,<text>恠哉巖上彼奇松。多意何人誇此圖。初因失所質仍變。臃腫其狀兼枯孤。世共棄之分所甘。孰謂反入丹靑摸。非但爾也人亦然。能使余心興感吁。因思聖代取人方。各隨其用初無拘。而今以後我知爾。水石精神山澤癯。淸風已挹晉處士。俗姿羞稱秦大夫。歲寒方知後凋心。倘非孤竹誰其徒。身則否矣道則泰。秀氣自與盆景殊。貞心能激萬古淸。異貌宜其傳畫厨。看來不覺起余感。道人從何求此乎。從知恠魁契自合。我自如君君亦吾。其中自有莫狀者。衆人無以其形愚。辭榮豈是叱羊屳。厄窮元非箕子奴。雖因避地不求知。待價寧辭夫子沽。泠泠倘振萬里凮。掃盡塵穢開迷途。流簧若作太常樂。皷動風化成唐虞。嗟嗟所遭爾我同。默默相對神相孚。寄語千秋世上人。此道寧可一時無。</text>
<title>惟有春光畫太平</title>,<text>尙聞上古至聖世。煕煕皥皥無能名。言之不盡意莫窮。設有巧畫難其情。生生惟是潑潑地。至治庶可形無聲。氤氳化醇六合間。實體誰能明至誠。三陽四陽與五陽。一元流處群彙生。西疇漸漸麥吐芽。南陌萋萋芳草萌。李楊柳滿城色。處處靑紅圖畫明。籠籠瑞雲習習風。萬物欣欣雨露榮。千山萬水一和氣。藹藹凮光將欲亨。融融洽洽儘氣像。範圍渢渢含曲成。誰知造化大䂓模。宛是雍雍天下平。爭歡宸極帝御座。元氣淋漓調大羹。莫是太昊伏羲氏。木德以王神化行。天人脗合有如此。至理無形深且精。尋之益難辨莫辨。瞻彼下世誰權衡。中宵深坐默無語。萬像森森縱復橫。</text>
<title>浴沂 自註。走次人韻。</title>,<text>大形渾渾象難擬。大音煕煕聲正稀。鳶飛魚躍活潑地。至理淵微誰識幾。同仁四海彼何人。春日冠童來浴沂。油然子諒滿腔心。日暖庭前微草菲。時當靑帝好施德。喜見玄冥收酷威。新衣初就此可舒。興滿晴天春一圻。彼沂之水嘉可浴。一元生意洋洋肥。惠以相携老幼者。洒然輕風同拂衣。冲融上下浩浩意。直與天地同玄機。誰知無限好氣像。鳳凰高高千仞飛。嘐嘐其志古之人。獨能超然先識微。悠然不耐浴後興。玉聲琅琅閒咏歸。從容問答滿座春。師弟諄諄欣附依。無心有心理欲間。評議分明是與非。先賢雖許見大意。三月其能心不違。千秋猶有喟然感。點也之風吾亦希。鏗然膝上一團春。至今留得氤氳輝。尋聲仍想卷中人。夢回千載還依俙。</text>
<title>影 自註。走筆次人韻。</title>,<text>天地無聲怳有象。半夜東峯吐蟾蜍。若有人兮忽在傍。似有情兮隨躕躇。誰知一本是一軆。與生俱生因共廬。交情元在不相離。去就行藏無不如。同心已到兩相忘。我乃君耶君是余。無形無聲自得妙。一般淸意俱徐徐。明明自知君之本。暗暗誰解吾之餘。分中有合合而分。任彼人間虛實譽。同莫同也未是異。親莫親也元無踈。一生惟願顯明處。一生不願幽陰居。惡幽喜明自有故。處明由我非由渠。須臾之頃何可離。竟夜相携步庭除。欹枕莫作漆園夢。却恐蝴蝶還蘧蘧。遯晦眞同月合朔。追逐奈未茅連茹。終然依附混沌處。一塲依依春夢虛。</text>
<title>書焚道不焚</title>,<text>大哉健順五常道。古今天地大頭腦。元來治亂自消長。聖人有憂勤探討。書之用舍道微顯。書有焚而豈焚道。原其厥初禀受時。化化生生皆眞造。有是形也有是心。仁義爲根眞可寶。一揆上下千百載。前聖後聖同其好。憂深慮切載以書。至意分明猶可考。何彼秦家大愚者。諱惡敢自無蒼昊。猶嫌公道有是非。欲愚民志思顚倒。焰焰虐炎一朝熾。六經文字無餘掃。誰知秉彜五達道。不墜其焚能自保。無聲無臭自至尊。火龍何敢售其燥。何幸一部易書存。至象宛然猶太皥。焚書未足又坑儒。一夕咸陽三百擣。興謠築怨萬餘里。慢視民生如芥草。求屳處處漫求福。獲罪於天何所禱。神明奔走擬陰誅。已聞華璧來傳滈。㐫殃終及鮑魚醢。莫道天老天不老。扶蘓寃死胡亥殃。軹道慘被降衣皓。當年長久萬年計。二世而亡何太早。終敎餘毒至今流。致使天心長憂懊。</text>
<title>栢笛枕</title>,<text>天地之理無不有。一物亦自具陰陽。元來會通別有變。變處誰識非尋常。無端何處月夜音。怳是丹霄鳴鳳凰。尋聲彷彿大林中。古栢千丈凌蒼蒼。始知無孔自然笛。別一造化於焉藏。神機不借武侯術。混元自有天然方。倘非蕭仙弄簫韶。定是女媧調笙簧。何人解趁十五期。一聲淸宵乘月光。坤元宛含復豫象。酷愛通理藏中黃。誰敎好事妄生意。却把天眞思斲傷。堪嗟蘊融渾然形。一手分闢隨殳戕。雖然快罷妄人意。奈此生理都消亡。無緣乘得月中興。竟夜愚聾坐荒凉。從玆缺却八音一。九成無復諧宮商。未使風雅萬方和。坐見鄭衛千秋長。雖從有聲入無聲。尙有餘音猶未央。誰能回得已絶氣。復使生意微而彰。元來天運有消長。樂道與之俱弛張。漢唐以後正聲亂。韻士大抵皆括囊。假使齊諧寓深意。不經之說誠荒唐。</text>
<title>海爲水之王 自註。次人韻。</title>,<text>有物有物德至大。會同千流統作皇。淵淵混混自不息。蕩蕩浩浩元無疆。玄機能運六月鵬。潤化常被千里桑。誰知眞一渾然處。巨流細流同包荒。謙虗之量合天地。美號宜其百谷王。升沉長浴日月光。活潑常自波瀾揚。誰識王道本無爲。玄黃但自垂衣裳。求屳曾拒呂政柂。導水只容神禹檣。王之正德可正配。配以离后誰其嬙。王之仁澤本資智。惠雨千古恩風長。從知涵養藏密處。感而升騰生意張。江神河伯盡輻輳。始信顓帝朝明堂。元來敦化是川流。至理玄幽儘杳茫。珠貝珊瑚是畜儲。黿鼉蛟龍盡兒郞。王之有福稱王德。永世常見蒸蒸祥。祥光德輝互相涵。溢彼中國同洋洋。王之經濟自造命。乖氣何足爲其殃。王之靜性自淵微。潤乎奈之生燥忙。澄瀾活活渾道波。淨流淡淡非慾浪。盛大不受焰天火。未盡一元何滅亡。</text>
<title>在陳責子路慍見</title>,<text>大道從古不容世。周流天下嗟吾人。消長治亂自有數。道之云亨奈否身。素知君子固有窮。慍見何爲怨蒼旻。天之厄矣聖世遠。運是群陰剝陽辰。挽回堯舜是我責。水火之中哀彼民。窮民訴天坐視死。嗟爾春秋君與臣。同室之闘髮自被。轍環無處無車塵。接淅於齊又去衛。適楚之周又適陳。楚狂何勞妄歌鳳。耦耕底事譏知津。習禮才脫伐拔患。貌類反被匡人嗔。衛君胡爲問我陣。明日於陳卽窘屯。志士不忘在溝壑。君子憂道何憂貧。吾道非耶爾則信。一聽於天隨屈伸。如何反失好勇志。㤪尤天人斯害仁。當時膝上北鄙聲。却到今日消陽春。吾知爾性固麄率。不敬之由良有因。求仁未仁妄自信。詎望天理純乎純。方知窮理貴自得。又從存心養其眞。樂則生矣烏可已。此心於性常於循。孜孜而戒亹亹念。苟日新之又日新。誠仁篤處道自至。過焉而化存而神。君胡間斷有先後。理慾紛然長復頻。從知仁宅可常居。此爲主時彼自賓。无私已能絶利害。體天何日忘經綸。君能捨舊卽從新。吾道何憂有碯磷。終然忘却聖師戒。絶纓之事何酸辛。噫吁𡃰道終不幸絶筆時。魯郊寒日傷獲獜。</text>
<title>只得成就一邦衡</title>,<text>美玉逢石體益瑩。寶珠得暗光愈明。東窓日夜百般計。只得成我胡邦衡。利害之心小害大。歷數可燭宵人情。富貴彌天吾自有。權勢掀天吾自傾。舞弄朝三暮四術。欲以明智同猿生。人之視己若肺肝。豈盡愚聾斯世英。遂令忠義不平氣。瀝血反激丹丹誠。多年費得許多巧。惟是伊人天下名。綱常一脉賴不墜。萬古春秋斧鉞行。胡人聞此膽欲落。宋氏山河將再淸。平生附北害宋心。轉禍反却南來兵。奸人愼莫學張儀。官間西來稱魏卿。奸人愼莫負宗國。父母之邦胡忍輕。奸人愼莫負所賦。萬物之靈天道亨。眞心事主是一德。巧言亂邦非忠精。光明正大大公平。君子之心惟利貞。如何奸細反不然。狐媚君前善逢迎。交爭患得患失心。寵辱之來皆若驚。暗而行慝明欲揜。十目所視其能平。昭昭天怒已陰擬。鬼誅定看奇禍萌。嗚呼。爾罪倘無量山海。此老之名胡獨成。爾不見此老正氣塞天地。直與日月光相爭。</text>
<title>牽動長江萬里愁</title>,<text>西湖佳麗作活畫。中有荷花涵素秋。無端傳入好事手。多少繁華圖上收。春風吹落北胡眼。惹起江南無盡愁。江南別是帝王都。濱海魚塩三十州。車書從古自有統。義士千萬知尊周。隄防只合善庇護。不可輕泄王家猷。何來技士不解事。枉把丹靑移別區。吳山縹緲第一峯。雲外靑靑湖上洲。風光亦能作𥚁媒。反促麄胡非分求。中原天地禮樂鄕。羯雲萬里陰陰浮。當時不過偶然作。未愁長鯨呑巨舟。旋敎穢氣自北南。羃盡吳州迷楚丘。完顔一夕恣投鞭。坐使長江空斷流。圍棊已乏謝太傅。退敵今無諸葛侯。愁山長帶不盡辱。恨水空咽無窮羞。往事悠悠謾有恨。留與錢江江上謳。江上年年後庭花。江上日日採蓮遊。至今採蓮愁殺人。千秋王氣空逗留。</text>
<title>某在何必讀此書</title>,<text>玄天幽默本不言。雨風霜露無非誨。由來仲尼重象敎。徒爾文辭游夏輩。私箚何必善形容。實則分明吾自在。原其本源出於天。仁義根之方寸內。明於上世盛虞唐。禹文繼之陶三代。無端至道久沉淪。志士千秋空惋慨。濂溪幸有不墜緖。得於眞軆聞其槩。治心要法實身敎。表裡相符期不悖。專心持養是切至。歸重言辭徒細碎。膚皮祗可辨毛髮。骨子何得窺心肺。胡辭那是口無擇。僞學原多躬不逮。昬明路頭識夢覺。生死關前道向背。因文覺道豈無由。專尙空言終亦晦。空言况多自家意。疑在心頭寧莫悔。仁家能事在融會。默通可得精神態。心言相顧不逕庭。本末通貫無絓礙。衰慵此世幸無恙。不必糟粕勤銘佩。存心要妙我何隱。聞性諸公可翫愛。當仁一語付公輩。善爲擔當莫悔退。開來繼往實在此。太平天地通千載。</text>
<title>勉戒</title>,<text>皇圓方之理氣兮。賦性情於萬物。曰一動而一靜兮。寔萬變之所出。斯善惡之不一兮。驗淸濁之純駁。惟操存與省察兮。心自然而中和。四端以之不微兮。七情以之不差。四與七其得當兮。驗本然之通明。曰博文而約禮兮。寔聖賢之所程。撮綱領而槩論兮。要莫要於敬誠。惟誠敬之爲德兮。是終始於四德。誠分論而忠恕兮。敬合言曰主一。信人人而尊主兮。詎亂常之可憂。嗟我言之不昧兮。願潛心而靜求。紛人家之上下兮。多失道而敗度。盍求通於聖經兮。思各盡於自處。勿自欺而欺人兮。遠佞人之讒諂。肆下情之無惑兮。知所避而不犯。愛服而敬恭兮。怨何從而或生。下之道當如之何兮。在愛敬之誠。以父母心爲我心兮。不敢私其形。凡百之奉養兮。必於至情。視於無形兮聽於無聲。當其財用兮不敢有已。當其飮食兮問其所與。追遠而報本兮敬爾祀事。宜爾室家兮樂爾妻子。和爾兄弟兮睦爾親戚。厚爾隣里兮禮爾賓客。上心喜樂兮順之而已。莫此之大幸兮。善莫善於此。若或人倫之不幸兮。有家變之難狀。彼讒人之罔極兮。事反覆而欺罔。浸潤與膚受兮。離間于上下。苟或如讒人之所言兮。雖萬死其固宜。苟或讒言之失實兮。是生疑於不疑。不自返而善處兮。致下情之罔措。罪無地而可容兮。情無處而可訴。哀菀悒而怨慕兮。日呼泣于旻天。何上心之不悟兮。非所怒而怒焉。任妾婢而間之兮。以至踈而易親。恣凌辱而不察兮。壞孽嫡與上下之名分。倘若此而不已兮。豈變亂之可止。欲悛改而盡道兮。盍自訟而反己。毋留慍懥而害仁兮。須密察夫理。恢度量而寬弘兮。主公明而不貳。體下情而懇曲兮。若保襁褓之赤子。惟玆浸潤膚受其不行兮。固前哲之與衆異。夫何不愛之以至誠兮。不誨待以禮義。猶信讒而然疑兮。致情意之阻隔。畏人言之議己兮。內含而外飾。使邪言縱橫於暗中兮。密附耳而聽納。何操心之昏弱兮。不能猛省而嚴却。是若婦人之所爲兮。豈禍亂之能息。斯若欲免斯過兮。必其有古之則。其則如何兮。思之則不難乎得其宜。審而又審兮。眷斯戒而毋忽。曰妾婢若摘下之過兮。詳愼而審察。苟或妾婢言之可疑兮。合推窮而得情。苟或適孽子女言之可疑兮。愛而能察其奸萌。雖魑魅與魍魎兮。無所逃於鑑明。設若間言之不誣兮。亦可布告於十目。可責而責勵兮。可誅而誅罰。使不得乘暗昧而謠諑兮。孰不服其明直。彼忮猜巧佞之人兮。慮有害而無益。必諒夫公義之所在兮。有所畏而自檢攝。紛藏形而革面兮。渠敢祟乎奸孽。親踈位而分定兮。有何疵之可抉。我盡此而下猶不悔兮。是謂不肖之下。彼不肖之下兮。何所施而不可。然至情不可以遽絶兮。審姑敎而示責。是在上之至道兮。雖聖哲其不易。何後世之不然兮。心狐疑而莫察。違明睿而包容兮。使至親而罔極。夫何好此媚附兮。創無根之讒路。苟自正而好禮兮。反厭苦而齎怒。冥汝行其觸機兮。宜汝足之多蹶。夫何不恕而寬容兮。昧不察于情曲。雖下情之慕切兮。頓邁邁而不顧。他人或慰勞乎下兮。申申其懇苦。嗟汝身之孑孑兮。憫汝誠之無訴。懷戚戚而力竭兮。夫孰察而憐悶。旣汝心之自歉兮。詎何望其恤戀。何棄肢軆而不收兮。曾行路之不如。苟手足之不仁兮。豈形軆之獨伸。必汝自反曰余有罪兮。何敢議夫子而心非。隳職事而未盡兮。宜咎責之叢而。盖由奸妾婢之讒兮。反信而不疑惑然。彼在下之人兮。亦無如之何。若妾婢自量其罪積兮。慮後日之罹殃。廣植黨而求濟兮。乘暗昧而搆成。計敗露而落虛兮。襲舊過而猶未改。紛飛謗於遠近兮。欲賣人而自賣。只自取其苦梗兮。有何心之可快。懷怨恨而憤憤兮。空費思而無益。曰上之外我兮。誤信讒而疑怒。不盡心於保養兮。不順旨而肆忤。遏上欲而不從兮。肆逞我之所欲。愛財貨而吝惜兮。又重之以暴虐。散餘財而行賂兮。誘上婢而濟慾。遣妖婢而覘察兮。乘昏夜而帖壁。伺動靜而乘釁兮。恣吹毛而造訕。樂陷上於不測兮。使不容於人間。罔導之以正道兮。巧諂媚而引慝。蠱上心而癖痼兮。又重之以勒脅。成人之過猶不可兮。又况陷上而成惡。凌人尙猶不可兮。又况䝱上而違逆。是謂無上與迎上兮。罪固當於大辟。嗟人家之在下兮。宜效法於曾參。勿望上之厚我兮。無不是底非心。上之不愛兮。於我何加。雖逢怒而克敬兮。敬聲容而溫和。若此則上下交盡兮。寧失道而顚錯。順上下而無愧兮。免鬼神之深責。德可質於前聖兮。法可傳於後賢。嗟人家之上下兮。各免過而勉旃。亂曰道理無窮兮。上下各盡兮。誠心自訟兮。改過不吝兮。質諸鬼神兮。達諸天地兮。生無愧兮死無恥兮。</text>
<title>感興賦</title>,<text>天道玄幽兮。闡猶微妙。存中夜之一氣兮。悟淸晨而瞭瞭。靜則氣未用事而潛伏兮。惟天理而昭然。動則氣發用而動盪兮。理雖妙而難宣。若不加窮理居敬之功兮。詎仁熟而義精。心收斂無一物兮。不間斷而至誠。惟嚴肅與整齊兮。是主一而惺惺。氣得養而浩然兮。神常一而淸明。惟渾然而燦然兮。貫寂感而生生。由一本而應萬兮。儘有心而無情。一施措而曲成兮。濟天下之蒼生。隨消長而順軌兮。調一元之元氣。斥異端而卓立兮。要不外乎倫理。斯開物而成務兮。繼往聖而開來。是曰止於至善兮。方無歉於三才。敎弛廢而不振兮。道長往而莫回。河無圖而洛無書兮。鳳不至而麟不出。耿長夜而怊悵兮。玩爻象之㐫吉。惟行藏之有時兮。又何必汲汲乎得失。</text>
<title>感通</title>,<text>囿萬理於至靜兮。隨所感而通亨。約一心而御萬兮。齊差等而爲簡。養純熟而自然兮。應從容而周旋。所以然而了悟兮。默會通而典要。</text>
<title>釋感操 三章</title>,<text>天心在。經傳在。人今不在。其人來。其法來。嗟時不來。右一章其民在。其政在。其人不在。圖虛來。書自來。天心不來。右二章其民在。其政在。其人不在。難生來。無訴來。何依托來。右三章 自註。一名流民操。</text>
<title>河無圖操</title>,<text>河無圖。洛無書。麟不來。鳳不栖。聖賢經傳盡歸虛。</text>
<title>山有榛操</title>,<text>山有榛。隰有苓。彼彬彬兮。闕里之文兮。山有榛。隰有苓。彼燦燦兮。唐虞之人兮。</text>
<title>不可欺操</title>,<text>心不可欺。人不可欺。鬼神不可欺。天不可欺。經傳不可欺。十目所視。心何能欺。有內形外。人何能欺。格思不可度思。鬼神何能欺。及爾出往遊衍。天何能欺。萬理昭昭。照人耳目。經傳何能欺。</text>
<title>大小操</title>,<text>形氣之小不可從。義理之大不可忘。欲操存而省察。惟敬直與義方。</text>
<title>戒傲慢操</title>,<text>經傳不可侮。聖賢不可蔑。與其失於妄作爲。寧失於繼述。</text>
<title>本末操</title>,<text>小學。大學之根。大學。小學之枝。大學。中庸之本始。中庸。大學之精微。詩書論孟。散庸學之條理。著庸學之實用。惟易也備庸學之全軆。極庸學之妙用。</text>
<title>光明正大操</title>,<text>光明正大。弘厚公平。公平弘厚。正大光明。</text>
<title>嗚呼奈何操</title>,<text>嗚呼嗚呼奈何。嗚呼奈何。天道不可不闡。嗚呼奈何。經傳不可不明。嗚呼奈何。英才不可不敎。嗚呼奈何。四海蒼生不可不救。嗚呼奈何。嗚呼嗚呼奈何。嗚呼奈何。</text>
<title>中庸操</title>,<text>先於幾而幾不能違。後於幾而不違於幾。天命之謂性。率性之謂道。道心自道心。人心之循性。亦曰達道。修道之謂敎。禮樂刑政乃所以敎。嗚呼道也者。不可以須臾離之。亦不可須臾離。不覩戒愼。不聞恐懼。莫見乎隱。莫顯微。喜怒之未發謂之中。存養之中但寂然。物我未形何偏倚。無偏倚。形氣亦道氣。惟其未發也能潔精。宜其發必不背乎理。不背乎理是中節。依舊人心。聽命於道心。夫誰知波流是源頭。源頭藏密爲一本。波流隨物有萬殊。致中和。致中和。心和物和氣亦和。上下天地同其流。緫曰純純其仁。淵淵其淵。浩浩其天。鳶飛于天。魚躍淵。</text>
<title>一視操</title>,<text>嗚呼父母。我之本根。是乃天親。生而養之。訓敎之。嗚呼罔極乎。昊天之恩。是以孝子。知有其親。不知有其身。是以孝子。能軆父祖之心。至誠視身乎同氣。其待之也雖不能無親踈賢愚之差。其愛心則何異父母。一身私父母。天地萬物大父母。是以君子。能推善養小父母之心。克事大父母。是曰至忠至孝。是曰克肖。是曰克肖。君不聞四海之內皆兄弟。是乃同包。是以君子。允軆大父母之心。視四海視兄弟與子姪。雖不能無賢愚親踈貴賤之別。豈可忍判分我與物。分物我。豈能一軆之而一視。其不仁不公莫此若。其何忍不仁不公。不絜矩而忠恕。視人反不如犬馬與木石。其何忍肆凌侮而欺罔。其何忍肆聚斂而貪虐。其何忍賊害。其何忍殺戮。孰知夫君子滿腔子都是惻隱。嗚呼。大父母小父母。嗚呼。背天欺天之心。吾何敢吾何忍。嗚呼。小父母之王祥。未必爲大父母之曾子。大父母之文王。必爲小父母之大舜。嗚呼大父母。其恩浩浩乎莫大。吾何忍不親順。吾何敢不親順。嗚呼大父母。其道蕩蕩乎莫大。吾何敢不尊信。吾何忍不尊信。</text>
<title>九淸潭操 一名香娘操</title>,<text>天雖大。地雖廣。地不可容。天不可上。一身無托將安放。生無所。生弗關。死無愧。死是安。九淸潭。潭深深復深。節哉香娘死。哀彼千古心。</text>
<title>希聖操 五章</title>,<text>光明正大兮毋邪暗。收斂端莊兮毋怠惰。毋怠毋荒兮無易忽。無拘無陷兮毋苟且。右一章弘厚公平兮絶私己。淸淨淡虛兮無物累。恭敬辭遜兮無簡傲。從容簡默兮無妄躁。右二章無心富貴兮遯世無悶。絶意功名兮不見是而不慍。無悶慍兮心坦坦。心坦坦兮軆自胖。右三章夫子絶四兮惟仁義。無適無莫兮惟主一。嗚呼一而一兮一復一。右四章誰能知命。安分兮安貧賤。崇聖言兮尊大人。誰能軆天心兮仁萬物。開後學兮悠久無垠。右五章</text>
<title>輕重操</title>,<text>天地爲重物爲輕。生成爲重。克伐爲輕。公爲重私爲輕。父母爲重子爲輕。孝爲重身爲輕。君爲重臣爲輕。忠爲重祿爲輕。心爲重形爲輕。性爲重氣爲輕。道德爲重嗜慾爲輕。學問爲重。作用爲輕。中庸爲重。奇變爲輕。合天心爲重。窃造化苟生爲輕。眞實无妄爲重。寂無自娛爲輕。惻怛爲重。威畏爲輕。義爲重得爲輕。輕重爲重。利害爲輕。禮節爲重。聲色爲輕。恭敬爲重。燕安爲輕。誠信爲重。名譽爲輕。嗚呼。孰能以父母之身。遵天地之道。盡一心之神明。開萬古之正路。</text>
<title>不欺操</title>,<text>上帝臨于玄空。后土處乎幽宮。陰陽五氣。充塞無窮。鬼神洋洋乎左右。天理昭昭于中。右一章神之格思。不可度思。矧可射思。右二章十目所視。十手所指。其嚴矣乎。右三章</text>
<title>夫子操</title>,<text>大聖至聖。魯國仲尼。命道孔乖。終不遇時。坐視塗炭。吁嗟民猗。又吾夫子。德聖神。命道否。生不辰。傷天地。悲萬民。又大聖至聖人。營營意如傷。周流竟不遇。只自夢虞唐。生意竟未遂。何以慰上蒼。禮樂與刑政。本自道倫常。詩書易春秋。萬世開太平。</text>
<title>六難操</title>,<text>學問難。師友難。悟道難。全德難。行道難。治平難。</text>
<title>十難操</title>,<text>悟道難。修德難。齊家難。治平難。謹身難。愼言難。待人難。處世難。安貧難。安命難。難何難。難實難。</text>
<title>兄弟操</title>,<text>父兮母兮。同氣是兄弟。父吾天母吾地。四海蒼生皆兄弟。父吾天母吾地。萬古蒼生皆兄弟。欲濟衆兄弟。莫如吾仁兄弟。</text>
<title>離別曲</title>,<text>人生天地間。莫如離別難。離別難離別。父父子離別難。兄弟離別難。師友離別難。君臣離別難。離別難難。離別難難。家亨與時泰。寧有離別難。</text>
<title>夫子操</title>,<text>大聖至聖文宣王。思濟蒼生視如傷。周流竟不遇。只夢周公與虞唐。生生之意盡歸虗。何以慰上蒼。詩書禮樂易春秋。爲萬世開太平。援琴欲奏文王操。黯然四海神營營。</text>
<title>忘我操</title>,<text>能忘耳目鼻口形軆好。可能安貧自樂天。邇之生死與喪祭。遠之事君與養賢。常能尊主一本處。推之四海無不然。</text>
<title>琴操 當在希聖操下</title>,<text>傷哉大成至聖人。轍環天下終不遇。傷哉鄒孟子。傷哉程朱子。有志終不遇。天地運常否。生靈水火誰拯救。</text>
<title>一操 此四操當在釋感操上</title>,<text>唯誠敬。貫動靜。</text>
<title>兩操</title>,<text>思毋邪。毋不敬。收我心。養我性。</text>
<title>四操</title>,<text>心有懷抱。爾解釋之。心之堙欝。爾宣發之。心之邪淫。爾消滌之。吉㐫失得。爾先識之。</text>
<title>八操</title>,<text>蓬萊琴諷戒琴。今之制古之音。開堙欝滌邪淫。養中正合天心。稀而淡靜而穆。嚴而安和而節。山峩峩水洋洋。黯然黑頎然長。</text>
