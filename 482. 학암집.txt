<title>用唐律韻。與李一源 秉淵 共賦。</title>,<text>君居頗近市。庭內自淸閒。客馬嘶風立。隣鷄得食還。村陰抱南郭。春氣滿遙山。虛室澹相對。塵愁不我關。</text>
<title>三洲與君山 崇謙 共賦</title>,<text>久別三洲水。方春新水生。蒼茫繫舟處。浩蕩隔年情。漁戶依津樹。村烟上郡城。徘徊吟眺久。亭子亦初成。</text>
<title>北軒小寢。覺後口占。</title>,<text>閑來高枕小軒幽。卧看風簾自上鉤。片夢忽尋江海地。十年無恙舊漁舟。</text>
<title>從大父東岡先生掛鴻門宴圖。命子姪與諸孫賦進。盖欲以詩占他日云。</title>,<text>鴻門朝日皷鼕鼕。壯士橫干怒髮衝。亞父莫勞三示玦。風雲先已護眞龍。</text>
<title>憎猫</title>,<text>紛然毛族羣。我憎爾爲物。酷似義甫狡。大異周相吃。取熱必逼人。人亦不强咈。食肉以果腹。撫養如湔拂。然有不飫意。張爪怒輒艴。固知非人畜。畀虎我無怫。</text>
<title>寄佛巖寺同榻諸友</title>,<text>適有幽憂。斂神深蟄。益思春間盍簪之樂。時耿耿往來于懷。實不可暫置也。但念保卿邈在嶺之東。宜乎不相面。若子厚，仲和居。不啻莽蒼。而各以病冗不能握手。看月幾三四圓。此莫是天之不欲饒吾輩耶。然人之聚散。固浮世之常事。有聚必有散。有散終必聚。今吾輩旣聚而散。則亦幾何其不復聚也。以此聊自解。而懸懸之思。有不可禁者。故玆用四首詩。兼懷平甫。莽蒼西城外。穩蓄盤溪水。上有端雅人。信知吾李子。其兄甚嗜古。相與硏詩史。筆法乃家則。字畫頗遒美。談笑亦從容。宜爾穪佳士。右屬李子厚 眞淳尹子以筆鳴。総角名已沸。字軆旣淸勁。點畫皆生氣。唯知古法奇。不媚時眼貴。餘子捴墨猪。見君當縮蝟。詞華亦富有。敏速吾可畏。隔城久不見。看雲便噓欷。右屬尹仲和 淳吾友鄭氏子。貌古心如貌。餙外羞世態。務實遵家敎。早歲魁頖宮。盛名聞稍稍。多讀與多作。近世誰汝較。如能益聞見。也應收大效。胡爲好蟄伏。但自避喧閙。右屬鄭保卿 錫敷平甫我戚叔。不妨呼爲友。言辭甚樂易。文章能兼有。已得儕流譽。早服家庭誘。世好猶不忘。眷恤於我厚。邇來兩坏蟄。幾時還相叩。右屬徐平甫 命均甚矣吾生拙。得托君朋儔。屬卧淸漳疾。益抱西河憂。伏枕咏停雲。自夏今至秋。文字都廢閣。半歲徒優遊。平生未了事。或恐中途休。古人益渺渺。憫焉中心愁。徒將求友篇。要得瓊琚酬。右自屬</text>
<title>送人之湖西督郵</title>,<text>相住一城裏。不知離索憂。嗟君嬰薄宦。未老客他州。別夢應隨月。天時已欲秋。川原湖外𤄃。雲樹洛東愁。其二坦坦君胸次。▣然就此途。從知非失計。猶得近名區。雲翠生離岳。魚龍出錦湖。眞堪一浩蕩。殊勝世崎嶇。其三榮落皆天意。升沉自世情。君行今莫歎。丞職亦云榮。櫪有神駒畜。庭無訟牒爭。湖山元吏隱。不害馬曹名。</text>
<title>和一源</title>,<text>山家一雨過淸明。盡日開簾看草生。入座羣峰分霽色。出林幽鳥送和聲。輕舟湖峽遙遙去。獨騎關河杳杳行。別後城西春氣暢。見花添却憶君情。</text>
<title>送族姪昌績歸覲湖西。走草以贈。</title>,<text>汝之別汝家。冉冉鳥四毨。今朝望白雲。適彼湖西緬。湖西我派漫。子孫仍蕃衍。遙遙侍中公。毓德元不鮮。遺風獨無承。餘慶固未殄。依隣遂成村。隔流或連巘。一洞分桑柘。數里共鷄犬。三春男必穡。五月女能繭。雖未襲冠冕。盖亦窮墳典。其餘不足知。隊逐時共齞。來兄最傑然。所樂惟爲善。表卛諸宗黨。詩書以勸勉。兒羣始北學。汝父亦汝遣。嗟吾果何有。受託徒發靦。前冬讀雅谷。挈汝携數卷。寒齋歲欲弊。夙宵同俯俛。昌黎數十篇。讀汝吾實選。吾孱已成倦。汝健愈日勔。製作雖未透。文理幾大闡。是汝能就將。豈吾所訓譔。實多敎育樂。豈但孤寂免。讀暇登後崗。齊步破崖蘚。行行一線徑。側側山腰轉。閑來長嘯劃。高處淸眺展。稍稍牛川得。曖曖蘆原辨。臨墟捫老木。拭碑尋古篆。婆娑數箇月。此樂實不淺。佛巖又從我。汝願豈少舛。忽此遊方戀。將策征驢蹇。依依湖甸路。四載今復踐。維時鴈聲南。庭樹秋風捲。高空自寥寥。凉露何泫泫。蕭晨易有感。况此當遠餞。翻驚涕淚滛。輒覺心腸愞。離懷轉牢落。舊愛猶婉孌。况我秋興濃。益復思畒畎。霜前野稻香。露後畦蔬軟。羨汝專此味。欲去如在圈。將分謾囑汝。學問非別件。餘力則學文。然後方大顯。</text>
<title>權稚圭瑢枉我不利。數日後又貽書告南下。仍求別語。連卒卒未果。發行馳往作別。座上卛吟以贈。是日適有小饌。又自言此去後上京未易期云。</title>,<text>知子庭闈戀。秋來轉不堪。凄風動漢北。匹馬下湖南。漭𤄃他時面。從容半日談。浮生無定別。且用酒杯酣。</text>
<title>將向萬丈峯。路上呼韻。</title>,<text>人語蒼巖下。雲霞繞上頭。逕轉無時盡。溪迴幾處幽。悠然入佳境。偶爾得玆遊。可復出蘿外。寒天短日流。</text>
<title>峰上有菴子無僧。次前韻。</title>,<text>穿林尋一路。身世已峰頭。庵子依巖古。蓮花坐佛幽。乞粮僧盡散。看寺客空遊。簷際聽淸響。層崖掛澗流</text>
<title>夜坐呼韻</title>,<text>逢着何甞晩。相看意出塵。樽前坐突兀。酒後道淸眞。逐景常移席。遙望或岸巾。夜深蘿月出。俄復照窓新。</text>
<title>又呼韻</title>,<text>境深復淸曠。翼翼有遺祠。雅集成今夜。佳遊豈夙期。谷傳流水遠。庭得老槐垂。壺盡添材釀。含杯興在玆。</text>
<title>又呼韻</title>,<text>漠漠窮冬天地陰。霜崖老木氣森森。溪聲入戶朝猶夕。雨意漫空昨又今。杉檜分庭垂影大。烏鴉得夜置身深。徘徊寂寞遺祠裡。默會當年濟世心。</text>
<title>霽月樓暮雨吟望</title>,<text>溪山方暮色。丹檻且高留。狼藉流雲集。蒼茫宿鳥投。是村樵斧返。幾處炊烟浮。洞雨吹林過。看星不下樓。</text>
<title>夜坐東講堂用東𦤎韻</title>,<text>雲深前路眩東西。山外回回幾曲蹊。霞潤千林夜氣動。神淸一枕曉鴉啼。雲山地隔群囂遠。講帳天寒數子棲。靜處襟期相照得。名塲笑他世人迷。</text>
<title>朝起上霽月樓有吟</title>,<text>溪山意飛動。雲樓敞峽天。崖松晴落雪。村日晩浮烟。入座羣峰峭。盤堤古木圓。移時露頂坐。靜看少陵篇。其二淸絶雲山境。玆樓亦易求。溪添昨夜雨。人憶往時遊。見日漁樵出。迎風鳥雀愁。靜焉觀物態。幽意自悠悠。</text>
<title>夜坐呼韻</title>,<text>厭厭壺中酒。星河夜色高。所以男兒貴。崢嶸氣像豪。其二二子相逢日。雪天對壘高。詩家無數語。不必爾唯豪。</text>
<title>漫詠寄一源</title>,<text>羯虜中原泱漭塵。悲風蕭瑟涕盈巾。皇朝文物渾如夢。弱國金繒又貢春。負矢昔曾誇志壯。買刀何用爲家貧。胷中洗得磊嵬氣。倚賴杯樽永日親。右憶中原嘯聚山東有賊塵。漢家何不念黃巾。烟花數里蕭條色。盃酒高門咫尺春。民事實多畿甸廢。國儲翻覺水衡貧。極嘆世事殊如許。薄俗由來且莫親。右念盜賊貂蟬奔走一叢塵。小小諸公儘幗巾。今日笑言明日㤪。胸中霜雪座中春。是非苦閙時無靜。氣像乖和歲亦貧。涇濁渭淸相蕩盡。劇憎兒輩比爲親。右嘆黨論是心何地鏡磨塵。卽有詩書在笥巾。心着卷中聊送日。花開園裡不窺春。年來趣緖居常寂。靜處工夫道豈貧。寥落下帷今幾月。此身唯與短檠親。右讀書蟬▣啁啾揔作塵。灞橋高致浩然巾。常嗟前輩留奇語。不廢吾曹詠早春。翰墨聲名唯爾大。文章才力愧吾貧。近日隔溪思莫見。只令詩筒往覆親。右論詩東華日日厭喧塵。出郭臨流洗角巾。踏草未過寒食雨。攀蘿且問武溪春。山行得得身如寄。野醉醺醺興不貧。吾輩此遊翻夢寐。卽今牢落不相親。右憶紙署遊短衣京口滯風塵。未把黃冠換俗巾。酒熟村村供築社。牛閒處處待耕春。田家幽事遙關興。蓬巷多時且樂貧。不害暫爲城市隱。終敎丘壑此心親。右歸田小槽無酒已生塵。懶性時遺白㲲巾。未結桑門三宿意。長懷蘭室一團春。交情深熟同生死。至樂何曾恥賤貧。病去良朋過我少。夜來山月入簾親。右謾吟几案時時掃小塵。微香一道襲衣巾。不風深院從容日。垂柳遙村黯淡春。新泥樑燕營巢急。久溜林禽得食貧。忽有杜鵑相對發。幾回花下往來親。右雜興孤絶三峰出世塵。尋眞今已我車巾。浮生盡是悠悠事。作意須憐忽忽春。路入名山行亦遍。身無長物槖應貧。玆遊實愜年來願。從我何人作伴親。右約三角之行 不欲作閒漫語。分排搆出。韻旣貧。且讀暇甚不專一。字句多偬卒底氣像。可愧。又車騎京都衮衮塵。九衢相望接冠巾。榮華暫着浮生樂。歌酒交歡幾處春。自信杜翁詩是癖。誰言原憲病非貧。從今林下成牢蟄。人世悠悠謝舊親。又寥寥獨榻淨無塵。長日幽居懶不巾。北嶽微晴連夜雨。西林重見去年春。風流楊柳元來愛。富貴鸎花不是貧。松扉寂掩溪邊宅。牕內琴書只自親。又山庭過雨宿殘塵。睡後常欹處士巾。夕鳥間關猶勸酒。百花撩亂不禁春。芳菲近日須同惜。詩律佳辰豈獨貧。唯向晴窓成靜坐。卷中聖賢好相親。又戶院何曾點一塵。亭臯時或岸高巾。溪山宿雨天然色。花鳥深園分外春。水洞烟霞新約束。詩家樽酒舊淸貧。別來幽意知多少。見爾何當笑語親。悠悠征邁邈行塵。尙憶離筵醉倒巾。去後風光還幾日。別來愁抱不關春。極知世事常違意。堪恨文人有逐貧。箇裡言詩唯爾在。可能相過托朋親。</text>
<title>卽事</title>,<text>輕寒猶自在。春事尙蹉跎。糓雨終南暗。盲風郭北多。觀書時獨睡。携酒有誰過。二月渾歸盡。悲傷志士歌。</text>
<title>次祐甫韻。約雲臺之行。而以洪崖不在爲欠。末句及之。求和。</title>,<text>紙署尋山日。茅堂聽澗時。此生雖役役。佳約豈遅遅。餘興雲㙜在。歸程竹杖知。登高搔首處。應少謝家詩。</text>
<title>金君山挽</title>,<text>洛下分詩社。翩翩各少年。奇文誰繡虎。凄韻或秋蟬。餘子徒爲爾。唯君獨傑然。留心工崛。立意去淸姸。氣格蘇翁逼。才華挹老先。精專看室白。思妙透禪玄。泉石心常痼。雲霞興輒牽。飄飄泛江海。爛熳歷山川。囊蹙天磨翠。衣侵甲浦烟。雲㙜隨意陟。楓岳引筇穿。得句元多力。尋幽不駐鞭。嗟吾猶俗狀。望子若神仙。門對終南正。家臨瀼北偏。鳥飛溫舊學。龜縮味殘編。戶外無雙屨。人間少幷肩。絶知高躅遠。奈此百憂纏。矯領遙爲企。探眞歎莫緣。雲邊心倐忽。空外夢蹁躚。時枉尋山駕。頻投憶我篇。淸飈神韻爽。奇語俗塵蠲。別目看看刮。沉痾往往痊。情深解懸榻。交淡泛虛船。坦坦胷懷闊。脩脩骨相圓。霜蹄將遠放。風翮待高褰。不特騷壇則。終非草野跧。新名方動世。斯道奈關天。志業歸冥漠。音聲絶杳綿。始生天有意。終去爾胡遄。欲綻奇葩殞。將培美木顚。文章嗟莫究。身事㝡堪憐。家鮮鴒原序。兒無鳳穴傳。老爺心慘慘。諸父涕漣漣。寂寞龍門史。凄凉子敬氈。俱悲伯魚夭。咸惜仲容賢。禍福乖天理。彭殤問化權。歡遊如昨日。痛哭望新阡。空谷悲風駛。長洲缺月懸。屋樑瞻舊面。山水斷神絃。陳迹還千古。前期只九泉。他時人日淚。何忍檢遺箋。</text>
<title>次移居市街上見終南有感韻</title>,<text>門外街氛眼莫開。終南何處隱其雷。紛紛竟日渾塵事。惟有靑峯入座來。</text>
<title>夢見亡友金君山</title>,<text>風雨凄凄打一床。故人詩骨不勝淸。依依笑語如平日。覺後村鷄方一聲。</text>
<title>曹溪感吟</title>,<text>人道玆區天作勝。我嫌佳冶不幽深。溪山若是論無價。應換淮安分外心。</text>
<title>與朴子龍 亮漢，尹伯修 游，仲和上曲城。</title>,<text>登高方快意。齊上曲爲城。人物千村盛。風烟數郡平。漸知山疊出。遙覺海微明。</text>
<title>榜出後寄徐壯元平甫</title>,<text>當時浪信無他敵。畢竟輸君第一名。杜擧文章人盡誦。今胡不繼爾家聲。杜擧。其大人晩靜公生員壯元時義題。</text>
<title>仲和宅設酌時。夜飮呼韻。</title>,<text>淸歌一曲繞高樑。細馬初迎窈窕娘。此夜門闌多喜氣。座中相對壯元郞。</text>
<title>與仲和，平甫，保卿共賦。</title>,<text>隙地軒簷苦不寬。團圓猶着我曹歡。朋情漸熟皆同席。客禮多踈或不冠。虫語工爲終夜響。鴈聲能作未霜寒。市南詩草猶隨篋。更對殘燈點檢看。</text>
<title>將移棲南門外。拈歐陽律各賦。</title>,<text>憀慄秋懷苦未平。地同三宿又關情。凉風已足蟬無語。社日初回燕欲行。簾外尋常車馬響。枕邊朝暮市門聲。移棲更向南塘曲。倘及殘荷未落英。</text>
<title>夜坐拈濂洛風雅韻各賦</title>,<text>自笑踈慵與世違。非關▣玉欲鞱輝。堪憐病後形容瘦。多愧囊中韻語稀。萬里秋心孤鴈去。平林暝色數烏飛。龍門風物今何似。歲暮江潭歸未歸。</text>
<title>夜坐</title>,<text>愜志軒窓背禁城。天時今覺葛衣輕。心猶傲俗非忘世。詩是排愁不用名。夜久凉風偏得意。秋深孤月頓生明。朝來試望南塘曲。荷葉蕭條易可驚。</text>
<title>移居北巷呼韻各賦</title>,<text>隨處團成四五羣。居深稍喜隔塵紛。簷軒最畏無風日。天旱常多欲雨雲。墻柳恰藏幽鳥語。砌榴剛妬美人裙。邇來久廢談詩習。興到推敲减十分。</text>
<title>又移禁淸橋邊呼韻</title>,<text>城市悠悠積百憂。十年今復宿江樓。悄然蟋蟀聲中坐。偏憶當時石室秋。</text>
<title>喜雨。次湖陰集韻。</title>,<text>久旱晴空旋作陰。滂沱忽到一犂深。焦乾幾盡含生類。霑洽方知遂物心。太寢怡怡還御仗。殘農稍稍起謳吟。天公也使甘霖足。又聽前溝閣閣音。</text>
<title>夜坐呼韻各賦</title>,<text>移棲纔四日。心靜更翛然。小窓分燭話。高枕借凉眠。拂暑風猶健。通宵雨欲連。邊君亦快意。歌放二更天。</text>
<title>呼韻</title>,<text>雨後長洲水面寬。平湖無浪去漫漫。江兒十歲能操楫。獨取漁舟上急灘。</text>
<title>村景</title>,<text>天公用意足。臨水設玆丘。鷄犬懸危岸。樓㙜狎過舟。村皆賣魚利。兒亦棹船謳。一面繁雲木。濃陰欲墮流。</text>
<title>入城路由城南。馬上吟得。</title>,<text>三驢齊首去悠悠。轉覺身遙徐氏樓。已有江湖長日計。不愁城市暫時遊。行人斜度終南背。急雨平驅漢北洲。夾路泉巖猶可意。每逢佳處少遲留。</text>
<title>還江路</title>,<text>昨來城市今還出。僮病猶嫌懶策驢。去夜江皐風雨惡。故人虛閣宿何如。</text>
<title>陪晩靜徐丈 宗泰 同舟狎𩿨亭下共賦</title>,<text>匝岸差池無數樓。樓前虛繫釣魚舟。尙書忽有江湖興。輕棹直來狎白𩿨。</text>
<title>喜崔邊兩君雨中見訪</title>,<text>邇來久作逃空客。寂寂惟看江水深。未意諸君猶戀戀。淸晨騎馬雨中尋。</text>
<title>江閣偶吟</title>,<text>几席眞如波上浮。灘聲日日撼危樓。江迴楮島藏全面。天缺龍門出半頭。得月尋常謀小酒。無風時或漾輕舟。主人漁子能供客。免使羈心謾惹愁。</text>
<title>雨中偶吟</title>,<text>忙飛𩿨𪆽各翩翩。雲際飜飜急雨懸。看汝簑翁何意思。孤舟無語立遙天。</text>
<title>偶吟</title>,<text>漠漠空洲雨始開。孤舟得月劇沿洄。橫崖烟屋差池出。遙浦漁燈隱約來。江靜魚龍棲各定。渚深鷗𪆽睡無猜。扣舷且誦蘇仙賦。不害輕橈入夜回。</text>
<title>喜洛中諸友同舟而來</title>,<text>城市君行晩。江扉幾浪開。扁舟樓下泊。知是故人來。</text>
<title>呼韻</title>,<text>韓氏亭幽豁。東南賓主佳。如何隔別日。又作悲秋懷。</text>
<title>呼韻</title>,<text>門前秋水小堂迴。霜罷枯荷日夜催。多賴諸君偏惜別。故敎離席暖深盃。</text>
<title>詠糜食</title>,<text>細屑眞如雪。爲糜飯舊蒸。不飢功或未。無渴爾猶能。香蜜甘幷蔗。寒泉冷勝氷。飮來方一快。圍坐對靑燈。</text>
<title>佛寺會話呼韻</title>,<text>差池洛下面。偶爾識禪關。漸熟圍燈話。微醺借酒顔。影殘鍾後月。寒重臘前山。▣▣▣▣▣。從今鎭日攀。</text>
<title>詠梅</title>,<text>聞道寒梅花一枝。雪中香蘂待人開。微粧淡態宜何處。可是參橫月落時。</text>
<title>道峰與一源聯句 沒韻順押</title>,<text>天高地亦逈。中處此身微 章。壯抱鵬摶颲。奇毛豹潤㵟 源。文章玄檢草。生活淡咬薇 章。曲佇知音聽。斤須得質揮 源。岸枯珠斂彩。山媚玉騰輝 章。哲匠空傷老。羲和不駐暉 源。詩書探奧旨。賢哲抱芳徽 章。跡屈蟠潛蠖。文章振彩翬 源。繡期資黼黻。線欲補旒褘 章。半世徒狂筭。三餘又講幃 源。遲回淹日月。游學遠庭闈 章。去郭輪鞅寡。遺祠檜栢圍 源。眞源訪濂洛。詩侶得陶韋 章。龍蟄時方晏。螢囊計不違 源。積陰彌宇宙。大雪沍涇湋 章。壁古凋楓翠。山寒斂霧霏 源。梅香聳孟浩。篁凍泣湘妃 章。卉圃休傷悴。文園且擷菲 源。心專卷參聖。景惜隙過騑 章。只願窺堂奧。寧希拖紫緋 源。三年追董志。中道悟蘧非 章。寶帙朝抽縹。芸籤夜襲馡 源。孔周交夢接。楊墨破羣誹 章。游詠乘閑暇。高深問遯肥 源。離思含慘憺。陽氣逗枯腓 章。雪滚懷鏖蔡。風豗想撇淝 源。悠然成夜訪。不復怕寒威 章。蠟屐同思矯。蘭襟共振葳 源。谷深藏鼴鼠。崖古穴蛜蝛 章。廢寺空烟火。塵燈絶禱祈 源。簷溜鈴裊裊。塔坐佛頎頎 章。陟确巖排戟。瞻峋嶽列旂 源。衣襟披雲霧。目力覔州畿 章。雉堞分南漢。人煙出左圻 源。曉風陰石磴。夜雨潤林碕 章。身勢眞飛動。神仙倘庶幾 源。路欹難進步。境靜易忘機 章。未遂冥棲計。應招列壑譏 源。霞明罥洞樹。溪减衒苔磯 章。縱往麋隨侶。閒遊馬脫鞿 源。峽天方落日。林實或充飢 章。地秘都歸抉。神嗔或匪禨 源。淸遊翻夢寐。佳什粲珠璣 章。歷險方存戒。循塗固所希 源。書帷垂永夜。圖籍散初晞 章。赤水探珠晦。迷津得筏稀 源。種雖分糓稗。藥必擇昌豨 章。禮樂遺塵遠。皇王似夢俙 源。聊將歲暮限。共發路歧唏 章。意永千秋緬。魂傷四宇睎 源。偶來齋肅肅。仍展語依依 章。托契連瓊樹。論文許鉢衣 源。顔瓢甘陋巷。曾裌待春沂 章。促席冬醪綠。留燈曉霰溰 源。形骸吾跌宕。冠服爾峩巍 章。溪舫前宵興。雲樓信宿歸 源。重期臨壘戰。更羨發硎鐖 章。匠室非高手。屠門愧大嘰 源。不須悲小道。聖賢亦斐斐 章。</text>
<title>有人誦傳君山九日作。其詩曰落日危㙜上。哀鴻遠浪中。風霜多病物。歎息有村翁。朝野安危異。江湖盜賊同。何由輕賦斂。聖主本深宮。不勝感歎。口占一律。</title>,<text>蕭瑟乾坤內。聞君九九吟。悲秋宋玉語。憂國杜陵心。一字人間貴。三年地下深。牙絃從此絶。凄切舊知音。</text>
<title>喜趙伯純 鎭禧，尹汝迪 惠敎 至。拈放翁韻各賦。</title>,<text>詩情久與世情闌。偃息差安一室寬。秋至何甞踈簡策。客來時復懶衣冠。黃花苦覺今年晩。小雨纔成九月寒。尺地偶開裘仲逕。時時從往罄交歡。其二相看一笑意先闌。高倚軒囱眼界寬。苦我三秋猶病枕。恠君今日尙儒冠。閑時有興何人會。貧去無錢坐客寒。不遠風流萸菊節。更須料理一樽歡。</text>
<title>叔徹來過。拈放翁韻。</title>,<text>稍覺吾居閙處深。風埃不到此園林。別來宛對前秋面。老去猶存少日心。苦我淸羸同病鶴。憐君憔悴似羈禽。小軒評品詩文坐。興到忘言且一吟。其二悠悠乖闊十年深。知子全家返古林。不逐朱門褦襶客。稍窺黃卷聖賢心。襟期落落無羈馬。身世棲棲不定禽。城市偶來聊訪我。談餘共和放翁吟。其三巷外紅塵丈許深。此間瀟灑似禪林。厭聞涇濁渭淸議。長爲耕雲釣月心。志業猶同千里驥。工夫多愧數飛禽。就中難廢唯詩句。得興時時費苦吟。其四依然一笑故情深。坐到村烟起遠林。將夕白雲生岳面。薄霜黃菊倒庭心。來時已喜聞晨鵲。敀路應看伴暮禽。不有新詩那瀉意。共君終日短長吟。</text>
<title>金叔汝翼 鎭商 見訪。病中拈韻各賦。</title>,<text>客至懸燈火。東城細雨催。詩從別後誦。愁向病中開。得有今宵樂。曾無數月來。曩時空悵恨。虛負菊花盃。</text>
<title>與舍弟稚晦拈韻各賦</title>,<text>幽事多於靜處存。此懷堪與卯君言。霜飈掠樹全身瘦。冬日烘窓半面溫。多病漸知身老大。哦詩猶覺興飛翻。深居慣作冥心坐。爲是年來懶出門。</text>
<title>次杜甫秋興 八首○月課代人作</title>,<text>淸霜一夜脫千林。哀壑槎牙老木森。峽口山川方暮色。塞天雲日易秋陰。凄凄已届金神節。渺渺徒懸玉宇心。淪落江湖淹歲月。百憂愁絶集寒砧。其二西風立數鴈行斜。絶塞蕭條感物華。浪跡卽同長泛梗。病形眞似已枯槎。天涯客緖愁看月。亂後邊聲厭聽笳。遙想平時鄕國事。每從今日泛黃花。其三愁倚江樓送落暉。塞天霜露夕微微。魚鳧國遠人烟杳。鳥鼠山寒木葉飛。海內滄茫家室隔。天涯淪落弟兄違。諸公坐失安邊策。徒爾當年食肉肥。其四年來國事劇危棋。兵後瘡痍滿目悲。誠似魏牟長懸闕。志同袁子謾傷時。崎嶇峽路黃牛險。斷續鄕書白鴈遲。淸渭終南俱杳杳。不堪秋日轉愁思。其五淸秋卧病楚人山。斷送流光道路間。幾日皇威淸海岱。暮年詞賦動江關。巴猿似哭工催淚。蜀酒如酥豈破顔。猶有夜來靑鎖夢。五更依舊趁鵷班。其六少時磊落尙奇功。書劍居然老蜀中。未着靑袍朝北極。又當烏帽落西風。憂時短髮全催白。帶酒衰顔暫借紅。已判此身今已矣。百年蕭瑟一詩翁。其七客中羈思雪渾頭。况是蕭條落木秋。憂國傷時唯感涕。登山臨水捴歸愁。才名昔日吟丹鳳。身勢殘年傍白𩿨。聞道天驕猶洛北。幾時氛祲霽神州。其八長安城闕勢逶迤。第五橋連皇子陂。太液露荷應萬朶。禁園霜菊幾多枝。自憐湖海飄零久。頻覺光陰荏苒移。京國浮雲時北望。客懷搖落淚雙垂。</text>
<title>尹仲高 志尙 有詩卽次</title>,<text>多謝君能衮衮來。賴君孤抱靜中開。叩盆歌後膓全斷。莫恠詩成語輒哀。其二墻月團初上。窓燈耿欲殘。偶成良夜晤。深愧小壺乾。舊意傾心吐。新詩刮目看。仍將歲暮感。同子倚虛欄。</text>
<title>次尹仲高韻</title>,<text>尺地居然蔣逕成。百年深好歲寒情。興來朝暮如期至。逢處尋常帶笑迎。撥抱唯堪無事飮。有吟多是不平鳴。愁時兀爾褰簾坐。雪罷終南翠色呈。其二忽聽山鳥以春鳴。過臘看看歲欲更。居士心如枯灰久。閉門孤坐紙囱明。</text>
<title>次尹仲高韻</title>,<text>暮景騰騰過。孤愁漭漭新。忽此踰中歲。居然逼上春。風塵暫住客。天地一畸人。猶殘口業在。詩律尙精神。</text>
<title>述懷</title>,<text>歲欲更新感抱增。湍山西望雪崚嶒。生涯定是家居客。身世依然肉食僧。終日寥寥只孤睡。長宵耿耿有寒燈。就中堪喜堪悲處。稚子能言已答譍。</text>
<title>次尹仲高韻</title>,<text>天地新陽動。丘原臘雪消。羣生方氣色。老我獨蕭條。心事悲潘簟。風流阻灞橋。西隣有詩友。來話每深宵。其二興有詩能引。愁無酒可消。梅殘猶白蘂。柳嫰欲靑條。山暖氷歸壑。溪鳴雪漲橋。天機靜裡促。同爾惜良宵。</text>
<title>洪兄敬叔 九采 宅。夜與諸人共賦。</title>,<text>列坐冠童錯。談長到日昏。不堪中歲感。却羨少年喧。松砌凌冬色。梅龕過臘痕。居然一勝會。唯是欠淸樽。其二啾啾鳥各定。山意忽微昏。坐雜忘年輩。居深隔市喧。氷霜猶臈色。梅柳已春痕。欲去多餘意。行謀守歲樽。其三天地方窮臘。東城雨雪昏。親朋偶如約。諧謔不嫌喧。案疊梅詩草。筵堆蠟燭痕。居然老大感。還怕近椒樽。其四暖閤梅花笑。殘更燭燼昏。村深寒犬靜。簷凍宿禽喧。談謔俱詩意。衣巾半酒痕。風流最東里。無日不朋樽。其五坐待更鍾盡。歸忘雪逕昏。風流卽詩會。時節近儺喧。散誕琴書趣。飛騰醉墨痕。呼添混沌酒。猶覺勝空樽。其六十載名塲走。纔醒醉夢昏。敢懷高士志。羞逐俗人喧。陶室琴書樂。潘床涕淚痕。猶憐結習在。隨處卽詩樽。</text>
<title>中宮殿延祥帖 代人作</title>,<text>罘罳影炙瑞曦暄。禁裡輕寒彩勝翻。臘雪纔消儀鳳殿。春風先到濯龍門。化沾區域陰功闡。敎卛宮闈儉德尊。卽見三陽交泰象。至仁端合配乾元。其二化洽雎鳩日。時當白兔年。齋莊警齊曉。欽穆贊堯天。爆竹新聲動。投花舊俗傳。侍臣摸至德。無愧二南篇。其三陰敎旁流位育參。句萌飛走氣新含。應知春日親紡績。繭館辛勤手洗蚕。其四殿角祥雲覆。簾頭化旭長。千官呈賀語。環珮集靑陽。</text>
<title>與平甫作湍行。出南郭詠早市。</title>,<text>初日照南郭。三街早市繁。列來諸邑産。傾出幾坊門。易失須臾面。難分咫尺言。堇穿如海地。方得快乾坤。其二華岳俄無見。昌陵悠已過。崎嶇將凍僕。屈曲轉氷阿。村逈孤烟細。山高暮雪多。不愁行邁遠。馬上起微哦。</text>
<title>大風雪</title>,<text>昨日不寒今日雪。天公故戱病余身。氷灘欲渡凌兢馬。凍野時逢慘澹人。西日已應欺客子。北風何事入衣巾。窮陰莫恃餘威壯。纔到明朝便得春。</text>
<title>哭湍阡感吟</title>,<text>汲汲如將見。催鞭雪裡程。孤墳竟何語。我哭只高聲。慘澹溪雲集。蕭條峽日明。憶曾從外至。君輒喜顔迎。</text>
<title>三淵金丈 昌翕 過宿有吟請和</title>,<text>淵翁過我宿。鞭馬自楊根。座內烟霞氣。談頭義理源。悠悠坐遙夜。一一警余昏。有興翻深感。無人具酒樽。</text>
<title>過湍山寒食祭。與平甫約向大興山城。松京道中。</title>,<text>哭別湍阡策馬遅。故都西入路逶迤。橋碑半記前朝字。壇砌多逢舊寺基。是處差看興廢理。古來何限死生悲。一樽且上南樓望。殘郭烟橫落照時。</text>
<title>滿月㙜 聞㙜石或爲村人偸去。故第五句及之。</title>,<text>往事前朝問。㙜名滿月傳。依俙宮殿處。蕭瑟草花邊。苑砌誰家石。毬庭野老田。等如禾黍感。吾亦一悽然。其二㙜上荒凉草樹叢。行人立馬古麗宮。朱蒙舊俗依俙裡。翠老遊蹤寂寞中。歷歷城池方落照。悠悠今古幾春風。登臨且置興亡感。杯酒聊將數子同。</text>
<title>朴淵</title>,<text>見時不及聞時好。到此方知見愜聞。一道橫來龍蜿蜿。半空篩下雪紛紛。崖翻怒沫長飛雨。潭湧層濤不定紋。懸壁蒼松僧指似。是中曾有鶴巢云。其二却立層崖亂叫奇。陰森不敢近前窺。驚濤怒沫常飄灑。老栝寒藤自到垂。林欲暝時聲益厲。風方急處態難持。入山三日奇觀足。隨興蒼苔席屢移。其三萬古滔滔河漢津。隨風直下壁嶙嶙。何人但道聲威壯。老我貪看變態新。勢倒晴空偏氣色。影翻初日頓精神。詩能到此誰形似。挹翠人間已作塵。</text>
<title>寂滅庵 懶翁住錫處</title>,<text>庵子何年廢。僧歸只白雲。短墻餘梵字。虛井長苔紋。石偃幽花色。林啼恠鳥群。㙜杉根欲倒。曾是手栽云。</text>
<title>憇太宗㙜。㙜上盤松。年前已死。</title>,<text>石戴高松溪水心。團團能作十圍陰。祗今唯有枯根在。不待先生把酒吟。</text>
<title>華藏寺</title>,<text>曲折緣蘿逕。崎嶇到石門。呼僧出貝葉。歇馬繫松根。晝晏槽泉響。年深畫佛昏。槐壇試一眺。雲海眼前翻。</text>
<title>善竹橋</title>,<text>荒橋短短小溪阿。何事行人駐馬多。溪不涸來橋不泐。也如砥柱屹頹波。其二橋邊下馬徘徊久。想像先生授命時。不敢細論當日事。只將悲涕洒荒碑。</text>
<title>花潭</title>,<text>夫子於焉架數椽。更留祠屋尙嵬然。龍盤鳳舞千年地。魚躍鳶飛一洞天。葬魄山荒餘短碣。照心潭古有虛烟。嘐嘐後學無窮意。徙倚亭欄歎逝川。其二小區天作勝。溪滙廟門前。興與淸流永。坐逢蒼石圓。山藏別風日。潭漾一雲天。更得濠梁趣。游魚潑潑然。其三不恨山中花較遲。蓓蕾已著許多枝。枝邊默立看生意。勝似蜂喧蝶閙時。</text>
<title>麗祖陵</title>,<text>道師曾慧眼。麗代卜斯陵。拱揖羣峰正。胚胎一氣凝。歷年于此定。傳說至今穪。末葉終滛佛。興亡秪爾僧。</text>
<title>登松嶽</title>,<text>步上神崧頂。縱眸天地間。微明遙海水。蟠屈幾州山。戰伐餘殘郭。興亡俯舊闤。夕陽高處立。一鳥西南還。</text>
<title>櫪巖次翠翁韻</title>,<text>滿月㙜傍櫪巖洞。翠翁先我一來尋。暖風晴日有餘興。怒瀑寒松猶自吟。今古茫茫唯夕鳥。山河漠漠欲春陰。舊來興廢元如許。何用悲歡惱此心。</text>
<title>松嶽道中。與金叔汝翼聯句。</title>,<text>幷馬聯翩西出門 章。春陰初霽晩風暄。雲山爛熳迎人至 翼。已有奚奴背小樽 章。其二數點斑鳩鳴翠柳。一雙黃犢起靑烟 翼。溪邊更着騎驢客。好是東風二月天 章。</text>
<title>歸路</title>,<text>風吹衣袂正飄飄。隱約天磨背後遙。圓寂峰孤雲漠漠。大興寺逈水迢迢。鳥嫌遊騎移溪石。蜂趁飛花度野橋。薄暮更投山店宿。却愁明日便塵囂。其二跌宕神仙界。依俙一夢中。別來懷耿耿。佳處悔怱怱。醞藉徐潭勝。奔騰朴瀑䧺。百回看不厭。且待九秋楓。</text>
<title>崧陽書院</title>,<text>圃隱祠前松栢陰。干雲直上氣森森。丹靑宛轉平生面。歌曲分明百死心。可但殺身扶大義。從看開學倡儒林。纔經善竹橋邊至。一瓣香中更濕襟。</text>
<title>新村金叔汝翼亭子。夜坐共賦。</title>,<text>樂此江湖大。纔從城市中。坐間仍得月。高處每多風。斷續山圍野。虛明水暎空。主人知我興。深夜浪吟同。其二卽夜歌吟地。平時夢想中。江湖無六月。樓閣倚高風。詩興從他得。畸愁到此空。翻悲塵土跡。向來蠛蟻同。其三坐卧泉聲內。琴書樹影中。從君借一宿。留客見高風。村僻人烟別。山平眼界空。方知箇裡景。佳興四時同。</text>
<title>與金德老 鎭成 共賦</title>,<text>殘榴猶作早秋明。凉吹園深拂拂生。此際君能騎馬至。亡言相對也高情。其二綠樹中園返景明。一蟬鳴處靜心生。客來評品詩文坐。却是蕭然韻士情。</text>
<title>與尹仲和，徐平甫共賦。</title>,<text>一笑迎看無是非。故人能不好期違。憐吾久蟄三冬盡。喜子南遊昨日歸。長夜語深燈悄悄。淸樽細酌醉微微。知君定趁詩家約。不怕衝寒雪打衣。其二年非蘧玉已知非。居靜終然性不違。未有淸樽供客座。猶能今夜挽君歸。山窓久坐雨聲細。雪屋寒多梅意微。語到烟霞先興熟。尙憐塵土汚人衣。其三歷落初心八九非。愁隨老至與無違。山中酒熟客初至。雪裡狵喧人夜歸。曉漏傳稀燈暈小。爐香燒盡篆烟微。憐吾病後全消瘦。寬却身邊舊着衣。其四危言何必强非非。偏性從來俗㨾違。病意長同龜好蟄。鄕心眞似鳥知歸。不愁身未抽塵界。且喜家猶近翠微。暮歲期君同早退。釣磯重拂舊簑衣。其五不醉吾知計却非。浮生難合固多違。背燈稚僕和眠坐。帶雨廚人乞火歸。簷霤向殘聲斷續。窓燈欲曙影熹微。起看簾外山新雪。皓色全侵鶴氅衣。</text>
<title>次金叔德老韻。送金叔汝翼歸松都。</title>,<text>對燭秋堂話別離。故都風物惹愁思。花潭日暖觀魚處。松嶽雲開望海時。我惜春遊眞一夢。君應此去又新詩。何論被却椰楡笑。憂惱纏人已欲衰。</text>
<title>金叔汝翼宅逢金叔德老共賦</title>,<text>和風吹數日。消息百花枝。老子興方得。可人來不期。談長易到夕。坐久各尋詩。何處留佳約。齋東躑躅時。</text>
<title>朴生道基挽</title>,<text>少日農巖門下識。三冬石室院中棲。愛君貌古心如貌。此是君山舊品題。其二我哭君山餘十載。見君常似見元賓。君今身後留三子。持比君山是福人。</text>
<title>任監司 胤元 挽 代叔父舍人公作</title>,<text>矯矯踈翁節行尊。君家家世卽淸門。明時擢第孫承祖。暮景衣緋弟幷昆。廉白志曾澄海臬。淸要官始長薇垣。且看膝下繩繩在。餘慶徵他未艾存。其二人間老覺死生催。此友那知又夜㙜。一歲曾攀天上桂。半年同對院中槐。追遊禁列身如夢。時枉窮居意輒開。沖淡襟期那復見。廣山秋色淚邊哀。</text>
<title>尹仲和擢菊魁後設小酌。席上口占。</title>,<text>少小交仍老大身。友朋情又弟兄倫。人間偶倂懸蓬歲。天上今同折桂春。嬌曲欲闌華燭轉。壽盃頻薦彩衣新。諸君莫笑郞當舞。簾內雙臨太碩人。時陪天只往赴故云</text>
<title>席上仲和有詩走次</title>,<text>同庚同硯我三人。最服君才馬絶塵。今日喜筵無別語。百年萱北願長春。與仲和，平甫同庚。故第一句言之。其二三箇同庚我兩人。蓼莪篇廢久生塵。孤兒遇喜增悲處。一似曾前乙酉春。乙酉卽小科同榜時故云</text>
<title>老稼翁之隨使駕適燕也。東床舊客趙文命來餞於心臺。口占一絶奉獻遠者。</title>,<text>苦抱偏於酒後生。相看淚欲墮離觥。薄肴已是他人辦。誰復同憂萬里行。</text>
<title>趙大憲 泰東 挽 代東岡從祖作</title>,<text>姻誼朋親老到今。冲襟相好亦相欽。家居輒發憂時語。腔子都無害物心。中歲科名重桂籍。暮年聲望再棠陰。最憐身後悲凉事。四箇兒先地下深。</text>
<title>忠簡任公延諡次韻 代東岡從祖作</title>,<text>張大何須太史言。邦家自有愍章存。身仍戰死全臣節。諡以忠名見主恩。闔戶榮光延紫誥。衣冠盛會匝芳樽。况今重啓龍蛇歲。應激泉㙜不滅魂。</text>
<title>訪再從兄致卿 遠命 于楮子島。仍會仲和齋所。朴子龍 亮漢，洪兄敬叔亦來。</title>,<text>匹馬吾能湖外尋。寢郞官冷傍禪林。天寒水國魚龍靜。歲久喬園檜栢深。合席偶逢京洛面。圍樽各話別離心。邇來愼莫踈相見。荏苒天時近臘陰。</text>
<title>除夕往再從兄士弼 翼命 宅共賦</title>,<text>留話君家紙閣寬。衰懷忽對頌椒盤。行藏略已中年備。日月平當一歲殘。悼老詩篇那遣興。迓新杯酌不爲歡。獨憐梅屋先春色。紅燭前頭爛熳看。</text>
<title>與仲和，平甫，趙伯純 鎭禧。出淸潭聯句。</title>,<text>洪氏新樓三角陰 和。樓前下馬繫脩林。蒼岩自作層層勢 章。幽磵時傳曲曲音。暇日登臨塵慮滌 平。晩風吟嘯勝情深。名區跌宕宜吾輩 純。良愜平生水石心 和。其二淸潭久已擅佳名 章。峯壑孤深一水明。莽蒼幽尋今恨晩 和。雲林秀色又逢晴。樓憐前後三登地 純。境愜逍遙半日情。留飮待看今夜月 平。也應衣袂不勝淸 章。其三林木依然苕霅間 純。到來蕭散隔塵寰。桑麻被岸猶嫌俗 平。磬唄穿蘿更覺閑。苔石平堪分水坐 和。蓮峰高欲入雲攀。近圻無若玆丘勝 章。不厭遊筇百遍還 純。其四誰能特地起樓臺 平。始許遊人自去來。風送磬聲淸几席 純。雲移山色暎樽罍。穿林不受人間暑 章。亂瀑長喧洞裡雷。激水時爲童少戱 和。吹葱餘留未全摧 平。其五樓閣炎氛逈 章。溪山淡靄濃。淸宜潭一曲 和。凉有樹千重。得興分詩韻 純。忘機各醉容。起然仍榻卧 平。相對白雲峰 章。其六天設人營幷 和。潭光岳色連。偶携佳友至 章。留借小樓眠。臨水廚仍辦 平。隨陰席屢遷。淸談兼戱劇 純。方覺日如年 和。其七牽卛成良會 純。逍遙到夕曛。松陰高枕石 平。巖際近生雲。佳處殊非遠 章。今來果愜聞。主人如不俗 和。能許半山分 純。其八暝色生羣壑 平。泉聲滿一樓。人隨境俱靜 純。時與月相謀。卧石林風落 和。看山洞藹收。溪廚進夕飯 章。何事不淸幽 平。</text>
<title>用聯句韻各賦 四首</title>,<text>登登路轉華峰陰。數騎行穿松樹林。遲日穩尋山水界。晩風時送磬鍾音。白雲洞里岩崖古。垂柳村中鷄犬深。忽地驚看亭子立。飛簷直壓小潭心。其二名區始覺少虛名。可愛羣巒赴眼明。溪流噴薄風如怒。山靄霏微晝不晴。廚子洗魚供客味。峽氓分菜作人情。樓居已是氛埃外。今夜應驚枕席淸。其三籬落依依樹木間。洞深風日異人寰。雲霞杳杳平時想。鞋杖騰騰半日閑。境轉佳時頻乍立。石逢奇處每高攀。從今路熟眞仙界。約語諸君數往還。其四名區難得此樓㙜。况有簷端好月來。詩自入山成一軸。酒因修稧置深罍。峰雲欲作濛濛雨。壑籟時如隱隱雷。抵夜叫好相拍手。少年豪氣不低摧。</text>
<title>出山馬山口占聯句</title>,<text>山樓一宿便依依 章。出洞緇塵已染衣。曲曲淸溪凡幾度 純。翩翩遊騎又同歸。心留淨界身猶往 和。跡寄名塲意已違。安得秋來重結約 平。一筇穿入白雲飛 章。</text>
<title>午憇佛巖南邊屛巖下聯句</title>,<text>巖形削作屛三面 章。川勢鋪成練一條 純。天爲行人與午憇 和。枕邊颯颯生凉飈 平。</text>
<title>東岳詩壇。重修於百年之後。亦一藝苑盛事也。其日陪東岡從祖往焉。略有絲竹盃盤。終日侍飮。因拈韻而歸。歸後各賦五首。呈于東園案下。</title>,<text>東广園中翰墨壇。檀陰歲久覆壇寬。傳心藝業今誰繼。執耳詞盟舊已寒。百代詩篇留宇宙。往時文采暎簪冠。事如有待重修餙。堪着吾曹坐席團。其二 第三句用鶴谷挽五山孤蹇已沒丹霄鳳之語。第六句用騷壇古實事。今世人誰登此壇。詩聲遼絶百年寬。山翁鳳沒秋霄遠。岳色鯨飛夜月寒。幾度雪天張皷幟。尙傳風雨壞衣冠。分留物色今如古。不廢詞家勝集團。其三肯搆孫能築舊壇。剔來荒穢覺如寬。從今墨伯騷豪地。不復烟蕪露草寒。暇日偶然陪杖屨。芳筵又是列纓冠。盃樽却風流習。赤木陰邊醉話團。其四文藻荒深獨古壇。登臨平眺洞天寬。橫秋琴笛陶心快。蔽日松蘿露頂寒。事異重新洪府閣。人如偶坐綺翁冠。更看文會樓猶在。深鎖夕陽樹影團。文會亦岳老詩樓云其五十六年前醉此壇。少年詩酒氣頗寬。追遊直到三秋盡。往事渾如一夢寒。今日主人重解榻。當時童子已勝冠。便生公佐東園感。此會能更幾潤團。歲戊寅。與李仲協諸人結榻于此。首尾過秋夏。甚有詩酒之勝矣。此是其後第一樂事。故此篇全道其意。末句用歐公記李公佐東園事。</text>
<title>與一源出郭</title>,<text>山行衣縹緲。暖風吹數子。已覺神襟爽。出郭纔數里。一逕先我走。去傍長溪涘。夜來山雨足。下馬聽新水。高松西行直。亂峰遙處起。脚健吟病後。興會烟霞裡。憂故曾相仍。及玆方偶爾。前聞紙署勝。左右行且止。他皆用藜杖。吾亦理弊履。</text>
<title>文殊寺</title>,<text>岸斷初尋峽水窮。峯開時見夕陽紅。看山客歇松陰處。到寺僧寒石竇風。一氣空濛橫下界。衆巒回合護靈宮。薄暮行吟孤塔側。樵歌始出古林中。其二空穴脩風佛骨淸。妙香初散石床平。天晴華嶽高雲白。日落楊州遠水明。戶外空靑杉檜氣。林端孤切磬鍾聲。初來絶峽疑無地。喜見懸崖一逕橫。</text>
<title>中興寺路中</title>,<text>散策從吾興。緣崖幾往還。行行一溪水。漠漠盡春山。寺在淸虛界。僧迎縹緲間。玆遊頗跌宕。今夜宿禪關。</text>
<title>中興寺步月。有歌者。呼韻。</title>,<text>隨處層岩數疊歌。晩來風急水聲多。從他春露沾衣袂。且待諸天月上蘿。</text>
<title>上白雲臺</title>,<text>羣峰積氣俯蒼蒼。衣袖靈飈萬里長。數郡風烟分脉絡。暮天江海見微茫。松間穴古噓雲氣。鳥背山高隱月光。只爲少年心目快。實慚行止戒垂堂。</text>
<title>將向祥雲菴路中</title>,<text>烟霞始覺此心淸。且復躋攀病脚輕。橋斷松根通澗道。路危林末見人行。日高初靄山山翠。春晩濃花樹樹明。雲表踈鍾何處落。忽驚禪子寺前迎。</text>
<title>閔漬岩呼韻</title>,<text>高棲曾此地。杯酒後人尋。霞石千年古。雲沙幾曲深。溪風吹晩籟。洞日欲春陰。蕭瑟幽懷永。啼禽在夕林。</text>
<title>北漢山城</title>,<text>遺壘殘花鳥雀喧。夕陽行出古東門。神謀可見周遭地。異代長悲欝悒魂。春暮溪山花漠漠。戰餘風日晝昏昏。朝廷今日憂南北。謾憶將軍涕淚痕。</text>
<title>石門分路呼韻</title>,<text>春衣穿入薜蘿淸。朝日雲霞洞裡生。遠客來時幽鳥喚。一僧歸路雜花明。移時倚壁看空翠。無語臨溪聽昨聲。一宿山中還送去。濁醪三酌賦君行。</text>
<title>釋迦峰</title>,<text>羣山相主客。微路互經緯。行上釋迦嶺。是處多僧氣。</text>
<title>曹溪觀齋食</title>,<text>孤絶曹溪寺。初聞雨瀑新。春山頻有客。老釋慣迎人。閣側依松色。鍾踈出水濱。烟霞緣未了。於此着吾身。</text>
<title>松都陳懿範父挽</title>,<text>年踰六旬官貳令。故都人士競爲榮。况看一子才非少。卿相家家已識名。</text>
<title>上元夜。與仲和，伯純。次去年元宵韻聯句。</title>,<text>勝會今宵月共圓 章。倦隨遊伴出街烟。祗堪秉燭酬佳節 和。且可含盃到曉天。聽取歌鍾城闕裡 純。散來吟嘯戶庭前。風流自愧能留客 章。好把詩籌較去年 和。</text>
<title>踏橋呼韻各賦 狹靑奪小昆侖上元事。與洪世泰約會不成。</title>,<text>君袂飄飄我欲攀。橋頭齊唱踏歌還。天街午夜成人海。華俗今宵設火山。斝酌暫飛明月下。笙歌多出少年間。却嗟違繣騷壇戰。三皷誰能去奪關。</text>
<title>逢李鼎叔於良甫家共賦 時談楓岳之行</title>,<text>相逢簡俗禮。匡坐几燈間。歲月憐君病。風塵少我閑。淸詩誰白雪。幽話半靑山。▣▣▣▣▣。▣▣▣▣還。其二縹緲蓬壺月。悵望城市間。虛勞十載夢。纔得一身閑。快闊東南海。瓌奇內外山。相隨數尺杖。吾欲遍觀還。其三騎馬終南雪。尋君莽蒼間。箇中何所事。春後未應閑。課僕時栽木。開簾或看山。吾行亦乘興。相對各忘還。其四話穩開襟際。詩成遣興間。世人俱是役。吾輩最方閑。洞僻唯聞澗。窓高易得山。何須歸騎促。且伴夕禽還。</text>
<title>與沈共甫 珙 沈聖凝 尙鼎 共賦</title>,<text>君閒非似有官身。洞僻差稀市井塵。居不占幽那得靜。酒能供客莫言貧。山容欲罷糢糊雪。花意微迴黯淡春。詩遇勁鋒難放手。沈郞元是語驚人。</text>
<title>將作楓嶽之行。因僧寄書金化倅李一源。仍題寄一絶。</title>,<text>睡足名山數十年。春遊欲發杜鵑前。主人也是花江令。消息先憑一衲傳。</text>
<title>次韻寄題同人美卿草堂 小桃源。卽澤堂楊口題詠之語。</title>,<text>良田疇又美山川。雖小桃源洞裡天。閒與峽氓仙鹿伴。閙無官吏夜狵眠。居然移地成深隱。也是全家有勝緣。京洛卽今風浪惡。恠君來往數翩翩。</text>
<title>李沃溝 彦純 挽 代叔父作</title>,<text>崎嶇何地不褒斜。畢竟魂招南土遐。暮歲官名鮎上竹。少年才調筆生花。理無終否惟人耳。天欲長窮果命耶。尙憶床頭聽夜雨。西湖雲樹望中賖。</text>
<title>李判書 墪 挽 代東岡從祖作</title>,<text>早歲天人對。淸朝寵辱更。高官周冢宰。遐袠宋耆英。簡貴儀容整。廉方志操貞。名宗知有後。不慙繼家聲。其二傲兀西坡老。公惟相與多。辛甘一臭味。進退幾風波。自礪剛方志。人驅黯淡科。明時又死謫。終始似西坡。其三夙同鉛槧業。頭白到如今。自托葭莩義。彌堅松栢心。人間吾獨病。泉下子還深。忍對賢昆季。難禁老淚滛。</text>
<title>李晉叔必明挽</title>,<text>君胡去世太僊僊。昆仲人間遂孑然。自是關君門戶事。悼君何暇悼無年。其二孝友家庭不勉敦。弟兄湛樂和箎塤。久知梅鶴淸高韻。爲學先尋百行源。其三硯北辛勤了半生。稍聞塲屋有能聲。天應與子偏窮相。猶區區上舍名。其四邦慶朝收四十人。卽看科日不盈旬。東村向數屠龍手。一指尋常到爾身。其五秋氣蒼凉背郭廬。暗螢無數入帷虛。山妻獨抱阿兒哭。收拾床頭未卷書。其六儕友甞期壽祿純。如何今日未中身。自從君便泉㙜後。不信人間厚稟人。</text>
<title>趙判官廷淹挽 代東岡從祖作</title>,<text>前春辭我告南爲。凶報俄傳夢似疑。郵舘三更魂斷夜。故山千里襯歸時。六旬人世猶非夭。四品銘㫌也未卑。獨有同宗無盡涕。薤歌悽咽不成辭。</text>
<title>伯氏將有管城之行。與伯悅兄，洪叔君則，堂叔季良甫最壽共賦。</title>,<text>所適無多路。玆遊亦遠行。明朝渡漢水。幾日返秦城。秋後關鴻盡。霜前峽邑淸。長途愼旃戒。未暇說離情。</text>
<title>伯氏再有湖行。吟呈一律。</title>,<text>犯星行客子。湖外漭川原。鞍馬蒼茫去。峰巒隱見奔。雲烟俗離變。魚鳥錦溪繁。佳處非無興。百憂柰此煩。</text>
<title>吟呈伯氏行中</title>,<text>癯溪得日幾。湖甸此行繁。郡吏非新態。官醪且舊樽。林泉風月好。京洛是非喧。我伯心踈放。應尋白馬村。</text>
<title>奉呈伯氏</title>,<text>半世渾愁緖。新春尙百憂。何心看物態。無意作風流。小雨池魚樂。暄林谷鳥幽。天機遽如許。孤望共悠悠。其二靜裡機方息。愁邊歲又更。寒威猶自在。春事未分明。氷泮溪初活。風暄樹漸榮。此時還獨坐。何物不關情。</text>
<title>玄湖舟中聯句</title>,<text>十里平湖暄色催 叔父。伏波亭下棹舟迴 祈仲。江山漫浪前期在 君錫。詩酒連留好抱開 叔馨。夾岸樓㙜多少出。陣沙𩿨𪆽兩三來 叔章。蓬頭皎月如相約 伯承。席上佳朋揔逸才 祈。造次盃盤倉吏辦 章。參差帆軸漕舡回 愼汝。當窓小妓搖歌扇 士仰。染翰詞人倚酒罍 涵。花事餞春紅未謝 臨。水光經雨綠初堆 章。時逢小艇論魚價 錫。好向烟汀訪釣㙜 馨。到處淸遊多愜意 愼。興來豪氣促傳盃 祈。舡隨返照潮俱上 觀叟。笛徹歸雲響傳哀 涵。極浦殘雲看出沒 馨。遠洲孤棹任沿洄 叔父。漁燈影逐高低岸 章。島樹陰連遠近隈 錫。物是前賢曾玩賞。天敎吾曹又徘徊。翠翁迹緬空雲水。岳老㙜荒但草萊 章。選日壺觴眞樂矣 叔父。此辰光景政佳哉 祈。一年勝集仍春夏。百代奇文笑馬枚 愼。隨處江山成跌宕 錫。向來城市沒塵埃 章。不嫌短燭消殘淚。况有淸篇燦美瑰 錫。棹曲響酬金管咽 愼。舞衫香襯玉山頹。夜深玄浦舡初戛 章。波闊籠岩首屢擡 愼。風月也知爲我有 祈。天公應亦不吾猜 章。秋來更結重遊約 愼。倒盡深樽興莫裁 祉叔。</text>
<title>與尹仲和發楓嶽之行</title>,<text>游子辭家意惘然。遲遲路出北巖前。此心與路應終始。慈母今當喜懼年。</text>
<title>出東門</title>,<text>撥棄人間萬段緣。並駈游騎意翩翩。出門便是登山日。相笑關王古廟前。</text>
<title>馬上望三角山</title>,<text>拔地圓峰鎭漢京。不勞雕刻自天成。金剛也少奇如汝。駐馬回看更有情。</text>
<title>歷入道峰書院</title>,<text>夾岸重重花似霧。花間一路逐溪回。欲從楓嶽山中去。先入桃源洞裡來。鷄犬依依村落出。松杉肅肅廟門開。十年始踏曾遊躅。石上題名半蝕苔。</text>
<title>朝發樓院</title>,<text>客子病慵起。板門朝日明。樵歌始出郭。行旅已登程。崖仄盤旋去。溪回曲折鳴。逢人問前路。云到抱川平。</text>
<title>踰祝石嶺 時借徐平甫短刀而去</title>,<text>鞍掛徐君一短刀。東風浩浩拂行袍。客程已覺楊州盡。地勢方從祝嶺高。峒客田磽多種粟。野人籬淨或開桃。回頭忽失三峰色。是處依依捨別勞。</text>
<title>午炊先達山下朗原君亭。亭是朗原君家山所往來時晝驂所云。</title>,<text>好事彼公子。底心營此亭。傳言節日祀。暫爲午時停。自別村閭㨾。從看富貴形。更憐京洛態。門柳渭城靑。</text>
<title>白鷺洲</title>,<text>駈馬忙尋白鷺洲。客程何害暫遲留。層岩斗起當心立。一水丫分抱壁流。晴日潭光相暎發。落花魚隊共沉浮。人無好事吾方恨。亭子誰能置上頭。</text>
<title>早發梁門馬上記實</title>,<text>飯罷催騎馬。主人當馬別。峽深殊節候。四月霜加雪。</text>
<title>豊田途中</title>,<text>知是豊田近。村村梨樹明。尋常逢澗採。辛苦見峰耕。棧底水微響。馬頭山疊生。客中相藉在。僮僕轉多情。</text>
<title>午炊龍護山下村。見村人賭射。</title>,<text>山行路愈惡。人氣午時煩。尙遠停驂店。仍尋射鵠村。分朋里社集。見客兒童喧。峽俗供人厚。香蔬佐晩飧。</text>
<title>柯峴遇長安寺僧。問山中花事早晩。</title>,<text>長安釋子馬前叉。爾別長安幾日賖。巖前笑折花枝答。春早山山皆此花。</text>
<title>傔人路中。眼眚足繭。戱吟。</title>,<text>足良可陟崔嵬地。目烱能看奇瓌形。足目一時俱有病。樓梯去處玩丹靑。</text>
<title>金化途中</title>,<text>身暇仍無疾病乘。東遊吾得去騰騰。藿魚半是通川駄。甁鉢多逢皆骨僧。崩橋馬㥘凌兢渡。危棧人愁曲折登。同行賴有知音在。談水談山互答譍。</text>
<title>暮投金化縣得西字</title>,<text>點點牛羊欲下堤。客驂遙望店烟嘶。長溪側畔村籬密。垂柳陰中郡閣低。荷耒人回山火外。賣粮奴出野墟西。行無長物惟詩草。復就窓燈手題。</text>
<title>暮宿金化銀溪驛村。是日卽燈夕。</title>,<text>京洛今宵樂事興。家家樹火皷騰騰。銀溪古驛蕭條客。獨對虛窓耿耿燈。</text>
<title>金化倅李一源適不在官。甚悵然。</title>,<text>黃昏駈馬郡前歧。投宿溪村寂寞時。倘有使君留作主。肯敎游子獨吟詩。旅窓孤枕愁遙夜。官燭淸樽敗好期。驚人謝眺携難去。落鴈峰頭恨可知。</text>
<title>過栢田戰塲。望洪觀察 命耈 祠宇。</title>,<text>巋然祠宇縣城東。父老猶傳按察忠。忍說亂離年在鼠。堪嗟士卒化爲虫。悲風晝起荒山側。殺氣春迷大野中。千古分明成一死。好敎輸與柳琳功。</text>
<title>午憇金城南大川披襟亭</title>,<text>翼翼郡亭子。丹靑俯碧潯。平鋪十里水。斜帶一行林。或命公餘駕。聊披倦客襟。忩忩意不盡。歸路擬重臨。</text>
<title>詠峰耕</title>,<text>何處叱牛聲。回顧峰嶙峋。左右與興跪。歷歷如語人。</text>
<title>曉發昌道</title>,<text>招呼徒侶促同行。峽樹蒼蒼天未明。昌道驛前微月墮。通溝途左曙星生。聞鷄始覺村前路。叱馬徒聞霧裡聲。且勑僕夫須着意。榟阿東畔麥崖傾。</text>
<title>麥棧</title>,<text>地坼無端百丈深。長溪中黑水沉沉。懸崖一路仍千折。方試忠臣孝子心。其二關東路最此嵌嶔。行旅尋常欲墜心。歷盡險來方坦路。明朝吾亦近仙岑。</text>
<title>淮陽路中。以海松田爲韻。錄主倅丈。主倅卽李公夏徵</title>,<text>淮陽縣路隱橋前。遊子行吟信馬鞭。地薄家家山粟飯。官淸面面海松田。今宵定作梅軒客。幾日能尋蓬島仙。勝處不愁無勝具。風流也有主人賢。</text>
<title>留淮衙宿卧治軒。吟呈主倅丈。</title>,<text>使君苦留客。一宿內東軒。自視故人子。多傳先輩言。溪鱗供午飯。栢酒用官樽。好借尋山便。方窮萬瀑源。</text>
<title>訪天寶菴舊基</title>,<text>天寶菴何在。佳觀殊未逢。無心方一路。開眼忽三峰。壁日殘花駁。巖風小瀑舂。欠無僧出拜。㙜廢只孤松。</text>
<title>發白花川道中</title>,<text>御風㙜下催征馬。生柳村前聽午鷄。此去花川餘幾里。緣溪綠草遠萋萋。</text>
<title>不老嶺道中</title>,<text>落日山風吹幅巾。遲遲穿出峽嶙峋。岩鼯食實大如狸。野木經燒立似人。糧僅三時二日足。馬常十步九顚頻。金剛未識何如界。令我長途飽苦辛。</text>
<title>馬上</title>,<text>暫憇花川午。將經草里宵。風烟人世別。鞍馬道途遙。嶺險偏多石。川深半用橋。仙山知已近。吾意遂飄飄。</text>
<title>磨回嶺道中</title>,<text>峽水重重峽棧橫。登登山逕幾時平。蘿藤歲久根皆出。槲樾山深葉始生。路左多逢飢虎跡。谷中時殷遠熊聲。崎嶇始上磨回望。初日依依馬首明。</text>
<title>登磨回嶺。望金剛時。雲靄掩翳。不分眞面目。得看字。</title>,<text>可惡天公多戱客。故敎雲羃萬千巒。馬前不遽呈眞面。頗似依俙夢裡看。</text>
<title>長安外村水石始佳</title>,<text>知近長安洞口天。溪沙如雪石逾鮮。此心已欲翩然舞。長慶峰前恐太顚。</text>
<title>入長安洞門</title>,<text>非烟非雪此何形。拍手叫奇心若醒。緩步輕輿松下路。怳然身入步虛庭。</text>
<title>始登藍輿</title>,<text>隱約諸天近。微聞鍾磬聲。林間委塵鞅。輕捷用輿行。</text>
<title>長安寺</title>,<text>客到長安口。僧迎老栢前。忙心取細路。隨意聽鳴泉。水石猶初地。雲霞是別天。將窮深去處。如或見神仙。</text>
<title>飛虹橋</title>,<text>爲問人天會。誰成濟度功。形容沉半月。氣勢駕長空。如許人工極。看渠佛力雄。方知百川水。爭此一門通。</text>
<title>山映樓</title>,<text>玲瓏水石洞中天。山映樓前玩百川。最愛萬千峰上影。與人期到正陽圓。</text>
<title>靈源玉鏡㙜 㙜邊有諺傳黃泉江地獄門</title>,<text>勝景靈源別。奇觀玉鏡尊。削平前一面。蟠礴下深根。人鬼相分界。仙凡競踏門。潭光仍泂徹。相與蕩朝暾。</text>
<title>泝流尋靈源菴</title>,<text>白石靑蘿步步艱。靈源菴子在何巒。杜鵑花下孤僧立。東指雲霞縹緲間。</text>
<title>鳴淵</title>,<text>卸却藍輿杖策行。老僧先我陟崢嶸。忽逢一洞呀然闢。峭壁千尋百丈泓。</text>
<title>鳴淵岩底有小窪。曾是龍卧處云。</title>,<text>崖底一小鑊。僧言曾卧龍。龍歸鑊空在。勺水流淙淙。</text>
<title>自白華菴向表訓洞 寺前有鞭羊堂彦機浮屠碑</title>,<text>筍輿頻却小溪涯。境漸佳時味轉加。巢鶴㙜空山色暮。鞭羊碑古樹陰斜。深深路入屯雲檜。步步崖逢暎日花。窮到水源知近寺。袈裟僧立石橋叉。</text>
<title>午憇表訓寺</title>,<text>石橋含影畔。殿角出林藤。路是分三界。山惟第二層。危樓堪一眺。列峀漸高騰。舊物看衣鉢。吾儒愧爾僧。</text>
<title>正陽寺遇金城守洪汝五。聞郡齋酬唱韻。臨別次贈。</title>,<text>少坐披襟 披襟亭名卽金城地 一悵然。客程虛過郡南川。不分今日奇逢地。却是毘盧萬瀑前。其二蒲團一宿故依然。送爾今隨出洞川。未易山門分手別。藍輿同下歇惺前。</text>
<title>正陽寺</title>,<text>蒲團倦睡正氤氳。流水啼禽都不聞。朝來老釋蹴人起。檻外峰峰生白雲。</text>
<title>向萬瀑洞</title>,<text>欲雨還開霽。天應知我遊。催携一筇出。深泝七潭幽。坐或逢圓石。行多俯碧湫。欲窮源發處。吾豈遽然休。其二飯罷興還發。困餘心更醒。行同金壤守。輿到石門停。岸立無年樹。川轟不雨霆。蒼巖循舊跡。名字幾人銘。其三素沫濛濛不耐風。影翻初日頓玲瓏。依然白玉樓新碎。散爲飛屑下晴空。</text>
<title>眞珠潭</title>,<text>元化洞天第一區。蓬萊大筆勢盤紆。峰影對立千層雪。壁面跳來幾斛珠。遊子自然紛應接。化翁曾是別排鋪。不知前去龍淵九。能敵山中此曲無。</text>
<title>詠岩石</title>,<text>白石當溪面勢寬。坐來僧進午時餐。盤陀亦豈無心設。端爲遊人對瀑看。</text>
<title>普德窟</title>,<text>太半空虛地。下窺無底深。扶持一柱力。用破百年心。幻訝方噓蜃。高愁欲渡禽。垂堂吾有戒。不敢久登臨。</text>
<title>萬瀑洞吹笛</title>,<text>蒼蒼暮色洞中天。歸路遙尋萬瀑邊。靑鶴㙜前吹笛過。松江遺曲卽依然。</text>
<title>還坐歇惺樓</title>,<text>三日蓬萊出入身。烟霞半是濕衣巾。歇惺樓上無心坐。今世神仙爾我眞。</text>
<title>正陽寺逢致弼兩兄及李友汝。思高山尹督郵。得人字。</title>,<text>偶爾正陽寺裡夜。出山人遇入山人。燈前細問前途勝。鶴浦龍淵果孰眞。</text>
<title>正陽寺夜坐</title>,<text>千峰欲雨初生霧。一色虛明銀海濤。不分毘盧眞面目。惟聞萬瀑聲滔滔。</text>
<title>正陽寺望夜遇雨</title>,<text>遊人欲發雨還留。坐愛群巒霧裡浮。只恨山中三五夜。未看明月正陽樓。</text>
<title>呼韻又賦</title>,<text>蓬萊峰在海東窮。天下奇無敵此䧺。三日川聲山色裡。百年神往夢遊中。瓌觀到處如酬債。宿願偕來似策功。何許更看登泰象。毘盧頂上御長風。其二海上扶桑欲遠窮。勝觀於此較誰䧺。尋眞爾自三山外。得意吾方萬瀑中。名下品題無浪語。興頭詩律見新功。禪窓且學跏跌坐。靜看爐香裊晩風。其三樓在山中攬一山。奇奇恠恠互呈顔。癯容了不一塵着。皓色長如初雪班。自是神仙舊窟宅。居然天地大機關。却疑無數曇無竭。散在千巖萬壑間。</text>
<title>楡店寺</title>,<text>僧言諸佛自西天。洞外分明繫石舡。閔漬記傳欺後世。盧春祠古設何年。山分鴈塔圍千嶂。樓跨虹橋送百川。爲是道塲名域內。婆娑日拜法堂前。其二蒙欝檀松界。龍宮出半空。丹靑殫佛力。雕刻見人功。門立天王巨。庭留鐵塔崇。卓前紅錦帳。可笑出何宮。佛卓前有紅錦新帳。僧輩誇言新自某宮出云云。</text>
<title>李許㙜途中見杜鵑始開</title>,<text>四月山深花始發。緣溪處處笑迎人。人間爛熳看春色。又占仙家別㨾春。</text>
<title>隱身㙜望十二瀑</title>,<text>大膽高臨百尺㙜。對看飛瀑倒天來。層層雪滚松間日。隱隱風驅脚底雷。</text>
<title>外圓通</title>,<text>內外圓通勝。巖泉此最寬。洞中多白石。簷際疊靑巒。亭午回輿入。移時柱杖看。松林知不遠。凉吹拂衣寒。</text>
<title>松林窟</title>,<text>松林是名刹。傍有窟穹然。石塔莊嚴佛。巖槽滴瀝泉。床窺聽渴烏。爐駐降眞烟。最愛禪寮潔。堪爲一夜眠。</text>
<title>佛頂㙜</title>,<text>突地如來頂。梯虛略約危。驚心度棧處。快目望洋時。井湧龍移水。崖殘鶴踏枝。更看峰日月。拱立出雲奇。</text>
<title>毘盧峰途中</title>,<text>意馬先騰縹緲邊。躋攀一路入雲懸。回頭漸覺遙峰出。着足都憑老檜纏。最㥘層崖斜睨下。頻愁疊石直當前。徐行已悟登山法。畢竟吾應上上顚。</text>
<title>上毘盧峰</title>,<text>此身雲與半空浮。下視關東數十州。今日定知高莫我。腐儒還解小靑丘。</text>
<title>向鴈門站</title>,<text>藍輿僧出茂林中。此地交輿是舊風。饒地分峯向背。高低路出嶺西東。杉松耐雹枝皆腫。鼯鼠驚人走輒窮。堪笑蓬萊曾好事。錯開仙逕與人通。</text>
<title>望高㙜下過去不登</title>,<text>每逢佳處輒登高。爲眼都忘兩脚勞。莫恠今朝㙜下過。毘盧峰後盡平臯。</text>
<title>穴望峰</title>,<text>峰面團團穴。人仍穴望名。暝疑山月小。遙覺海珠明。出入羣眞氣。流通遠籟聲。蒼蒼萬里色。終是一斑呈。</text>
<title>摩訶衍 舊有桂樹。曾於數十年前本官斫去云。</title>,<text>環合羣峰內。高深萬瀑源。幽人晩擲杖。老釋始開門。鷹翮奇峰峭。獅形老石蹲。東㙜發浩歎。不見桂陰繁。</text>
<title>別內山</title>,<text>山水中間數日留。藍輿又向鴈門幽。別來每有怱怱意。佳處頻回步步頭。萬瀑精神元化洞。千峰面勢正陽樓。猶能忍捨仙區去。爲是當前海上遊。其二縹緲蓬萊上上頭。烟霞窟宅最淸幽。十年積有塵埃夢。三日圓成水石遊。杳杳方期浮海計。依依先惹出山愁。他時更理東行屐。擬趁巖楓葉赤秋。</text>
<title>鉢淵見僧輩馳水戱有吟</title>,<text>橫流拖似紳仍滑。潭勢圓如鉢更深。誰能不厭僧爲戱。終恐閒人損道心。</text>
<title>瀑布菴贈澄長老。澄卽楓潭弟子也。</title>,<text>山是名山僧不韵。入山都不與僧言。偶逢澄老聽談偈。知爾楓潭一派存。</text>
<title>高城海山亭</title>,<text>高高亭子大瀛灣。闊勢終當攬海山。東走北來雙練帶。朝靑暮白七螺鬟。騰騰雪色軒簷外。拍拍雲濤几席間。氣像殊非小結局。肯隨佳冶媚人顔。</text>
<title>帶湖亭遇沈思叔 齊賢 沈耆叔 壽賢 兩使君</title>,<text>徙倚亭欄日欲曛。迢迢目斷海天雲。悠揚皁盖心中至。一笑相逢兩使君。</text>
<title>吟呈兩使君</title>,<text>淸福如君未易求。弟兄相望管仙州。茅家千載騎龍事。好好輸歸八詠樓。</text>
<title>爲訪九龍淵。泝向新溪。</title>,<text>淸晨杖出一孤筇。行到新溪未午鍾。不惜東來復西往。奇觀難負九淵龍。</text>
<title>玉流洞</title>,<text>疊壁層層立。飛泉谷谷流。差觀萬瀑大。遙自八淵幽。洞沫輕吹髮。林飈爽欲裘。幾窮深處勝。吾不負雙眸。</text>
<title>九龍淵</title>,<text>雙峰對立雲霄外。不肯相低屹兩頭。上下盤陀仍一壁。中間噴出九河流。其二雷聲晝震𥓂呀壑。一道飛流自古今。舂作石池圓如鑊。驚濤中湧黑千尋。其三飛來廬岳三千丈。勢到晴空氣色新。頗似塡塡雷雨際。雲間全露玉龍身。其三何處最觀奇逸態。橫飈捲上白雲邊。餘波散作霏霏屑。烟雪渾埋一洞天。其四少欲近前仍却步。陰沉奇詭詎能親。森然白晝頭毛立。怳有鬼神來搏人。其五甞謂朴淵天下壯。比將玆瀑格差卑。都忘歷盡傾危地。得覩人間第一奇。</text>
<title>帶湖亭下泛舟 湖邊有赤壁</title>,<text>縹緲朱欄底。澄江一帶流。暫休行子屐。同上使君舟。樹影洲邊逈。山光櫓外浮。沿洄赤壁下。何似七月遊。</text>
<title>海程</title>,<text>蒼蒼洲嶼度冥冥。東指雲根縹緲亭。馬首尋常驚浪白。鰲頭隱約遠峰靑。沙邊日午棠花暖。浦外風來海市腥。多少漁家臨絶岸。可憐生理寄滄溟。其二路盡東溟出日邊。望中雲水一茫然。尺餘僅着朝鮮土。此外都歸海若天。世界何知如許大。吾生方覺向來偏。恢將窄窄山中眼。快放扶桑老樹前。其三春來無疾更無愁。快作蓬瀛萬里遊。天地中間都是水。人生南北捴如漚。村氓半隷耕鹽戶。浦女輕操采藿舟。極目烟波無遠近。不知何處有三洲。</text>
<title>飛來亭 楊蓬萊舊居</title>,<text>飛字飛隨大海雷。舊㙜蕭瑟只蒼苔。此翁元是蓬壺主。倘復時時駕鶴來。</text>
<title>花津</title>,<text>人道花津曾古縣。官家今作老龍淵。荒唐此說昉何代。難究蒼茫萬刦前。其二滄溟西畔烈山前。闊展澄湖百里圓。海色潭光分一岸。蛟龍魚鱉蕩雲天。</text>
<title>入杆城 本倅金士敬時保適登詠月樓。仍設小酌歌舞。舞卽鴻門舞。歌卽周雅原隰詩。</title>,<text>度盡冥冥碧海陬。山回忽作郡城幽。遊人欲歇穿雲屐。太守方登詠月樓。楚壘劍回玄女舞。周原詩入雪兒謳。欄干十二低紅燭。入夜杯樽取次留。</text>
<title>仙遊潭</title>,<text>怳忽仙遊處。閑雲空舊潭。夕陽停客騎。幾日返鸞驂。石古苔光潤。天長鳥影涵。高歌採菱曲。松吹拂微酣。</text>
<title>向海山亭</title>,<text>看盡山中出海邊。雲峰回首隔人天。九龍淵裡留遺恨。又向丹書訪四仙。</text>
<title>三日浦</title>,<text>穩蓄何來水。紆回欲斷山。居然別風日。終是一仙寰。亭影花前出。𩿨聲櫓外還。天長棹謳發。流響白蘋灣。其二浦外蒼蒼山四圍。雙雙白鳥近人飛。移舟爲訪丹書石。怊悵仙郞幾日歸。</text>
<title>鑑湖</title>,<text>霧裡依然畫裡家。午時香暖海棠沙。山回自作澄千頃。更着仙峰影倒斜。其二魚鳥依依戱別天。暖風晴日恣洄沿。隨波滿載盈樽酒。人道稽山訪賀舡。</text>
<title>靑草湖。次陟州使君韻。</title>,<text>近海多逢百頃湖。湖心倒影雪山孤。初來遠地忘爲客。在處名區不負吾。魚似松江頻入網。酒如澠水欲添壺。使君別是風流主。官吏迎開竹裡廚。</text>
<title>淸澗亭</title>,<text>有亭多峭絶。淸澗最便安。斲破山腰險。平臨海面寬。鯨濤翻日疊。蜃氣結雲團。東溟無盡界。於此對如盤。</text>
<title>雲根亭 卽權使君益隆所刱</title>,<text>山出千年骨。天然六面靑。向時權太守。不日起玆亭。秦帝鞭餘物。媧皇鍊後形。奇觀嗟爾柱。吾欲補輿經。</text>
<title>臨萬景臺觀摘鰒</title>,<text>臨水觀魚坐石㙜。就中盤進鰒魚來。浦人洞見深深物。摘出須臾數十回。</text>
<title>永朗湖</title>,<text>瑩徹潭容闊。紆回岸勢長。勝遊還我輩。舊跡想仙郞。鳥向空中度。人疑鏡裡行。天山與雪嶽。百里倒晴光。</text>
<title>洛山寺</title>,<text>直對扶桑影。端開秪樹園。有情山抱護。當面海飛翻。窟坼觀音古。㙜傳義相尊。晩來鍾動閣。吼雜老鯨喧。</text>
<title>洛山寺梨花亭。月夜觀劍舞。</title>,<text>蒼凉老木蔚藍天。海闊佳人倚劍前。渺渺飛回漳水月。輕輕踏破洛波烟。劃來星宿奔騰落。閃處魚龍辟易旋。舞罷愀然脫錦褶。座中依舊一嬋娟。</text>
<title>洛山寺觀日出</title>,<text>湧出扶桑大樹間。祥暉先照洛迦山。依然一朶紅雲裡。如見吾君日月顔。</text>
<title>義相㙜</title>,<text>義相何爲者。千秋空舊㙜。居僧爲誕說。引我上崔嵬。</text>
<title>太平樓設小酌</title>,<text>笙歌前導妓成行。邑後高樓上太平。勝處地仍蓬島境。座中人似洛陽城。堤分花柳依依色。江潑葡萄灩灩光。舊說風流襄漢在。琴樽日日緩歸程。</text>
<title>登峴山</title>,<text>歐九詩文壯。峴山名至今。地相千里遠。人且一樽臨。花發大堤暖。水流淸漢深。却咍羊叔子。落日浪沾襟。</text>
<title>吟奉沈使君耆叔</title>,<text>郡郭西偏一阜靑。依然漢上隱然形。可恨曾無史太守。勸君謀起峴山亭。</text>
<title>共甫宅夜飮醉呼 時共甫侄命哲得小科</title>,<text>吾弟君咸同上舍。兩家悲喜一時深。不須共說申年事。恐損高堂悅豫心。其二平生不喜親杯酌。今日何辭酌我深。喜處興悲君似我。此生孤露百年心。</text>
<title>座上與伯純，共甫聯句。</title>,<text>淸秋簫皷咽華堂 伯純。快引深宵滿滿觴。蓮榜少年看喜氣 叔章。萱闈今日溢榮光。才聞此報回鞭急 共甫。更爲吾曹倒屣忙。浮世政宜投轄飮 純。醉中何害任吾狂 章。</text>
<title>口占寄汝翼叔</title>,<text>聞道龕梅未臘嬌。想君淸坐對寥寥。小驢若在須相送。不必詩情讓灞橋。</text>
<title>汝翼宅賞梅呼韻。張也適至。</title>,<text>寒到君家梅閤消。臈前香與雪俱飄。吾自起病猶輕出。客有能詩不待招。暫做佳歡偸半日。了無機語及淸朝。花邊坐占先春色。何必騎驢灞橋遙。</text>
<title>李良甫之湖西督郵也。携朱子書歸。此甚好消息也。賦贈兩絶以勉之。</title>,<text>森嚴是是與非非。一部書中極發揮。諱此邇來多不講。喜君今日槖而歸。其二郵舘長宵不讀何。知君得力定非他。如令洗滌胷中滓。詎必純灰百斛多。</text>
<title>圃陰金進士 昌緝 挽</title>,<text>我豈多言語。分明君子人。確能凝似嶽。仁欲藹生春。不自踰繩墨。何甞過笑嗔。判知今世內。難復得公眞。其二早掩東山鼻。仍高第五名。參差袍笏列。蕭散水雲情。力欲浮華去。身將古道行。從來紈綺裡。鮮有樂貧淸。其三禍變驚蛇歲。全家竄峽林。淸時六載見。沉痛百年深。世外長逃志。人間已死心。床頭賢聖友。聊與獨開襟。其四近學天然質。工夫少自於。磨礱叔仲際。探索洛閩餘。稍見摳衣集。猶辭講席居。將期吾道大。天喪竟何如。其五京洛遲回久。曾緣太碩人。不離常左右。毋懈卽昏晨。爲子誰非孝。惟公最是純。憶看縗服日。淚着血粼粼。其六公不詩文業。我知公不踈。沉深用杜法。精約出經書。豈是詞華末。終應義理餘。他時五竇集。題品定何居。其七世皆文勝質。公獨實浮名。暫被廷臣薦。終孤士友情。蕭條舊志業。埋沒一銘㫌。多少江臯隱。紛紆辟召榮。其八晩得詩書種。頭顱已斬然。相將課每日。聊自足殘年。文理頗能闡。聡明復絶憐。未看成就大。公去太僊僊。其九自在少年日。能知夫子醇。因之作師表。非是爲姻親。笑語多移晷。悲歡幾閱辰。猶殘叩盆淚。今日倍沾巾。其十蕭瑟弼雲側。堂垂素幔深。詩書猶滿架。松竹欲成林。巷閴空瓢樂。庭虛曳履吟。從今洞北路。駐馬每傷心。</text>
<title>明齋先生挽 代東岡從祖作</title>,<text>湖左名儒藪。天生君子人。魁儀嶷如嶽。和氣渾然春。早歲傳經志。中年處變身。聖明言日月。多口也非仁。其二窮約衣仍白。登崇閣已黃。誠非夫子志。却有士林光。齒位尊逾讓。身名處更章。誰能牢着却。終始一東岡。其三幷世差池恨。懸懸老至今。何由致君側。長恨入林深。書札唯憑面。山河不隔心。斯文無限慟。于此倍沾襟。</text>
<title>上候違豫日久。儒川君 濎 請用導水丸。疾候遂平。藥院都提調李相 頤命 有志喜詩。諸公皆和之。余亦謹次呈儒川君。</title>,<text>歲易刀圭地。憂懸咫尺天。何知內院夕。渾醉上尊眠。蔗椀淸凉別。珍盤水陸專。微臣榮與有。同拜顯謨前。其二朝野遑遑日。誠通默默天。自從持被直。今乃解衣眠。名覺儒川重。功歸導水專。餘憂猶耿耿。頻起五更前。其三翩翩自佳士。才氣本然天。視世靑囊輩。殆吾白日眠。誠深終有格。功大貴無專。知爾名宗子。肘方實繼前。其四病裡憂民意。雲章屢自天。纔臻日瘳慶。猶就夜分眠。疾痛勤如此。調將恐未專。軒皇收養法。吾欲獻君前。其五未識吾君面。纔陪尺五天。百年寧有恨。今夜自無眠。憂愛由中出。恩榮若己專。御香猶滿袖。歸詑老慈前。在堂后初入侍。故一篇全道此意。</text>
<title>復成一絶。仰呈求和。</title>,<text>憂色翻成喜色新。大庭行見賀儀陳。小臣願自今年始。筭作吾王第一春。</text>
<title>堂叔 海壽 宅竹亭。次舍叔韻。</title>,<text>小園幽趣忽添濃。綠竹亭成翠樹中。一段黃州淸意味。此間宜雨又宜風。</text>
<title>與仲和，伯純，共甫聯句。奉贐金城令平甫。</title>,<text>翰苑無端失故人。短章還欲挽征輪 共。館䂓何與吾儕事。秋思難禁遠別辰 和。取次仍成聯膝話。逢迎俱是會心親 章。壺乾任遣村酷續。盤錯兼將圃菜陳 純。常恨洛中稀笑晤。可堪關外隔音塵 平。今宵且好開懷穩。此會猶應入夢頻 共。禁近周旋違勸講。朝廷歷試在臨民 和。私情只爲林烏哺。政化難期野鹿馴 平。舊日郞君今太守。淸時傲吏卽詞臣 章。路通雲霧眞仙窟。踪遠風波宦海津 純。橫篴幾多攀鶴馭。撫琴時或岸烏巾 共。南川老樹披襟爽。東嶽酣楓照眼新 和。睡後甌茶調峽蜜。客來樽酒佐溪鱗 章。官閒松桂宜開卷。山近蔘苓且養神 平。句漏本來仙分足。潭州况是邑風淳 純。雷封豈遣長紆紱。瑣闥將看試草綸 共。顧我偏慈臨八耋。艷君榮享報三春 和。送行無奈揶揄笑。致養空嗟菽水貧 章。須寄信書頻替面。休將美味獨沾唇 純。浮生聚散渾閒事。秉燭酣歌坐達晨 平。</text>
<title>仲和宅。夜餞平甫。</title>,<text>南大川頭郡郭淸。景陽樓挹衆香城。送君此去爲仙尉。憶我前遊駐客程。名士例多踈吏事。外官唯在察民情。爾家淸福饒前後。努力絃歌繼舊聲。</text>
<title>石假山聖凝宅。與共甫，伯純共賦。</title>,<text>幽居依麓不營關。全占終南一面山。地是擅名城市內。人方得意筆硯間。松陰欲覆圍碁席。荷氣微醺對酒顔。佳處仍開裘仲逕。從今那厭百迴還。其二牢蟄何曾浪出關。興頭聊訪沈家山。翛然對爾氛埃外。好是着吾巖壑間。泉瀑雨餘琮瑟響。庭松歲久恠奇顔。閑時不廢風流事。更待君家酒熟還。其三心靜都無俗事關。蒼然唯對屋前山。詩難太白休文際。地較丫溪玉洞間。世路自來無着足。岩巒猶是不生顔。閒中欲檢行藏事。林外遙看倦鳥還。其四何甞一語到機關。只愛君家小華山。瘦鶴影依潭側畔。暮蟬聲在樹中間。杯樽爾自凌騰氣。歲月吾方老大顔。却怕詞壇嚴律令。詩如未就也難還。其五何處書來剝啄關。諸君勝集小南山。聽蟬正在唔哦際。騎馬因尋莽蒼間。林樹濃含無限趣。巖巒巧作不凡顔。逢塲未可怱怱了。少日風流豈再還。其六都人踏破鐵門關。別是君家山裡山。前輩遺風一壑內。小園佳景四時間。翻翻荷拂方塘面。短短松懸恠壁間。天與吾曹容放曠。莫敎塵客數迴還。其七幽事頗於靜裡關。詩翁得意聳肩山。凉風每足三秋際。閒日元稀百歲間。世已嗔他多傲骨。天應付我可憎顔。傍人莫問吾人興。不醉深觥定不還。其八碌碌差堪學抱關。他時吾不負靑山。生涯藥竈茶床內。事業唐詩晉帖間。俗子唯應長白眼。吾儕能得幾朱顔。偶從八詠樓中過。歸路淸風滿袖還。其九紛紛蛾赴利榮關。軒冕何人解愛山。吾輩最閑今世內。名園難得此城間。輝輝竹日凉吟席。拂拂松飈灑酒顔。不怕歸時兒拍手。興中元合醉扶還。其十愁喜榮枯捴不關。且看諸子氣如山。高才敢望楊盧際。散性思居木鴈間。殺活棊邊强弱手。淺深杯裡醉醒顔。歎君詩似難爭敵。羸卒唯應捲甲還。其十一乘興來敲白版關。佳辰欲近飮龍山。人生歌哭悲歡裡。世路安危禍福間。萬事莫如開笑口。一杯酒足破愁顔。須期落盡林端日。此會曾無數歲還。其十二只敎雙鶴守松關。園是陶潛舊看山。世事悠悠碁酒外。年光忽忽劍書間。交情郁有芝蘭臭。傲態羞爲桃李顔。尙覺詩樽餘結習。酣歌直犯暮鍾還。其十三佳處深知造化關。泉爲小瀑石爲山。罰酒毛集酒樽內。新令霜嚴詩壘間。林鳥解參幽客話。荷花欲當美人顔。平生粗業吟哦事。今日輸君一着還。其十四客來林下鳥關關。高處登臨眺遠山。剩覺身超榮辱外。了無談及是非間。迢迢欲送看鴻目。拍拍初紅借酒顔。可惜向時虛到此。只留門有鳳題還。其十五分付園丁啓竹關。移樽更上一層山。天時欲換炎凉際。雲物長隨嘯詠間。石竇泉疑無譜樂。松壇月似有情顔。常咍王子風流薄。剡曲如何漫往還。其十六居雖城郭志鄕關。直坐無錢未買山。少欲凌騰千載上。今方齟齬衆人間。素慵書籍聊遮眼。新進袍靴尙澁顔。遙望廣陵銀石洞。幾時能就捲家還。其十七悠悠榮落付天關。多怕人情險似山。身全淸渭濁涇際。計熟求田問舍間。康節詩成譏厚貌。柳州文乞已頑顔。此翁與世相違久。秪合深藏謝往還。其十八初年奇氣騖河關。晩境詩愁飯顆山。謾興婆娑棊酒際。遐情寤寐水雲間。朝中新覺少知面。枕上舊遊多好顔。可笑書生猶志大。太平如欲挽將還。其十九雖設柴門盡日關。端居畏客隱屛山。更無一事哦詩外。都送三秋伏枕間。平世功名難入手。暮年方藥豈留顔。胷中日覺機心淺。雲在遙空自去還。其二十幽居僻近郭東關。猶喜樓看木覔山。交相志合數三輩。事與心違八九間。長日秪談棋客手。荒年難博室人顔。閑中自悟頤神法。呼吸無勞煉大還。其二十一天機默默守玄關。宴坐爐香藹博山。寂歷雨聲踈箔外。蒼凉秋意遠峰間。詩逢興處無凡口。家到貧時不戚顔。老去尙殘丘壑癖。名區一一夢中還。其二十二層巒自作石門關。全勝蘇家木假山。庭綠陰濃三夏際。巖紅爛熳九秋間。近郭園林當作首。賢家庭榭欲無顔。古來騷墨風流地。不廢吾曹更往還。其二十三人事休來罕出關。長時馬立聳三山。已應絶意榮名際。偶未忘情故舊間。久矣自憐多病晏。蕭然猶樂處貧顔。閑中又驗天機妙。秋意新從樹杪還。其二十四此心無日不雲關。好事誰分一半山。且可沾沾鄕里內。安能碌碌俗塵間。詩要有味終歸宋。筆自無筋未學顔。何意諸君多困我。吟筒多至十番還。其二十五奇謀唯可襲秦關。勝勢先須據北山。約束偏師樽俎內。鏟平堅壘笑談間。强如伯國盟專耳。弱似降王縛出顔。白戰終當期赤幟。就中誰奏凱歌還。其二十六乘興騰騰偶出關。忽逢佳士與名山。君應索我形骸外。我已得君眉睫間。松下風宜吹亂髮。竹邊泉或洗塵顔。依依薄暮如相待。月自東峰滿意還。其二十七朝來快雨洗塵關。忙策孤筇上屋山。佳氣正浮雙闕外。炎埃初息九衢間。歸雲獨鳥俱含意。晴日遙峰頓生顔。登眺又添閑事業。興頭勘得一詩還。其二十八 山陰指放翁。放翁乃山陰人故云。年過終軍步出關。癖同靈運好吟山。訥言敢議蘇張際。偏壤難居晉楚間。棊度半塲猶拙手。酒無多酌已頳顔。尙能愛讀山陰藁。贍富終稀宋以還。其二十九蒼茫莫扣九天關。淚眼蕭條望駱山。憶與同深殘雪裡。懽然各賦數盃間。郢中已絶陽春曲。樑上猶疑落月顔。今日唱酬嗟少一。何由起自九原還。前歲與聖凝雪後訪李鼎叔必重。畧有酬唱而還。鼎叔今不可起矣。感而賦此。其三十文字元非實用關。案頭何事債如山。尋常日月皺眉內。朝暮風雲變態間。勝處本知多勝語。閒人自笑未閒顔。吟成累疊無新思。終是磨驢踏跡還。其三十一擧世浮沉夢覺關。吾將富貴看氷山。常思臭別薰蕕際。敢道材宜履屐間。謝草在時聊掩鼻。庾塵來處每障顔。此翁晩節終誰似。白傅千秋要共還。其三十二男子之身大有關。眼前難盡事如山。家庭詩禮相傳後。忠孝君親每念間。一日未曾娛鶴髮。百年何以答龍顔。此心誓與身俱了。然後方無愧色還。其三十三謝屐王鞋念太關。胷中自具一靑山。好詩多在無心處。至道須求不語間。室少差容陶令膝。家貧長瘦杜妻顔。欲書靑李成禽帖。可向誰人乞米還。其三十四心靜堪居市井關。弊廬元自近南山。郊原趣具小庭內。泉石話多平語間。久已廢書要養眼。未全揮客或拘顔。凉風忽至蘇人氣。大暑眞如酷吏還。其三十五了無機事惱心關。閒漢唯宜着在山。安不更求高枕外。愁將都遣把酒間。邊生素懶惟便腹。孺子長貧豈美顔。乍可遅回京洛裡。幾時林下鹿車還。其三十六無已吟詩好閉關。寥寥相對一盆山。妻藏朝服巾箱裡。兒拂塵編几案間。少日勤慚耕賈舌。長時懶廢洗嵇顔。兀然高枕看人世。天下煕煕利往還。其三十七晩來文字嗜閩關。舊習歐翁膊聳山。風月只宜詩酒際。笙歌元屬綺紈間。捲簾遙峀爭來眼。欹枕殘書自墮顔。已覺蕭蕭秋事急。起看雲外鴈南還。其三十八秋晩東城寂掩關。親朋咫尺邈河山。天時晝夜平分際。雲色陰晴未定間。盃酒任傾淸濁味。案書長對聖賢顔。閑中自笑猶多事。頻向隣家看竹還。其三十九身居幽巷小衡關。神往崆峒問道山。閑與客棊微雨後。靜携兒讀乍凉間。齋心肯厭常觀鼻。養量惟思不拭顔。可斷諸緣難斷酒。又呼稚子典衣還。其四十離歌纔罷唱陽關。悄悄孤懷對晩山。憂樂人生中歲後。冷炎天氣仲秋間。長窮不信三紋腹。未老先成百摺顔。尙覺珠璣堆滿屋。新詩頻多隱侯還。纔別平甫故首句云</text>
<title>呂校理師仲 光周 挽</title>,<text>吾村舊是相公坊。隣契今猶眷不忘。熱閙叢間勤志業。崎嶇世裡好心膓。中年實績三銅綬。數歲虛名一玉堂。慈母袠高兒子弱。泉㙜何事此行忙。其二一出能伸久積寃。而誰不嘖孝哉孫。晩亨差展初年氣。朝健俄招未夕魂。仙影虛無新橘井。家聲寂寞舊槐門。多憐勞悴緣王事。人爲公私各淚痕。</text>
<title>東城酒席。歌者請詩甚懇。卒占一絶以贈。</title>,<text>風流爾自李龜年。逢處尋常詩酒筵。一曲淸歌鸚鵡杓。吾能醉倒菊花天。時行鸚鵡盃故云</text>
<title>昨偶出暮歸。仲和題數字於菊窓而去。朝起見之。卽寄一絶。</title>,<text>吾適出時君適至。數行窓墨亦精神。空軒免使無聊過。猶是黃花作主人。</text>
<title>朴主簿師淹挽</title>,<text>雲霞堂裡始逢君。君實遊吾少弟羣。慚愧差居一日長。就中論難退之文。雲霞德寺堂名其二貴介常於文字踈。多君肯解惜三餘。厭來禁臠皎僧菜。得共山房一月居。其三衣冠粧束少年身。一笑長安陌上春。當日阿翁榮喜色。白頭虛作倚門人。其四君曾爲子兩爺間。兒又生纔數月還。都俟兒成方托後。似君家事路人潸。</text>
<title>風樹菴。與金城倅平甫共賦。</title>,<text>墓前新結數椽亭。黃卷來時皁盖停。此是匡山舊讀處。十年重對一燈靑。馬上相逢到小亭。行㫌此日爲君停。向來苦淡今何似。依舊書燈話裡靑。平甫</text>
<title>雜詠 十二首</title>,<text>風樹菴開松樹裡。新居淨潔數間餘。百年永作瞻依地。可獨便於靜讀書。其二槐廳例役拘分舘。藝苑虛名阻入番。宦海前頭閒世界。幾人今日似吾存。其三未了生前寒士分。行裝猶是小書簦。山崖雪屋蕭條夜。父子咿唔共一燈。其四乍入城中旋更出。此間吾欲了三餘。室人恠笑癡兒問。何苦勤勤又讀書。其五反復中庸書一部。篇章支節漸看詳。向來不免忙心讀。閒處方知意味長。其六少日讀書頻此地。今來重繹聖賢文。科名偶爾魁前後。學業都無進一分。其七此距終南猶一舍。可堪遊子望雲情。賣柴人返持京信。日得萱堂軆度平。其八洞內諸君顔面熟。頻來輒效野人誠。圍爐時着桑麻話。細得田家苦樂情。其九簷北峨峨峰萬丈。時時出望興翩翩。雪中便欲騎牛去。自笑風流老更顚。其十北漢逶迤新粉堞。譙樓競出白雲間。錦帆消息三邊外。且作緇羣依勢頑。其十一怪底今冬常大霧。臈前暄日又如春。從今天下無寒士。多荷諸公爕理均。其十二初一夜分雷大作。胡爲虩虩發聲前。丘園尙有憂時士。起坐深更意愕然。</text>
<title>因史局事。陳章違罷。避出墳菴。未數日又有恩召。盖欲逃遁而不可得也。</title>,<text>翛翛凉吹拂炎埃。正是林間午睡迴。忽有喧呼驚里巷。除書又覔翰林來。林間一作松簷</text>
<title>閑興</title>,<text>出郭無多地。村情生眼前。洞中皆栗樹。籬外卽山田。漸息紛華想。差安靜寂緣。西林有古寺。僧至又同眠。</text>
<title>偶吟</title>,<text>身閑不受俗憂纏。暫着床爐寂寞邊。數里松楸相望地。一年梅柳欲爭天。阿翁遇酒輒成醉。稚子對書旋作眠。回首長安車馬閙。幾人能解愛林泉。</text>
<title>示姪兒輩</title>,<text>城市多忙日。詩書及暇時。同携類輩。兼課似豚兒。心事寒泉舍。工夫東岳帷。丘園有風樹。蕭瑟百年悲。</text>
<title>夕出柴門</title>,<text>飯罷山光夕。柴門岸幅巾。雲生近野樹。犬吠隔溪人。急雪埋高嶂。孤燈表遠隣。須臾月生洞。林壑動粼粼。</text>
<title>記興</title>,<text>杉檜三峰側。茅茨八九多。澗雲懸汲路。山日下樵歌。漸與林僧熟。頻逢野客過。此間何事業。有酒只微哦。</text>
<title>對匡師有吟</title>,<text>歲暮丘園松栢哀。中開一室淨無埃。老僧欲睡茶烟起。客子微吟山雪來。地遠稀逢京市饌。天寒數問社隣醅。有時興到無人會。獨往溪頭又獨迴。</text>
<title>夕出步月</title>,<text>倚杖柴門古木前。望中空闊一山川。歸雲片片天容大。霽月亭亭夜色圓。老子此時非淺興。幾人今夜但深眠。虛疑獨擅澄淸界。聊與兒曹嘯詠顚。</text>
<title>得興</title>,<text>林下初爲客。道心時有無。野人冠服簡。山鳥羽毛殊。室靜堪開卷。窓寒自近爐。小甁新得酒。昨日有京奴。其二數畒墳菴淨。兼旬寄客眠。山寒頻有雪。村薄不生烟。蕭瑟含風木。蒼茫待臈天。呼童爇松火。跪讀子思編。</text>
<title>夕步溪上</title>,<text>蒼然暝色洞中山。時見踈燈老木間。隔岸依依聞醉語。下村人自賣柴還。</text>
<title>旅懷</title>,<text>妻子蚕頭下。琴書牛耳傍。此來淹日月。倐爾近三陽。漸覺村情熟。微看窓日長。家貧窘糧米。羞澁見空囊。</text>
<title>夜坐書事</title>,<text>啾啾寒雀各深棲。悄坐高齋面野畦。明月人家溪上下。暝雲林木嶺東西。客歸村外愁逢虎。兒讀燈前喜聽鷄。靜夜自然生百感。北風飛雪又凄凄。</text>
<title>臈日小飮</title>,<text>臈日年年多在洛。今年臈日滯郊園。蒲團對坐村翁古。瓦缶盛來野酒渾。山際雲方晴曀色。柳頭春忽有無痕。遙知都下初行蜡。兔脚熊蹯處處門。</text>
<title>村事</title>,<text>依山逐水自成鄰。生事田家還不貧。老犬眠慵卧吠客。童牛食飽走牽人。冬閒處處開蒲局。地僻村村祭樹神。最愛田生多古貌。就中堪作客中親。</text>
<title>閭巷人李春馨。在余門墻幾十年。始見其詩。詩甚冲雅可愛。又善論詩。能辨唐宋高下。實士大夫中不易見者也。仍托以詩社間事。感而賦贈。</title>,<text>坡翁恨識法曹晩。白傅可從村嫗論。眯目蓬頭應媿汝。翩翩裙屐幾高門。</text>
<title>詠海村主翁</title>,<text>翁出醉而歸。其嫗罵入屋。翁言不醉何。今年粮亦足。其二十乳不一哭。各自能衣食。翁嫗雙白首。問爾何福力。</text>
<title>念阿福寒</title>,<text>汝福能安在。昨今連大風。常時殊不抱。久別輒關衷。撫護應賢母。憂傷自乃翁。湍阡西北望。殘日下寒空。</text>
<title>數日不得聞上候加减。伏不勝欝欝。</title>,<text>數日不得聞聖候。小臣欝欝焦心肝。家人信字空然斷。鄕客傳言準的難。深夜枕邊頻起坐。有時林下獨盤桓。却思曾參起居注。興泰門前日問安。</text>
<title>遣懷</title>,<text>携得卷中友。來爲野外人。早年多病客。聖世一閑臣。靜味靑燈在。時憂白髮新。頻頻畎畒畔。送眼入楓宸。</text>
<title>有歎</title>,<text>蔑裂居常愧滿容。今來猶欲了中庸。寒廚冷薄脾先敗。暖屋蒸薰眼輒濃。此歲行看餘數日。少年須用足三冬。頻頻飭與阿兒道。努力無如乃父慵。</text>
<title>夜與南李二君共賦</title>,<text>野外踈人客。天時雜暖寒。偶然逢二妙。俱是自長安。初夜村烟靜。微風案燭殘。談間詩捷出。老覺少年難。</text>
<title>謾興</title>,<text>郭外巖溪靜。閒中日月遅。地曾攀栢處。山欲放梅時。起病神差旺。忘言坐或癡。題詩日滿壁。聊亦偶然爲。其二莽蒼蘆原界。孤高華嶽隈。松杉左右立。村落數三開。欹枕野雲起。讀書山鳥來。閒時煨凍栗。自撥小爐灰。</text>
<title>偶吟</title>,<text>經卷來棲華嶽東。數旬林下得從容。田家待客常晨飯。村女羞人每夜舂。悄悄禽烏送殘歲。寥寥鷄犬向寒峰。今年爲是秋差稔。隣曲頻聞臘酒濃。</text>
<title>夜坐</title>,<text>幽齋歲色盡。寂寂對寒岑。間斷觀書業。微茫見道心。岸風無定木。簷月有翻禽。靜夜生新省。孤燈更整襟。</text>
<title>謝平甫寄藥材燈油</title>,<text>知我金城倅。因人有遠貽。爲將治病具。兼副讀書資。回晝功斯大。延年健可期。辛勤萬重感。短拙五言詩。</text>
<title>崔明谷 錫鼎 挽</title>,<text>皎皎臨風玉樹孤。等閒看似一佳儒。言當發處寧謀口。事到難時不計軀。自此朝無好力量。從來家有活䂓模。最高公得平生法。談笑相看按劍徒。其二神童號自九齡時。楊晏於公未是奇。考證諸家新註解。紆餘百軆古文辭。工專博物知山駮。數演先天玩洛龜。剛恨多才多跋疐。曾無煖席坐台司。其三煩寃心事血鱗鮮。白日分明頭上懸。臣豈敢忘移孝地。人無不有秉彛天。十登黃閣稀千載。一出靑門辦百年。尙憶去秋煕政對。見公忠愛藹言前。其四往歲莎村赤舃東。吾初釋褐謁歐公。登門始執通家禮。開閤曾聞下士風。坐處薰薰如襲臭。談時欵欵輒傾衷。須先經學丁寧誨。尙覺琅然滿耳中。其五邇來平地少安流。盡日虛橫野渡舟。惓惓志惟當世務。嘐嘐心與古人謀。名卿半爲求銘至。遠士多因問字留。丘壑暮年聲益重。一時推許搢紳頭。</text>
<title>送吳文甫知禮山縣</title>,<text>天亦知君孝子心。彩衣扶與板輿臨。未能免被揶揄笑。歷落城東老翰林。</text>
<title>送崔內翰君叙 守範 之五㙜</title>,<text>翰苑玆行最好哉。名山窺盡秘藏回。城東退史無餘戀。尙羨君今向五㙜。</text>
<title>詠雪示申秘書周伯 維翰</title>,<text>盈盈一氣皓漫空。銀海瓊宮色相同。着處虛明簾外月。舞來輕薄樹頭風。靑山頓失平時面。黃卷新添不夜功。約束騷壇張白戰。蔡門將破鴨聲中。其二非烟非霧攪遙空。片片飛來箇箇同。皎似梅花偏可月。輕於柳絮不禁風。形皆六出驚天巧。瑞已三呈候歲功。遙想千官初罷賀。凍靴聲散紫宸中。其三書生意闊謬歸空。衣被還思九域同。天亦何心常曀日。寒方得勢必饕風。神仙鶴氅誰乘興。富貴羔兒始策功。愼莫蚩尤輕用事。一陽纔長衆陰中。</text>
<title>具氏山亭。同崔翰林君叙 守範 共賦。</title>,<text>平處忽高地。終南當面靑。穿來幾街市。分外一名亭。露竹翛翛冷。風蕖冉冉馨。催開混沌酒。聊與醉忘形。時有荷葉酒。末句及之。</text>
<title>呈權副學 忭</title>,<text>容易丘園判百年。一身名義與雙全。注書淸節烏山在。猶是人臣分所然。</text>
<title>韓姥挽</title>,<text>益豐堂上小丫鬟。老境金家涕淚顔。閱盡悲歡身便了。居然七十五年間。其二憶作心㙜嬌客辰。白頭餘爾老宮人。蘇郞斗酒殷郞債。辦出尋常不笑嚬。其三閑坐時時語輒唏。舊遊行樂記依依。麟坪苑裡看花去。慈壽宮中學繡歸。其四綱紀貧家老益優。百須容易應如流。但令吾有埋香慟。不遣心關爨玉愁。其五暮年身世轉悲嗟。白首親勞井臼多。罷却頭邊宮㨾䯻。居然村裡一常婆。其六瘦骨稜稜看可驚。堇如枯木半邊生。猶能作氣時親奠。賴是撑膓一段誠。其七純誠無媿國忠臣。勞悴終然不顧身。何由得一如君者。獻作時危廊廟人。</text>
<title>吾友趙濟博 泰萬 好古尙節士也。於田君會一之除熊川也。感吟二律以示余。余乃次之贈田君。仍令渠作軸。遍求諸君子詩焉。</title>,<text>皇明兵部寔多孫。淹泊朝鮮一派存。骨肉近通千里信。弟兄新荷九重恩。催宣法醞流霞暖。新試强弓滿月援。當日聖上嗟感義。不慚寧考志中原。其二天朝文物已無存。桑海悲凉未忍論。北望可堪頻扼腕。東來猶得免爲髡。羈留等是凡氓賤。寵擢居然太守尊。此事今人多不貴。題詩惟可向君言。</text>
<title>洪長城大父 處宙 晬辰。設酌於其府衙。余自鳳城往赴焉。時山陰，海判兩從叔皆來會。</title>,<text>璊瑚纓下錦袍鮮。雖老風儀燁若仙。客裡偶逢懸矢節。府中初辦設棚筵。從今壽筭三千歲。已去繁華七十年。西綬南符同日至。雙雙起舞綵樽前。其二鰲山舘裡日如年。絲竹初轟第一筵。最憐官妓紅裙色。凌亂榴花五月天。</text>
<title>廵相弟洪君擧 鉉輔 設慶宴於完營。席上次趙行㙜伯純韻。</title>,<text>棠陰桂影滿中茵。列郡前趍作賀賓。兄弟一時能孝子。祖孫同月壯元人。奇遊選日晴無雨。喜氣排冬暖欲春。十部笙歌千隊妓。風流猶見太平辰。君擧王父金華公魁十月廷科。今君擧亦如之。是日欲雨旋晴。</text>
<title>興學堂新成。與學堂士子輩共賦。</title>,<text>黌堂初費小經營。努力諸君愛課程。縱莫憐吾慵太守。忍敎虛負聞于名。聞于。卽其門樓名。</text>
<title>新恩時晦自鷲城奉板輿到門。志喜有詩。敬呈伯氏案下。仍題彩萼堂。堂卽伯氏莅政後所刱。盖爲吾兄弟侍餘宴息之所。而名之以此云。</title>,<text>笙歌緩導板輿前。阿弟新恩政少年。綵萼堂中纔好會。凝香閣上復高筵。山連鷲峰官仍近。廚遞魚牲養實便。孤露此生逢此事。喜時偏覺感懷先。</text>
<title>試院與李行㙜仁老 德壽。拈東坡韻共賦。</title>,<text>初夜寥寥對燭花。閑來試院便禪家。身遙北極曾分竹。節早南鄕已薦瓜。病思悄如辭樹鶴。羈懷厭聽滿林鴉。得君偶爾同萍合。却恐王程遄返車。其二世事難期劇似花。男兒到處卽吾家。湖人籬落多梅竹。海邑盤羞少菜瓜。老去雙鬢渾變雪。醉來行草或翻鴉。詩逢勁敵休輕放。早識君能讀五車。其三小醉時時眼纈花。身閑未信在官家。相憐襟韻開蘭雪。多愧詩篇報木瓜。傲骨君何記曹馬。至情吾學哺林鴉。不容乍合旋成別。準擬明朝挽去車。其四不見庭花見眼花。東堂久作客中家。深盃到百長輸筭。坐影圓三剩剖瓜。朱草抹來紛似雨。粉袍圍處閙如鴉。騷壇皷角方酣戰。誰是奇謀李左車。其五再見庭榴欲綻花。一官湖外挈全家。敢言治邑能游刃。已欲歸田不待瓜。放性眞如辭馽馬。浮榮肯羨借棲鴉。期君早晩同携手。終古名塗易覆車。其六綠樹淸陰勝似花。高軒一面俯人家。林深四月初生笋。雨足今年易長瓜。浦市腥風繁𩸄蛤。海門斜日集烏鴉。殘生形役殊非計。南𤱈何時去命車。其七江南四月老烟花。遊宦年來不在家。散性元知同櫟樹。行裝久已歎瓠瓜。齊隍得失難尋鹿。衛國雌䧺孰變鴉。聞道長安新貴盛。幾人今日擁朱車。其八春盡湖城已落花。靑槐綠柳翳人家。地形近海還如峽。土利宜魚少種瓜。暑雨深林多大蝮。暮雲荒堞有神鴉。歸裝賭得瓊琚句。寶敵明珠照十車。</text>
<title>戱次仁老</title>,<text>人間萬事揔成虧。有合終當則有離。也識香山開閤日。不曾留作斷膓悲。附元韻祗看海月有盈。那得人生免別離。我亦當年曾折臂。爲君歡喜爲君悲。</text>
<title>戱答仁老贈其所眄兒妓翠娥</title>,<text>江南烟柳翠絲縈。駐馬行人眼欲明。斟酌情儂膓斷處。鶯歌宛轉未圓聲。附元韻 余過鳳城。愛兒妓翠纖。不能無情焉。臨別纖乞詩。卒卒未暇爲。及到完山。夜坐悄然。追成一詩却寄。別後愁膓百曲縈。夢中相見不分明。凉宵月白花陰靜。卧聽雙樓燕子聲。</text>
<title>時晦到門之日。金馬守李汝楫 景說 適至。共賦。</title>,<text>登龍喜氣溢門闌。淸夜琴歌遂一歡。孝養無如吾弟大。客懷兼得故人寬。交情細話經年別。酒力全排近臈寒。此會殊方那易得。急呼廚子具盃盤。其二蒼茫歲色客中闌。邂逅詩朋作意歡。此夜奇遊他日少。百年羈抱一時寬。人生半世參憂樂。天氣深冬雜暖寒。錦瑟淸歌聊向曉。坐看官燭篆烟盤。其三偃息琴軒歲再闌。銅章仍作彩衣歡。邑形剩占湖鄕勝。樓勢平臨野色寬。日永萱堂春不老。雪消梅閤臈無寒。莫辭今夜厭厭醉。濱海佳肴已錯盤。其四朱墨中間意已闌。琴歌聊作一宵歡。豪情老去盃心减。瘦骨年來帶眼寬。簾月欲呈晴後色。閤梅能閣臈前寒。天機荏苒那能住。行見椒花又頌盤。其五喧天歌皷夜方闌。此是南來第一歡。白戰開當詞壘整。靑娥坐匝酒缸寬。桂花浥露仍添影。萱草留春不着寒。樂處無忘康樂戒。此心終欲奉如盤。其六前夜詩樽興未闌。得君聊復繼餘歡。麾來人吏公庭閴。屛却文書訟閤寬。爐火任敎兒撥煖。硯氷時倩妓呵寒。江南莫道親知小。鎭日琴歌侑盞盤。其七玄都春色此時闌。分外榮枯不慽歡。州縣卽今王事急。衣冠一代進塗寬。薄雲片片能欺日。老竹靑靑肯受寒。蕭瑟悲歌當歲暮。匣中頻撫劍虹盤。其八無事琴軒嘯詠闌。投壺散帙也淸歡。詩因久廢吟多拙。酒爲頻傾量漸寬。絲竹渾如金谷會。江湖猶戀玉樓寒。風塵一宦經年歲。厭見南烹日上盤。其九琴歌一夜笑談闌。湖外何曾有此歡。醉後回看塵世狹。愁邊或眺雪天寬。詩情老去髭全盡。宦味年來齒漸寒。太守風流還不薄。急呼雙妓舞回盤。其十牙角無聲燭淚闌。良宵一會也堪歡。烏鴉歸盡樹林定。鴈鶩行空庭宇寬。醉態坐從香妓密。詩情對着老僧寒。樽前𤄃展桃花紙。落筆群鴉字字盤。其十一歌酒淋漓興趣闌。他鄕一會十分歡。▣▣▣▣▣▣▣。醉愛朋樽似許寬。梅竹林中供笑語。簿書叢裡送炎寒。此間賭得靑蓮句。欲報慚無白玉盤。其十二星眸脉脉意姿闌。絶愛嬌娥助一歡。憐爾淸詩同李白。愧吾佳政似劉寬。樽中美酒長時滿。樓外殘星數點寒。別有高堂千歲祝。仙人遺我綠𨤍盤。其十三九衢塵土夢全闌。末路無如作郡歡。榮養極知親意慰。優遊方覺聖恩寬。病來酒戶今全减。老去詩盟偶未寒。莫道侑樽無別味。雪鹽堆滿水晶盤。其十四婉孌琴娥指法闌。良宵解侑一樽歡。傳筒越徼詩無數。投轄陳家令不寬。差慰客中心緖亂。肯歎湖外鬢霜寒。醉來尙覺寰區窄。何况州城小似盤。其十五歲色兼將宦味闌。爲官祗得僕奴歡。屠龍愛爾年猶早。棲鳳咍吾意不寬。得失寧存欣戚色。醉醒方覺淺深寒。歌姬更唱松翁句。聲裡潭龍曲曲盤。其十六衰相駸駸鬢雪闌。眼前盃酒祗能歡。低回州縣灾年疊。寤寐雲林福地寬。令伯私情西日暮。詩人歸意北風寒。採山釣水終吾分。愁對南州綺食盤。其十七窓簾影定覺風闌。靜坐焚香亦一歡。歲事看看將欲盡。時憂衮衮若爲寬。人皆炙手權門熱。民有嚬眉蔀屋寒。更道中原消息惡。雲林深處可旋盤。其十八羈懷到夜坐仍闌。尙憶前宵爛熳歡。縱喜詩篇千首富。可堪朋席一邊寬。凝香閣靜新梅暖。彌勒山遙暮雪寒。更約獅菴成好會。浙人風味佇登盤。約設泡會於獅菴故第八及之其十九人事天心已向闌。雙㫌五馬詎爲歡。年荒米似春時貴。邑小城如斗㨾寬。可念民生疲賦稅。祗敎妻子免飢寒。就中松桂差堪讀。卓却詩書代饌盤。其二十三台動色五雲闌。一任諸公衮衮歡。今世莫如爲吏好。聖朝元自用人寬。鳳凰山下身猶滯。鵷𪆽班中跡已寒。遙想此時京洛俗。高門擎出菜絲盤。其二十一十幅蠻牋色㨾闌。筆硯淸事可供歡。安排墨陣分奇正。號令詞壇濟猛寬。趙壁㫌旗朝日竪。蔡門戈戟雪天寒。文章貴在今人賤。佶倔終當學誥盤。其二十二日日憂如醉味闌。從前錯道佩符歡。軍丁政爲番名急。量法權違事目寬。飽欲賙贍窮戶食。暖思衣被凍氓寒。使君功德全然少。投筯何心對飣盤。時當簽丁量田。亦不用事目。專用損益之政故云。其二十三雪月風花句語闌。此間誰與共玆歡。官中簿牒三時閙。身外江湖萬里寬。室有琴書可歸去。家傳龜鶴自淸寒。最憐白也詩無敵。才似金丸走玉盤。其二十四詩愁日日上眉闌。偶得君來道舊歡。畫角聲殘山月小。歸鴉飛盡海天寬。留春寶帳銷金暖。轉夜淸歌戛玉寒。慣識風流非靜事。醉中猶欲樂無盤。其二十五功名鷄肋味同闌。太守雖榮我不歡。心爲拜迎官長碎。政因親熟吏人寬。詩名對爾輸三舍。學力慚吾曝十寒。祗喜親廚不冷落。白魚靑笋媚飧盤。其二十六日下祥雲五色闌。天顔帶笑侍臣歡。紅衣立陛雙行直。翠幕翻空百幅寬。文武榜回臚唱遠。簫韶樂動珮聲寒。就中第一沾恩處。黃帕樽排赤脚盤。右咏放榜其二十七片片飛來點點闌。臈前三白野人歡。千般剪刻瓊林別。一色虛明玉宇寬。可想剡溪回處興。尙憐袁屋卧時寒。無風好作徘徊舞。又欲欺鹽散入盤。右詠雪其二十八赤子嗷嗷怨讟闌。了無於世有生歡。多緣饑歲齊徭重。切望陽春漢詔寬。幾處室如懸磬冷。滿庭衣似弊鶉寒。吾君聖主猶癏已。應却宮中玉食盤。右詠窮民其二十九梅欲開時已恐闌。閑來索笑適吾歡。糟丘日月壺中別。安樂乾坤戶內寬。節近王春吹管暖。心如僧夏寢衾寒。微吟兀坐篝燈下。隨意茶盃當臠盤。其三十休官何時漏鍾闌。駟馬高車本不歡。處巷貧猶君子樂。在阿身是碩人寬。殘年欲逐桑楡暖。晩節終期竹栢寒。政好歸隨村父老。社時蜡日共盃盤。其三十一官樽瀲灩臘醅闌。春近林禽對語歡。閑處行茶爐火暖。醉來揮筆硯池寬。客稀深閣梅香靜。訟罷虛庭竹色寒。使君新得淸齋法。日食坡翁杞菊盤。其三十二頭顱四十揣方闌。只合追隨里社歡。懶惰習成臨政少。慈悲心切用刑寬。何當快若龍行雨。且可癡如蠅遇寒。世事今無開眼處。暮年憂憤滿腔盤。其三十三生際乾坤運會闌。太平難覩萬民歡。簟瓢不羨膏粱美。廊廟何如丘壑寬。百歲事當從放浪。一毫憂豈到貧寒。笙歌劍戟休關念。仙李靈根自固盤。其三十四人間萬事一炊闌。不若從吾放達歡。呴燕豈知焚幕急。醢鷄惟舞瓮天寬。高車駟馬元傾覆。踈糲麤衣不餓寒。乍可婆娑州紱裡。終須歸喫野蔬盤。其三十五篔箎日日唱酬闌。客裡堪誇暮境歡。祗知邕箒千金重。自笑莊瓠五石寬。政拙何安紬被暖。身閑却羨布衣寒。此心但絶些兒累。濯髮無勞到洧盤。其三十六一任堆床簿牒闌。低吟淺醉是吾歡。近山衙似禪林靜。臨水齋如畫舫寬。柳色將春微淡蕩。天容欲雪半蒼寒。京都是日應行蜡。兔脚熊蹯幾處盤。是日適臈故末句及之云其三十七侯家肯逐麝薰闌。分與高人逸士歡。室爲分排茶竈窄。閤仍兼着竹盆寬。踈枝落落偏宜月。瘦骨森森不畏寒。作實誰能調鼐鼎。近聞丹杏薦牙盤。右詠梅其三十八爛盡樵柯萬刦闌。閒中偶作橘中歡。行行井畫平疇正。點點星羅碧落寬。圍就殘燈梅閤靜。響宜踈雨竹樓寒。欲知翻覆人間事。看取紋楸一局盤。右詠棋其三十九詞翰堂中契分闌。玄卿又是漆膠歡。汲來學海千尋湧。寫去靑天一幅寬。名以爲錐武夫笑。嚴能如鉞佞臣寒。讀來韓子毛生傳。活虎生龍勢攫盤。右詠筆其四十挺立風標飽雪闌。向來嬴爵恥非歡。千尋老幹干霄直。十畒淸陰占地寬。謖謖氣如元禮正。孤孤節似伯夷寒。蒼髯赤甲無年歲。根作蛟龍屈曲盤。右詠老松</text>
<title>申正言 靖夏 挽</title>,<text>東坡筆與放翁詩。自作詞家一代䂓。文字外無芻豢味。綺紈中有雪氷姿。生今志慕古人事。處貴身如寒士時。恨不世間書盡讀。此言堪愛亦堪悲。其二知君自與宦情踈。多在湖亭厭洛居。門下一時皆韻士。案頭千牒盡名書。文章少日能成集。雅望當朝肯數餘。可惜手中絲五色。不曾留補舜衣裾。其三自托詞林最好哥。筆硯淸事不蹉跎。從君每借臨池帖。索我曾題出塞歌。常日往還因病少。百年傾嚮在心多。至今舊札留塵篋。披讀時時淚眼沱。</text>
<title>從祖東岡先生小科回榜筵。次申尙書韻。</title>,<text>完平相後未聞前。此事無於數百年。邂逅吾家有今日。菊花時節敞華筵。其二烏皮赤舃暫留前。組帶靑衿作少年。若使後人名此會。耆英社裡曲江邊。其三科名差早少蘇前。黃閣尊仍大耋年。筭自今秋爲歲首。幾回能復有玆筵。其四祝哽後居祝噎前。顔韶唇渥便童年。中堂笑着靑衫坐。元氣充然滿四筵。其五森羅寶樹謝庭前。壽酒盈盈献萬年。小子何功叨盛事。雉羹將助祝釐筵。</text>
<title>次李文瑞 瑋 新居壁上韻</title>,<text>不復憐君宿露車。新居整頓一床書。小庭亦具郊原趣。井井分行蒔果蔬。其二君能冷眼看軒車。寄興唐詩晉帖書。秋後山廚▣▣▣。不齋飯有一盂蔬。其三佳節纔回織女車。閒時獨曬腹中書。客來迎坐新簷下。手擷堂前自種蔬。其四良蹄何事困鹽車。今世惟君讀古書。短小終多精悍氣。肯敎長喫野人蔬。其五異日得甞變笠車。少年曾與講詩書。▣▣▣▣▣▣▣。蕭瑟遺墟掬茂蔬。</text>
<title>送宗人以大歸楊峽故棲。臨別以詩更勉三冬讀。</title>,<text>愧子今垂舊槖還。向來吾實抗吾顔。工夫大抵無他道。只在潛心着力間。</text>
<title>柳承旨 重茂 大夫人挽</title>,<text>怡愉膝下老承宣。將悅親心左右便。榮養東西最名邑。康寧▣▣有餘年。偶然未納通家拜。慣是曾聞主梱賢。持服令孫同我伯。淚從今日更漣漣。</text>
<title>沈奉事 廷煕 挽</title>,<text>孤松齋裡日唔哦。不就屠維以後科。晩赴剡章聊爾耳。冷衫低帽一婆娑。其二出入先生長者門。早知於行孝爲源。曾聞枕苫終三月。淚着縗衣點點痕。其三圖書一室送朝𣌕。餘力頗工篆隷文。無數斯氷金石字。▣▣▣▣舊籤▣。其四常賀賢郞奉兩親。▣▣傍有掌中珍。▣▣▣罷斑衣舞。惟道當時厚福人。</text>
<title>送申正甫 靖夏 之北幕</title>,<text>聖慮常於北顧勞。參謀必自侍臣曹。山河地昔興龍壯。幕府人今倚馬豪。其二虜使前年來借途。公然又索大輿圖。方今北事憂疑甚。莫謾軍中日日娛。其三爾祖桓桓守穩城。曾將一嘯退胡兵。訓戎堡外行邊日。涕淚應深慷慨情。其四皆骨山橫官道濱。▣▣▣▣▣▣眞。▣▣殺却麁臣▣。難杖蕭然韻士身。其五長白山低靑海平。想君詩膽益崢嶸。歸時勘得幽州集。添得嗚嗚出塞聲。</text>
<title>沈聖凝挽</title>,<text>膾炙秋墳鬼語新。少年詩句卽▣人。癖如長吉▣▣血。瘦似休文▣▣身。偶▣▣▣▣▣▣。▣▣▣▣武源春。</text>
<title>夢羽亭偶吟</title>,<text>見說亭臨萬景沙。蘆簾紙閤映紅霞。何須去盡桃源室。頗似來浮苕霅家。古跡可尋眠犬巷。此身堪老釣魚涯。况聞里社風流事。脩稧無年不永和。</text>
<title>洪舜明父挽</title>,<text>王考乘槎東海日。若翁陪以舌人元。從玆世講同舟義。祖子孫于趙氏門。其二已卜靈輀卽遠期。西征車馬奈遅遅。可憐溟漠泉臺下。萬里兒歸卧不知。</text>
<title>次尹仲高宅咏琉璃甁蓄魚韻</title>,<text>生鱗活鬣看依依。壺裡江湖具軆微。照取篝燈添皓暈。烘來窓日漾淸暉。洋洋不礙盆池小。呷呷如迎穀雨肥。滿腹三湘七澤意。終須快作北溟飛。</text>
<title>題文會稧案</title>,<text>完山西與碧城東。多士于于盡嚮風。此是聖朝培養化。敢當安定敎湖功。其二詞華行誼孰先居。文字宜於孝悌餘。努力諸君須進步。朝廷元是自州閭。</text>
<title>題宋君集 成明 松石亭</title>,<text>岸勢橫江峙若蹲。君能粧點一名軒。壞奇列却菱溪品。崎崛移來太華根。感意神絃絶處在。遐心獨鳥去邊存。廣陵春水涓涓隔。如玉其人不可諼。其二老石蒼松不俗氛。與人孤介處荒濆。窪形匝砌宜舂瀑。直幹當簷待拂雲。且可呼爲顚芾丈。何須移種癖猷君。閒中此事差多事。餘外紛紛了莫聞。</text>
<title>閑中偶吟</title>,<text>洞僻稍離市井寰。小居依麓不營關。長時坐卧圖書裏。盡日逍遙樹木間。幽處役心猶灌圃。就中多事是看山。春來頓爾添吾興。自怪閑人却來閑。</text>
<title>次李文瑞韻</title>,<text>久別江湖面。扁舟隔渼陰。相看便一笑。終日坐靑林。</text>
<title>湖南裵生 俊耈 客余有日。久乃知其能詩。詩以謝之。</title>,<text>君爲吾客固多時。只解能弓豈解詩。坡老自非無眼者。不曾看得法曺奇。</text>
<title>咏閑</title>,<text>簾閣寥寥鳥語長。閉門深坐午爐香。睡餘山雨濛濛過。急閱床頭種木方。</text>
<title>與從弟達命共賦</title>,<text>關戶深深度一春。人來看似草玄人。林香斷續依風遠。園綠陰濃得雨新。達弟已從江外至。裵生偶作靜中親。不愁病緖渾蕭索。稍慰琴書寂寞濱。</text>
<title>夜步有吟</title>,<text>微微月照草堂前。林木凉生霽後天。獨立亭臯看下界。人歌多出市門烟。</text>
<title>金叔鎭泰挽 代叔父作</title>,<text>關塞年來契𤄃長。我纔還洛子旋亡。文華自是金閨彦。官位終休水部郞。性樸眞心羞俗臼。才多餘力貫諸方。憶君初入吾門日。玉雪容脩已老蒼。</text>
<title>詠甁花 丁亥</title>,<text>春水盈壺暖欲霞。揷來香朶枕邊斜。天機不盡生生妙。嫰意無痕日日加。剩是先呈新態色。居然能作小繁華。閑中正驗工夫處。物理君須看此花。</text>
<title>次仲高韻</title>,<text>春寒桂貴雪中薪。潑水衾單擁輒呻。不有溪南同病客。淸詩誰問卧漳身。</text>
<title>寄隣居尹老契洬</title>,<text>耕田舊曲聽堪悲。汀老孫今不免飢。少日知從滄海學。文章猶說子長奇。病來容鬢差池早。窮去功名歷落遲。尺地偶開裘仲逕。終南佳處鎭相隨。</text>
<title>乍出歸家。壺花一朶又開。喜而賦之。</title>,<text>留汝纔爲出洞行。來時還發去時英。嫣然似喜歸家早。故作佳人帶笑迎。</text>
<title>漫吟</title>,<text>客稀門逕草芊芊。居靜心如結夏禪。貧向隣人謀藥債。病須兒子候茶烟。隔簾花定無風日。近午鳩喧欲雨天。俗事不曾容一到。北窓時自借凉眠。</text>
<title>聽鸎</title>,<text>弄舌嬌歌巧雪兒。畏人偏在最深枝。隔簾淸曉多般語。似爲先生勸賦詩。</text>
<title>獨吟</title>,<text>春歸猶得見芳菲。况復幽居近翠微。草碧花紅俱態色。鶯喧蝶閙各天機。病憐詩興年年减。老覺人情日日非。自笑已成孤寂趣。却除迎客不開扉。</text>
<title>漫吟</title>,<text>窮居人事少。村僻類山家。葉密鸎啼樹。香殘蝶唼花。風簷書散亂。病枕髮鬅髿。甚矣今年厄。愁眉送物華。殘一作留</text>
<title>以病久不檢視花木爲欝</title>,<text>病不廵吾苑。居然十日强。梅應結子大。蕉亦展心長。可念瓜田蔓。如聞藥圃香。園丁時細報。終是欠眞詳。</text>
<title>呼韻贈裵學武</title>,<text>村婆解字爾猶能。居士能詩我豈曾。我唱爾酬成一適。南溪十夜共書燈。</text>
<title>病懷</title>,<text>牢蟄三旬怕夏寒。隔簾稀看翠微巒。醫歸每悔言多妄。客至先憂坐未闌。燠冷適來衣屢易。飽飢調去食還難。猶殘口業些些事。和却呻吟句忽團。</text>
<title>喜達弟至拈杜韻各賦</title>,<text>小雨溪南麓。庭閑草樹圍。地偏誰有問。君至輒忘歸。籬午雞爭食。簾晴燕學飛。眞成終日穩。湛樂向來稀。又病裡聞君病。憧憧念日深。孰知身已健。能作步相尋。草夢依俙面。箎歌宛轉音。逢迎仍密席。同話別來心。</text>
<title>題畫扇</title>,<text>隱約遙山小。蒼凉老木陰。何來一竿叟。風雨晩江潯。</text>
<title>夜坐與裵君拈杜韻各賦</title>,<text>啾啾栖鳥定。夜久息羣聲。老樹排烟直。孤燈照雨明。席凉林籟動。簷潤洞嵐生。賴有能詩客。猶堪較墨兵。</text>
<title>又次前韻述病懷</title>,<text>長日成孤趣。微吟作楚聲。軆應閑處泰。道已靜中明。閙熱看餘子。浮沉了此生。向來榮落意。無復戰心兵。其二山居多樹木。四面只禽聲。午枕吟連夜。晨牎坐待明。節將花鳥晩。書欲蠧魚生。無力排愁陣。時應借酒兵。</text>
<title>病後初上屋後岡四望</title>,<text>久廢高臯放策行。朝來作意報新晴。鱗鱗日動千門色。隱隱風傳遠市聲。東岳園林槐木古。西川樓閣粉墻明。</text>
<title>慵起</title>,<text>幽居無事懶開扃。餘睡渾如醉未醒。已有鶯兒啼巷樹。更看童子掃山逕。朝暉鑽隙揚微赤。岳色窺簾送昨靑。起卽便尋圭餌物。醒來方覺睡時寧。</text>
<title>歎息</title>,<text>蒼天胡乃殄生靈。兒已無遺次及丁。見說家家蚕盡廢。陌頭桑葉自靑靑。又南風時作西風冷。冬日衣猶夏日仍。好是諸公均節候。免敎人復苦炎蒸。</text>
<title>卽事</title>,<text>寂寞誰憐久卧漳。柳陰窮巷閉門長。鳥能求友投深樹。花似窺人過短墻。病覺稀尋行藥逕。慵敎時對讀書床。閑來兀爾看山坐。林吹颼颼助晩凉。</text>
<title>端午帖大殿 代人</title>,<text>宮庭榴露侍臣霑。恩賜羅衣雪㨾纖。明似日中無不照。德惟天大久愈謙。思覃時雨蘓羣品。欲遍淸陰蔭萬黔。蒲酒蘭湯俱是俗。綵絲唯願聖年添。又正届天中節。龍樓化旭舒。靡安丙枕睡。不廢書筵書。殿栢凌烟直。宮花媚日踈。已勤窮餒恤。民不遠階除。又宮槐苑柳綠成陰。遲日風薰舜殿琴。已喜吾君明照物。小臣何必獻江心。又堯砌生蓂日。唐門揭艾朝。祥風遍苑樹。鸎燕自歌謠。</text>
<title>放吟</title>,<text>塊蟄天應恠我孱。尙能回笑蠛蠓寰。人生歌哭悲歡裡。世事安危禍福間。隨處遣安方是達。閙中無惱便爲閑。自從病後工居約。不向窮途作慽顔。</text>
<title>裵君移栖往他洞。不能無依黯之思。賦而贈之。</title>,<text>人生可笑多情竇。此別居然又作愁。君亦不無三宿戀。出門將去更遲留。</text>
<title>嗔平甫，和仲不至戱吟。</title>,<text>病固人多棄。親朋斷往還。情非窮乃見。身或苦無閑。自在陳生榻。蒼茫老子關。不離吾几席。朝暮是南山。</text>
<title>洪兄敬叔 九采 婦挽</title>,<text>鶴谷祠堂初見日。宗人嘖舌不能休。折旋中禮容儀肅。溫凊隨時婦道修。生不曾聞妯娌語。病猶能解舅姑憂。全家喜色俄成涕。痛絶于歸未五秋。又懿度芳徽俱寂寞。湘流西畔忽新墳。牀奩宛列來時物。幣帨猶殘嫁日薰。差喜蚌留初孕子。却憐花殞未敷芬。也知尊舅悲傷意。抆淚親題乞誄文。</text>
<title>姜汝五 壽一 挽</title>,<text>籍甚姜才子。能詩洛下聲。淸鏗流輩艷。神速老師驚。不遠鵬程步。才題雁塔名。門闌方喜氣。棺翣遽傷情。又知爾宗人望。咸歸第二郞。崔門應日大。長吉乃年忙。霜殞方成實。風零欲遠香。傳家舊氊在。君去遂悽凉。又戀戀西關外。悲君病裡情。見人惟下涕。無語尙呑聲。錯莫趍庭計。分明陟岵情。寥寥舊書室。翁至但銘㫌。又自君移漢榭。江月堇盈虛。篋裏俄題草。床頭未卷書。秋風悲舊客。霜日泣殘驢。一縷呱呱在。他時對爾如。又憶昨城西榻。初修四世歡。仍之畏友待。敢以少年看。詩社酣歌竝。書牎坐影團。自今文字會。朋席一邊寬。</text>
<title>奉別三登洪叔</title>,<text>翩翩裠屐足風流。領取詩人鸚鵡洲。閑僻也云優浿尹。繁華猶是亞成州。不應浪着巫雲夢。可復時登李白樓。翁着緋衣兒墨綬。鎭年榮喜少如侯。</text>
<title>奉別燕岐洪叔</title>,<text>飪却塵街袍帶忙。春風拖得斗如章。廚供勝似家居日。亭觀多於山水鄕。閑與客棊開印少。靜携兒讀閉門長。</text>
<title>徐尙書 文裕 挽 代叔父作</title>,<text>奕奕公門盛。軒軺耀一峕。正爾當亨運。胡然嗇遠期。官高大宗伯。家有兩賢兒。死去應無憾。吾猶痛止斯。又公是婦翁弟。仍之同硯親。胷襟從誕卛。言咲自精神。不激愈看守。無猜足見仁。回頭車馬地。幾個好心人。又十載西萊謫。多公眷纍余。辛勤槎路訪。頻續驛程書。世態窮方慣。交情老不踈。孰知才返洛。長別別離餘。又向者候公疾。公方疾革時。神精無少錯。辭語苦多悲。對坐言雖慰。歸鞍淚已垂。凶書不日至。馳哭但靈帷。又棺翣明晨發。孤舟出漢流。峨然新馬鬣。倐爾舊菟裘。林木依俙在。風烟慘怛愁。歸田早晩計。終是卜斯丘。</text>
<title>徐尙書夫人挽</title>,<text>杞妻徒爾崩城哭。苦節無如死乃休。也有泉臺齎去恨。暫時猶在未亡留。又尙書墳土泥才合。又見新㫌出漢山。天亦似憐同穴願。故敎歸葬一年間。</text>
<title>辭陛</title>,<text>去國愁兼幹事憂。搖搖心緖近悠悠。今朝始拜丹墀出。碣石遼山在馬頭。</text>
<title>西郊餞別</title>,<text>文書査後一行齊。延詔門邊各解携。面面親知前致語。依依家屬背含啼。唱驪歌短悲風遠。勸馬聲長落日低。回首離亭帷幕罷。軒車杳杳散平堤。</text>
<title>高陽路中</title>,<text>落日高陽縣。牛羊滿野田。郵驂能識路。嘶向碧蹄烟。</text>
<title>靑石洞有慨</title>,<text>關防天不設徒然。丙子年間事可憐。萬一一旗峯上立。數千胡騎詎能前。</text>
<title>途中</title>,<text>郵僕呼殘馹足慵。遲遲穿出峽重重。衰年敢憚驅馳力。三日渾成羈旅容。路入金川偏惡石。山趍釼水盡尖峯。行行不耐炎天熱。時得林陰乍爽胷。</text>
<title>平山途中</title>,<text>遆馬金巖午。遙瞻太白嵬。道塗偏赤埴。衣服半黃埃。節早將鎌麥。天陰欲雨梅。前陪有雙角。何事引行催。</text>
<title>玉溜泉</title>,<text>西去山麁水不姸。松都以後大都然。停輪乍可遲回處。暎水巖幷玉溜泉。</text>
<title>朱太史石刻小像</title>,<text>蘭堣老子昔東遊。好事形今石面留。着得幼輿巖壑裡。未應磨滅舊風流。</text>
<title>瑞興縣</title>,<text>過盡屛巖卽縣程。龍泉古驛馬前生。溪流抱到官門闊。樹勢圍藏野屋平。物力頓殊畿左邑。繁華近接海西營。客中偶得嘉州客。華燭深樽話別情。</text>
<title>記實</title>,<text>三吹角罷啓征竿。終日長亭短店間。雞後先行方物駄。馬前齊進路需單。秪延撥將當轎立。支待差員出站看。檢勑一行從事事。時時强數驛夫謾。</text>
<title>五月初一日書懷</title>,<text>周隰驅馳役。燕京奏請名。天方流火節。吾且飮氷行。頓頓官廚遞。頻頻驛僕更。輕身惟此地。遼碣眼前平。</text>
<title>洞仙嶺途中</title>,<text>洞仙初旭馬頻鳴。西指黃岡縹緲營。過嶺雲霞偏氣色。近關風日易陰晴。將觀遼野無窮界。敢緩王程有限行。別是鴒原好機會。鋒車約到浿州城。時與伯放謫之行。約會浿城故云。</text>
<title>黃岡途中</title>,<text>元帥臺邊大野浮。北征車馬去悠悠。地形矗矗山如朔。天氣微微麥入秋。今日方期大同舘。六年重宿太虛樓。頻看扇面程途記。此去龍灣又幾郵。又曉發黃州鎭。前茅畫角聲。三行連十里。北路走西京。斷續依山店。微茫近海坪。遲遲鞍馬役。幾日了長程。</text>
<title>箕城聯句</title>,<text>此地箕舊封。是月竹新篠 仲協。良朋玆會奇。勝事昔聞謏 君錫。早托金蘭密。相暎玉樹皎 仲羽。久能淡於水。老猶指彼曒 叔章。相逢揩眼靑。欲別驚髮皦 時晦。弱歲趍軒陛。明庭響鏘璬 仲協。江湖心所樂。簪紱身還繳 君錫。幾夜聽晨鷄。十載愁籠鳥 仲羽。苦烈期薑桂。附麗憎蘿蔦 叔章。持心貴平平。見事差了了 時晦。古道頹若波。世味劇似蓼 仲協。衆口苦多咻。俗眸何不瞭 君錫。志業時晼晩。憂思日纏繚 仲羽。勢若水携溺。事同膏滅燎 叔章。寒暑易推敓。日月互昃朓 時晦。藩宣愧淹滯。丘壑懷窈窱 仲協。我遷西塞日。君送北醮曉 君錫。城隅醉相別。關外路何杳 仲羽。離膓中歲惡。淚眼三時窅 叔章。羈愁釼山尖。歸夢玉樓窈 時晦。去時湘蘭悴。來日官柳嫋 仲協。重尋池閣勝。况有江山㒟 君錫。賓筵序鴻鴈。使車駕騕褭 仲羽。樽傾綠蟻灩。坐列靑娥嬈 叔章。萋萋島草碧。淡淡洲日皛 時晦。燕寢靜且僻。別區幽而窕 仲協。已闌榴裙醉。且擬蘭舟棹 君錫。歡呼客愁撥。跌宕毫興挑 仲羽。可愛陳元季。顧慚蘓大小 叔章。名都漢藩重。美俗殷師肇 時晦。徒然亨二千。何能莅庶兆 仲協。攬轡應師范。設筩豈學趙 君錫。軒門列畫戟。廣庭肅牙旐 仲羽。訪古窺神窟。齊誠禮聖垗 叔章。宣化憇棠舍。乘閑俯柳沼 時晦。百盃笑劉阮。萬事齊彭夭 仲協。通家聯弟兄。滿座集長少 君錫。情話方洽欵。人事奈膠擾 仲羽。明發燕車牽。宵深蠟燭繞 叔章。離筵灞淚逈。客路關樹遶 時晦。黯然魂銷別。寤言擗有標 仲協。高吟作驪駒。大嚼雜魚鰾 君錫。壯心憑釼鞘。歸裝挈書縹 仲羽。行聽燕市筑。去飮薊門醥 叔章。有賈衣獸錦。無儒帶牛膘 時晦。路入遼野大。身覺倉粒眇 仲協。胡山政迢迢。渤海何淼淼 君錫。石虎射猶痕。柱鶴去何渺 仲羽。高風挹淸節。活景看烟杪 叔章。興逸千篇富。心雄萬乘藐 時晦。充壑羞已深。朝天事難紹 仲協。王命知爲重。使華去作佋 君錫。徒憑譯舌成。還恐虜情矯 仲羽。君靈必有賴。客舘寧久敿 叔章。別路頭幾回。離盃手頻撟 時晦。寧愁鶺鴒分。且待歸馬蹻 仲協。那堪別天涯。將欲老物表 君錫。軒冕視若芥。芰荷製爲褾 仲羽。定非塵埃骨。終是烟霞標 叔章。淸漪廣湖水。偃蹇峩嵳㟽 時晦。自有風月富。何憂溝壑殍 仲協。大江時魚躍。靑山春雉鷕 君錫。閑日林居永。驚波䆠海溔 仲羽。醉或歌浩浩。慍不憂悄悄 叔章。去國身全老。思君意自愀 時晦。恩波海何量。愁城酒未剿 仲協。逢別皆霑渥。來去敢言勦 君錫。謾把垂漢綸。猶憶設庭燎 仲羽。天與面目憎。時有衣冠僚 叔章。鹿性元愛放。蛾眉孰妬嬥 時晦。容我性踈懶。任爾作紛嬲 仲協。長程倦馬遲。舊約沙禽皫 君錫。去當田耘苗。歸趁野穫秒 仲羽。山側車委遲。河邊槎縹緲 叔章。行塵不可攀。城頭望眼眑 時晦。</text>
<title>七言聯句</title>,<text>楚臣來去又燕槎 君錫。別處箕城芍藥花。敎妓鋪筵臨碧沼 時晦。呼童洗酌醉紅霞。浮生劇似萍離合 仲協。此役何論路邇遐。愁外鄕山千里樹 叔章。夢中關月數聲笳。情同吟越詩應苦 仲羽。跡異觀周事可嗟。憂樂江湖心寸血 君錫。分張歧路鬢雙華。離亭柳送頻啼鳥 時晦。急雨池喧一部蛙。專對不如能覘國 仲協。遠征惟願遄回車。離盃再喚衫仍挽 叔章。畫角三吹僕更譁。別有臨別珍重祝 仲羽。公私努力飯餐加 君錫。</text>
<title>呼韻</title>,<text>垂柳陰中畫閣新。座中俱是洛陽身。天回楚客曾吟玦。地近槎仙舊泛津。隨處恩榮深似海。醉來歡笑藹回春。蘓家當日彭城夜。猶欠風流好主人。</text>
<title>龍灣雜咏 八首</title>,<text>蕭蕭馬跼箭門鳴。俯視灣州掌㨾平。歷歷粉墻明似畫。鱗鱗瓦屋盛如京。又龍骨灘長馬耳尖。灣迴自作帶條三。方知水亦分夷夏。終古天應限北南。又緬憶龍蛇涕自零。翠華曾向此間停。至今舊老猶傳說。佳氣依俙聚勝亭。又騷人今古此留名。誰最嗚嗚出塞聲。赤羽靑絲豪健語。統軍亭上憶君平。又生業都憑貨利肥。千金頻市瀋陽歸。幕中將士皆胡馬。村底兒童或錦衣。又灣府繁華號檀場。嬌娥百隊耀新粧。鬢邊一一眞珠珥。更着西蕃獸錦裳。又先飭貂蔘在禁條。渡江期日卽明朝。菜商運貨如流水。湊入龍灣趁八包。又近年灣上事堪哀。關鑰前頭利竇開。一切嚴淸韓府尹。何由更起九原來。</text>
<title>渡鴨綠江</title>,<text>征車替却泛河槎。足底中原萬里遐。墮地身今初去國。渡江心似始離家。山盤遠勢臨灣盡。天吐頑陰際海多。未到九連回首望。統軍亭影漸東斜。</text>
<title>露宿柳田</title>,<text>安排人馬匝如城。將暮招呼各應聲。草草官廚臨水設。時時行角向山鳴。坐憎蚊蚋飛騰過。卧喜星河歷落明。此夜已知身異域。相依僮僕轉多情。</text>
<title>到柵</title>,<text>三行次第駐征轅。窺柵紅頭處處喧。呈盡禮單通事報。鳳凰城將坐衙門。</text>
<title>松站路中有吟。錄呈副价台案。</title>,<text>公伯淸䂓世敢描。嶷然公又立王朝。向來久鎭關西鑰。此去同乘薊北軺。今日定看松站月。百年難忘柳田宵。驅馳遠役三千里。猶幸周旋忝若僚。</text>
<title>長日無聊。無以排遣。且所寓土坑陋甚。關西樓閣之勝。尤在耿耿。戱吟一絶。錄奉上价台案。</title>,<text>胡兒店坑陋難留。勝處依依紫電樓。長日欠無排遣料。自將諧笑作風流。</text>
<title>通遠堡途中</title>,<text>秣馬臨溪響。聽雞欲午天。塞雲多帶雨。山店少生烟。悶見欹危路。愁逢曲折川。前期通遠堡。中野且迴邅。</text>
<title>甲軍</title>,<text>身披玄甲釼腰懸。顔貌全麁氣味羶。倐忽數羣無信地。有時衝犯使車前。</text>
<title>道中</title>,<text>辛苦三叉八渡涯。馬蹄頻跼路欹斜。塞村無井多臨水。遼俗輸貲半用車。關外風土先種秫。客中時物始甞瓜。馬前畧有風流事。郵卒頭簪石竹花。</text>
<title>早發</title>,<text>不怕征衫犯霧霞。石隅初旭又驅車。崖陰漠漠無年樹。野色斑斑翳日花。天欲雨時徒旅疾。路當危處驛夫譁。客中猶有囊中課。詩與行程逐日加。</text>
<title>草河溝雨中。忽憶孝廟親製歌曲。感吟一絶。錄奉上副台案。</title>,<text>孝宗歌曲泣中霄。水咽河溝石嶺遙。斟酌宸心無限痛。塞天風雨又蕭蕭。河溝石嶺。卽歌曲中語。是日雨。</text>
<title>宿連山關</title>,<text>薄暮連山店。行人各定捿。孤吟燈耿耿。百感雨凄凄。隔壁侏𠌯語。深簷膊腷啼。更愁羈客枕。頻撼屋邊溪。</text>
<title>踰靑石嶺</title>,<text>亂木杈枒怒石橫。危崖側畔小心行。細推物理無終險。明日遼陽大野平。</text>
<title>宿狼子山</title>,<text>午過靑石險。車馬苦遲遲。今夜宿狼子。幾時探虎兒。雲低關樹黑。風急隴泉悲。不寐深更坐。雄心爾釼知。</text>
<title>入新遼東</title>,<text>大野茫茫一望中。周遭幾處舊城墉。風悲燕子曾奔水。雲羃唐皇舊駐峯。興廢悠悠春草碧。山河漠漠夕陽紅。今來倍激書生憤。劍在腰間氣吐虹。</text>
<title>望舊遼東廢城感吟</title>,<text>勢屹雲端汗虜壇。敗垣荒堞不堪看。誰知關外金湯固。只在靴尖一蹴殘。</text>
<title>遼野</title>,<text>黃沙白草際遼關。漭闊翻疑有別寰。天地之中大開野。醫巫以外略無山。風雲吐吸空虛裡。日月升沉廣漠間。西望亭亭華表柱。幾回千載鶴飛還。又南北東西不礙看。風埃漭漭更漫漫。平生忘說寰區窄。今日方知眼目寬。若獲裨謀焉所適。縱窮莊辯也難端。世間無物能爭大。觀海差堪較此觀。又蕭瑟遼陽舊郭隈。斷雲荒日思悠哉。自然欲下伊川淚。何處重尋易水臺。歷歷英豪千載過。冥冥氛祲幾時開。停車悵望中原色。大陸悲風泱漭來。</text>
<title>華表柱有感</title>,<text>曾聞華表柱頭鶴。去後千年一度歸。愼莫于今尋舊里。遼陽城郭已全非。</text>
<title>遼東</title>,<text>聞說遼東舊我方。中間還屬漢封疆。堡氓尙識三韓字。椎俗今同百越鄕。種樹村村成聚落。懸帘處處表廛房。却嗟關外無窮土。拱手公然與犬羊。又辭陛三旬浹。離灣八日多。無山方入野。有水輒名河。店俗家家鴨。商胡箇箇騾。他鄕殊物色。愁處或吟哦。</text>
<title>遼東憶管幼安</title>,<text>避地高風若隔晨。遺墟何處問無人。蒼茫獨立遼天闊。不見當時白毾巾。</text>
<title>道上拈韻</title>,<text>龍灣直路走幽燕。鶴野中間特地圓。雲外參差幾堡樹。馬前空闊一遼天。已愁咫尺泥成海。更覺支離日似年。去去終應歸宿了。僕夫何用苦加鞭。</text>
<title>書懷</title>,<text>自入無窮薊北天。故園消息日茫然。離懷久隔彭城夜。私痛纔終聶母年。歸後應尋陶谷墅。客中頻夢道峯阡。此心猶欲忘生死。爲是君恩曠絶前。</text>
<title>混河途中</title>,<text>關雲欲雨忽還晴。馬首混河遠勢平。縹緲風帘沙堡店。依微烟樹瀋陽城。天低快鶻窮邊盡。日射長虹飮處明。辛苦此行猶未半。幾時車馬達燕京。</text>
<title>瀋陽</title>,<text>遲遲驅入市坊隈。着處繁華錦綺堆。十字街頭樓閣出。三重城裡府衙開。羣胡駭見衣冠集。行賈携將物貨來。最是甲軍操切甚。初昏鎖却舘門催。</text>
<title>瀋陽城外有寺。瓦皆黃色。卽汗胡願堂。有西域僧。自言爲天子師。僧衣黃色袈裟。茶用酪酥。甚可笑也。</title>,<text>求福空門爾亦奢。信知溪壑不嫌多。生前窃得明天下。更欲區區發願何。又西域僧爲寺住持。自穪天子大尊師。儼着袈裟黃柘色。客來先勸駱茶巵。</text>
<title>瀋陽雜詠 十絶</title>,<text>皇明天地舊城闉。今作胡王寶貨囷。歲發帑金三萬載。瀋陽門外日轔轔。又康煕天子一何愚。浪作區區日後圖。若使中原眞主起。肯容關外有匈奴。又粉堞峩峩十里回。三層樓閣欝崔嵬。陪都一一皇居㨾。左右衙門五部開。又奉天都統僭如君。關外雄藩盖此云。山海以東千里土。黑衣全屬瀋陽軍。又門外尋常列甲兵。雙雙戈戟雪霜明。有時獵出平原草。旗下千羣擁護行。又百隊旗亭次第開。商車日日響如雷。長簾云自牛庄至。大布皆從錦衛來。又廛市中間巨刹開。慈雲御字牓崔嵬。煌煌別設黃金榻。天子時時供佛來。又車塡馬咽舘門傍。押領通官到此忙。方物文書交付盡。行中旋復檢私裝。又灣府軍官團練使。一行云自此迴旋。同來異域還先去。臨別依依更愕然。又狀啓修來封密密。家書寫去意怱怱。瀋陽以後無歸使。消息唯期八月鴻。</text>
<title>望孝廟北轅時舊地感吟</title>,<text>聖朝停鑾地。微臣駕牡行。當時事可痛。今日感冞長。古塞烟塵暗。喬山歲月荒。分明薪膽義。于此倍難忘。</text>
<title>可怪</title>,<text>可怪夷風盡染華。看來一一與人差。家唯供佛寧祀祖。夏或披毛不着麻。剃髮乳兒皆戴笠。白頭村女亦簪花。唯存一事如唐法。客至尋常進茗茶。</text>
<title>二道井路中遇大風起塵</title>,<text>大野回風起。沙塵漲渤瀛。易霾關樹暗。全失塞天明。漢虜難分面。牛驢但應聲。行行迷墑埴。偏㥘路欹傾。又起處尋無迹。輕揚質古纖。偏能汚錦障。巧或入紗簾。翳日霏如霧。漫空撒似鹽。終非渠自動。吾欲罪飛簾。</text>
<title>望醫巫閭山</title>,<text>恠底無山界。何山橫黛新。馬前呈一面。雲際隱全身。刮眼如吾友。明鬟當美人。移時看不厭。中野駐征輪。</text>
<title>醫巫閭山憶賀先生欽。賀卽陳白沙獻章門人也。詳見于簡易詩集。</title>,<text>行到醫巫山外程。令人却憶賀先生。白沙門下推高弟。崔岦詩中挹盛名。半世詩書儒者業。百年丘壑散人情。北來未遇寒山石。仰止徒然倍濕纓。</text>
<title>贈田生畸 卽吳三桂麾下</title>,<text>少時曾隷雲南幕。老去來爲關外氓。七十二年頭似雪。尙能揮涕說吳王。</text>
<title>獰風</title>,<text>獰風忽似深秋節。天氣從來異北陲。乍覺回回捎馬鬣。旋愁凜凜逼人肌。勢如赤壁舟焚日。吼急巴江石走時。八表冥濛誰得霽。空吟快釼决雪詩。</text>
<title>發向廣寧店。路中遇雨。</title>,<text>無日不辛苦。長程殊杳然。昨行風捲地。今去雨渾天。滑㥘崩橋石。泥愁近野阡。何由免霑濕。郵卒最吾憐。</text>
<title>羊膓河</title>,<text>小河如帶直而長。呼爾羊膓事太張。若有河神應有對。世間今日幾羊膓。</text>
<title>烟臺</title>,<text>繼光竪子浪經營。國力終因此築傾。築盡烟臺關已失。後人看似一長城。</text>
<title>朝過閭陽驛。自京到此洽滿二千里。</title>,<text>致君堯舜我何焉。只許驅馳未死前。六月䨪陰遼北野。重暉頌祝海東天。詩篇少日慚三百。客路今朝了二千。祗應竣事秋風後。準擬歸耕鶴巖田。耕或作尋</text>
<title>十三山途中</title>,<text>委遲車馬雨中天。路入茫茫野草田。日暮行人何處宿。十三山下看孤烟。</text>
<title>十三山</title>,<text>層層對立班中笏。箇箇排粧鏡裡鬟。莫是巫山嫌少一。故敎添作十三山。</text>
<title>路多無樑平屋子。聞皆漢人亡國後作此屋。仍傳其俗云。</title>,<text>自懷亡國痛。仍以屋無樑。舊俗傳今日。遺氓表大明。人情吁可見。其義絶堪傷。落日停車立。悲風來古京。</text>
<title>大凌河記事</title>,<text>關東舊作防秋塞。地勢元來處必爭。漢虜相持三十載。大凌河上日交兵。又遼陽以北千餘里。虜騎如神倐忽行。一夜陰山三丈雪。單于又奪廣寧城。又虜迫皇城危日夕。朝廷方喜忌人功。熊公已逮袁公剮。此事千秋最可恫。熊公卽廷弼。袁公卽崇煥。又傷心義魄忠魂地。惟有長河咽滿聽。不滅凶奴終古恨。時時風雨晝冥冥。又中原已作腥膻界。過客空悲殺伐塲。聞說村翁耕野處。至今猶拾戰餘鋩。</text>
<title>松杏堡弔古</title>,<text>萬曆以來百戰塲。河邊處處舊屯營。兵連禍結言猶慘。地覆天飜事可傷。千年古磧烏鴉閙。落日遺墟草樹荒。欲聞盧公殉節處。浮雲逝水但茫茫。</text>
<title>吳三桂</title>,<text>人言三桂心猶漢。我識通天罪莫逃。當日若興眞義旅。白頭寧着柘黃袍。</text>
<title>塔山途中</title>,<text>名姓曾無國史垂。塔山殉烈只傳奇。忠臣合爲前朝死。志士猶深後代悲。無處可收城下骨。幾人能作陣中屍。吾今奮筆當彤管。落日沙塲一涕洟。塔山死節最烈。而名姓不傳。尤可悲也。</text>
<title>見馬千百爲羣。吃于野中。問是官馬云。</title>,<text>隨處成羣水草隈。望中雲錦燦如堆。宛駒一一能千里。盡是今春進貢來。</text>
<title>寧遠見祖大樂兄弟石牌樓</title>,<text>城外腥塵虜已深。城中元帥日癡心。數月軍糧無半菽。一時工役費千金。何論梁閣天中立。別計羊碑海底沉。紋木瓌材猶等視。雕鎪全用碧琅琳。又銘彛不足誇功伐。勒石還思表里閭。劚得媧皇曾鍊後。驅來嬴帝舊鞭餘。欄頭像物皆麟刻。甍角翬空若蜃噓。此事雖騃何足責。通天罪實在乎渠。又看渠四代遼東伯。恩誥猶懸閣上層。堪愧隴西舊家世。一時生出二降陵。從兄弟皆降虜故云又當時浪欲名垂後。今日尤知計太愚。石有泐時樓可碎。祖家遺臭也難無。</text>
<title>高橋堡記夢</title>,<text>笑語從容咫尺天。前宵一夢尙依然。覺來邈若三千隔。身在陰山渤海邊。</text>
<title>前屯衛廢城有感</title>,<text>兩水河傍催蓐食。前屯城外住征鞭。關防自是前朝設。父老猶傳舊衛▣。鴉噪空壕聲似哭。樹支頹堞勢如懸。悠悠興廢何須說。久矣腥塵漲滿天。</text>
<title>楊忠壯公祠舊在前屯衛城中。問之今不在焉。</title>,<text>楊公祠在此城中。舊荷天褒涅背忠。欲訪遺墟何處在。斷垣荒堞雨濛濛。</text>
<title>蒙古</title>,<text>靑台舊種今千部。縱掠時來山外侵。向在康煕猶未制。年年約與萬黃金。又頻輸皮物來關市。質取堅完不取華。行逐茫茫好水草。氊車止處宿爲家。又人人廣顴仍深目。箇箇生皮作衣裾。胡兒視亦非人類。絶似明朝舊時渠。</text>
<title>到山海關。登將臺。世傳汗胡破關時將㙜。非也。</title>,<text>戎壇百尺上崢嶸。客子登臨遠眺平。歷歷中原全軆勢。重重左輔大防營。吟邊雪動天山色。脚底風驅翰海聲。落日悲歌徒極目。傷心何處是神京。</text>
<title>望夫石</title>,<text>王建詩中在武昌。如何却在古城傍。貞娥若是秦時女。此地留神語不荒。又惺惺不滅石精靈。千古流傳現化形。泣望征人人不至。山頭日日雨冥冥。</text>
<title>山海關</title>,<text>臨洮延袤抵燕陲。堞勢逶迤萬里馳。雖道秦時虛築設。終爲天下大藩籬。區分內外山爲界。橫截東南海作池。却笑眞胡城裡在。不知今日更防誰。</text>
<title>關內遇程秀才洪。甚可人也。實是北來初見。故書贈一絶。</title>,<text>淸氣看君淡翠眉。佛燈踈雨對吟詩。江南亦得堪同話。誰道寒山片石奇。</text>
<title>書贈程秀才訪問文士</title>,<text>才子中原往昔多。雪樓千載尙嵳峩。平生四海思勍敵。誰是騷壇老伏波。</text>
<title>山海關城一面。有吳三桂自毁納賊之處。尙今不爲修築。感而有吟。</title>,<text>徐達城連秦帝築。重關只爲鎭遼雄。卽看三桂迎胡處。終驗當時憂在東。</text>
<title>望洋亭</title>,<text>一馬淸晨出。來看大海流。樓危高鳥背。城盡老龍頭。隱約三山逈。微茫萬國浮。平生無限意。於此欲乘桴。老龍頭。卽畢城島名。</text>
<title>望昌黎縣文筆峯</title>,<text>昌黎縣北筆峯靑。夫子文章此孕靈。况說雲仍今尙在。遙瞻舊里挹遺馨。聞文公之後名詢。以擧人在其里云。</text>
<title>午憇撫寧羊河岸上。時買食大棗。始嘗西瓜。</title>,<text>午憇羊河曲。遙瞻兎峀斜。飢餤舊名棗。渴沃始生瓜。去去殊風土。悠悠感物華。僕夫何意思。又復促征車。</text>
<title>兎魚山</title>,<text>城北山川眼忽開。兔魚淸淑最奇哉。傳言每歲春秋旱。天子祠官禱雨來。</text>
<title>楡關</title>,<text>日日征車軋軋驅。燕京尙有半千途。出關不見靑牛子。近磧多逢白馬胡。路夾胡皇新植柳。塞傳蒙將舊栽楡。客中最是傷心處。落日邊笳起遠蕪。</text>
<title>蘆峯口暮行</title>,<text>落日蘆峯口。行人困在途。疲驂㥘登嶺。飢僕喜尋餔。隴樹沉沉遠。關雲片片孤。牛羊各知返。一一應村呼。</text>
<title>永平府</title>,<text>北平舊是邊胡地。過客無緣訪舊蹤。何處將軍逢石虎。從來志士悔盧龍。重城水抱周遭勢。遠磧雲凝慘惔容。羸馬欲尋前路去。范家庄下正泥濃。</text>
<title>夷齊廟</title>,<text>一曲灤河水。巋然半畒宮。千年儼遺像。六月颯淸風。但識經常大。寧辭餓死窮。兵前應愧色。嘆息渭川翁。又歷歷城垣孤竹國。遺祠無語立荒臯。一身獨任三綱重。萬代爭瞻二子高。松籟爽如添韻操。河流爭欲洗腥臊。祗今定有西山蕨。不敢隨人薦澗芼。</text>
<title>沙河驛</title>,<text>自入遼燕去。居然數月過。逢人舌愧澁。作客鬢添皤。時物關中早。陰霖塞上多。偏愁野外水。又渡幾重河。</text>
<title>豐潤縣寓魏秀才家。見其叔父元樞詩藁。草一絶以贈之。</title>,<text>踈踈旅榻雨聲時。刮眼臞菴卷裡詩。剛恨見詩人未見。此心書與阮咸知。元樞時在游䆠。臞菴卽其號云云。</text>
<title>書贈文秀才德馨</title>,<text>羈抱無緣得暫開。門前日日厭喧豗。君能辦我愁中趣。時或評詩品畫來。</text>
<title>過高麗堡</title>,<text>高麗堡在渙河前。是處初看水耨田。聞說東民曾住此。至今名與俗相傳。</text>
<title>流頭日</title>,<text>故國流頭日。殊方奉節時。三旬霖雨惡。千里道途危。王事方云急。吾行敢憚遲。一樽依我俗。聊就望鄕詩。</text>
<title>玉田縣偶訪李秀才玉林書堂有吟</title>,<text>偶然過茅屋。初不設幽期。繫馬槐陰處。聽仙雨歇時。對床評古畫。開篋出新詩。偃仰松壇側。渾忘畏日遲。</text>
<title>感吟一絶。書贈李秀才。</title>,<text>名縣依然舊里闉。此間誰是讀書人。曾聞日煖烟生地。彦得崑山第一珍。</text>
<title>夜來雨初霽。始見月色。</title>,<text>支離苦雨數旬間。今夜無雲月似彎。分外淸光來入戶。怳如初見美人顔。</text>
<title>病滯薊州</title>,<text>昨渡漁陽水。今留薊北城。偶然吾有病。兼以雨慳晴。暍畏簾風短。愁添屋霤長。沈沈古舘裡。客意轉難平。</text>
<title>薊北城外有楊貴妣塑像</title>,<text>祿山當日興兵地。誰作楊妣塑像留。莫是後人深有意。故令天寶愧千秋。</text>
<title>通州</title>,<text>麗譙粉堞望逶迤。路入通州亦不遲。天下舟車都會地。鏡中樓閣夕陽時。南京貨走齊華市。楊子潮侵太液池。知有巴江沽客侶。夜深齊唱竹枝辭。又車蹄雜遝渡頭塡。斜日長河沸若川。地扼遼燕樓櫓壯。路通淮泗轉漕便。菓花貢至暹羅舶。籐竹帆來福建船。別有風流好景色。水村帘影半空懸。又地近皇都俗喜姱。此中人說最繁華。雕籠語或無名鳥。彩椀開多未見花。靑草岸回金勒馬。綠楊門掩繡簾家。豪奢貴賤何曾別。市壁全塗淡色紗。</text>
<title>通州江有福建暹羅船。滿載進貢花鳥。上船見之。取其知名者各賦一絶。</title>,<text>秀出紫莖仍綠葉。猗歟曾被杏壇絃。如何不在深深谷。却入胡皇進貢船。右蘭色似雞冠松子㨾。離離香實滿枝開。何須十里勞飛騎。風送蠻帆一踔來。右荔枝細葉踈枝殊可愛。看來不是異凡常。終知月裡婆娑影。會待秋風結子香。右桂多少名園桃李樹。片時猶得競芳姸。爭如短短蒼髥叟。壽過靈春五百年。右萬年松丹嘴綠裳仍慧性。傳言新自隴山來。金籠閉作終身累。緣爾些些有口才。右鸚鵡</text>
<title>入皇城</title>,<text>三官廟下卸行輈。騎入皇城面發羞。可笑衣冠同適越。空嗟禮樂異觀周。昔時天子雲端裡。今日胡兒殿上頭。馬首遙瞻萬壽色。愁雲瑞靄半沉浮。</text>
<title>咏甁魚</title>,<text>壺裡乾坤一勺深。從容猶得自浮沉。傍人莫遽窮鱗視。滿腹三湘七澤心。</text>
<title>旅懷</title>,<text>沉沉古舘玉河傍。積雨蒸炎欲發狂。快得晴明三日少。已成濡滯一旬强。官蒭乍飽郵蹄健。市牓初懸譯舌忙。最是客中愁絶處。胡兒日日擾門墻。</text>
<title>七夕後秋凉頓生</title>,<text>銀浦天孫駕鵲烏。人間秋信井邊梧。西風一夜多功力。鏖却殘炎太半無。</text>
<title>憶鶴巖新居</title>,<text>道峯山下鶴巖前。新結茅茨架數椽。爲是隣依攀栢。更能謀置種瓜田。經綸色色溪邊草。琴筑冷冷枕底泉。今在玉河千里外。旅窓孤燭思依然。</text>
<title>旅懷</title>,<text>三千里外客殊方。愁緖撩人逐日長。欹枕時時尋舊夢。夢中魂去當還鄕。</text>
<title>方牌輩爲余買進圖章石數面。而不能渾却。信乎癖好之皆爲慾也。有愧初戒。詩以自警。</title>,<text>槖中縱免藏金去。車上猶能攫石歸。癖好終然移所守。作詩聊以警吾非。</text>
<title>取見印章家刻東人姓名印帖。其中多有亡友李載大名字。逬淚有吟。仍示韓令。韓卽載大舊所好也。</title>,<text>見君名字如君見。未覺君今地下深。片語足羞當世面。短封猶見古人心。文章卓犖英雄氣。山水淸高韵士襟。擊節秋風燕市夜。乾坤寥廓一悲吟。</text>
<title>八月十八日發向通州</title>,<text>五十日餘舘裡留。客程今始向通州。羈懷久似囚籠鳥。快意眞同下峽舟。不復車徒疲盛暑。好敎衣袂試淸秋。况今准得公家事。歸日將瞻彩喜浮。</text>
<title>捨轎騎馬入盤山。午飯溪邊。上至塔底而還。</title>,<text>四牡山邊卸。蹇驢洞裏尋。峯峯鍾磬響。岸岸柿梨林。疊雪疑鋪雪。冷泉當皷琴。忙中偸片暇。聊以散吾襟。又晩飯臨溪罷。孤筇逐意行。山蹊初屈曲。我脚遂崢嶸。樹色遼燕闊。天光海岱平。乾坤發一嘯。不盡古今情。</text>
<title>八月二十五日國練。與一行望哭於永平府野中。益復岡極。曾於辛丑國練時。適以暗行在湖左。望哭於山間。故末句云云。</title>,<text>異域逢今日。孤臣若割衷。白衣班野草。血淚灑邊風。變禮稀曾覯。中年再此恫。尙思廉問歲。痛哭萬山中。</text>
<title>牧童歌</title>,<text>牧童晨出牧。蹄角紛無數。馴物如馴人。約束無羈馵。時揮短鞭聲劃然。萬馬低頭爭一路。</text>
<title>古北平</title>,<text>盧龍塞接鴈門雲。驅馬荒原日色曛。欲訪城南射虎石。逢人先說李將軍。</text>
<title>登角山寺</title>,<text>第一關門峻。岹嶢角寺尊。秋風憑上岳。落日見中原。海闊羣龍出。城高萬馬奔。雄心時撫釼。長嘯動乾坤。</text>
<title>借騎白馬。馳入錦州衛。歷觀城池而還。</title>,<text>頻頻腰下釼悲鳴。回顧中原氣不平。奪得胡兒雪色馬。秋風騎入錦州城。</text>
<title>入醫巫閭山</title>,<text>泱漭黃沙白草傍。何來千疊錦屛張。遙空面對南溟正。遠勢根盤北漠長。石扇呀開仙洞路。雲門噴送玉泉聲。山中三百餘菴子。尋未窮源恨太忙。又短筇投入澗邊林。初地奇觀石窟深。賀老高風先輩敬。沙翁舊躅彌孫尋。白雲門下孤松立。甘露菴前數柳陰。佳處自難相捨去。桃花洞口最關心。巫閭山。卽賀先生所居。洞中有老松。卽月沙記中老松也。</text>
<title>桃花洞老僧進啖桃實。聊沾午渴。</title>,<text>桃花洞裏桃千樹。自落自開春復秋。老僧一笑供仙實。味敵金莖沃渴喉。</text>
<title>北鎭廟記實</title>,<text>帑金大發三千萬。修餙經年役未完。制度居然天子殿。階除曲曲玉欄干。</text>
<title>入舊廣寧城中。見寧遠伯李成梁石牌樓。成梁卽李提督如松之父。感吟一絶。</title>,<text>名將高名勒石懸。嗚呼猶認大明年。東人不能忘提督。爲過遺墟更愴然。</text>
<title>九日道中</title>,<text>秋暮關河道。行人未返家。客中生白髮。馬上見黃花。野戍荒荒日。邊風淅淅沙。佳辰意愁絶。况復聽悲笳。</text>
<title>踰靑石嶺</title>,<text>驅車昨日遼東至。騎馬今朝嶺上過。矗矗圍來峯勢壯。重重噴出水聲多。時逢獵戶藏黃葉。最愛僧廬隱碧蘿。自入山中差有趣。眼看秋色恣吟哦。</text>
<title>紫電樓</title>,<text>紫電樓連細柳營。晴川江色繞欄明。元戎部伍閑無事。螺角時時應令鳴。</text>
<title>出柵</title>,<text>秋風獵獵拂征衣。出柵人皆意氣歸。遙見統軍亭影出。九連城下馬如飛。</text>
<title>蔚州使君適至。偶辦忙中一閒。喜拈香山集中韻各賦。丙午</title>,<text>撥却床頭簿牒塵。今朝始作一閑人。逢君暫着樽前話。爲客渾忘嶺外身。北陸氷霜將破臘。東京花柳欲生春。偶然托契緣詩酒。况復蘓杭近接隣。其二呼兒急掃榻床塵。多愧風流好主人。翰墨場中初試手。簿書叢裡暫抽身。詩談滚吐如霏雪。酒力熏回未臘春。况有官居淸意味。蕭然琴鶴好爲隣。其三新營郊墅遠囂塵。偶爾來爲佩綬人。肉食詎安啖菜口。朝衣不穪在阿身。看看梅萼將迎臘。冉冉桃符欲換春。慙愧臨民無寸長。有何佳政聞諸隣。</text>
<title>夢羽亭。與宋聖賓 寅明，徐靜吾 命淵，時晦聯句。丁未</title>,<text>山中一雨解留人 晦。俱是長安會意親。兩日深談今古盡 章。百年交誼辱榮均。卽看臨水初開屋 賓。準擬分溪好結隣。繞宅雲烟皆態度 靜。入秋林壑頓精神。崖楓作意霜前赤 晦。野稻齊頭雨後新。窓外水泉鳴筑響 章。巖邊古栢老龍身。滿簾山翠霏霏露 賓。漾砌池紋細細鱗。劚出奇巖排綠玉 靜。占來幽壑遠紅塵。閑情學種潯陽柳 晦。幽趣將垂七里綸。亭號蘓仙曾夢客 章。榻留陳子舊迎賓。野翁風味供畦菜 賓。廣戶生涯拾澗薪。已傍烟霞成痼癖 靜。且將圖畫樂淸貧。地仍松梓瞻依近 晦。室有塤箎唱和頻。萬事歸田眞上策 章。數霄聯枕卽前因。君能已解雞林紱 賓。我亦纔廻峴首輪。共厭衰年親鴈靜。不妨閑界友麋麕。微誠敢望憂明主 晦。枉計初期答盛辰。耿耿血忱無黨汲 章。區區面戒說經申。揚眉自幸時逢乖 賓。運掌將看俗返淳。世事難平常八九 靜。俗言多岐奈紛繽。經綸坐失風雲會 晦。飮啄粗安畎畒濱。國計民憂唯有涕 章。天時人事足堪嚬。空悲末路多傾轍 賓。叵耐危樓獨望宸。笑矣浮名同弊屣 靜。蕭然古里岸烏巾。卽今山裡留閑漢 晦。從古田間着逸民。到底留連詩酒會 章。有時隨逐釣漁倫。邇來落落逢迎少 賓。是處依依笑語眞。一代聲名今軾轍 靜。兩家情好舊朱陳。開心且與談更僕 晦。促膝何妨坐接茵。野外罄懽開蟻釀 章。燈前覔句到雞晨。明朝幷馬猶餘意 賓。靜夜聞蛩與共呻。永托心期期歲暮 靜。更須劘切絶緇磷 晦。</text>
<title>元宵與平甫，仲和拈韻共賦。</title>,<text>可人期與月同尋。佳節天無點綴陰。回首禁川橋上路。醉中猶有舊豪心。</text>
<title>東曹講座。與亞銓宋台君集，佐貳吳令文甫聯句。戊申</title>,<text>東省眞爲避暑臺 君集。高臨廣陌八窓開。槐陰肅肅炎氛去 叔章。柳影垂垂爽吹來。退步麁官愁講席 文甫。上頭詞客㥘行盃。劑量人物終何穪 君集。世味生酸似嚼梅 叔章。又又天曺故事講諸官 叔章。衙罷仍成接膝歡。北岳嵐光侵筆硯 君集。東池菏影泛盃盤。同硏蕭寺渾如昨 文甫。幷席公軒更覺團。此會未能容易了 叔章。不妨吟到日含巒 叔章。</text>
<title>用聯韻各賦</title>,<text>誰道天官是熱官。公餘猶得辦淸歡。急呼曺吏舖詩席。且飭廚人具酒盤。荷亞微風香淡淡。柳遮炎日翠團團。此間更足雲烟趣。几案來朝四面巒。</text>
<title>次呈尹太學士 仲和 詞案</title>,<text>我最疲於鼎峙年。尙慚居後况居前。昇平鶴谷淸陰世。可獨人穪好事傳。附原韻 仲和三庚同硯自童年。一代詞盟愧在前。端石未成陳榻解。須君次第好相傳。</text>
<title>藝谷新第。徐尹兩尙書適來夜話。豊原亦在座。聯句。己酉五月</title>,<text>華堂夜回落成初 時晦。坐列諸公與接裾。奉節纔回西塞役 叔章。退班仍自北宸居。盃盤草草從眞卛 仲和。諧笑云云任放踈。庭滴槐陰淸几席 平甫。簾鉤嶽色潤琴書。浮名自愧圖麟閣 時晦。晩計嗟遇挽鹿車。寸悃憂時空耿耿 叔章。踈才報國敢徐徐。靑雲步武三庚似 仲和。白首交情一日如。疾病相憐衰老後 平甫。風流重得亂離餘。傳盃瀲灩新浮蟻 時晦。聯榻依俙舊隊魚。此事應於前輩少 叔章。勝筵那使暫時虛。更深燭短談猶欵 仲和。興劇吟狂氣未除。直到雞鳴方捉被 平甫。百年心事以詩攄 時晦。</text>
<title>謹賡社壇松御製韻</title>,<text>赤甲與蒼髯。根依仙李久。靈應龜壽千。蟠若龍潛九。爀日當炎無。瑞雲常晝有。微臣敬如神。敢作歲寒友。</text>
<title>與尹伯修兄弟，徐平甫，李聖賴及時晦。會揔營池閣聯句。</title>,<text>庚日三淸會。深樽數子同 伯修。亭欄臨磵曲。旗仗散林中 平甫。兵氣炎威屛。詩情爽籟通 仲和。童嬉猶擊水。醉辯欲生風 叔章。案牒揮才退。纓塵濯已空 時晦。陽關西送約。且待沼荷紅 聖賴。</text>
<title>傳硯日。吟呈李太學士仁老。</title>,<text>竹泉金尙書典文衡也。久叔魁庚寅三製。其明年菊製仁老爲魁。其年柑製余爲魁。其明年菊製仲和又爲魁矣。今者文衡仲和傳之於余。余又傳之於久叔與仁老。如余之不才者。雖忝居於其間。然若竹泉公可謂有藻鑑矣。故於傳硯之日。專以此意吟呈一絶。作爲藝苑奇事。四人連榜節魁同。又繼文衡數載中。掌試向來穪藻鑑。方知無及竹泉公。</text>
<title>吟呈太學士李久叔 眞望 修傳硯故事</title>,<text>執耳詞壇本匪才。愧前糠粃二年廻。端溪一面宜歸爾。實歷軒翁大手來。</text>
<title>辛丑後。余爲鏡黨所仇疾。首先見斥於天安郡。到衙之後。夢得一句曰纖埃敢翳仲秋月。老栢能成百畒陰。覺而記之曆書矣。其後鏡黨果以凶逆幾盡誅滅。而余偶蒙被不世知遇。致位至此。前日之夢。可云驗矣。偶閱舊曆見此詩。遂足成末句以識之。</title>,<text>纖埃敢翳仲秋月。老栢能成百𤱈陰。八九年前華祝舘。夢中曾已道如今。華祝舘。卽天安客舍也。</text>
<title>洪叔君則，尹令 昌來 伯勖，申修撰 致瑾 幼言來訪。賞梅聯句。</title>,<text>詩老聯翩不約來 叔章。小龕寥落對殘梅。騷壇旗皷增神采 伯晶。甲第歌鍾近斗魁。佳句欲聯吟石鼎 君則。窮憂聊瀉酌金罍。更須冬柏花初發 幼言。花下淸樽擬一開 叔章。</text>
<title>用聯韻各賦</title>,<text>忽有騎驢客子來。梨花槍下對看梅。詞家喜爾通三昧。戎幕慚吾演八魁。棨戟門深香滿寢。文書閣靜酒盈罍。公餘尙辦淸閑趣。詩會逢人取次開。</text>
<title>用他韻復就梅花訟。呈水曺詞案。仍奉新村老叔。</title>,<text>吾與梅花臭味濃。元來國艷異凡穠。婆娑自吐高華韻。冷淡中含富貴容。或當羣玉山頭在。最合銷金帳裡從。村叔太奇曺吏俗。癡心强住主人儂。再疊 松陰老又生競端。故末句云云。卽尹令。投壺散秩興全濃。可愛龕梅淡且穠。今日曹郞羞水部。暮年倉吏足塵容。爭同逐鹿誰能得。訟就騎牛莫適從。堪笑松陰又作梗。世門無限妬花儂。三疊句回暖律臘前濃。淸不知寒馥不穠。逸若紅仙偸盒態。嬌如党妓煎茶容。芙蓉院落聯香動。桃李門前接影從。强喚爲妻殊未惡。將軍也是有情儂。紅仙，党妓。皆武將家所有故云。四疊一龕春意十分濃。萬紫千紅笑太穠。雪蘂氷鬚非俗品。輕裝緩帶宛儒容。屛來機務時堪賞。坐處棋樽動輒從。若使勘成花木券。肯敎盟主屬他儂。五疊歲暮交期淡不濃。片時那似滿園穠。窓簾兀爾書生㨾。門戟居然上將容。於世無人堪與話。此翁微汝更誰從。百花頭上風流事。猶喜如今得到儂。</text>
<title>六疊梅訟韻。呈芸窩詞案。</title>,<text>香中有韻淡中濃。品絶楊州芍藥穠。終作殷家調鼎味。初疑漢水弄珠容。襟期暗合情仍密。趣癖天生願必從。眞箇平泉花木主。不知今日屬何儂。七疊不分愁如粥面濃。開懷時對滿龕穠。獨專孤潔氤氳氣。可愛橫斜倒側容。物自得人人自得。渠非從我我安從。紛紛詩供都堪笑。强道風流盡在儂。八疊可笑功名醉齅濃。只嗤韓令負華穠。憑依道士仙人骨。粧點歌臺舞榭容。紅杏不老天上得。花名何待日南從。偏憐一種羅浮色。自吐淸芬餉此儂。九疊天恣非淡亦非濃。不羨春花雨後穠。圭蓽徑中羞露脚。金釵行裡好藏容。臭如孔室蘭常襲。癖似王居竹可從。已與檀粧緣業重。婉辭還媿鐵膓儂。十疊花邊小釀潑雲濃。天遣淸香共郁穠。自是平泉多異草。爭如老圃澹秋容。靜時高興蹇驢在。動處雲心萬馬從。翰墨塲中白面將。定知雙得少如儂。</text>
<title>次洪叔君則嘲梅韻。聊以自嘲。當在梅訟詩上</title>,<text>休言玉貌本無求。未害靑油帳底留。眞是此心如處士。就中何地不羅浮。朱門自有園林趣。冷䆠能無帽帶羞。吾與吾兄元密契。阿誰喚作自家儔。</text>
<title>尹判書仲和，宋參判聖賓來訪。豐原亦在座同賦。</title>,<text>諸公衮衮自雲臺 叔章。床覃晴軒嶽色開。昨日東岡看瀑去 時晦。今朝南巷賞荷來。莫言城市無佳趣 仲和。且喜君家有小盃。談笑却忘三伏熱 聖賓。氷盤蔗椀佐楊梅 叔章。</text>
<title>仍用聯韻</title>,<text>將軍無事卧樓臺。畫戟門閒墨壘開。俗客偶隨庚日去。故人能與好風來。氷盤薦菓兼佳饌。雪椀調茶當小盃。邂逅眞成河朔飮。不勞林下渴思梅。再疊淡風垂柳拂池臺。長日重門不浪開。政聽林蟬忘暑坐。忽看珂馬退朝來。豪情最愛翩翩筆。弱量何妨淺淺盃。莫道供歡無異味。氷瓜劈盡進靑梅。適得北京靑梅食故云三疊花竹安排疊石臺。靜中經濟小園開。風蟬樹引殘聲去。霧岳簾輸一面來。俗務已敎麾訴牒。交情猶似飮醇盃。逢場莫謾爲香語。自是剛膓不賦梅。四疊得月何須近水㙜。良朋時與好懷開。窓簾乍捲微風至。庭菊初栽小雨來。晩計已違斑竹杖。豪情且寄碧荷盃。愛君今世同襟韻。薰是芳蘭冷是梅。五疊不必歌樓與舞臺。小園新卜巷南開。階閒綿竹連枝出。庭曠蒲萄引蔓來。一代浮榮文武爵。暮年豪氣淺深盃。相逢莫廢吟哦事。詩興非關灞岸梅。</text>
<title>宋台君集來訪。拈卷中韻同賦。</title>,<text>不害升沉䆠海深。高人胷裡具雲林。偸閑暫會浮生面。枉陋偏知故人心。棨戟門前看岳色。簿書叢畔坐槐陰。自今料理詩尊事。有興何勞日日尋。再疊小居新占巷幽深。寄意盆荷與砌林。不分牛壇先執耳。向來麟閣亦非心。無詩自愧衰年態。多病偏愁屢日陰。剛限名繮同縛束。故山惟有夢中尋。三疊小閣淸樽坐客深。席間幽話半山林。世情閱去堪酸齒。交道由來貴會心。百歲人生紛喜戚。一年天機幾晴陰。惟將散浪終今夕。不許門前褦襶尋。四疊欲報君恩海不深。淸時猶得樂園林。何曾暫忘臨淵意。祗欲常存似水心。未有波濤能倒峽。且無桃李遍成陰。角巾東路那專美。早晩蘿村匹馬尋。</text>
<title>白雲山人委來求詩。書贈一絶。</title>,<text>黃花佳節度愁眉。靲轄中間日日疲。忽得今朝小意趣。白雲僧至乍談詩。</text>
<title>數日屛務閑居。此際雲師適至。其喜可知。書贈一律。聊且見志。</title>,<text>庭院風微乍霽天。幽期僧趁午茶烟。長時厭客淸齋後。半日談禪畫戟前。廊廟安危身老矣。雲林歲月計茫然。不能無羨無心子。斷絶閻浮世界緣。</text>
<title>題一絶奉示嶽下老友。因雲師送呈。</title>,<text>不見童山數載過。撚髭苦癖近如何。師歸說得吾消息。白髮公然亂後多。</text>
<title>徐令靜吾，柳君叔瞻來過聯句。</title>,<text>城南佳會又新晴 叔瞻。邂逅諸公漫浪行。一雨頓生秋意思 叔章。三旬初占日淸明。吟邊嶽翠當軒聳 靜吾。睡後林凉入座生。詩酒不妨聊永夕 叔瞻。熱官猶有韻人情 叔章。</text>
<title>聯後各賦</title>,<text>抄秋簾簟乍逢晴。忽得君能幷馬行。文簿屛來山鳥語。詩尊開處石榴明。門閑棨戟戎機靜。宅占園林野趣生。一笑回看車馬地。幾人能做此幽情。再疊華堂朋酒讌新晴。稍喜門空褦襶行。近午荷甁香斷續。欲秋林壑色分明。牛壇事業慚吾分。麟閣勳名笑此生。興到時時揮翰墨。老夫非是鬪詩情。</text>
<title>北關詩妓翠蓮。卽徐聖質命彬評事時所眄也。爲見聖質。衝冒雪氷。不遠千里而來。聖質心雖喜。而不敢要於家。蓮有詩曰一夜相思頭盡雪。滿窓明月斷膓秋。噫。見此詩。人孰不斷膓乎。而今使蓮也有斷膓之詩。拙哉聖質也。遂吟贈蓮妓一絶。仍於席上次其韻焉。</title>,<text>秀出亭亭玉井姿。東風羞殺綠楊枝。可憐拙澁徐評事。舊愛渾忘折藕時。</text>
<title>東隣崔丈 柱岳 壽職後寄詩。詩有自笑之意。次呈以慰。</title>,<text>緣何公得却年符。似鶴如童髮貌殊。緋玉加來休自笑。世間天爵是僉樞。</text>
<title>丹陽洪使君宅。同伯修，仲和呼韻。</title>,<text>偶來仙尉宅。仍得故人留。醉興紅裙密。離皁盖悠愁。亭應鷗鳳宿。潭或鳧龜浮。恨殺烟霞窟。輸君吏隱流。</text>
<title>黃判書 欽 挽</title>,<text>超然歸掩野人扃。一品班崇九十齡。寵辱何曾渝節操。是非元不惱心靈。燈前細細如蠅字。世外昂昂似鶴形。可貴淸高天語在。未應埋沒墓門銘。</text>
<title>宋司諫 必恒 挽</title>,<text>科屋初知面。江樓久盍簪。輸君爲巨擘。賞我有公心。逢別京鄕渺。升沉歲月深。悠悠遂千古。萬感集秋陰。</text>
<title>宣懿王后挽章</title>,<text>靜一淵乎德。天神儼若儀。寧王田佳婦。聖母作良師。鳴珮雍容響。抽簪密勿䂓。終看宣懿諡。無愧媚姜辭。又當宁皇兄嫂。東朝國母尊。王能爲子道。后實有慈恩。繼軆倫斯重。因心友更敦。猶思進宴日。幷設萬年罇。又明德唯慈覆。宣仁但母臨。恭惟今大行。允邁古徽音。劈破凶言切。森嚴義理深。方知片言力。能悟萬人心。又眷眷惟幾際。諄諄若夢時。猶憂關聖軆。察復及民眉。一語臣隣泣。深仁史策垂。曾聞講內則。又誦二南詩。又莽蒼東城外。依依見寢園。虞廵非遠野。周祔是同原。天有精誠感。山無力役煩。吾王能述事。遺敎狀中言。又天降喪威荐。微臣痛哭長。敢云聯肺腑。久已腐心膓。是禍關邦運。何辭慰我王。顧無摹畫手。慚愧刻珉章。</text>
<title>呼霜子</title>,<text>小院終南側。寥寥遠市場。高秋猶暖日。昨夜始微霜。廊廟憂方重。田園計已荒。菊花偏好意。時送滿庭香。</text>
<title>和兒輩咏燈光子</title>,<text>小院新凉入。相依經卷床。照來賢聖面。卞得魯魚行。獨擅回霄力。能揚繼晷光。此心明似汝。耿耿向君王。</text>
<title>偶吟</title>,<text>戎轄銓衡若脫纏。踈才遂復廁巖廊。稍無鞍馬門槐靜。煞有風霜院菊香。詩句偶從孤坐得。時憂偏向燕居長。孫兒八歲聦明大。課讀曾編喜日將。</text>
<title>孝章世子大祥日泣書</title>,<text>人間此夕痛無涯。天日夢夢慘不華。貂帽猶殘舊香澤。祗應留作寶傳家。</text>
<title>仁烈王后輓詞</title>,<text>天定王家配。由潛履翟褕。諫停治苑役。箴寓覆舟啚。喆範今猶在。陰功古亦無。方知十亂德。能贊一戎謨。又霓旐聯翩發。秋風背舊原。幷行如日月。齊軆見乾坤。合隧依周禮。羣英擁漢園。終成虛右制。事若待文孫。</text>
<title>洗草筵 古事洗草時。宣醞賜樂。而今以國恤權停。故第五六云云。</title>,<text>寸管那能盡畫天。於休盛德百王前。十年始訖編芸役。暇日初開洗草筵。晩後溪炊當美饌。雨餘山水勝鳴絃。舊時簪筆今如夢。手閱成書更泫然。</text>
<title>次左揆洗草筵錄示韻</title>,<text>五十年間化郅隆。區區筆力詎摹功。珍藏石室千金秘。實蹟瑤編百代公。雨急催篇雲潑墨。溪回洗藁水疑弓。餘哀纔過天崩日。瞻望雲鄕淚眼中。洗草前數日。過先王諱日。洗草日適有急雨。故第四句及落句及之。</text>
<title>蔡提學 彭胤 挽</title>,<text>風雲初志負平生。猶荷三朝眷顧榮。妙歲湖堂眞學士。暫時文苑亞提衡。斂衣貧賴門人致。詩集刊須弱年成。膾炙君王玉墀句。秪應留誦翰林名。又少仰其名晩見之。雅恣偏愛淡踈眉。朝班亦着論文話。詩疊終差戰藝期。譏切簸糠常色愧。力微推轂獨心知。前秋枉陋餘芬在。存沒關懷一涕洏。</text>
<title>金吾鞫坐。志懷吟示朴同知 乃貞。</title>,<text>田畒元吾分。巖廊奈匪才。何當牛耳去。已厭虎頭來。讞獄神都弊。懷山興轉催。難孤好生德。惟欲綱恢恢。</text>
<title>檜原君 倫 挽</title>,<text>齒德公能備達尊。吾猶得見穆陵孫。樓臺競起唯容膝。車馬奔馳獨閉門。少日金無燕槖重。晩年蘭有謝庭繁。請看聖主絲綸語。字字哀榮儘別恩。</text>
<title>夜坐聯句</title>,<text>終南山下樹如姻 鶴巖。向夜朱門更肅然。酬盡簿書生靜趣 禹弼。語窮今古廢閑眠。村砧響急孤鴻去 鶴巖。街漏聲殘片月懸。蕭瑟吟懷當歲暮 禹弼。一盃催喚菊花前 鶴巖。</text>
<title>重陽偶吟</title>,<text>頗似潯陽處士家。滿離裁得傲寒葩。今年爲始霜差晩。雖到重陽未見花。</text>
<title>重陽後二日</title>,<text>朝來徙倚曲欄東。悄悄無言聽去鴻。家國深憂熏似醉。黃花佳節攢眉中。</text>
<title>燕坐</title>,<text>奔走衣冠日在公。怱怱時節百憂中。山村十月砧聲急。庭院微霜柿葉空。歲惡奈難贍國策。才踈本乏濟民功。深深燕坐無窮念。獨對虗窓小燭紅。</text>
<title>咏衰菊</title>,<text>植物紛無數。菊乃花之逸。豈無媚春色。最愛傲霜節。千載陶淵明。心期耿相合。溪邊與籬下。裁種掩成列。馥馥重陽月。寒英照院落。冉冉時物變。忽焉北風冽。雖或暫凋殘。未肯遽摧折。獨立氷霜際。抵死靑不滅。譬如君子人。貞操老彌篤。見汝起余感。嗅罷一嘆息。</text>
<title>劉村隱希慶㫌閭後。次諸益韻 幷序。</title>,<text>村隱劉翁。閭巷人也。而深於禮樂。又▣於詩律。一時名公卿多從遊唱酬。觀於枕流臺錄可知已。所謂枕流臺。卽翁所居。而有老松淸流之勝。在金虎門傍禁塲外。後入爲捴府。其松至今存而蔭一庭云。余於翁不惟愛其詩而想其人。每奇翁對爾瞻小人有毋之語。未甞不三復歎賞。以爲此一節。直可書之史冊無愧。而其時史臣之書不書。未可知。是可恨也。翁之沒後九十六年。因其四世孫德昌上言。以孝㫌其門。盖特典也。諸君子作詩以榮之。德昌袖其詩來。要余屬和甚懇。不得已次其韻。又書此以歸之。大隱金門客。昏朝有毋人。沉潛一禮藪。酬唱幾名紳。賤也猶君子。書之可史臣。卽逢敦孝世。㫌楔舊閭新。</text>
<title>后溪堂叔裕壽。會東巷崔詩翁家。同賦一絶乞酒。送紅甘露一壺。次其韻。</title>,<text>機務叢中奮莫飛。喜聞東巷闢詩帷。一壺爲送紅甘露。分付銷金帳底兒。</text>
<title>復疊飛字。敬呈后溪堂叔詞案下。兼奉東巷崔僉樞老丈。</title>,<text>翼如鴻羽順風飛。本乏奇籌運漢帷。荒歲又慚無相業。何由道少丐流兒。其二冥冥雲鵠意高飛。歸夢尋常到蕙帷。秪歎樓居將破了。世間從古有纖兒。其三雙眸烱烱步如飛。氣旺深冬不設帷。欲識此翁仙鶴壽。白頭吾是里中兒。</text>
<title>假山下板池成喜吟</title>,<text>板作方塘斗樣寬。小華山下漾微瀾。辛勤移得芙蕖種。爲待亭亭數朶看。又花石中間小成。年來吾已費經營。池臺鍾皷雖吾分。却恐風流事事盈。</text>
<title>與尹台仲和共作奉審長陵之行。拘於軆面。不肯來見。有吟却示。</title>,<text>爲相誰云好。古人常見稀。今同駟牡去。何異燕鴻飛。朝軆嚴雖是。交情老敢非。回思聽雨夜。聯榻事依依。</text>
<title>徐判决事 宗一 挽</title>,<text>肺腑同深王室憂。每逢袁涕自然流。邇來一段無窮慮。却羨公今死便休。</text>
<title>朝退</title>,<text>朝退身方暇。蕭然對北庭。草花生野意。怪石具峯形。簾有山禽入。門無客馬停。縹緗緣未斷。又述礪城銘。</text>
<title>歎晩雨成霖</title>,<text>不雨而憂雨亦憂。天公無乃戱人不。猥當爕理陰陽地。深恐災傷稼穡秋。民食連年難實腹。廟謨終日只搔頭。旱澇罔非臣失職。九重元自聖躬修。</text>
<title>聯句</title>,<text>雨歇城東氣色淸 鶴巖。倐然林木覺凉生。高齋隱打文章話 敬叟。今日能忘仕宦情。庭際葡萄繫午影 舜擧。床前蟋蟀作秋聲。靜看時物渾詩興 鶴巖。隨意新詞取次成。</text>
<title>邊秘書 翼老 至得衣字各賦</title>,<text>君自芸香訪。吾從禁闕歸。相邀向陽閤。忙脫退朝衣。梅意衝寒懶。茶煙近午微。談間卽詩句。隨興發天機。</text>
<title>閑坐喜諸君至。拈集中韻同賦。</title>,<text>近日機謨息。稍從文字親。偶然門下士。又是意中人。對酒談初爛。評詩語輒新。微酣遂到夕。丞相便閑身。其二地僻機心絶。山禽日日親。殘花如待客。小酒亦醺人。肺疾駸駸舊。時憂衮衮新。園林唯勝事。長作太平身。其三已厭門前客。惟堪韻士親。官叨輔周地。詩愧學唐人。荷氣因風遠。榴花過雨新。何時上東路。好作角巾身。</text>
<title>李安邊 眞洙 挽</title>,<text>末俗無人物。門翁有肖孫。經心一世務。寓目百家言。中歲龍鍾厄。淸時蠖屈寃。東宮舊下札。空泣九原魂。公卽石門之孫。自桂坊登第。當宁在東宮時。親下賀書。意旨鄭重。故落句及之。</text>
<title>喜安聖時，南㣧寬至聯句。</title>,<text>岸幘南榮悄坐時 鶴。聯翩二客趁佳期。日長黃閣深深閉 㣧。雨歇靑山看看奇。憂樂後先天下計 時。優游歲月夢中詩。君能導我田園想 鶴。東郭明朝匹馬隨 㣧。</text>
<title>用聯句韻獨賦</title>,<text>那繫安危進退時。此官曾不夢中期。恩榮謾有千鍾享。事業都無一着奇。自下袁山王室涕。秪吟歐九潁田詩。公餘尙辦幽閑趣。碁局晴軒鎭日隨。</text>
<title>元日後二日 辛亥</title>,<text>漠漠玄陰一夜窮。千門淑氣䔽靑空。微微雪盡梅邊日。拂拂春生柳上風。北斗何心潛斡柄。東皇有力自成功。新元祝聖非他語。窃願今年又大豊。</text>
<title>客來呼韻各賦</title>,<text>庭花已發燕將廻。地僻窓簾盡日開。小酒欲濃詩客過。短章初上史官來。樓臺謾享歌鍾樂。廊庙元非將相才。畫戟前頭張墨壘。却憐衰興不摧頹。</text>
<title>聯句</title>,<text>雲臺一宿又中台 希中。慚愧巖廊屬不才。宗國深憂徒耿耿 鶴。明公雅量自恢恢。今時禮士勤三吐 㣧。少日占科捷兩魁。莫向午橋尋晩計 希中。欲酬恩眷謾遅回 鶴。又東閤新晴白日閑 㣧。深深門閉綠陰間。忽然幷馬詩人至 鶴。直到栖鴉倦客還。公退棊收花下局 希中。興來雲滿屐邊山。一場文酒猶淸致 㣧。可獨浮生暫破顔 鶴。</text>
<title>用聯句韻獨賦</title>,<text>不分官己到三台。長處平生獨愛才。顧我臨淵心懍懍。喜君游刃氣恢恢。淸時謾享園林勝。半世羞穪翰墨魁。從此詞家深托契。莫辭乘興數還回。</text>
<title>聯句</title>,<text>邇來無暇廢吟詩 鶴。吾亦官忙一拜遅。池閣客稀閑水石 敬。風軒日長靜琴碁。撥揮簿牒成佳會 舜。評品文章盡一時。不有君來那得此 鶴。每當幽處托心期 敬。</text>
<title>客至偶吟</title>,<text>君來非俗意。曾不設幽期。一月渾無興。今朝始有詩。槐陰圍畫戟。竹日照殘碁。園林兼勝友。且與樂淸時。</text>
<title>聯句</title>,<text>詩人初自嶠南廻 藝谷。徑向黃扉一笑開。午日亭亭花外轉 舜擧。春風淡淡柳邊來。相公有興頻呼酒 季通。老子逢場敢較才。此會浮生難易得 國美。直須酣到玉山頹 藝谷。其二淸談亹亹坐忘廻 擧。詩席仍敎小酒開。旋馬庭閑山鳥至 藝谷。延賢閣啓布衣來。春風座上瞻和氣 國美。銅鉢聲中愧小才。一樹新花階面發 季通。令人吟到夕陽頹 舜擧。其三花下題詩酒數廻 國美。花能爲我滿枝開。閑簷鳥趁斜陽返 季通。踈箔山排細靄來。已與琴書成活計 藝谷。敢望簪笏及微才。佳辰晼晩留難得 舜擧。一任東風共醉頹 國美。其四南鴈春深盡北廻 季通。樓臺遅日百花開。幽禽勸酒故相近 國美。遠岫邀詩却盡來。半世悠悠成底事 舜擧。衰年碌碌愧踈才。偸閑尙辦風流會 藝谷。醉後陶然白髮頹 季通。又聞君新自嶺東來 藝谷。形勝先誇鏡浦臺。詩得海山方有助 潤卿。興從魚鳥自無猜。高軒獨被風流接 舜擧。半日惟堪笑語開。剛恨名繮長縛束 藝谷。仙區未辦共徘徊 潤卿。其二門庭不許俗人來 舜擧。惟有槐陰滿一臺。塵市喧中方自得 潤卿。詩樽會處更何猜。庭蕉續續當心展 藝谷。石竹姸姸照眼開。淺醉微明眞韻事 舜擧。不妨留到月徘徊 藝谷。其三衝炎跨馬市南來 潤卿。誇說黽潭與鶴臺。韻士方能探勝賞 藝谷。眞仙元不有相猜。新詩一一堪驚倒 舜擧。幽抱時時好撥開。東閤翛然非俗意 潤卿。杯樽竟夕且徘徊 藝谷。</text>
<title>夜坐聯句</title>,<text>岸幘南榮坐 鶴巖。前山暝色生。林深羣鳥定 禹弼。天遠數星明。向晦身方息 鶴巖。將宵氣益淸。題詩論此意 禹弼。未許俗人評 鶴巖。其二近日無閑坐 鶴巖。今宵有好懷。題詩還不獨 禹弼。把酒亦能偕。頓忘時憂重 鶴巖。仍憐節物佳。琴書散明燭 禹弼。此樂正難涯 鶴巖。</text>
<title>暫出鶴巖。坐解榻亭有吟。</title>,<text>出郭聯翩騎。行行雨後天。黃扉少機務。綠野有風烟。匙滑臨溪飯。巾淸枕石眠。暫時山裡事。何處不蕭然。又桑麻歲久繞林塘。巖洞逶迤曲折長。爲是隣依丙舍地。好敎粧點午橋庄。溪流活動生靈籟。草樹晴薰送異香。更有道峯簷際出。坐來蒼翠滿衣裳。又峯雲壑籟自天機。晻翳丘園草木菲。暫時料理登山屐。怳似尋還在野衣。過雨林巒偏氣色。近人溪鳥不驚飛。無奈偸閑難永夕。却愁行趁暮鍾歸。又亭納蘆原面勢遐。長溪一曲漾晴沙。鷄豚處處田翁社。桃杏村村洞客家。酌得淸泉當飮醴。籍來芳草勝看花。終朝散誕巖泉側。隨意迎凉岸幘斜。</text>
<title>送邊使君翼老之孟山</title>,<text>花月關西鐵瓮繁。使君年少易迷魂。不應但作陽臺夢。努力唯酬聖主恩。</text>
<title>趙持平 尙行 挽</title>,<text>淵友云亡事可吁。豈知君遽戢豊軀。從游自是同宗好。期待常於後輩殊。玉署蜚英看早晩。蘭臺簪筆夢須臾。最憐伯仲潛收淚。虗報庭闈綵服趨。</text>
<title>自丁未後連在將任。且値艱虞。不敢暫離京輦。曠闕省墓今滿五載。幸得受恩暇。明日欲作焚黃之行矣。意外忽當奉審長陵。來在陵所。今日又是讐日也。玆以志感。</title>,<text>忽有審陵役。仍停省墓行。惟知急王事。何敢說私情。東出違明日。西馳趁晩晴。人間又此夕。百感暗呑聲。</text>
<title>適閑坐有吟</title>,<text>相府深深午景遅。滿庭春草正離離。簾踈語燕頻窺硯。簷短飛花或點碁。機務䟽來還暇日。園林勝處且淸時。箇中俛仰聊隨意。忽復哦成漫興詩。</text>
<title>乞南隣種芭蕉</title>,<text>芭蕉元與韻人宜。乞取南隣數本移。待得窓邊長尺許。卧聽山雨到來時。</text>
<title>解榻亭偶吟 三首</title>,<text>松石圍成一小庄。依然返我舊行裝。休官意更田間切。憂國心猶野外長。行澗有時聽細響。折花無語嗅餘香。暫成丘壑風流事。不必欽他綠野堂。又恩給焚黃暇。仍偸別墅閒。五年來白髮。今日對靑山。細草殘花際。蒼松老石間。溪聲淸舊耳。亭下送潺湲。又成行林木小溪濱。別久郊居面目新。廿里非遙長在望。數年靡暇始抽身。山含舊態如迎我。花殿餘香似待人。解榻亭中終日坐。任敎松吹灑衣巾。</text>
<title>社稷陪行親禱。口占記實。</title>,<text>齋壇一夜瘦天顔。念念憂民若己癏。牲幣禮陳分祝史。笙簫樂動引陪班。晨光掩翳焄蒿際。靈氣陰森檜栢間。自有冥冥孚感妙。沛然膏澤未應慳。</text>
<title>長陵遷葬挽詞 三首</title>,<text>業創中興大有爲。異姿先已穆陵知。道看心法相際。功在倫彛欲墜時。一代典章無闕漏。百年聲澤不磷淄。小臣愧乏模天筆。依樣前人記德辭。創一作奠又㫌飈拂拂幄霜凝。鑾路逶迤指壽陵。舊兆灾非灤水囓。遺民哭似鼎湖昇。事功鬼助兼神運。山勢鸞翔又鳳騰。從此衣冠安吉宅。永期邦慶在繩繩。又神孫今日御洪圖。一一遵承燕翼謨。輿議久思遷玉鴈。聖心非是信靑烏。帑金出內遺模在。幔石仍前儉德符。乍啓玄宮還永閟。冥冥叫入舜蒼梧。</text>
<title>尹尙書伯修所寓不遠。而苦其軆面。不肯來見。孤坐對月。戱吟一絶送尹台。</title>,<text>台星逈似月難攀。笑語徒聞咫尺間。誰道爲官大臣好。秪敎能阻故人顔。</text>
<title>尹台疊次二首以示。故又吟三疊以示。</title>,<text>詞壇酒壘可重攀。衰相居然轉眄間。尙憶街南聯榻日。公鬚未頰我紅顔。其二喬山秋日共躋攀。幷坐蟬鳴萬木間。始信此身高處在。長郊冉冉忽當顔。其三君詩遒逸若難攀。生氣猶看字句間。今日偶然尋舊習。暫時酬唱破愁顔。</text>
<title>奉審惠陵。齋庭有小砌。種菊及芭蕉甚可愛。吟贈李寢郞汝凈。</title>,<text>芭蕉種在菊花傍。對立翻翻鳳尾長。此是山中小經濟。羨他潚灑寢園郞。</text>
<title>疊前韻吟示鄭令子揮 羽良。鄭令亦以禮議同來。</title>,<text>勝似相逢宦海傍。同來山裡話心長。向時已與周旋久。吾在天曺子是郞。</text>
<title>鄭令四疊以示。故復次之。</title>,<text>中泠東畔健元傍。天設崇岡軆勢長。今日監修莎土役。勤能全仗紫門郞。其二百神森衛寢簾傍。松檜蒼蒼左右長。未曉先行祗告祭。班心儼立殿中郞。其三已欲歸休畎畒傍。終年伴食愧心長。忽驚有意秋香語。知我平生鄭侍郞。其四萋萋藉草石羊傍。董役仍成笑語長。露次秪應恢禮數。不知今日有堂郞。</text>
<title>鄭令又送四疊遂次之</title>,<text>松溪直走佛巖傍。俯視平郊十里長。今日差堪心目快。出遊何羨漢山郞。其二彩舞曾同慶席傍。君詩起我感懷長。至今縱有千鍾享。那得身爲袖橘郞。其三冥墒羊膓世路傍。憂民憂國意徒長。爲官愼莫爲卿相。不害浮沉椽與郞。其四廟畫何辭笑在傍。又逢荒歲策無長。愁時欲覔消愁物。堪羨甕間畢吏郞。</text>
<title>生日感吟 二首</title>,<text>懸弧節是剝陰時。何事今朝意緖悲。非分官居槐棘列。自憐身廢蓼莪詩。安危佩去恒多懼。憂病侵來遂早衰。且與兒曺聊此日。小梅窓下進深巵。又百感今朝淚且唏。恩深鞠育報何微。尙思唱喏兒時節。喜着新縫生日衣。</text>
<title>宴坐</title>,<text>宴坐深深閤。爐香細細低。山寒臘前雪。村靜午時鷄。棊罷從兒拾。詩成倩客題。台扉猶野意。遙憶鶴巖栖。</text>
<title>和洪生禹弼書字</title>,<text>烏鴉分瞑色。人定禁鍾初。齋燭熹微逈。簷星歷落踈。病猶酬客句。閑或課孫書。入夜仍無睡。寥寥萬籟虗。</text>
<title>次兒輩韻</title>,<text>廊庙憂虞際。林泉夢想間。有時朝北闕。終日對南山。床凈圖書古。門空棨戟閑。閤梅淸格在。勝見俗人顔。</text>
<title>喜聞兒輩讀書</title>,<text>尋常坐夜到三更。家國憂長睡不成。差是近來心喜處。後堂時有讀書聲。</text>
<title>金知事 尙鉉 挽</title>,<text>九衮金腰重。偕榮鶴髮垂。生時七郡養。葬日百夫緦。可恨違床拜。空悲寫紼辭。三郞吾所好。相對一漣洏。</text>
<title>大雪</title>,<text>十月與今月。三宵尺雪來。千山聳瓊玉。大地壓氛埃。秪喜能膏麥。非關欲放梅。這間差有趣。燈下煖寒杯。</text>
<title>梅閤垂靑紗帳</title>,<text>羅浮身世閤爲家。未臘枝枝欲綻花。羞露嬌容如處子。故敎前面障靑紗。</text>
<title>懿陵陵行時。以留都大臣。扈衛於弘化門外。</title>,<text>餘緣尙在豼熊羣。又領三廳扈禁垠。紅燭雙行佩劍坐。依然曩日大將軍。</text>
<title>夜坐</title>,<text>山近常多未夕陰。瞑烟初起瀼東林。衰年廢疾駸駸苦。獨夜時憂耿耿深。天冷數星無定色。風高老木自悲吟。追酬夢羽亭中韻。廊庙悠然野外心。又戟門人吏退。默默坐虗堂。老覺烏皮穩。憂看白髮長。下簾山雪響。移燭閤梅香。莫詑寒威壯。明朝便一陽。</text>
<title>述懷 戊申秋判西銓時。特命親政于魚水堂。命起視懸板。有君臣一堂風雲契合之語。仍有下敎曰。余之引卿于此有意爲敎。</title>,<text>魚水堂中眷眷言。至今銘感淚成痕。實慚才適侏櫨用。虗辱身都將相尊。弱力何能回世道。寸心惟恐負君恩。秪應死作精靈衛。塡海微誠詎敢諼。</text>
<title>朝退</title>,<text>年來種種具衰形。朝退門多盡夕扃。客有能詩歌白雪。人無載酒問玄亭。靜憐窓日微微暖。閑愛爐烟裊裊靑。閣裡梅花知我意。數枝偏作臘前馨。</text>
<title>偶吟</title>,<text>寒天可愛小爐紅。就近梅窓趣味融。山雪欲來村色暝。禁鴉初定市聲空。已能托意悲歡外。忽復開懷諷詠中。頗喜兒孫初進學。白頭還愧作人翁。</text>
<title>書贈洪生禹弼</title>,<text>得君吾得暢吾懷。詩出尋常語絶佳。閭市中間傳別派。洪厓死後又洪厓。</text>
<title>夜深獨坐</title>,<text>雪擁終南麓。虗簷霽月孤。門深老槐木。窓煖小茶爐。處世身舒卷。觀書道有無。猶殘舊口業。隨興或咿唔。</text>
<title>偶得靑子</title>,<text>衮衮天機未暫停。何時北陸解玄冥。麥應有歲看三白。松本無冬見獨靑。半世功名麟閣像。百年心事鶴巖亭。惟當衰至身宜去。不必懸車用禮經。</text>
<title>極寒 辛亥</title>,<text>雪虐中肌坼。風威射眼酸。人如蝟皆縮。薪似桂逾難。羔酒斟奚樂。羊裘着不安。何由一大被。庇得九州寒。</text>
<title>夜坐和柳下集中韻</title>,<text>虗窓暎山雪。詩意遂無眠。葭管微陽後。梅花小燭前。禽寒警簷月。狵老吠村烟。悄悄三更盡。聊酬柳下篇。</text>
<title>與孫兒看梅同賦</title>,<text>春光先到小龕枝。雪裡香鬚箇箇垂。呼與兒孫花下坐。興頭聊就臘梅詩。</text>
<title>奉審宣陵行到西湖有吟</title>,<text>淸晨馳出郭南門。纔到西湖已上暾。雪色平埋蚕室樹。江光斜抱鷺梁村。四年形役縻戎。今日郊原騁使轅。敢道王程無暇隙。此心方得快乾坤。</text>
<title>和紗梅詩韻。奉呈澄閣詞案。</title>,<text>未肯呈眞面。還敎下錦障。輝輝漾明燭。靄靄逗微香。似隔烟中語。疑窺鏡裡粧。輕盈無定態。風至不禁當。</text>
<title>洪叔君則，尹令伯勖來作詩會。占柳下集中韻各賦。</title>,<text>君來殊不俗。簷日坐移陰。城市依山宅。巖廊在野心。論詩梅閤靜。謝客戟門深。歲暮無窮意。聊同酒後吟。其二未罷南山雪。將窮北陸陰。詩難輕放手。酒易細傾心。道意忙嫌淺。交情老覺深。留連小梅側。且和柳翁吟。其三 時適有橘。則叔爲親袖去。故第四句及之。庭院留殘雪。烏鴉噪晩陰。觀梅知客興。袖橘見君心。自愛山居僻。渾忘相府深。松翁詩思壯。先我輒成吟。</text>
<title>客去孤坐疊前韻</title>,<text>客去殊牢落。虗齋已暝陰。百年憂滿眼。今日樂關心。坐處香猶在。㱕時雪欲深。淋漓有詩草。閑點小燈吟。</text>
<title>夜坐偶吟 二首</title>,<text>忙脫朝衣坐。微吟几案間。天機日不息。人事夜方閑。歷歷心千古。依依道一班。惟殘宴居念。無力濟時艱。又瞑色來墟里。孤燈照院庭。隣狵吠老木。簷雀向寒星。寵辱身都倦。安危涕自零。時時作佳趣。梅下酒盈甁。</text>
<title>臘日</title>,<text>節届嘉平暖氣還。試褰簾箔看前山。風微語雀飛烏際。春在輕烟淡靄間。八蜡正當行祭日。千官初散問安班。熊蹯兎脚隨脂藥。榮極天門絡繹頒。</text>
<title>再昨宣陵奉審之行。見齋所庭梅數枝靑抽可愛。次題壁上韻。</title>,<text>數枝抽與意俱長。再度看渠漢水傍。結子也爲調鼎用。未應空作灞橋香。</text>
<title>自題小眞</title>,<text>踈慵不合畫麒麟。更倩秦君作小眞。老石蒼松何世界。芒鞋竹杖是前身。</text>
<title>望見普恩寺</title>,<text>退院回廊隱檜松。諸天猶帶舊顔容。卅年孰謂如前日。夙歲吾曾住一冬。楮子島邊看霽月。梅花堂裡聽晨鍾。舊遊在眼渾難忘。只恨怱怱未擲筇。</text>
<title>夜坐聯句 壬子</title>,<text>蒼蒼老槐樹。門巷日幽深 鶴巖。靜處憂時意。閑中卛物心 禹弼。林風翻鵲影。庭露隱虫音 鶴巖。不寐秋宵永。挑燈續細吟 禹弼。</text>
<title>至日感吟。書寄時晦任所。</title>,<text>豆粥隨時節。蓂書又眼前。年來已衰矣。冬至轉凄然。海墓氷霜外。癯廬涕淚邊。看雲千里眼。更送嶠南天。</text>
