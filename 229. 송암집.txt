<title>擬古</title>,<text>蒼蒼壑中松。氷雪空自苦。磵石鬱嵯峨。洞門多豺虎。樵童亦不至。淸瀨隱寒雨。銅皮謾十圍。居然閱千古。矯首望射干。婆娑巖上舞。</text>
<title>次趙上舍政夫 端 送酒韻</title>,<text>揭陽趙氏子。淸醇古意多。支離隴西子。作縣無奈何。魚川而鳥雲。相値兩不阿。西郊一酌罷。握手嘯也歌。寒梅自開落。身世付長呵。</text>
<title>有石 丁酉。拜司諫院正言。遂見改遞。作此寓意。</title>,<text>有石在路傍。行者見謂奇。將移花砌上。或言磊不宜。石本無心者。休勞歌是非。</text>
<title>謝都僉正惠粘租</title>,<text>海畔逐臭婦。千載笑其愚。於光亦不受。不謂道原疎。厚意安可虛。薏苡非眞珠。</text>
<title>苞山途中</title>,<text>策馬臺巖路。臺空江自流。宇宙今無賴。兵塵幾日休。白首長行役。秋陰滿野愁。</text>
<title>醉次金校理昌遠韻 二首</title>,<text>濟川須勁楫。大廈要扶傾。鼎魚今更急。一息莫留停。薦瘥天欲悔。登俊國將恢。密席須奇策。佇聽老眼開。</text>
<title>昇平東軒偶吟 二首</title>,<text>露重低榴葉。樓深碍柳枝。無謀難竣事。幾日是還期。謾喫江南飯。空吟太史詩。客懷何處最。蠻雨入簾時。</text>
<title>西郊。次松江韻。</title>,<text>寬懷憑宿醉。鎭物付新詩。臘盡梅含笑。時危柳弄絲。</text>
<title>次任百英韻。題義兵從僧惠熙詩軸。</title>,<text>爾法耽空寂。何爲儒釋兼。風塵更佩劍。來訪捲樓簾。</text>
<title>山陽。謹次使相金鶴峯 誠一 韻。</title>,<text>我識天心在。春回楊柳枝。生成元有節。恢復豈無期。厭作西都賦。休吟北征詩。旄頭應蝕彩。辰拱政今時。</text>
<title>病中。呈鳳城倅金恕卿 忠男 求和。</title>,<text>地角時將晩。天涯病未歸。極知身有故。其奈世相違。數夜蘭言馥。千年蝶夢微。似兄那可得。話舊只沾衣。</text>
<title>偶吟</title>,<text>寇虜長年住。天心未易回。日光行荏苒。風勢轉轟虺。病不離身去。愁還逐曉來。何時逢泰運。林下任徘徊。</text>
<title>孤査亭。次杜工部韻。孤査。內舅監察文公德粹亭名。</title>,<text>牛嶽妥成榻。龍灘匯作江。金霞排繡箔。桂露滴蘭宮。屛活丹崖簇。烟分白鳥雙。憶曾仙侶宴。王母此來降。</text>
<title>次李西澗▣▣ 韻 十一首</title>,<text>坐甑遭炊。慢膚漫汗。忽詠佳付。爽然嗽玉飮冰而淸風生兩腋。奚啻百朋之錫也。盛意不可虛辱。不揆荒拙。謹步以還。幸祈一粲。嫉惡欽公信。喜聞慕仲由。匡時寧有策。莅縣自無猷。雲水三生癖。田園十載謀。固知才拙甚。微宦不曾羞。南州作守宰。偶與故人談。把盞赬衰頰。吟詩攢老髥。自憐疎懶最。猶喜聖恩覃。一別還添恨。肯違叩鴈龕。夢斷歌衰鳳。心違泣瑞麟。每看龜嶽月。長占石溪春。蒔藥香猶在。披書舌自伸。多君超世網。花塢岸綸巾。利器長虛擲。騁才定幾時。晩驚塵路險。早對孔門唯。玉屑胷中語。春雲筆下詩。會看名照後。何必勒勳碑。莫謂我無繼。弄甎有小兒。皇恩何可報。字牧豈云卑。溪水亭前合。屛山雨後宜。園蔬供麥飯。猶免在官饑。曾於漢水上。一席展雙眉。孤露依前樣。淸高宛舊儀。南天星散久。北荒鴈飛遲。此日情猶密。如君更有誰。道義君能富。嶔崎我獨憂。亂雲花嶽縣。秋雨蕫江洲。吟鞭要自適。佳會詎難謀。祗恨年催老。相逢照白頭。殘館依山麓。庭松高幾層。故園夢自記。荒政拙何能。攪眼頻思酒。哦詩强寫藤。心閒同大隱。公舍似村塍。井梧一葉落。金氣爽幽襟。練分前野水。簪插遠山岑。北極看逾迥。南雲思轉深。一年今更盡。忍聽報寒砧。洛江接海口。江渚有吾廬。養鶴西湖似。關門栗里如。硏朱點十卦。論古對群羣書。宿心今剩負。半世役名虛。王室比多難。武臣摠大官。璽書今日至。楡塞幾時關。迂儒心獨赤。愁頰改舊丹。憤惋終何事。支頤對碧巒。附元韻 李西澗可是屛山守。高談似伯由。袖藏華國手。肚閟濟屯猷。志大宦居後。才高道不謀。從來憎命達。莫作向人羞 伯由。趙宗道字。昨日龜山閣。把杯作小談。吾嗟新雪髮。君尙舊烏髥。雲路才難展。䨓封化已覃。宿期如不負。可叩道禪龕。枳屈鳴陽鳳。林藏瑞世麟。律身淸似水。照惠暖如春。祗可才隨展。何嫌道未伸。山南與水北。早晩洗綸巾。天質同參也。南冥立雪時。省三知自反。貫一亦能唯。多藝兼聞道。能文又善詩。政聲銘衆口。何用豎螭碑。刱逢于洛社。重見在龜詹。秀句驚人膽。高談振羣儀。文章能不閟。宦達獨何遲。終得其宗者。非斯人在誰。若將論小大。地步孰能優。西澗爲吾號。屛山是子州。我無干世策。君有濟時謀。莫逆交如水。相期到白頭。</text>
<title>乙未立春</title>,<text>正氣隨陽壯。陰邪共雪消。明明瞻在上。穆穆仰當朝。寇退烟塵淨。年豐倉廩饒。老慵遲一死。將擬採民謠。</text>
<title>贈李接伴使德輝 光庭 令公</title>,<text>美質元天秀。人稱地上仙。溫溫如玉潤。落落似松堅。握管能書直。參銓善做甄。丁寧保晩節。山月任虧圓。</text>
<title>歎時</title>,<text>島夷一唾劍。海內無良弓。天地悲腥漲。山川愧穢蒙。君王元自聖。宰相亦多忠。昧昧憑誰訊。禽鳥斜日風。</text>
<title>宣城倅申順夫 之悌 索詩。走草以報之。乙未</title>,<text>有美宣城倅。黃庭見謫來。玉成由切琢。天秀自肧胎。朗鑑明秋水。淸姿映雪梅。謝家稱寶樹。陳氏擅高臺。鴈塔題名早。鵬程騁步恢。人期當大用。時賀得英材。乞縣要榮養。莅民若保孩。陶溪風淡蕩。易洞月徘徊。勝地堪爲主。師門更作媒。尋眞探靜寂。訪道問崔嵬。餘事詩章籍。冥心理趣回。邑中多士子。嶺外仰賢才。琴靜簾垂地。園空砌滿苔。相逢春乙未。披蘊酒三杯。沃野同羈苦。凝川共旅灾。傷時愁不耐。憂國恨難裁。滿目荊茅慘。聞聲鴻鴈哀。皇華向海汛。使節供醻催。幔幕連雲擧。杯盤似嶽頹。茫茫天底意。漠漠命逾摧。獨立悲時晩。雙吟喜韻諧。斷金斯密勿。介石豈調詼。壯志期呑海。機心類死灰。虛名喧鬼鼓。謗口鬧蚊䨓。逐臭君何誤。慕羶我自咍。前途宜射隼。末契柰咸脢。洛社靑雲陸。淸河白日崔。誰知和璞祕。爭笑魏瓠傀。暮境疇吾與。孤懷賴子開。能來一醉否。霜菊亦憐哉。</text>
<title>記夢寄趙上舍。兼示高措大。</title>,<text>大底氏宮爀弘敞。彤門肅肅森棨戟。乘雲羾闔叩牖矢。有女佇屛而綽謔。曼鬋膩理照娭光。不假黛白施芳澤。脫態姣姿無不可。嫮服袿 缺 令眼纈。嫣然眄余贈一環。精魂回移心怳惚。小龍銜雨魚噴珠。明月落盤聲剝裂。桂蘇椒松蔚金葩。鳳截鸞膏殷交錯。鵝肪鶴髓薦肹蠁。玉螘滃滃漾醽醁。翡帷翠幄動襜襜。馝馝馚馚芳酷烈。中有一人字雲英。赬顔刺眸雙手拍。脣掉靨突舌電飛。以手掬酒沾余頰。羣娥四集攢指尖。笑傲啁啾流 二字缺。肩磨踵疊紛雜沓。瑤簪玉釵相倒側。余囅不勃不爲拭。香溜漫灕鬚若沐。</text>
<title>無聊中點竄黃詩。寄懷趙上舍。兼示高措大索和。</title>,<text>趙君鬚若脩脩竹。哦詩淸風起空谷。小晉時傳珠玉編。高詞怳奏雲門曲。蕫狐千載一筆無。殺靑何日司直錄。老倅晝臥何所事。好把生涯榮半菽。願君進德且修業。其敢期君米千斛。</text>
<title>晉陽淸心軒。次金藥峯 克一 韻。三首</title>,<text>昔年控鶴驀菁江。一笑玲瓏扣碧窻。半夜月明人不見。祇今誰識子喬雙。小軒跨碧凸澄江。明月懸光欲墮窻。獨倚危欄思往事。名區此日涕垂雙。難升天險是長江。風雨如何入晩窻。忠義已拜樓櫓固。雎陽不必廟成雙。</text>
<title>圓扇。寄忘憂堂郭季綏 再祐。二首○甲午</title>,<text>素月團團出海中。薄雲何事敎矇矓。如今山上風光緊。怊悵無人望碧空。古木陰陰掩古軒。葉間惟聽暮蟬喧。龍鍾戎馬慙無用。獨對猗猗綠滿園。</text>
<title>看史有感</title>,<text>司空司寇聖何爲。萬古紛紛幾箇兒。況是中都還盡職。當年誰識百王師。</text>
<title>過星山花園有感</title>,<text>國破家亡萬死餘。悲凉宇宙獨蹰躇。秋風百里星山過。極目蘆花漲海如。</text>
<title>慶州城中有感</title>,<text>廟貌依然只數間。滿城灰燼不堪看。徘徊獨立長怊悵。誰識當年舊祀官。</text>
<title>偶吟</title>,<text>陵舃斯彌儘自然。靑靑獨也未爲賢。鷦栖鼴飮聊安適。何羨鵬遊謾蔽天。</text>
<title>歲暮</title>,<text>歲暮屛山白日低。荒林烏鵲亦饑啼。蒼茫四野人蹤斷。獨立悲歌歸路迷。</text>
<title>寄趙上庠。兼示高措大。</title>,<text>亂雲芳草小盤龍。何時摶風飛靑空。午窻欲眠雨濛濛。枯腸幾回望新豐。</text>
<title>密陽道中有感</title>,<text>極目荒墟烏鵲稀。凄凄寒日慘斜暉。繁華盛事還如夢。獨立蒼茫淚未晞。</text>
<title>聞天使李宗城逃還 二首</title>,<text>三春吟病臥皐陶。門外喧傳正使逃。宇宙開來寧有此。剝窻驚起愧當朝。皇極堂堂建正樞。衆星環拱繞天衢。如何萬里勞華施。只益島夷恣覬覦。</text>
<title>題岳堅山城</title>,<text>開會當年鐵壁成。古城今夏作新城。擎天萬古還餘骨。南紀吾知賴不傾。</text>
<title>題竹竹守城圖</title>,<text>山自蒼蒼水自流。英靈過鳥事悠悠。只今尙入人肝肺。莫把新圖惹世羞。</text>
<title>昇平喚仙亭。贈金上舍汝獻 彦珪。二首</title>,<text>塵埃紫陌卄年面。湖海靑樓一首詩。邂逅相驚雙白鬢。晩生天地此何時。勝地仙樓此會奇。如何怊悵懶吟詩。可憐物色渾無賴。休說山河似昔時。</text>
<title>昇平東軒偶吟</title>,<text>靑山繞郭暗烟霏。遠樹依依接翠微。十日江南三遇雨。樓臺雖勝苦思歸。</text>
<title>題孤査亭</title>,<text>特地孤査汭水頭。高亭形勝擅南州。夜深風露星河近。何羡張公上界遊。</text>
<title>次晦翁洪閣老韻。題僧將三惠詩軸。</title>,<text>海天寥廓暮烟橫。一朶飛樓亞古城。獨立蒼茫慚肉食。逢師此日更傷情。</text>
<title>感時而作。呈金鶴峯。二首</title>,<text>千里鯨濤彩鷁回。九重髹陛帛緘開。夷言敢肆滔天逆。廟算徒煩鑿地催。遊鼎萬魚先自急。巢堂雙燕政堪哀。刳肝擬效文山箚。剩買時人冷齒咍。末路誰知是丈夫。談龍畫蚓免諛誣。片言或妄天應戮。一事非眞鬼亦誅。頭上日星光皎潔。人間齒舌血糢糊。當年若使無公到。豈獨吾南盡賊區。</text>
<title>有感</title>,<text>歲饑民死不須言。車駕茫茫隔寢園。恢復只憑唐將至。埽淸無賴我軍屯。搬輸千里芻粮匱。陰雨三春日月昏。肉食當年謀用鄙。腐儒何力定乾坤。</text>
<title>次唐人呂參軍韻</title>,<text>箭傳靑海漲腥烟。絳節遙從白日邊。承寵丈人容地水。執言長子利禽田。妖氣漸霽方恢土。孛彗張芒尙射天。永賴威靈存小國。北望皇極涕潸然。附元韻村入居昌絶午烟。故人談笑柳溪邊。方將賴爾勤經國。且莫懷鄕急治田。畿甸兵塵纔伏地。晉城烽火又連天。愁腸暫解全憑酒。此後相逢不遇然。</text>
<title>屛山黌樓。謹次柳西厓 成龍。寄高敎官伯樑 應擎 韻。甲午</title>,<text>利見文明矯矯龍。幾年鷙隼射于墉。淸詩夙昔歌園棘。苦節如今倚壑松。流水絃中慙和曲。屛山壁上賞詞鋒。可憐旋轉憑誰仗。恢復端應游錫封。附元韻山有扶蘇隰有龍。美人相憶倚高墉。寒雲黯黑迷歸鴈。落日蒼茫下遠松。老去都無浮世戀。談來尙露舊時鋒。還慚按節虛親化。薄俗寧論比屋封。</text>
<title>又和前韻 十首</title>,<text>樓高百尺想元龍。欲望西郊碍毁墉。野闊烟橫愁翠柳。天陰風冷老孤松。佇聞幾日鳴琅珮。忍見當年鬧劍鋒。破邑 缺 珠眞邂逅。開懷從此去提封。揭揭文川趙子龍。堂臨赤水繚崇墉。詞華玉潔方呑鳳。善慶天孚豈夢松。黃紙行看濃寶墨。紫微應見促追鋒。匡時自有經綸手。何必區區萬戶封。泥伏雲飛是應龍。土牆施雘化丹墉。蘆莖似竹難成竹。杉葉如松不作松。寶鏡千磨方照物。精金百鍊始銛鋒。看君直幹元天秀。出地千宵豈待封。人道精神鶴與龍。誰知異物隱頹墉。炯心宛似王君栢。偉狀眞同魏子松。已襲蘭言馥馥臭。卻窺法句差差鋒。談天玉律重 缺 訊。奚啻分圭伯子封。右寄趙正夫耿耿精神高汝龍。門闌疎暢撤垣墉。曉看十里源頭水。暮對雙峯雪裏松。揖讓每虔民主禮。討論寧有笑談鋒。箕裘世業天曾借。丹檢吾知爲若封。右寄高汝龍人世都無好畫龍。眞龍寧肯入于墉。關山不耐三年戍。洞壑應遺百丈松。民命未知餘喘息。天心難卜寢兵鋒。腐儒此日終何用。惟望皇朝許降封。右歎時可笑雲間陸士龍。平生深嫉鼠穿墉。空將高操憑脩竹。剩把貞盟契暮松。憂世短鬚驚雪色。誅奸長劍凜霜鋒。狂歌半夜月孤照。一幅淸詩誰爲封。嶔崎歷落我非龍。望道何能闖大墉。蝴夢每憑南郭几。陶懷長惹北窓松。孤踪踽踽隨鴻影。末路棲棲困舌鋒。耿耿自奇空鬱嵂。丁寧沒斗戒緘封。千金破盡學屠龍。白首屛山修廢墉。習習谷風吹暮雨。翩翩獨鶴傍喬松。狂懷每洩淸樽酒。佳句難憑勁筆鋒。花謝春歸時忽晩。揮毫聊且强題封。右詠懷行行原隰採游龍。誰遣遲梅倚短墉。玉色可憐嬌暖日。芳心羞與近寒松。多情蛺蝶勤尋臭。不分狂蜂謾螫鋒。要見前頭霜下艶。直須努力更盆封。右嘲梅</text>
<title>再疊</title>,<text>雲從時會躍夔龍。人望咸歸衛國墉。虐雪不移淇上竹。疾風寧奪嶺頭松。西關旣得回鑾馭。南塞方期埽彗鋒。擬辦叫閽投紱意。吾知辟穀謝侯封。右呈西厓蘇湖當日會猪龍。圅丈諄諄牖面墉。寓趣小庭看翠草。怡顔斗室對寒松。經綸未設埋瓊樹。堂壁空題耀筆鋒。小子難收一掬淚。摳衣階下學螻封。右呈高敎官洿池何蟄蹴雲龍。折獄能令斷鼠墉。境靜載忻珠出浦。樑嶊還怪壑遺松。胷襟落落藏堅甲。論議堂堂閃利鋒。重臥淮陽未半歲。仁聲覃播滿疆封。偉奇天性不羈龍。豈久屛山尋廢墉。拔俗精神湖蘸月。迥塵風采鶴停松。詩成倒峽誰窺渚。筆落傾河孰當鋒。白雲由來難和曲。多時驢背未題封。右呈城主枯鱗暴介一蛟龍。失雨多年枕土墉。處涸幾愁嘲水獺。保貞猶喜契巖松。遇知若得騰淸漢。展步應觀擢淬鋒。掉尾乞憐非我態。自堪乾死大江封。騁才雖欲學屠龍。朽也其何糞土墉。亂世行裝憑尺劍。晩年心事託孤松。志慵無計披韋簡。意放那知禦悍鋒。珍重淸詩雲外落。蘭香先襲未開封。雙秀尖峯怳躍龍。雲烟百態壓頹墉。靜看雨後抽靑草。長對風前舞碧松。曉伴田翁敧蒻笠。暮從樵豎露鎌鋒。一生斷送當隨分。只恨胡笳閙海封。屠龍未遂我何龍。半世生涯但廢墉。園裏只存和露菜。庭前唯長傲霜松。二天每許春溫氣。一席頻開玉屑鋒。始覺荊州初識面。人間猶勝得侯封。右詠懷何日南陽起伏龍。無人撥亂壯邊墉。張威縱賴劉兼李。埽醜徒恢漢與松。黃石千年誰贈訣。靑衣半海尙森鋒。此時方叔須努力。奏凱端應割地封。右歎時開花直待人中龍。不放寒姿倚毁墉。正値玉儀巡野駕。偏裝瓊蘂傍庭松。影搖綠醑浮樽面。香惹靑衫動筆鋒。豈有遲梅春後艶。莫言霜操在培封。右嘲梅</text>
<title>高趙二君和示前韻。因又步贈。</title>,<text>玉壺傳點咽銅龍。幾把丹疏叩釦墉。星拱一心環斗極。棟隆三輔賴長松。日邊方淨妖氛穢。天上應銷枉矢鋒。當日懸詩誇靡盬。如今更卜重勳封。千載伯陽聖謂龍。騎牛西出函關墉。奇奇險語驚幽魅。落落魁儀類古松。道德經中闡祕奧。詩書篋裏斂神鋒。屛黌當日光輝爛。玉什喧傳晝錦封。右和高伯樑汝龍非畫是眞龍。長笑乖龍穴處墉。嘯詠半窓憐翠竹。盤桓落日撫孤松。絃中白雪誰諧調。匣裏靑蛇未試鋒。闊步長趨猶見道。折旋休審蟻兒封。右和汝龍幾時章奏附金龍。寧久荒陂守故墉。靑史由來談范呂。黃金不必化喬松。孤鑾紫塞纔回駕。劇寇朱維未息鋒。廊廟訏謨方密勿。請君披悃一疏封。右和正夫痛哭當年起黑龍。三都一擧撤金墉。冰鈆火裏難成鏌。勁草風前未見松。黃閣老爺爭進酒。靑丘赤子盡罹鋒。鼎魚巢燕今猶戲。玩愒髡夷滿域封。動悔誰知是亢龍。二南多處築新墉。千鑪鑄鏃饑山貘。萬匠治船赭海松。謾把黃金糚戰馬。空將白羽飾兵鋒。一朝奔潰如冰泮。竟使君王播故封。漠漠西關失水龍。皇靈偏荷寄孤墉。倻城死節誰爲竹。箕砦張威是汝松。漢月如今迥舊色。燕霜方擬淬新鋒。可憐聖主修烟閣。邊將還輕定遠封。右歎時壯心長擬捕生龍。學道期窺夫子墉。作縣豈知慙薜栢。裁詩只欲慕曹松。淸霄鳳彩愁寒影。寶匣魚腸泣冷鋒。皓首天涯無報效。風塵日望靖邊封。金虎嚴霜占甲龍。今來江左保殘墉。窻前鑿池要臨水。馬上看山爲愛松。老大做官無興味。貧竆作句欠詞鋒。擬覃聖化蘇遺孑。其奈蓬蒿沒四封。右詠懷碧莖初直不成龍。玉蘂新開出小墉。淸影夕陽連野杏。淡香晨月惹階松。任敎騷客撚髭角。枉惱游人注眼鋒。白放天寒應有日。不妨移植護培封。右嘲梅</text>
<title>再疊</title>,<text>蜀棧何人護六龍。紛紛老鼠首頹墉。臨危寸悃堅如鐵。向國孤忠勁似松。遙塞晨霜幾捧馭。行店夜露久擔鋒。鑾輿重返伊誰賴。麟閣方看第一封。右呈西厓早世人稱瑞世龍。晩將身世付黌墉。探春講學壇陰杏。隨月看書屋掩松。心上已輸千聖訣。腰間終晦一霜鋒。瓊章猶保兵灰後。神鬼當時護祕封。右呈高敎官華牋瓊韻爛崑龍。擲地鏗鏘響小墉。壯筆源源鯨吐海。淸詞澹澹雪糚松。披吟只覺蘇枯肺。煎思還慙和凜鋒。要向壁間留寶玩。肯令輕蘇得斑封。澤物今逢變化龍。疲癃蹈舞集殘墉。庭空雀 缺 披新草。軒靜心閒撫老松。丹悃幾韜醫國策。靑萍空泣斬邪鋒。危言野外知無補。委質端宜一上封。右呈城主解衣當日養羣龍。何與吾王出國墉。鳥嶺烽傳難守漢。楊津塵暗豈留松。張忠不見全孤郭。稽血誰能濺突鋒。賴有遼兵勤薄伐。靑騾行色返都封。可笑當年席上龍。謾將枉筭築新墉。缺 巖跨嶽澌民血。斬木防池兀壑松。怨共崇城連遠漢。賊乘虛郭攢長鋒。人和地利從前判。何怪胡塵滿國封。禍結兵連自黑龍。講和烏得靖邊墉。平胡難倚寸三舌。支厦端宜丈百松。寧見尺疏摧勁敵。誰將一嘯挫兇鋒。如今宇宙長寂寥。不是吾王愛錫封。右歎時支離孤影學潛龍。斗屋蕭條繞毁墉。半壁圖書排聖哲。一庭風露雜梅松。憂端齊嶽三更夜。劍氣埋城數尺鋒。海上長鯨那得斬。腥雲幾日埽關封。攜家蓬轉邑稱龍。兵火連天暗故墉。行跡幾飄靑海路。羈魂長繞碧山松。今來舊舍披園棘。時向晴窻鍊甲鋒。萬死餘生雖得保。痛號霜露濕塋封。右詠懷蟠根渡洛若蛟龍。喜見疎枝映短墉。準擬寒姿鬭亂雪。豈科芳操愧孤松。種時旣失宜天性。開晩偏逢弄筆鋒。移植倘看霜下吐。神功亦在指揮封。右嘲梅</text>
<title>三疊</title>,<text>七曲河回繞似龍。蜿蜒淸淑匝雲墉。百年丹壁圖雙檜。十里沙場種萬松。剩詫銀珠朱紱 缺。 幾追鸞鵲紫泥鋒。縱然國步天方蹶。須做凌烟再上封。右呈西厓竆荒豈宜見飛龍。聖卜華陽擬鐵墉。地利不關踰漢嶺。天威只得復箕松。會稽灑恥誰嘗膽。可汗磨牙尙耀鋒。灰燼舊都纔返蹕。請君休說記功封。右歎時求伸之蠖存身龍。草露而家雲水墉。小雨能生附地蘇。嚴霜不挫干天松。鮦魚至大膚無骨。荓蜂雖微尾有鋒。物理蔥蔥誰得解。要尋一脈數書封。未霈膏霖孰曰龍。狂夫不瞿豈爲墉。爭攀藟藟蔓兮葛。誰信靑靑獨也松。讀了舌端還有棘。斷來夷首亦無鋒。法當憔悴百僚底。何幸專城一縣封。右詠懷邯鄲不畜葛陂龍。枉使稺梅覘畫墉。烟 缺 粉膩酥凝雪。月照冰肌影蘸松。田郞杞菊開還晩。王子薔薇棘刺鋒。可惜孤芳人不管。無媒虛擲一村封。右嘲梅</text>
<title>四疊</title>,<text>十里長江似臥龍。炯然淸鏡照亭墉。雲堆蘋渚眠閒鷺。霧暗茅簷擁古松。幾向巖花抽筆舌。時逢野老露談鋒。今緣王事頭渾白。歸夢應頻某水封。右呈西厓冥鵬幾日攝飛龍。空擲雄圖守遠墉。滿樹昏鴉愁獨鶴。暗陵春草困孤松。傷時疎髮千莖雪。隔漢尖山萬仞鋒。聊倚璣篇舒憤鬱。橫秋壯氣溢詩封。愁病年來苦蟄龍。豈知華葢訪村墉。人言德政乳民母。我謂宏材柱廟松。梅室香醪傾數杓。錦肝綺語凜千鋒。孤蛩追蟨終何得。只感高賢降坌封。右呈城主明明上有御天龍。懷寶無人處野墉。灼灼豈栽先艶李。遲遲皆種後凋松。誇珍不貴明乘壁。制敵要看吼匣鋒。千載卽今猶際會。如何蛇豺恣邊封。右歎時將毋披林過寺龍。祇緣凶刃亂家墉。那知一別高堂幙。竟阻重尋舊宅松。二豎痼深難藥餌。三傳醫遠孰針鋒。呼天叩地終何及。拾骨還山負土封。春草龜田責土龍。驅牛商嶺訪頹墉。洛溪流水沾閒野。蝸室遺丘倒老松。早著雨蓑治畝草。晩歸昏月荷鋤鋒。桑鄕山色渾依樣。城郭人非碧草封。右詠懷殘齡衰朽懶攀龍。只取淸姿近弊墉。粉艶不宜春暮雨。寒花誰襯雪朝松。應同病客遲勳業。獨伴荒庭被舌鋒。他日便驚迎臘質。休調埋沒一塵封。右嘲梅</text>
<title>又次前韻。贈李上舍明之 伯時。</title>,<text>曾聞公系出耼龍。畫閣當年凸粉墉。自擬明農須我稼。人稱支厦必斯松。佳兒紅䌌裁榴色。豪客靑眸賴劍鋒。可惜竹湖抛國器。袖間收手若天封。</text>
<title>燈夕。又次前韻。戲贈僉君。</title>,<text>伯時工作花驄龍。吉甫重囷繞幾墉。仲本才如不羈馬。子明心是後凋松。河東賢士鑱貞石。江左忠臣冒血鋒。可笑嶔崎李太白。斜陽泥醉對壚封。時坐客李上舍明之有馬癖。尹副正景楫厚蓄積。高汝龍彦龍而龍三龍能詩。申士潔遲醉。李別監惟賢卞座首世琳多戰功。故各以其姓戱之。儂亦隴西。以太白自况。聊博一粲。尤可拍手。附次韻雲雨江湖未起龍。空留利器守孤墉。雅懷汪汪千尋水。氣節森森萬丈松。豈特文章華詔命。從知譚笑挫戈鋒。他時若置元戎府。靖亂功勳葢四封。申濯魚水當年起臥龍。如何空斷鼠穿墉。船危久棄三竿楫。樑折還遺百尺松。落落胷懷無表襮。恢恢游刃隱鋩鋒。省耕春野無餘事。銅印留塵盡日封。高騁雲廊廟何時補袞龍。省耕皀葢耀村墉。詞源浩浩竆巴峽。氣槩亭亭聳壑松。末路旣煩頻下榻。詩城安敢望交鋒。如今慣識荊州面。不願人間萬戶封。高騁雲蓼蕭佳會荷爲龍。晝錦重光耀舊墉。愛日影圍潘板席。和風聲戛孔林松。顚連已奠蘇癃枕。鴂舌期摧逞狼鋒。信轡行春有底事。行邊更擬顧儀封。高應擎</text>
<title>次申松溪季誠韻。贈聖遇。</title>,<text>南公持贈一書緘。午夢殘來忽披監。壯筆如今驚玉律。長街何日勒金銜。袖間蹔蟄經時手。疇上惟尋墾土鑱。倘得登廊展素志。沛然膏澤萬民咸。附元韻江邊阻絶寄書緘。曾是長安殿裏監。愧我歸農依舊拙。喜君爲宰改前銜。羡魚已結臨淵綱。種豆新成廓地鑱。施化從來無小大。煩君休恨不能咸。</text>
<title>聞天使冬至日向海。有感。</title>,<text>鼓發凝川千面䨓。彩帆將擬向洋開。天威咫尺星辰近。帝德光明日月迴。劇冠狂鋒同雪泮。殘邦命脈與陽胎。腐儒此夕空多感。悵望皇華詠落梅。</text>
<title>次趙正夫韻 二首</title>,<text>深深衙閣自空凉。靜臥偏宜晝景長。置酒旣非張氏室。讀書還以李君房。雖慚公子調冰水。漫憶家人執懿筐。邂逅璣章驚午夢。立吟忘卻九回腸。支離齟齬不資身。踽踽寧論德有鄰。風月夢回方丈外。松楸眼盡洛江濱。危樓每倚天還遠。菱鏡長看髮益新。寥落閒庭芳草滿。請君來踏莫辭頻。</text>
<title>次申從事</title>,<text>亂世誰甘食與眠。如何伐鬼過三年。兵饑孰殺張公馬。君急疇揮穎叔鋋。魚噞喁喁思呴沫。天心漠漠昧陶甄。瞻烏爰止于誰屋。一死休言有後先。</text>
<title>寄贈李德輝令公</title>,<text>有美英英金玉姿。貞篁冰雪更瑰奇。神交已洽如蘭臭。契合仍同折桂枝。扈駕西裘 二字缺。接華南紀佩委蛇。天涯此夕開靑眼。應笑支離白髮垂。</text>
<title>沃野站。次申順夫韻。三首</title>,<text>皇華萬里揀名官。聖帝神威要定難。漢月燕雲紆北極。妖氛腥雨暗南關。流星有赫芒猶動。路草無情色更班。天若祚之應見泰。吾儕何事苦澘澘。悲凉宇宙獨盤桓。蹇拙瞿塘步步難。三戶荒墟衙似院。數文矮印客呼官。秋深南紀吟魂苦。霜凛西風病骨寒。物色如今渾不賴。重重萬恨向誰刪。擬從莊叟學鯢桓。更覺前頭步步難。蘇起自知吾蔑策。職衙人謂爾爲官。槐安一夢豪華足。江左三秋氣象寒。落日楓林喉政喝。白衣誰遣任愁刪。</text>
<title>和龜城倅李子新 二首</title>,<text>促膝蝸廬側矮床。淸譚中夜共凄凉。腰間劍彩干天動。嘯裏虹光駕海長。劌目時艱雙虎戰。傷心世路百洋腸。喧驚紫府神應快。踽踽吾儕奈後亡。憑凌當日總桓桓。逼側腐儒進退難。曉月竹軒拚一醉。暮雲龜邑碍三官。同留沃野情還密。共警弸威骨已寒。交道世間酸齒久。金蘭此日意何刪。</text>
<title>歎時</title>,<text>天時人事莽難諶。爲禍生靈無古今。鼓勇未聞橫白刃。用奇誰肯散黃金。悠悠苟度星霜變。役役空煩使節臨。衰病腐儒猶未死。小窻寒雨獨悲吟。</text>
<title>次朴景賢寄懷韻</title>,<text>干戈天地莽何之。瑣尾棲棲豈足悲。齊瞽孰能分袞舃。獨醒何不掬醩醨。金蘭舊約神明證。歌嘯孤懷日月知。旣亟擬成蹈海志。誰將隻手擎天攲。</text>
<title>次趙正夫送酒韻</title>,<text>陽和淑氣際芳辰。憂蹶傷瘥白髮新。戎馬備嘗三載亂。羸牛叵耐四郊陳。賞時敢望無邊月。巡野還慚有脚春。珍重倚樓頻送酒。玉壺傾了岸烏巾。</text>
<title>陜川官舍。次唐將劉摠兵 綎 韻。三首</title>,<text>龍駕西巡痛未從。三都烟火爇天紅。侵擾不啻周王狄。蹂躙何如宋代戎。簪笏當朝都是婦。兜鍪此日孰爲雄。只憑天將圖恢復。麟閣誰人畫首功。容民畜衆是爲師。以此毒之天下依。玉節敻從雲外拂。金戈遙自日邊揮。胷呑瀚海鯨鯢伏。氣振蓬萊木石飛。秪恨龍韜猶未試。擬看干舞悔前非。醜夷構逆劇遼金。志士乾坤空涕襟。屭屭頑飆掀落葉。暉暉殘日闖寒陰。將軍劍彩連霜白。聖帝恩波接海深。拯濟此日如反手。若猶未也抑天心。附元韻余結髮。從先將軍歷戎行。比弱冠。幸遂請纓志。簡書分閫。專征雲南。禽岳鳳父子。獻俘告廟。玆叨征倭之命。尾事東藩。乃以分屬偏帥。進止未便。不諒者以持重太過督之。而不知時勢不同。應酬異宜。然此可與知者道爾。詩以見志。并記時勢。遑論工拙耶。一將提兵萬騎從。碧油幢映錦袍紅。六奇未出陳平計。五利甘和魏絳戎。髠醜海邊憑桀驁。使君天下筭英雄。由來譚笑封侯易。奇骨生來不問功。南詔曾提百萬師。三宣亦慰盡歸依。風霆號令誰傳布。日月旌旗自指揮。東海長鯨飜暴鬣。南山玄豹阻雄飛。若將功課論今昔。未許傍人歌是非。火日征鞍苦鑠金。停驂官舍且披襟。池淸正吐朱華焰。庭敞仍連碧樹陰。促管盡將聲斷續。危絃幽眇調高深。獨驚絶域秋風早。萬里關山夜夜心。</text>
<title>還栖偶吟</title>,<text>材須世出出宜爲。出若無爲便合歸。二載屏山民不惠。三春陶谷病還隨。時憑野老傾新釀。更喚家僮鑿小池。回首九天無夢想。風塵日望淨郊畿。附次韻聲名早歲動南爲。五斗寧縻拂袖歸。得所固應魚更樂。趁身惟許鶴相隨。閒遍岳色開新戶。靜愛天光鑿小池。只有憶君情不盡。短簷斜日夢皇畿。君可匡時便不爲。我曾違世復何歸。觀頤本自求貞養。遇遯亦能久詭隨。利澤剩添桃李縣。聲華合到鳳凰池。從今擬結龜魚社。乘興長敲白石畿。安磊谷</text>
<title>次竹塢韻</title>,<text>流落他鄕奈久淹。片心何事百憂兼。雲迷北岳天威隔。雪壓南溪夜氣嚴。三策誰陳萬姓孑。黃金難化白頭黔。莫將當世吟成苦。更覺羇懷十分添。附元韻山村落托歲將淹。憂患公私一枕兼。松嶺雪明驅夜黑。竹階梅發破冬嚴。遯荒誰識吾心赤。塡壑堪憐彼首黔。明發有懷空耿耿。旅窻寒睡若爲添。</text>
<title>次成從事 好善 三十韻。奉贈湖南權廵察使 慄。</title>,<text>聖主肇開刱玉京。漠南千里絶王庭。祥雲五色天開泰。砥柱三陲地不傾。樓峻東都雄鐵壁。斗纒西極壯金城。疇咨廊廟皆邦直。禦侮關防摠世英。海息鯨鯢波莫起。山無盜賊夜能行。梯航每許交鄰義。玉帛長勤事大誠。胄掛轅門閒晝寢。鈴垂金口孰宵征。那知天上妖星孛。卻駭禁中怪鳥鳴。陰雨無非桑土戒。憂勤寧失萬民情。初憑通信媒兇孼。竟擬求朝逞逆兵。簇海帆檣迷海暗。滔天暴虐犯天明。血漂嶺徼千官竄。烟羃鎬京五廟驚。鼓勇三軍無穎叔。罹鋒萬姓甚長平。全家幾族甘嬰戮。罵賊何人肯就烹。鳳輦關梁塵漠漠。龍灣遼塞水盈盈。洸洸湖伯專征鉞。赫赫權家有世聲。忠孝承門耽實蹟。詩書爲事恥虛名。六韜眼究機神祕。萬甲胷藏膽氣獰。筮仕當年曾許國。臨危此日敢求生。滿都劇賊千林盛。古幸孤城一羽輕。少以敵多傳尉子。與之俱死學孫卿。風霆吼裏親援鼓。矢石叢中更結纓。神箭放頭烟霧晦。砲車碾處震䨓轟。捷書卻獻章臺馘。鏤鼎何慚漢祖盟。威動共期邦翰蔽。頌騰皆擬國勻衡。中興事業從今始。恢復根基自此成。千載寵榮三錫洊。兩般文武一身幷。旌旗整整韓爺陣。棨㦸森森亞夫營。曩日壯觀雖足記。前頭大節最堪銘。餘生倘未先塡壑。他日豐碑誌大塋。</text>
<title>輓金松庵 沔 二首</title>,<text>腥海漫澶鯨沛奔。關河千里漲妖氛。生靈刳割傷心見。車駕播遷痛哭聞。隻手擬撐天柱折。孤忠期復地維分。從今萬事都休了。後死吾儕耐羡君。貞松勁竹世聯芳。鳳下人瞻羽彩祥。金契已從精義合。蘭言時向酒杯掦。由由悵望倻山月。踽踽徘徊漢水陽。紫府作賓公第二。定應攜手與翺翔。</text>
<title>輓郭禮村 𧺝 二首</title>,<text>湖海厖髥泰靜氏。平生行義透名彝。曾從駝陌羾雲闔。更把龍 缺 吸玉霏。翠竹靑松歲晩契。祥麟威鳳望中儀。人稱孝子兼循吏。一夢俄驚事已非。藉甚苞山行與才。命屯書劒亦嘻哉。相逢每歎虬蟠久。乍別還驚蝶化催。芒動旄頭方搶攘。精升箕尾任徘徊。蒼天何忍讎民極。八曲溪聲不盡哀。</text>
<title>輓吳德溪 健</title>,<text>於戲夫子兮。篤信維執不倚。積勤苦載厥身兮。身不昌兮昌其志。履以和行謙以制禮兮。允矣其德亹亹。秉黃矢賓于朝兮。枉也不可以摘齒。不肖者之呾兮。極馬壯而穀恥。有山高兮有水深。缺 繭絲兮丘園賁。久以毀耶轢以蔽耶。莽莽天意。嘻嘻公之德之行。要以待夫百世之君子。往哲之死爲鬼兮。公之去兮相値。苟有往而可樂兮。孰有彼此。龍爲騎兮蜿蜿。鳳鳥下兮迎止。公去住兮無心。我後生兮奚以。我問方文兮如何。方丈如今不忍視也。路千里未執紼兮。辭以送之兮悲何有旣。</text>
<title>輓權學士</title>,<text>天道如何日渺茫。比來歸盡摠時良。白蛇一掬元賓淚。金虎重添子厚眶。末契情同諸弟列。世緣虔擬丈人行。高才桂籍名應錄。虐豎雞翎夢太牀。屢訪丹丘非地勝。移栖松鶴爲鄰芳。如今百計墜虛托。從此孤蹤轉冷凉。回首仙巢臨不得。空令鋩刃置于腸。</text>
<title>虛者天地之祖賦 乙丑</title>,<text>家俯仰而弄丸。究玄渾之至理。上無依而下無附。境相轇轕而孰紀。吾知太虛之冲漠。祖天地而無跡。一自太極之未形。渺厥象之莫覿。淸在上而濁在下。實一氣之包著。動而圓兮靜而方。渾 二字缺 之不測。卻從虛中而來兮。以至虛而爲實。明以幽而自藏。有固生於無裏。互爲根而爲用。儘造化之何自。妙安排而自然。孰能得其符節。是曰別無句當。只存心於生物。以其空虛無物。萬物由之以出。允矣上天之載。至矣無聲無臭。不虛何以有實。天地亦將爲徒器。是所謂不誠無物誠以虛而能致。氣者虛也。非此虛則天地無依著底。虛者氣也。非此氣則道理無安頓處。比地上之有水。映那天上明月。信乎以虛而著象。孕氣母而甄質。故物我之同祖。擬乾坤於父母。嗟衆人之蒙暗。昧本始而莫究。徒知成質於母。不知受氣於父。矧視天之茫茫。詎能識其攸祖。忽反心而冥竆。亦以虛而爲主。賴虛靈而不昧。澹萬物之是具。原太極而發微。重有感乎余臆。演張子之格言。寄奧思於月窟。</text>
<title>胥山賦 甲子</title>,<text>天碧危嶔。日暮驚波。之人安在。老樹啼鴉。古祠荒凉。胥山蒼兮。千秋感激兮塡膺。思往事兮問無由。其始也。節碧筠霜。膽寒劍雪。滿腹之赤。一念於國。貝錦忽成萋斐。慨君聽之邈邈。憤常切於受賂。怨內畜於傷指。何料荃不諒兮。反以爾爲崇。伊至血飛钃鏤。骨拄鴟夷。身雖死兮。心不死而。萬頃濤急。魂兮何之。爽塏長存。精靈不歇。但見怒潮山來。淡烟愁結。雲暗崷崒。壯氣之憤鬱者耶。灘鳴洶潏。毅魄之嗚咽者耶。山高高兮水湯湯。恨與山水兮幾不滅。嗚呼。若使吳王不殺先生。未見越兵之入境。佇看郢都之妥平。事已然哉。天耶命耶。先生之不幸耶。吳運之自絶耶。芳踪萬古。淸風豎髮。臨江浙兮一招。月半山兮魂夜哭。</text>
<title>黃陵廟賦 庚午</title>,<text>有山截嵂嶔峗兮。隱隱洞庭口兮瀟湘尾。荒凉古祠兮斷原。松與白雲兮蒼翠靉霼。碑三尺兮剝蘚。牆數仞兮叢菲。靈皇皇兮誰託。堯二女兮舜二妃。齊七政兮三十載。不庭方兮遠威。迵南甸兮杳杳。萬里翩翩兮龍旂。梧之野兮漠漠。豊飋飋兮鳥空飛。玄關鎻兮靈丘邃。皇之神兮冄冄奚歸。哀哀兮二君。前路暗兮山之阿。莽蒼兮靡涯。痛未從兮柰何。溯水浘兮號咷。淚與血兮相和。仰高穹兮茫茫。溘雙墜兮驚波。波驚湧兮潏𣺬。九疑愁絶兮嵯峨。精爽驀驀兮上淸。山日冥兮山雨過。玉立千竿兮班殷。風之來兮䬒䬒。思夫人兮不可見。謇夷猶兮中洲。帝子降兮何處。目渺渺兮心悠悠。烟花埽兮無蹤。猿叫月兮千秋。嗟故園兮如天。問胡爲乎江之滸。諒所思兮耿耿。魂半夜兮踽踽。遊子過兮一拜。非爲禱乎脫死。滄浪浩渺兮碧山晩。怊悵徘徊空灑淚。</text>
<title>憫旱賦</title>,<text>歲逮白馬立元之三。獨立東隅。怊悵喑喑。蒼蒼渺渺。天意難諳。韙覆育之至仁。洽萬物而濡涵。胡恡惠于下民。澤不降而中含。迨半年而莫雨。碧空埽兮澹澹。絶南郊之油然。橫數撘之翠嵐。火繖熾焰。宇宙燂燂。川脈涸斷。水無深潭。土膏焦盡。野無靑苷。溝洫塵飛。禾穀燣燣。田家釋耒。號泣惔惔。何地不然。西北東南。望已絶於有秋。赴溝壑之是甘。旣富者之云急。孰斗粟以易男。憫枵腹之難充。紛木葉之爭探。所不忍於坐斃。路羸弱之相擔。咸喁喁而呀口。仰彼乳而𠼖𠼖。三不食則瘁兮。壽何有於老耼。慘僵尸之蔽野。固所見之不堪。鏖靑丘之赤子。納一坑而同弇。哀民散而國空。君誰與而湛湛。究厥咎之攸存。豈上澤之不覃。慨變理之久愆。爲肉食而多慚。彼司命之忍徒。恣漁色而虎耽。矧分憂之爲伯。所事在於驅驂。念不掛於民生。惟酒食之餤餤。是忽君而褻天。罪殺人而相參。何狂夫之效嫠。憂日夜而成痰。孰知余之中心。漫爭譏以太憨。指風伯而訟寃。雲白色而曇曇。諒時運之茫茫。已焉哉毋多談。</text>
<title>精誠通於金石賦 壬申</title>,<text>悾悾子懷孤憤兮介下土。愍世艱而民瘵。獨鬱結芳誰識。溘往愬乎上帝。駕蒼龍兮翩翩。羾閶闔兮三叫。門九重兮深深。玉皇不知兮誰爲左右。捧丹忱而莫之貢。折桂枝而延佇。靈之來兮剡剡。目渺渺兮愁余。忠不交兮媒勞。未敢言兮心怳惚。裁天孫之七襄。瀉愊臆兮血赤。憑磨蝎而致悃。帝若不聞乎耳。衆女咬咬兮。在傍睒睒以視。積此誠而永寃。哀此道之何施。向紫極而孑立。涕橫流兮潺湲。太微眞人。望而來之。囅然一笑。誨且訕曰。天也人也。元乃其純。之人之物。一氣則均。感而遂通。非僞伊眞。旡妄之往。旡不得志。有孚維心。藹然腔子。以我所有。感彼所有。旡遠旡近。旡堅旡脆。靡有不透。無上無下。無幽無顯。靡有不格。是曰有感必有應。貫金徹石。况於天乎。况於人乎。夫何思何慮。精義入神。如鏡照物。以度其形。動以天。不違時。是之謂誠如斯而已。以莫不貞。若之何爲。漫悾悾兮。不以此而以彼。宜彼聽之不聰。如將漆而蘸物。孰知若之深衷。若之誠兮未一。豈上帝之莫諒。盍歸去而凝心。常如顒盥而不鬯。於是悾悾子懣然心腹。拜手以謝。下而爲之歌曰。周流無間。本非假兮。天不在天。只在我兮。</text>
