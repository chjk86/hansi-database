<title>錦江舟中 與公牧宋興周，都事高仁紀。同泛錦江。</title>,<text>醉裏玄黃亂。人間是非多。吾將散髮去。寧逐范蠡舸。</text>
<title>次康遠</title>,<text>柴門遠客至。殘日半山啣。停盃說舊事。忘却在江南。</text>
<title>卽事</title>,<text>壁色千秊古。潭心百丈淸。琴歌留北客。盡日話深情。</text>
<title>山中卽事</title>,<text>日沉夜色黑。林暝洞雲平。病起下庭除。扶兒看月明。</text>
<title>送別</title>,<text>不忍遽分袂。相携到日斜。送行無別物。持贈一枝花。</text>
<title>田舍卽事</title>,<text>野外秋光晩。黃雲在處屯。斜陽無客到。獨立倚柴門。</text>
<title>贈金夢良</title>,<text>鵬翮初摶海。南溟九萬長。會看雲路濶。騰上入帝鄕。</text>
<title>贈靈訔</title>,<text>剃髮離親戚。奉身歸法王。欲探無價寶。惟在自家莊。</text>
<title>贈堅上人</title>,<text>已悟無生理。心空似太虛。誰知楓岳裏。高峙兩毗盧。</text>
<title>次安淸之 澤 韻</title>,<text>莫嗟言無味。吾心凈雪白。孤琴彈一曲。此外寧肯學。</text>
<title>宿普贒寺地藏院</title>,<text>蕭寺三更夜。燒香木佛前。胷中倘念惡。九地可無愆。</text>
<title>示同舟諸君 宋興周，高仁紀 求和</title>,<text>旗尾翩翩疊浪生。海雲如墨日初傾。憑君愼莫蘭舟放。極浦風多未可行。</text>
<title>贈人</title>,<text>幾歲殊方費夢思。相逢驚喜又相悲。紅顔已改霜毛白。不道姓名應不知。</text>
<title>拱北樓次韻</title>,<text>江雨蕭蕭風滿樓。酒酣乘興倚欄頭。神京北望知何處。惟見寒波繫小舟。</text>
<title>題梅月堂影</title>,<text>心事夷齊足可方。只將形迹着禪房。不須寫影留身後。應有芳名萬古揚。</text>
<title>寧海志感</title>,<text>當時高會共追陪。軒舘如今化草萊。怊悵無人論往事。可憐遼鶴獨飛來。首句一作當時軒館盡成頹。滿目蕭然只草萊。</text>
<title>洪州田舍卧病</title>,<text>家世朝鮮九代昌。及吾尤荷聖明王。君寵國恩猶未報。可憐多病卧洪陽。</text>
<title>偶吟</title>,<text>日日勞神簿領間。手揮朱墨未蹔閒。雨餘山氣朝來爽。何處王郞拄笏看。其二病餘出尹甄萱國。雲物依然習俗訛。政術未能敷大化。臨民何忍獨催科。</text>
<title>次德山太守 兪善曾 韻</title>,<text>珍重華軒昨夜來。看花擬上水西臺。那堪獨抱河魚疾。不共羣公竹葉杯。</text>
<title>贈宋公牧 興周</title>,<text>一心齋沐致精禋。香火熊津祭瀆神。甘雨旱餘千里足。天公應感使君仁。</text>
<title>贈沈重卿 詻</title>,<text>吾人莫道鬂如銀。淪謫而今已十春。不有知音論舊素。天涯何處見心眞。</text>
<title>示從孫 行進</title>,<text>雲埋華嶽千家雨。水漲南渠九陌泥。政好小堂成鼎足。一尊相對話心期。</text>
<title>挽申澈</title>,<text>人生塵露草頭棲。逝者如川不復西。最是攀輀長慟處。阿翁鶴髮叫兒啼。其二從來福善理難竆。天道茫茫太不中。鶴髮在堂身便死。也應精魄泣幽宮。</text>
<title>觀碁</title>,<text>欲知兵事盍觀碁。勝敗由來本不期。驕將未應能善後。石頭終見竪降旗。</text>
<title>曺使君 挺立 見邀。病不赴。</title>,<text>五馬遙臨鏡水頭。綺筵高敞郡西樓。老夫政抱相如病。未赴榮招謾坐愁。</text>
<title>謫裏偶吟</title>,<text>溽暑如酲惱殺儂。土窩長日睡方濃。夢中好事憑誰道。覺後盤桓獨撫松。</text>
<title>偶吟</title>,<text>湖上柴門晝不開。日斜村路斷人來。翛然獨立篁林下。閒數新筍逬綠苔。其二浮世悠悠任病身。一生匏繫愧尋津。神京北望山重阻。經歲難逢故國人。</text>
<title>贈白秀才 源發</title>,<text>士多才藝可經綸。竆阨何曾在一身。天下蒼生皆有命。莫言羇客獨悲辛。</text>
<title>詠梅贈申 義濟</title>,<text>梅神祟我到君家。芳意盈盈欲吐花。縱欠暗香浮月下。籬邊斜影亦堪誇。</text>
<title>鏡浦臺</title>,<text>斜陽扶病獨登臺。遷客羇懷鬱未開。北望神京何處在。亂山無數碧崔嵬。</text>
<title>野梅</title>,<text>玉砌端宜近美人。託根何事寄叢榛。樵童豈解調羹用。且莫尋常第一春。</text>
<title>遊申 義濟 槐陰下。效山谷體。示同遊。</title>,<text>讓功旣是異馮異。習禮還非畏向魋。移牀却趁淸陰卧。爛夢槐安日未頹。</text>
<title>卽事</title>,<text>北風吹疾樹號寒。城上烏啼夜已殘。歲暮孤村隣幷少。雪蹊無迹卧袁安。</text>
<title>夢後</title>,<text>聖恩如海荷生全。竄逐長沙感涕連。夢裏龍顔叨奉引。自憐誠切五雲邊。</text>
<title>立春</title>,<text>御出金宮黼扆臨。賀春鵷鷺簇冠簪。江湖亦有思君念。華祝長勤捧聖心。</text>
<title>春感</title>,<text>紫陌紛紛橫復縱。幾多冠盖趁晨鐘。世間閒味吾全飽。日午山窓睡正濃。</text>
<title>贈山僧 余從舍兄在江華逢師。今已十年矣。家兄旣卒。當時舊遊安敎官行曁山人神會。亦皆化去。不勝感歎之懷。書以與之。</title>,<text>蓮寺相逢已十秊。楚雲湘月夢長懸。邇來人事偏多感。說着當時已惘然。</text>
<title>回自朴肅夫家。有感。</title>,<text>沔北初迴尋友駕。廣川今復赴佳期。湖山獨飽無能味。正是先生得意時。</text>
<title>示友人</title>,<text>詩非古調皆陳語。琴到無絃有別聲。此意何人能認取。不逢知己竟難明。</text>
<title>鏡湖見曺使君出遊</title>,<text>春晴花柳正芳菲。鏡水無風自滿磯。莫唱菱歌臨曲渚。沙頭驚起睡䲶飛。</text>
<title>贈程守備 宗元華人</title>,<text>海山雲物雨餘新。芳草城邊感旅人。奉餉一盃君勿却。異鄕非我更誰親。</text>
<title>次連谷壁上韻</title>,<text>神京幾歲得歸哉。戀闕愁腸輒九回。西朢雲山遮萬疊。更無人自日邊來。</text>
<title>羽溪迎使相</title>,<text>皁盖將臨候吏報。遙聞騎吹繞林頭。迎賓郊館知何事。遠憶淵明却自羞。</text>
<title>設養老宴</title>,<text>春氣煦煦日載陽。東風吹綻百花香。臨瀛壽會循前俗。白髮蒼顔盡醉鄕。</text>
<title>次草堂韻</title>,<text>人靜白沙鷗入扉。露泫蒼樹鶴翻衣。晩來扶杖庭前立。時見烟波釣艇歸。</text>
<title>次漢陰相公贈海天韻</title>,<text>長恨履霜昧戒冰。至今驕虜尙侵凌。圖存却敵知何術。還羨山中粥飯僧。</text>
<title>鄭佃鑑湖</title>,<text>湖上紅亭景象淸。水光山色滿前榮。金章紫綬欺人甚。閒却鷗盟入帝城。</text>
<title>少人嶺。贈許明老 啓。</title>,<text>重霧昏霏不見山。山靈倘亦借吾看。須臾風捲芙蓉出。方信南衡解識韓。</text>
<title>題江閣</title>,<text>槐陰凌亂落寒墻。荷葉參差覆小塘。吏散空庭無訟牒。卧看乳燕引雛忙。</text>
<title>次使相韻 附元韻</title>,<text>病肺痟中畏酒風。金尊敢與使華同。歸來獨向平陵路。樓上淸遊一夢空。次凝碧軒韻。上溟州使君。徙倚危欄若馭風。遠遊還與故人同。悤悤告別知何意。瀛海尊前萬事空。李重卿</text>
<title>戱贈李重卿 顯英</title>,<text>燕寢凝香錦帳垂。佳人奉袂展嬌眉。風流不用羊羔酒。只許龍團玉手持。</text>
<title>公餘</title>,<text>斜日庭中半已陰。歸烏畢逋滿寒林。公餘太守無閒事。徙倚南窓費短吟。</text>
<title>廣文遊內延山。以長篇示之。不敢孤盛意。輒以絶句酬之。</title>,<text>古湫蒼壁瀉銀潢。雲影山光可夕陽。知子遠來遊賞遍。新詩摸寫當奚囊。</text>
<title>寄大載</title>,<text>秋盡寒城草木凋。鄕音難寄動離愁。可憐北地隨陽鴈。肯爲傳書得少留。</text>
<title>偶吟</title>,<text>官居寥落類村塢。烟樹微凉草自蕪。人斷古城山日暮。岸巾閒步數歸烏。</text>
<title>臨瀛書懷</title>,<text>霜落山城樹葉稀。客心無賴悵多違。何時得遂思歸志。春晩巴村掩竹扉。其二山城秋盡冷雲飛。水落沙寒鴈亦稀。多病使君無好况。黃堂深處夢柴扉。其三諫掖未聞陳讜議。塞垣無復掃胡鋒。可憐白首江陵宰。淸夜無眠到曉鐘。</text>
<title>卽事</title>,<text>玄威寒峭水生凘。霜結元央夜正遲。最好朝來陽厚處。鹿裘欹枕夢軒羲。其二烟羃踈林烏鵲飛。雪塡山路吏民稀。公庭冷落如田舍。盡日寒城晝掩扉。其三春還嶺海雪仍飛。三月原頭芳草稀。老守病攣長縮首。悵望雲衢憶郊扉。其四三月溟州雪滿山。梅花無眼柳枝寒。春光猶在淸尊裏。只喚吾徒醉爛熳。其五山雲漠漠雨紛紛。芳草城頭細欲分。漢水終南知幾許。丹心長拱聖明君。其六臨瀛自是極天東。節譬王城太不中。三月四圍山雪白。墻頭初見杏花紅。其七參差花柳滿城東。積雪山頭玉撑空。風土較來天下別。靑陽玄景一時中。其八海邦風氣異中州。二月芳菲尙未抽。猶有小桃眞性在。獨占春色倚墻頭。</text>
<title>次淸之韻</title>,<text>籃輿臺上蹔經行。風急波寒野水生。客去微吟仍獨返。滿湖惟聽白鷗聲。</text>
<title>鏡湖送權從事 淰</title>,<text>湖海秋風送客行。夕陽無際暮烟生。驪駒莫遽催歸御。且向尊前聽笛聲。</text>
<title>次兒輩黑岳寺韻</title>,<text>頭陀山上頭陀僧。自起鳴鐘點佛燈。無限世情消遣盡。坐看松雪白層層。</text>
<title>贈淸之</title>,<text>四圍山色雪崔嵬。三月春光苦未回。鸎燕不來花尙早。客懷無賴但呼盃。</text>
<title>贈太鑑</title>,<text>磨磚豈得成明鏡。車止鞭牛車更輕。了妄歸眞方大悟。河沙諸佛本無情。</text>
<title>卽事</title>,<text>小燈懸處一房寬。三子低頭共聚冠。足詑閨門無褻語。世間何者得玆歡。</text>
<title>倚雲樓</title>,<text>桐花滿樹覆墻頭。風遞濃香入畫樓。春盡海城鸎不至。隔簾惟見鳥將雛。鶯不至。一作民事寡。</text>
<title>述懷</title>,<text>官居冷落似村家。吏散苔庭鳥迹多。縱有淸尊無好况。黃堂誰與送年華。其二淸夜沉沉漏自遲。一尊相對强傳巵。無端忽憶高陽侶。夢入松京知不知。</text>
<title>次李汝固 植○附原韻</title>,<text>神京回首隔千山。歎息思君倚碧灣。最喜謫仙才力健。故敎詞賦動江關。其二老厭官居憶舊山。山窓正對蓼花灣。秋來倘遂歸田計。紅樹陰中晝掩關。其三人道臨瀛勝十洲。鏡湖雲物盪塵愁。斜陽無限懷君處。悵望天西獨倚樓。其四鏡湖形勝小瀛洲。尊酒何人慰客愁。遙想舊遊難會合。月明無賴下江樓。[附原韻]江陵一望海中洲。鰲背風流萬古愁。縱有神仙不可接。少留應爲鏡湖樓。飢飡欲陟採薇山。渴飮行尋洗耳灣。海錯一封三盥手。使君淸節冠東關。李汝固</text>
<title>憶大載</title>,<text>自嗟垂老到天涯。尊酒無由訴苦懷。死者已矣生亦別。不堪凉雨坐寒齋。</text>
<title>次使相韻 附原韻</title>,<text>湖海微茫漲素練。幾時蓬島更淸淺。羣仙不許驂鸞過。渺入秋空細於燕。一作冲破秋空看似燕。[附原韻]淸秋湖色凈如練。客子登臨興不淺。從古江陵佳麗地。佳人又出後飛燕。尹履之</text>
<title>衙罷卽事</title>,<text>衙罷無聊聚婦子。夜深尊酒話心腸。請看老我從前事。計活平生也未常。</text>
<title>宿上元寺</title>,<text>昨到中峰下上元。鐘鳴梵閣日初昏。三盃秋露看山月。林際烟沉僧不喧。</text>
<title>月精寺。候璿源錄郞廳。</title>,<text>重陽候客月精寺。借榻西廂閉戶停。白雨籠山人不到。隔窓簷溜聽淋鈴。</text>
<title>次趙竹陰怡叔 希逸 韻</title>,<text>高才何事賦閒居。合侍螭頭佩紫魚。惟有溟州老都護。非君伊好孰憐余。</text>
<title>苦寒</title>,<text>北風吹疾亂雲繁。野逕無人鳥不喧。膚粟鬚冰寒凜栗。城頭惟見凍烏蹲。</text>
<title>病中偶吟</title>,<text>溟州白首老都護。抱病竆秊憶故園。欲折梅花憑寄信。水村何處已還魂。</text>
<title>次蒼石李公 埈 韻</title>,<text>皁盖聯翩駐玉臺。海山生色氣佳哉。當筵强欲挑詩興。細酌流霞稱一盃。其二忍死湘潭鬂已星。長吟梁甫待時淸。歸來旋乞湖山勝。高卧黃堂祝聖明。</text>
<title>雪後卽事</title>,<text>玄陰釀雪雪如篩。塡壑埋崖勢最奇。雲散洞天斜景遍。晩山無數玉參差。</text>
<title>春雪</title>,<text>陽春無力銷新雪。山色如銀倚碧空。惟有墻頭小桃樹。獨含靑眼向東風。一作初陽力劣鏖新雪。</text>
<title>解綬</title>,<text>解綬東溟赴玉京。玲瓏金闕五雲生。孤舟更向巴陵去。回首華山也復情。</text>
<title>次雲喬壁上韻 附原韻</title>,<text>不才於世合沉淪。老作江州負海民。今日解將黃綬去。白頭楡社舊朝臣。[附原韻]明時何敢怨沉淪。自許疎慵附逸民。伶俜匹馬還鄕去。誰識金門舊侍臣。</text>
<title>肩輿</title>,<text>肩輿輿疾賃歸舟。一棹飄然下漢流。回首興王停泊處。晩山遮盡白雲浮。</text>
<title>夕陽</title>,<text>夕陽西下鋪平沙。沙上分明鳥篆加。知是蓼洲人去後。水禽無數唼殘花。</text>
<title>望丹邱</title>,<text>福河原上夕陽時。亂草平蕪細路疑。遙望丹邱山玉立。幽居不待問人知。</text>
<title>山雨</title>,<text>山雨霏微野水鳴。綠陰濃處小池淸。深村更有何人到。惟見荷珠盡日傾。</text>
<title>聞二宮人出</title>,<text>瀝膽隳肝上諫書。一心精白拜丹除。吾王明聖齊堯舜。却出雙鬟送故廬。</text>
<title>別柳生貴男</title>,<text>半天殘照雨脚斜。來訪東瀛處士家。解龜明日朝天去。此後相逢知幾何。</text>
<title>勸學門人</title>,<text>進學由來在勉强。須知篤實有輝光。更鞭逸驥臨衢路。未覺前程萬里長。</text>
<title>勉戒門人</title>,<text>希天希聖又希贒。士也工夫須十全。持敬自來爲學妙。問君曾已識其然。</text>
<title>春帖</title>,<text>一氣循環自不休。輕黃已着柳枝頭。孤臣亦被生成惠。好趁春風入帝州。</text>
<title>忝兒鄙富。欲去富字。戱成。</title>,<text>世業淸貧不足嗟。任敎勳貴事奢華。燈前最是堪誇處。學語新孫鄙富家。</text>
<title>醉後吟</title>,<text>醒來常怕醉時狂。準擬當筵不把觴。誰家有酒誇新釀。莫敎吳姬勸客嘗。</text>
<title>卽事</title>,<text>玄陰漠漠雨絲絲。秋色荒凉野草衰。日暮山頭巫鼓罷。亂鴉飛舞集叢祠。</text>
<title>贈野城太守</title>,<text>漠漠竆陰歲暮時。山村白雪靜如篩。遙知獵罷歸來晩。炮却熊蹯酌玉巵。</text>
<title>題四碧堂</title>,<text>寄迹囂塵外。蕭然一室寬。江聲欹枕聽。山色捲簾看。雲護松陰靜。苔承竹露寒。四時長逗翠。不覺歲行闌。</text>
<title>謫裏孤吟</title>,<text>何物非關數。南遷豈偶然。一心自無累。萬事且隨緣。或赴村翁社。時從太守筵。肯愁魚腹葬。天日赫高懸。</text>
<title>和呈沈重卿 詻</title>,<text>世路元多險。風烟此地閒。野禽馴砌下。松籟韻窓間。白髮愁全减。靑雲分未攀。嘯歌傳數爵。殘日隱西山。</text>
<title>和呈金子中 時讓</title>,<text>人世難容拙。竆途剩占閒。優遊詩酒裏。放浪海山間。逸軌那能及。高標未易攀。相思秋日晩。隱几看雲山。</text>
<title>和呈使君</title>,<text>游刃恢餘地。公庭吏務閒。應嫌闤闠裏。倘訪水雲間。皁盖如相過。華軺謂可攀。柴門終寂寞。怊悵對靑山。</text>
<title>贈金子中</title>,<text>命駕邀金子。仍同沈老閒。白雲依澗谷。紅日入林間。縱博爭多筭。裁詩和未攀。還悲失路處。鄕夢隔重山。</text>
<title>和金子中</title>,<text>俗子恒憑寵。高情貴得閒。共居人世內。誰出利名間。籠鶴無由脫。冥鴻未易攀。沉吟鏡水上。隱几看雲山。</text>
<title>除夕</title>,<text>元朝稱令節。貧病轉相仍。寂寞迎春酒。凄凉守歲燈。形容苦憔悴。髮鬂任鬅鬙。脉脉看窓曙。沉吟涕滿膺。</text>
<title>書懷</title>,<text>榮辱應關數。行藏豈在人。愛君如愛父。謀道不謀身。末路終顚沛。殊方飽酸辛。中宵拱北極。千里泣孤臣。</text>
<title>詠懷</title>,<text>老去將何待。還須賦遂初。經綸違宿志。江海卜新居。白髮醫難化。靑雲計漸踈。誰爲同我者。歲晩共樵漁。</text>
<title>步入葩串。見寺宇殘破。因步靑川壁上韻。贈李慶男。</title>,<text>步入華陽洞。招提憶遠公。雲烟朝暮變。水石古今同。聽法人何在。燒香院已空。靑牛幸有後。相與醉此中。</text>
<title>次唐詩韻</title>,<text>落景明幽壑。商聲動晩林。泉鳴內史玉。菊發舍人金。展席依蘭坂。移尊近竹陰。膏肓川石甚。無復有塵心。</text>
<title>謝主宰 曺挺立 見枉</title>,<text>虞翻罹擯斥。潘令寵行來。山氣薰歌席。湖光暎酒杯。生成蒙聖后。報答愧非才。眷顧偏相厚。淹留待月迴。</text>
<title>贈堅上人</title>,<text>支公棲隱處。宴坐度三春。問法傳禪訣。持經悟道眞。雲山爲伴侶。松月較精神。笑我人間世。身名孰可親。</text>
<title>衙居見黃菊</title>,<text>風雨重陽後。孤城傍海門。黃花餘老艶。紅葉露陳根。鼎鼎光陰促。悠悠俗務繁。相如正抱病。不敢近淸尊。</text>
<title>臨瀛有懷</title>,<text>寂寂荒城閉。寥寥廨舍偏。斜陽亂山雪。喬木數家烟。歸夢朝金闕。沉痾卧海堧。鐘聲又報暮。不覺淚泫然。</text>
<title>次營將 曺繼明 韻</title>,<text>三月溟州府。千山雪尙明。欲舒憐柳意。深酌慰交情。壯志輕諸葛。忠懷愧晏嬰。萬事吾將老。其如負此生。</text>
<title>折花揷甁。小酌仍賦。</title>,<text>三月江陵地。四圍山雪明。盃中足春意。甁裏滿紅情。戀闕心猶篤。思鄕夢未成。寧追秉燭飮。莫道酒尊傾。</text>
<title>偶吟</title>,<text>詭遇非吾志。何嗟世路難。長思謝袍笏。終擬鍊金丹。聖渥應須報。民憂庶可寬。沉吟不决意。聊以瀉團圝。</text>
<title>醉吟</title>,<text>柴門客競至。庭院雪初來。漠漠春塘絮。飄飄小苑梅。難乘灞水興。誰訪剡溪迴。妙曲知難續。巴人敢和哉。</text>
<title>病中春光已過。無聊書懷。</title>,<text>避病依鄕社。春光半已過。桃花彫粉頰。蕉葉展靑羅。洗鼎烹新餌。披方辨舊痾。何由幽興發。寂寞對醫和。</text>
<title>老病</title>,<text>老病倦行役。停驂曲水涯。靑蟲藏卷葉。黃鳥上高枝。漸喜家山近。何嗟嶺路危。從知歸有日。窓下弄忝兒。</text>
<title>挽宋宣傳</title>,<text>先輩風流遠。伊人邈不攀。龜卜移新兆。牛眠近舊山。欲知餘慶積。看取後人贒。他秊隴下過。回首起幽悁。</text>
<title>挽老儒</title>,<text>七耋雖云壽。無殊草露零。晩深羅隱恨。老誦伏生經。陰隧丹旌引。泉臺白日冥。持家惟一子。哭盡舊山靑。</text>
<title>挽鄭處士 基平</title>,<text>林棲爲處士。家世本公卿。有業課農圃。無心討利名。龍旌行不語。駒隙過堪驚。他日丘山路。擡頭更愴情。</text>
<title>挽洛城令</title>,<text>夙昔同閭閈。風流久益親。高秊超玉葉。嘉節換金鱗。玄隧長留夜。黃壚未有春。丹旌飄晩月。執紼爲傷神。</text>
<title>雲橋偶作</title>,<text>匹馬關東路。天涯望舊居。亂山秋雨後。傳舍暮烟初。孤坐愁無賴。長吟恨有餘。仍懷妻與子。回首欲題書。</text>
<title>題四碧堂</title>,<text>淪謫歸來已白頭。偶登江閣失千愁。山當席上螺鬟列。水到門前燕尾流。松下安碁金粉落。竹西傳爵翠濤浮。人間但有閒居足。富貴何須分外求。</text>
<title>次淸州板上韻</title>,<text>常愧虛聲未副名。每於臨事盡吾誠。夸言浮議知何益。懿筭弘圖恨未成。淺山斜日晴還媚。深樹鳴蟬晩更淸。天末有懷頻北望。曾倍黼座廁羣英。</text>
<title>次拱北樓韻</title>,<text>山樓粉堞壓空明。向夕登臨暑氣淸。鳳輦蹔停雙樹社。龍旌高拂錦江城。當時虎士皆瞋目。此日儒冠獨感情。天際美人迷遠朢。暮烟殘照客愁生。</text>
<title>次孤山令公 黃汝一 韻</title>,<text>訟庭岑寂宿埃塵。靑眼相逢意轉新。霜薄野城秋未老。烟寒水國鴈初賓。當筵別酒無多酌。有便傳書莫厭頻。宣室求贒如不及。肯敎夫子滯湘濱。</text>
<title>次太守七月旣朢韻</title>,<text>蘇仙文采豈終囚。月棹飄然楚水頭。詞賦祇今傳不朽。聲名從古與爭流。山迤赤壁擬眞境。歲紀玄又早秋。好事先贒餘範在。敎吹長笛爲淹留。其二常恨南冠作楚囚。蘭棹喜放碧波頭。名同赤壁疑眞境。人似東坡摠勝流。風月豈曾殊古昔。才名誰復暎春秋。就中物色知難寫。朋酒殷勤爲少留。</text>
<title>寧海蓮堂</title>,<text>勝節流頭自古聞。偶隨羣彥與斯文。雕欄畫閣當池面。翠盖紅粧漾水紋。籠鶴未舒千里翮。匣龍空吐九霄氛。千盃鯨吸愁難去。北朢神京對夕曛。</text>
<title>和呈沈重卿</title>,<text>十秊流落鏡湖濱。蝸室荒凉積素塵。開口不須論世事。詠懷聊欲擬詩人。汀蘭葉悴餘殘馥。江柳枝凋憶早春。惟幸與君成一醉。剩敎愁恨去吾身。</text>
<title>和呈使君</title>,<text>卧病漳南憶漢濱。十秊憔悴委泥塵。金章紫綬旣無分。濁酒瓦甌還可人。殘菊尙餘籬下艶。衰容難借鏡中春。從前寵辱皆由命。莫把閒辭慰老身。</text>
<title>贈金子中</title>,<text>同爲逐客瘴江濱。珂馬難期紫陌塵。此地可能無一會。他秊應復憶三人。膾成銀縷輕於雪。酒溢金罍氣似春。共說淸心贒太守。定嗟公務未抽身。</text>
<title>和金子中</title>,<text>莫嗟恩譴老湘濱。世上浮榮摠是塵。已識高才驚俗子。未應標格混凡人。黃卷靑編長送日。白山朱海幾經春。男兒事業終磊落。麟閣期君畫裏身。</text>
<title>別尹僉樞 英賢</title>,<text>妙齡華聞耳驚霆。白首相逢眼共靑。黃綬屢蒙過鵩舍。緋衣今復返龍庭。仍悲聚散同秋葉。不恨浮沉類海萍。臨別休嫌頻勸酒。古來偏忌別時醒。</text>
<title>次太守</title>,<text>秊華苒苒去何之。悲恨關心雪鬂危。春物已看花絮富。風光無賴燕鸎遲。竆途落魄眞堪笑。晩景功名豈可期。况聞老妹新喪逝。難禁零淚入金巵。一作淚添春酒溢深巵。</text>
<title>和姜任甫 弘重</title>,<text>寓居荒村類楚囚。共尋幽處破閒愁。風流未是羞前輩。尊酒堪誇此勝遊。世事已知無我奈。春光寧復爲君留。莫辭泛溢傳心爵。好會從來不易謀。其二單居散髮首如囚。世念成灰不受愁。寂寞好耽書史樂。逍遙寧羨汗漫遊。晩春花絮勤多請。落日亭臺爲少留。節物風光應未借。須敎後會待君謀。</text>
<title>次臨瀛館韻</title>,<text>積慶傳芳幾百秊。觀風七葉政由天。箕裘幸忝冠裳末。符印慚分嶺海邊。世德堪誇聯棨戟。棠陰猶逗舊風烟。但將家訓敦來後。何必區區强學仙。</text>
<title>贈友</title>,<text>世議紛紛屈大才。不應埋沒等蒿萊。精神華嶽峰頭隼。標格西湖雪後梅。逸翮久藏雲外用。淸香難禁月中來。棲遑嶺海君何恨。終擬功名到上台。</text>
<title>述懷</title>,<text>鬂邊華髮白垂垂。三歲江陵夢亦疲。衰病豈堪供世用。退休宜及早春時。黃堂絲竹非吾分。茅室詩書是素期。寄語兒曹課僕隷。巴庄垣屋可先治。</text>
<title>霜臺契帖</title>,<text>霜臺風采素稱嚴。古事流傳在視瞻。赫日不容揮竹箑。華筵無敢見靴尖。分司價重招人議。禁席私行負俗嫌。尊前職業還應勉。須把吾詩各自鍼。</text>
<title>贈友</title>,<text>落花飛絮散春光。見此懷君未敢忘。高義薄天誰得越。深情如海固難量。龎床一拜何曾洽。蕭寺重尋亦不妨。若破戱魔成後會。數盃相屬慰心腸。</text>
<title>東陽翁主挽</title>,<text>生長天家絶侈心。孝敦姑舅冠當今。豈惟淑行超閨秀。還敎嘉言服士林。錦帳尙留蘭麝澤。粧臺無復佩環音。龍輴哭送都門外。曉色迷茫月隱岑。</text>
<title>謫裏與諸贒唱和</title>,<text>少乏適俗韻。醒狂如中酒。學業坐空踈。才猷豈曾有。蹭蹬多拙爲。繁華那入手。長沙無好况。孰問安與否。繕性效瞿曇。達生用莊叟。惟君富文藻。格律森星斗。英名人所羨。偉器應自負。雲雷時作解。東坡寧久守。圖形側麟閣。不數羅池柳。寄語景春徒。儀秦果妾婦。右示金子中其二得與夫子交。醺如飮醇酒。才名我本輕。令譽君素有。鑾坡侍講臣。翰院修史手。都兪細氈上。幾回陳可否。身屈道不屈。時人擬山斗。托契貴在義。歲暮期無負。高情貫金石。外物那變守。愧乏霜雪操。戒余先秋柳。誰能爲蒯生。束縕迎逐婦。右和沈重卿其三華聲雖灌耳。未嘗接盃酒。山川又間之。紹介焉能有。西原幸相覿。蹔携淵明手。文章旣富艶。議論稱當否。今來宰野城。惠澤洽山叟。鑾刀非割鷄。幾歲踐台斗。鳴琴化自淸。邑人忍欺負。黃堂政多暇。應嫌吏卒守。爲問崔中丞。肯訪冉溪柳。叉魚可共煮。宿戒厨中婦。右上曺太守其四廢逐棄人事。沉痾因屛酒。所願在適志。塵念亦何有。遊心古書間。默坐但叉手。遇欣辨精微。感事究臧否。得意或忘食。未覺成老叟。祇恨富波瀾。安能酌升斗。功名付公等。宿學寧肯負。勉圖經濟策。密勿備戰守。往者金將軍。奮勇依大柳。乞降惟恐後。何誅有髯婦。右自詠</text>
<title>步前韻上太守</title>,<text>孤吟苦無和。幽趣付琴酒。悠悠時世間。石友誠寡有。對面九疑峯。雨雲翻覆手。滔滔者皆是。吁嗟誰獨否。君看衆星叢。落落但名斗。嶄然流輩中。儼如老成叟。旣謂我知子。寧容子我負。耿耿抱赤心。終當抵死守。寒城一悵朢。啄木響枯柳。吾今亦何恨。托之兒與婦。</text>
<title>挽李參奉 敬元 室內 排律</title>,<text>結縭歸右閥。賓敬慕鴻光。在饋寧踰節。能貧不厭糠。賣珠營粟帛。傭絍備滫嘗。哀訃才成髽。沉痾竟入肓。風燈三紀住。駒隙一朝忙。舊脂今留篋。殘膏尙暈裳。猶餘二室女。誰辨嫁時裝。</text>
<title>醉時吟</title>,<text>酒味無醇醨。攻愁各奏效。愚人太分別。淸濁以爲較。天涯逐臣懷。綺席富貴貌。憂樂雖異態。發興竟同趣。聖者亦不禁。百拜惟用酒。吾儕飽閒散。那妨終日醉。洪君本豪放。李子亦淸凈。酒戶有大小。淺深須勿競。只澆碨磊胷。不敎塵慮傡。自吾南遷後。已斷經世望。夜夜周公夢。彷彿如少壯。老矣何所施。中宵獨悵悵。</text>
<title>醉示學徒</title>,<text>天行固不息。剝盡還有復。治亂亦相乘。泰來於否極。君胡滯至理。謂余尙迷惑。貴人雖自貴。徙知取利祿。賤者人所賤。豈無致君術。吾聞孔子曰。使民時用節。方今黔首困。孰能試吾說。聖王倘復生。莫或反吾舌。苟有用我者。披肝獻天闕。</text>
<title>贈淸之</title>,<text>古調淡無味。今樂多繁聲。誰能嗜無味。所以多繁聲。伊我獨好古。喜君彈古調。一鼓滌鄙吝。再鼓蕩塵愁。悠然心腑淸。高興齊南山。仍之勸一盃。相與醉筵間。</text>
<title>贈營將 曺繼明</title>,<text>流言止於智。讒說豈能行。丈夫心要大。那同兒女情。我有一尊酒。與君期共傾。中虛得㬥下。未及輸寸誠。脉脉朢歸雲。幽懷聊獨鳴。寄語同心子。須令愁恨平。</text>
<title>挽趙司諫 廷虎 室內</title>,<text>吾嘗看女史。婦德最難全。內則貞爲貴。閨門孝是先。誰能如大家。可以次靑編。夫子霜臺柏。阿兒玉署仙。旣贒榮又慶。此福世無肩。陰隧玄泉邃。華堂夜月懸。潘郞喪耦日。韋氏結腸秊。吊死存生淚。霜天謾自涓。</text>
<title>挽詞[張維]</title>,<text>聽說潛翁逝。驚呼淚逬長。斯人不復見。世道只堪傷。玉雪廉頑操。風霜嫉惡腸。居然已千古。萬事一亡羊。其二契濶分湖嶺。音容別後踈。脩門余復入。漳浦子離居。爲寄潛窩記。俄傳永訣書。深情負存沒。長愧巨卿車。谿谷張維</text>
<title>挽詞[李楘]</title>,<text>同志同庚友。淸襟邁等夷。城南朝夕會。江外死生離。未卽憑棺慟。都緣出禁遲。數行書有贈。期不負孤兒。松郊李楘</text>
<title>挽詞[姜碩期]</title>,<text>公非吾友乃吾師。出處行藏衆所推。凜凜危言朝野竦。堂堂直節聖明知。殊恩纔荷淸要地。宿疾終悲殄瘁詩。身後哀榮褒美極。千秊箱篋照心期。月塘姜碩期</text>
<title>挽詞[金尙容]</title>,<text>兩世論交契分深。白頭猶不變初心。十秊瘴海還經幄。一疏忠言聳士林。天上記樓催返駕。人間臨老失知音。生蒭欲奠江山阻。悵望丹旌淚滿襟。仙源金尙容</text>
<title>挽詞[金尙憲]</title>,<text>故人病時寄我書。使我作記篔簹谷。含思未抒君不起。孤負幽明永相隔。顧言丁寧托諸友。遺札披來不忍讀。生前未聞飯人。死後誰爲動輪客。君生不愧范巨卿。我死羞見張元伯。君有淸操如玉雪。君有心肝如鐵石。君有章疏動明主。擢長薇垣奬忠直。恩波猶及九原中。死若有知增感激。日月滔滔將葬矣。丹旐翩翩引素帛。江頭咫尺阻攀輀。東望楊山一聲哭。淸陰金尙憲</text>
<title>挽詞[李顯英]</title>,<text>形如瘦鶴味筍蔬。契托峨洋結髮初。冰雪襟懷尤皎潔。風塵蹤跡覺恢踈。生平節槩敦衰俗。世上榮枯付太虛。楚澤羇棲曾 二字缺。薇垣寵擢竟何舒。膏肓莫救終歸化。針砭誰能更起余。聖主留神忠告筆。親朋流涕托孤書。餘生悲感三宵夢。世事凄凉一草廬。數畝荒田吾欲老。白頭誰與共樵漁。蒼谷李顯英</text>
<title>挽詞[宋淵]</title>,<text>昔我初識君。摳衣侍凾丈。讀書坡山下。溪堂秋日亮。疏食共一盤。咬菜隨几杖。君秊過弱冠。逸氣何精爽。每聞義理說。垢穢似𠛄磢。已忝許與分。幾歲蒙矯枉。獻策屈千人。玉立靑雲上。常懷報君志。致理指諸掌。天運屬昏亂。未免罹禍網。嗟嗟嶺海隅。白首困炎瘴。結窩號蟹甲。欲避風沙漲。馳書求我題。拙句安敢當。洒涕讀三過。情懷倍悒怏。寒極必陽生。復見天日朗。君乘使者傳。冠豸立天仗。淸峻出流輩。擧手人咸仰。聖主愛謹㓗。羣公服高亢。領郡撫惸嫠。宣風破豪黨。抗章斥宮閫。聞者膽欲喪。凜凜振衰俗。皆驚作何狀。俄然諫議命。實是褒贒賞。太平期可兆。天意固難諒。曾聞聖人言。仁者壽宜享。胡爲志未展。遽爾歸黃壤。朝廷失國器。閭巷罷杵相。危行與直言。已矣誰復望。恩典出異數。聖衷猶惻愴。承家玉胤在。以禮從喪葬。伊余髮垂素。愧獨卧草莽。能得幾多時。死生如還𨓏。靈車儼已裝。杳杳楊江槳。倚杖立洲渚。淚逬聲輒放。芚菴宋淵</text>
<title>挽詞[金宗一]</title>,<text>寒冰至淸。白玉㝡潔。雖玉潔而冰淸。亦冰消而玉缺。先生之志烈寒冰心貞白玉兮。終不可消而可缺。誰復爲先生悲兮。死生貧富先生兮視之如一。門人金宗一</text>
<title>挽詞[趙克善]</title>,<text>嘐嘐皆曰古之人。夷考終然石似珉。善惡一生誠好惡。吾夫子是任天眞。門人趙克善擬挽</text>
