<title>和歸去來辭</title>,<text>歸去來辭者。乃晉徵士陶淵明作也。嘗令彭澤。恥折腰。作此辭以見志。返田園。千載之下。想見其爲人。辭意雋永。至今膾炙。然陶之此辭。乃因不遇時而發也。我則異於是。遭遇聖明。不當如徵士之歸去。故反其意以吾心之復初者。賦而和之歸去來兮。微聖賢吾誰與歸。天生物各因其材。續鳧脛則可悲。始余學而觀古。遵義迹而高追。蹈大方而植內。期徙善而革非。在顏巷而安貧。樂蔬食與惡衣。嗟衆慾之投罅。道心晦而愈微。情瀾盪激。意馬橫奔。身施紫綬。足踵朱門。臧穀俱亡。荊凡孰存。目鉢蛾眉。心醉芳樽。舍靈龜而朶頤。常怗耳而低顏。雕太素而喪眞。甘鴆毒而宴安。御長轅於九折。身重負於翹關。顧初心猶未可。忽冥思而反觀。爰收放而合離。付物我於八還。築性郛而克敵。揚我武之桓桓。歸去來兮。閉六鑿而天遊。睨而視兮有道。吾捨此又何求。倘內省而不疚。體可胖而無憂。庶致不遠而知復。養嘉禾於良疇。磨我明鏡。泛我虛舟。絶紛華而反本兮。體仁類之首丘。欣余志之有獲。遏慾浪於橫流。尋樂地於名敎。復何事乎歸休。已矣乎。進德修業欲及時。存此歲月挽不留。吁嗟乎役役將安之。往者雖不及。來今猶可期。培萌孼於牛山。去稂莠而耘耔。考古人而尙友。豈徒事乎誦詩。不及泉則棄井。此言至切君勿疑。</text>
<title>哀介子推</title>,<text>吾哀古人之不遇兮。尤有愍乎介子。昔公之捍公子于艱兮。割腓股兮誠則至。荃不酬勞而賞功。封爵先及於雍齒。是則晉公之小恩。在吾子兮無所恥。噫委身而殉國兮。乃讜人之素志。況君子正義而明道。不計功而謀利。嗟不可望報而干澤。世不我用則已矣。南山南兮北山北。可終老於田里。何必作龍蛇之歌。獨怏怏兮怨不以。倘若有意於濟世。亦可應徵兮乃起。又何必效匹夫自經。抱折幹兮焚而死。何夫子不悟以自苦兮。昧保身之明智。蓋皇天授人以才能兮。必有期於下地。虛死不如立節。捨生要從取義。立節而取義兮。斯大人之能事。吾知夫子之硜硜。學未至而達理。忿一朝而忘身。徒悻悻而喪已。至今遺俗兮禁煙。空起後人之哀思。九原兮不可作。登介山而一噫。</text>
<title>哀賈胡</title>,<text>吾哀貪夫之死利兮。尤有愍乎賈胡。世淹濁而淟涊兮。劍刻舟兮兔守株。旣自以心爲形役。災切近於剝膚。務傍窺而詭求兮。登隴斷而奔趨。前旣覆而後不知懲兮。譬若卽鹿而無虞。彼徑寸之美珠。可儷美於六瑚。瑩浮筠之旁達兮。豈論價於琨珸。然不貪以爲寶兮。是先民之嘉謨。以一身而擬視兮。曾不啻乎愧蘇。噫天明而地幽。耳目聰明兮丈夫。夫人固異於牛馬兮。寧止乎飮水而求芻。惟我人之貌肖。有千金之形軀。宜固善養而無餒。靜無瑕於瑾瑜。莊其器而動惟時。將待價而善沽。旣不可衒玉求售。肯作猿攀與狐媚。又安忍夫剖身藏明珠。而自誣以隋珠而彈雀。庸有謂人之非愚。況賊已而玩物。吾於爾也何誅。是何子之愛身。反不如乎愛珠。至一處而輒止。徒罔利而勤劬。匪是養小而失大。恥有甚於穿窬。神龍魚服而見困。靈龜曳尾而遭刳。子何不覽物而知戒。甘阽危而自汚。柏蔚剔香而全身。雄鷄斷尾而避屠。子何不觀物而省躬。迷不復於利途。哀茲人之蔽愚。慨糞土之難朽。推今而覽古兮。佇玄覽乎中區。今夫世人之趨利兮。日趑趄而囁嚅。爭利害於刀錐。競長短於錙銖。逆龍頷而盜珠。料虎頭而編鬚。鮮克保其良貴。卒喪身而速辜。豈獨子之不悟。撫天下而長吁。噫孜孜爲善。舜何人乎。孜孜爲利。乃跖之徒。固相去之不遠。在善利而分殊。以此而較彼兮。若美玉與珷玞。上天兮覆吾。下地兮載吾。我有一身。萬斛珣玗。皓爾太素。曷可渝兮。苟忘身而逞慾。觚不觚兮非觚。至人無欲。不爲物拘。貪士循利。卒與禍俱。東郭之飽兮心可恥。西山之餓兮節不孤。彼以其利兮。我以吾義。吾安取夫陶朱。死者不足哀兮。冀後人是究是圖。</text>
<title>冥鴻</title>,<text>秋風淅淅兮夕起。木葉脫兮洞庭波。寒潭淸兮暮山紫。蘭有委兮菊有華。征鴻兮來賓。鳴嗷嗷兮羽肅肅。含蘆遵渚兮幾年。避矰繳兮集中澤。謀稻梁兮要身肥。鎩長翮兮驚曲木。凌風兮一擧。雲渺渺兮天漠漠。遙增擊兮遠逝。曾何懼乎魚網之設。全身兮遠害。又何必羽儀兮漸陸。飛冥冥兮弋何苦也。江之南兮春水闊。水菰米兮岸莓苔。爰得所兮樂其樂。我望白雲兮思吾親。陟彼岵兮悲故鄕。懷奮飛兮我不如。目送千里兮空斷腸。</text>
<title>惜日</title>,<text>嗟此日之可惜兮。所憂不在於饑寒。我食兮非不飽。我裘兮非不完。羲和催馭兮趁年華。光陰鼎鼎兮如跳丸。往者過兮來者續。信造化兮多端。花蒔春敷兮冬索。木葉夏茂兮秋殘。物榮悴兮自異候。人悲歡兮情千般。余生苦晩兮尙友千古。聖有周孔兮賢有孟韓。仰高山兮蹈景行。日孜孜兮思追攀。遭千一兮際亨會。髦弁峨峨兮俊又在官。愧余質兮朽鈍。早布武兮鵷班。九天恩露兮均沾。蕭艾襲薰兮芝蘭。圖報效兮竭吾才。願披腹兮呈琅玕。君民兮堯舜。國家妥帖兮安如盤。至今素餐兮無寸補。坎坎伐檀兮河之干。憂時髮兮千莖白。許國心兮一寸丹。悼乖期乎曩昔。如何使我兮心慱慱。況雙親兮在堂。鶴髮颼颼兮鬢毛斑。懷反哺兮天罔極。喜與懼幷兮情辛酸。時晼晩兮老將至。陟彼岵兮摧心肝。安得掛長繩於靑天。係此白日兮留朱顏。使聖壽兮億萬年。不蹇不崩兮如南山。奉晨昏兮事吾親。供菽水兮能盡歡。謬算未遂兮時易逝。半世功名兮一夢邯鄲。哀歲月之不與吾謀。日復日兮愁難刪。寸陰兮是競。尺璧兮得之非難。嗟此日之可惜。獨長思而永嘆。</text>
<title>春愁</title>,<text>或有問於余曰。若知愁乎。本諸七情。其發爲憂。見於辭氣。動於容色。大則彌於天地。細而入於毫髮。予春秋今已知非。嘆無聞於五十。昔余之約于心兮。謂靑紫其可拾。今直成此老醜。恨脩名之不立。悲歲月之遒盡。困書劍於風塵。丁春圍而不售。尙蠖屈而未伸。雖四時迭運而遷逝。獨悲夫漫誕之陽春。春之愁兮若有信。愁與春兮來有因。日載陽兮風光暖。雨晩晴兮柳色新。氷始泮兮水渙渙。蟄初振兮蟲詵詵。木灌叢而向榮。草芊眠而織翠。見韶華之駘蕩。感油然之生意。羨萬物之得時。鬱佗傺余中情。征鴻助余之嘆息。嚶鳥呼我以不平。落花惱余詩魂。遊絲亂我心緖。觸時物而興感。增余懷之悽楚。彼歌臺與舞閣。愁無自以得入。獨偏尋於騷人。如何使我心惻。安得變淸江作春酒。滌蕩我春愁之萬斛。余乃聞言而笑。輾然而答曰。子特劍客之愁耳。人之愁也亦與子同科。若乃長門日遲。永巷春深。瑤華寂兮夜暗。蘭室邃兮雪陰。熏羅裳而畫蛾眉。君子肯兮幸臨。觀摽梅之實三。驚節序之晼晩。悼園花之告謝兮。惜顏色而增歎。擡鸞鏡兮撫鴦衾。日黃昏而望絶。又乃劍門雲暗。江潭水闊。愧窮老以淪放。邈離絶乎中原。聞謝豹兮思帝子。見芳草兮怨王孫。澧有蘭兮江有芷。望美人兮遲暮。鳥驚心兮花濺淚。益感時而傷悼。哀宗國之將墮。喟鄕書之離別。至如黃雲海戍。紫塞邊陲。身負羽而從軍。屢物換而星移。遼水遠兮雁山遙。春風條鬯兮桃李華。愍佳期之難會。怨芳時之易過。悲故鄕之擁隔。攬征衣而咨嗟。葛蒙楚兮蘝蔓野。重余心之怦怦。又若九扈告候。戴勝催畊。農人荷鍤而決渠。將有事乎芟柞。戒多稼於大田。爰始播其百穀。嗟賦煩而徭重。憫畊種之違時。況時雨之愆期。空釋耒而齎咨。慮禾稼之無秋。望西郊而增傷。又如節屆蠶月。肇祀馬娘。初趨事於浴種。轉作勞於條桑。灑桃漿而拜簇兮。執懿筐而伐遠楊。旣捋採兮其劉。桑又怯寒兮未吐。曾不見三眠而上箔兮。經一春以自苦。賣新絲兮納官租。豈暇恤乎襦袴。此其大者。餘悉難道。其他天下之疲癃殘疾。鰥寡孤獨。顚連而無告。當春而抱愁歎者。不知其幾也。春復春兮此愁。歲更歲兮不止。爲人上者。苟能憂民之憂。而視民恫瘝不啻在已。則殿屎反爲謳歌兮。鬱悒變爲驩虞。客於是憮然爲間曰。旣聞命矣。然則子之於愁。有乎無乎。余乃斂容而答曰。我則異於是。不憂人所憂。不喜人所喜。有終身之憂。無一朝之樂。仰高山兮行景行。日孶孶而不足。得之則樂以忘憂。不得則發憤忘食。爲人子期止於孝。爲人臣思盡其忠。憂之如何。憂其不如舜與周公。萬民思所以拯屯。四夷思所以懷德。發漆室之長嘯。念祖朝之食藿。杞不憂身而憂天崩。嫠不恤緯而恤國弱。此吾之所以爲憂。夫豈在於饑寒。覽世士之齪齪兮。食求飽兮居求安。競以憂而爲樂。類燕雀之巢幕。患得而患失兮。乃小人之戚戚。倘內省而不疚兮。終亦何憂而何懼。嗟皇天生此大任。必先困而後裕。憂愁可以堅吾志。拂鬱足以熟吾仁。此所謂生於憂患。孟氏之戒我後人。子何不脩其天爵。徒失志而怏悵。又何不浴點也之沂。樂堯舜之氣像。言未旣。客乃釋然而悟曰。小子學迷向方。識非探奧。今聞吾子之言。快然若披霧而見大曜也。</text>
<title>次李白惜餘春</title>,<text>夫何春氣之漫誕。忽遍滿於八方。藉萋萋之百卉。惜毿毿之衆芳。觸節物而生感。杳愁緖之茫茫。送征雁兮念棣華。望白雲兮登太行。思王孫兮怨芳草。愁帝子兮懷衡湘。何余心之搖搖兮。類風旆之飛揚。我所思兮在何所。山川悠遠兮情難展。心如結兮愁不斷。誰借幷州之快翦。人情同於感遇。孰憂慮之淺淺。吟澤畔兮放江潭。望靑楸兮思難堪。悲戍子於漠北。愍逐客於劍南。嘆芳時之易逝。懷夭紹而糾紛。愁添渭北之樹。恨入江東之雲。鶗鴂鳴兮花已謝。花已謝兮顏亦改。石可以補靑天。禽可以塡蒼海。徒養望於瓮算。歲不我與兮飄疾。恨不得揮魯陽之長戈兮。退此西山之落日。若有人兮送情親。君向瀟湘兮我向秦。折楊枝兮摻征袂。倍春色之惱人。天高兮地迥。感時兮傷別。春復春兮恨何休。知此心之不滅。見柳絮之縈煙。增余懷之蘊結。寄遠念於陟岵。風吹髮兮鬢欲華。情多地遐兮徧處處。悵望家山兮天一涯。</text>
<title>連昌宮 應製</title>,<text>麥蔪蔪兮殷墟。黍離離兮周亡。隋自迷於江都。漢幸免於長楊。開元之天子兮。又胡爲乎連昌。狃一心之豪侈。席累世之富強。昧大戒於十愆。計不在於肯堂。擢千尋之高宮。追壯觀於阿房。雲楣立岌而翬飛。風桷攢巒而龍翔。紅彩翠氣之流離。儼棟桴之高驤。文屛開兮翡翠。霞被暖兮鴛鴦。伊妖姿之鉥心。知太眞之在傍。專三千之寵愛。煽方處於宮廂。凭望仙之玉欄。爛珠翠之熒煌。花催羯鼓之面。水滑蓮花之湯。風流之陣一作。舞馬之樂未央。紛雲鬢與花顏。雜步搖之琳琅。歌管遏雲外之聲。花竹沁杯中之香。有鬪姸之八姨。見沈醉之三郞。圖萬載而不傾。忘禍起於蕭墻。樂未罷於宮中。馬已嘶於漁陽。鸞輿忽其遠竄。已旌旗之無光。綠窓朱戶兮何處。嗟南內之凄涼。空馬嵬之一丘。寄幽恨於香囊。吁嗟乎尤物之移人。禍尤慘於干將。信滔天之方割。初發源於濫觴。嗟有初而鮮終。在一心之聖狂。千載零鈴之一曲。增後人之永傷。至今遺址之尙存。但咽咽之寒螿。顧時君與世主。盍監此而懲創。監卑宮於夏后。法土階於陶唐。勿自安於廣廈。慮其亡於苞桑。納天下於我闥。囿萬民於康莊。故援筆而作賦。告萬世之君王。</text>
<title>和氏璧</title>,<text>刻荊山溫潤之美玉。而韞夫和氏之櫃。原若人之玩好。乃無脛而自至。幾年攻他山之石。今直爲此美質。光縝密而栗如。瑩浮筠之旁達。砭砈不足擬其美。結綠焉可方其精。寶十倍於照乘。價豈啻於連城。嗟不可自衒求售。肯論價於璠璵。然至寶難自棄兮。將待價而沽諸。自以爲獻諸九重。作王府之寶器。與五瑞而共頒。登六瑚而儷美。何善賈之無人。皆按劍於明月。放山淵之珍物。相與貴夫燕石。嗟玒珉之孰卞。竟大寶之反棄。起我人之比德。吾於此焉興喟。唯君子莊器於身。必待時而後動。礪節行而切磋。寄大用於無用。倘逢時而遇合。獻琅玕而抒忠。及時運之未來兮。無左右之先容。咸埋光而鏟彩。豈無因而至前。吾固知物不自異。必因人而異焉。由時君之所好。驗昌亡之判然。故上列之誼辟。知惟善之爲寶。炯心鑑之無瑕。日尊德而樂道。滄海無遺珠之歎。林泉有釣璜之士。孰抱璞而見刖。見王道之如砥。咨彼昏之蒿目。徒玩物而喪志。世無木蘭之善鬻。有蒼蠅之點垢。士懷瑾而不市。國無人兮誰守。吁嗟乎以此而圖治。惑矣不琢而求文。吾知一片之和璧。勵萬世之人君。願時君之砥礪。當以此而監戒。故余作箴。敢擬丹扆。箴曰。位曰大寶。天位難恃。祿曰大寶。天祿易侈。勿謂我尊。傲賢矜己。勿謂我貴。縱情極慾。楚國無寶。聖訓昭䀿。所寶惟賢。召公有說。寶得其寶。國罔不治。寶失其寶。國無不危。治亂無常。其機在此。謂余不信。請問和氏。</text>
<title>雪</title>,<text>惟玄冥之按節。方客陰之用壯。時滕六之擅權。代威柄於天匠。黝雲屯而似墨。飛雪飄兮如掌。霏崑山之玉塵。灑天漢之銀浪。整整斜斜之異色。疏疏密密之殊狀。沾衣裳而巧刻。撲軒窓而成響。任歷亂於瓦溝。恣崩騰於疊嶂。初積累於分寸。漸瀰漫於尋丈。風飆助其凝烈。勢旋轉而飄蕩。愁帷幔之軒簸。失郊野之莽蒼。乾坤忽其縞素。迷處所於俯仰。俄曉月之報霽。混千里於一望。千門皎其凝堊。瑩琉璃之眩晃。喜狐貍之竄跧。感松篁之骯髒。欣遺蝗之入地。亦可驗夫豐穰。待明年之蠶牟。占太平之有象。信造化之多端。是神功之難量。閱人間之今古。紛苦樂之相攘。忍飧氈於大窖。表仙姿於鶴氅。起灞陵之詩思。映詞客之書幌。抽梁園之妙懷。動剡棹之逸想。傷擣衣於寒砧。泣屯兵於塞嶂。哀流氓之皸瘃。幾男女之怨曠。願聖上之軫慮。益撫字而保養。體周王之黃竹。納群黎於挾纊。故陳戒而作賦。和陽春之絶唱。</text>
<title>玉不琢不成器</title>,<text>惟荊山之美璞。抱溫潤之良質。鏟厥采而埋光。人按劍於明月。世皆貴夫珷玞。擬至寶於燕石。嗟不琢而不磨。竟不能以成器。俄良工之一顧。必居肆而成事。爰初試於猛火。逞一心之巧智。假他山之美石。窮日夜而雕琢。倏光寶之呈露。瑩浮筠之旁達。砭砈不足擬其美。結綠焉可方其精。寶十倍於照乘。價豈止於連城。終持獻於九重。作王府之珍異。與五瑞而共頒。登六瑚而儷美。吾固知玉不自貴。必成功於琢磨。見諸物而徵諸身。要在是而匪他。忽反觀而內省。感君子之比德。曰我人之本心。炯金粹而玉潔。身莊器而待時。蘊琅玕而滿腹。然不切磋於道學。徒喪志於玩物。故至人之慥慥。勖砥礪其名節。羌懷瑾而握瑜。寓大用於無用。先自治其德性。孰見刖而悲痛。美在中而外暢。見英華之潛發。雖韞櫝而藏之。求善價而沽諸。終致用於不器。肯論價於璠璵。嗟彼昏寶失其寶。徒自衒而紛紜。哀不學而求道。惑矣不琢而求文。故余作箴。告諸君子。箴曰。穹壤之間。物我一理。梁之懸黎。晉之垂棘。其光縝密。其聲淸越。不先琢之。焉得爲寶。君子取則。學以明道。德音不瑕。成物成己。謂余不信。良玉在此。</text>
<title>明倫堂</title>,<text>皇上帝之賦予。爰降衷于下民。秉天彝之懿德。備萬物於一身。然無敎則顓蒙。寢遁初而喪眞。故聖人之有憂。必建學而作人。登斯堂而容與。揆厥號之所因。昔三代之迭建。有明君與良臣。設庠序與學校。囿一世於陶鈞。雖號名之各殊。要不外乎明倫。秩天敍之五典。着儀形於八垠。茲敎隆而化浹。亦俗美而風淳。政陵遲而彌季。慨聖遠而言湮。悲溺冠於霸漢。忿燔經於狂秦。又楊墨佛老之亂眞。汩民彝而沈淪。世愈降而敎弛。孰斯道之敷陳。嗟禮崩而樂壞。學舍鞠爲荊榛。大倫斁而莫恤。禍于何而不臻。幸斯文之未喪。際千一之昌辰。肇聖祖之底法。紹百王之荒屯。急先務而陳紀。建賢館曰成均。尊經閣兮屹峙。大成殿兮盤囷。茲堂面陽而顯敞。美哉旣奐而且輪。逮神孫之世守。咸成憲之是遵。今聖主之肯構。蔚丹雘之惟新。務隆師而造士。扷宗匠於簪紳。博以文而約以禮。施善敎之循循。敎睦姻與任恤。掃浮詞之譫諄。日講磨而切磋。欣聚精而會神。堂陛儼兮井井。俎豆碩兮莘莘。事更老以崇年。罄蠲誠於精禋。爭觀聽於橋門。恪執事而惟寅。藹多士之振德。文與質其彬彬。韞良玉於和樻。收駿蹄於翔麟。養雲飛之逸翮。育川泳之游鱗。冠之高兮章甫。佩之長兮瓀珉。爭游藝而升堂。孰抱璞而垂綸。扶宇宙之棟樑。植忠孝於君親。友兄弟而施政。信朋友而輔仁。處唱隨而嗃嗃。在鄕黨而恂恂。化自達於一堂。令何勞於五申。返淳風之雍穆。革澆俗之頑嚚。終小子之有造。作席上之寶珍。道自邇而及遠。致萬物之化醇。此堂之所以明倫。孟母之所以爲隣。余乃山澤之布韋。喜觀光於用賓。安得侍經帷而補衮職。贊聖學之精純。</text>
<title>擬病暑</title>,<text>胡赫赫燋熇之烈焰。而毒夫人之心腸。回祿喊呀兮虐焰熾。炎官煽怒兮火傘張。銅融玉熠而土焦石爍兮。納芒碭大包於烘煁。四海滲涸而九泉枯盡兮。又何有大椿與鄧林。禽嚲趐兮厭其羽。獸跼蹄兮憚其毛。上殫飛兮旁窮走。猶不能遁形於钀鏊。矧我人血氣之柔脆。又何能以堪處。膏液渴以枯居。志沈鬱其誰與語。跧塵臼之庳陋。方殿屎而龜縮。晝多蠅兮撲吾面。夜足蜹兮噆吾血。非秖憚神氣之銷鑠。又將虞筋骨之摧折。自五月而憚暑。病侵凌而彌甚。深懼夫灼爛灰滅之爲禍。衣垢膩而汗如瀋。旃檀不能辟煩敲兮。輕箑豈足除熱惱。貧無以架其涼棚。術何能鼓其爽籟。下土茫茫其廣大兮。嗟余靡所聘兮蹙蹙。擬欲挽天河而呼冷風。快乎納涼而濯熱。空余懷兮不能果。寧甘心於首疾。去吾中躁與外撓。輔沖虛而駕恬漠。我所思兮在何所。故園渺渺兮江之渚。直待秋風之一起。趁蓴鱸兮吟歸去。</text>
<title>毀譽</title>,<text>子孟子敎我以炯戒。有不虞與求全。究物情之相激。驗毀譽之常然。曰斯人三代之民。由直道而行之。渾世質而風淳。絶浮議與夸詞。人化善而敏德。致上和而下睦。政陵遲而俗革。慨眞源之澌薄。民胥漸而泯棼。紛利口之辯給。謾不省夫自修。日遂非而辭愆。責於人也甚詳。務截截而善論。膏搖脣而焰掉舌。虛爲盈而有爲無。怒生水中之蟹。愛及屋上之烏。互生毛而生瘡。極百端而構捏。相爭長而競短。有千岐與萬轍。酬一飯而要譽。報睚眥而成隙。或納交而締怨。爭鼓簧其禍福。交浸潤而膚受。亂飛語之鋒起。是與非其蜂午。熒惑人之心志。斥山淵之龜玉。謂礫石之不似。誇社櫟之擁腫兮。欲論材於杞梓。紛紜婦翁之撾。反覆市虎之傳。附微蠅於逸驥。擬斥鷃於垂天。豈但鑠金而銷骨。亦可浮石而沈木。嘻噫上宇而下宙。幾見烹阿而封墨。然君子之慥慥。不求外而務實。倘絶由而去媒。遠讒佞而守確。彼一毀與一譽。曾焉得爲眩惑。雖巧言之如簧。亦何損而何益。陽文不害於窈窕。敦給難掩其倭傀。顧何傷於日月。嗟易涸之溝澮。吾固知君子之觀人。實無關於進退。抑志士之修己。不足介於憂喜。此孔聖責子貢方人。而又自稱必有所試。云余生之昏憃。坐疏慵而招議。事將脩而謗興。德欲高而毀至。譽衆後而責人先。居悒悒之無已。推今而監古兮。撫天下而長喟。然止謗莫如自修。盍反求乎諸已。觀過而知仁兮。茲大人之能事。彼過情之聲聞。乃吾心之所恥。勖從事於居仁由義。庶先聖先師之可企。</text>
<title>三代之兵若時雨</title>,<text>惟乾大而坤至。主資始與資生。旣長養以雨露。又發散以風霆。交煦嫗而覆育。物化化而形形。彼秋霜之凜烈。非有意於肅殺。行四德於利貞。是天地之成物。信因材而篤焉。必栽培而傾覆。驗天道而推人事。嘉三代之用兵。將耀德而綏遠。匪徒事乎戰爭。初遵養而時晦。蘊生成之至德。答民望而除殘。四海蒙其膏渥。雖聖武之布昭。本柔仁而作極。當三苗之侮逆。喜夏后之班師。能格頑於文敎。化浹骨而淪肌。王澤渴而糜爛。忿桀德之慢虐。民憔悴於烈焰。怨曷喪而指日。倘非商王之雲霓。哀我民兮何蘇。東西怨其後予。擧相慶於攸徂。東隣虐而炰烋。方炮烙之孔熾。賊忠良於焚炙。王室爛其如燬。施霶霈於孟津。韙寧王之弔伐。弢車甲而包虎皮。示天下以不復。茲皆樹德而務滋。致應人而天順。拯塗炭於一怒。又何勞於血刃。噓仁風而偃草。煦化日而施澤。恩已及於禽獸。化亦覃於動植。潤萬物而無聲。混浸涵而霑足。籠天下於優渥。澤豈止於霡霂。咸發榮而滋長。庶品遂其生殖。豈但枯荑之生華。見草木之萌達。山不童而水不涸。胎不殰而卵不殈。無此疆與彼界。渾均沾而拜育。洽乎若時雨化之。孰銜冤於戈鋋。近者悅而遠來。其興之也勃然。仁已深而澤厚。宜享祚之長延。何世降而風澆。慨膏澤之不下。紛紛樂戰而貪兵。爭構怨而結禍。亂殺氣之糢糊。但盲怪之發作。傷太和而致沴。喟三精之霧塞。更百代乾坤之大旱。無沛然之一雨。是人謀之不臧。豈有關於時數。噫不戢而自焚。撫千古而長吁。吁嗟乎兵凶戰危。幾萬骨之暴枯。雖天吏未免夫今災兮。矧窮黷而毒痛。彼大武尙末盡善。又焉用夫孫吳。若然則吾將安取。仰揖讓於唐虞。</text>
<title>喜雨</title>,<text>噫天人之交感。紛精祲之相盪。徵休咎之類至。應迪逆猶影響。時九扈之催候。屬南訛之長養。咨雨澤之愆期。災剝近於驕亢。悲谷薙之暵乾。歎嘒星於瞻仰。勞宸念於六責。軫側修於昧爽。伊應災之不文。知二簋之用享。天旣親其克敬。神亦歆其肸蠁。才微潤之流礎。雲已同兮滃泱。初靃霏於苑樾。旋飄灑於天仗。分潤色於林間。泫膏乳於畦上。先我公而及私。澤汪濊而旁暢。勃百昌而昭蘇。嗤宋苗之助長。苗已秀而麥岐兮。喜西成之有望。致庶草之繁蕪。民抃蹈而抵掌。誰知一念之回天。恩已普於穹壤。孰甘露之云祥。瑞無上於豐穰。未有誠而不動。信操約而及廣。斂神功而若無。大難名於巍蕩。蟣臣之偏休霶霈。頌屢豐而稽顙。</text>
<title>宰相須用讀書人</title>,<text>惟道源之出天。寓斯文於篇翰。聞學古而入官兮。知博約之不畔。彼百工居肆以成事。尙務勤而戒慢。矧宰相百責所萃兮。係天下之理亂。旣震撼之鎭定。又盤錯之剖判。伊負荷之殊重。作四方之楨幹。雖伊周其猶殆。惕思危於累卵。倘不資於多識。豈莅事而坦坦。宜仕學之相優。守貞固於事幹。嗽芳潤於六藝。探深奧於一貫。衣仁禮之文繡。悅義理之芻豢。佩韋弦而自儆。矯性稟之急緩。非從事於糟粕。慕高堅於仰鑽。察政事於風雅。究消長於繫彖。鑑成敗於子史。爰取長而補短。庶明體而適用兮。文與質其彪煥。方眞積而力久兮。辨金沙於披揀。遂泛應而曲當。任舟川而霖旱。潤皇猷於黼黻。變化育於參贊。勤講磨而采摭兮。制禮文之粲粲。追軌跡於稷卨。斥功利於管晏。蹈大方而植內。志彌確於患難。交論道而經邦。可亨屯而收渙。騁藻華於餘事兮。決天章於雲漢。文太平而敷賁兮。播歌詠而頌讚。是眞儒之能事。炳勳烈之爛爛。何曲士之瑣瑣。徒剽竊其蠹簡。擬六經爲囊橐。濟奸宄而無憚。茲豈文之罪哉。孼自作兮不逭。推今而監古兮。修相職者蓋罕。僅有聲於丙，魏。笑刀筆於平，酇。姚，宋徒籌其救時。房，杜只稱其謀斷。光陰妻而陷逆。協沒字而蹈患。彼辯鼮及識鳧。秖貽譏於戲玩。抑伏獵與斲窓兮。何斗筲之足算。幸宋祖之右文兮。有垂謨之燦燦。嘉竇儀之驗鏡。起後人之昏懦。聊申戒於斯文。告當今之樞管。伏獵侍郞斲窓舍人</text>
<title>詠懷示堂僚</title>,<text>生平慕孔周。如登喜從善。持心擬千鈞。精學期百鍊。區區愧壯夫。半世事雕篆。刻楮有三年。穿楊無一箭。郢墁幸運斤。策名就擧薦。鵬程初簉跡。拍肩金閨彥。珥筆拜螭坳。襲薰遊藝院。司存雨露邊。取次蒙殊眷。披書直玉堂。侍幄趨金殿。銀醆溢霞液。御廚頒珍膳。孤賤足瑕疵。能薄又材譾。藝無一條長。有似拆襪線。尸素坐自累。伐檀宜招譴。虛名溝澮盈。反觀汗騂面。臨深益兢兢。履薄增戰戰。況復忝賜休。人擬靑錢選。同官盡才俊。重器皆瑚璉。珠玉在我傍。形穢益自見。方今務理化。文敎誕丕闡。作人詠旱麓。造士追古典。豈有混竽濫。峨峨會髦弁。鴻私及疏慵。有爲是狂狷。難忘蓋帷恩。尙有犬馬戀。憂時髮千莖。報國心一片。圖效竭吾才。芹曝嫌嗜賤。中宵伴靑燈。揩眼披黃卷。書堂在東湖。景物天下擅。時維春之季。月旅在姑洗。恩從時雨霈。德與仁風扇。句萌方得意。草色增蔥蒨。江山雖信美。詎可姿游衍。庶不負所學。努力策駑蹇。尙無絲髮補。時光速奔電。吾聞忠與義。百行之冠冕。古人亦有言。凡事在強勉。潛心久服膺。從事期不倦。爲學在務本。肯奮談天辯。吾道在一貫。莫學三語椽。牛山養萌蘖。勿使牛羊踐。皇猷可黼黻。豈徒事筆硯。摛藻以悅人。何異兒女戀。若有非意干。亦可以理遣。要須立奇節。終莫成選愞。所思在遠大。不必求尊顯。經綸在雲雷。救藥須瞑眩。莫作憑社鼠。莫作處堂燕。我懷耿不寐。伏枕聊輾轉。盡心委吾身。然後吾知免。敢告吾黨士。此志矢不變。</text>
<title>暮春述懷</title>,<text>聖澤同春雨露霑。至和條鬯及洪纖。周宮新致靑楡火。殷鼎方調傅說鹽。萬象根核皆得意。小臣蟣蝨亦均沾。負山蚊蜹才難效。倚玉蒹葭歲已淹。北闕天恩隨處滿。東湖物色向來添。良辰正屬流觴節。樂事欣看撲地閻。庭草踏時鞋正滑。澗羹香處菜方甜。夜憐明月頻開戶。朝愛靑山早捲簾。纖纊鱗鱗江始漲。殘霞靄靄日初暹。葳蕤玉蕊呈紅臉。骯髒虯枝奮綠髥。造化無心元默斡。物生隨分自句尖。烽煙永靖昇平象。隴麥新靑大有占。十八瀛洲唐學士。五千文字鄴牙籤。逞機肯學三年楮。乖用渾如六日蟾。直恐斲窓招物議。休將納履被時嫌。怡然自覺身心靜。嗒爾誰知吏隱兼。衮職當如山甫補。明時豈合老夫潛。公孫布被焉能儉。仲子哇鵝不是廉。每與山公聊取醉。肯從氷氏喜趨炎。終朝信口詩難就。撚斷吟髭筆屢拈。</text>
<title>流民歎。次黃山谷詩韻。</title>,<text>去年春旱夏不雨。禾不登場麥無秋。方初服田苦勤動。終歲曾無一日遊。豈知頻年遘荐災。萬姓淪胥如泉流。傾家不能納官租。賣絲糶穀剜心頭。逃戶攲棟杼柚空。餒殍相望北郡與南州。陰陽有時災有召。無復丙吉問喘牛。流離糊口逖鄕土。割慈忍愛無恃怙。五袴三異邈已遠。列邑守宰誰杜母。嗷嗷鳴雁在中澤。安集何時作百堵。鮮我民生不如死。始信苛政甚於虎。絲身穀腹知幾時。天道蒼蒼杳難知。上醫能治未兆證。況今四支皆受病。安得沛然澍商霖。蘇我億萬蒼生命。作圖無人進丹陛。移粟亦不行荒政。願將憂愁號泣聲。一徹九重經聖聽。</text>
<title>次黃山谷韻 演稚體</title>,<text>三眠老蠶自包裹。一飽蒼鷹恣蒐邏。鵕䴊愛影頭目眩。猿狙伐巧肝膽破。鴻雁隨陽識依歸。鴶鵴催農知勸課。狒狒凌人甘被格。猩猩喜酒忘醉臥。堪誇鵰鶚任雲飛。可憐蠛蠓儳雨磨。惡生水中蟹亦怒。愛及屋上烏可賀。玄駒戴粒傲海鼇。靑蟲類我逢果臝。雄鷄斷尾欲全身。柏蔚剔香求防禍。貪鳶厲吻每要飽。靈龜翕息長思餓。蚍蜉撼樹不自量。虎兕出柙是誰過。儀鳳在岐喜善鳴。熏鼠託社知不可。蚯蚓守廉食槁壤。蟣蝨偸安便浣垢。鮑魚置肆臭難掩。鳴鶴在陰聲遠播。何人持螗敢捕蟬。誰謂守駿不如跛。籬鳩蜼笑南溟翼。井蛙豈見東海大。靑蠅嗜汁自忘溺。飛蛾慕光多赴火。從知羊亡嘆岐多。始信蠹化由橘夥。老象有齒見焚死。童牛加梏被韁鎖。巴蛇蜀蜮何毒螫。草蜫土螻眞細瑣。技窮黔驢成何事。浩蕩沙鷗應笑我。</text>
<title>聞丐女歌。有感。</title>,<text>敲門驚午睡。人有語嘔啞。哀歌斷復續。掩泣潛悲咤。自言本齊民。家世業耕稼。服田自食力。數世能殖貨。布粟有餘資。鑿飮沾聖化。不幸逢甲子。徭賦日煩夥。科斂巧名色。驅民納罟擭。爺孃不相保。死殣紛枕藉。池魚坐受殃。孼自城門火。舊業歸豪石。巢危卵亦破。零丁隻影存。契闊如裂瓦。形貌日羸悴。況乃粉黛假。行年垂四十。尙未知婚嫁。單衣才至骭。百結露肘胯。尺布尙難得。縕黂誰補罅。矧又歲大侵。長安米騰價。煢獨信可哀。富人猶云哿。持橐乞傍舍。壺漿不容借。終朝得握粟。夢飽知無奈。不復顧廉恥。救死猶不暇。區區等黃口。只知貪飯顆。飢腸作雷吼。此腹何時果。苟且得食足。不憚躬臼磨。思得井上李。敢望秦人炙。我生不如死。熊魚茫取捨。溝瀆欲自經。撫躬還疑訝。五袴歌已遠。列邑無黃霸。日復事侵牟。誰肯哀塡寡。人生處萬類。困悴無過我。天涵與地育。寒暑勤五佐。鳥獸物之微。各自有匹亞。得食鷄犬肥。處廈燕雀賀。陽春布德澤。花柳增婭姹。上帝誰云憎。私使我窮餓。言終更哽咽。悒悒長坎坷。歌聲復掩抑。曲盡淚如瀉。聞此起余衷。哀怨逼詩雅。吾聞聖人作。群生囿坏冶。餘糧尙棲畝。不斂穧在野。寡婦亦蒙利。民富國亦妥。殷湯子困窮。聖德增遠播。周文亦惠鮮。發政先四者。子孫忘肯穫。不能克負荷。朘民極侈慾。所以蹈敗禍。厥鑑不在遠。曷不監有夏。我今聞丐歌。感歎憑詩寫。庶幾擬六箴。持用陳廣廈。我願務理化。益廣膏澤下。一女不仳離。三皇可軼駕。涓埃補山海。盍亦置諸左。</text>
<title>寒食鞦韆歌</title>,<text>北城寒食煙火微。一年韶景更奇絶。鳴鳩乳燕白日靜。遊絮落花春睡足。綠楊溪畔是誰家。高樓人倚闌干立。鞦韆傍柳影半斜。畫柱彩索餘八尺。胡童結束最堪誇。楚女腰支不勝弱。綉裳搖曳樂未已。垂空往來無時歇。飄如羽化挾飛仙。忽若雙成初駕鶴。遊人初樂歲華新。共藉梨花作寒食。杏煮棗糕味更濃。間以蹋蹴爲善謔。唐家舊作半仙戲。北方亦爲輕趫習。方今朝野享昇平。煕暭俗躋仁壽域。年年佳節一百五。乃以勝事傳舊俗。我今因歌遂成詩。持用敢和陽春曲。</text>
<title>述懷。次杜韻。</title>,<text>許身慕稷契。報國心期久。半世事鞅掌。豈曰有奔走。忠思石補天。勇擬矢貫肘。唐突見西施。捧心忘己醜。但懷效微能。素餐知顏厚。去歲禾不登。流散民糊口。今年麥無秋。民生安業否。無由注商霖。何計逐猰狗。聖德災可弭。天心民易牖。憂國願年豐。濟世慙才朽。時復凭閒窓。頗知寡俗偶。風雲入壯懷。天地搔白首。着鞭固當先。策馬非敢後。安其樂耕鑿。帝力知何有。遣興只在詩。寬心無過酒。萬事皆有命。倚杖問北叟。</text>
<title>夏日歎。次杜韻。</title>,<text>彤雲晝不收。赤日行天街。大地若遭蒸。暑霧薰不開。吾聞諸古語。致異由政乖。連年罹旱暵。九陌坌壒埃。旣未牟受明。又見田荒萊。晝蠅憑食案。涸魚愁蟠泥。我欲誅旱母。投畀虎與豺。沛然澍甘霖。俾民歌康哉。空懷焉能果。志怪悲齊諧。置之勿復道。憂樂與民偕。</text>
<title>老馬嘆</title>,<text>有馬有馬靑驄馬。馴良至今從我久。風鬃霧鬣骨相殊。兩眼夾鏡毛如繡。踏破錦障動連錢。靑絲絡頭嘶細柳。登高越險若抹電。涉遠不憚駸駸驟。一去斷蹀閼氏血。再馳可梟匈奴首。春風紫陌四蹄疾。微物亦知主恩厚。吁嗟歲晩病傷心。可憐一朝成老醜。脊瘡蹄蹇印字漫。骨骼不耐崢嶸瘦。一束靑蒭齧復吐。絆之欲動還欹仆。經年困伏皁櫪下。低頭秪辱奴隷手。見我慘惔若哀訴。猶思戰場千里走。我亦看渠意不淺。汝自老去吾何負。從來不必取長途。弊帷尙知思埋狗。棄老取少是世情。含舊圖新吾則否。老馬嘆嘆奈何。倚伏終當問北叟。</text>
<title>殘菊</title>,<text>散步尋花塢。爭如歲已闌。不敢蓮報謝。況耐菊呈殘。無復金苞拆。空餘玉蕊斑。坤裳何草草。錢蓋秖團團。苦被風霜烈。曾沾雨露漙。衰容雖黲黲。勁氣尙桓桓。影冷陶家徑。英宜楚客餐。泛觴增慘惻。紉佩倍辛酸。縱乏幽香覓。還將晩節看。臨風三嗅泣。愁思起無端。</text>
<title>次嚴啓昭 昕 韻</title>,<text>苦被造物惱。那免山林嘲。年來致煩鬧。趁閒遊東郊。遙知江閣雨。階竹長新梢。幽居見物情。野蔌兼山肴。知君坐悄寂。門靜無客敲。長懷付新詩。喜覺詞驣蛟。恨不共君遊。濯熱洗昏怓。豈嫌數斯疏。久敬是善交。風光未隔生。肯作徒懸匏。人間事可笑。處世眞幻泡。行當着歸鞭。拂塵辭喧呶。行樂戒遲緩。佳期莫浪拋。</text>
<title>再用前韻</title>,<text>俗務坐自累。湖山多獻嘲。忽起事幽討。策馬行靑郊。樓高地又僻。隱見煙木梢。樽中酒不空。座上亦有肴。夜窓鬧蕭騷。風竹自相敲。脫鞲放秋鷹。得雨舞潛蛟。旣知厭閒寂。且復暢愁怓。開懷與君共。淡淡君子交。共懷濟世志。自擬千金匏。男兒難再壯。處世如浮泡。名敎有至樂。掃却俗語呶。人生貴適意。良辰莫枉拋。</text>
<title>中秋月歌。次孫明復韻。</title>,<text>四序迭代序。天氣恒周回。去年中秋月。今復照樽罍。澄然溢金波。瀅若登瓊臺。纖雲若崩濤。彩徹尤佳哉。灌腦挹河車。澄心存夜氣。夏則暑作祟。冬乃寒用事。春氣又誕漫。不與秋相類。秋淸月增明。月明秋益淸。曾經照古人。幾動騷子情。今人不見古。異世難同聲。今與古遞謝。明月長如此。前後萬萬古。天地爲終始。陰晴萬里同。亦莫知所以。但當對三人。取醉而已矣。</text>
<title>次林大壽 億齡 排律 三十韻</title>,<text>殘生隨梗泛。朽質任天倪。食粟嘗叨漢。吹竽久立齊。還將鷦鷃陋。猥忝鳳鸞棲。豈合居靑被。端宜老碧溪。非材生社櫟。不稱在梁鵜。竊祿空尸位。趨時只淈泥。論材慙拆襪。吐氣愧橫霓。養性安蛇足。全身學馬蹄。那追千里路。難陟九霄梯。淋汗趨金殿。低顏入玉閨。黃封時拜賜。紫誥每分題。湛湛恩波洽。駸駸壽域躋。江亭春水闊。風榭瑞雲低。嵐影浮高棟。天光映彩枅。湖山雖有趣。言語奈無稽。誰與尋花徑。無人步柳堤。君才韜鞞琫。游刃剸蛟犀。仰斗名高北。呑江口吸西。崇丘超小阜。獨鶴拔群鷄。問道欣開牖。論詩賴指迷。風流江左謝。文學亳丘嵇。弘量無津海。溫顏不琢圭。憶同鶯谷出。時共酒杯携。我本緣疏懶。分宜見擯擠。公爲凌漢鶚。胡作觸藩羝。齒髮吾衰也。邦家子彥兮。江東雲渺渺。渭北草萋萋。謹掇蠅頭字。聊書紙尾鷖。蠹蟲生腐木。蚊蜹聚酸醯。願子須珍重。毋令玷白珪。</text>
<title>送李仲望之槐山</title>,<text>積慶門生傑。儲精嶽降神。英明元拔萃。醞藉自超倫。鵬長雲霄翼。龍騰渤海鱗。含香登玉署。珥筆拜楓宸。德驥誰稱力。祥麟不世珍。才華曾炳炳。文質又彬彬。侍幄宜全衮。鳴珂合拖紳。暫辭溫室樹。歸臥武城春。奉檄非便郡。求官秖爲親。高堂時舞彩。公館可尊賓。詩酒開瑤席。絃琴岸葛巾。身閒稀牒訴。地僻迥風塵。守土供南貢。分憂拱北辰。匡時期報主。施惠務安民。朝擬徵黃霸。人知借寇恂。桐鄕應沐澤。蜀縣定懷仁。江上離情苦。天涯別恨新。煙涵花淚濺。雨浥柳眉顰。渭曲歌三疊。吳州月半輪。他年相憶處。莫惜寄書頻。</text>
<title>送任監司出按江原</title>,<text>有美人生積善門。承家醞藉出蘭蓀。詞源浩浩傾巴峽。器宇溫溫奪魯璠。冀北霜蹄空駿驥。溟南雲翼化鵬鵾。鵷趨鼇禁孤鸞峙。鶚立龍墀彩鳳鶱。高步頻繁依日月。片言端可定乾坤。論思補衮蒙三接。披腹輸忠叩九閽。冠豸威名留柏府。伏蒲風烈在薇垣。分憂忽授監司重。推轂仍兼節度尊。共惜文星辭北闕。爭稱卿月照東原。初頒鳳詔聞綸綍。新賜魚書潤墨痕。序屬黃梅紅杏節。行經翠竹白沙村。綵旗影細春風動。畫角聲高曉日暾。洲鷺白連鯨浪起。海棠紅襯馬蹄飜。蓬瀛眼底尋常見。雲夢胸中八九呑。海鼈江魚供膾炙。山蔬野蔌媚盤飧。身閒剩覺遊觀富。境靜那憂簿領煩。時寫襟懷憑嘯詠。每逢形勝駐輶軒。經綸志切調鹽鼎。葵藿誠深炙背暄。採訪風謠遵季札。平反獄訟慕陳蕃。勸農先急興民產。崇學尤當導化源。明鏡照來均蔀屋。利刀揮處剖盤根。治人本自由身得。拯溺元宜以道援。巡按山川忘跋涉。咨詢原濕任周爰。將施仁政甘棠舍。又振軍容細柳屯。光顯非徒榮大纛。慈詳正欲理煩冤。行吾幼學思毋負。報國深恩矢不諼。失穴方看蛟兔遁。巢林何有老鴟蹲。澄淸范轡貪風戢。慷慨張輪薄俗惇。枯槁定知沾雨露。疲癃應作醉衢樽。貪生有類欣披霧。抱怨何人歎戴盆。顧我無功叨食粟。慙他不獵有懸貆。銀臺通籍郞官忝。玉軸題名姓字存。自信疏慵招物議。分宜歸去臥田園。攀鱗涸鮒將騰海。羸角羝羊反觸藩。遙憶雙親居蓽竇。堪嗟遊子廢晨昏。斯文知己今初遇。有位同僚古所敦。崇孝已先爲國務。老吾須擴及人恩。送行此日雖無物。餽贐今朝可贈言。戒駕惟知催上道。臨分何必黯銷魂。他時嶺海相逢處。幽抱從敎好細論。</text>
<title>詠枯木 三十韻</title>,<text>堂前有喬木。歲久十圍強。鬱鬱峨冠立。童童偃蓋張。深根盤厚地。脩幹拂穹蒼。錯落龍鱗蹙。纚縰鶴翅翔。色留琴橃潤。陰惹酒樽涼。豈啻將軍樹。眞如召伯棠。神明扶正直。造物借恩光。世擬爲舟楫。人知作棟樑。先容無左右。遠棄足災殃。已矣材難用。嗟乎運未昌。幾年蒙雨露。今日困風霜。吁駭曾經飽。艱虞夙備嘗。輪囷同病櫟。齧蝕劇枯桑。郭橐難施術。樵靑競伐楊。枝柯侵鴷雀。萌孼牧牛羊。最恨生蒼菌。那期宿綵凰。蠹肌行蟻穴。爛髓蟄蟲藏。盤屈依林麓。槎枒壓道傍。不堪苔蘚澁。其奈斧斤戕。覆載恩何有。榮萎命靡常。風敲聲慘惔。雨浥淚淋浪。物理元多感。人情儘易傷。行看增憯惻。佇立久彷徨。幸賴寸根在。休憂千葉黃。摩挲思勿翦。封殖愼毋忘。庶得扶新肄。還合擁古堂。終敎支廈屋。會見構岩廊。餘澤庇寒士。淸陰及四方。非徒施矩墨。亦可露文章。所守從今確。渠須益激昂。</text>
<title>眼疾 三十韻</title>,<text>早歲嬰憂患。中年減視聰。孤根難托地。朽幹易生蟲。眼界飜成霧。肝家已受風。非緣糠播眯。秖是病來攻。蟆蝕孤輪月。塵侵百鍊銅。先疑迷五色。却恐眩雙瞳。淚睫淋常纈。眵眶澁不通。開花看翳翳。遇物視瞢瞢。始訝忘南北。今嫌亂白紅。空聞談瞎馬。那見送飛鴻。湯熨謀誠短。金篦術未工。欲張猶瞖障。強揩轉矇矓。不辨輿薪大。難分泰岳崇。着籬嘲主簿。降渚怨湘東。深羨懸珠朔。多羞閃電戎。昏昏唯瞌睡。咄咄只書空。竟夕常辭客。經旬每倚櫳。早眠宜懶性。損讀有奇功。廢頮顏留垢。慵梳鬢轉蓬。藏杯封酒甕。閣筆掛詩筒。鍼石詢醫士。陰晴問僕童。徒憐身縮鼈。無復氣干虹。避世逢萌異。離群子夏同。養生乖叔夜。推命訊虛中。眸子慙昏睡。善端可擴充。禍雖疑左氏。心不暗張公。自歎浮生困。還知賦命窮。深思投組紱。更欲脫樊籠。安得能瞻日。終敎快發蒙。不欺居屋漏。安養保微躬。</text>
<title>詠投壺 十五韻</title>,<text>妙格傳齊晉。遺風盛廣蘭。非關爲戲玩。都是取平端。業業心能正。怡怡德可觀。旣和賓主禮。又合朋友歡。補過爲驍箭。趨邪是倚竿。深嘉謀始貴。尤重愼終難。必自修身得。寧容舞智干。躍如中道立。爭也碩人寬。荷矢頭宜直。臨壺體欲胖。確乎先守固。儼爾復神完。省括由于度。存人察所安。貪夫唯巧取。夸士乃驕謾。匪獨知形貌。誠如見肺肝。梟盧何用擲。棊局不煩彈。文武張而弛。君須仔細看。</text>
<title>病梅 三十韻</title>,<text>脈脈江南夢。飄飄嶺外魂。元非隣野杏。終不友山樊。獨稟乾坤氣。偏沾雨露恩。先春回律暖。帶雪爛柯繁。北陸寒方沍。南枝日已暄。鮫綃明夜月。檀暈燦朝暾。嬌額宮糚靚。鉛華國色溫。淸姿都綽約。絶艶自嬋媛。玉女尋香返。仙娥竊藥奔。纖叢卑蕣菊。弱植侮蘭蓀。苦節堅氷藻。貞心鄙狄門。枝交庭畔塢。條落水邊村。幾動楊州興。時粘處士樽。巡簷常索笑。照膽秖忘言。松契思無負。芝薰矢勿諼。方期調鼎鼐。豈料臥林園。病似溝中斷。災非爨下燔。塵沙侵老幹。螻蟻蝕孤根。無復穠香馥。唯餘冷影飜。蟄空藏短虺。攀脆墮窮猿。對月愁千種。臨風淚一痕。藤纏寒蔓密。蘚澁蹙鱗屯。只見鶚來萃。空聞雀啄喧。人嫌瓊蕊盡。自信鐵腸存。瘦骨唐工部。憔形楚屈原。摩挲情不淺。封殖意彌敦。庶得扶萌孼。終敎擁垝垣。榮萎知有命。困厄不須論。縱被群芳妬。還期碩果蕃。秋風將結子。佳實獻天閽。</text>
<title>落花 三十韻</title>,<text>曉入千花塢。飜驚節序遷。三春都減却。一物肯留連。韶景誰能挽。穠華不我延。香魂招莫返。艶質痛長捐。正憶繁枝爛。難尋嫩萼蔫。將飛還學舞。已隕復糚鉛。獺髓那醫臉。鸞膠未續絃。墜階紅尙媚。擲地白仍姸。翳翳粘行屐。霏霏襯醉筵。殘叢嫌鳥觸。褪蕊怕風顚。池沼紛漂灑。軒窓恣撲緣。遇晴猶可翫。經雨最堪憐。泥涴知無奈。盆空倍慘然。雪膚消架上。瓊貌墮樓前。湘浦沈妃子。漢宮失麗娟。蘭臺遺寶靨。金谷委華鈿。濺淚先含露。顰眉且帶煙。輕盈能宛轉。零亂任回旋。片片堆珠履。團團蹙錦韉。苔庭鋪紫𦇧。草逕簇靑錢。乍逐晴絲裊。還隨落絮翩。檀心無處托。蝶夢幾時圓。舊恨牙環斷。新愁玉篴傳。凄涼飄鶴頂。寂寞散龍涎。鴦瓦溝中聚。蛛絲網裏懸。餘芳添酒斝。故態入詩篇。荊帚何須掃。牛酥未忍煎。攀條情脈脈。凭檻意悁悁。惱殺傷鶗鴂。悽辛怨杜鵑。明年應更好。毋負賞春天。</text>
<title>病馬 三十韻</title>,<text>乾坤施橘蠹。騏驥拔毛蟲。天駟精初降。渥洼秀所鍾。調良紅叱撥。俊逸玉花驄。却厭千間廏。還甘一畝宮。孫陽知價倍。汧渭見群空。坰野曾聯步。檀溪舊立功。神姿凌脫兔。秀質駕奔虹。在德非稱力。論材獨擅雄。吳門橫匹練。漢苑齧沙蔥。志抗昆吾北。心馳瀚海東。登道思馭遠。戀主擬輸忠。可敵三千牝。能平百萬戎。金鞭揮紫陌。霧鬣振長風。豈翅千金駿。眞如八尺駥。堪嗟身困苦。忽被病來攻。去去時難再。悠悠運已窮。衝泥蹄跼蹐。含淚眼矇矓。觳觫愁容蹙。凌兢瘦骨崇。低頭依皁櫪。垂耳應家僮。昔走靑雲上。今跧白屋中。印漫毛盡矮。氣餒體難充。投藥方何補。詢醫術不工。未能施汗血。猶欲罄丹衷。旣忝蒙殊遇。元非愛薄躬。人皆憐豹股。我亦惜風騣。恨不圖于始。惟宜愼厥終。看渠情凜凜。撫背意忡忡。物我心無間。榮枯理本同。焉能知禍福。誰復管窮通。伏倚眞洄泬。終當問塞翁。</text>
<title>贈大壽啓昭</title>,<text>二子在吾黨。才氣俱倜儻。平生志高尙。友善取直諒。壯懷隘穹壤。翻思物外想。趁閒策藜杖。三角時一上。探險慕幽賞。膂力剛且壯。攀緣入林莽。䆗窱迷俯仰。穿雲路屈枉。夾道松骯髒。行行到平曠。異境淸且爽。萬壑幾尋丈。千巖屹相向。遠水渺滉瀁。遙岑翠嵣㟿。猶嫌未高亮。蠟履登層嶂。霽景政鮮朗。眼界無翳障。雙闕鬱相望。九陌平如掌。奇觀呈萬狀。造物無盡藏。形骸任放浪。頓覺心神爽。長嘯谷欲響。浩氣超沆漭。胸關益弘廣。詩思增跌宕。牢籠收物象。輸寫歸酬唱。奚囊富穰穰。筆力舟可盪。歸來似夢怳。臥遊猶想像。嗟余嬰世網。悔不得同往。夙願未能償。撫心空楚愴。自笑還自誷。所期悼乖曩。運斤托郢匠。喜見風騷將。仙爪倘見貺。可以搔背癢。東湖水初漲。鏡面生纖纊。風多涼閣敞。雨過芳草長。思同倚書幌。共醉松花釀。投詩乞來訪。且復問無恙。</text>
<title>贈大壽 三十韻</title>,<text>擬君汗血馬。我乃知君者。美質奪梧檟。逸足超泛駕。不殖子貢貨。肯學樊遲稼。詩壘踏鮑謝。文囿追游夏。力能支大廈。才堪作王佐。佳聲動朝野。妙譽曾藉藉。自負連城價。良樂其肯捨。金門策初射。名登雁塔寫。通籍入靑鎖。握管南昌左。直筆董狐亞。騰芳益遠播。風神自飄灑。意氣多閒雅。境佳始啖蔗。靑冥將騁靶。世味等糠莝。皦皦易受浼。衆女嫉婭姹。又遭官長罵。莫嫌識者寡。知仁在觀過。良玉求善賈。必須試猛火。窮通是命也。愼勿懷轗軻。詩人例寒餓。此病天不借。空齋自困坷。日披書萬架。古詩獨細和。珠玉生咳唾。休論可不可。塞翁知福禍。我質本駑下。款段那足跨。行身類鱉跛。圖前反跌蹉。年來足悲吒。招譴坐疏惰。閉門愁獨坐。憂患猶夢怕。不作剔香蔚。何益顧甑破。深思蟻旋磨。欲襲蘭室化。無人勸玉斝。誰與眠風榭。故園有桑柘。望雲思親舍。懷歸不能果。白鷗應笑我。</text>
<title>楊妃吸露圖</title>,<text>沈香亭上麗日酣。韶光駘蕩芙蓉殿。三千寵愛誰最多。知有楊家艶妻煽。雲屛霞帔玳瑁筵。日日酣樂方沈湎。梨園妙曲羯鼓催。入夜爛熳初罷宴。春宵苦短睡未足。曉來醉痕猶着面。斜紅未匀翠眉嚬。綠鬢欹簪琥珀釧。宿酲未解苦肺熱。淸晨步入含春苑。緩緩行繞百花叢。纖手摘露時自嚥。金莖仙掌不須問。裛裛濃香淸且泫。吸來忽覺喉吻潤。骨爽肉膩增婉孌。妖姿嬌態蕩君心。一朝釀成蕭墻變。南內凄涼空草露。馬嵬寂寞頸血濺。從知尤物足移人。此事堪宜後世見。所以李昉丹靑手。畫入一段鵝溪絹。莫將此圖置尋常。願獻椒宮時一展。</text>
<title>次林大壽見贈</title>,<text>生平享虛名。寡實猶拾瀋。無鹽縱刻畫。醜貌難成妊。負乘覆公餗。折足不勝任。器非函牛鼎。那可堪烹飪。疏慵招物議。此病天所稟。長轅行九折。自笑惑滋甚。秖緣坐迂闊。不是遭譏譖。有身是吾患。闇然宜尙錦。鷄溺祟愛影。鳩醉由貪葚。倚伏叛洄泬。吉匈從精祲。惡木矢勿憩。蒙泉思欲沁。中宵對黃卷。耿耿終難寢。不分聽履鄭。甘作織簾沈。生涯釣澤裘。世事邯鄲枕。庶將理菑畬。待看秋稼稔。不願作仗馬。飽食芻三品。惟公偃蹇姿。砥柱凌巨浸。向我寫肝肺。淸夜費苦唫。公之才與器。合趨淸瑣禁。文學富穰穰。積之充囷廩。尙論友古人。肅然常斂衽。終當補衮衣。五色絲方紝。騷壇不足登。孔門行可闖。淸詩愧相和。綠酒時共飮。嗟吾當局迷。喜子旁觀審。迂質合置散。朽木難雕鋟。屛迹養其拙。閉口類喑噤。縱欲追逸翮。鵬鷃元殊品。長懷付短歌。非子將誰諗。閒窓坐呵手。冷硏寒氷凜。</text>
<title>李廣射虎圖</title>,<text>南山白額虎。虓闞手難格。耽耽據窟穴。遺患肆毒虐。鉅牙紛噉齚。鉤爪恣挐攫。將軍武桓桓。震怒威矍矍。視之若空皮。劃然如破的。千鈞弩風勁。白羽箭電激。據鞍一揮臂。穿臆又洞腋。積骨谷爲盈。流血草爲赤。三軍競駭呼。觀者爲辟易。不用卞莊術。肯學馮婦搏。黃公匣赤刀。大叔羞袒裼。豈獨殪猛獸。亦可殲勁敵。何年入丹靑。千載有遺迹。撫玩毛盡豎。意氣今如昨。</text>
<title>烏鵲橋</title>,<text>維西有牽牛。維東有織女。盈盈一水間。隔年相延佇。良辰是七夕。金氣收殘暑。欲濟苦無術。脈脈纏愁緖。王官役烏鵲。竟集塡河渚。橫空作長橋。屹峙高幾許。精靈飄然合。此夜得同處。龍梭聲久斷。軋軋停機杼。幽懷攄未盡。遽別空悽楚。人間與天上。渺茫相隔阻。此事雖無憑。吾聞諸古語。乾坤萬萬古。四時迭相序。一年一相見。幽情可暢敍。猶勝彼姮娥。孤眠無伴侶。又金神按轡炎氣除。摵摵庭梧試更飄。星河淡淡火初流。纖雲四捲澄碧霄。東西牛女隔一水。脈脈不語心招招。相逢佳期在七夕。臨流欲渡終難超。天孫雲錦奈濕何。可望不見情怊怊。須臾烏鵲競塡河。橫截忽作凌雲橋。通靈合歡在一瞥。續絃不必用鸞膠。新梭夜機停軋軋。此夜至樂何陶陶。掣電一歡不足恃。隔年睽離在明朝。天鷄報曉促新駕。一別黯然魂堪銷。千行玉淚灑長空。金風作雨欲瀟瀟。猶勝姮娥廣漢殿。孤眠虛度可憐宵。</text>
<title>赤壁古風</title>,<text>愁雲滿武昌。宿霧迷樊口。山川鬱相繆。陵谷紛割剖。赤壁古勝地。美名垂宇宙。千燒又萬戰。往事知何有。周郞收偉績。孟德遭困醜。英雄互勝敗。物色今猶舊。江風與山月。轉入蘇仙手。奇觀付巨筆。逸興輸綠酒。從此地益顯。萬古名愈久。騷人起詩思。點綴多新句。我今受名絆。十年跧塵臼。安得駕飛艇。一洗平生垢。</text>
<title>競渡</title>,<text>月苦澤畔夜。雲慘江潭暮。吾嗟楚三閭。自沈知何故。死已今千年。猶起楚人慕。投飯救飢渴。年年五月五。哀叫唱竹枝。鼓櫂紛爭渡。遺風尙流傳。至今江上聚。大夫死於忠。所以人悽楚。明月有按釖。知音本難遇。良藥固苦口。況復遭讒妬。憔悴望長楸。寧向湘流赴。懷沙是所甘。偸生那復顧。就死意甚烈。忠奮誰與伍。傖俗哀未已。聞水喧簫鼓。此事雖無憑。此意良已苦。競渡何嗟及。英魂萬萬古。</text>
<title>桃源 演雅</title>,<text>一水盤蛇曲。千峯怒馬奔。牛桃葩始綻。燕麥葉初繁。花發龍涎吐。筍生虺首掀。豺狼無梗道。鹿豕自成村。雲鵠曾辭網。天駒不服轅。聊安龜曳尾。那學鶴乘軒。門靜誰題鳳。心閒不起猿。蟪蛄秦日月。螻蟻漢乾坤。歌求牛堪飯。談淸蝨自捫。白鴉田中養。金虎鼎中存。不識攀龍貴。誰知失鹿冤。鴻賓得秋凜。鶯鬧驗春溫。甘作豹莊霧。肯同羝觸藩。</text>
<title>次韓文公鳴雁</title>,<text>天晴一雁蕭蕭飛。隨陽往來知依歸。未遇順風失乘依。中澤嗷嗷安集稀。離群遵渚隻影微。下啄稻粱要身肥。傷弓鎩翮計已違。却驚曲木悔前非。藏燭欺奴機巧多。恐汝反離魚網羅。高飛冥冥順天和。得保性命非由他。弋人矰繳於汝河。</text>
<title>芳草行</title>,<text>三月三日天氣新。惠風和暢吹嫋嫋。雜花糚林開不算。紅白相映爭窈窕。杖藜徐步立芳洲。桃花流水來窅窅。長堤十里掌樣平。時復流憩憐幽草。新芽初長春雨洗。宿根不禁野火燎。廉纖織翠葉未齊。綠褥滿堆紛繚繞。萋萋蔥蒨競芊綿。剩得造化施生妙。美人原上血如染。老夫路中恩可報。王孫不歸惜芳時。可憐別恨何年了。偃風喜見君子德。紉佩遙想騷人抱。一般自家眞意思。滿庭不除探道奧。預憂先春鶗鴂鳴。衆芳共歇愁渺渺。東風屈指無多日。頭上年光過一鳥。誰家朱戶映垂楊。綠陰滿地嘶騕褭。戲蝶娟娟過閒幔。碧荷田田飜小沼。看花藉草聊就醉。愼勿枉拋靑春好。</text>
<title>次林士遂 亨秀 見寄詠雪詩三十韻 士遂。林亨秀字。時爲會寧通判。投詩于書堂。諸僚卽步其韻和送。</title>,<text>客陰用壯歲將窮。歐陽公雪詩。新陽力微初破萼。客陰用壯猶相薄。○韻海詩料。能幾何時歲又窮。 微霰先零雪漫空。詩先集維霰○爾雅。雨與雪雜下曰霰。○謝惠連雪賦。微霰零密雪下。○梅聖兪雪詩。先看霰集珠。○王荊公雪詩。忽作空中散漫飛。 鉛面靚欺糚越女。韻府。鉛。粉也。○韓無咎詩。越女謾誇天下白。○王荊公雪詩。靚糚嚴飾耀金鴉。○李奎報雪詩。糚臺正妬施鉛面。 素腰輕伴舞巴童。文選註。巴諭之童善舞。○鮑明遠舞䲮賦。巴童心恥。○韓文公雪詩。還來伴舞腰。○李奎報雪詩。舞館全欺束素腰。 臨風謾唱幽蘭曲。謝惠連雪賦。楚謠以幽蘭儷曲。○李奎報雪詩。幽蘭曲妙堪倂唱。 對月如遊白兔宮。李建封月中桂詩。應虛白兔宮。 老病怕寒龜縮頸。韓文公詩。烏龜怯姦怕寒。縮頸以殼自遮。○東坡雪詩云。縮頸夜眠如凍龜。 醉鄕何處訪無功。唐王績字無功。嘗作醉鄕記。空齋愁寂坐高舂。柳子厚詩。不語坐高舂。○韻府。高舂。日所入處。○淮南子曰。日至于淵隅。是謂高舂。晡時也。至連石。是謂下舂。晡後也。○東坡雪詩。嗟予獨愁寂。 看雪開門倚短筇。陳簡齋雪詩。開門倚杖移時立。○東坡詩。乾坤入倚筇。○韻學詩料。長途策短筇。 月戶家家容易見。酉陽雜俎。月乃七寶合成。有八百二千戶。以玉屑修之。○曾茶山雪詩。人家修月戶。丈室散花天。○陸放翁詩。屑玉正煩修月戶。○唐人詩。今日江頭容易別。 瑤臺處處等閒逢。李義山詩。此時雪月交明處。身在瑤臺第幾層。○許渾詩。曉入瑤臺夜氣淸。○白樂天詩。秋月春風等閒度。 僧尋竹院迷新徑。李涉詩。因過竹院逢僧話。偶得浮生半日閒。○陳后山雪詩。客來迷舊徑。 虎過山蹊失舊蹤。孟子。山徑之蹊間。○陳后山雪詩。虎過失新蹤。○陸放翁雪詩。迹深驚虎過。 潤積何徒壓冬瘴。東坡詩。庶將積潤掃餘孼。收拾豐歲還明主。又雪詩。稍壓冬瘟聊得健。○陸放翁雪詩曰。未言能壓瘴。 澤優還喜洽春農。詩。旣優旣渥。註。冬有積雪。春又益之以小雨潤澤則饒洽矣。○杜甫詩。肯銷金甲事春農。風折城頭百丈杠。韻府。杠。旌旗竿也。 春蟲撩亂撲寒窓。東坡雪詩。隔窓撩亂撲春蟲。○宋望之雪詩。啑啑春蟲鬧撲窓。 滿庭密積堆和璧。本記。楚卞和泣玉見刖。至楚文王。使玉人治其璞。果得寶焉。命之曰和氏之璧。 出戶狂奔吠越狵。詩。無使狵也吠。○韓文。將狂奔盡氣。○柳子厚答韋中立書。大雪被越南。數州犬皆蒼黃吠噬。狂奔累日。至無雪乃已。○李奎報雪詩。越犬聲中爭吠怪。 呵筆還敎愁凍硯。天寶遺事。上召李白撰制誥。筆凍。帝遣宮嬪十人侍白左右。執牙筆呵之。○羅隱雪詩。寒窓呵筆尋詩句。○東坡雪詩。冷硯欲書先自凍。○放翁雪詩。繭紙欲書先硯凍。 擁爐聊試好開缸。杜牧之詩。窓外正風雪。擁爐開酒缸。○陳后山雪詩。紅擁夜深爐。 天涯遠阻山陰興。晉史。王子猷居山陰。雪夜獨命酌。因詠招隱詩。忽憶戴逵。便乘小舟。訪之于剡溪。造門而返。或問之。對曰。乘興而來。興盡而返。何必見戴安道耶。○后山雪詩。不盡山陰興。○朱文公雪詩。山陰客子須乘興。○詩學大成。山陰那得乘佳興云。 千里空傳尺鯉雙。無名氏樂府。客從遠方來。遺我雙鯉魚。呼童烹鯉魚。中有尺素書。○韓文公雪詩。更遣長鬚致雙鯉。○東坡詩。擧叉絶叫尺鯉雙。接塞陰雲着地垂。老杜詩。塞上風雲接地陰。○梅聖兪詩。雪欲漫天落。雲初着地垂。 雲來偏向客先知。東坡雪詩。雪來惟有客先知。 爲憐作態斜投隙。東坡雪詩。映空先集疑有無。作態斜飛正愁絶。○韓文公雪詩。騁巧先投隙。○陳簡齋雪詩。擁衾未敢出。投隙致慇懃。○陳后山雪詩。投隙穿帷巧致身。 還訝潛光亂入池。韓文公雪詩。潛光半入池。 粉屑篩松靑翳翳。李奎報雪詩。癡女誤疑篩粉屑。漁翁乍恐起銀潮。○陶淵明詞。景翳翳而將入。 瓊絲縈石白差差。東坡雪詩。就中山堂雪更奇。靑松白石亂瓊絲。○韓文公詩。釖鋒白差差。 貧家忽擅人間富。梅聖兪雪詩。我貧始覺今朝富。大片如錢不解穿。○陳簡齋雪詩。我是人間富貴人。 潤屋俄看玉作墀。大學。富潤屋。○曾南豐雪詩。潤屋情誇誕。埋輪興激昂。○老杜詩。陽春度玉墀。昏昏萬象入陰扉。李白詩。萬象昏陰扉。 驚看風花滿院飛。老杜詩。只恐風花一片飛。○朱文公雪詩。起看天花滿院飛。 門閉終朝人臥久。袁安傳。洛陽大雪丈餘。洛陽令按行至安門。除雪入戶。見安僵臥。問何以不出。安曰。大雪。人皆餓死。不宜干人。令賢之。○東坡雪詩。閉門高臥定誰家。○陳后山雪詩。閉門高臥不緣貧。 笠深盈寸客來稀。東坡雪詩。古驛無人雪滿庭。有客冒雪來自北。紛紛笠上已盈寸。下馬登堂面蒼黑。○黃山谷雪詩。巷深朋友稀來往。○朱文公雪詩。閉門高臥客來稀。 雲橫鐵嶺旅魂斷。韓文公詩。雲橫秦嶺家何在。○鐵嶺在咸鏡道安邊府南境上。高麗置關門。號鐵嶺。 月白鼇山鄕思微。鼇山。是會寧邑舊號。以府西北五里有鼇山。故得名。 一去窮荒驚歲晩。老杜詩。一臥滄江驚歲晩。 懷歸應自歎蠨蝛。詩。豈不懷歸。又蠨蛸在戶。伊威在室。○東坡詩。姜龐不解歎蠨威。 隔窓終夜聽蕭疏。韓文公雪詩。灑急聽窓知。○黃山谷雪詩。夜聽疏疏還密密。 曉看平鋪縞帶車。韻海詩料。萬里水平鋪。○韓文公雪詩。隨車飜縞帶。 梁苑逡巡慙授簡。文選。梁王遊於梁苑。雪下授簡於司馬大夫曰。抽子妙思。爲寡人賦之。相如於是。避席而起。逡巡而揖。○韓文公雪詩。授簡法前規。○王平甫雪詩。誰向梁苑能授簡。○陸放翁雪詩。已忘作賦遊梁苑。 秦京迢遰倦騎驢。孟浩然雪詩。迢遰秦京道。蒼黃歲暮天。窮陰連晦朔。積雪滿山川。○東坡雪詩。又不見襄陽孟浩然。長安道上騎驢吟雪詩。 寒生小棹難尋友。黃山谷雪詩。寒生短棹誰乘興。 光映高齋合讀書。晉孫康家貧。常映雪讀書。○黃山谷雪詩。光入疏楹我讀書。○胡澹菴雪詩。餘光猶自映書車。○陳后山雪詩。晩積讀書今已老。○曾茶山雪詩。剩有窓光映讀書。 先臘已占三白瑞。朝野僉載。正月三白。田公笑嚇嚇。北人諺曰。要宜麥。見三白。○范石湖雪詩。三白從今卜。千倉待此盈。○陳簡齋雪詩。窮臘見三白。○王荊公雪詩。朝來已賀豐年瑞。○朱文公雪詩。殘臘成三白。 豐年何用夢維魚。詩。牧人乃夢。衆維魚矣。大人占之。衆維魚矣。實維豐年。灞橋吟興屬詩儒。雜記。或問鄭綮詩思。對曰。詩思在灞橋雪中驢子上。○詩學大成。灞橋驢子詩人瘦。又蹇驢暮出多詩思。却恐傍人擬灞橋。 添着鉛膏染白鬚。劉禹錫詩。好染髭鬚作後生。○東坡雪詩。鉛膏染髭鬚。 王子泛舟誇雅適。事見上天涯遠阻山陰興註○李奎報雪詩。興來王子催舟泛。 焦生臥屋歎羈孤。焦先所居爲蝸牛舍。嘗袒臥雪中不移。人以爲死。就視如故。○李奎報雪詩。臥久焦生任屋燒。○老杜詩。骨肉滿眼身羈孤。 風搖北市飄輕麪。白樂天雪詩。北市風生飄輕麪。又散麪遮槐市。 日上東樓映潤酥。韻府。酥者。酪屬。又酪之精液。○白樂天雪詩。日出照凝酥。○韓文公雪詩。天街小雨潤如酥。 還恨瑰姿春不久。宋玉神女賦。瑰姿偉態。 垂綃長擬展新圖。王荊公雪詩。長恨玉顏春不久。畫圖時展爲君叉。註。爲雪不長有。當畫爲圖。時時叉而觀之。○韓文公詩。生綃數幅垂中堂。崩騰排拶望中迷。拶。子末切。逼也。○韓文公雪詩。崩騰相排拶。龍鳳交橫飛。○韻海詩料。歸舟去翼望中迷。 逐馬銀杯散玉蹄。韓文公雪詩。逐馬散銀杯。○東坡雪詩。銀杯逐馬帶隨車。 八月浙江潮滿壑。李白詩。浙江八月何如此。潮似連山噴雪來。○韓文公雪詩。胥怒浪崔嵬。又江浪迎潮日。○李奎報雪詩。壯似錢塘八月潮。 三春隋柳絮鋪蹊。世說。謝安。一日。內集兒女論文。俄而雪下。公曰。白雪紛紛何所似。兄子朗曰。撒鹽空中差可擬。兄女道鞰曰。未若柳絮因風起。安大悅。○隋書。煬帝御河畔築道。樹柳萬株。○老杜詩。糝徑楊花鋪白氈。○李奎報雪詩。狂於隋岸三春絮。 一甌花乳烹團鳳。東坡茶詩。一甌花乳浮輕圓。又粃糠團鳳友小龍。註。團鳳。建茶之美者也○學士陶穀。買得黨太尉家姬。取雪水烹團茶。謂姬曰。黨家必不識此。姬曰。彼粗人。安有此。但能於銷金帳中。淺斟低唱。喫羊羔兒酒。陶默然。 萬縷檀煙濕寶猊。韻海詩料。薰作香雲覆寶猊。又香煙噴寶猊。註。言爐也。○曾茶山雪詩。烹茗濕疏煙。 曉起急敎將策試。韓文公雪詩。喜深將策試。○又王荊公雪詩。爲問火城將策試。 小童來報與腰齊。傳燈錄。二祖慧可事達摩。侍立不動。遲明雪齊于腰。○尤延之雪詩。寄語高人來問法。莫辭門外立齊腰。○陸放翁雪詩。已報與腰齊。畏塞藏手坐空齋。東坡詩。薄寒中人老可畏。又天寒正好深藏手。 雪陣成圍萬矗排。韓文公雪詩。雪花一尺圍。○尤延之雪詩。凍雪排陣擁山椒。 縫女補衣披故絮。詩葛屨註。縫。裳女之所作。○禮記。衣裳綻裂。請補綴。○東坡詩。一夜雪寒披故絮。 樵童帶葉斫生柴。羅隱詩。掃葉帶酥燒。○又庭松孟東野雪詩。旋斫生柴帶葉燒。 高低浩渺乾坤合。韓文公雪詩。浩蕩乾坤合。霏微物象移。○梅聖兪雪詩。高低相掩覆。 遠近微茫景色佳。韓文公雪詩。寧知遠近來。 爲道東皇須用事。楚詞。有東皇太一之篇。春曰東皇。又朱文公雪詩。東皇應好事。○李奎報雪詩。應是東皇方用事。 早將餘潤活枯荄。陳后山雪詩。草潤留餘澤。○尤延之雪詩。餘潤纔添麥放苗。○曾南豐雪詩。穢壤彌縫編。枯荄點綴姸。○韻府。荄。草木枯根也。冬窮節近打灰堆。朱文公雪詩。時當冬候窮。○范至能村田樂府。有打灰堆詞。除夜將曉。婢僕持杖打糞壤曰。打灰堆也。打灰堆也。 頃刻狂花律外開。韓湘能開頃刻花。有雪擁藍關馬不前之句。○東坡雪詩。無奈能開頃刻花。○坡詩註。桃李冬花及金石上生花。皆曰狂花。○王荊公詩。故遣狂花律外開。 平驗匿瑕眞有德。王荊公雪詩。平治險穢無非德。○韓文公雪詩。隱匿瑕疵盡。包羅委鎖該。○曾南豐雪詩。收功歸澤物。全德在包荒。 潤枯蘇槁信多才。王荊公雪詩。潤澤焦枯是有才。○陸放翁雪詩。更欣餘潤沃焦枯。○東坡詩。化工未議蘇群槁。 喜看素色穿窓紙。毛澤民詩。素色可能糚粉似。○東坡雪詩。夢驚忽有穿窓片。又雪詩。飄瀟紙窓鳴。 愛聽寒聲韻砌臺。東坡雪詩。半夜寒聲落盡簷。○盧贊元梅花詩。落蕊猶能韻砌臺。 賸得淸光殘月續。東坡雪詩。瓊瑤欲盡天應惜。更遣淸光續殘月。 夜深翻鵲暗徘徊。韓文公雪詩。誤鷄宵呃喔。驚鵲暗徘徊。○韓子蒼冬日詩。倦鵲繞枝翻凍影。高閣淸晨絶點塵。歐陽公雪詩。虛堂明永夜。高閣照淸晨。○韻海詩料。長空絶點塵。 暖寒佳會競迎賓。天寶遺事。巨豪王元寶每大雪。則自所居至坊巷口。掃雪開徑。迎揖賓客宴飮。謂之暖寒會。○白樂天雪詩。紅爐巡飮暖寒杯。 香凝燕寢張筵盛。韋蘇州詩。兵衛森盡戟。燕寢凝淸香。王荊公詩。日臨空館盛張燕。 潤入蝦杯勸酒頻。陳簡齋詩。但喜新涼入酒杯。○廣州人取大蝦頭爲杯。謂之蝦杯。○老杜詩。莫怪頻頻勸酒杯。 故事須應傳白戰。歐陽永叔守汝陰。因雪會客于聚星堂賦詩。禁體物語。謂之白戰體。詩不用鹽玉鶴鷺絮蝶飛舞之類爲比。○東坡聚星堂雪詩。汝南先賢有故事。醉翁詩話誰續說。當時號令君聽取。白戰不解持寸鐵。○詩學大成。白戰歐壇從禁密。 艶歌時復唱陽春。白樂天詩。艶歌一曲酒一杯。○文選。客有歌白雪陽春之曲。曲彌高。和彌寡。東坡雪詩。艶歌一曲回陽春。坐使高堂生暖熱。 巡簷又索梅花笑。老杜詩。巡簷索共梅花笑。冷蕊疏枝半不禁。○韻海詩料。索笑幾巡簷。索。求也。 貪看瓊葩兩逼眞。韓文公詩。春雪間早梅句。那是俱疑似。須看兩逼眞。今朝江上又同雲。詩。上天同雲。雨雪紛紛。註。同雲。雲一色也。將雪之候如此。○朱文公雪詩。一夜同雲匝四山。又詩云。同雲被四野。 雪虐風饕未解紛。韓文公祭張員外文。歲弊寒匈。雪虐風饕。○陳簡齋詩。風饕雪虐君馳去。○黃山谷詩。木落知風饕。○魯仲連爲其他人。救難解紛。 積厚巧從坳處滿。莊子。水之積也不厚。則負大舟也無力。○韓文公雪詩。坳中初蓋底。垤處遂成堆。 響繁偏向靜中聞。東坡雪詩。試向靜中閑側耳。 蚌珠璀璨爭騰彩。謝惠連雪賦。粲兮若馮夷。剖蚌列明珠。○東坡雪詩。舊聞老蚌生明珠。詩學大成。雪類蚌刳珠更白。又飄飄撒亂蚌初刳。○韻府。璀璨。玉光也。 琪樹玲瓏競吐芬。孫綽天台賦。琪樹璀璨而玲瓏。○朱文公雪詩。未應琪樹猶含凍。○僧無可雪詩。片片下玲瓏。○韓文公詩。天葩吐奇芬。 肯學粗人金帳飮。事見上一甌花乳烹團鳳註○詩學大成。金帳羔兒太尉粗。又詩曰。休羨粗人金帳飮。 秖將氷柱著詩勳。劉叉有雪車氷柱詩。又有詩膽大於天之句。東坡詩。老病自嗟詩力退。空吟氷柱憶劉叉。○陳后山詩。且尋詩社著詩勳。漫山塞谷蔽郊原。陳后山雪詩。漫山塞谷疑無地。曾南豐雪詩。漸蔽郊原路疑絶。 天巧都無翦刻痕。黃山谷雪詩。風回共作婆娑舞。天巧能開頃刻花。○歐陽公雪詩。可喜輕明質。都無翦刻痕。 浩浩波揚翻凍海。韓文公雪詩。波濤何飄揚。天風吹旙旗。○梅聖兪雪詩。浩浩海雲鋪。○長慶元年二月。海州海凍氷南北二百里。 茫茫霧合失遙村。梅聖兪雪詩。冥冥山霧合。○朱文公雪詩。茫茫雲霧含。○老杜詩。歸雲擁樹失山村。 璧璣磊磊生鮫室。朱文公雪詩。投以萬璧璣。博物志。鮫人水居。出人間賣綃。臨去。從主人索器。泣而出珠。與主人。○詩學大成。點點漫空鮫乍泣。 蛺蝶紛紛舞漆園。莊子爲漆園吏。莊周爲蝴蝶。栩栩然不知周也。○梅聖兪雪詩。蛺蝶紛紛飛滿天。○陸放翁雪詩。老子方驚飛蝴蝶。 試遣佳人調錦瑟。老杜詩。暫醉佳人錦瑟傍。○李義山詩。錦瑟無端五十絃。 曉窓呵手不成溫。白樂天雪詩。戲團稚女呵紅手。○東坡詩。欲遣佳人寄錦字。夜寒手冷無人呵。陳后山雪詩。指冷頻呵玉。○王荊公詩。夜窓呵手不成溫。卽看陽氣在流灘。老杜詩。卽看燕子入山扉。○東坡江上値雪詩。方知陽氣在流水。沙上盈尺江無澌。 緹律垂窮歲事闌。韻府。緹。帛赤色。○漢書天文誌。候氣之法。竹爲管。爲室三重。布緹漫室中。以木爲案。內庳外高。加律其上。氣至灰飛。殿中。後用玉律十二。惟二至乃候。靈臺。用竹律六十。故謂之緹律。○宋賢詩。棗栗登場歲事休。 燈冷綴蟲花燼滅。韓文公燈火詩。釵頭已綴蟲。○東坡詩。燈火已綴釵頭蟲。又雪詩。燈靑火冷不成眠。○老杜詩。頭白明燈裏。何須花燼繁。○呂信臣雪詩。爐火已殘燈未燼。爐火已燼燈影殘。 爐寒睡鴨篆香殘。李商隱詩。睡鴨香爐換夕薰。○周德卿雪詩。睡鴨香殘碧霧空。○古人詩。金鴨香殘火尙溫。○香譜。鏤木爲範。以香塵爲篆文。 屯邊幾處披金甲。歐陽公雪詩。須憐鐵甲冷徹骨。四十餘萬屯邊兵。○尤延之雪詩。飢民莫咨怨。第一念邊兵。○老杜詩。月傍關山幾處明。○又詩。未聞細柳散金甲。 作賦何人倚玉欄。謝惠連作雪賦○老杜詩。神交作賦客。○陸放翁雪詩。作賦游禁苑。○崔魯詩。更無人倚玉欄干。 謾把氷鬚愁撚斷。聊將一字費吟安。李華弔古戰場文。堅氷在鬚。○盧延孫詩。吟安一箇字。撚斷數莖鬚。○東坡雪詩。一夜撚鬚喜吟雪。○韻海詩料。撚鬚盡日費吟安。參差帶雨麤仍細。老杜詩。帶雨不成花。○樓鑰雪詩。煙深帶雨參差下。 顚倒隨風去却還。老杜雪詩。隨風且看葉。○東坡雪詩。隨風顚倒紛不擇。下滿坑谷高陵危。○樓鑰雪詩。空闊隨風自在飄。○韻海詩料。海岸輕寒去却還。 斫路老僧頻耐苦。東坡雪詩。野僧斫路出門去。寒液滿鼻淸淋灕。 臥家高士有餘閑。事見上門閉終朝人臥久註。○朱文公雪詩。洛下先生想臥家。○韻海詩料。洛陽見蝶安猶臥。 曹麻讓白難同色。詩曹風。蜉游掘閱。麻衣如雪。○謝惠連雪賦。曹風以麻衣比色。○胡宿雪詩。色欺曹國麻衣淺。 衛鶴爭鮮亦奪顏。衛懿公好鶴。有乘軒者。○謝惠連雪賦。皓鶴奪鮮。 披氅點衣俱不惡。王恭披鴛氅。涉雪而行。孟昶見之曰。眞神仙中人也。○朱文公雪詩。乘興正須披鴛氅。○宋謝莊朝回。衣爲飄雪印點。時人玩之。以爲風韻。○李義山雪詩。有情應點謝莊衣。○楊誠齋雪詩。欺人故點衣。○曾茶山詩。笑看六出點衣裾。 晩來幽興頗相關。老杜詩。向來幽興熟。又幽事頗相關。瑞葉纖霙媚遠天。韻府。天上瑞木花六出。○王綸女雪詩。亂飄瑞葉到人間。○詩學大成。瑞木細飄天上葉。○東坡雪詩。晩雨纖纖變玉霙。註。韓詩外傳。雪花謂之霙。○老杜詩。要取椒花媚遠天。 萬家雲冷濕翠煙。老杜詩。北雪犯長沙。胡雲冷萬家。鄭谷雪詩。亂飄僧家茶煙濕。 披綿不怕衣無絮。東坡詩。披綿黃雀漫多脂。○趙昌父雪詩。病骨未憂衣乏絮。 鋪毯那憂坐乏氈。韻府。毯。毛席也。白樂天詩。織作披香殿上毯。○老杜詩。坐客寒無氈。○東坡雪詩。誰言坐無氈。尙有裘充貨。○黃山谷雪詩。廣文何憾客無氈。又可怕雪花鋪白氈。 光助銀蟾明半夜。李商隱雪詩。侵夜可能爭桂魄。○黃山谷雪詩。剩與月明分夜砌。○王荊公雪詩。窟蟾偸出助光輝。○韓文公雪詩。助月照天涯。又嫦娥交月借光輝。○東坡雪詩。玉花飛半夜。 祥開翠浪舞來年。東坡雪詩。翠浪舞明年。註。翠浪。言麥也。○尤延之雪詩。晴色已回春氣侯。晩風也。搖綠看來年。 飄歌帶酒誰家樂。東坡雪詩。山夫只見壓樵擔。豈知帶酒飄歌兒。○秦韜玉雪詩。誰家醉捲珠簾看。 滿酌鵝黃信手傳。老杜詩。鵝兒黃似酒。對酒愛鵝黃。 夜窓敲碎響飄蕭。東坡詩。夜窓騷騷鬧松竹。又雪詩。飄蕭紙窓鳴。 誰種藍田玉有苗。大明一統志。藍田縣。有種玉田。○李義山詩。藍田日暖玉生煙。○尤延之雪詩。煙暖藍田玉有苗。○詩學大成。有田皆種玉。○李奎報雪詩。縱橫種玉隨田畝。 潘岳鬢邊煩颯素。羅可雪詩。斜侵潘岳鬢。潘岳字安仁。秋興賦。素髮颯以垂領。 季良眉上更饒嬌。羅可雪詩。橫上季良眉。○蜀志。馬良兄弟五人。幷有才名。諺曰。馬氏五常。白眉最良。良字季常。眉有白毫故云。 落鼯弦急弓添勁。老杜詩。抨弓落犺鼯。○淮南子曰。大絃急則小絃絶。○梅聖兪雪詩。寒入弓聲健。○歐陽公詩。弓勁力添均。 縮蝟毛寒馬失驕。西京雜記。漢元封二年。大雪深一丈。野中鳥獸皆死。牛馬踡縮如蝟。○鮑明遠詩。疾風衝塵起。牛馬縮如蝟。○老杜詩。漢時長安雪一丈。牛馬毛寒縮如蝟。○李奎報雪詩。觸途皆凍馬難驕。○歐陽公雪詩。馬寒毛縮蝟。 願借東君專節物。東坡春雪詩。不分東君專節物。故將新巧發陰機。 明朝見晛旋成消。詩。雨雪漉漉。見晛日消。○秦韜玉雪詩。力不禁風旋旋消。○此一句。可見扶陽抑陰之義。玉龍銀鳳亂相交 張元雪詩。戰退玉龍三百萬。敗鱗殘甲滿天飛。○韓文公雪詩。龍鳳交橫飛。○毛澤民雪詩。龍鳳交橫舞屢僛。○詩學大成。風竹婆娑銀鳳舞。雲松偃蹇玉龍寒。 檜頂時聞折凍梢。東坡雪詩。糢糊檜頂獨多時。○杜筍鶴雪詩。巖谷時聞折竹聲。 沙漲河洲迷落雁。白樂天雪詩。銀河沙漲三千里。○韻海詩料。風雪迷河洲。○孟浩然雪詩。落雁迷沙渚。○曾茶山雪詩。寒深落雁渚。 氷堅澤腹困飢鮫。易。履霜堅氷至。○唐人詩。氷堅九曲河聲斷。○禮記月令。十二月。水澤腹堅。○韻海詩料。風嚴澤腹凝。○東坡詩。潛鱗有飢鮫。 典裘擬作留連飮。司馬相如。以鷫鸘裘貰酒。○呂居仁雪詩。囊空合典衣。○東坡詩。送君應典鷫鸘裘。○陸放翁詩。有酒不典鷫鸘裘。○唐人詩。去年花下留連飮。 掩戶還無剝喙敲。事見○門閉終朝人臥久註。○朱文公雪詩。未掩高人戶。○韓文公詩。剝剝啄啄。有客至門。○朱文公雪詩。何人剝啄傳淸唱。 賀雪西園追勝事。歐陽公有晏太尉西園賀雪歌 古人遙憶志嘐嘐。孟子。其志嘐嘐然曰。古之人古之人。夷考其行而不掩焉者也。嘐。火交反。嘐嘐。志大言大也。雲連暝色千林黑。王荊公詩。嶺雲分暝與黃昏。○寇國寶詩。夕陽暝色來千里。○宋賢詩。林黑失棲鴉。 風助嚴威萬竅號。東坡雪詩。風飆助凝烈。○山谷雪詩。揩磨苛痒風助威。○王荊公雪詩。雲連晝已瞀。風助宵猶洶。○陸放翁雪詩。雲暝風號得我驚。○莊子。大塊噓氣。其名爲風。是惟無作。作則萬竅怒號。○山谷詩。頓撼天地萬竅號。 灑迥縱橫篩玉屑。老杜詩。灑迥已紛紛。○韓文公雪詩。只見縱橫落。又眞是屑瓊瑰。○白樂天雪詩。密如飄玉屑。○王荊公雪詩。博雲忽散篩爲屑。 入空飄拂落鵝毛。老杜詩。入空纔漠漠。○東坡雪詩。飄拂巾帳眞仙婆。又鵝毛垂馬騣。○白樂天詩。大似落鵝毛。○梅聖兪詩。密雪鬪鵝毛。 侵凌萱草牙難長。老杜詩。侵凌雪色還萱草。○陸放翁雪詩。地凍萱牙短。○尤延之雪詩。萱草侵凌不辨苗。○詩學大成。綠減萱牙才半落。 摧壓松梢氣益豪。歐陽公雪詩。摧壓聽猶兇。○韻海詩料。西風獨鶴立松梢。又凌風氣益豪。 喜有主翁言可用。韓文公詩。來報主人翁。○東坡雪詩。惟有主人言可用。天寒欲雪飮此觴。 天寒頻勸酌葡萄。續漢書。扶風孟佗。以葡萄酒一斛遺張讓。拜涼州刺史。○韻海詩料。綠醑酌葡萄。高堂虛寂夜如何。詩庭燎。夜如何其。夜未央矣。 冒棟穿簾積漸多。謝惠連雪賦。始連甍而冒棟。終開簾而入隙。○東坡雪詩。穿簾入戶吹燈滅。○陳后山雪詩。簾疏穿細碎。○陸放翁雪詩。巧穿簾罅如相覓。王建宮詞。菱角鷄頭。積漸多矣。 學士閑情存煮茗。事見上一甌花乳浮輕圓註○六帖逸人居太白山。每冬。取溪水煮建茗。共賓客。○陸放翁雪詩。翰林煮茗自風流。 漁翁淸興屬披蓑。鄭谷雪詩。江上晩來堪畫處。漁翁披得一蓑歸。○東坡雪詩。漁蓑句好眞堪畫。○柳子厚雪詩。孤舟蓑笠翁。獨釣寒江雪。○胡澹菴雪詩。亦有披蓑句好憶我家。銜枚擒賊方傳檄。唐書。李愬入蔡。夜半至懸瓠城下。雪甚。遂克蔡州。擒吳元濟。○陸放翁雪詩。但憶銜枚入蔡州。○東坡雪詩。君不見淮西李常侍。夜入蔡州縛取吳元濟。○老杜詩。擒賊先擒王。○前漢書。三秦可傳檄而定。 執板趨墀欲溫靴。晉書。王坦之倒執手板笏。○東坡雪詩。灑袍入袖溫靴底。亦有手板趨階墀。 苦樂人間知有幾。東坡雪詩。世間知有幾。今我幸免冷膚肌。 謾將心事付吟哦。朱文公雪詩。不耐歲寒心事苦。歸沐方休趁早衙。東坡雪詩。天風淅淅飛玉沙。詔恩歸沐休早衙。○時。余方被賜暇在於書堂。故借使。 詩爭六出吐奇葩。東坡雪詩。羨君五字入詩律。欲與六出爭天葩。○韓文公雪詩。天葩吐奇芬。○潘子賤詩。飛花看六出。○崔德符雪詩。翦出千林六出花。○韓詩外傳。凡草木花多五出。惟雪花獨六出。 酒醒孤枕聞飄瓦。杜牧之雪詩。酒醒孤枕雁來初。○黃山谷雪詩。夢閑半枕聽飄瓦。 睡起虛簷看綴花。黃山谷雪詩。睡起高堂看入簾。○王荊公雪詩。翦水如紛綴作花。 珠淚乍凝淵客室。吳都賦。淵客慷慨而泣珠。○東坡雪詩。鬚上氷珠老鮫泣。○詩學大成。鮫泣珠何多。○註見上壁璣磊磊生鮫室註 銀盤初湧水仙家。盧同詩。爛銀盤從海底出。○詩學大成。圓石疊銀盤。又凍合龍宮逼水仙。○韻府。憑夷服水仙花入石。得爲水仙。名河伯。 還忻螟螣無遺種。詩。去其螟螣註。螣音特。食心曰螟。食葉曰螣。○東坡喜雪詩。螟螣無遺種。流亡稍占田。 說與農人樂事華。東坡詩。有游人初樂歲華新。簾帷軒簸雪其雱。東坡雪詩。帷幔困軒簸。○詩。北風其涼。雨雪其雱。註。雱。雪多貌。 潑水衾裯怯曉涼。東坡雪詩。但覺衾裯如潑水。不知庭院已堆鹽。○韻海詩料。掠面尖風怯曉涼。 學道那堪門外立。黃山谷詩。從師學道魚千里。○語綠。游酢，楊時二子初見伊川先生。伊川瞑目而坐。二子侍立。旣覺。謂曰。賢輩尙在此乎。日旣晩矣。且休焉。及出。門外之雪。深一丈也。避寒方欲酒中藏。黃山谷詩。苦寒無處避。惟欲酒中藏。 糢糊暝日千山闇。白樂天雪詩。平湖山雪白糢糊。○韻海詩料。暝日初沈雲羃地。○宋太祖詠日詩。未離海底千山闇之句。 贔屭頑風萬木僵。韓文公詩。森森萬木夜僵立。寒氣贔屭頑無風。註。贔屭。用力貌。一作屭贔。亦作奰屭。壯大貌。又作贔屭。贔。祕備切。屭。虛吳切。 苦吟不知肩自聳。韻海詩料。時轉苦吟頭。○東坡詩。皺眉吟詩肩聳山。又夜寒應聳作詩肩。○楊誠齋雪詩。肩寒不妨聳。 傍人錯比孟襄陽。老杜詩。笑倩傍人爲整冠。事見上秦京迢遰倦騎驢註。○元德明雪詩身在景中無句寫。錯敎人比孟襄陽。殘夢頻驚瀉竹聲。東坡雪詩。夢驚忽有穿窓片。夜靜惟聞瀉竹聲。○曾茶山雪詩。有時聞瀉竹。 朝來雪勢未全晴。陳后山詩。雲林過雨未全晴。 天吹河漢銀成水。孟浩然雪詩。潤從河漢下。○胡宿雪詩。天上明漢銀作水。○李咸用雪詩。雲漢風多銀浪濺。○王荊公雪詩。天吹河漢湧。曾南豐雪詩。誰排河漢流。 地積㻔瓊璧易城。謝惠連雪賦。庭列瑤階。林挺瓊樹。○歐陽公雪詩。馬滑不慣行瓊瑤。史記。趙得和氏璧。秦昭王曰。願以十五城易璧。趙遣藺相如奉璧入秦。見秦無意償城。乃全璧歸趙以完。 盈尺已知消瘴疫。左傳。平地盈尺。爲大雪。○謝惠連雪賦。盈尺則呈瑞於豐年。○曾南豐雪詩。洗濯閭閻消瘴疫。又豈惟癘疫消。○陸放翁雪詩。瘴癘家家一洗無。○詩學大成。南國雲含瘴癘消。 堆場應看積坻京。陳后山雪詩。堆場蒿秸驗豐年。○詩大田。曾孫之稼。如坻如京。註。坻。水中高地。京。高丘也。 更憐皎月開新霽。東坡雪詩。寒更報新霽。皎月懸半破。 極目寒星盡意明。韓文公雪詩。極目寶鏡開塵函。○錢昭度詩。夜來更被寒星映。○陳簡齋詩。臥看星河盡意明。埋牛厚積遍林坰。東坡詩。行看積雪厚埋牛。朱文公雪詩。試與問林坰。 遇物傳神便肖形。梅聖兪雪詩。遇物得圓觚。○楊誠齋詠竹詩。便無文與可。自有月傳神。○書。俾以形旁求天下。說築傅巖之野。惟肖。註。肖。似也。 飛去乍看黏遠樹。宋之問詩。飛來飛去落誰家。○韓文公詩。譬彼鳥黏黐。 吹來還見落虛廳。王荊公雪詩。曲墻稍覺吹來密。 小梅糚素天然白。秦韜玉詩。縈叢自學小梅嬌。○李商隱雪詩。忍寒應欲試梅糚。○毛澤民雪詩。素色可能糚粉似。○東坡詩。翦裁雲葉却天然。 老柏凌寒獨也靑。王荊公雪詩。墻角一枝梅。凌寒獨自開。○莊子德充符。受命於地。惟松柏獨靑。 眼眩不堪窺璨瑳。東坡雪詩。光搖銀海眩生花。○梅聖兪雪詩。眩目何曾數。○歐陽公雪詩。飛揚眼已眩。○東坡雪詩。未敢窺璨瑳。註云。以玉色比雪之明也。 呼兒擁帚掃前庭。老杜詩。呼兒覓紙一題詩。○王荊公雪詩。擁帚尙憐南北巷。黃雲慘淡積陰凝。白樂天雪詩。連夜江雲黃慘淡。○曾南豐雪詩。黃雲一夜滿千里。○歐陽公雪詩。驅馳風雲黃慘淡。○陳后山詩。城郭朝陽散積陰。○易。履霜堅氷。陰始凝也。 刮地匈飆更震凌。岑參詩。浩瀚霜風刮天地。○韓文公苦寒詩。匈飆攪宇宙。鋩刃甚割砭。○古選賦。超震凌以自若。 白玉萬株開嶺樹。白樂天雪詩。梅嶺花開一萬株。○李商隱雪詩。梅花大庾嶺頭發。○放翁雪詩。遶湖何啻萬株梅。○詩話。大庾嶺梅花夾。○詩學大成。梅花潛發嶺頭枝。 明星幾點灑舟燈。趙瑕詩。殘星幾點雁橫塞。○老杜詩。野徑雲俱黑。江船火獨明。又雪詩。岸風翻夕浪。舟雪灑寒燈。○韓文公詩。漁火燦星點。○韻學詩料。舟寒雪灑燈。 履穿未見尋山客。東方朔。號東郭先生。久待詔公車。貧寒。衣弊履不完。行雪中。屐有上無下。足盡踐地。○東坡雪詩。敗履尙存東郭足。○曾茶山雪詩。屐穿過我柴門客。○曾南豐雪詩。侵凌客屐穿。 笠重時逢問竹僧。曾茶山雪詩。笠重歸來竹院僧。 擬向靑丘追狡獵。司馬相如賦。秋田于靑丘。○東坡詩。靑丘雲夢古所詑。○梅聖兪雪詩。風毛隨狡獵。 臂鷹走馬老猶能。梅聖兪雪詩。飛鷹過野健。走馬上氷遲。○陳后山詩。花間着語老猶能。羔兒驢子舊風流。詩學大成。橋邊驢子將詩載。帳裏羔兒對酒烹。○羔兒。事見上一甌花乳烹團鳳註。驢子。事見上𣵁橋吟興屬詩儒。 觴詠仍兼逸興遒。王羲之蘭亭記。一觴一詠。亦足以暢敍幽情。○觴詠。應上羔兒驢子之句。○王勃膝王閣序。逸興遄飛。○曾南豐詩。佳興固已遒。 但覺冷欺單被上。胡宿雪詩。寒入荊王翠被深。○曾茶山雪詩。多年布被冷如水。 不知高過短墻頭。陳簡齋雪詩。不覺高軒墻外過。○此二句意格。暗用坡老潑水堆鹽之句。 深灘已減蛟螭息。老杜孟冬詩。終然減難瀨。暫喜息蛟螭。註。水盛則蛟螭橫。旣冬則水自落。可以暫息蛟螭之憂也。 陰壑先明鬼魅愁。老杜詩。陰壑生靈籟。○詩學大成。寒侵兔窟愁山鬼。○曹唐劍詩。潛倚空山鬼魅愁。○此二句。可見除惡去邪之義。 誰爲我吹鄒子律。劉向別錄。燕有谷。寒不生五穀。鄒衍吹律而溫氣至。地堪種黍。○毛澤民雪詩。鄒衍吹律而爲之薰氣。 開樽惟有酒忘憂。韻海詩料。客亭離思暫開樽。○陶淵明詩。從此忘憂物外樽。層氷積雪鎖頑陰。楚詞。層氷峨峨。○老杜詩。安得赤脚踏層氷。○李華弔古戰場文。積雪沒脛。○蘇東坡詩。巉巖鎖頑陰。 累霧連氛白日沈。謝惠連雪賦。累霧連氛。掩日韜霞。○王荊公雪詩。強欲侵凌白日飛。 冷甲幾年邊戍苦。事見上屯邊幾處披金甲註 重裀何處地爐深。宋史。一日大雪夜。太祖幸趙普第。設重裀地坐堂中。熾炭燒肉。帝呼嫂行酒。定下江南之策。○趙昌父雪詩。坐守地爐終不厭。○韻海詩料。避寒煨酒地爐深。 忍飢北海蘇卿節。蘇武字子卿○漢書蘇武傳。使匈奴。單于置武北海上大窖。不與飮食。武臥嚙雪。與氈毛幷咽之。數日不死。○李白詩。蘇武使匈奴。十年持漢節。渴飮月窟水。飢餐天上雪。 坦步西山定遠心。後漢班超在西域。坦步於蔥嶺西山之雪。後封定遠侯。○李奎報雪詩。西山坦步壯班超。 羽扇揮軍猶有古。書生戰陣匪斯今。蜀志。諸葛孔明以葛巾羽扇。指揮三軍。東坡詩。書生古亦有戰陣。葛巾羽扇揮三軍。○詩。匪今斯今。○時士遂戍邊。故以此借使。 孤城擊柝鼓韽韽。老杜詩。北城擊析復欲罷。又城中擊柝復烏啼。○東坡詩。暮歸仍倒載。鍾鼓已韽韽。註韽韽。微也。 鄕思羈魂兩不堪。張泌詩。暮景離情兩不堪。○柳子厚詩。宦情羈寺思共悠悠。 時攬弊裘愁夜永。杜甫詩。永夜覽貂裘。又北歸衝雨雪。誰憫弊貂裘。張子野詩。愁似鰥魚知夜永。 欲回寒馭作春酣。陳簡齋詩。已回寒馭作春酣。○詩學大成。北帝初回馭。 藍關馬擁懷秦嶺。韓文公貶潮州詩。雲橫秦嶺家何在。雪擁藍關馬不前。 桂水風吹憶劍南。老杜舟中夜雪詩。朔風吹桂水。大雪夜紛紛。暗度南樓月。寒深北渚雲。子美流落劍南時也。 遙想古林梅與竹。老杜詩。故林歸未得。排憫強裁詩。 新開蔣詡徑成三。三輔決錄。蔣詡竹下開三徑。老杜詩。卜築蔣詡徑。○黃山谷詩。時邀五柳潛。共過三徑詡。○楊誠齋詩。三徑初開是蔣卿。○朱文公雪後書事詩。掃開雪竹仍三徑。玉塵如糝撲風簾。秦韜玉雪詩。玉塵如糝滿春朝。○東坡雪詩。野闊天低糝玉塵。○李商隱雪詩。旋撲珠簾過粉墻。○謝眺詩。風簾入雙燕。 門外何人濕帽尖。胡澹菴雪詩中。有羈孤濕帽尖。 冷被作稜膚欲裂。東坡雪詩。未嫌長夜作衣稜。又夢回布被起廉隅。○李華弔古戰場文。墮脂裂膚。 膠杯含凍手難拈。東坡雪詩。童子愁氷硯。佳人苦膠杯。註。膠。去聲。謂酒凍也。○韓文公苦寒詩。氣寒鼻莫齅。血凍指不拈。 窓明先喜侵疏幌。事見上光映高齋合讀書註○杜筍鶴雪詩。先於曉色報窓明。○陳后山雪詩。窓明度積陰。○曾茶山雪詩。一夜紙窓明似月。○尤延之雪詩。睡起不知雪。但覺窓戶明。○韻府。幌。帷帳也。○東坡雪詩。五更曉色來書幌。 板墮翻憂壓短簷。東坡雪詩。堆壓簷板墮。○詩學大成。堆寒壓短墻。 一夜思君淸不寐。盧同詩。相思一夜梅花發。忽到窓前疑是君。○唐人詩。客愁淸不寐。 千莖華髮覺新添。老杜詩。白髮千莖雪。○柳子厚詩。豈容華髮待流年。○嶭逢詩。白髮新添四五莖。境界新開寶鏡函。陳簡齋雪詩。無住庵前境界新。瓊樓玉宇摠無巷。○韓文公詩。極目寶鏡開巷函。 餘花旋轉撲衣衫。東坡雪詩。蔥矓曉色開。旋轉餘花弄。○韻海詩料。悠楊柳絮撲征衫。 林圍瓊樹堪誇富。謝惠連雪賦。林挺瓊樹。○李義山雪詩。已隨江令誇瓊樹。又入盧家妬玉堂。 車載明珠不畏讒。三國史。車載斗量。不可勝數。○本記。馬援征交趾。軍還。載薏苡一車。人有讒者。以爲皆明珠文犀也。 俛啄謀身憐鳥雀。韓文。夫鳥俛而啄。仰而四顧。○蘇東坡雪詩。凍鳶儲肉巧謀身。 後凋強項愛松杉。論語。歲寒然後知松柏之後凋。○漢書。洛陽令董宣。不屈於公主。帝目之爲強項令。○東坡雪詩。老檜作花眞強項。註。猶人之強項不伏其老也。 三山銀闕尋常見。封禪書。三山在海中。其物鳥獸盡白。而以白銀爲宮闕。○東坡雪詩。海風吹動碧琉璃。時見三山白銀闕。○王荊公雪詩。銀爲宮闕尋常見。豈卽天門守夜叉。 誰信仙居隔俗凡。韻海詩料。幽簾淸寂若仙居。故應一水隔仙凡。</text>
<title>題集勝亭十詠 巫山一段雲體</title>,<text>郡城曉角纖月依林落。老杜詩。風林纖月落。 荒鷄報曉催。晉書。祖逖中夜聞荒鷄鳴。蹴劉琨覺曰。此非惡聲也。因起舞。○王維詩。絳幘鷄人報曉籌。 江城畫角數聲來。老杜詩。鼓角動江城。又城闕秋生畫角哀。又戎昱詩。樓上畫角哀。○杜牧之雁詩。長門燈暗數聲來。 孤枕夢初回。杜牧之詩。酒醒孤枕雁來初。○陸放翁詩。夢回一燈翳復明。○韻海詩料。關山憶夢回。遠引風傳急。唐人詩。風引漏聲來枕上。 相和雁叫哀。老杜聞笛詩。風飄律呂相和切。○王荊公詩。寒塞霜濃候雁哀。 山齋早起碧窓開 韻海。寒氣肅山齋。○老杜詩。春來常早起。又碧窓宿霧濛濛濕。 寒日上高臺 韓文公詩。杲杲寒日生於東。○韻海詩料。乘月醉高臺。山寺暮鍾遠樹秋容淡。古選詩。斜陽森遠樹。○韻海詩料。一雨洗秋容。又煙雨帶秋容。○韓魏公詩。莫言老圃秋容淡。 遙岑暮色濃。韓文公詩。遙岑出寸碧。○後村詩。暮色蒼然上野臺。 招提隱隱萬雲重。釋書。招提，菩蕯。皆古佛號。故寺稱招提。○老杜詩。已從招提遊。更宿招提境。○宋人詩。雲中隱隱見柴扃。○韻海詩料。高與亂雲重。 鯨吼隔林鍾。文選東都賦。發鯨音。撞華鍾。○王荊公詩。好風遙送隔林鍾。夜靜搖殘月。東坡詩。夜靜無風勢轉嚴。○李齊賢煙寺暮鍾詩。搖月傳空谷。 風飄度亂峯。白樂天詩。仙樂風飄處處聞。○李齊賢詩。隨風度遠峯。 尋僧準擬謝塵蹤。老杜詩。春來準擬開懷久。○韻海詩料。羸牛步步踏塵蹤。 蓮社倘相從。晉義煕中。遠公與十八賢同修淨土。號白蓮社。遠師以書招淵明。淵明攢眉而去。○韻海詩料。白雲半畝鎭相從。遠林白煙萬井迷桑柘。李郞詩。春風掩映千門柳。曉色妻涼萬井煙。○謝眺詩。桑柘起寒煙。唐人詩。一村桑柘一村雨。○詩學大成煙詩。桑柘凝寒色。松篁暗晩輝。 千村接樹林。老杜詩。千村萬落生荊杞。○東坡詩。樹林幽翠滿山谷。 白煙溶曳半晴陰。詩學大成。溶曳籠江月。○歐陽公詩。秋色半晴陰。 雲壑窈而深。韓文公盤谷序。窈而深。廓其有容。素練籠寒水。唐人詩。山下晴煙匹練橫。○老杜詩。素練風霜起。○杜牧之詩。煙籠寒水月籠沙。○詩學大成。翠色籠寒浦。 輕綃罩遠岑。韻海詩料。出岫曳輕綃。又煙詩。一幕似輕綃。○詩學大成煙詩。連綿罩遠村。又連村無遠近。罩樹有高低。 倚樓吟住日初沈。杜牧之詩。何人爲倚東樓住。○老杜詩。山迥日初沈。 分暝失棲禽。王荊公詩。嶺雲分暝與黃昏。○詩學大成。向晩岳陽樓上望。長空無處認棲禽。長橋落照遠樹銜紅日。詩學大成斜陽詩。紅影數分歸遠樹。又殘影半含山。○李太白詩。靑山猶含半邊日。 晴煙護白沙。韻海詩料。風暖掃晴煙。○老杜詩。白沙翠竹江村暮。又龍堆隱白沙。 垂虹百尺臥江波。王荊公垂虹橋詩。熒煌丹砂柱。璀璨黃金壁。○杜牧之賦。長橋臥波。未雲何龍。複道行空。不霽何虹。○蘇舜欽詩。水面沈沈臥彩虹。○詩學大成。彩虹臥江流。又虹腰宛轉三百尺。 金柱界天斜。竇痒詩。落照金成柱。○成都記。相如過昇仙橋題柱。○王荊公詩。暮霞隨日界天斜。片影隨蒲席。詩學大成。片影隨孤䳱。○舟人編蒲席。爲帆以汎風。○東坡詩。來趁西風十幅蒲。○僧本粹詩。數幅蒲帆破曉煙。 餘輝帶綺霞。東坡詩。欲將詩句絆餘輝。○詩學大成斜陽詩。餘輝帶落霞。○謝眺詩。餘霞散成綺。 林間閃閃數歸鴉。老杜詩。昏鴉已滿林。○詩學大成。林靜歸鴉晩。○韻海詩料。林間殘照聚歸鴉。○王荊公詩。鴉閃斜陽金背光。○王申之詩。細數歸鴉定暮春。 漁唱隔蘆花。詩學大成。晩來漁唱外。孤鶩伴霞飛。○韓宗愈詩。十里平湖細雨過。一聲長笛隔蘆花。堂洞春花遲日薰楊柳。詩。春日遲遲。○老杜詩。遲日江山麗。○陳簡齋詩。暖日薰楊柳。濃春醉海裳。 條風動草萊。史律書。條風。東北風也。言條治萬物而出之。○王荊公詩。榮觀流轉動草萊。 桃源洞裏百花開。晉大元中。武陵漁人。溪行忽逢桃花。林窮水盡。得一山。從小口入。行數十步。土地平曠。○韓文公桃源詩。種桃處處惟開花。川原遠近蒸紅霞。○韻海詩料。春風任放百花開。 紅紫錦千堆。韓文公詩。百般紅紫鬪芳菲。○詩學大成。紅紫誇春態。○東坡花詩。吉祥寺中錦千堆。不數河陽滿。晉潘岳爲河陽令。種桃李一縣。人曰。河陽滿縣花。○韻海詩料。空看河陽滿縣花。 寧須羯鼓催。唐明皇取羯鼓。臨軒縱擊催花。曲名春光好。回顧柳杏皆發。笑曰。不喚我作天公。可乎。○蔡蒙齋詩。不用唐宮羯鼓催。 尋芳莫待委黃埃。杜牧之詩。自恨尋芳到已晩。○韓文公李花詩。力携一樽獨就醉。不忍虛擲委黃埃。 留與好含杯。李白詩。山花向我笑。正好含杯時。○老杜詩。生前相遇且含杯。○韻海詩料。花下共含杯。鶴峯秋月雲淡星火流。孟浩然詩。微雲淡河漢。○程伯淳詩。雲淡風輕近午天。○詩。七月流火。○陳羽詩。碧空雲盡火星流。 虹銷雨洗秋。王勃滕王閣序。虹銷雨霽。○韓文公詩。長安雨洗新秋出。○韻海詩料。翻看淸露洗新秋。 揚輝淸月上峯頭。淵明詩。秋月揚明輝。○韓文公詩。淸月出嶺光入扉。○吳融詩。攀緣應上玉峯頭。 桂影入簾鉤。酉陽雜俎。月中有桂。高五百丈。又云。月中蟾桂。地影也。空處。水影也。○韻海詩料。山月入簾鉤。○陳簡齋詩。桂影婆娑入簾鉤。彩徹三千界。王勃滕王閣序。彩徹雲衢。○詩學大成。月明銀色三千界。○梅月堂月詩。皎潔三千界。 光生十二樓。李太白詩。天上白玉京。十二樓五城。○詩學大成月詩。人醉金風十二樓。○梅月堂月詩。嬋娟十二樓。 會須携飮酒添籌。樂天詩。花枝當酒籌。○詩學大成月詩。瓊樓置酒剩添籌。 不用憶吳州。李太白詩。吳州如見月。千里幸相思。蘆浦牧笛野潤煙光膩。老杜詩。野潤煙光簿。沙暄日色遲。○李太白詩。煙光草色俱氳氛。○杜牧之阿房宮賦。渭流漲膩。 風暄草色柔。王荊公詩。陌上風暄草自薰。○韓文公詩。草色遙看近却無。○陳簡齋詩。雨足郊原草木柔。 牧童橫笛立芳洲。王秋江牧童詩。短笛橫吹牛倒騎。○詩學大成。橫笛聲高下。歸鞭影短長。又橫笛倒騎牛。○老杜詩。杖藜徐步立芳洲。 聲斷暮江頭。郭功甫詩。鳥飛不盡暮天碧。漁歌聲斷蘆花風。○老杜詩。腸斷春江欲盡頭。緩響連樵唱。魏野詩。一曲樵歌聲緩緩。○柳子厚詩。野迥樵唱來。 餘音答棹謳。東坡赤壁賦。餘音嫋嫋。不絶如縷。○曾南豐詩。鳴絃歎餘音。○老杜詩。三杯歌棹謳。○韻海詩料。波心發棹謳。又詩。遠聽棹郞謳。 歸來牛背穩於舟。東坡詩。我昔在田間。但知羊與牛。川平牛背穩。如駕萬斛舟。○詩學大成。牛背穩於舟。○王荊公詩。日斜睡足黃牛背。不信人間有廣輿。 返照在林丘。初學記。日西落光返照。謂之返影。亦曰返照。○老杜詩。孤城返照紅將斂。又返照入江翻石壁。又石門斜日到林丘。箭灘漁火暝色來山徑。老杜詩。暝色延山徑。高齋次水門。○寇國寶詩。夕陽暝色來千里。人語鷄聲共一丘。○孟子。山徑之蹊間 溪光動野扃。唐人詩。溪光山色淡如煙。○老杜詩。寒江動夜扉。 漁燈數點雨中靑。韻海。江遠照漁燈。又漁舟數點燈。又數點水中星。○詩學大成漁燈詩。雨中光不滅。又風雪一燈靑。 閃爍訝流星。詩學大成。閃爍光天際。○韓文公詩。漁火燦星點。○黃山谷詩。突如流星過。○詩學大成漁燈詩。熒煌疑腐草。來往訝流星。浪颭看難定。韻府。颭。職琰切。動也。○柳子厚詩。驚風亂颭芙蓉水。○東坡詩。靑熒滅沒轉山前。浪颭風回豈復堅。○韓文公詩。迷魂亂眼看不定。 風回影不停。風回。見上註。○詩學大成。倏爍影難停。 一聲羌笛夜深聽。趙蝦詩。長笛一聲人倚樓。○鄭谷詩。一聲羌笛離亭晩。註。羌笛。胡人所吹之笛。三孔也。○宋人詩。蕭蕭偏向夜深聽。 驚雁起寒汀。王荊公詩。一雙新雁下寒汀。北山行雨土潤先流礎。禮記月令。建未之月。土潤溽暑。大雨時行。○淮南子。山雲蒸。柱礎潤。皆將雨之侯也。○東坡雨詩。重雲凄以合。微潤先流礎。 鳩鳴正熟梅。黃山谷詩。晴鳩更喚雨鳩歸。○詩學大成鳩詩。欲知雲脚雨。先向屋頭鳴。○韻海詩料。鳴鳩喚雨來。○風土記。今江湘兩浙。四五月間。梅欲黃落。則水潤土溽。柱礎皆汗。蒸鬱成雨。謂之梅雨。三月謂迎梅。五月謂送梅。○老杜詩。南京犀浦道。五月熟黃梅。湛湛長江去。冥冥細雨來。 頑雲潑墨密難開。東坡雨詩。滿座頑雲潑不開。○詩學大成。潑墨濃雲四望遮。○老杜雨詩。茅茨疏易濕。雲霧密難開。 飛雨度山來。東坡暴雨詩。天外黑風吹海立。浙東飛雨過江來。光助施鞭電。韓文公詩。雷電助光怪。氣像難比侔。○淮南子詩。雷以電爲鞭。○楊雄賦。霹靂列缺。吐火施鞭。○司馬溫公驟雨詩。雷公推車電施鞭。飛騰九澤舞百川。○詩學大成。蛇掣電鞭明戶牖。鼇喧雷鼓撼乾坤。又雲間列缺正施鞭。 威加失箸雷。漢高祖大風歌。威加四海兮歸故鄕。○三國志。蜀先主方食。忽雷震。失匕箸曰。一震之威乃至此。○東坡詩。無限人間失箸人。 吟邊心眼覺增恢。韻海詩料。東風吹落在吟邊。○陸放翁望雨詩。那知先生狂。自倚心眼大。 知爲好詩催。老杜詩。片雲頭上黑。應是雨催詩。○韻海詩料。片雲知是急催詩。○陳簡齋雨詩。忽覺好詩生眼底。南川飛雪天黑雲容慘。老杜詩。秋天漠漠向昏黑。○東坡詩。竹坡雁起天爲黑。○杜牧之詩。雲容水態還堪賞。○韻海詩料。陰破凍雲容。又寒煙半慘容。○李齊賢雪詩。風緊雲容慘 風嚴澤腹凝。韻海詩料。刮面塞風嚴。○禮記月令。十二月。水澤腹堅。○韻海詩料。風嚴澤腹凝。又氷凝澤腹堅。○又氷澤腹初堅。 縈叢惹砌雪崩騰。秦韜玉雪詩。惹砌任他糚粉似。縈叢自學小梅嬌。○韓文公雪詩。崩騰相排拶。○王荊公詩。江風吹浪雪崩騰。 粉屑滿溝塍。李奎報雪詩。癡女誤疑篩粉屑。○王荊公詩。旅生猶可暗溝塍。○韻海詩料。暗溜滿溝塍。○韻府。塍。稻畦也。浩蕩銀千界。韓文公雪詩。浩蕩乾坤合。○宋望之雪詩。天地變成銀世界。○詩學大成。月明銀色三千界。 糢糊玉百層。白樂天雪詩。平明山雪白糢糊。○東坡雪詩。糢糊檜頂獨多情。○王荊公雪詩。十二樓臺玉作層。○宋人雪詩。天入虛樓倚百層。 三更報霽彩蟾升。東坡雪詩。寒更報新霽。皎月懸半破。○李齊賢雪詩。三更霽色送銀蟾。○李商隱詩。月娣曾聞下彩蟾。註。蟾。月中蟾蜍也。 剡棹興堪乘。晉史。王子猷居山陰。雪夜獨命酌。因詠招隱詩。忽憶戴逵。便乘小舟。訪之于剡溪。造門而返。或問之。對曰。乘興而來。興盡而返。何必見戴安道耶。○老杜詩。山陰夜雪興難乘。又東行萬里堪乘興。又須向山陰上小舟。</text>
<title>定州迎春堂八詠 巫山一段雲體</title>,<text>原田棊布受井分疆界。均田畫澻溝。橫從棊布接林丘。農務事鋤耰。蔽野禾麻盛。盈疇黍稷稠。竟非吾土倦羈遊。回首仲宣樓。里閭星羅櫛密場原接。星繁里閈連。閭閻撲地遍郊廛。西陌與東阡。耕鑿身無事。蠶麰歲有年。萬家桑柘泰平煙。閑聽武城絃。出水新荷拍岸湉湉水。生泥濯濯蓮。玉盤擎出疊靑錢。翠蓋舞文漣。露洗晨籹靚。風翻曉服鮮。開花待得藕如船。象鼻瀉香泉。倚墻稚柏夭矯龍姿瘦。縭縰鶴骨輕。高抽墻角近東榮。靑蓋蔭雕甍。尙帶參天色。猶含聳壑情。他年應得保幽貞。共結歲寒盟。庭畔翠梧瘦幹風霜老。疏柯雨露低。亭亭直壓小庭西。翠色蔚萋萋。琴斲枝堪斫。詩成葉可題。終敎留待鳳凰棲。不願翦周圭。階前紅藥葉奪琅玕碧。花欺瑪瑠紅。階前春後兩三叢。造化讓全功。穠艶含朝露。狂香惹晩風。繁英燦燦照簾櫳。怳在紫微宮。囀柳黃鶯雨洗千條滑。風搖萬縷輕。黃公何處送三聲。隔葉弄新晴。喚友叮嚀語。娛人晛晥鳴。閑窓孤枕夢初驚。深覺鼓詩情。出塘碧草小雨收花塢。輕風漾柳堤。匝塘芳草碧萋萋。生意動柔荑。書帶芽全斷。裙腰葉未齊。王孫離恨正凄迷。夢入好詩題。</text>
<title>新都八詠。次權陽村 近 韻。巫山一段雲體。</title>,<text>畿甸山河浩緲流成帶。嵬峨矗作城。山河磅礴是天成。枕臂控瑤京。綺陌連闤闠。雲阡樂鑿耕。狼烽永靜賀時平。絃誦溢歡聲。都城宮苑九陌聯街列。重城匝地開。離宮別院共嵬嵬。化日政遲徊。瑞氣浮金殿。祥光艶玉杯。諸臣拜賜罷朝廻。醉舞樂春臺。列署星拱雙闕中天起。諸司列宿分。明良相慶會風雲。拱北奉明君。待漏開魚鑰。趨庭整鷺群。鳴珂振佩響相聞。駟蓋正繽紛。諸坊棊布綺陌平於掌。雲街列似棊。諸坊鴦瓦碧鱗差。冠蓋好追隨。列肆蠻珍錯。盈機蜀錦奇。煕煕富庶屬淸時。歌舞趁佳期。東門敎場雷鼓三軍合。沙場萬馬行。金戈霜刃響轟轟。大閱敎治兵。匝地堂堂陣。翻風孑孑旌。揚威耀德武功成。刁斗熄邊聲。西江漕泊汴水聯唐舶。褒渠簇漢船。帆檣隱隱拂晴天。運穀舳艫連。萬廩堆陳粟。千家起爨煙。煕河豈若宋人然。國富柞長綿。南渡行人路接秦官渡。人多漢國門。濟人何必用乘軒。渾似醉衢樽。棹楫彌煙渚。舟梁撲漲痕。民無病涉互爭奔。隨處足君恩。北郊牧馬野接魯坰外。屯分秦渭邊。入坊群馬恣騰騫。苜蓿與天連。影動吳門練。毛凝漢苑煙。無邪致效古無前。作頌繼詩篇。</text>
<title>離詞一闋。奉贐奏聞使宋守初 純 燕京之行。巫山一段雲體。</title>,<text>北闕分卿月。西關照使星。脂車銜命馬駉駉。載驟迅奔霆。欲要防邊患。須煩奏帝庭。終無賈舶點南溟。永世荷皇靈。時。福達人通貨日本。恐惹起邊釁。奏請禁斷故云。</text>
<title>離詞二闋。贈朴通禮 忠元 書狀之行。憶秦娥體</title>,<text>承恩露。行輈暮住松京府。松京府西連箕壤。亂峯平楚。整船初渡龍灣浦。脂車遙向燕山路。燕山路直徑遼海。薊門煙樹。又南柯子地到龍灣盡。天從鶴野連。遼陽西去路三千。訪古離鄕初賦遠遊篇。渭舍霏朝雨。荊門起暮煙。臨分搔首意茫然。却羨君行先我着歸鞭。余以冬至使將赴革京。故末句及之。</text>
<title>離詞一闋。奉送朴昌邦 祐 令公完山之行。憶秦娥體</title>,<text>南陽父。牛刀暫試完山府。完山府湖南巨鎭。沒頭文簿。窮冬風色蕭蕭暮。驅車遙向天涯路。天涯路淡煙衰草。暮雨春樹。</text>
<title>惜春詞三闋。次金仁卿 益壽 韻。無住詞</title>,<text>春光暮春光暮。風擺百花飛。綠暗紅殘愁索莫。賞心樂事向來稀。無術絆餘暉。章臺柳章臺柳。拂面弄金絲。遊絮漫空長惹恨。悠悠似解怨歸遲。傷別憶前時。家萬里家萬里。鶻沒海東天。長望白雲吟陟屺。慈親何處倚門前。辜負壽觴筵。</text>
<title>惜春詞。又次仁卿韻。虞美人體</title>,<text>故園迢遰春光鬧。一萬煙花好。佳辰何事坐塵中。向老衰顏無復舊時紅。芳時不與朱顏住。謾向愁中老。海東何處是吾鄕。擬賦歸田山水任相佯。</text>
<title>流頭節 月課</title>,<text>畏曰銷金烈火燔。塵中何處是逃門。三旬病暍神長倦。千載流頭俗尙存。今世難追河朔飮。古人猶欲泰山奔。腰間縱乏凌風翼。散髮淸溪可爽魂。</text>
<title>月城懷古 月課</title>,<text>荊凡從古儘亡羊。半月城空倚夕陽。五十代傳龍去遠。一千年過鶴歸忙。歌殘玉篴衣冠盡。恨滿銅駝草樹荒。鮑石有亭遺迹在。願將殷鑑戒前王。</text>
<title>平山堂 月課</title>,<text>淮岑江岫入雙眸。背郭堂成俯兩洲。萬井笙歌存舊俗。一尊風月屬涼秋。地開淨界分淸賞。天借高人作勝遊。碧瓦朱欄留健筆。南中佳景說楊州。</text>
<title>紅梅 月課</title>,<text>數株孤瘦出塵姿。試作輕紅又一奇。金鼎奪胎丹換骨。玉顏頩頰酒侵肌。頳霞吐艶粘新蕊。絳雪團香壓冷枝。索笑巡簷詩思動。忍拈羌笛月中吹。</text>
<title>食柑。次東坡韻。月課</title>,<text>黃苞丹實不凡珍。百果甘爲北面臣。冷比氷壺滋玉潤。甜踰崖蜜帶梅辛。劈開金瓣霜侵瓜。嚼破瓊漿霧噴脣。擬作楚騷皇樹頌。洞庭香釀末吾貧。</text>
<title>釣臺 月課</title>,<text>雲臺那似釣臺安。澤裏羊裘獨考槃。迹類磻溪知有待。時無周伯可堪歎。逃名自信輕千駟。避世還甘把一竿。節義堂堂培漢業。聞風百載鄙夫寬。</text>
<title>景陽墮井圖 月課</title>,<text>繡簾珠箔晝沈沈。三閣齊雲複道深。天塹擬將輕敵國。瓊宮猶自逞荒心。豪奢謾踵金蓮步。哀怨空傳玉樹音。眢井千秋殷鑑在。合宜留畫戒來今。</text>
<title>和東坡雪鴉字韻 月課</title>,<text>凍雨霏霏濕暝鴉。曉看新雪厚埋車。倒枝萬片消成水。着樹千葩綴作花。珠淚初凝淵客室。雲輧疑入玉皇家。欲吟白雪陽春曲。詩手慙無繼八叉。</text>
<title>次東坡雪嚴字韻 月課</title>,<text>飄空糝屑晩纖纖。風助寒威未解嚴。密密亂埋和樻壁。霏霏交撒謝家鹽。牕明最喜侵書榻。板墮還憂壓屋簷。報瑞佇看蠶麥熟。共知黃色上眉尖。</text>
<title>畫馬 月課</title>,<text>冀北宛西種不同。揚騣奮鬣嚙何蔥。奔虹追電精神活。鳳臆龍膺骨骼雄。紙上似批雙耳竹。壁間疑颯四啼風。丹靑妙手超韓幹。凡馬從知一洗空。</text>
<title>中秋月 月課</title>,<text>露浥長空桂影流。姮娥無復被雲羞。明眸應費銀河洗。皓彩誰將玉斧修。詩引袁宏尋北渚。興牽庾亮倚南樓。西巖一墮經年別。莫負停杯達曙遊。</text>
<title>蠟梅 月課</title>,<text>來從眞蠟漏幽香。破臘偸春照苑墻。糚靚似嫌脂粉白。學嬌還染麴塵黃。輕團雕蕾排金粟。巧綴繁英嚲菊裳。肯入蜂房供蜜課。終調殷鼎永傳芳。</text>
<title>早梅 月課</title>,<text>萬木俱含凍。孤根已着春。風霜新氣格。山澤舊精神。欺雪爭交艶。聞香始辨眞。好傳綃息早。欲折寄情親。</text>
<title>雪竹 月課</title>,<text>園中三尺雪。階下百竿篁。萬纛風聲壯。千夫月影長。臨危心不改。處難節彌剛。忠義平生仗。觀渠益激昂。</text>
<title>鳴蟬 月課</title>,<text>何年齊女死。蜩甲寄悲音。乍戢裁綃翼。長吟鼓橐心。含風成晩噪。吸露作朝吟。白髮愁如海。那堪節序侵。</text>
<title>至日閉關 月課</title>,<text>七日方來復。微雷在地中。扶陽須靜養。育物賴淵沖。始驗裁成妙。還知輔相功。閉關看易像。宜戒善端充。</text>
<title>義鶻 月課</title>,<text>救難從知擴義端。休將物我兩般看。妖蛇謾自貪求飽。健鶺惟能識急難。黃口得全猶蝡蝡。老拳施勇尙桓桓。</text>
<title>禁苑杜鵑 應製</title>,<text>辭山移向潚城邊。似與東皇別有緣。根托禁林占地密。光沾恩露得春先。祥煙濃淡風枝嫩。彩霧輕盈日萼蔫。苑籞韶華長自在。年年觀射艶陽天。時。觀射春塘臺。故末句及之。</text>
<title>春水 應製</title>,<text>溶溶渙渙浩無津。四澤迷茫滿眼春。蒲劍乍抽晴艶艶。柳絲初拂晩潾潾。煙涵蕙葉香風暖。浪泛桃花錦縠新。觀水從宜知有術。覆舟須要戒猶民。</text>
<title>夏雲 應製</title>,<text>峍屼奇峯漲火雲。遮天謾自展晴紋。白衣蒼狗迷難辨。疊閣重樓遠不分。擘絮浮光成曳曳。非煙呈瑞散紛紛。願言益效從龍化。莫學陽臺感楚君。</text>
<title>秋月 應製</title>,<text>碧空雲淡火初流。蟾兔揚輝十二樓。玉斧幾年修皓彩。銀河千斛洗明眸。知微天柱何須上。公遠銀橋不用求。陳殿唐宮俱泯滅。荒亡端可戒前輈。</text>
<title>冬松 應製</title>,<text>白甲蒼髥久傲冬。稜稜鐵幹若游龍。非緣糞壤浮塵養。獨得乾坤秀氣鍾。抗志猶欣生晉徑。屈身那許受秦封。憐渠勁節同君子。柏悅方知以類從。</text>
<title>天台曉望 應製</title>,<text>何年台宿化嶙峋。淸曉來登霽影新。平接蓬萊開貝闕。俯看溟海湧金輪。尋桃底處逢劉阮。飛錫誰人繼應眞。翻覺學仙蟊聖治。還將童女戒狂秦。</text>
<title>春日。遊羅敷潭。應製</title>,<text>閑來苦被探春忙。潭上風光引興長。夾岸桃花翻纈浪。牽風芹葉遞幽香。携童可繼曾沂浴。修契還傳晉水觴。勝日耽遊非戲愒。爲憐貞烈姓名芳。</text>
<title>楊花春泛 應製</title>,<text>春江牽百丈。桃漲沒蒲芽。碧綬知洲草。紅霞認岸花。浴沂成點服。尋漢泛張槎。莫怪酬淸酤。多情惜歲華。</text>
<title>池魚 應製</title>,<text>弄日湉湉水。臨波潑潑魚。城門殃不及。鎬藻樂相於。理向天淵得。恩添雨露舒。干棠卑魯史。在沼詠周書。</text>
<title>軒前紅梅 應製</title>,<text>玉質應嫌素。天工別致功。臙脂初染紫。蜀錦乍糚紅。酒暈方生臉。檀香尙漏風。終知調鼎實。休看杏花同。</text>
<title>羅帕黃柑 應製</title>,<text>驚看黃羅帕。金苞箇箇香。噀人浮細霧。侵瓜潤瓊漿。始訝氷生齒。翻疑雪入腸。分珍眞竊忝。迷眼怯先嘗。</text>
<title>叩氷白魚 應製</title>,<text>鱗族偏憐汝。幺麽二寸餘。銀刀初脫水。玉糝已盈閭。詎可充肴饌。唯堪當蔌蔬。從來粥滿尺。盡取義何如。</text>
<title>雪中靑菜 應製</title>,<text>戴雪拳如蕨。風霜已飽經。堆盤纖手抹。桃葉細絲靑。始喜薰方嫩。還知味更馨。恐傷生意茁。時復戒畦丁。</text>
<title>將赴燕京。別家兄舍弟於慕華館。卽席有作。</title>,<text>急難長憶在原鴒。此別尤堪病骨驚。征馬亦知離思苦。臨岐故故作悲鳴。</text>
<title>宿碧蹄館</title>,<text>棣萼相離獨黯然。暮投公館倚愁眠。微茫去路天低外。縹緲歸心日出邊。嶺樹江雲遮望眼。山風溪雨入吟鞭。西行萬里從今始。默數長程曷月旋。</text>
<title>宿坡州</title>,<text>野遠天低步步艱。眼明公館映林間。孤城落日紅將斂。古砌生苔翠欲斑。水引離情羅作帶。山牽別恨髻粧鬟。不堪吟罷東回首。爲問何時得賜環。</text>
<title>寄諸弟</title>,<text>莫入州衙與縣衙。勸君勤理作生涯。池塘多放聊添稅。田地深耕足養家。敎子敎孫須敎義。栽桑栽柘勝栽花。閒非閒是徒休發。渴飮淸泉困飮茶。</text>
<title>東坡驛。次史詔使韻。</title>,<text>征鞍卸古館。驛號是東坡。偶喜名相似。還知興更多。寬心憑酒聖。遣悶仗詩魔。赤壁應非遠。秋來倘見過。赤壁在臨津上流</text>
<title>題關王廟 廟在湯站城西。卽關羽廟也。有人留詩于門扉。卽次其韻。</title>,<text>溺死炎灰運已窮。將軍無命窘吳蒙。至今空灑英雄淚。廟食千年仰烈風。</text>
<title>過鳳凰山下 山有開州城</title>,<text>鳳凰山下試經過。鳳去山空故堞斜。隔岸鷄鳴煙滿洞。始知雲外有人家。</text>
<title>午憩伯顏洞溪邊。鳳凰城指揮査璈。遣人致魚酒。</title>,<text>朝來催過鳳凰城。卸馬溪邊駐去旌。喜有指揮存厚意。酒肴遙慰旅人情。</text>
<title>道中三絶 擬陟岵三章</title>,<text>故山桑梓路三千。瞻望長吟陟岵篇。父曰嗟予子行役。懷哉曷月賦言旋。萱闈久隔老萊裾。長望歸雲思有餘。母曰嗟予季行役。夕陽何處倚門閭。鶺鴒飛急到西邊。棣萼相離思渺然。兄曰嗟予弟行役。看雲白日倚愁眠。</text>
<title>草河洞馬上口號</title>,<text>峽束天容小。村開野色多。遠山遮極目。回首一悲歌。</text>
<title>甜水站道中</title>,<text>北嶽殘城在。東峯古塔崇。北有娘娘城。東立白塔。 行經甜水站。鄕思付冥鴻。</text>
<title>見雁書懷 二首</title>,<text>孤煙生極浦。落日照平蕪。爲問東來雁。家書寄我無。曳曳雲千疊。鱗鱗水萬重。歸心將別恨。一一逐征鴻。</text>
<title>道中見陽氣 到遼東。平野極目。見若大水瀰漫。遠樹森立於島嶼中。四顧迷茫。就而視之則無有。問之陽氣。</title>,<text>白日浮光遠。平郊掌樣寬。綵華霞作纈。縷脈繡成斑。遠近相濃淡。高低互屈盤。初如嵐澒洞。轉作海瀰漫。溔涆生微浪。崩騰鼓急湍。闊知浮世界。深可蘸乾端。西北通長浸。東南接巨瀾。雲煙披絮帽。島嶼隱螺鬟。白鳥空明外。靑林滅沒間。依然鮫室䆳。怳若蜃樓攢。遐眺疑無地。平看忽有山。奇形描不易。殊狀畫亦難。造物元多戲。神功亦露慳。從知饒變幻。秖是富瞻觀。物色歸凝睇。風光入據鞍。眞供一笑樂。聊復破愁顏。</text>
<title>遼陽道中</title>,<text>遼山遼水摠含悲。況復獰風特地吹。華表千年空寄恨。至今惟見塚累累。</text>
<title>旅館夜 三首</title>,<text>天涯漂轉一身遙。旅舍殘春客思撩。虛幌寒衾愁不寐。獨吟誰伴可憐宵。擁衾愁坐度幾更。空館無人月獨明。一夜思歸心萬里。自憐羈客作遐征。故國歸心對月明。殊方獨夜旅魂驚。艱危添得繁霜鬢。羞見孤燈暈短檠。</text>
<title>遼陽。別奎父。卽同行書狀官朴翰也。隨陳慰使李誠彥。先發赴燕京。</title>,<text>知音隨百一。得子托忘年。管鮑曾投漆。牙期又續絃。鵷班欣接武。槐院喜騈肩。共指燕山路。聯乘鴨水船。磨肌情益厚。指日誓彌堅。晩節期松柏。芳心襲蕙荃。那知懷遠館。還設別君筵。我灑楊朱淚。君揮祖逖鞭。一心思付驥。萬事類憐蚿。不耐春相憶。尤堪夜獨眠。江東雲飄渺。渭北草芊眠。此別非他日。臨分倍黯然。</text>
<title>道中書懷</title>,<text>引領望天末。所思在何所。故國隔千里。遙指鶻沒處。渺渺白雲多。亂山接平楚。此身何以遠。鄕書日以阻。歸心極楊柳。一種如絲緖。半世學書劍。名豈文章著。翻然成濩落。萬里作羈旅。君親長在念。撫心煎百慮。天涯少知己。悶默誰與語。歸雁最無情。落落空延佇。</text>
<title>題鞍山驛 以東西兩山似鞍形故名</title>,<text>鞍山之下卸征鞍。山以鞍名取似鞍。年來髀肉消鞍馬。矍鑠奇才愧據鞍。</text>
<title>道中春思</title>,<text>西南漂泊做何功。作客乾坤任轉蓬。九十日春都過了。故山松桂已成叢。</text>
<title>海州衛館。有懷奎父。二首</title>,<text>空館孤衾坐夜深。客中懷友若爲心。愁吟直到殘燈死。渭樹江雲思不禁。遼陽館裏別吾君。客路離懷倍十分。旅館苦吟愁永夜。呼兒覓紙賦停雲。</text>
<title>牛家莊驛。得奎父書。成二絶。</title>,<text>渭北江東思有餘。眠明郵館得君書。開緘喜見平安字。客裏幽懷太半除。路入燕山千里餘。殊方喜見故人書。關河迢遰塤篪隔。馬上頻驚日月除。</text>
<title>午食平洋橋</title>,<text>一官羈絆拙謀身。旅食他方作遠人。偶過平涼橋上憩。天長野闊倍傷神。</text>
<title>旅館懷人</title>,<text>客懷孤寂伴孤燈。輾轉終宵幾撫膺。月入疏櫺窓冏冏。無端愁思十分增。</text>
<title>廣寧衛驛舍。夜中書懷。二首</title>,<text>鬱屈愁腸曲似江。夜深孤館對殘釭。無端驚碎還鄕夢。怕聽顚風打破窓。燈將殘處月猶殘。愁未闌時夜已闌。鬢向此時添白雪。鄕書無雁到家難。</text>
<title>望醫無閭山 山在廣寧城西五里</title>,<text>山人性癖愛佳山。數日尋山不見山。猶喜山翁山分在。眼中山色卽名山。</text>
<title>發廣寧道上。風埃大作。排悶有作。</title>,<text>客程何處展羈愁。萬丈黃塵沒馬頭。咫尺醫閭千里隔。據鞍時復拭昏眸。</text>
<title>題大凌河道左塔</title>,<text>古塔臨河百尺強。干霄屹峙倚斜陽。何方學得輕身術。飛上危顚望故鄕。</text>
<title>懷奎父</title>,<text>細雨驛樓君憶我。殘燈山館我思君。君應念我思君苦。我亦知君憶我勤。</text>
<title>望紅螺山 在杏山驛西南</title>,<text>聯絡根株百里餘。雄蟠西北接醫閭。何方馭氣登危巘。好向東風望故居。</text>
<title>思歸</title>,<text>漂泊西來半載強。家山千里耿難忘。深知賈子無情甚。謾指幷州作故鄕。</text>
<title>發連山驛。抵雙樹鋪。道中有護馬的姓洪者。年七十二。騎驢在後。發悲歌數曲。有感。三首</title>,<text>連山殘驛最堪哀。七十衰翁護馬來。數闋悲歌那忍聽。聲聲幽咽意難裁。聞歌那得易爲情。一曲聲中涕欲零。願寫憂愁嗚咽態。獻諸金闕達宸聽。衝泥觸熱道途遙。驢背悲吟一曲謠。聲出憂中勞者事。不知誰謂汝宣驕。</text>
<title>暮投寧遠衛人家宿。東隣有女。年可二八。頗有姿。戲作二絶。寧遠衛在遼東都司城西七百七十里</title>,<text>日暮途窮倍苦辛。暫投村店駐行塵。挑琴縱有東隣女。服異音殊不可親。勞人草草厭酸辛。堪笑衣衫已灑塵。贈藥投梭非我事。天涯風俗自難親。</text>
<title>題六州河 大寧建州等六州之水合流故名</title>,<text>河水如何號六州。爲緣源自六州流。身隨遠道徒悲梗。深愧沙邊浩蕩鷗。</text>
<title>到沙河驛。帶行匠人金阿同者習漢語。語多訛吃。傍人大笑。詩以解嘲。</title>,<text>滿目蕭條古驛殘。孤燈旅枕度宵艱。阿童學語君休笑。客裏猶堪一破顏。</text>
<title>望三山。懷故國三角山。三首。荊屯衛北。有三峯束峙。名曰三山。</title>,<text>束立連峯露碧尖。豁然還似劍鋒銛。愁吟凝睇思三角。故國茫茫客恨添。詩人情思古猶今。遊子思鄕費苦吟。巫峽忽如瞻華嶽。杜陵當日獲吾心。何人夜半失蓬萊。左股浮江渡海來。安得淸風生兩腋。冷然羽化上崔嵬。</text>
<title>題山海關 關在永平府。其北山。其東海。</title>,<text>雄關鎭東北。襟帶控邊徼。言言億丈城。埤堄連雲表。峭嶽西齾齾。大瀛東淼淼。平原遠極目。巨野幽且窅。金湯地設險。壯勢威蠻䝤。王臣守要害。塞漠無侵擾。關門日二開。出入嚴榜標。華夷明內外。疆理分大小。行客眼忽明。獨立恣遠眺。乾坤入揮翰。物色供吟料。欣作子長遊。浪學蘇門嘯。休歌行路難。且可酬淸醥。</text>
<title>山海關遷安驛。夜中聞雨。</title>,<text>空館寒衾對短檠。雨聲長夜度殘更。無端滴入愁人耳。惱殺羈魂夢易驚。</text>
<title>謾興</title>,<text>弧矢平生志四方。不辭千里客他鄕。吟詩每被江山助。才氣從今種種生。</text>
<title>夢歸故國。起而書懷。二首</title>,<text>萬水千山路幾重。殘燈空館倚窓櫳。多端魂夢無關鍵。潛逐飛鴻到海東。故鄕千里蝶依依。借夢還家不當歸。關塞極天無白雁。不堪親舊短書稀。</text>
<title>早行</title>,<text>曉鷄咿喔作三鳴。星斗初稀落月明。爲道僕夫須戒晩。固知王事有期程。</text>
<title>渡河思歸 二首○道中水無大小。皆謂之河。詩註所謂河者。北方流水通名。信然哉。</title>,<text>蓬轉萍浮不定居。燕山道里數千餘。河流偏向東邊去。長望歸雲憶我廬。遊子天涯鬢欲疏。西風淚灑老萊裾。歸心政似痿思起。河水東流我不如。</text>
<title>過秦皇島 二首○島在山海關南。始皇求神仙。時嘗駐蹕于此。因名焉。</title>,<text>祖舜宗堯自永年。區區何事枉求仙。至今不滿征夫哂。孤島依然枕海邊。鯨呑虎視隘區寰。謾索神仙海上山。靑鳥不來龍已死。轀輬空載鮑魚還。</text>
<title>渡羊河 河在撫寧縣西。一名綠灣河。</title>,<text>畏晩驅車急問津。田翁植杖笑而嗔。憑君寄語煩休訝。我亦終爲畎畝人。</text>
<title>冒雨入灣河驛 在永平府城南</title>,<text>盤盤雄府古營州。襟帶山河控北陬。擁帽驅車投小驛。未成遐眺謾回頭。</text>
<title>沙流河鋪。次壁上韻。</title>,<text>客路羈魂暗易消。海山雲樹望中遙。許身謾比南金重。疏懶慙無補聖朝。</text>
<title>采亭橋有懷 橋在玉田縣西二十里。跨藍水。金學士楊繪氏所建。而采亭乃繪之號。故因名云。</title>,<text>黃塵滿面困炎敲。古店蕭然柳數條。行客遠思楊學士。居民能說采亭橋。</text>
<title>題安祿山橋 薊州城南五里。世傳有安祿山橋。州人諱之。</title>,<text>古驛漁陽是薊門。壞橋猶自臥荒村。行人欲問州人諱。疾惡良心喜尙存。</text>
<title>抵漁陽驛。遇風埃漲天。悵然有作。驛在薊州城南。安祿山起兵處。</title>,<text>漁陽遺臭幾千春。驀地風埃嬲遠人。氛祲冥冥今未已。欲傾天漢洗餘塵。</text>
<title>登漁陽驛城南門樓。集古句。吟成四絶。</title>,<text>一上孤城萬里愁。百年心事付東流。風煙倂起思鄕望。空戴南冠學楚囚。喬木荒城古渡頭。傷離臨水更登樓。鱸魚正美不歸去。回首更慙江上鷗。城上高樓接大荒。離人到此倍堪傷。風塵荏苒音書絶。莫指雲山認故鄕。百年多病獨登臺。歸思臨高未易裁。去國政悲同旅雁。心從到處卽成灰。</text>
<title>題獨樂寺臥佛 寺在薊州城西</title>,<text>城西古刹已荒涼。庭院無人草自長。怪底全身胡大臥。應知此子困津梁。</text>
<title>望崆峒山 山在夔州北。上有廟。世傳黃帝問道于此。然恐非是。</title>,<text>崆峒山翠遠森森。問道奇踪底處尋。古廟荒涼空草樹。謾傳遺事到如今。</text>
<title>望桃花山 在薊州西北</title>,<text>桃花山色碧嶙峋。洞裏香風萬古春。遠近紅霞迷去路。此間應有避秦人。</text>
<title>白磵鋪道中</title>,<text>才微身賤尙虛名。何事多憂促短生。故國迢遙愁正渺。轉驚華髮已添莖。</text>
<title>途中被郵卒欺侮。詩以解之。</title>,<text>身賤人人問姓名。那堪郵吏最相輕。憑渠休笑征夫苦。天上元來有客星。</text>
<title>望孤山 山在通州西四十里。大野四面平廣。一峯挺秀。故名在大明一統志。</title>,<text>孤根盤厚地。峭勢近高天。大野方彌滿。中流獨屹然。</text>
<title>過永通橋 二首○橋在通州城西十里。跨大河。</title>,<text>江淮遠接帝城東。架漢飛橋號永通。浪役神鞭羞血石。謾誇金壁笑垂虹。不勞靈鵲塡河上。自有蒼龍落水中。題柱空懷乘駟志。微才愧乏濟川功。風斤月斧運西東。雄跨洪河道路通。金背崢嶸橫海蜃。玉腰盤屈倚天虹。馬蹄生電飛鴻外。龍尾掀雲落照中。役鵲浮黿眞細事。經營應識費神功。</text>
<title>在玉河關謾成 三首</title>,<text>萬卷撑腸未救飢。資身無策謾多悲。愁添衰疾空催老。臥把靑銅摘頷髭。無端愁思惄如飢。撫髀雄懷老更悲。添得天涯多少恨。吟詩撚斷幾莖髭。囊空無物可支飢。疏雨飜成半夜悲。天畔雲山家萬里。流年冉冉入霜髭。</text>
<title>渡還鄕河 一名便水</title>,<text>旋旆翻風指故鄕。喜聞河水亦還鄕。河流偏向東邊注。似逐征人返舊鄕。</text>
<title>發三河縣</title>,<text>鷄鳴催鞴馬。早發三河縣。風光弄微和。隱隱長林偃。晴日見曈曈。裛露猶泫泫。遙岑露碧尖。幽草濃山面。樹容若新沐。草色增蔥蒨。煙霞擁歸程。行色遞隱見。遊子苦多念。懷抱無與展。桑鄕夢幾尋。魏闕心長戀。茫然阮籍途。悶默淚如線。余昔初獻賦。忝迹金門彥。珥筆拜螭坳。侍幄趨金殿。如今坐迂闊。萬里傷蓬轉。人事手翻覆。榮萎如掣電。異國送流年。倍覺急如箭。坐驚鬢毛改。又感時物變。作客身已老。許國心猶健。還思古人事。惡抱堪消遣。楚奏憶儀幽。越吟思莊顯。孔聖困阨臺。懷歸情眷眷。君子固有窮。聖賢亦未免。矧吾最藐艱。衰病甘貧賤。特用作短歌。思齊聊自勉。</text>
<title>榛子店道中 店在灣州縣地</title>,<text>朝發七家嶺。午食榛子店。平郊草如茵。疊嶂螺鬟點。綠楊蓋十里。輕風時亂颭。信美非吾土。永懷遊子念。歲月坐成晩。春光曾荏苒。旅情媿淹留。素衣緇塵染。還懷濩落志。豈可甘拘檢。防身無一物。倚天有長劍。許國在盡瘁。報主寧避險。生平弧矢志。此行從可驗。何必效楚囚。對泣淚盈臉。</text>
<title>歇馬古海陽城道左柳陰 東漢時海陽縣</title>,<text>冒熱行經古海陽。𢁘𢁘柔柳翠成行。停車坐愛淸陰好。嬴得溪邊一沫涼。</text>
<title>馬上口占</title>,<text>細草荒郊線路迷。斜陽立馬苦思歸。愁吟纔罷東回首。恨不身隨去鳥飛。</text>
<title>題高嶺驛</title>,<text>朝出山海關。關路幽且夐。行色最困坷。觸熱還去病。午食鎭東鋪。淸樾蔽炎景。道中遇小雨。霽色俄輝映。林間見殘城。古驛名高嶺。庭空鳥雀噪。門閉郵亭靜。煙罨野易黑。日沈山更迥。北隴下牛羊。前村生夕暝。仰羨黃昏鳥。趨林各有定。眼斷天一角。望雲頻引領。吾親舍其下。半載違定省。王事不遑將。何時拜家慶。窮途雙白鬢。衰謝愁看鏡。籠鶴聲自哀。櫪驥氣空橫。客久金已盡。鹽米屢告罄。魚稻憶故山。此心長耿耿。淺酌涓涓酒。愁多難酩酊。入夜臥不寐。月出窓冏冏。老病可休官。世路元自梗。行當抽手版。歸去尋三逕。永爲水竹居。聊適山野性。</text>
<title>驛館。夜逢大雨徹明。</title>,<text>天光向昏黑。雲合無缺空。濛濛霧色交。隱隱雷聲動。急雨挾龍腥。驟若傾盎甕。電閃助光怪。風來加威勇。如麻勢轉壯。撥菽聲尤縱。初憂濕屋漏。轉恐浮樑棟。堂坳已成溝。芥舟難爲用。勃鬱氣益溽。垢膩衣添重。空階滴不已。破碎還鄕夢。撫枕起中霄。愍默潛悲痛。一心關桂玉。鬱鬱愁千種。飜思少壯日。濫叨前席寵。虛名坐濩落。朽質慙闒䢇。</text>
<title>渡石子河</title>,<text>倦倚吟鞍去去遲。問津臨路憑多岐。歸心正爾同河水。日夜東流不盡時。</text>
<title>馬上口號</title>,<text>天涯芳草正萋萋。路上行人望欲迷。山鳥亦知羈思苦。隔林終日盡情啼。</text>
<title>望海書懷 二首</title>,<text>已將吾道付滄洲。欲放輕舟不自由。遊子思鄕魂正斷。據鞍吟復憶溟州。溟州。江陵舊號。異國山川老客情。謾將歸興憶東瀛。乘風欲放扁舟去。應是孤帆數日程。</text>
<title>小凌河道上遇晴</title>,<text>西行昨日最艱辛。滿面風埃惱遠人。造物從來多戲劇。還將朝雨浥遊塵。</text>
<title>大凌河道中。急雨忽收。風色悽緊。排悶。二首</title>,<text>雨後風多冷似秋。倚鞍聊復戀重裘。艱關擁帽衝泥去。何處靑帘揷酒篘。披蓑遙向十三山。病骨凌兢叵耐寒。三伏變成秋日冷。定知乖氣頗來干。</text>
<title>過十三山。道遇大風。氛埃滿天地。馬上排悶作。</title>,<text>燕山歸路接渺茫。早理征衫發閭陽。息足午食十三山。遙指凌河道阻長。獰飆忽從西北來。羊角揷空連穹蒼。天地頓撼萬竅號。飛廉煽怒勢方張。木折屋拔紛揮靃。沙飛石走爭飄揚。坌埃漲起塞鉅野。蒙頭撲面埋衣裳。天色黯黯忽黔漠。白日黲黲寒無光。初如混沌尙未竅。天地未判迷玄黃。轉訝大瀛無畔岸。駭浪驚浸連八荒。雙眸強拭已眩眯。兩手屢擧難遮防。鼻塞氣窒語不能。悶默失措紛蒼皇。眼前咫尺尙不卞。況乃回首望故鄕。征馬還同六鷁飛。尺進尋退空彷徨。眞如崆峒迷七聖。又如濉水窘項王。殊方作客賦遠遊。此行蹭蹬尤堪傷。因思昨夜天示眚。箕星閃閃吐寒芒。空將章句謾論說。黑白未知推何祥。靜洗氛祲我無術。恨不隻手傾銀潢。又欲新磨倚天劍。斫却風伯投北方。謬算墮空不能遂。自笑老夫狂更狂。雄心未已氣貫虹。長懷聊付一短章。</text>
<title>楡林鋪道中</title>,<text>掠面西風料峭寒。歸程遙指十三山。長安日下頻勞望。雲遠蓬萊漂渺間。</text>
<title>再過醫無閭山</title>,<text>西風客路記重來。山色依然翠作堆。他日相逢應識面。據鞍吟復首頻回。</text>
<title>抵高平道中</title>,<text>高平歸路夐無邊。隱隱長郊四接天。非虎胡爲循曠野。故鄕東望隔雲煙。</text>
<title>自三汊河乘舸。達牛家莊。</title>,<text>水冒平田政淼漫。江東歸興起無端。西風十里挐舟過。偶得征途半日閒。</text>
<title>八姓莊道上</title>,<text>昨渡三汊水。今過八姓莊。家山看漸近。明日達遼陽。</text>
<title>八姓莊道傍。柳陰可愛。下馬小憩。</title>,<text>觸熱行經八姓莊。柳陰障日占微涼。停驂倚樹移時坐。索句長吟貯錦囊。</text>
<title>邦均店。次壁上韻。</title>,<text>盛夏三更熱。孤身萬里征。海東紅日出。心注漢陽城。</text>
<title>憩道左柳樹下 三首</title>,<text>昔往曾流憩。今來又暫休。相逢眞識面。聊用記重遊。裊娜枝枝嫩。輕籠葉葉涼。濃陰能庇暍。天遣立康莊。爾有功加物。吾無德及人。淸陰願分付。大庇四方民。</text>
<title>自沙河鋪。抵長田鋪道上。</title>,<text>拂面垂楊十里堤。鞍山歸路遠衝泥。愁吟謾過長田鋪。郊外人家聽午鷄。</text>
<title>初夏途中</title>,<text>沙河館裏餞殘春。高嶺途中夏令新。春去夏來時易序。一年空復負芳辰。</text>
<title>宿三岐坪。夜聞杜鵑。終夕不寢。三首</title>,<text>夢歸故國知無益。客裏還嗟得夢難。歸路苦長歸夢短。恨無歸夢到家山。月傍關山處處明。中霄耿耿夢難成。多情杜宇啼殘曉。鄕思撩人助不平。客裏春光瞥眼過。杜鵑啼血杜鵑花。聲聲似訴催歸去。渺渺余懷天一涯。</text>
<title>宿伯顏洞溪邊。夜逢大雨。</title>,<text>滯雨連朝又徹宵。離魂到此黯然銷。聲聲滴破歸鄕夢。一盞孤燈伴寂寥。</text>
<title>霧開喜成</title>,<text>雲褰霧豁午風淸。野日暉暉弄晩淸。喜有客懷消遣處。亂峯穿出黛鬟明。</text>
<title>道中聞蟬 三首</title>,<text>倦來行遍短長亭。在處靑林嚖嚖聲。遠客寧須無兩耳。愁邊耐此不平鳴。征衫觸熱去遲遲。蟬曳哀音助我悲。自是愁人腸易斷。不應悽憷政關伊。深深淸樾咽殘陽。聞爾尤堪客恨長。休向高枝繁送響。嫌他議後有螳蜋。</text>
<title>過劍水。次龔雲岡 用卿 韻。三首</title>,<text>煙光迷極浦。草色滿芳洲。卸馬初投館。看山不下樓。龍光沈水府。紫氣動星文。怳入高邱裏。依依夢彩雲。長路春將盡。淸談夜欲分。關山成遠別。魚信杳難聞。</text>
<title>先月亭。次雲岡韻。二首</title>,<text>皓彩散階除。寒光入碧疏。亭高先得月。綠樹影疏疏。非緣近水隈。秖爲傍林開。解道謫仙句。山含好月來。</text>
<title>憩東坡館</title>,<text>塵沙撲面晝冥冥。開眼躊躇此驛亭。勞倦支頤成午睡。生憎山鳥喚來醒。</text>
<title>渡助吾川 關西錄</title>,<text>孤峯斷處水澴瀯。瀲瀲晴波到底晴。借問在吾何所助。須分一勺濯塵纓。</text>
<title>題浮山</title>,<text>何人夜失蓬萊股。幻作浮山屹道周。從識三韓方丈在。不須渡海覓瀛洲。</text>
<title>靑郊驛道中</title>,<text>十里靑郊掌樣平。滿堤芳草馬蹄輕。無心天壽門前柳。今古長含遠別情。</text>
<title>次平山府板上韻</title>,<text>石路巉岩少曠平。客軒登眺暗愁生。四山合沓天容小。邑號還嫌不稱名。</text>
<title>平山客館。庭有紅牧丹盛開。</title>,<text>芳時辜負賞春情。驚見軒庭紫錦英。喜有杜陵詩解道。花枝照眼句還成。</text>
<title>朴同年 承彥 寓居平山別墅。號春谷主人。次卷中四絶以與之。</title>,<text>一廛閒作聖人民。憂道從來不厭貧。種秫時看雲滿甕。遠敎深谷發陽春。咬菜曾知學信民。才名依舊廣文貧。年抛造化陶鈞裏。一谷深莊別樣春。甘作逍遙世外民。離群未免索居貧。相思雲樹多年別。此日杯樽一笑春。聖主明揚用俊民。如何自樂巷瓢貧。相逢一笑情如許。秖爲聯名乙酉春。</text>
<title>龍泉館。次倪侍講謙韻。</title>,<text>驛亭蕭灑樹林間。暫卸征鞍一解顏。京國多年勞夢想。重遊喜見此溪山。</text>
<title>鳳山郡環翠樓。次倪文僖公韻。</title>,<text>朅來空館卸征鞍。境靜都無俗慮干。環翠風煙渾不惹。偶因王事此重看。</text>
<title>又次金天使 湜 韻 二首</title>,<text>悠悠行邁指黃州。爲愛靑山不下樓。幽翠濕衣濃欲滴。寒膚起粟凜如秋。俯仰東西問幾州。每將幽勝詑茲樓。春風過了尤添趣。杏已成仁麥欲秋。</text>
<title>嘉平館。次金湜韻。</title>,<text>關嶺巉巉石路賖。鑿山開邑着殘家。溪邊楊柳初飛絮。庭畔薔薇已謝花。耽景秖宜揮彩筆。對樽誰與飮流霞。倦來不覺淹程久。郭外叢林欲暮鴉。</text>
<title>嘉平館。次唐太史 皐 韻。</title>,<text>薄晩投賓館。偸閒試駐驂。庭花紅黦錦。溪水綠挼藍。羈迹飄關外。高名愧斗南。他鄕閱遲暮。又老一年蠶。</text>
<title>嘉山嶺。次董越韻。</title>,<text>關途斲石根。山勢似鵬蹲。翠壁雲霞掩。蒼藤日月昏。初疑盤是谷。還訝劍爲門。戀闕勞肝肺。回頭憶掖垣。</text>
<title>嘉山嶺。次祁郞中韻。</title>,<text>步步方知所歷高。暉暉朝旭照征袍。一溪花雨生桃浪。半嶺松風敵海濤。叱馭每嫌躋峻板。揚鞭屢憶走平皐。穿雲越壑愁行色。木末時看露節旄。</text>
<title>高山亭 在嘉山郡</title>,<text>小亭高與碧山齊。曾被天仙醉墨題。翠柏輪囷龍欲起。碧梧蔥鬱鳳堪棲。憑虛忽覺吟懷壯。眺遠還知望眼迷。關塞極天身泛梗。悤悤驅馬又征西。</text>
<title>石門嶺。次金湜韻。</title>,<text>石門高嶺近高天。疏鑿何年線路緣。叱馭難尋詩裏聖。渴喉空憶雨中仙。林間尙有宿朝霧。郭外時看生晩煙。遠客任敎遭一險。壯心還擬斸龍泉。</text>
<title>石門嶺。次唐皐韻。</title>,<text>山腰路轉幾回盤。林缺時偸野色團。小雨浥塵雲欲散。輕風擺樹露初乾。巖高謾費頻鞭馬。手倦堪嗟懶整冠。準擬攀躋凌絶頂。鶴岑松嶺坐中看。</text>
<title>納淸亭。次唐太史韻。亭在定州</title>,<text>晴川一曲抱群山。誰搆幽亭着此間。陡覺凡心都不起。故知幽事頗相關。村童荷斧歸樵逕。漁叟持竿立釣灣。重引平生江海興。客中聊復破愁顏。</text>
<title>納淸亭。次龔天使韻。</title>,<text>小亭開路枕溪頭。迥隔塵喧地轉幽。細霧似煙靑草岸。香風如縷白蘋洲。杯樽政爾追餘賞。霞鶩依然憶舊遊。佳號從今傳海內。遠思唐史意悠悠。</text>
<title>納淸亭。次鴻山韻。</title>,<text>剛厭炎塵沒馬頭。眼明林下一亭幽。煙雲濃淡分三島。景物嬋姸敵十洲。流水循除如舊識。垂楊挾路記曾遊。開衿納盡淸冷氣。兩液風生颯如秋。</text>
<title>迎春堂。次林士遂韻。十二首。堂在定州客館</title>,<text>携酒何勞醉習池。層軒綺席動淸颸。無人可續城南句。有客空吟渭北詩。節物紛紜輸電眼。年華荏苒入霜髭。茲行寂寞眞堪笑。心絮沾泥不受吹。誰道尖山劍割腸。客中得醉卽爲鄕。身遊玉塞三千里。夢斷金釵十二行。點點荷錢浮水靜。飄飄柳絮撲簾忙。南風解事驅煩暑。遠憶披衿快楚王。流鸚睍睆燕差池。堂倚晴空易引颸。戀闕幾驚蝴蝶夢。思家空賦鶺鴒詩。淸談誰與揮雙塵。新句聊憑撚數髭。四月江城梅欲落。莫將羌笛夜深吹。五千文字枉撑腸。旅食堪嗟滯異鄕。過眼鸚花悲節物。滿庭鵷鷺憶班行。心懸鳳闕瞻雲久。目極萱闈送雁忙。忠孝平生存一念。竹林那得學山王。爲愛新荷冒綠池。傳香時有颭輕颸。留連樽酒酬佳節。句引煙花入好詩。千里江山雙草屩。百年身世一霜髭。憑欄忽覺涼生骨。急雨無端拂面吹。雲雨何曾斷客腸。怳然心地憶家鄕。靑錢抽水荷千柄。白雪漫天柳萬行。桑下剩添三宿戀。酒中能負一生忙。奚囊貯得詩篇富。肯把吟懷讓駱王。高棟平臨菡萏池。香風泛泛動颸颸。牢籠景物千壺酒。輸寫情懷七字詩。多飮未能傾李斗。苦飮時復斷盧髭。村邊何處騎牛子。橫篴斜陽盡意吹。閒來呼酒涴愁腸。物色依然是故鄕。風約池蓮香透座。雨添階竹筍成行。線飄嬾柳黃鸚老。泥落空樑紫燕忙。孤鶩落霞空入詠。媿無詩妙繼三王。夢驚春草㔾生池。吟喜高堂拂面颸。啼鳥林中頻勸酒。片雲頭上正催詩。病來乍怕花經眼。老去翻愁雪染髭。趙子衿懷今寂寞。恨無長笛倚樓吹。未解年來鬱結腸。此身翻作在他鄕。思親只望雲千疊。戀闕空揮淚萬行。瞌睡誰將扶醉起。椎敲時復和詩忙。明朝策馬催登道。魚鳥留連愧舊王。高堂虛敞俯淸池。寄快聊憑一陣颸。杜甫謾勞三獻賦。張衡空有四愁詩。聊吟短句消長日。閒把靑銅鑷白髭。憶弟看雲山水隔。塤篪誰與迭相吹。有酒何人洗我腸。不堪愁寂苦思鄕。自憐極目雲千里。爲報傳書雁幾行。春後鸚花多索莫。客中歲月太悤忙。時尋板上諸賢詠。筆法淸新蹴二王。</text>
<title>謁永崇殿。次雙梅堂韻。殿在平壤城內。奉安我太祖晬容。</title>,<text>路入秋山落葉黃。遙瞻閟殿拜焚香。浹民仁澤侔三代。開國規模邁百王。猶記龍顏森日角。還知鴻祚繫苞桑。神孫堯額高辛顙。鼎重于今業更昌。</text>
<title>又次權陽村 近 韻</title>,<text>民物當時再奠安。于今百六十年間。雲開入彩瞻堯額。日繞重瞳拜舜顏。餘澤應同江浩浩。遺音空想鳥關關。從知燕翼貽謨遠。鞏固鴻基似泰山。</text>
<title>道中</title>,<text>黃塵滿面染征衫。官味年來厭苦鹹。漂泊西南成底事。故園煙水負歸帆。</text>
<title>懷歸</title>,<text>豈不懷歸畏簡書。潘郞猶未賦閒居。無才那患文名忌。多病唯應故舊疏。榮顯肯求縻爾爵。退休秖識愛吾廬。郊扉晩計期毋負。去矣將焚學士魚。</text>
<title>次芳林館韻 關東錄</title>,<text>暝色延孤館。殘燈照短屛。驚蠶難着睡。病鶴不梳翎。觸石溪聲吼。窺窓月影淸。平生忠孝念。老去正含情。</text>
<title>宿大和驛。次板上韻。二首</title>,<text>着鞭心在祖生先。壯志曾題驛柱邊。魏瓠終難爲世用。甘從樗櫟保天年。屈指三春一瞥過。芳時辜負故山花。孤眠直至殘燈滅。半夜分明夢到家。</text>
<title>次珍富驛韻 二首</title>,<text>目送歸雲道阻長。劍鋩山色割愁腸。東行正作斑衣舞。肯作臨岐淚滿裳。暮投小驛倚孤亭。風露空濛月印庭。入夜旅懷偏索寂。擁衾危坐一燈靑。</text>
<title>珍富驛館。逢友人朴國楨 光佐。 次板上韻。</title>,<text>征鞍共卸古郵亭。風露凄凄月可庭。雲樹幾年頭欲白。杯樽此日眼還明。</text>
<title>金察訪而浩在珍富驛。述苦懷投詩三絶。卽次其韻。</title>,<text>牢落襟懷酒一中。步兵何苦哭途窮。由來拂鬱堅人性。休歎身爲馬上翁。俯看東海冠山鼇。歷塊長程汗血毛。早歲桑蓬男子志。遠遊何用歎劬勞。默數歸程短長亭。斑衣久隔舞慈庭。從知遊子思鄕苦。夜夜家山入夢靑。</text>
<title>登大嶺。口號三絶。</title>,<text>關嶺嵯峨俯大洋。登臨絶頂豁愁腸。不勞化作身千億。林缺依然見故鄕。一嶺嵬嵬揷九霄。長安西望矞雲遙。疏慵置散誠吾分。寸悃猶懷報聖朝。風高嶺脊長林偃。雪盡崖間古澗通。想得故園春已暮。還家須早趁殘紅。</text>
<title>三月初。踰大嶺抵濟民院。道中口占。</title>,<text>嶺頭驚見雪猶白。山下喜看花已紅。造物元無私彼此。怪他時候判西東。</text>
<title>病後閒意</title>,<text>病餘謝客臥經旬。守靜居安養性眞。莫道閒人無事業。酒中賢聖若君臣。</text>
<title>次國楨遊鏡湖</title>,<text>萬事傷心欲白頭。那期此日訪仙遊。瀛洲已向壺中得。蓬島何煩海外求。山帶細羅靑髻點。水鋪纖纊碧紋浮。短簫長笛醒塵耳。自愧疏狂接勝流。</text>
<title>次國楨春川樓題</title>,<text>塵世浮休一笑餘。登樓豪氣未全除。堪誇犀首身無事。猶喜馮驩食有魚。細草鋪茵煙似織。綠楊群髮雨如梳。江山信美生幽想。高揖羲皇傲几蘧。</text>
<title>次黃叔貢曉起卽事</title>,<text>時臨川上感流年。鄕思羈魂兩渺然。春鳥一聲驚曉夢。瞬痕猶着枕頭邊。</text>
<title>同行趙公 宣 別江陵妓。不堪悽斷。叔貢作詩戲之。卽用其韻。八首。</title>,<text>邊城小雨動微寒。愁緖還同柳絮漫。薄暮思歸心益切。生憎殘照半含山。蓬瀛雲海望依依。弱水三千隔翠微。靑鳥不來香信斷。愁吟終日苦思歸。遙指幷州望眼寒。雲煙縹渺水瀰漫。心中血淚無窮盡。揮灑西風過亂山。萍浮蓬轉定何依。客路傷離意正微。杜宇聲聲知別恨。向人長喚不如歸。桃花欲綻怯春寒。柳絮飄空作雪漫。歌口舞腰長在念。遠峯輕蹙想眉山。天際孤雲底處依。枕邊蝴蝶夢中微。驚心旅館春將晩。燕子初來客未歸。斗帳沈沈曉起寒。鴦衾欲冷思茫漫。梨園香夢誰家落。路隔千津與萬山。溪柳浮煙綠半依。春陰和雨政霏微。盟山誓海情多少。孤負尋芳怨未歸。</text>
<title>馬上。又次叔貢韻。洩趙公離懷。六首。</title>,<text>細路微茫入泬寥。江雲釀雪晩蕭蕭。舊釵分股何由合。嶺海千重雁信遙。無端淸淚濕征衣。恨不身隨去鳥歸。玉枕夜寒魚信絶。尋春何日賞芳菲。朽棧穿雲鳥道危。短蓑疏雨獨愁遲。從今始信身爲患。寧死還忘苦別離。空館何人伴寂寥。離愁一夜鬢飄蕭。蓬山杳杳雲千疊。靑鳥難尋碧海遙。慵將白紵作春衣。宕子如何久不歸。得意若敎回馬首。溟州物色足芳菲。渡嶺千林石逕危。愁邊立馬故遲遲。一生悲憶難消遣。其奈他鄕慘遠離。</text>
<title>又用前韻。代靑樓作。三首。</title>,<text>獨欹瑚枕夜寥寥。一日三秋詠采蕭。寶篆香消成假寐。美人長在夢中遙。紗窓纖手熨寒衣。更畫蛾眉待子歸。錦字未傳魂正斷。殘春空自惜芬菲。金釵糚鬢綠雲依。睡起停針下手遲。懶把靑銅愁蹙額。王孫芳草怨相離。</text>
<title>宴鏡浦臺。次金同知公碩 世弼 韻。</title>,<text>山下平湖湖上臺。英雄冠蓋幾曾來。秋風桂棹逢仙侶。文焰驚看萬丈才。</text>
<title>贈山僧覺海。次閔耆叟 壽千 韻。二首。</title>,<text>禪家元不解詩章。深愧胡僧索句忙。搦管強書吾亦笑。蕪詞那合貯囊裝。逢師一夜宿禪房。發性談玄意欲狂。臨別留衣吾不敢。情深聊復替詩章。</text>
<title>書竟訥師卷。次閔耆叟韻。</title>,<text>雲淡秋空皓月寒。禪窓偶作一宵歡。臨分愧乏留衣贈。聊綴荒詩寫肺肝。</text>
<title>贈道虔上人。次耆叟韻。</title>,<text>愧殺山人乞贈忙。吾詩那得重囊裝。門墻不忍麾師去。戲把花牋寫短章。</text>
<title>贈竟徵禪師</title>,<text>偶向名山謁上人。氍毹方丈寂凝神。明朝又向東華去。回首雲巒隔軟塵。</text>
<title>贈金剛山僧慧遠。次家兄韻。</title>,<text>寺在雲巒最上顚。逢師終夜共談禪。今朝臨發留詩別。明日相思兩渺然。</text>
<title>贈五臺山僧印煕。次黃叔貢韻。三首。</title>,<text>參禪可學道之餘。物外閒遊我不如。一勺漕溪塵萬劫。欲將宗旨問諸渠。人間事業特其餘。殊蜜聰琴樂自如。儒釋同源今始信。苦求詩句最憐渠。觀空穴榻學三餘。發性醍醐志澹如。怪底吾師勤索贈。我詩何有補於渠。</text>
<title>湖上</title>,<text>穠抹凝糚鬪麗娟。解將湖水比嬋姸。扁舟載酒追佳賞。坡老風流此日傳。</text>
<title>觀葵花感懷 二首</title>,<text>瞳瞳朝日弄新晴。忽被浮雲蔽大明。最愛園葵紅一朶。區區猶着寸心傾。一叢千蕊拂晨晴。日下丹心耿耿明。堪笑陰山降衛律。羞看紅萼向陽傾。</text>
<title>宴滌煩臺</title>,<text>瑤臺綺席惠風涼。歌管聲中舞袖香。勝地重遊難自剋。木苽聊擬報瓊章。</text>
<title>有所思。集句戲作連珠體。五首。</title>,<text>自恨尋芳去較遲。愁腸正遇斷猿時。遙知添得春窓夢。相望長吟有所思。相望長吟有所思。年年常恨探春遲。三生杜牧眞緣重。唯有朝霞夢想期。唯有朝霞夢想期。吟懷長恨負芳時。春風屈指無多日。欲語潸然便淚垂。欲語潸然便淚垂。一年春色負歸期。人間易得芳時恨。蘿蔓從風莫自持。蘿蔓從風莫自持。知君已負白雲期。紗窓遙想春相憶。自恨尋芳去較遲。</text>
<title>丘山驛館。別舍弟。次板上韻。四首。</title>,<text>臨別悤悤強倒巵。鶺鴒情急在原時。留連半日知無益。更摻征裾不忍離。醉中猶復劇傾巵。棣萼深情慘別時。憐我孤鴻一片影。萬重雲裏遠相離。情深時復共傳巵。叵耐郵亭判袂時。一曲驪駒歌欲闋。臨岐脈脈惜携離。告去還敎進一巵。雙垂別淚越江時。古人心事吾方獲。郢樹荊門悵遠離。</text>
<title>龍化驛。次鄭圓齋 樞 韻。</title>,<text>征旆悠悠向北風。驛亭寥落樹林中。憑君借取淸泠水。爲濯塵纓染頓紅。</text>
<title>召公臺。次李樗軒 石亨 韻。臺在三陟府南。黃翼成公喜按節憩此。因名之。</title>,<text>倦倚層巒放遠眸。人亡惟有舊臺留。登臨不用重懷古。且可傳觴太白浮。</text>
<title>次安謹齋 軸 三陟八詠韻</title>,<text>竹藏古寺千竿淇竹翠成圍。牢落秖園弟子非。林外煙迷蘿蔓合。殘僧猶待夕陽歸。巖控澄潭巖下深潭會百川。秋波澈底色蒼然。功全砥柱終無壤。人世紛紛幾變遷。依山村舍傍山茅舍自成村。流水循除竹映門。叩盡官租生事足。農談相對月黃昏。臥水木橋誰將略約跨溪灘。步步生愁怯怒湍。身在險中存省懼。他時平地要深看。牛背牧童飯牛歌罷展愁眉。橫笛騎來露濕衣。不信人間有高蓋。麾肱相喚帶兒歸。壟頭饁婦夫耕妻在備晨餐。相對如賓坐壟間。去歲納租無袴着。未終長畝不須還。臨流數魚潭底群魚闖碧空。水淸猶可見鱗紅。區區默數何知樂。欲問濠渠興異同。隔墻呼僧墻倚林中松作蓋。寺莊巖底竹成叢。官閑時與呼僧話。半日偸閒挹道風。</text>
<title>重遊燕謹堂。示朴國楨。二首。</title>,<text>百尺危樓百丈崖。昔年行迹在苔階。水光瀲瀲晴尤好。山氣浮浮夕更佳。縱乏詩篇酬淨債。猶將杯酒放雄懷。重來物色渾無恙。半世慙爲井底蛙。疊嶂周遭接斷崖。雨餘江漲沒層階。臨風忽覺天河大。啖蔗方知境更佳。喜有杯樽尋舊迹。況逢親友敍幽懷。牢籠物象詩難就。自笑區區語海蛙。</text>
<title>三陟客軒。次金惕若齋 九容 韻。</title>,<text>江山秋氣十分淸。夢罷叢篁戛玉聲。獨倚樓中塵想絶。行裝不必問君平。</text>
<title>偶成。次叔貢韻。</title>,<text>小樓登眺俯蓮池。徙倚危欄午醉時。滿地綠陰無客到。鳥聲如和獨吟詩。</text>
<title>春思。次叔貢韻。二首。</title>,<text>嫩綠殘紅暗遠村。一簾疏雨暮喧禽。臨階誰勸悲春酒。直欲携朋醉習園。排闥山光抽碧玉。連郊草色映靑羅。春江渺渺兼天遠。歸思悠悠擬泛楂。</text>
<title>龍化驛。憂旱作。次叔貢韻。</title>,<text>樹林深鎖驛亭幽。暫歇征驂意轉悠。火日炎炎苗盡槁。望雲都是爲民愁。</text>
<title>題興富驛</title>,<text>古驛蕭條里落殘。數椽茅屋着林巒。得名興富吾何取。搔首臨風浩發歎。</text>
<title>次徐四佳平海八詠韻</title>,<text>海棠岸海山蔥鬱知幾重。一岸東走如蟠龍。穠艶初開錦千堆。絳霞滿眼迷髼鬆。何處遊人紫騮嘶。金谷步障紅襯蹄。雨浥臙脂濕曉糚。似含殘淚傷春啼。越松亭長郊碧草如織罽。廣岸白沙明復細。蒼官萬本蓋十里。龍鱗鶴趐低海際。月下何人吹玉簫。此間正有安詳曹。擬將羽化挾飛仙。笑殺曼倩煩偸桃。鳥道棧蒼山斗斷石作隄。朽棧盤空臨海低。鳥道縈嚴似劍門。仰攀滑磴阻且躋。羸驂頻踣倦僕僵。不獨摧車有太行。還誇勝地猶在險。何用拂鬱摧心暘。鯨波海我邦山水關東最。渺渺鯨波半空外。鮫淵鵬路浩無際。到此始知天地大。眼中分明見三丘。仙曹宛在水中洲。我欲從之不可得。且樽北海添觥籌。臨漪臺奇巖突起勢嵬峨。俯視無地臨鯨波。側身手可拂扶桑。火輪湧海舒赬霞。弱水三千隔蓬島。仙山隱隱多瑤草。願駕長風破巨浪。十洲光景期尋討。望槎亭茫茫水國魚龍家。亭上一望浩煙波。千載張蹇不可見。浮海我欲乘靈槎。凌河直上問眞源。瑤池開宴邀群仙。願得蟠桃獻天閽。坐令聖壽與齊天。通濟菴斷崖伏虎松屈鐵。金碧照耀千尋刹。溪柳浮煙弄柔絲。山杏浥雨飄香雪。人間風日迥不到。坐來百念淸如掃。尋僧欲賭半日閒。渺渺白雲迷渚嶠。湯沐井蒼巒偃蹇若龍掀。下有寶井難窮源。靈液如湯可燖兔。淨掃陰穢消塵氛。一浴豈但舊痁痊。身輕可化爲飛仙。更喜免被妃子汚。華淸羞辱期洗湔。</text>
<title>望洋亭。次鄭圓齋韻。亭在平海郡北。東臨大海。</title>,<text>浩渺煙波萬里開。三山直入眼中來。片帆遠借長風便。一訪天津得意廻。</text>
<title>遊祕仙亭。次家兄韻。</title>,<text>一朶奇巖矗作山。千條松檜揷雲端。仙翁不得長莊祕。亭上風光取次着。</text>
<title>題槽巖。世傳仙人牧馬處。在天吼山。</title>,<text>路入叢林見石槽。空將遺跡憶仙曹。曾聞騎鶴爲騏驥。何用開巖作豢牢。</text>
<title>遣懷</title>,<text>三春佳節客中經。漂泊支離這事成。自笑爲儒身尙誤。羞將文字占時名。</text>
<title>宴洛山寺東亭。閔監司耆叟，金同知公碩有一絶。卽席和呈。</title>,<text>浮生聚散似搏沙。勝地佳筵邂逅何。一曲銅鞮兒拍手。拂雲仙袂舞婆娑。</text>
<title>烈山縣。次張子剛 玉 韻。</title>,<text>古縣蕭條旅恨長。西風暮雨菊花香。堪嗟佳節常爲客。時序行看歲亦陽。</text>
<title>自平波驛。乘小雨抵太康驛。馬上口占。示朴國楨。</title>,<text>十里明沙步步閒。松陰滿地路漫漫。輕風淡薄蘇煩肺。小雨廉纖灑醉顏。巨浪舂撞雷鼓振。奇巖呈露劍鋩攢。不辭嶺外長爲客。好把奚囊討壯觀。</text>
<title>抵高城道中。風雨驟作。次黃叔貢韻。二首。</title>,<text>掠面驚風橫作寒。鯨波噴薄湧銀山。天公謾作催詩雨。虛負奇觀十里間。凍雨頑風一陣寒。詩肩謾作聳如山。披蓑擁帽還堪樂。勝境都輸罨畫間。</text>
<title>高城郡南江。樓船新成。閔監司耆叟題詩掛額。卽次其韻。</title>,<text>樓船穩泛郡南津。入望湖山活畫眞。爲賀使君能創造。從知治化一般新。</text>
<title>道中。風雨大作。示國楨。</title>,<text>懶據征鞭獨起嗟。此行那復向人誇。顚風駕海衝強努。急雨連山簇亂麻。醉眼冥濛愁擁帽。吟肩偪仄困披蓑。蒸嵐洩霧迷前路。造物應嫌俗客過。</text>
<title>積雨連日有作</title>,<text>盡日如麻又徹宵。誰云驟雨不崇朝。聲聲滴入愁人耳。遠客離魂倍易消。</text>
<title>又次國楨</title>,<text>風束雲纏雨脚斜。旅窓無那鬢絲何。生憎滴破還家夢。知有庭梧夜響多。</text>
<title>次國楨喜晴韻</title>,<text>積雨今朝斷。晴窓客興紛。糚鬟看露岫。擘絮織歸雲。樹影留庭得。濤聲隔岸聞。他年相憶處。到此便思君。</text>
<title>同國楨遊三日浦 二首</title>,<text>靑草白沙三日浦。淡煙喬木四仙亭。良辰美景成佳會。嶺外那辭作客星。松風蘿月歸孤嘯。雲影山光護小亭。仙去浦空秋水淨。倚船時復照星星。</text>
<title>到養珍驛</title>,<text>高城公館醉昏昏。驢背沈眠度幾村。忽聽午鷄初罷睡。蕭殘小驛着空原。</text>
<title>養珍驛。望金剛山二首。示國楨。</title>,<text>驛亭寥落樹林中。當面金剛露百峯。天匠何年揮月斧。神工幾日運風鋒。秋霜刻轢稜剛耿。霽靄平凝氣淡濃。安得飛騰凌絶頂。振衣千仞盪塵胸。千仞楓巒落手中。倚亭吟住看從容。何人夜失蓬萊股。是處天開釰戟鋒。秋色凌兢增磔卓。霽光蔥蔚更纖濃。乘風直欲排雲去。洗盡年來芥滯胸。</text>
<title>題鷹巖示國楨 巖在高城郡</title>,<text>申王昔日抉雲鷹。化作奇巖聳碧層。斂翼鳳蹲如養勇。竦身鸞峙若矜能。辭韝肯學鴻罹網。遠害眞同雁避繒。千載尙餘霄漢志。至今烏鵲憚威稜。</text>
<title>鷹巖</title>,<text>繒繳何年絆老鷹。凌霄無計失飛騰。冤魂萬古消猶未。化作奇巖聳百層。</text>
<title>登佛頂臺。望瀑布。二首。</title>,<text>小菴孤峙半山腰。脚底諸峯衆壑遙。更上高臺窮遠矚。飛流千尺落層霄。垂天拖地一條氷。直下巖巒第幾層。江月海風難入詠。惡詩還愧似徐凝。</text>
<title>楡岾寺。聞曉鍾。</title>,<text>尋山訪寺意攸耽。夢罷禪燈照佛龕。最喜曉來深省發。木魚呼術鼓韽韽。</text>
<title>題頭菴</title>,<text>菴在巖崖最上頭。松風蘿月滿山秋。尋眞擬作留連計。塵障難褰不自由。</text>
<title>通川客軒。次權監司 綸 韻。</title>,<text>何須涉海覓三丘。勝境都莊地盡頭。拄笏西山迎爽氣。薄雲殘日雨初收。</text>
<title>客軒。又次權監司板上韻。</title>,<text>江光浮畫棟。竹影映朱欄。雅趣兼幽興。開樽御簿寒。</text>
<title>朝珍驛。次趙監司 邦彥 韻 二首。</title>,<text>人間方信有仙區。傍海尋山得勝遊。若對良朋成酩酊。不須乘鶴上楊州。此是關東第一區。蓬壺隨處訪仙遊。更登斷岸觀瀛海。醉裏雄心隘九州。</text>
<title>雨中。登侍中臺。次閔耆叟韻。三首。</title>,<text>臺上尋眞醉綺筵。湖光山色共爭姸。風煙濃艶晴方好。小雨冥濛亦可憐。西子東湖共妬娟。坡仙佳句至今傳。淡糚濃抹交爭好。細雨斜風更助姸。方信天公用意深。暮江疏雨更涔涔。綠蓑靑篛添淸興。吟到昏鴉滿北林。</text>
<title>次蓮堂夜飮詩韻 十首</title>,<text>誰鑿蓮塘着小堂。濂溪遺愛故難忘。蓮花滿眼渾如海。文酒逢場盎若陽。淸月多情分皓彩。薰風解事送微涼。廣陵眞賞成佳會。醉裏雄心隘八荒。是夕觀燈。故末句及之。物外眞遊醉畫堂。塵間榮辱兩都忘。燈和月色疑淸晝。節過春光尙艶陽。荷露香侵詩筆潤。柳絲陰惹酒樽涼。細思今古須行樂。梓澤蘭亭迹㔾荒。趁閒携友倚蓮堂。昔日奇遊尙未忘。燈夕正宜酬令節。酒徒端可問高陽。月庭露裛衣巾濕。水檻風涵笑語涼。自幸吾儕無事飮。須知聖澤被遐荒。呼酒閒登淨友堂。愛蓮餘習未全忘。池邊此日追山簡。井底多年歎子陽。燈瑩不愁松月暗。顏詑還喜竹風涼。醉來欲和諸賢詠。自笑詩翁學圃荒。主人愛客醼公堂。奇會他年定不忘。瀲灎寶樽開北海。淸新佳句蹴東陽。華燈夜久金花落。珍簟風多薤葉涼。獨恨才非陶謝手。效嚬空自愧詞荒。與客携壺共倚堂。麴生風味不能忘。堪同避暑娛袁紹。翻笑遊山老孟陽。濡首任敎攲帽幘。當筵何用奏伊涼。醉中更覺登攀好。還有高樓接大荒。賢主嘉賓會一堂。平生道義許相忘。翻階嬾藥留春色。拂岸柔楊弄夕陽。水疊荷錢浮瀲灎。風傳松籟散淸涼。猶嫌未盡收奇秀。更上危樓覽四荒。東南賓主滿高堂。托契交歡意不忘。爨下枯桐逢蔡子。槽中伏驥遇孫陽。欣從燈夕酬佳景。好向蓮池納晩涼。舐筆吟詩無穩句。誰揮月斧爲鋤荒。靑春背我去堂堂。惜老深情未肯忘。何幸客中逢麗景。更臨池上倚斜陽。梧桐月照吟懹爽。楊柳風微醉面涼。曲妙從來知和寡。多慙舊學已榛荒。</text>
<title>次丹丘驛羽化堂板上韻 四首</title>,<text>弱水三千道里悠。仙山消息隔塵丘。問余夙昔修何行。飛到蓬萊最上頭。遠客愁聞去路悠。眼明飛搆映林丘。身遊眞界超塵境。不用黃精掃白頭。披衣閒詠意悠悠。誰搆華堂占一丘。宴坐尋常携羽客。都忘得喪白人頭。超世登仙興轉悠。尋眞不必覓三丘。馭風數數何煩學。閒向人間久掉頭。</text>
<title>彌罷院道上。逢急雨。旋霽。二絶。</title>,<text>片雲頭上黑凄凄。急雨傾盆水沒蹊。天公謾作催詩戲。困據吟鞍思轉迷。前山黭黭後山明。萬壑無端送雨聲。也識天翁多戲劇。一彈指頃異陰晴。</text>
<title>宿神林驛。次板上韻。四首。</title>,<text>白首匡時術已疏。分宜投紱老衡廬。唯餘忠孝平生念。題柱雄心尙未除。身招物議坐慵疏。解組從今返舊廬。薄暮卸鞍投古館。趨林棲鳥滿庭除。浩然多病故人疏。陶令歸田亦愛廬。榮悴算來隨我分。從知世事巧乘除。解組何人繼二疏。焦先今欲結蝸廬。自是子牟猶戀闕。魂夢時繞玉階除。</text>
<title>江樓晩眺</title>,<text>江平風細練光開。樓迥簷虛野色來。雲夢壯懷呑幾許。起憑朱檻首頻回。</text>
<title>題酒泉淸虛樓</title>,<text>冒雨衝泥出遠林。眼明丹棟俯江潯。繞洲草綠香風暖。夾岸花紅錦浪深。水月擬追蘇子賦。樂憂還想范公心。憑欄領得淸虛趣。與客携壺爲一斟。</text>
<title>用東坡韻。題淸虛樓四時詞。</title>,<text>麗日方酣薰院落。暖風扇和吹簾幙。靑歸煙柳嚲金枝。紅綻雨桃舒錦萼。羽觴傳酒暈侵肌。酩酊樓中知是誰。好向山陰修契事。浴沂時復試春衣。右春炎風方燠畏日永。留客夏簟琅玕冷。照眼榴花院落深。滿庭槐影簾櫳靜。閒雲濃沫岫有顰。小雨輕沾草色匀。河朔正宜無事飮。江潭笑殺獨醒人。右夏秋波蘸影紗窓綠。秋色蕭蕭窓外竹。曲岸微楓稱意紅。霞光錦彩映華屋。邀客高堂夜不扃。良宵皓月可中庭。庾亮南樓興不淺。漁歌何處送三聲。右秋頑風驀地動樓角。雲氣溶溶日色薄。蒼茫霽色雪皚皚。偃蹇寒姿松落落。危欄徙倚欲暮鴉。正可開樽醉流霞。起來爲訪春消息。行尋竹外一枝花。右冬</text>
<title>安昌道中。値雨書事。</title>,<text>急雨翻盆打破蓑。回風掠面帽簷斜。此行蹭蹬猶堪樂。作伴淸秋好返家。</text>
<title>次砥平縣板上韻 幾湖錄</title>,<text>山頭返照側金盆。入夜羈懷倍十分。多病酒中蛇易惑。失聰床下蟻難聞。馳心北極思牟闕。送目東關望狄雲。從事獨賢吾敢怨。寸丹猶在輔明君。</text>
<title>次砥平壁上韻</title>,<text>前朝急雨乍傾盆。霽景澄鮮曙色分。紫燕含泥開戶納。黃鸚弄舌隔林聞。秧鍼揷水堆靑錦。麥浪翻風舞翠雲。見說田閭民樂業。願收豐歲報明君。</text>
<title>道中逢急雨</title>,<text>客路頻逢雨。今朝勢更狂。玉麻垂地立。銀漢得天長。攲帽風衝面。穿蓑水濕裳。行行泥正滑。驅馬謾多傷。</text>
<title>夜雨。次砥平縣板上韻。</title>,<text>黃昏急雨似翻盆。遠勢連空夜已分。灑幕侵燈愁厭見。喧松鬧竹怕煩聞。攬貂不耐難成寢。投劍空思欲彗雲。多病年來須底物。酒中之聖藥中君。</text>
<title>娛賓館書事</title>,<text>郵軒徙倚望龍門。千里歸心日已昏。病葉迎風飄後院。斷雲含雨過前村。蕭疏久作衰年恨。憀慓翻驚遠客魂。今夜旅懷應索莫。月明何處醉金樽。</text>
<title>松峴道中</title>,<text>草殺霜華重。山寒雨意獰。聞鷄催蓐食。喚馬戒晨征。古木多椔翳。脩途少曠平。休嫌行色苦。還有錦衣榮。</text>
<title>月溪道中卽事</title>,<text>谷暗雲埋樹。山陰霧噀人。江郊愁渺渺。望望欲迷津。</text>
<title>豆彌江邊。秋日道中。</title>,<text>緣崖石路傍林攲。澗碧山紅爛熳時。落木無邊江不盡。令人却憶杜陵詩。</text>
<title>平丘道中</title>,<text>寒熱年來苦不齊。孟冬風日始凄凄。今朝宿霧晴猶暗。昨夜濃雲雨正迷。倦僕龍鍾愁遠路。羸驂跼蹐怯深泥。奉安郵館空凝睇。其奈銜山夕照低。</text>
<title>過丹陽郡。贈諸鄕老。</title>,<text>才短兼疏補拙勤。一官三月政無聞。南來省覲重過此。邑吏猶呼舊使君。</text>
<title>謝柳上舍 池 惠林檎。次來韻。六絶。</title>,<text>來禽萬顆爛煩柯。誰把靈根蒔曲阿。堪笑文園難得此。一生多病渴成魔。誰長林家雨露柯。離離朱實映巖阿。煩君相贈筠籠滿。昏睡何曾更作魔。三逕怡顏在眄柯。才高七步似東阿。投詩兼贈文林果。一嚼先知解熟魔。浮生擾擾夢南柯。薖軸長思在澗阿。好嚼玉酥蘇病肺。更咀瓊句起詩魔。半世年光爛斧柯。韜才猶未試龍阿。郊園自有閒生計。花果耽情作好魔。取則空勞視舊柯。媿將俚句廁陽阿。那堪索句酬詩債。惟喜銜醬伏詩魔。</text>
<title>藥水棧道</title>,<text>朽棧浮空水沒谿。層臺餘漲與腰齊。雲猶作擾日光薄。雨未全晴風色悽。羸馬跼蹄愁渡涉。短僮戰股怯攀躋。窮途不可搜奇句。懶着吟鞭意轉迷。</text>
<title>金司成 彥琚 搆亭于光州別業。名曰風詠。諸賢留詩其上。卽用其韻。二首。</title>,<text>晩年身世擬三休。誰向幽居更說愁。篛笠把竿靑草岸。羽觴傳酒綠楊洲。田園有興催吾去。簪組無心絆我留。春服已成閒詠罷。浴沂遺想繼千秋。萬事從知一笑休。澄江聊可洗閒愁。堪同指笑王官谷。不數遙吟帝子洲。陶令故應思到栗。張侯元自足封留。暮春正好風乎詠。何待蓴鱸趁晩秋。</text>
<title>安城驛。次倪 謙 韻。二首。</title>,<text>落花飛絮正紛紛。客裏羈懷倍十分。遊子從來腸善斷。更堪長望狄公雲。白霧朝來作雨紛。山光亭午未全分。陽年旱甚禾苗稿。一念憂民在望雲。</text>
<title>又次王敞韻 二首</title>,<text>翠柳𢁘𢁘蔭小墻。好風多事送微涼。千紅萬紫尋無處。爲問春歸有這忙。山光野意彌低墻。暫解征衣借夕涼。何處郵人催馬急。自憐羈客苦奔忙。</text>
<title>觀葵有感</title>,<text>萬蕊繁開稱意紅。向陽長自貢丹忠。李陵謾作陰山死。時復觀渠益激衷。</text>
<title>奉贈家兄</title>,<text>生平落魄恨綿長。十載殘燈穴炬床。開了封緘情慰沃。贈來詩帙手䌙裝。附騏直欲超千里。不穡胡能取萬倉。三復摩挲增感發。中心藏置我何忘。</text>
<title>題惟沃上人軸</title>,<text>師名惟沃今惟命。惟命之名義不忘。功到潤身誠已至。業精安命禮宜防。深知莫遣巖墻立。非正那憂桎梏傷。得失由來關善惡。念茲惟命不于常。</text>
<title>次安上舍淸遠亭蓮塘韻 二首</title>,<text>淸活幽居半畝塘。塘中十丈藕花香。亭亭玉立淤泥上。不染淤泥泛月光。依然霽月與光風。君子花開玉鏡中。手把愛蓮說三復。至今愛者主人翁。</text>
<title>嘉靖十八年己亥二月。充遠接使蘇世讓從事官。迓天使于龍灣。二十六日。拜辭宿碧蹄館。前日。蒙賜引見。慰諭而遣。</title>,<text>箕斗虛名我此行。謾勞廚傳費將迎。海山未有涓埃補。爝火空慙日月明。樹擁長堤迷遠近。雲含殘照半陰晴。傷心鶗鴂春垂盡。路出關西第一程。演之天語諄諄慰遠行。壯年華使四回迎。自知野性甘樗散。誰料虛名誤聖明。芳草萋萋春已半。陰雲漠漠雨初晴。馬蹄慣踏關西路。不復逢人問幾程。彥謙遙遙征旆向西行。堠置多情慣送迎。作客衿懷殊寂寞。逢人言語未分明。春泥濺路微成滑。晩日披雲快放晴。莫問前途餘幾里。龍灣此去隔千程。啓昭不才今復有斯行。馹騎還慙館吏迎。客路情懷連斗極。驛樓煙景近淸明。春回芳草迷新綠。雨浥浮塵喜晩晴。此日追隨吾自幸。身輕應不怯脩程。士遂</text>
<title>過惠陰嶺</title>,<text>路轉巖巒互折盤。隔林啼鳥語關關。郊頭雨足呈新草。郭外雲收獻晩山。從事何曾愁越險。此行非是樂偸閒。蒹葭倚玉空多媿。淺見難窺豹一斑。演之醜石巉巉路屈盤。長年來往飽間關。韶光已着溪邊柳。嵐氣全收雨後山。幾處疏籬村舍靜。一聲羌篴牧童閒。衰遲只覺春無賴。日日微霜點鬢斑。彥謙天險眞成百八盤。何如蜀道與秦關。懸崖一水氷爲柱。撑碧諸峯劍作山。狗鼠絶無三夜吠。貔貅長遣萬夫閒。守門縱有將軍在。歲久莓苔半已斑。山有石將軍。歲久苔剝。故末句及之。○啓昭嶺勢南來抱驛盤。中通一路作雄關。行經滑石多春濘。望斷空蕪入亂山。冉冉韶光渾不住。悤悤馹騎苦無閒。顰眉盡日垂鞭去。吟就新詩鬢欲斑。士遂</text>
<title>渡臨津</title>,<text>路走西南隔水分。倚船吟住到斜曛。雨沾嬾漲翻桃浪。風動微漣展縠紋。歸思欲迷江上草。鄕心遙逐海東雲。年來髀肉消鞍馬。自笑何時脫世紛。演之臨津渡口路平分。倚棹閒吟日欲曛。矗矗石崖橫錦障。沈沈江面纈靴紋。三春客興迷靑草。一掬鄕心望白雲。擬向前村尋酒旆。沙頭騎從漫紛紛。彥謙九十春光已二分。含思無限倚斜曛。千年城郭煙塵氣。百里山河錦繡紋。汩沒生涯隨泛梗。馳驅身事負閒雲。憑公暫取淸江趣。世故牽人謾自紛。啓昭二州南北此中分。短棹橫江倚夕曛。渡口天低霞散綺。波心風過錦生紋。三春旌節隨歸雁。萬里關山隔亂雲。靡監不遑停驛騎。鄕情羈思兩紛紛。士遂</text>
<title>招賢院道中。望聖居山。三首。</title>,<text>懶性元宜水竹居。萍蓬飄轉十年餘。塵容羞見晴峯面。出岫雲閒我不如。可望名山不可尋。白雲靑嶂窈而深。若爲學得飛仙術。一盪塵胸倚碧岑。悔殺年來見事遲。浮名絆我鬢添絲。區區奔走空皮骨。堪笑螗蟬眩黠癡。演之廢院前頭望聖居。峯巒攢戟入雲餘。半千王氣消磨盡。今古靑山只自如。芒鞋竹杖恣幽尋。越壑穿林恐不深。投老臥遊還悵望。至今淸興在雲岑。有約重遊兩紀遲。當年綠鬢已成絲。塵埃驛路空奔走。應被山靈笑我癡。彥謙池臺盡入野人居。破礎崩垣古殿餘。欲問沈朝是何處。臨風愁緖更紛如。繁華事去杳難尋。天地無窮歲月深。問得興亡知有處。煙間依舊一松岑。到此如何客去遲。黍離新曲鬢垂絲。桑田東海尋常變。立馬傷神亦一癡。啓昭雲霞深處是仙居。玉巘抽新一雨餘。倘此山靈投老地。功名於我更何如。幾年靈境夢中尋。疊翠層嵐洞壑深。驛騎未償擧葛志。空將幽興寄高岑。長路漫漫馬去遲。風沙催鬢欲成絲。有山如此不歸去。奔走紅塵我亦癡。士遂</text>
<title>臨津道中</title>,<text>駑懶慙非致遠才。濫叨從事許追陪。君如商璉宜爲器。我似莊樗媿不材。欲瀉風懷無傑句。秖將交契托深杯。陽春妙曲知難和。空負明珠入手來。演之帝遣詞臣摠俊才。枉將衰朽忝追陪。多君早展鯤鵬志。愧我初非鼎鼐材。鞍馬倦時聊遣興。溪山佳處共銜杯。江邊鷗鷺如相識。七載松都十往來。彥謙此去煩君倚馬才。雕蟲如我忝遊陪。深慙瓦礰多頑質。絶識麒麟是逸材。題柱幾回留壯志。轉蓬非復逐殘杯。春風飽得聯鑣樂。屈指關西四往來。啓昭聖朝無棄錄菲才。五載鑾帷衮職陪。行路恨無違險智。臨流媿乏濟川材。十年心事雙蓬髮。萬里春愁一酒杯。昔日龍丹隨仗處。如今儐幕又重來。士遂</text>
<title>東坡館。呈蘇相公。</title>,<text>古驛依然在道傍。東坡舊號謾傳芳。如今更値蘇仙過。從此留名政不妨。演之</text>
<title>東坡館</title>,<text>一氣元無彼此方。眉山不獨擅文章。休將名實論眞贗。驛號東坡未有妨。演之平生蹤跡遍西方。收拾風煙入短章。誰把溪流較三峽。偶將名字政相妨。彥謙西蜀東韓各異方。雄名還是一文章。傳芳姓字同千古。洗却蒼崖勒不妨。啓昭地隔眉山天一方。謾將名號買篇章。今朝偶値蘇仙過。自此留名也不妨。士遂</text>
<title>松都。次東槎集韻。</title>,<text>城闕衣冠異昔時。松京遺事問誰知。休將興廢歸天數。可戒荒淫是禍基。魏國山河餘舊物。吳宮花草入新詩。昆明幾變灰千劫。喬木寒煙起遠思。演之古木寒鴉日暮時。當年遺跡少人知。園林歲久多逢牧。臺殿灰餘但有基。何處巧吹梅落曲。居人解賦黍離詩。繁華五部今安在。往事悠悠不盡思。彥謙淚灑春風訪古時。興亡一去倩誰知。熏天富貴渾無處。滿地蒿蓬只有基。酹却江山多瀝酒。閒消日月費題詩。黍離麥秀從前事。報道行人莫謾思。啓昭誰道興亡自有時。奢淫取敗可前知。山河寥落輸新籍。城闕荒涼認廢基。處處松楸長帶恨。離離禾黍幾供詩。客子弔古靑山暮。立馬東風不盡思。士遂</text>
<title>天壽道中。用碧蹄韻。</title>,<text>度嶺穿林取次行。馬頭煙樹綠相迎。荒荒野日鴉邊耿。段段村霞䳱外明。節物從來挑客恨。樓臺何處賞春晴。舊遊歲久渾忘却。時向征夫問去程。演之謾勞旌節又西行。依舊山光向我迎。木蜜微茫身已遠。松岑迢遰眼先明。風前鵲語占佳信。沙際鷗眠喜晩晴。從事獨賢吾不恨。由來老馬識長程。彥謙誰人問我出關行。隱約松山遠送迎。垂野輕陰籠黯黮。銜峯落景盪微明。已多旌旆驚春濕。暫倚樓亭趁晩晴。此是前朝離別處。幾回穿眼望長程。啓昭東風吹我作西行。嶽色江聲自送迎。吹笛峯留雲謾結。登高人去月空明。衣冠寂寞歸荒隴。煙景蒼茫屬晩晴。古寺百年餘舊地。依前楊柳傍長程。士遂</text>
<title>靑石洞</title>,<text>山露巉巉骨。溪流點點苔。僮疲愁犖確。馬倦怯盤回。暫脫修途險。聊欣小館開。賦詩新句穩。不用雨爲催。演之谷邃雲埋樹。田荒石有苔。亂峯屛擁立。一水帶縈廻。澗柳寒猶嫩。山花凍未開。佳觀仍勝境。歸騎不應催。彥謙路出金郊館。行遲踏綠苔。羊腸仍九折。鳥道又千廻。絶壁連雲盡。平原入望開。淸吟酬不得。候吏遽相催。啓昭一逕斜穿洞。蹊行馬踏苔。山紆千疊峻。水匝萬重廻。嵐濕征袍重。雲迎使節開。垂鞭方覓句。郵卒莫相催。士遂</text>
<title>金郊。次張珹韻。</title>,<text>醉據吟鞍滿袖風。村村光景畫圖同。煙開遠岫呈尖碧。日映殘霞散斷紅。句引壯懷歸筆下。削平羈思付杯中。浮生易得芳時恨。小歲歡娛過眼空。演之快馬長途趁晩風。遠遊今復四人同。陽坡細草抽新綠。深壑幽花點小紅。濃淡雲山圖畫裏。兩三茅屋樹林中。莫言爲客多羈思。隨處樓臺酒不空。彥謙飄飄征旆逐春風。客路煙花處處同。滿面塵埃侵鬢白。隨身杯酒借顏紅。閒消日月長途上。收入山川短句中。回首華峯行漸遠。故園歸計已成空。啓昭郵亭楊柳又東風。隨處溪山物景同。晩雨浥莎初展綠。寒春欺杏未舒紅。光陰易老吟哦裏。消息頻傳夢寐中。日暮酒醒門更掩。無端愁思滿層空。士遂</text>
<title>金郊道中大霧</title>,<text>泄霧霏霏雜噴雲。林巒亭午未全分。重遮望眼生花纈。半濕征袍壓麝薰。道上行牛難辨色。山中隱豹自成文。向人休說西歸苦。鼻堊欣逢郢匠斤。演之鼓角行穿脫袂 洞名 雲。西郵歸路此中分。山頭霧合峯全少。咎口寒多草未薰。消遣旅懷須勝賞。安排詩律怯回文。千章古木森如戟。知是人稀免斧斤。彥謙公詩多態靄春雲。書法仍傳顧八分。馬首山川留咳唾。天涯草不襲香薰。承恩新試調羹手。華國須煩補衮文。幕下有人存郢質。神工惟在一揮斤。啓昭重重朝霧暗於雲。馬首峯巒不可分。萬里同驅情更密。一春相逐德應薰。十年事業歸謀口。幾處山靈擬勒文。俚曲却慙酬白雪。雕蟲其奈運風斤。士遂</text>
<title>過渚灘</title>,<text>悤悤驅馬過淸灘。百尺危樓臥碧灣。桃漲初添春政媚。歸來携酒約重看。演之略約猶能跨淺灘。亭船不必泛淸灣。後先華使何分別。寄語州官一樣看。舊例。天使到渚灘。或橋或船而渡。去歲。帳幕于灘邊。又於亭子船。別設午宴。邑人病之。故及之也。○彥謙隱隱長橋臥淺灘。開襟聊此俯淸灣。中流不似臨磯好。爲報遊人仔細看。啓昭長川得石淺成灘。山勢縈廻抱作灣。日暮水禽盤渚下。依然身在畫中看。士遂</text>
<title>寶山道中</title>,<text>北極雲深白日昇。怳然心地憶觚稜。當年作客尋春慣。此路逢人識面曾。嫩水含風搖滉瀁。亂峯穿霧露崚嶒。驅馳爲被微官縛。苦說歸田我不能。演之宿霧平沈日未昇。襲人寒氣曉稜稜。溪花岸柳含春凍。短堠長亭記我曾。雲鎖千峯山偃蹇。路紆九折石崚嶒。川流曲曲淸如許。欲濯塵纓愧不能。彥謙殘夢醒來日已昇。登途慣踏石稜稜。天涯蹤跡行須遍。海曲山川見未曾。隱霧長林靑滅沒。淩空削壁碧崚嶒。才衰久覺奚囊乏。報答風光謝不能。啓昭晴旭曈曈隔霧昇。亂峯崷崒未藏稜。壯年來往君應厭。萬里間關我亦曾。迢遞寶山臨蒼莽。逶迤神水帶崚嶒。黃塵滿面猶奔走。却愧簪纓謝不能。士遂</text>
<title>憩蔥秀山碑閣 二首</title>,<text>峽束森攢戟。山圍展畫屛。高名傳舊碣。傑搆耀新銘。最愛鵬遵勢。還憐虎踞形。何方生肉趐。飛步上雲扃。默默山猶舊。紛紛號謾新。浮詞喧萬口。遺蹟詔千春。甚矣好名累。荒哉作俑人。何如樹勳業。節義屹嶙峋。演之董舊名蔥秀。龔今號翠屛。溪山眞遇賞。文字競鐫銘。螭首穹窿峙。龜趺贔屭形。應須庛風雨。崇構壓山扃。客裏風懷減。吟邊雪鬢新。每因寒食節。偏憶故園春。林闃猶聞鳥。山空不見人。崎嶇頻叱馭。斜日下嶙峋。彥謙立馬雙碑下。山圍一畫屛。鐫磨同石鼓。文字擬盤銘。鼇戴微低首。龍拏半露形。撝呵煩鬼力。千古鎖巖扃。遇賞元非晩。詞臣着眼新。揄揚才一語。昭示卽千春。會意多緣境。留名故在人。當時不回顧。今日謾嶙峋。啓昭綠水羅爲帶。靑山石作屛。董公曾有記。龔氏又留銘。勝境人隨擅。名區畫不形。臨岐龜負碣。高閣鎖雲扃。雲物羊碑古。臨流傑構新。摩挲成一憩。來往費三春。天地長爲客。塵沙不貸人。徘徊山日暮。高詠倚嶙峋。士遂</text>
<title>龍泉館 三絶</title>,<text>的的孤燈照短屛。燒香一炷客懷淸。夜深萬籟方涔寂。入戶窺人月有情。春遊無處着愁端。得句還知勝好官。詩思撩人淸不寐。小窓明滅一燈殘。無端萬慮集征鞍。入夜襟懷欲語難。九十日春曾瞥眼。鄕心俱與宦情闌。演之三尺矮床八幅屛。傍山候館十分淸。舊時陳迹渾如夢。不盡憑欄憾慨情。萬山蒼翠入雲端。飽雨經霜不受官。報道遊人須護惜。春來莫遣野燒殘。嗚咽灘頭暫卸鞍。灘聲如訢別離難。年年經別何窮已。只有灘聲愁未闌。彥謙空翠霏霏入枕屛。晩來山氣襲人淸。沈吟不記前途遠。半日偸閒足慰情。客中愁緖自多端。奔走塵埃爲一官。梅蕊故園應待我。東風且莫急吹殘。黃粱一枕息征鞍。無限羈懷瀉出難。馬上長消閒日月。不知春事漸成闌。啓昭趁路靑山展畫屛。一溪涵碧玉澄淸。煙村日落誰橫篴。惹起關山萬里情。客裏愁懷忽萬端。江山何處可休官。臨溪一席投淸興。林外天低落照殘。溪上郵亭一駐鞍。客懷蕭索得詩難。迢迢萬里關西路。纔到龍泉興已闌。士遂</text>
<title>劍水館 二絶</title>,<text>何年鄷獄掘龍泉。凜鍔寒鋒倚碧天。一夜延津雷雨化。至今餘彩射雲煙。嵐翠和煙透小簾。燕呼殘夢語喃喃。故園遙憶春如海。歸思眞同越鳥南。演之沄沄一水近龍泉。劍氣崢嶸夜射天。不用區區辨名實。且將詩句答雲煙。疏櫺面面下緗簾。庭院人稀鳥語喃。攲枕片時成小睡。無端魂夢繞江南。彥謙遐邦無計斸龍泉。夜夜騰精上徹天。冤氣至今消不得。行人謾說是雲煙。東風不許隔重簾。時送前簷燕語喃。忽憶故園春似舊。依然身在華山南。啓昭</text>
<title>馬上口占 二律</title>,<text>山當人面立。橋向渡頭橫。髀肉侵鞍減。塵沙觸眼生。東風遊子恨。芳草故鄕情。尙有耽詩癖。多於馬上成。入幕慙非分。聯鑣亦有緣。霱雲思北極。新雁送東邊。節物悲遊子。容顏異昔年。三春都過了。何日賦歸田。演之細草裙腰綠。閒雲匹練橫。淸流魚得計。佳境我非生。白髮違春興。靑山不世情。瞢騰驅策倦。委轡夢還成。軒冕叨榮寵。林泉負勝緣。歸心天北極。客路海西邊。旅況憐衰質。風情付少年。平生耕釣興。江上有荒田。彥謙馳驅又幾里。馬首亂山橫。筋力難供世。詩名易誤生。塵沙靡監日。江海未歸情。向暮投前館。黃梁一夢成。托契憑知己。同行有宿緣。山川窮塞上。歲月老吟邊。道在投膠地。情深作客年。如何鞍馬日。更說去歸田。啓昭風塵行幾日。歸路暮山橫。日下長安遠。天涯芳草生。關河千里恨。書劍十年情。奔走功名裏。歸田計不成。竹葉旣無分。詩魔還有緣。形容荒野外。愁緖暮江邊。鞍馬空千里。煙花又一年。前村農務急。却憶故山田。士遂</text>
<title>宿鳳山郡。夢歸京國。趨早朝。起而有作。用演雅體。</title>,<text>悠悠驅馬向西關。暫解征衣宿鳳山。惱殺三春迷蝶夢。分明雙闕侍鵷班。依然珥筆螭坳下。忘却投身鳥道間。起趁晨鷄催戒駕。計程何日達龍灣。演之隔林啼鳥語關關。三月鶯花滿故山。蟻泛杯觴違宴集。鷺群環佩憶朝班。心懸鳳闕層霄上。目斷龍華 山名在鄕 落照間。却喜馬頭詩景在。一雙鸂鷘下寒灣。彥謙雄蟠龍虎擁成關。鳳去千年但有山。望眼逐春迷鵠嶺。歸魂隨夢入鵷班。雲連蜃市西江外。天闊鵬程北極間。日晩長途驅馬倦。故鄕閒殺白鷗灣。啓昭鳳州西去度雄關。雁外天遙不辨山。萬里鶯花迷客眼。三更蝶夢繞朝班。螳蟬世事須臾裏。鶗鴂春光取次間。馬上吟哦魂欲斷。鳥邊殘日下蒼灣。士遂</text>
<title>上巳日。寓鳳山。四首。</title>,<text>暮春征馬西歸路。千里萍蓬無着住。鳳山佳節三月三。柳初展眉花欲吐。強揮吟鞭赴前途。勝水佳山無處無。悤悤未暇修契事。淸境過眼眞須臾。浴沂空思點吾與。耿耿此懷憑誰語。男兒非是不食瓠。明年此日知何處。謾將春服向東風。懷鄕戀闕應相同。長吟陟岵倚絶頂。望眼空穿海天東。演之去年上巳金郊路。棠梨雪落留春住。今年此日鳳山館。碧草始芽花未吐。年年佳節走道途。筋力漸衰歡意無。何況海西風氣殊。寒暄變態能須臾。每對雲山略容與。除却同行誰唔語。洞仙嶺頭望齊安。摠是浮生腸斷處。蘭亭修契有遺風。曲水流觴情興同。庭闈應苦望我歸。故鄕政在千山東。彥謙萋萋芳草夕陽路。一向天涯迷去住。況逢佳節客中過。對酒無歡腸欲吐。故園回首隔長途。今日春光依舊無。老來行役倍多苦。少年歡樂眞須臾。惱人光景渾漫與。鳥哢晴聲燕留語。稽山洛水在何許。過眼不見浮觴處。空將詩句答春風。愁入家山千里同。關河杳杳西路永。馬首何時還向東。啓昭東風三月鳳山路。客逐光陰俱不住。西海寒多春事晩。溪萼含紅不肯吐。天涯旌節滯脩途。客裏良辰勝事無。當年留迹已成陳。桑田東海眞須臾。頭邊歲月不吾與。默傷羈魂誰共語。盡日塵沙王事忙。樽酒風流着無處。班荊嶺頭共臨風。陟岵情懷許我同。長程萬里密縫密。何日言歸馬首東。士遂</text>
<title>三月三日。小憩銅仙嶺上。次張給事韻。</title>,<text>沂上空懷點也歸。衛蘧猶自未知非。傷春愁苦添霜鬢。滿路塵沙染素衣。唯有酒杯消積恨。難將詩句絆餘暉。聊拚一賞酬佳節。不信人間四事違。演之班荊仙嶺坐忘歸。異域風光觸眼非。未見芳菲酬令節。却愁塵土滿征衣。浴沂幾處生狂興。修契何人對落暉。惟有杜陵言可誦。暫時相賞莫相違。彥謙關河迢遰少人歸。消息西來果是非。馬上有時驚小睡。客中多事換春衣。天邊歲月頻佳節。海角登臨易落暉。洛水稽山無見處。踏靑心況轉成違。啓昭舊國煙花客未歸。夢中消息覺來非。關西萬里離仙仗。塞北三年隔彩衣。勝日樽前知帝力。密縫身上感春暉。良辰對景還垂淚。佳會家山我獨違。士遂</text>
<title>黃海孔監司希聖。將酒樂迎于簇錦溪邊。興極而罷。</title>,<text>道中佳節客恨迷。喜見華筵俯小溪。芳草抽靑新雨後。殘霞散纈夕陽西。已將修契堪追晉。不用聞韶必在齊。更有羈懷消遣處。落梅吹篴響高低。演之重重帷幕樹林迷。簇錦名高罨畫溪。孤䳱落霞天上下。白沙靑草岸東西。山迎淑氣花初綻。柳怯輕寒葉未齊。觴詠管絃兼地勝。蘭亭今日價還低。彥謙迢遰關河路欲迷。塵埃開眼忽淸溪。披襟快得風微北。倚席從敎日漸西。千里暮雲天外遠。雙洲春草望中齊。羈懷默默難容遣。銀梯無妨向我低。啓昭長短郵亭路轉迷。迎賓雲幕忽臨溪。十年去留人將老。三月煙花客向西。芳草晴川天外遠。落霞孤䳱日邊齊。淸樽勝友還佳節。扶醉歸程暝色低。士遂三三日。追到鳳山。錄奉戲語求和。三首。淸明寒食又三三。佳節相仍客興酣。老子風流元不淺。諸公鋒穎儘難堪。江山好處詩爲壘。樽酒開時戰必戡。可笑蹇跚空殿後。醉聞飛旆渡江南。客程三月初三日。歷盡春山不見花。應放先鋒鏖物色。却敎凡卉怯天葩。行塵瑟瑟時遺寶。野草蕭蕭始露芽。欲追歡事分多少。不怨東風怨使華。作客還多日。逢辰秖自傷。愁添衰鬢白。春染嫩條黃佳會民川遠。嚴程劍水長。少須停野騎。試與問句芒。漢之</text>
<title>[次申宣慰韻]</title>,<text>黃州佳節屬重三。穀雨初收麗日酣。鶗鴂驚心春欲盡。桑楡垂老意何堪。睡魔着眼詩難敵。愁陣圍城酒未戡。惟有浴沂遺興在。夢魂時繞海東南。他鄕春色垂垂盡。料峭餘寒尙勒花。會見柞楡將改火。還敎桃李未成葩。山陰脩竹空蒼翠。鄭洧幽蘭欲茁芽。遙憶故園歸不得。那堪遊子惜年華。老境難爲節。佳辰謾易傷。山梅飄雪白。溪柳撚金黃。病覺侵年至。愁添抵日長。袖中空有劍。無復吐寒芒。演之年過半百又過三。每到佳辰借酒酣。綵筆揮多君自得。明珠投暗我何堪。蚊雷敢與洪鍾鬪。螳臂知非大敵戡。謾倚征鞍憐客況。舊遊偏憶鳳城南。詞場白戰老詩魔。麗句曾驚夢筆花。天上春雲多媚態。風前玉樹吐奇葩。路經仙境山如畫。節近淸明木未芽。勝賞由來應有地。不妨隨處答年華。節序窮途盡。風光久客傷。江流搖鴨綠。柳色着鵝黃。莫道春宵短。能令旅夢長。詩新堪把玩。霜刃耀寒芒。彥謙天邊佳節三月三。忽憶故園花木酣。眼中歡樂已全少。客裏情懷寧久堪。空餘茶椀睡頻破。縱有酒兵愁未戡。極目長洲芳草色。春心江北與江南。驛亭深處梅一樹。爲問南枝花未花。寒暄氣候仲季月。煙雨開殘三四葩。異域山川殊未好。故園筍蕨應已芽。鄕情羈思兩無極。吟罷公詩雙鬢華。客裏又佳節。無花還自傷。關雲帶昏黑。海月弄曛黃。一與故山別。空懷征路長。消愁須好句。時復染毫芒。啓昭楊柳東風三月三。長郊芳草興初酣。佳辰勝景詩添債。遠路長程病不堪。客況牽多詩未遣。春愁圍急酒難戡。荷公新句驚塵眼。一代高明擅斗南。西來煙景屬吟哦。物象盈囊筆吐花。勝地開筵淹使節。東君藏艶讓詩葩。溪邊暖日楊初嚲。谷口輕寒茗未芽。此去天涯知不倦。客程隨處管年華。天涯芳草綠。佳節客魂傷。夢寐家山遠。塵埃鬢髮黃。償春呼筆急。挑興引杯長。安排須老手。才盡敢嬰芒。士遂</text>
<title>貯福院道中 三絶</title>,<text>征路斜侵小院傍。晩雲欺日作微涼。據鞍吟罷東回首。爲問傳書雁幾行。天涯一望白雲橫。江上又看芳草生。滿面黃埃催老醜。向人無復詑茲行。天邊形貌雙蓬鬢。湖上生涯二頃田。歸計墮空春欲盡。秖將詩酒趁流年。演之誰種蒼松夾路傍。天風吹下午陰涼。寄聲欲問南來雁。倘有家書一兩行。天外鴉鬟點點橫。海門遙望瘴雲生。淡煙平楚岡頭路。覓句從敎緩緩行。夕陽鷄啄場邊粟。細草牛眠壟上田。更有他人能貯福。一區煙花太平年。彥謙院屋蕭條古道傍。竹陰松籟兩淸涼。無緣暫稅征西駕。復向征途問大行。西來岐路謾縱橫。已信虛名誤此生。院裏有人應笑我。一年何事四回行。鴉噪叢林欲暮天。鞭牛無處不耕田。知渠貯福多深意。遙獻南山亨萬年。啓昭夢魂長勞北斗傍。客中懷抱轉悲涼。如今又値千秋節。却憶鳴珂趁鷺行。朝暮吳山縱復橫。古人曾亦歎勞生。一春辜負家山興。空作關河萬里行。家貧無力買林泉。計拙難營負郭田。汲汲馳驅成底事。謾從鞍馬費流年。士遂</text>
<title>三月初五日。行誕日望闕禮。</title>,<text>遙瞻雙闕霱雲邊。猶似違顏尺五天。虎拜未能隨百辟。嵩呼唯願享千年。乾坤洪造均生育。蟣蝨微臣受寵憐。去歲茲辰陪御仗。衣冠熏染獸爐煙。演之聖辰恭遇海西邊。拜舞遙瞻斗極天。仁覆一邦逢舜日。山呼千歲祝堯年。遠人恭識威顏近。微物均爲造化憐。心在紫宸身客路。長思衣染御爐煙。彥謙此日馳驅道路邊。九重長望五雲天。心懸鳳闕遙千里。身隔鵷班又一年。却憶衣冠同拜舞。不堪鞍馬獨傷憐。遐鄕擬獻封人祝。西海南山接曙煙。啓昭去年今日五雲邊。玉佩瑤簪賀九天。北闕曉鍾開萬戶。南山神算頌千年。雲龍異域違相遠。犬馬微誠竊自憐。客舍淸晨陳虎拜。氤氳滿眼想香煙。士遂復用三三日示和之韻。獻奉三從事行軒。不敢兼達遠接使閣下。羽翼文場從事三。且令歡伯助醺酣。詞源浩浩安能當。筆陣堂堂政不堪。花鳥愁來還自與。詩魔降復更誰戡。盟壇尙有毛錐在。須導前鋒作指南。東風吹過三三節。行到黃州始見花。翠袖有情裁綠葉。酡顏無數奪紅葩。哀箏錦柱調梅怨。纖手春盤薦菜芽。莫道座中腸盡斷。蘇何今已鬢生華。閒居今亦老。爲客可無傷。寒妬春光簿。塵霾午日黃。雲兼身共遠。山與路俱長。賴有愁能割。詞鋒當劍芒。漢之</text>
<title>大同江船中。復次申宣慰韻。</title>,<text>勝境空聞海上三。塵區十載夢初酣。淸樽此會君須記。明日離懷我不堪。酒壘杯觴那易敵。詩壇吟嘯更難戡。年來久被虛名累。箕斗多慙在北南。吟壇喜得詩中將。宴席欣聞陌上花。紫劍發硎騰俊彩。緗桃染頰吐奇葩。煙開翠浪舟初纜。雨過芳洲草始芽。曲妙從來知寡和。媿無佳句答皇華。美境眞堪賞。良辰莫謾傷。江平鋪練白。觥凸酌鵝黃。準擬開懷久。翻敎引興長。休嫌西日落。新月吐光芒。演之屈指曾遊歲已三。樓臺無處不先酣。當時意氣猶聞健。老去情懷自不堪。畫舸浮輕風有力。彈丸詩就筆難戡。逢場莫動傷春思。風景依俙漢水南。牧丹峯上韶光晩。頃刻能開解語花。步轉白雲驚石斷。舞翻紅袖奪春葩。日沈孤島分江泒。波捲晴沙長荻芽。冠蓋卽今遊賞地。百年征戰換繁華。境勝人難値。春殘意易傷。江搖官酒綠。柳妬妓衣黃。繚繞箏聲遠。翩翻舞袖長。無歸緣不醉。留與待星芒。彥謙鍾鼓嶺城報夜三。留連杯酒倚沈酣。功名久覺子房足。俗事元非中散堪。惱眼靑春還是伴。困人黃嬭定誰戡。臨風更寄登樓目。雲氣遙連華岳南。節近淸明不在家。一株開落故園花。羈愁黯黯連江草。病眼矇矇怯野葩。詩壘幾多尋舊債。茶鐺閒却試新芽。客中何處春深好。唯覺年華上鬢華。客裏逢人少。行行意謾傷。塞天雲斷續。關路馬玄黃。直北星辰遠。征西道路長。空餘書劍在。時復耀精芒。啓昭仙區蓬島海中三。緩棹東風酒半酣。望極煙波春已晩。夢遙鄕國意何堪。淸遊自是吾能事。白戰元非我所戡。對景吟哦魂欲斷。無端愁思滿江南。舊國江山元似畫。三行紅粉當春花。文章萬丈生長焰。咳唾千篇吐亂葩。膾斫細鱗飛白縷。菜傳纖手送靑芽。樽傾東海方酬節。莫道吟邊鬢欲華。故國春光晩。煙波客子傷。葡萄醅漲綠。楊柳葉垂黃。樽酒歡情洽。江流別恨長。留連歸不得。新月欲生芒。士遂</text>
<title>大同江舟中</title>,<text>半日留連倚畫船。遠簫長笛起鷺眠。樽開琥珀看如海。人在蓬瀛望若仙。陶瀉風懷詩興動。驅除羈恨酒情牽。明朝此會成陳迹。世事從來易變遷。演之水拍長干繫畫船。笛聲驚破白鷗眠。關西老將心先醉。漢北遊人首欲仙。賸有歡情窮踐勝。幾回歸袂動遭牽。江山如許終陳迹。須向高樓席更遷。彥謙晴江鼓角擁樓船。徹骨淸風泠不眠。遠客自傷頻節序。傍人却訝是神仙。長吟苦被詩情惱。欲去還遭酒興牽。落日前峯無限好。何妨隨處座成遷。啓昭江上東風送畫船。隔天簫鼓起龍眠。樓臺十里開靈境。珠翠千行迓水仙。客裏光陰吾欲老。天涯詩酒興相牽。憑君莫說興亡事。東海桑田問幾遷。士遂大同江上泛樓船。誰遣紅粧對醉眠。還有世間如此地。若非蓬島是何仙。撑蒿莫敎羅裙濕。緩棹猶須錦纜牽。追憶舊遊還似夢。白頭空歎歲時遷。漢之</text>
<title>浮碧樓</title>,<text>極目原郊盡放靑。登樓隨處有詩情。千尋疊嶂抽篸立。萬斛方舟畫鷁明。煙嚲柳絲縈舞袖。風傳灘響雜歌聲。百年興廢還多感。忽覺新愁爲暗生。演之斷逕斜連鐵壁靑。倦遊憐我十年情。微茫遠水鷗邊淨。縹緲遙岑鳥外明。渡口雲橫朝暮態。城頭潮打古今聲。興亡衮衮憑誰問。醉後無端感慨生。彥謙極目長洲草色靑。煙波無限故鄕情。朝天石在人何處。浮碧樓空月獨明。故國千年離黍恨。江城一曲落梅聲。憑欄不用頻懷古。愁緖多端種種生。啓昭萬頃澄波一望靑。孤舟芳草感離情。荒苔謾合騏驎綠。片月長臨錦繡明。楊柳風煙迷酒旆。樓臺絃管雜江聲。汀洲日暮鳥飛盡。野渡無人潮自生。士遂江水悠悠江草靑。登臨二十九年情。春坊舊曲聞麗代。古寺微鍾記永明。帆映遠山歸極浦。浪衝危石送寒聲。繡峯羅島華奢地。開到繁花意自生。漢之</text>
<title>浮碧樓席上走筆。又博一粲。</title>,<text>懷鄕戀闕意悠悠。遠客尋春上畫樓。不改江山成萬古。多情雲物勝三丘。地分淨界留淸賞。天與高人辦壯遊。佳會明朝忙聚散。謾悲身世似浮漚。演之山勢盤廻樹影稠。雲煙千古護江樓。桃花浪漲環孤嶼。楊柳陰多隔斷丘。仙子有時吹篴過。美人何處惜春遊。天涯悵望芳菲節。始覺羈蹤水上漚。彥謙長安南望路悠悠。遠客多情久倚樓。三月煙花渾異境。百年征戰但荒丘。風流落魄繁華地。笙鶴依俙汗漫遊。千里相逢還此別。眼看身世一浮漚。啓昭雲霞萬古永明寺。風月千秋浮碧樓。百變興亡問無處。一區山水擬丹丘。煙花況復逢佳節。詩酒何妨作勝遊。日落長洲須秉燭。此身元自等浮漚。士遂長江不盡水悠悠。白首重來更倚樓。今日風流還入眼。昔年羅綺已成丘。聊憑從事吟秋句。欲向丁仙說舊遊。城郭不殊人事異。存亡須信海中漚。兼示迎慰使丁令公○漢之</text>
<title>安定館。次圭峯韻。</title>,<text>俯仰任東西。萍蓬元不定。困來投旅館。前山已迎暝。村市暗戎戎。物色渾不省。猶疑網川圖。更訝壺中景。風枝動棲禽。月林散淸影。杯浮竹葉酒。盤飣槐芽餠。夜來客衾泠。怯寒龜縮頸。自媿薄劣資。獲與仙遊倂。公才將詩壇。千軍可制挺。秖襲蘭室薰。孰犯詞鋒穎。時掉苦吟頭。冠側倩人整。猶欣幸執鞭。不敢歎馳騁。盥手讀公詩。塵骨洗愁醒。演之侵晨發西都。過午風不定。黃塵四面起。白日忽幽暝。正苦眼生花。咫尺誰復省。江山六十里。摠是煙中景。林喧鳥弄音。溪淺柳搖影。得句不厭改。如以泥畫餠。同行數三子。朗吟自伸頸。良辰與樂事。異域偶相倂。飜思冀北空。妙在一揮挺。不有雪堂戰。誰試毛囊穎。我衰合退縮。築壘頻不整。空軒愛閒眠。脩路倦馳騁。念念已成灰。怳然如夢醒。彥謙我懷如縣旌。隨風飄不定。況茲道里永。天日易昏暝。頻遭幕中評。遇事謾不省。空餘跨鞍馬。無復對煙景。關城舊征戰。一瞥過雲影。古蹟問無處。滌胸須八餠。時時覓新句。四顧勞轉頸。誰知鞅掌曰。賞音與之倂。撼樹笑蜉蝣。擊鍾煩寸挺。苦識自不量。猶欲試毫穎。期公一湔拂。斂我衣冠整。有懹懹耿耿。極力無由騁。借枕暫成睡。又被人喚醒。啓昭悠悠路不窮。漾漾心無定。塵沙侵病目。不夕先覺暝。箕都舊遊地。過眼渾不省。悤悤一日間。忽忽負煙景。樓高花自開。江空月孤影。風懷漸蕭索。不復問賣餠。故園千山南。日夕徒延頸。紛然百慮集。日與春愁倂。況値雪堂仙。白戰尙利挺。降幡豎孤壘。奇勳策毛穎。無緣張吾軍。筆陣愁不整。詞鋒挫已盡。況望書林騁。還須廢吟哦。生涯付醉醒。士遂</text>
<title>肅寧道中 二絶</title>,<text>明霞斜帶夕陽殘。滿面東風料峭寒。已把三春忙裏過。愁端悲意若相干。煙樹迷茫入眼森。嶺雲分暝作微陰。無端忽起傷春思。客子襟懷付醉吟。演之野雲呑日欲西殘。老怯東風尙簿寒。漁父豈知身是畫。把竿閒立小溪干。霧光低地樹森森。籬落霏微擁夕陰。白鳥雙飛過山去。故應知我有新吟。彥謙東風欺我鬢凋殘。春半關城特地寒。更欲登臨望雲樹。高樓何處有欄干。窮邊物色儘蕭森。瘴霧昏天日已陰。跋馬長途泥欲陷。此間那復着閑吟。啓昭平蕪空闊野燒殘。病首逢春尙怕寒。無限夕陽芳草恨。玉人何處倚欄干。客中風物轉蕭森。羃羃輕陰接地陰。段段春愁寫何處。渭城餘恨寄高吟。士遂</text>
<title>肅寧館曉吟</title>,<text>荒鷄催曉報窓明。索寞襟懷酒半醒。山事欲濃花事晩。隔林啼鳥不堪聽。演之輝輝紅旭照窓明。獨掩羅幃夢未醒。庭院曉寒人寂寂。數聲啼鳥隔簾聽。彥謙暝色侵窓漸向明。邯鄲一枕夢初醒。悤悤苦被人呼起。鼓角催程入遠聽。啓昭暝色臨窓報曉明。夢回空館酒初醒。擁衾不起緣春惱。何處啼禽喚客聽。士遂</text>
<title>雲巖院</title>,<text>院小倚林麓。風多捲蓋茅。傷春三月暮。戀闕五雲高。關路猶千里。塵河欲二毛。故園歸未得。長嘯坐東皐。演之院廢生靑草。亭新蔭白茅。柴門臨水閉。危磴入雲高。谷鳥啼春晝。村童擷澗毛。晩來幽興足。長嘯倚林皐。彥謙制度新亭小。荒簷不翦茅。苔庭經雨滑。石逕出雲高。晩饌供魚膾。春羞剝芡毛。閒來舒嘯處。彷彿在東皐。啓昭雲巖古院廢。新構蓋黃茅。催騎春風暖。停驂午日高。生涯詩滿篋。行橐劍吹毛。易作流年恨。難逢相馬皐。士遂</text>
<title>今朝令花馱落後。心頗歸恨於令前。旣使花不開。又令落後。昔之蘇公有句云。爲君零落爲君開。今者。謂之零落則可。不可謂之能使開也。途中口號一律。旣與丁令公大噱。復博一粲。</title>,<text>向老流光能幾回。病餘心死作寒灰。誰攀官柳愁將別。任看山花謾自開。排悶秖憑佳句在。披襟長爲好風來。猶存杜子靑樓興。他日尋芳擬結媒。演之流年冉冉挽難回。老子風懷秖死灰。已怯霜毛臨鏡短。那將笑口向人開。任他深樹鸚相倂。却愛空樑燕獨來。寂寂春霄酣蝶夢。浮花浪蕊更誰媒。彥謙鼎鼎光陰挽不回。眼中花信逐飛灰。春殘苦被風吹盡。地遠元無鼓打開。杜牧江湖須落魄。劉郞衰白再歸來。東風有意勤相護。留向他時結好媒。啓昭關山百里首頻回。心死如今已着灰。五夜客懷迷酒醒。一年春興負花開。重簾寂寂天將暮。弱水沈沈鳥未來。此子風流元不淺。芳緣其奈欠良媒。士遂春光強半不曾回。鳥死沈歌山似灰。五色未應令我瞽。百花休道爲君開。蘇仙麗句無今古。杜子銀鞍可往來。天意人情俱寂寞。雄鳩鳴處若將媒。途中又聞鳴鳩。花信定至。八及之。○漢之</text>
<title>百祥樓。次板上韻。十首。</title>,<text>流丹凝碧煥新樓。萬景包羅眼底收。郭外澄江橫一帶。煙中翠巘露千頭。嵐光濃淡侵朱檻。天影蒼茫入綵舟。遠客登臨多古意。不禁歸興滿滄洲。淸江畫閣兩相宜。作客重遊景更奇。魚鳥渾疑知舊面。湖山似欲要新詩。煙沈極浦帆來少。雲斷長天雁去遲。凝睇還敎襟抱惡。懷鄕訪古起遐思。傷春訪古客懷深。面面危欄取次臨。塞上關河千里眼。鬢邊時序百年心。煙開翠壁層層障。日蘸紅波漾漾金。此是隋兵淪敗地。謾將遺事入新吟。淸波溶漾遠涵空。映日殘霞斷斷紅。千里風煙平楚外。百年征戰亂流中。雲拖霽色歸遙岫。雁帶鄕書遡晩風。休道殊方遊賞好。思親戀主恨重重。花綻紅房柳放綿。西遊欣値艶陽天。山銜殘照雲如絮。霧罩長洲草似煙。廢寺暮鍾今古月。荒郊夜渡往來船。樽前莫說思鄕苦。此地風光最可憐。翬翔傑構枕江沱。遠客偸閒借暫過。曲渚沙喧抽細草。新田雨膩長嘉禾。年光冉冉催人老。春色油油着物多。不盡天涯登眺恨。故園回首阻煙波。登樓才愧賦詩工。猶喜淸樽酒不空。濃淡江煙迷浦漵。霏微山霧濕房櫳。尋眞頓訝臨蓬島。挹灝還如臥月宮。人世幾回悲往事。隋唐遺蹟亂蕪中。滿面黃塵客意悠。忽看佳境入昏眸。蓬瀛不隔三千界。笙鶴如聞十二樓。落日孤煙天外路。寒雲芳草水中洲。剩將景物供歡笑。肯學張衡詠四愁。春風隨處好樓臺。作客西遊亦樂哉。長路關心詩摠廢。澄江照眼興還來。煙涵細柳金絲嫩。日漾晴波霧縠開。不用臨高重弔古。澆愁且覆掌中杯。能詩喜有謝臨川。徒覺昏眸便豁然。月斧斲肝裁物象。雲斤揮藻拾風煙。縱橫筆下珠璣字。爛熳樓中藥玉船。曲妙陽春難屬和。愧吾才淺管窺天。演之醉倚元龍百尺樓。晩風吹盡野雲收。樹陰斜罩長林外。山影平分古渡頭。廢刹僧搖施食磬。淸波人棹釣魚舟。半生來往夷猶地。不是鷗沙卽鷺洲。高樓風景雨晴宜。占斷關西第一奇。繞望雲山堪入畫。媚春花鳥自成詩。葦間漁篴三聲遠。天際歸帆一片遲。官道頓愁塵土面。也應無日不君思。華榱高入白雲深。乘興還思對月臨。嶺樹重遮南望眼。江流不斷北歸心。落霞散地紛紛綺。夕照沈波片片金。還有可人携手上。半邊歌嘯助豪吟。孤城春曉水煙空。入望銀刀鬣向紅。沙鷺靜蹺雲影裏。蒿師酣寢浪花中。藥山西面長時霧。楓浦東頭不盡風。倚柱高歌更回首。宦情鄕思兩重重。春寒猶覺襲重綿。徙倚危欄欲近天。山雨開時峯似畫。江風過後樹如煙。帆歸極浦明殘照。潮落虛沙閣小船。浮碧應須爭甲乙。玉環飛燕兩堪憐。衮衮長江亦有沱。仙區能復幾人過。潮回島嶼收魚網。雨足郊原種水禾。病眼欲窮高處望。春懷偏向酒邊多。貪歡不管嚴程晩。又棹樓船泛碧波。何人心匠自神工。新構層樓揷半空。林霧霏霏上朱檻。山雲細細宿雕櫳。春深柳影迷瓊島。夜半鍾聲出梵宮。獨立天風携滿袖。不知身在畫圖中。隋唐舊迹水悠悠。勝景猶撩倦客眸。征戰幾時空斷壟。乾坤終古此名樓。詩懷難續晴川句。墅意還思白鷺洲。醉後不堪頻悵望。暮雲春樹動離愁。少年春興上東臺。爛醉狂歌亦快哉。廿載關河人散去。千年華表鶴歸來。柳因贈別難禁弱。花爲迎春自在開。萬里羈遊雙鬢白。主人多事勸酒杯。十里平原隔兩川。箇中風景只依然。層崖寒擁春前雪。遠樹輕籠島上煙。垂釣興深芳草渡。采蘋歌罷木蘭船。年年寒食思歸切。況値乘槎塞外天。彥謙春風客倚仲宣樓。杳杳關河思不收。白日遙懸天北極。蒼波近接海西頭。顚狂賴有雙蓬鬢。歸去非無一釣舟。目斷夕陽芳草外。依微煙樹繞長洲。高樓淸絶四時宜。遠客登臨亦一奇。進退惟憂平昔志。乾坤浮水古人詩。春寒關塞鸚啼少。路斷雲天雁到遲。莫倚欄干飄玉笛。聲聲惹起故園思。江閣巋然江水深。英雄過去幾登臨。悠悠雲影千年迹。杳杳煙波萬里心。酒美惟懷傾白玉。路難還怕盡黃金。夕陽泓下聞龍吼。應爲幽人助苦吟。一水溶溶動碧空。晴波倒射夕陽紅。靑山隱映長干外。白鷺飛來杳靄中。別路聞多攀柳曲。江城吹盡落梅風。悠悠塵世無窮事。借問臨流意幾重。草連千里碧芊綿。雲樹茫茫隔暮天。結構樓臺雄制度。淸明時節好風煙。欲酬勝景充吟料。其奈長江送客船。上馬悤悤關外去。浮萍身世絶堪憐。窣雲華構倚淸沱。廿載聞名始一過。湘曲夜深彈古瑟。周原雨足長新禾。風流自媿吾人少。景物偏於此地多。忙裏得閒眞樂事。星槎遮莫泛輕波。收拾風光句未工。隋唐遺迹已成空。惟餘斷壟生靑草。長有斜陽照絳櫳。留滯三春箕子國。荒涼七佛梵王宮。偸閒半日忘前路。誰道吾行在客中。白雲黃鶴意悠悠。芳草晴川入客眸。蘭葉風來香滿浦。桃花浪漲水浮樓。塵區正隔三千界。仙境遙連十二洲。自是煙波無限好。崔郞當日枉生愁。遠遊無處不登臺。表裏山川亦壯哉。四牡幸同千里去。一年能得幾回來。驚心節序朝還暮。惱眼風花落又開。霜鬢繁時須酒遣。小陵何事欲停杯。憑軒彷彿舊山川。萬里來遊豈偶然。西塞又逢南嶺月。東臺長憶北江煙。悠悠望眼千重樹。漾漾歸心一葉船。興罷酒醒漁篴晩。無端風浪欲黏天。吾亭在陽川。南有山曰南嶺。北有水曰北江。○啓昭江上高城城上樓。眼中雲物坐來收。山遙不辨天窮處。野闊難分地盡頭。靑草島邊飛水鳥。朱欄影裏泛漁舟。風流此日蘇仙過。笙鶴依然下十洲。勝景良辰客裏宜。雙淸風月四時奇。淡糚濃沫雪堂句。黃鶴白雲崔顥詩。山對妙香螺髻小。潮通滄海客帆遲。憑欄凝睇吟哦久。日暮悲笳動遠思。客恨何如江水深。百年懷抱此登臨。奔雲度鳥長天眼。戀闕思家落日心。草繞三洲初展錦。苔封七佛已銷金。樽前衮衮興亡恨。徙倚欄干更苦吟。溶溶春水遠浮空。簾外欄光入浪紅。野渡孤舟荒寺下。晴川芳草夕陽中。淸吟況接馮夷窟。汗漫將追禦寇風。長興未收鄕思動。路遙京國樹重重。江頭楊柳未舒綿。人在紅樓倚碧天。雲物千秋空傑構。城池百戰但蒼煙。愁侵客鬢迷春草。目極晴波送釣船。明日又催鞍馬去。汀洲白鳥最堪憐。高樓百尺壓江沱。五載如今五度過。北里風輕初颺柳。西疇春早未生禾。天涯對景歡娛少。客裏逢辰憾慨多。回首長安何處是。蒼茫雲日接煙波。誰覷名區結構工。危欄憑處客愁空。三千弱水迷靑鳥。十二珠簾鎖碧櫳。何處人間塵土累。怳然身在廣寒宮。樽前不盡登臨興。鞍馬渾忘在路中。長江萬里去悠悠。誰遣風煙刮病眸。勳業行莊工部句。進退憂樂范公樓。雲隨帆影歸前浦。風送潮聲落晩洲。日暮天涯身已遠。眉端空蹙故鄕愁。百尺朱欄倚石臺。登臨一夕意悠哉。樓頭煙景鸚花早。客裏光陰燕子來。勝賞聊憑詩句落。羈懷還向酒樽開。浮生佳會知難再。握手頻催太白杯。何處靑山是博川。眼穿關路更茫然。長江風浪千層雪。古郭春花十里煙。白白細鱗供客饌。長長垂柳繫漁船。心懸北闕身西塞。碧海霞殘水拍天。士遂華構崢嶸換舊樓。錦囊煙景富新收。香山春草欺僧眼。薩水晴波學鴨頭。此去未成花下酌。歸來須放月中舟。浮雲不隔鄕關思。絶勝當時鸚鵡洲。遠遊非復暮年宜。多爲平生只愛奇。高閣幸逢天子使。謫仙還畏上頭詩。吟探物象靑春晩。笑拍欄干白日遲。一夢覺來塵滿面。落霞孤䳱摠我思。何處關西春又深。畫欄今日喜重臨。靑山有素非新面。白鳥相親是宿心。樓上客情還中酒。眼前詩債不論金。誰送落梅橫吹好。更敎泓底老龍吟。翬飛高閣倚晴空。簾額斜含返照紅。崔李久亡題詠少。樓臺長在寂寞中。來遊遠客還忘日。坐賞平江更不風。心擬四賢吟四絶。欲酬前韻恥成重。春寒峭峭憶重綿。城上高樓正近天。客路三千迎使節。風光百里少人煙。江山此日遙憑檻。簫鼓何時滿載船。昔歲壯心今尙在。鏡中勳業不須憐。樓下長江更有沱。百年吟嘯已三過。初看赤幟驚山燒。曾望黃雲憶野禾。故國光陰天外換。西關形勝客邊多。慇懃說與蒿師道。應亦知津慣涉波。爲山爲水是誰工。寥廓無因問太空。想到經營開畫棟。幾回料理倚雕櫳。仙間未必聞三島。勝處應成第一宮。還有好詩雲作篆。岳陽當在漾收中。白雲黃鶴已悠悠。除是湖山更着眸。二水中分眞有地。三韓方丈豈無樓。吟成幾首詩如玉。開到群花錦作洲。從此求仙知不惡。白頭緣爲戀君愁。百年多病獨登臺。杜子如今安在哉。靑眼故應山似舊。白頭聊復我重來。沙鷗戲翼回翔過。賈客歸帆次第開。偸得一閒胡不飮。勸君須倒掌中杯。摩誌當年畫網川。只今追憶思茫然。空看香岳千峯翠。遠負麗江八藪煙。西塞鱖魚飛白鳥。東吳蓴菜泛孤船。二張心事吾能獲。猶取涓埃欲報天。漢之</text>
<title>嘉平館阻雪。有感。</title>,<text>春光餘幾許。正近淸明節。探花嫌鼓遲。又此終日雪。黑白是何祥。悶默難論說。來多訝庭滿。灑急聞竹折。威稜奪春權。反勒句尖茁。千林盡縞素。不聞鸚語滑。嘉平滯行旌。天涯愁望絶。眼明得瓊韻。浩若江河決。我詩不成邦。淺陋如曺薛。未能酬白雪。枉被投明月。演之三月初九日。正當寒食節。曾聞寒食雨。未見寒食雪。蓋地已云多。盈尺何足說。山川浩如瀉。草木凍疑折。未能壓冬瘟。且欲催春茁。出門望脩路。預憂泥滑滑。嚴程滯客旌。半日腸欲絶。天公相戲劇。行止非我決。遑遑畏簡書。汲汲望華薛。何時退休堂。高臥第簷月。彥謙氣候西塞異。寒暄失時節。他山花已落。此地盈尺雪。四序各平分。昌黎曾謬說。頓恐陰沴盛。春和反摧折。句萌自生意。欲抽還莊茁。況我在中途。永懷行路滑。惟餘剡溪興。一味頗淸絶。陰陽互消長。相反如相決。但若十日寒。何以有一薛。他年續春秋。大雪書三月。啓昭寒食又淸明。客路逢佳節。不見酒村花。空淹驛亭雪。玄冥奪春序。陰陽理難說。廟堂誰燮理。微臣心欲折。漫山仍滿墅。生意摧方茁。不憂客衾寒。但慮征途滑。西來人有幾。千山鳥已絶。又被東坡翁。橫塑戰仍決。區區間齊楚。不保吾滕薛。天涯役吟魂。空負剡溪月。士遂</text>
<title>春雪。排律十韻。用韓文公韻。</title>,<text>擬攬靑春景。飜歌白雪謠。入帷知急灑。投沼覺先消。越女糚鉛面。巴童舞素腰。欺花封嫩萼。侵柳勒柔條。授簡思梁苑。吟詩憶灞橋。衾寒嫌冷透。眼纈怯光搖。階滿凹成凸。窓明暮作朝。響多敲竹碎。片細逐風飄。頓訝墻施堊。還疑樹掛綃。憑欄愁索句。添着鬢絲饒。演之自怪凌春雪。誰歌授簡謠。黏枝輕未墜。着地凍難消。已怯梅留壓。還愁柳舞腰。明珠鋪斷麓。狂絮糝長條。鶴鼈僧尋寺。銀環馬過橋。簾疏投未礙。窓簿色先搖。雲葉凝淸曉。瓊花散晩朝。雨餘猶細細。風急轉飄飄。人去看衣縞。階平訝積綃。似添衰鬢白。天豈不吾饒。彥謙那知三月半。白雪起新謠。陰沴疑猶在。陽和恐已消。欺春全奪氣。沒地欲侵腰。漏泄呈梅萼。侵凌壓柳條。蘭亭將作契。灞水却尋橋。黃鳥愁沾濕。靑林怎動搖。燃紅看昨日。積翠自今朝。芳興無多見。羈思不禁飄。淺斟成密坐。閒寫展輕綃。未識天公意。終愁莫我饒。啓昭白雪傳新曲。陽春罷舊謠。侵宵寒更襲。入晝暖初消。微凍封桃眼。餘威勒柳腰。嚴風雖料峭。春意肯蕭條。燕去花隨觜。鸚飛絮拂橋。氣侵衣乍冷。光纈眼先搖。舞閣春愁晩。糚樓夜易朝。兼梅落不見。趁蝶去同飄。摸寫難憑句。形容合倩綃。還嫌侵客鬢。添白不曾饒。士遂</text>
<title>雪中。過石門嶺。二絶</title>,<text>馬蹄飜雪白紛紛。山色冥濛午未分。陰氣來干陽失節。欲呼風伯快披雲。皚皚白色遍高平。雪意猶濃不肯晴。見晛明朝便消盡。旋敎春物更敷榮。演之長松落雪晩紛紛。瑤樹瓊林路不分。灑雨從敎蒼靄冷。馬蹄踏入嶺頭雲。連宵積雪晩來平。山氣空濛尙未晴。天意似嫌花事退。巧糚林壑助春榮。彥謙穿林打雪落紛紛。日午陰晴尙不分。試向石門高處望。鶻峯遙對鴨江雲。西來兩夜阻嘉平。數笑傍人問雪晴。幕下多▒無小補。此行何以答恩榮。啓昭欺春山雪夜繽紛。遠近川原畫不分。病客已愁寒透骨。嶺頭何事又屯雲。瑤壑瓊田一望平。琪花玉樹燦新晴。從知滕六眞多事。壓倒東君雨露榮。士遂</text>
<title>贈別鄭同知仁甫赴京</title>,<text>鶴野煙雲入望低。一江分隔地東西。天高九萬鵬摶翼。路遠三千馬奮蹄。嫋嫋垂楊惟管別。萋萋芳草共含悽。相看同是他鄕客。愁把離懷入小題。演之遼薊天連野色低。長安遙望五雲西。一年節序驚春晩。萬里風煙逐馬蹄。少日遠遊眞得得。暮年離恨獨悽悽。文章自是君能事。隨處樓臺續舊題。彥謙燕山一望碧空低。地盡西邊又向西。雲漢微茫南去翼。關城跼踧北來蹄。天涯羈旅同奔走。客裏分離倍慘悽。鶴野龍灣相隔後。詩筩何日寄新題。啓昭宮樹千年日月低。蔥蔥佳氣潞河西。一身去國深春思。萬里揚鞭快馬蹄。夢裏浮生元泛泛。客中相送倍悽悽。追公不及龍灣路。行到新安寄遠題。士遂</text>
<title>又別沈僉樞孟容赴京</title>,<text>暫辭溫室立螭傍。銜命朝京屬艶陽。觀樂惟須追季札。尋僧那復慕裵航。路經遼薊猶綿邈。眼入燕雲更渺茫。不要千金歸滿橐。好將新句貯奚囊。演之華表亭亭友庾傍。君行幾日到遼陽。路經八站驅官馬。水漲三汊泛野航。山海鸚花春荏苒。薊門煙樹曉微茫。休文更覺緣詩瘦。嬴得奇觀滿錦囊。彥謙那知離別道途傍。爲倚長亭到夕陽。閶闔九天朝日月。衣冠萬國接梯航。關河同作萍流轉。雲樹遙分路渺茫。相送客中無可贈。只將詩句寄行囊。啓昭送君歸去五雲傍。行趁東風政艶陽。亂卉三春遼野路。層波一葦鴨江航。羈懷客夢俱迢遰。魏闕鄕山兩渺茫。景物會輸長吉句。黃金那逐陸生囊。士遂</text>
<title>寄贈進賀使洪重叔</title>,<text>俱是天涯客裏人。轉蓬千里逐征塵。不堪愁緖苦相迫。奈此離筵何太頻。風雨一樽關塞夜。煙花三月帝城春。行遲未及龍灣餞。渭北江東兩地身。演之曾行盤松別故人。又從西路望行塵。遠遊已識登樓慣。老去那堪送客頻。迢遰雲山連上國。蒼茫風雪値殘春。秦關漢塞經過地。辛苦應憐萬里身。彥謙他鄕已作別離人。雨浥關西路上塵。▣▣▣▣▣▣▣。▣▣▣▣▣▣頻。龍灣不隔燕山月。鶴野遙連鴨水春。此去莫言君更迥。天涯同是未還身。啓昭同作殊方萬里人。燕山今又隔風塵。邊城夜月思君苦。異地容顏入夢頻。山擁薊門長護塞。草生秦堞幾經春。天涯惜別重重恨。老却煙花客裏身。士遂</text>
<title>納淸亭感懷</title>,<text>呑納溪山萬古淸。尋常棄擲傍長程。地難藏室呈佳趣。天與遊人播美名。幻出新亭臨水煥。驚看華額照人明。暮春更引林泉興。欲濯塵纓放野情。演之山下溪流曲曲淸。一亭蕭灑俯官程。銀鉤新揭黃門筆。華扁曾留太史名。高柳舞時春雨細。棲鳥歸處夕陽明。當年珍重騷人意。白首重來只愴情。彥謙領略溪山揭納淸。紫陽曾此爲淹程。雲煙固鐍寧無待。形勝因人始擅名。塵土十年頭欲白。滄浪一曲眼偏明。披襟納得淸多少。不獨重來有舊情。公詩有重來愴情之語。故末句及之。○啓昭加麻河帶小亭淸。長對靑山傍客程。萬里遠來今稅駕。十年遙望久聞名。春茶甌試塵襟爽。野雪光凝病眼明。此日天涯還勝地。逍遙聊可慰鄕情。士遂</text>
<title>道中偶吟。回文體。</title>,<text>磵幽生細草。林遠鬪鳴禽。宦旅傷春暮。容顏異昔今。演之磵石鳴流水。林園編叫禽。宦遊悲白髮。行樂不如今。彥謙磵淸鳴白石。林翠坐黃禽。宦簿愁多事。茫茫古與今。啓昭磵空藏老樹。林茂噪喧禽。宦客愁長路。悠悠思古今。士遂</text>
<title>道中。戲效東坡神智格。</title>,<text>山高水遠人來少。雲斷長天雁字斜。細草淡煙愁欲絶。流年忽向眼中過。演之細雨長程日已斜。斷橋流水少人過。無端忽破江南夢。回首東風感落花。彥謙短鞭長路日斜時。絶塞連鑣不盡思。回首一春愁裏過。仰天微笑少人知。啓昭</text>
<title>玉聯環</title>,<text>衣上黃塵拂尙留。田園回首動鄕愁。心懸斗極春光暮。日暖郊原物色柔。木葉抽新濡雨露。路岐依舊傍林丘。一年役役催衰鬢。賓館長嗟擁蔽裘。演之十里東風颺素塵。一床煙足暖添春。日移簾幕香還爇。火燒田園草似茵。因向酒邊驚遠客。各從雲裏望重宸。辰良勝地宜幽寂。叔夜慵來耐苦辛。彥謙寸腸愁絶把搖琴。今世何人是賞音。日暖城花含曉露。路泥行客阻春霖。林間遠篴誰相答。口裏長吟自不禁。示我新詩君有意。心知鴻迹復難尋。啓昭目斷煙花興已闌。東風隨處倚欄干。十年客況春垂盡。一夜羈懷酒未寬。見月思家愁入面。回頭望闕雪封巒。山川迢遰塵侵鬢。賓館時時把鏡看。士遂愛日堂愛日堂者。崔君應參氏所扁也。君有兩親。壽皆八十。世居湖南之金溝縣。君之父親諱湜。以孝行聞。贈爵封表。鄕里敬嘆。今年春孟。余省親于南。道經金縣。適君慈氏壽辰。張盛宴具絲竹。邀余及完山君李公彥迪，金堤守河君彭老，茂長守柳君泗以壽之。余仲氏世儉約而。時宰是縣。亦往參焉。酒旣酣。擧觴而請曰。吾之雙親。年迫桑楡。爲構一堂。額曰愛日。每値良辰壽日。必設筵席。召會鄕黨宗族。極親歡可已。若夫家貲之有無。顧不可計也。子以亞相之貴。朝夕侍經幄。以佐聖明之治。而今也特紆恩眷。榮覲桑梓。雖窮顯不同。而愛親之心則同。盍垂歌詠以侈吾堂。余起而歎曰。有是哉。言乎。愛親之心。人皆有之。然有親而能愛之者。人世鮮矣。則君堂之愛日爲扁者。豈獨有感於余心。亦天下人人之所同感也。欲留一言以記之。醉興闌跚。行李告忙。無暇搦筆而散。及到京師。官務倥偬。遷延未就。獨介介懷抱中者。未嘗不在於斯。茲者。遇封皇嗣之慶。翰林院侍讀官華察，工科左給事中薛廷寵。奉天子命。頒詔于我國。余以遠接使迓于江上。行到定州之新安館。適君之伯氏上庠應斗。惠然相遇。問寒暄後。不暇他語。先說此事。上庠告將歸寧。遂張燈奮筆。吟成長律一篇。屬諸同行三學士共和。幷篆愛日堂三字。付于上庠之行。他日竣事而還。又得歸省于南。則將更登斯堂。與君連袂婆娑。以盡壽歡。篆卽同來典醫監副正申濆筆也。嘉靖紀元之十八年歲在己亥春盡前七日。書于定州之新安館。洞天松竹靄蒼蒼。雲護窓扉水繞墻。誠極壽親開宴席。情深愛日扁高堂。生憎暮景經簷短。却喜春暉照屋長。色養向來難具慶。幾人回首歎康強。彥謙</text>
<title>[次遠接使蘇公愛日堂韻]</title>,<text>溪水循除老樹蒼。爲營精舍近連墻。靑氈懿德傳純孝。白日深情揭小堂。喜懼關心驚歲晩。岡陵祝壽配天長。崔邠家法鄕閭羨。八袠雙親尙健強。演之八十留看兩鬢蒼。念慈非復慕羹墻。萊衣毛檄同千載。椿樹萱叢共一堂。景短桑楡何苦迫。誠深日月屢添長。憑君和罷南陔曲。却望湖天萬里強。啓昭崔君孝友感穹蒼。愉樂何曾更鬩墻。喜懼深誠雙白髮。歡娛有地一高堂。綵衣舞處桑楡晩。壽席開時日月長。萬里題詩還自嘆。關山阻隔十年強。家君戍邊。十餘年于茲。今日。又懷萱堂之念。不能無感於崔君。故末句及之。○士遂</text>
<title>曉吟。次陳給事韻。</title>,<text>天邊曉色淡䑃朧。殘夢初驚雁叫空。睡鴨篆香薰枕席。綴蟲燈焰照房櫳。簷間鳥報窓微白。海際雲隨日已紅。晩起祇緣身病嬾。春愁黯黯酒無功。演之月華星彩曉朣朧。古屋沈沈斗帳空。撩亂春懷迷枕席。叮嚀鳥語報窓櫳。煙籠遠樹將浮綠。雨浥幽花欲放紅。一片旅魂招不得。醉鄕何處訪無功。彥謙殘燈無焰影䑃朧。夢破歸鴻叫遠空。着眼春愁迷曉夜。砭人寒氣透簾櫳。牕虛齋閣初生白。日射山川漸散紅。吟到苦時心轉苦。更尋歡伯試奇功。啓昭春花氣暖眼䑃朧。藹藹晴雲遠映空。塞外樓臺淹日月。天涯鸚燕共簾櫳。佳人鬢髮雲欺綠。遠客容顏酒借紅。憑几午來成小睡。驅魔一椀試茶功。士遂</text>
<title>堂於嶺六言</title>,<text>嶺上行吟叱馭。天涯獨立搔頭。雲峯如遠如近。村舍乍稀乍稠。樵叟衝煙出谷。牧童橫笛騎牛。殘春冉冉垂盡。倦客行行未休。演之望斷淼茫海口。行穿犖確坡頭。高低石磴苔滑。遠近人家樹稠。郵卒頻催去馬。村童閒飯耕牛。衰年豈合行役。病骨惟思退休。彥謙大小堂於嶺上。行行白雪侵頭。雲山北望天闊。鞍馬西來路稠。春晩更無乳燕。田荒惟見眠牛。君恩未報身老。何日三休四休。啓昭送盡東風九十。行窮滄海西頭。驚心歲月空邁。回首雲山政稠。細雨蒼波白鳥。晩煙綠草黃牛。天涯日暮愁絶。靡監征鞍未休。士遂</text>
<title>雲興館 二絶</title>,<text>夢破簷間一鳥呼。天涯身與片雲孤。春深景物還堪賞。入望江山當畫圖。謾把風煙入指呼。此身如寄足畸孤。三春旅食鬢絲白。羞見淵明歸去圖。演之松陰近屋鳥相呼。午夢初醒客枕孤。忽有晩風吹雨去。溪山堪作輞川圖。官杯取醉不勞呼。吟對靑山興不孤。大帽長衫塵滿面。何人畫我遠遊圖。彥謙搜詩覓酒便歡呼。客裏風懷自不孤。看盡天涯奇絶處。西來始信足良圖。喃喃新燕傍簷呼。驚破東風客夢孤。細雨霏霏煙淡淡。一亭淸景畫難圖。啓昭庭院風微鳥自呼。驛樓亭午客眠孤。春陰釀作前村雨。墨水依然展畫圖。斷魂何處可招呼。雲樹微茫野驛孤。來往三春消髀肉。悲歡半世挫雄圖。士遂</text>
<title>同盧河</title>,<text>水漲灘爭吼。橋危石半傾。匆匆驅馬過。愛聽玦環鳴。演之橋斷河流駛。沙崩石岸傾。孤村無犬吠。深樹有鳩鳴。彥謙同盧水一帶。淸淺向西傾。問汝有何怨。長年觸石鳴。啓昭野水逢灘急。危橋帶雨傾。波聲眞有意。嗚咽向人鳴。士遂</text>
<title>林畔館</title>,<text>日月悠悠雙鳥飛。流光向老惜餘暉。田禾欲茁雨聲喜。江燕初來春事微。異域此時趨幕府。吾家何處掩郊扉。沂上空思舞雩詠。遠客倦遊胡不歸。演之庭院風輕燕子飛。憑欄無語對斜暉。離離樹影含煙暝。靄靄山光帶雨微。一泒溪流沿柳岸。數家籬落掩柴扉。年華計覺芳菲歇。底事春歸客未歸。彥謙荒城未見百花飛。賓館沈沈向夕暉。靑眼懷人千里遠。丹心許國一身微。落殘燈燼頻生焰。吟就詩篇獨掩扉。何事五更無小睡。前山叫徹不如歸。啓昭節換天涯舃未飛。驛樓登處易殘暉。溪雲沁沁春容薄。鬢髮蕭蕭客興微。一榻輕風吹短褐。半廉疏雨鎖重扉。庭闈萬里靑山暮。旅枕時時借夢歸。士遂</text>
<title>林畔道中。用龔使韻。</title>,<text>行盡千山不見花。穿雲衝霧帽簷斜。長蓑擁偪吟肩聳。遠樹重遮望眼賖。節物三春供客恨。乾坤雙鬢管年華。倦遊更覺吾廬好。竹裏村扉映白沙。演之連朝煙雨暗催花。跋馬遙登石逕斜。日下長安看漸遠。天南鄕邑望還賖。簡書可畏嗟歸晩。春事無多惜歲華。獨愛忘機雙白鷺。夕陽閒立溪邊沙。彥謙瘴雨開殘幾處花。東風不見酒帘斜。望穿北闕煙雲迥。賦就西征道路賖。物色蕭條驚節晩。襟懷寂寞對春華。閒來默計平生事。眞箇區區籌海沙。啓昭病眼昏昏已着花。捲來征帽任欹斜。楊堤鸚早眠初醒。杏店春深酒可賖。舂相詎堪酬白雪。木瓜多愧報瓊華。吟哦不覺西山暝。暮雨添波沒岸沙。士遂</text>
<title>過淸江</title>,<text>路窮海西角。望望復何之。水駛奔灘怒。橋崩臥石危。長郊人去遠。落日馬行遲。賴有論詩伴。心肝爲一披。演之歸翼已云遠。吾行安所之。海山連野闊。春水沒橋危。霧細衣獨濕。泥深馬政遲。僕夫眞解事。頻勸短蓑披。彥謙落日淸江上。臨流一問之。片雲心共遠。絶塞路多危。水淺魚遊少。橋長馬渡遲。塵衿如可濯。不惜向風披。啓昭此去欲何向。停驂爲問之。添波春雨膩。累石野橋危。報國寧辭苦。還家莫恨遲。遣愁高嘯發。雲霧不禁披。士遂</text>
<title>東林城</title>,<text>極目斜陽草似苔。空蕪野堞暫徘徊。山川城郭猶非昔。千載茫茫鶴不來。演之敗堞崩榛石有苔。綠蕪深處獨徘徊。溪雲忽起長林暗。萬壑蓬蓬雨欲來。彥謙破甃斑斑半綠苔。東風立馬久徘徊。當時五井尋無處。古木連天野鹿來。啓昭煙雨荒城長綠苔。臨風時有客徘徊。百年征戰憑誰問。萬古空山月獨來。士遂</text>
<title>車輦館。夜吟。</title>,<text>淡月侵庭夜氣寒。風傳松籟送驚湍。無端忽破還家夢。撫枕終宵寢未安。演之滿天松籟送淸寒。半夜濤聲瀉石湍。夢破小窓渾不寐。庭闈何日報平安。夢見慈顏。耿耿不眠。末句及之。○彥謙五更風雨半天寒。夢裏松聲報急湍。忽忽起來移枕席。不知身是在槐安。啓昭惻惻春宵客枕寒。半山風雨聽松湍。耿耿愁懷渾不寐。夢魂那得到長安。士遂</text>
<title>良策館。次龔使韻。</title>,<text>煙雨霏微路欲迷。倦來羸馬怯衝泥。幽花葉露依殘麓。細柳含風拂小溪。北極遙瞻丹闕迥。東關長望白雲低。天涯物色添羈思。行遍西州又向西。演之征途昨夜雨凄迷。策馬行穿滑滑泥。奔霧逐風歸遠岫。亂流經野入前溪。潮通小浦平時上。燕掠煙蕪盡處低。候館晩來聊稅駕。龍灣隔在數峯西。彥謙風雨中宵客意迷。鳴珂遙憶九街泥。黑雲漠漠初垂野。白水渾渾忽滿溪。隔樹啼鳩聞斷續。傍簾飛燕看高低。行行却喜龍灣近。千里星槎不復回。啓昭春晩郵亭客興迷。征鞍聊復怯衝泥。雲深已失軒前岫。橋斷還愁野外溪。疏雨杏花村遠近。羸驂石磴路高低。龍灣此去知何許。睡罷黃梁日未西。士遂</text>
<title>過古津江</title>,<text>一萬煙花觸眼新。渚晴沙白絶纖塵。若敎好向江頭醉。千里何辭作旅人。演之江草凄凄江柳新。江橋雨過不生塵。依微野色連天盡。滿面東風吹倒人。彥謙遶野淸江入眼新。臨流洗盡滿襟塵。東西南北多行客。借問遠津有幾人。啓昭雨歇江郊草色新。沙明水碧淨無塵。東風不起野煙斷。日暮蘋洲愁殺人。士遂</text>
<title>所串館</title>,<text>有身是吾患。不去豈無田。鄕國片雲外。關河殘照前。東闈講久輟。時余爲弼善故云耳 北極心長懸。暫借小亭歇。山禽呼醉眠。演之古館依林麓。頹垣傍野田。馬嘶垂柳下。人立小溪前。地向西邊盡。心從北極懸。衣冠成潦倒。聊復倚窓眠。彥謙驛亭徙倚處。極目是荒田。山海關防內。淸明穀雨前。征途長役役。歸思却懸懸。賴有同行伴。松風對榻眠。啓昭客程靡監裏。歸興故山田。古驛千峯下。荒村一水前。關河身未返。星漢夢長懸。消息三春隔。看雲白日眠。士遂</text>
<title>三月十五日。來寓義州之聚勝亭。</title>,<text>寄語雲山默不譍。多情魚鳥記吾曾。江光初潑葡萄漲。花事方成躑躅層。飯顆吟詩逢杜甫。蘇門舒嘯繼孫登。浮生半日知閒味。何用煩尋竹院僧。演之江上靑山喚欲譍。分明記我舊遊曾。雲間積水遙分泒。天際晴峯遠見層。聚勝宿緣猶未了。統軍佳景又重登。平生習氣消磨盡。自信行裝淡似僧。丙申冬。迎龔，吳兩使。獨寓此亭一月有半。適病辭還。今又來此。故詩內及。○彥謙百戰江山問不譍。只將新句續先曾。已經關塞三千里。又上樓臺十二層。未信風流輸杜牧。空餘嘯詠讓孫登。消磨習氣無妨事。須取安閒似老僧。啓昭咫尺嫦娥喚可譍。雲窓客睡着何曾。錦囊風月三千首。玉塞煙花一萬層。長劍倚來舒嘯上。芳樽開處躡風登。邊聲不起笙歌盡。閒趣還同結夏僧。士遂</text>
<title>再用前韻</title>,<text>深院無人鳥自譍。舊遊遙憶五年曾。江分三泒圍靑嶼。亭揖群峯倚碧層。遼柱千秋驚鶴去。膺門一日喜龍登。羈棲陡覺芳心死。淡泊眞同入定僧。演之客不叩門我不譍。短檠相對寂寥曾。城臨二水中分處。亭倚高岡最上層。玄圃有期應獨往。丹梯無路許誰登。依然丈室塵凝榻。興味岑岑一野僧。彥謙亭高仙客遠相譍。入望山川見未曾。城郭周遭餘百里。譙門突兀對千層。鳥從西塞衝煙度。人向南樓對月登。轉覺身輕同絶粒。不妨閒作水雲僧。啓昭天仙頭上語相譍。勝賞當年恨未曾。鴨水寒光侵席次。鶻峯飛翠入樓層。關山落日驚遲暮。詩酒東風許共登。咳唾珠璣堪把翫。吟壇還惹鄭生僧。士遂</text>
<title>三用前韻</title>,<text>鳴鳩乳燕晩相譍。物色依然面目曾。淸瀲含煙羅作帶。遠峯穿露玉成層。瀛洲未信三千隔。學士叨參十八登。屢荷公詩揮滿紙。免敎佳句恥無僧。演之塞外殊音易錯譍。夢中相接本河曾。譙門鍾動鯨吟壯。碧海雲腥蜃氣層。世路百年吾已隘。騷壇千仞子先登。唯思早逐桑楡暖。問竹尋松伴老僧。彥謙逢人無問又無譍。默默翻成日月曾。相對鶻山峯疊疊。長看鴨水浪層層。可憐愁緖憑誰解。猶喜詩壇許我登。已付生涯枯淡裏。不須談寂始稱僧。啓昭簷前語雀自相譍。應喜蘇仙昔日曾。綉闥向呑荒野色。朱甍高入亂雲層。僕更蠟蠋通宵語。煙斷金鑪盡日登。餘事更無吟嘯外。蕭然身世一禪僧。士遂</text>
<title>次遠接使蘇公三淸詩韻 香奩</title>,<text>雪 臨江仙黯黯江雲初釀雪。銀山玉界迷茫。艶歌一曲唱春陽。高堂生暖熱。纖手撑瑤腸。縹緲三山銀作闕。皚皚霽色連空。擁衾端坐小窓中。朝陽生眼纈。酒暈入顏紅。月 虞美人琴絃未斷腸先斷。皓月明天漢。停彈搔首倚瓊樓。千里吳州相憶倍悠悠。征鴻叫月三聲送。錦瑟臨風弄。關山幾處照人明。脈脈相思無寐覺魂淸。梅 玉樓春相思渺渺江南月。玉笛聲高搔綠髮。巡簷索笑攬長條。欲寄郞君愁正絶。孤標自與群芳別。雪月知心同淨潔。相思一夜攬瓊葩。爲折南枝傳玉札。</text>
<title>渡猪灘。次華侍讀韻。</title>,<text>桃源歸路莽迢迢。誰爲遊仙構畫橋。采得江蘺携滿袖。好紉蘭佩雜申椒。</text>
<title>次薛給事。午憩興蒙館。三首。</title>,<text>隨車雨已報新晴。何處黃鸝一兩聲。日躡龍門眞竊忝。從今不願識韓荊。連空霽色映樓臺。溪水澄澄染碧苔。鶗鴂鳴殘花尙在。天敎留待玉人來。經過石齒碎苔痕。日午孤煙起遠村。妙曲由來知和寡。慙將布鼓過雷門。</text>
<title>次薛給事述征十絶</title>,<text>鴨水粼粼際海天。城當關塞接風煙。漸東化遠三陲晏。藩屛皇家億萬年。孝娥高節照巍峨。萬古淸風特地多。更被天仙勤採訪。驚看筆彩耀山河。助淸亭上物華新。地迥都無一點塵。汀草岸花歸領略。到頭佳勝屬騷人。千年薩水擅名區。遙憶隋唐迹已蕪。幻出新樓占勝境。依然霞鶩似洪都。荒祠短碣雨昏昏。一逕松楸百鳥喧。賴有八條遺敎在。萬家煙火太平痕。山溪淸淺染苔靑。衮衮晴波畫舸橫。遇賞佳名傳簇錦。訪仙曾此爲淹程。鳳山凝翠鬱嶕嶢。幾度經行漢使軺。喜見朝陽昭世瑞。來儀千載應虞韶。山風溪雨十分淸。雲外天磨眼倍明。廢殿有基春齊老。行人多少黍離情。故國溪山入望佳。松杉如畫絡雲崖。百年岐路空延佇。願借僧堂半日齋。新頒鳳詔物同春。一雨都收九陌塵。自是皇朝文敎盛。東方有此衮衣人。</text>
<title>納淸亭。次薛萃軒韻。</title>,<text>領略雲煙集小亭。從敎野騎暫時停。淸江碧石娛心麗。岸芷汀蘭撲鼻馨。風放柳綿飄雪白。雨磨山黛染藍靑。披衣閒詠忘歸去。雁帶斜陽起遠汀。</text>
<title>石將軍歌</title>,<text>從遠接使。迎天使華侍講，薛黃門于義州。侍講爲詩甚瀚。沿路與薛黃門。日出數十篇。險韻大篇諸體。太半代作於馬上。輒成以進。行到東坡驛。黃門出石將軍歌。促令和進。退休於馬上顧曰。吾有從事。何憂乎。卽於道中起草。未及下馬。成長篇進之。西行路向東坡館。峻嶽崷崪林麓斷。巍然奇峭石將軍。創自玄黃初剖判。當時天匠揮月斧。屹峙百丈層崖畔。茫茫不記年。默默依山前。冠劍峨峨鎭東陲。歲久尙帶藤蘿懸。區區據蜀笑公孫。不戰自懾天驕魂。頑骨不隨磨洗變。山風夜雨徒紛紛。千霜百霆曾不動一髮。偃蹇不怕崑岡焚。吾聞呂秦本無策。虛築長城防胡禍。亦有漢皇恣窮黷。飛蒭輓粟民不息。兵交原野積屍滿。腥染潼河流血赤。沙場暴露萬骨枯。忍使無辜罹鋒鏑。驕將貪功竟阽危。未免菹醢眞可惜。豈如將軍逃名在海邦。凜凜風稜無與敵。緘口何曾有起羞。世晏不見干戈憂。炯炯元精貫斗牛。神光夜發魑魅愁。壯氣直壓百萬軍。鶴唳風聲那得聞。山靈扶擁鬼呵護。萬古鎖鑰雄西門。永絶侵戎玁狁與突厥。始知不怒威鈇鉞。終敎鍊成五色可補天。不須憂崩有祀國。天仙醉墨妙傳文章印。模寫奇狀恢餘刃。題詩擲地振金聲。胸蟠太華高千仞。</text>
<title>次薛萃軒贈別 五首</title>,<text>鶴返三千界。鵬摶九萬程。層宵從此隔。悵望五雲城。自慙居涸井。猶幸識荊州。別後相思處。吳洲月一鉤。客路遙千里。仙居隔五城。停雲空入詠。盱佇望神京。下界留明月。淸都返五仙。槍楡空自笑。鵬翼望垂天。望斷幽燕路。魂消落日時。摶鵬公去遠。跛鼈我行遲。嘉靖十八年己亥。封皇太子。頒詔于我國。詔使翰林院侍讀官華察工科左給事中薛廷寵遠接使弘文館大提學蘇世讓字彥謙從事官世子侍講院輔德崔演字演之從事官弘文館校理嚴昕字啓昭從事官兵曹正郞林亨秀字士遂</text>
<title>大殿春帖 八首</title>,<text>閶闔新開綵仗齊。生成仁化浹群黎。微臣拜獻宜春帖。聖德難容短筆題。繞闕祥雲翠作團。趨班虎拜集鵷鸞。宜春裁罷朝回晩。彩勝翩翻學士冠。冠佩趨朝趁曉鷄。恩頒金勝報班齊。含生共荷陶鈞力。謾把宜春寶字題。天街朝雨潤如膏。瑞旭騰輝殿角高。拜獻封人三祝罷。午鍾時聽響蒲牢。絪縕和氣協乾元。老臘窮陰半不存。共識仁恩同造化。恭裁寶字帖宮門。文明陽德謝龍潛。萬彙欣蒙雨露沾。雲繞蓬萊籠繡戶。雪融鳷鵲滴晴簷。羅幡勝賜飛三省。寬大書頒舞庶黔。叉燕藍盤猶勝事。已看元化遍洪纖。禁籞春回看柄東。蔥曨佳氣鬱晴空。仁恩自與花幡賜。陽德先從土脈通。鳷鵲宮深重瑞霧。鳳凰池暖動和風。盤傳靑菜饒祥慶。人在生成發育中。暖氣先融臘雪堆。韶華不待翦刀催。黃搖金線歸宮柳。白吐珠英入苑梅。發育恩深仁始暢。生成化洽道增恢。根核盡屬陶鈞裏。靈雨始收九陌埃。</text>
<title>中宮殿春帖 六首</title>,<text>澤與條風暢。恩從惠露濃。資生兼厚載。至德在含容。椒宮敷聖化。繭館事春蠶。頌詠賡周雅。休祥繼百男。戒勤曾聞佩女箴。趁鷄時復脫姜簪。佳辰益衍宮闈慶。拜頌椒花滿斝斟。禁籞初開掖殿深。千官爭賀列纓簪。椒盤爭獻多男祝。梅馥花香擁斝侵。曉漏玲瓏敞紫微。韶光融冶滿宮闈。恩加樛木懷嬪媵。職盡條桑補衮衣。薺菜排時香乍起。椒盤捧處日爭暉。詞臣拜獻宜男祝。不獨周詩詠嗣徽。恩光惠露物均沾。木德油然自坼尖。氣向絪縕回律暖。詔頒寬大霽威嚴。迎陽方喜佳辰屆。進酒還欣樂事兼。欲識太平新日月。瑞雲紛郁繞宮簷。</text>
<title>大殿迎祥 九首</title>,<text>殘臘餘寒不少留。條風送暖雨初收。堯欽舜哲從來事。延歷應知軼夏周。靑陽迎慶屬三朝。儀鳳來時奏舜韶。椒頌桃符何足用。生成神化自宣昭。暉暉晴旭曙光分。香惹花幡滿袖聞。階下已生堯蓂莢。殿中方見舜卿雲。幡戟彤庭簇仗齊。晴曛春殿霱雲低。椒觴汎灎天香擁。一萬煙花入眼迷。佳辰冉冉屆三朝。蓂曆頒從玉燭調。鳷鵲雪殘風力輭。蓬萊雲暖日華昭。葦桃符換呈新瑞。椒柏相傳續舊謠。除惡不須勞爆竹。聖神功化百王超。生意油然發育初。韶光融處日方舒。蓼餳乍試春盤後。椒醑新嘗臘酒餘。雪吐苑梅香馥郁。金搖宮柳影扶疏。三陽已看群陰退。惡氣何須爆竹除。生意油然遍里閻。祥雲紛郁照彤簷。仁恩自逐陽和暢。化日暉暉透繡簾。節屆三朝景物佳。雨隨春色潤天街。椒觴拜獻如南壽。共荷恩光遍海涯。杯浮椒柏密香稠。春滿天街雨乍收。淑氣怡融回造化。餘寒隨臘不曾留。</text>
<title>大殿端午帖 五首</title>,<text>赤符新換百靈趨。諸福來崇護鞏圖。不用江心勞鑄鏡。神奸驅盡却渾無。時和調玉燭。節物摠相宜。菖泛堯觴滿。風薰舜殿吹。江中龍鏡進。頭上燕釵隨。仲夏歌平秩。南訛屬命羲。草戲蘭湯俗事同。飯筩偏憶楚臣忠。梟分漢鼎羹初滑。蒲泛堯樽酒正崇。醫國艾將賢士進。辟兵繒使惡氛融。宮衣更被香羅賜。共賀時和敍九功。玉燭逢時泰。蘭陽勺歲年。薰風生殿上。惠露滿宮前。草鏡浮光動。蒲觴瑞氣連。恭陳今有按。呼願壽齊天。兵自靈符辟。祥因瑞莢開。端陽膺百福。天道信培栽。</text>
<title>中宮殿端午帖 三首</title>,<text>節向天中屆。雲從殿上迷。憂勤常恐晩。時日戒鳴鷄。辰良國泰遇明昌。不用門前艾虎張。文母徽音今喜嗣。永綿苽瓞等姬蒼。椒殿風暄擁瑞雲。佳辰樂事愜前聞。徽音淑懿承周母。明德柔嘉佐漢君。蒲葉正添堯酒綠。粽絲方補舜衣紋。葛覃已詠成絺綌。繭館憂勞至夜分。</text>
<title>以花牋贈嚴啓昭</title>,<text>顧我龍鍾詩摠廢。篋中空貯錦雲牋。封携寄與文章伯。一斗應知灑百篇。</text>
<title>寒食</title>,<text>誰占佳辰作禁煙。千秋可想子推賢。禽啼怳似冤魂弔。花發渾疑烈火燃。分夕倍添騷客愴。當時不獨國人憐。煩君試聽龍蛇曲。割股丹忠日月懸。</text>
<title>馬嵬懷古。次家兄韻。八絶。</title>,<text>曾將遺事見丹靑。弔古今來倍悽情。傾國莫言由女色。就亡元自昧持盈。古驛荒涼鞠草靑。含悽那得易爲情。箇中殷鑑分明在。要使時君戒持盈。宮中昔日畫眉靑。坡下那堪永訣情。始信傾城由哲婦。空將遺臭兩間盈。穢德千年汚汗靑。行人何事枉傷情。江流未洗前朝恨。嗚咽空看瀰溢盈。花鈿委地鐵生靑。千古香囊寄怨情。行客不知亡國恨。謾嗟神女美盈盈。羅裙想見草蔥靑。千古香魂慘別情。寵極由來招禍大。君看天道互虧盈。蓮鍔千年血流靑。花飛玉碎奈何情。從知盛滿能招損。神道由來在害盈。含愁傍驛古山靑。獨立西風不盡情。想得林間留寶靨。那知縈恨謾輕盈。</text>
<title>觀鷗 二首</title>,<text>一曲淸江映碧天。遙汀芳草暖生煙。沙鷗曬趐忘機立。閑對斜陽覺汝賢。浩蕩煙波弄夕暉。遊塵不灑玉爲衣。年來我亦忘機久。從此休驚近我飛。</text>
<title>次金天使 湜 古木韻</title>,<text>査牙枯幹豎途邊。無復生華翠蔚然。甹蘖難萌新雨露。疏柯空惹舊風煙。霜皮剝落圍將十。黛色摧殘歲已千。我願更加封植力。孫枝留待鳳騰騫。</text>
<title>次林大壽來韻</title>,<text>故園春色十分奇。三逕將蕪客未歸。萬事傷心催老醜。一年多病惜芳菲。吟樽何處銀蛆滿。談座無人玉麈揮。襟袍擬從交舃展。約君聯鞅訪郊圻。</text>
<title>次嚴啓昭韻 時余有覲親之行。嚴亦拜掃陽川。投詩以爲贐。卽用其韻。</title>,<text>十年皮骨苦奔趨。留笏家風愧魏謨。三品芻多天仗馬。一枝棲借上林烏。弄雛方喜成萊服。失路誰同哭阮途。何日君恩粗報了。長供菽水臥東湖。先祖曾爲正言。故首句借使魏謨事。陽川江水護長堤。宿草埋塋宰木低。西日難留催景沒。南陔空詠惱魂迷。鼎茵子路徒多感。風樹皐魚不禁啼。上塚榮隨三尺動。那堪攀柏倍悽悽。自慙糠粃謾居前。倚玉蒹葭益靦然。駑步那追千里駿。詩名不直一囊錢。十年無改肝中鐵。幾日同乘漢土船。分手風煙雲隔樹。君歸西縣我東邊。</text>
<title>贈戒環上人</title>,<text>從師學道誦伽楞。定慧先由覺岸登。已把高情超六入。更將深戒契三乘。心潛貝葉翻千偈。理燭禪枝照萬燈。怪訪吾儒勤索贈。應嫌西敎尙難憑。</text>
<title>題寶雲禪師軸</title>,<text>緇身髡頂學西方。脫却天弢習隱藏。鑿破昏關揮慧劍。扶安苦海泛慈航。求詩情重知何用。向道心存尙未忘。鼻孔從今須拽得。返吾名敎庶回狂。</text>
<title>朝起偶成</title>,<text>迂慵眞與世相疏。最愛江山不負余。沙鳥有情知面目。春風多事豁襟裾。花心裛露紅將放。柳眼含煙翠欲舒。節物剩挑遊子恨。可堪東望憶吾廬。</text>
<title>許子深 浚 在白雲寺讀書。貽以李實。</title>,<text>白雲何處雁傳書。迢遰無人問起居。樽酒相逢那易得。洋峨奇遇向來疏。贈輕媿我投之李。酬重知君報以琚。豈爲文園要止渴。欲將驚破黑甜餘。</text>
<title>銀臺寓直 二首</title>,<text>生成天地澤均施。蟣蝨猶蒙遇主知。職掌絲綸叨厚眷。司存雨露沐殊私。月明仙掌銀臺靜。水滴銅龍玉漏遲。未有涓埃裨報效。素餐深愧伐檀詩。不才叨受誤恩施。尸素招譏秖自知。職忝隣哉雖乏效。心存公耳敢懷私。寅恭只擬持身謹。薄劣其如見事遲。衮職曾無一字補。含羞空詠杜陵詩。</text>
<title>送金浩源 漹 出牧羅州</title>,<text>南紀雄藩鎭海軍。錦城山下水橫分。甄萱舊俗從前洗。百濟遺風自古聞。千里煙花供顧眄。萬家桑柘樂耕耘。承流共理須良吏。錯節應知剖運斤。</text>
<title>送鄭監司出按江原 五首</title>,<text>卿月臨關外。文星照海濱。扶搖風在下。咨度馬維絪。躍涉山川遍。呴噓雨露均。甘棠歌所憩。應有召南民。蘇卿持漢節。召伯芺周棠。攬轡逢新范。埋輪得舊張。虛絃毛羽落。狡穴兔狐藏。聖主憂荒饉。馳驅倍未遑。赤地年頻歉。蒼生喘未蘇。田墝知土瘠。俗朴見民愚。號令風霜面。軍容虎豹符。軺軒載雨露。偏灑海東隅。方丈三韓外。茲言不浪傳。蝤溟東坼地。楓岳北攙天。異境離塵界。奇遊屬謫仙。奚囊收拾盡。珠唾滿千篇。日暮柴桑遠。慈親正倚門。難能供菽水。秖自廢晨昏。忽起故園興。偏傷遊子魂。願言崇孝理。須擴及人恩。</text>
<title>送韓都事 㞳 赴關東幕 三首</title>,<text>官爲邦伯貳。職是佐承宣。偉器無雙士。丰儀第一仙。暫辭溫室樹。閑泛鏡湖船。物色歸揮翰。奚囊滿百篇。昨夜文星動。光芒射海濱。山川勤躍履。原濕遍諏詢。野草鋪裙褥。江花爛錦茵。羨君行樂好。歸及鏡湖春。攬轡關東路。扶桑曉日暾。黃梅紅杏節。翠竹白沙村。仙界尋常見。詩腦八九呑。贈行唯一語。宜擴老吾恩。</text>
<title>啓昭在書堂。以詩見招。卽次其韻。</title>,<text>只緣縻俗務。不是有瑕心。擧酒憑珠檻。因風寄玉音。歸鞭今可策。佳句許同吟。昨夜閑窓畔。分明夢裏尋。</text>
<title>銀臺寓直</title>,<text>鉛槧將何用。身名晩謬悠。那期蒙注意。猥自忝司喉。惟允知才劣。無功愧食浮。要須圖報效。終擬聖恩酬。</text>
<title>送沈孟容出按嶺南 十絶</title>,<text>靑城華胄播靈芬。醞藉風姿愜素聞。道義共知超叔晦。聰明元自蹴休文。蓮榜曾聞爲擧首。龍門重見奮脩鱗。雲梯取次扶搖上。南紀今看召伯巡。曾向耽羅布大恩。又臨南服剖盤根。方施仁政甘棠舍。更扼威稜細柳屯。埋輪肯在張公後。攬轡堪居范子前。嶺表先聲驚草木。已聞毛羽落虛弦。佳興三春客興遒。盡輸奇覽入雙眸。知公苦作緣詩瘦。人說當時沈隱侯。堪羞陋質是蒹葭。倚玉年來覺穢多。準擬一生思附驥。公今遠去恨如何。去歲分携鴨水湄。至今猶記黯然時。明朝又向天南去。極目停雲有所思。同在京城尙喜乖。況今雲樹隔天涯。縻官未赴都門餞。倍覺含悽慘別懷。悲歡人事莽相紛。聚散無端酷似雲。南郡趨庭應有日。一樽何處細論文。家君作宰曠寒溫。長望歸雲政斷魂。治務最先崇孝理。擧心須擴老吾恩。</text>
<title>壬寅除夜。次家兄韻。三絶。</title>,<text>挑燈守歲耿無眠。痛隔趨庭又一年。況復此心關喜懼。空懷愛日倍悽然。恨纏風樹奈天何。喬木依然擁舊家。祗奉几筵驚節序。憂中華髮十分加。逢天酷罰抱辛酸。一歲都無一日安。猶幸北堂萱未謝。奉歡聊復破愁顏。</text>
<title>送金都事 就文 佐關東幕 十絶</title>,<text>鷄豚故社在東原。病母遙知久倚門。遊子未能供滫瀡。煩君老老善推恩。東原。江陵舊號。十二巫山擁一州。百年奇勝太平樓。閑餘好綴高唐賦。神女凝糚眩醉眸。巫山。襄陽舊號。萬景臺名萬古留。仙遊潭上訪仙遊。鳴沙十里松陰合。詠月時登庾亮樓。詠月樓在扞城永郞湖北是豐巖。六六峯抽碧玉篸。乘興好尋三日浦。倚酣還宿夢泉菴。豐巖。高城邑號。○菴在三日浦北。寶窟金幱波萬古。孤亭叢石月千秋。四仙遊迹依然在。笙鶴如聞戲十洲。窟亭在通川鶴林形勝侍中臺。小島長洲枕海隈。歌吹飄空聞月夕。蓬山靑鳥若爲來。鶴林。歙谷舊號。竹西樓上倚新糚。燕謹堂中納晩涼。更向凌波 臺名 憑遠眺。俯看紅日浴扶桑。樓堂在三陟府殘村小縣傍山斜。樓有憑虛迹已賖。遙望蔚陵 島名 雲海渺。乘風直欲泛仙槎。仙槎。蔚珍舊號。閑來徙倚望洋亭。鯨海東南盡眼靑。公館日長無箇事。夢回松頂鶴梳翎。望洋亭在平海登臨憀慄又初秋。送子那堪憶舊遊。他日扁舟吾且去。關東物色倘分留。本道形勝。都在嶺表九邑。故專賦關東。不暇及他。亦鍾儀奏南音之意。身在簿叢。苦思東歸。秋風送子。鄕思益濃。追憶舊遊。秖勞夢思。恨不得與子東歸以討舊迹也。最後一絶。用寄離情。兼道余懷云耳。</text>
<title>隣家竹林。抽出墻頭。戲作。四絶。</title>,<text>得雨叢篁解籜鱗。渭川千畝在西隣。任他墻外時俯看。我亦元來不俗人。含籜新梢縹節鮮。一番時雨洗涓涓。南風不與隣翁便。穿壁曾無走逸鞭。新篁恨不趁春移。長憶來參玉板師。誰識詩翁偏愛竹。倚墻貪看立成癡。稚子騈頭脫錦綳。逬犀掀虺一時生。粉墻百尺休嫌隔。風送敲金戛玉聲。</text>
<title>種松</title>,<text>爲愛新松種滿山。貞心猶自傲蕭管。他年會見干霄幹。勁節終期保歲寒。</text>
<title>癸卯七月初四日。大水後野望有感。</title>,<text>陵遷谷變換郊墟。富媼應愁失所居。忍見泥中粘臥穗。驚看木末掛棲苴。乾坤慘楚千燒後。里落蕭條萬戰餘。爲問廟堂誰燮理。仰天搔首獨欷歔。</text>
<title>次卲子首尾吟 三首</title>,<text>先生非是愛吟詩。詩是先生克己時。至寶在心誰泣玉。浮名絢物笑悲絲。終身不愧居幽室。志道何勞恥惡衣。養穀須除螟螣害。先生非是愛吟詩。先生非是愛吟詩。詩是先生養性時。虛白秖知身守靜。侵攻何慮物乘機。心爲我有宜收放。道非他求肯泣岐。喫力着功都在敬。先生非是愛吟詩。先生非是愛吟詩。詩是先生見道時。名敎已知存樂地。篆雕何用學癡兒。良球必琢成瑚璉。明鏡須磨察鬢眉。一點天機難狀處。先生非是愛吟詩。</text>
<title>甲辰十月。寓直銀臺。夜聞訓狐。有感作。六絶。</title>,<text>一鳥千聲徹禁扃。五更殘漏夢初驚。報凶若道爲凶物。善感如何是鳳鳴。噤烏蹲鳳寂無聲。芻豆能喑仗馬鳴。猶幸微禽存至性。隔林猶貢向君誠。靈烏人厭報凶鳴。乾鵲爭欣占喜聲。怪底人心乖好惡。悠悠物理儘難評。人道茲禽是不祥。我憐渠獨有剛腸。還嫌因念三緘戒。恐被操弓睨汝傍。五更殘月照窓涼。待漏何人有倒裳。三事大大無夙夜。含情爾獨怨聲長。鳳兮曾歎德之衰。麟也吁嗟出不時。天下眞祥難再見。聞渠不禁淚交頤。</text>
<title>甲辰十月十七日夜。大雷雨。悵然有作。</title>,<text>頑陰用事歲將窮。陽氣方知入地中。鉦鼓訇轟掀棟宇。金蛇閃鑠射窓櫳。震雷十月驚周室。雨雹三秋儆魯宮。獨使至尊懷惕慮。休言燮理有三公。</text>
<title>學禪人雲門踵門索詩。卽用卷中鄭雲卿韻。書以與之。甲辰</title>,<text>閑聖排僧自少時。幾從蓮社苦攢眉。門墻不忍麾師去。聊把花牋寫贈詩。空色冥觀入定時。更無愁惱上雙眉。還嗟未免機心在。浪走京塵苦覓詩。一錫新從海嶽歸。師來自金剛山 却嫌香土浣禪衣。師乎趁早還山去。久滯人間學是非。我豈無田不敢歸。十年塵土染朝衣。憑師借取曹溪水。一洗人間萬事非。鞅掌都無暫歇時。逢師聊復強裁詩。多生習氣消猶未。蘿月他年定有思。逢師還是別師時。謾把深情付小詩。他日山中應憶我。夜窓松月倘相思。</text>
<title>謝友惠筍 六絶</title>,<text>南風解籜錦離披。常憶來參玉板師。誰謂故人知我意。慇懃相贈寄龍兒。贈來驚看滿筠籠。斫作香羹煖更饛。忽誦坡詩成大笑。渭川千畝在胸中。含籜新篁虺首掀。君家渾似渭濱村。便令客俎添滋味。從此難忘悅口恩。添筍南階得雨肥。故人分我籜龍兒。非關病口能知味。士俗從今亦可醫。燒筍君家未有期。吳興饞守口涎垂。何方坐我篔簹谷。分付新萌一飽飢。淇園養得竹千枝。雨後方萌解籜兒。趁早莫辭頻折贈。明朝便作綠猗猗。</text>
<title>食蓴 六絶○甲辰</title>,<text>入筋氷絲滑欲流。明珠靑玉價難酬。無端起我東吳興。歸駕扁舟不待秋。蓴絲暑月訝疑氷。幻質元從造化能。玉膾滿匙羹政滑。方知豉化味還增。蓴鱸遺興古人風。京洛多年思不窮。猶幸舊池無恙在。香羹軟膾落盤中。思鄕幾度過秋風。辜負蓴鱸旅食中。尙有平生湖海約。從今投紱臥江東。蓴不負余余負蓴。京華旅食已三春。今來病口添滋味。悔未歸來愧古人。滿盌香羹滑似氷。下鹽深覺味方增。悠悠未暇江東去。臨食那堪憶季鷹。</text>
<title>望雲 二絶</title>,<text>愁吟陟屺思何窮。遙憶慈闈夢想中。極目天邊雲入望。不知雲與目俱東。林烏反哺意難窮。千里歸雲一望中。遙憶吾親舍其下。此心長在海天東。</text>
<title>夜來。稍覺飢腸。戲作。五絶。</title>,<text>身似老蠶徒自縛。名如畫餠竟何裨。撑腸文字五千卷。未救坡翁一夜飢。千首詩無直一錢。囊中飧玉法空傳。夜來不禁腸雷吼。起索新茶手自煎。忍飢誰肯苦求仙。食蠟充腸亦謾傳。堪笑東方愁欲死。侏儒空自腹便便。少年嘗讀簡齋詩。却道一官未救飢。謂是此言爲戲劇。騷人眞意到今知。不讀詩書腹亦空。從知夢飽本無功。還思白屋民多餒。憂國孤忠願歲豐。</text>
<title>飮酒</title>,<text>衰年正苦病支離。飮藥長吟止酒詩。忽忽悲秋生百感。今朝聊復一中之。</text>
<title>夜聞雨滴枯桐。通宵不寢。戲成。五絶。</title>,<text>疏梧摵摵雨偏鳴。千里思親夢不成。遮莫西風吹葉盡。休敎獨夜旅魂驚。秋雨疏疏幾許來。生憎枯葉太多猜。敗荷又奈添繁響。驚破孤魂夢易回。夜來微雨暗絲絲。窓外枯梧爾得知。孤客不須存兩耳。暮年懷抱易生悲。爾傳天籟本無情。豈欲令人撥不平。自是旅魂元易斷。聞來翻覺感懷生。冷葉瘀黃已報秋。又乘微雨攪鄕愁。聲聲滴入幽人耳。一夜思親欲白頭。</text>
<title>家釀初熟。以詩招友。</title>,<text>甕底春江始潑醅。抻篘思與故人開。明朝有意須相過。愼莫閑携惡客來。</text>
<title>柳亭張子剛 玉 有詩六絶。奉贈咸扞城可中 軒 之行。卽用其韻爲贐。</title>,<text>深誠高出古人前。得郡關東孝感天。禊汜宴林欣有地。潘觴頻擧樂融然。珠翟魚軒耀眼前。華筵斑服媚春天。邠輿毛檄眞堪詑。最喜平反一粲然。海山蔥鬱擁樓前。榮養專城實繫天。愧我虛名防捧檄。愁吟陟屺鬢皤然。心將寸草報春暉。舞綵樽前日政遲。斷織舊承丸膽敎。上堂今作弄雛兒。誰向西山怨夕暉。萱闈春色政遲遲。從今翻覺生男重。幹母方知有孝兒。每向澄江憶謝暉。淵明何事去來遲。王孫秖費門閭望。羞看林烏反哺兒。</text>
<title>題宋承旨獻叔 世珩 南行錄。用其韻。四首。</title>,<text>資身無策硯爲田。叨把微名玷薦賢。不分金闥謬通籍。何圖蘭室忝同筵。知君才氣能劘壘。笑我衰慵合執鞭。佳什披來如拱璧。驚聞擲地韻鏗然。昂昂仙鶴出靑田。方信壺山世有賢。高武已登文陛石。俊才宜侍講堂筵。時排閶闔披韓腹。好趁班行着祖鞭。倚玉深慙形覺穢。飮醇還喜襲薰然。我有東原種秫田。抻篘村釀聖兼賢。溪翁理釣初分膾。野老開棊各肆筵。風遞幽香荷聳蓋。雨添新籜筍成鞭。悠悠未就歸來賦。簿領頹邊鬢颯然。天球溫粹產藍田。王國多才子最賢。聽履曉趨靑鎖闥。含香日侍碧華筵。精堅結綠寧論價。騰沓飛黃不用鞭。高調由來知和寡。難酬白雪面騂然。</text>
<title>又用前韻。寄獻叔松京餞慰使之行。二首。</title>,<text>元龍志不在求田。爭道人豪間世賢。衝斗神光曾發獄。談天雄辯動驚筵。長趨紫閣勤司舌。暫向靑郊快擧鞭。井底區區羞語海。效顰如我笑翛然。靑郊驛。在開城府東。積雨連旬水冒田。敢因王事怨勞賢。爲緣詔使回征旆。遙向松都設祖筵。好把風懷輸酒斝。還將雲物付詩鞭。歸來倩我西行錄。看取奚囊錦爛然。</text>
<title>又用前韻。述懷。</title>,<text>山中何地不宜田。戀祿忘歸愧昔賢。夜鶴怨時空蕙帳。曉猿驚處冷蒲筵。林風擺落搖蘿帶。洞雨淋淫長竹鞭。詠罷移文還自笑。故園松菊想依然。</text>
<title>次申元亮韻。書宋獻叔詩卷。二首。</title>,<text>才名早出藥籠中。運際雲龍正會同。德驥嘶風毛卓傑。文鴛浴水羽蔥朧。銀臺久展經綸志。麟閣能任柱石功。從此聲華增燀赫。一時勳業少如公。尋常那用舊編殘。寶劍神光射斗寒。桂窟登名才犖犖。雲梯簉跡路漫漫。高堂觀物寧拘俗。聖學潛心不道桓。自幸蒹葭叨倚玉。連床時與罄交歡。公號觀物堂</text>
<title>又用前韻。聊自詠懷。二首。</title>,<text>蓬蒿堪笑倚麻中。濫荷隆恩造化同。趨事敢辭身困苦。看書常歎眼昏朧。依乘偶會攀龍勢。奔奏初無汗馬功。時復自慙還自幸。悲歡終可付天公。糠粃諸賢愧老殘。地分淸切夢猶寒。煙鎖金鴨香初散。漏滴銅龍夜正漫。髮爲思親雖種種。心餘許國尙桓桓。君恩早晩粗酬了。歸養長供菽水歡。</text>
<title>金上舍若晦。構閑亭于泰安古縣。以琴酒自娛。宋承旨獻叔。留詩其上。卽步韻書寄。三首。</title>,<text>人物今摩詰。江山舊輞川。時名羞噲伍。才調在盧前。雅趣輸琴上。閑情付酒邊。若爲身化羽。飛入洞中天。徑新開蔣許。詩好接臨川。宇宙憑欄外。湖山隱几前。煙雲渾有態。風月浩無邊。滿目饒閑趣。壺中別是天。</text>
<title>次王天使 鶴 遊漢江韻 二首</title>,<text>畫閣遙臨秩秩干。平湖新拭水晶盤。螺岑點點供遐眺。珠箔深深障薄寒。綠醑滿樽宜取醉。紅鱗入網合充餐。猶嫌未盡收奇勝。更倚樓船泛碧湍。文星昨夜照東藩。暫許眞遊避俗喧。滕閣䳱霞堪入詠。輞川山水謾傳言。江淸正好搖浮鷁。風急還羞聽嘯猿。喜共仙舟拚一醉。驚看旌節賁丘園。是日西風作惡。故中聯。步老杜風急之高猿嘯哀之句。淨界都無俗事干。詩盟端可歃銅盤。淸談驚世眞堪飽。和氣薰人不受寒。有酒欲謀拚取醉。烹鮮聊復佐供餐。天公占怯東風便。空負輕舟放急湍。仙鳳翩翩下漢藩。聊從江閣謝塵喧。衣冠政可欣同制。風土何須訝異言。飛斝正宜斟綠蟻。殊方休歎哭玄猿。仙舟廁迹眞踰分。絶勝山公醉習園。</text>
<title>金承旨仁卿 益壽 用王天使干字韻以示。卽步其韻。凡八首。兼示諸僚。</title>,<text>多君詩格蹴方干。落筆縱橫汞走盤。佳句淸新嫌白俗。麗詞華艶謝郊寒。職親久直分綾被。骨冷何煩煮石餐。糠粃在前眞自愧。正宜歸去釣江湍。無心學祿子張干。濯髮堪同到洧盤。德望已歸喉舌重。才名誰似廣文寒。華筵每侍三時講。廈屋常陳四簋餐。披腹方期裨衮闕。休言退去臥溪湍。來詩有江湖退去意。故云。神淸無復俗情干。小閣燒香篆在盤。心似鰥窮愁夜永。身如蠶老怯春寒。何須求飽韓鯨膾。秖願充飢楚菊餐。懶性偏休居水竹。杜陵元自愛風湍。老杜詩。懶眠沙草愛風湍。故末句及此。謾詑霜鋒凜鏌干。興牽時復恣遊盤。深知顏髮應全改。猶喜詩盟尙未寒。亥酒正宜謀夜醉。晨霞猶可給朝餐。心中活水源頭靜。慾浪那能激性湍。祿在學中不可干。豪奢何用肉臺盤。看花叵耐憐春暮。把酒那堪壓夜寒。自幸蒹葭叨倚玉。肯同鷄䳱共爭餐。主恩他日粗酬了。閑放漁舟弄碧湍。龍泉無復斗牛干。薖軸長思澗谷盤。惜老怕看春色晩。懶朝愁趁曙光寒。司喉重任知難勝。畫餠虛名不可餐。齒髮早衰思未報。生憎歲月劇奔湍。紫闕凌霄直上干。銀臺相接鬱囷盤。身環北極誠方切。地近西淸夢亦寒。才劣誤承聽履寵。食浮空愧伐檀餐。何時投紱江湖去。煙月孤舟釣小湍。春來幽事頗相干。蔬甲含香已試盤。有酒不愁司馬渴。無袍誰怕范公寒。官梅動興堪供料。御饌分珍亦佐餐。更喜好詩生眼底。淸詞直可洗江湍。</text>
<title>諸公皆有和詩。卽依韻更示。七首。</title>,<text>舊什新篇摠若干。渾如荊璞耀金盤。乍窺班豹魂先爽。欲和陽春膽已寒。在側縱嫌羞覺穢咀。華還喜解忘餐。如吾老洫眞堪笑。迷向東西混決湍。愧趁時名爵祿干。日隨群彥共杯盤。東華塵暗緇衣化。北嶽猿驚蕙帳寒。那合禁筵經幄侍。秖甘蔬糲腐儒餐。分明昨夜江湖夢。箇箇漁舟點淺湍。誰家畫閣倚闌干。酒亞金樽肉飣盤。辜負春從頭上過。愁看霜着鬢邊寒。難求祕訣丹砂鼎。欲試仙囊白玉餐。早晩收身還舊隱。睡煙歌月釣淸湍。忠膽平生擬比干。日新功着戒湯盤。雖嫌蒲柳逢秋晩。自信松杉保歲寒。道固不貧瓢可樂。心如無滓菊堪餐。明時端合輸丹悃。笑殺三閭葬楚湍。參橫漸覺斗闌干。禁漏遲遲月似盤。燒燭談詩忘坐久。擁衾斟酒鎭宵寒。廚分海錯供晨饌。案薦山膚進晩餐。共賀渾身濡雨露。漁樵無計問江湍。行藏何必問支干。謨典潛心謝誥盤。夙願早知期稷卨。所憂元不在飢寒。縕黂且煖還堪着。疏食猶甘亦可餐。遙想故園春事鬧。河豚欲上滿前湍。無端愁緖故來干。菀結胸中更鬱盤。歸夢迢遙家正遠。佳辰荏苒食猶寒。乘春謾引江湖興。超世翻思沆瀣餐。我自不歸歸便得。應知魚蟹富溪湍。</text>
<title>又用干字韻。示諸公。三首</title>,<text>空懷細酌老江干。淸談眞甘苜蓿盤。禁苑柔楊迎小暖。春城疏雨動微寒。芝蘭潛化欣同室。几案相連喜共餐。貪戀君恩難退去。秖今歸釣負淸湍。利祿于今愧學干。十年難考在阿盤。強裁七字詩排悶。穩酌三杯酒煖寒。沈子安貧簾可織。汪公食淡菜堪餐。未修契事春將暮。空憶山陰曲水湍。南山幽更秩斯干。樓俯平池散芡盤。琥珀甕醅春正暖。琅玕堂簟夏猶寒。靑靑野蔌供朝飯。白白江魚入曉餐。乾沒未成歸隱計。迷津宦海汩狂湍。</text>
<title>又用前韻。寄諸公。九首</title>,<text>詩鋒凜凜孰堪干。如我慙無報玉盤。筆下慣看龍虎起。卷中時覺雪霜寒。綾靑被賜銀臺直。象白珍分御案餐。曲妙從來知和寡。誰將溝澮較深湍。倘來軒冕詎能干。歸夢長勞李愿盤。道重珣玗羞衒價。節堅松柏任凌寒。冷甘氷氏難趨熱。飢忍黔敖不願餐。善念日萌査滓盡。憑君休說性猶湍。富貴難容妄意干。何須華屋薦金盤。安居不厭蝸廬窄。揣分無嫌鶴料寒。莊叟自甘龜曳尾。蘇卿猶喜雪充餐。暮春引我田園興。碧水靑郊轉錦湍。運際昇平喜戢干。漢都形勢壯龍盤。國遭厄會仍殃禍。民遇荒年患餒寒。吾輩竭忠須效力。我王求治每忘餐。復隍宜有苞桑戒。看取深潭在激湍。靜室焚香物莫干。小池淸淺淨荷盤。樽浮霞液玻瓈碧。椀溢氷漿瑪瑙寒。何事未成南郭隱。向來久闕北堂餐。長吟陟屺東回首。歸興油然滿海湍。濡滯那能免澤干。不禁愁緖苦縈盤。髮因憂世垂垂白。眼爲思親望望寒。數頃荒田蘇季願。百年麤糲杜陵餐。一場春夢無關鍵。時向溪山落舊湍。休言榮貴力能干。世路元知險五盤。眼爲病昏蒙障翳。心緣愁死着灰寒。塵間難覓壺中境。江上空懷柳下餐。春服已成思點浴。飄然歸興動沂湍。戰藝詩壇比爾干。明珠大小落盈盤。騰蛟學士鋒應避。吐鳳詞人膽欲寒。望重當時司斗舌。位尊他日結堂餐。自慙病客降旗豎。難把殘溪抗駛湍。趨世無心美譽干。愧將頑礫廁珠盤。愁生江海鷗夢冷。思入林巒鶴夢寒。禁闥絲綸非我職。故山薇蕨是吾餐。塵中耳垢知難洗。何處蘭亭有激湍。</text>
<title>又用前韻。賀仁卿陞品。</title>,<text>要湯不用割烹干。宸眷還隆舊學盤。禮謹循墻難避命。恩深挾纊豈憂寒。寵光昭耀橫金帶。珍賜便蕃飫玉餐。從此益知期篤棐。莫言休退老蟾湍。公號蟾江老人。又公詩有休退臥蟾湍之句。故云。</text>
<title>又用前韻。聊自詠懷。</title>,<text>蒿倚長松未易干。池邊蹲鳳久回盤。病身秖覺龍鍾甚。瘦骨還愁料峭寒。北闕尙餘經濟志。東闈久轍旨甘餐。江頭把釣輸他日。沙草閑眠愛杜湍。末句。一作閑弄漁舟放急灘。○嚴武贈老杜詩。謾向江頭把釣竿。故及此。</text>
<title>題任承旨武伯 虎臣 卷</title>,<text>恩眷方隆帝曰龍。朝朝聽履舊知崇。南昌當轄吾踰分。北斗司喉子有功。玉石縱嫌慙質異。金蘭猶喜許心同。翻雲覆乃何須數。信義要宜保始終。</text>
<title>題李承旨應明 夢亮 卷</title>,<text>糠粃多慙被簸揚。倚麻蘭室襲薰香。同懷晩節松篁勁。共浴隆恩雨露汪。膠漆情存心莫逆。角弓詩在義毋忘。他年榮落誰相負。忠信平生鏤肺腸。</text>
<title>題銀臺契會圖</title>,<text>敷奏含香八殿趨。六房分堂舊規模。職親專管南昌轄。地禁常司北斗樞。倚玉縱知形益穢。援松猶許節毋渝。從今信義須加勉。白日昭臨照此圖。</text>
<title>奉贐李仲孚 彥忱 之靈巖郡</title>,<text>湖南景致說靈巖。奉檄情深感至諴。霞液滿樽斟壽斝。玳筵開座舞靑衫。吟詩每被溪山助。潔己何嫌薏苡讒。東閣官梅應早發。一枝休惜寄芳緘。</text>
<title>次仁卿惜花韻</title>,<text>萬條宮柳弄嬌黃。春氣薰如百和香。樂事無多驚節晩。老懷翻促惜年芳。忍看襯地花千片。強進臨階酒一觴。唐韓渥惜花詩。有臨階一盞悲春酒句。故步此。 遣興欲憑詩撥憫。吟來還覺轉悽傷。</text>
<title>仁卿屢投瓊什。吟成此律以謝之。</title>,<text>經年同室襲蘭香。才短難窺屈賈墻。托契喜逢知我鮑。論詩深荷起余商。連篇屢被多投什。臨紙還慙欠報章。賴有一團眞意在。贈君相好永無忘。</text>
<title>送家書寄諸季</title>,<text>鷄人報曉進朝衙。憶弟看雲鬢欲華。葵藿抱誠長向日。夢魂多事每還家。歸田自有松三逕。換酒寧無馬五花。久闕慈闈供菽水。飛鴻目送海天涯。</text>
<title>題同年會飮圖</title>,<text>蓮榜偕登乙酉年。中間離合兩紛然。白頭再會方投漆。靑眼相看擬續絃。同直禁扃情轉密。共傾樽酒意彌堅。從今更有難忘地。畫幅新將姓字傳。</text>
<title>題禁府郞官契軸</title>,<text>十臣淸選古規模。議讞公明屬碩儒。王府職親應玉汝。錦衣官重是金吾。杯樽此日方修契。面目他年更托圖。義分昭融同伯仲。須尋盟好莫相渝。</text>
<title>題芹館諸官契軸</title>,<text>倫堂經閣炯翬如。膠序遺規首善居。敎育英才存一樂。礱磨學業惜三餘。泮芹香惹文風泛。庭檜陰籠化日舒。共把深情新托契。臭蘭休道數斯疏。</text>
<title>次題煕俊上人軸</title>,<text>聰琴殊密惠休詩。發性寧隨俗想移。妙契三乘遺色相。身超六入討深奇。多生餘習難忘處。忽謾相逢是別時。隴月有期成夜宿。倘容禪榻鬢絲垂。</text>
<title>直摠府二首</title>,<text>軍旅分營掌典監。由來地禁隔塵凡。書生未解兵戎務。職帶猶兼摠管銜。宿衛任敎眠紫閣。蜚騰誰復歎靑衫。主恩未有涓埃補。報效長思罄至諴。靑燈翳翳照涼房。風葉蕭蕭攪夢忙。殘月已傾窺小幌。侯蟲方鬧入寒床。定知衰病侵年至。不耐羈愁抵夜長。憀慄幽懷驚歲晩。思親尤覺意多傷。</text>
<title>題山水圖 二首</title>,<text>咫尺應論萬里悠。塵中回首謾多愁。揷梁靑嶂思韋偃。滿壁滄洲憶虎頭。鷗鷺群飛分島嶼。巖巒相倚傍林丘。怳然引我江湖興。欲從陶朱一葉舟。障中元氣濕淋漓。妙手難容巧力施。片石數松濃又淡。白波靑嶂揷仍吹。牛眠草際相依久。人過橋頭獨去遲。猶恨畫師無意緖。欠吾騎馬歷荒陂。</text>
<title>秋夜。寓直摠府。演雅</title>,<text>莊蝶蘧蘧一夢驚。病身無睡數鼉更。淺涵蟾影銀河淡。暗濕螢光玉露淸。烏鳥每含遊子恨。蓴鱸長繫故國情。禁中虎旅何堪典。豹直唯輸拱極誠。</text>
<title>夜賦。次陳簡齋韻。五首。</title>,<text>孤吟愁獨夜。襟抱向誰開。葉走知風至。窓明得月來。魂驚難作夢。秋盡自生哀。慈母今安否。家山逖矣哉。客睡何能着。風扉自闔開。更殘燈燼落。夜靜雁聲來。素節元多感。高音又奏哀。思親兼憶子。伏忱思悠哉。短日秋將盡。寒城菊自開。受風庭葉霣。叫月塞鴻來。遙起潘生感。深知宋玉哀。攬裘愁永夜。歸思詠懷哉。燈明頭自白。幽抱鬱難開。蛩語階侵近。鍾聲枕上來。吟詩翻惹恨。舒嘯轉成哀。何處秋山好。登臨一快哉。夜久燈將死。雲昏雨不開。煙銷香縷細。風急漏聲來。身以秦人贅。情同楚客哀。故園魚稻美。曷月得歸哉。</text>
<title>丙午五月。大水。二首</title>,<text>霪霖十日水橫流。駕壑襄陵沒野丘。漰湃大聲吹地卷。轟䬍巨浪蹴天浮。怕聞走石磨江底。驚看棲苴掛樹頭。濯濯嘉生皆墊溺。廟堂誰肯恤民憂。大水懷襄浩浩流。浸連坤軸失丹丘。微茫始訝洪河坼。汹湧翻疑漲海浮。平地渾驚抃鼇背。生民那得免魚頭。卒痒未有西成望。燮理何人體主憂。</text>
<title>先壟焚黃</title>,<text>酷遭凶愍痛終天。永隔趨庭已六年。皐子心因風木苦。仲由悲向鼎茵纏。曾紆頂玉承恩厚。今取腰金荷寵偏。褒贈有加焚紫誥。不禁哀淚徹重泉。</text>
<title>祖墓焚黃</title>,<text>我家詩禮是靑氈。一念常存戒祖先。猥把姓名題雁塔。曾將步武接鵷聯。橫金豈自菲才取。種玉元因積慶綿。崇孝新加追贈典。秖將光寵賁黃泉。</text>
<title>讀莊子逍遙篇</title>,<text>眞遊誰肯得天全。試讀南華第一篇。鵬大鯤微均有累。身輕心重孰無偏。唯能體道除群妄。始覺游神合自然。莊叟逍遙猶未盡。須尋至樂問尼淵。</text>
<title>丙午。冬暖如春。二首。</title>,<text>怪底天公號令訛。窮冬風日奪春和。冥冥昏霧迷城市。片片流澌閣渚沙。漠北櫨梨聞結子。關東躑躅見開花。無氷誰續麟經筆。謾向黃扉獨起嗟。由來寒燠互相乘。冬暖如春見未曾。窮臘尙無排瘴雪。凌陰誰納獻羔氷。從知天地人猶憾。還道妖災德可勝。爲報諸君須惕省。致祥終見國家興。</text>
<title>奉贐李嘉仲 純亨 作宰忠州之行</title>,<text>暫屈高才慰遠人。虎符龜綬照淸晨。恩光初試蟬貂貴。寵渥先加獸錦新。魂夢每尋文石陛。絃歌方鬧武城春。漢家丞相由治郡。從此聲華冠縉紳。</text>
<title>有命同修中宗實綠。書懷。二首。</title>,<text>三長方可掌編修。薄劣如吾忝下流。藻鑑未能分衮鉞。官銜猶自帶春秋。銀根招謗嫌才短。尸素貽譏愧食浮。人禍天刑非所畏。秖將勤恪主恩酬。一字春秋萬世傳。史家論重宰臣權。直辭無改推孫盛。實錄稱良數馬遷。從古編摩須大手。慙吾鹵莽廁諸賢。群公筆法追班范。如我空疏合執鞭。</text>
<title>奉贐盧仁父 慶麟 佐關西幕之行</title>,<text>關西景致說爭先。驅馬觀風屬少年。綾島錦峯歸隱几。晴川芳草入吟鞭。詩情偏動蓮花幕。酒興頻傾藥玉船。回憶舊遊如夢寐。送君吟罷意茫然。</text>
<title>寓直騎省。夜賦。二首</title>,<text>堪笑迂儒不識兵。如今還亞夏官卿。秖將憂懼添衰病。未有涓埃答聖明。持被那辭眠禁省。挑燈時復數嚴更。聖恩前後三參政。庶策殘駑效寸誠。前旣爲參知，參議。今又授參判。故云。司馬官尊典重兵。誤恩翻及老書生。菲才早遇風雲會。駑質曾違鷺鸛盟。覆餗自慙無報效。伐檀那免坐譏評。潘郞白髮思秋興。一夜歸心對短檠。</text>
<title>任同年亨之 弼亨 出牧驪江。用淸心樓題詠韻以贐。二首。</title>,<text>絶景難容寫筆端。江澄野闊足怡顏。千條金線風搖柳。萬點螺鬟雨洗山。地勝堪誇超物外。心淸那復夢塵間。盡令百里陶隆治。樓上樽筵莫放閑。平生取友必須端。托子知心幾解顏。君把蚌胎臨濁水。我將蟻垤仰高山。深情都付峨洋裏。密契曾存伯仲間。安得從公同倚檻。一樽相對賭長閑。</text>
<title>題醫書習讀契會軸</title>,<text>黃岐神術到如今。讀盡遺書用意深。丹鼎未施醫國手。靑囊空貯活人心。趁閑追賞忻聯鞅。踐勝逢場喜盍簪。描出箇中眞義分。百年交契托知音。</text>
<title>題掌樂院契會軸</title>,<text>春官典樂待夔賢。協律諧音責任專。皦繹翕純倫不奪。直溫寬栗敎無偏。鄭聲每戎爲邦問。周雅長思降福篇。暇日一遊非戲劇。好將眞契托圖傳。</text>
<title>李應明令公出按關東。詩以爲贐。十首。</title>,<text>蕊國桃源問幾年。雄城矗壓海東天。鬟開螺黛雲收後。金漾鯨波日出邊。鏡浦月明沙似雪。松亭風暖草如煙。白頭羈宦思桑梓。恨不從君作酒仙。右次江陵東軒韻客裏行裝付倚樓。竹西淸景屬涼秋。諸峯襞積當軒立。一水環回繞砌流。觀海從今增逸氣。開樽何處着閑愁。身遊物表塵情斷。已覺忘機可押鷗。右次三陟竹西樓韻桑柘千家百里村。雨晴秋氣滿郊原。眞同召伯巡南國。肯學山公醉習園。節性使民思日邁。施恩與物作春溫。從今好攬澄淸轡。欲見佳聲萬口喧。右次平海客館韻仙槎古縣枕東陲。樓上新晴景更奇。官路煙籠松蓋合。野橋風拂柳絲垂。登高對月那無酒。收勝探囊合有詩。跋涉咨諏懷靡及。騑騑敢憚道逶遲。右次蔚珍凌虛樓韻星軺暫住峴山前。撫景尋眞政少年。嶺外莫辭淹日月。袖中還詑貯風煙。詩堪詠性車連軫。劍可防身斗射天。愧我未成張翰去。蓴鱸空負舊林泉。右次襄陽大平樓韻趁閑遵海好尋幽。叱馭都忘道路脩。司馬秖要窮遠目。元龍更喜臥高樓。秋風得意君先去。世務攻心我欲休。何遜平生淸不俗。暮年詩興在楊州。右次扞城詠月樓韻豐巖歸路政微茫。原濕詵詵意轉忙。迎爽愛山時拄笏。聞涼邀月爲移床。傳杯興味官醅綠。落帽風流野菊黃。詢訪莫耽遊賞好。要醫民瘼勸畊桑。右次高城客軒韻海山佳氣淡冥濛。咫尺蓬瀛顧眄中。初日浴紅呑遠水。晩雲拖白惹低空。煙波叢石千秋月。笙鶴金幱萬里風。追憶舊遊如夢寐。從君便欲一樽同。右次通川叢石亭韻眞宰神功巧鑿成。汀回渚曲小臺平。大瀛東坼乾端闊。峻岳西迤地軸橫。佳處不妨留使節。遠人方喜識文星。甘棠遺化登輿誦。生子應知李作名。右次歙谷侍中臺韻方丈從知在海隈。觀風須待謫仙才。江山入手詩應助。簿牒迎刀刃自恢。塵臼廿年吾老矣。靈區九郡子遊哉。離杯莫怪頻相勸。銀漢星槎隔歲廻。右詠離懷</text>
<title>吳敬夫出尹全州。詩以贐之。四首。</title>,<text>完山形勝萃高樓。百里風煙接素秋。一代邦基符命集。萬年王氣瑞光浮。蓄靈固異尋常地。據勢還雄五十州。暫屈大才非失計。定推恩化鎭南陬。右用鎭南樓韻周邰漢沛舊城隈。仙李盤根赫葉開。楸水雁川靑作帶。麟峯熊峴翠成堆。割牛妙手從今試。馴雉遺風挽古回。亭上鳴琴時舞彩。刻煩須使出群才。右用快心亭韻樓上星辰手可攀。天威尺五不違顏。休嫌北極遙王室。翻喜南陽舊帝寰。應識風謠歸劍犢。已看聲望動江山。幾人臥轍思遺愛。黃霸他時急召還。右用客館韻重泉榮貴紫泥新。義檄潘輿繼古人。養極專城知孝大。德行傳命見存神。詩成東閣梅千樹。夢入西淸月半輪。別後吳州思政苦。一枝須折寄情親。右用梅月亭韻</text>
<title>丙午臘日。齋宿于內醫院。監制御藥封進。書懷。六絶。</title>,<text>禁院齋居尺五天。蠲誠薰沐夜忘眠。小臣無術能醫國。秖進仙丹祝萬年。千年玉兔擣靈丹。仙劑斕斑萬顆團。恭獻九重祈聖算。長春端拱住朱顏。妙劑神丹箇箇圓。沈疴方覺頓能痊。願將仙殿齊天壽。分付慈闈享萬年。黃岐遺術至今存。護脈扶神養氣元。苦口從來知利病。願將監此納忠言。敬封香劑獻彤墀。臘味光浮萬壽巵。願借刀圭分四極。儘敎民瘼得全醫。進藥誠深護聖躬。願推仁術及臣工。若敎萬物無瘥札。擧世同登壽域中。</text>
<title>奉贐順天姜大臨 應台 之行 三首</title>,<text>水擊南溟化大鵬。身隨日月快依乘。伏蒲方見披心腹。分竹俄聞典股肱。奇節可凌霜間柏。淸襟堪照玉壺氷。他時載鐙多遺愛。黃霸應知早被徵。修己先澄百行源。化民端在善推恩。爲官不薄淮陽臥。遺愛應留蜀郡存。携鶴已看鈴閣靜。解牛何慮薄叢煩。花村知有生氂犬。吏絶催租夜打門。異人天挺擅才豪。射策曾聞擧儁髦。文囿方揮修鳳手。武城新試割鷄刀。徵黃定得雙鳧化。賜卓應頒十札褒。衙罷鳴琴多暇日。寄聲時問老兵曹。</text>
<title>金浩源 漹 作冬至使。赴燕京。詩以爲贐。二首。</title>,<text>治最曾蒙寵眷偏。旋銜新命去朝天。征驂追電經遼海。行旆翻風指薊燕。觀樂遠睎吳季札。窮河不數漢張騫。帝城佳節逢三至。虎拜趨班賜服鮮。律應黃鍾節屆冬。肅將王命試朝宗。光儀摠會文明地。景物都輸磊礧胸。千里未成蠅附驥。半年空負駏隨蛩。相思秖見吳州月。雲樹蒼茫隔幾重 余初爲上使。見遞。故云未成蠅附驥。</text>
<title>丁未正月。行春享于永寧殿。有感而作。二首。殿乃穆，翼，度，桓四祖享所。而恭靖大王亦與焉。</title>,<text>積慶沄沄水有源。曾聞仙李久盤根。玄王業廣由娀契。蒼籙基宏自稷嫄。牲幣敢忘追遠義。蘋蘩期報累仁恩。神孫繼繼貽謨在。香火千年廟貌存。從知祀典在酬功。血食千年有侐宮。漢氏宗堯嫌代遠。虞家郊嚳合情隆。當春雨露偏懷愴。入耳笙鍾更感衷。想得洋洋神馭至。香煙裊裊五雲中。連遭國恤。是日聞樂。不勝悽感。故第六句及之。</text>
<title>客有嘲人短小。詩以解之。</title>,<text>佐漢趙雲都是膽。相齊晏子共推良。丈夫身在形骸外。何用曹交九尺長。</text>
<title>次湖陰鄭雲卿韻。書敬天上人詩卷。五絶。</title>,<text>吾詩淺陋愧蘇梅。怪殺山僧索句來。走俗乞言猶有累。休將外物惱靈臺。蕭寺春光柳暗催。優曇花綻錦千堆。天光發宇虛生白。明鏡寧容受點埃。淨敎宗風已飽參。虛明心月照禪龕。初逢京洛欣相識。與作空門益友三。從師學道類池魚。穴榻閑吟貝葉書。愧我十年塵滿面。明朝投紱學膏車。山中何地不成村。底事趨塵首戴盆。此日逢師空引興。臨分深覺惱吟魂。</text>
<title>題畫魚鳥短屛 五絶</title>,<text>天機已熟騰霄遠。生意方看入水深。飛躍理存昭上下。畫師應獲子思心。整翮雲衢辭弋繳。潛身水國避罾漁。平生慣識梁忠烈。魚鳥飛浮愧不如。饗鳥魯郊非養鳥。觀魚濠水豈知魚。深江淸樾饒閑趣。任性優游獨羨渠。魚愛江湖鳥悅山。一般佳興短屛間。從知畫士元非俗。故把閑情警我頑。無情魚鳥感余衷。放性從知樂意同。宜向此間添小艇。猶須着我作漁翁。</text>
<title>送金同年季珍 彥琚 出牧尙州。詩以贐行。十絶。</title>,<text>牟陽曾見絃歌盛。錦郡還聞惠澤融。爭道杜詩重作毋。獨嗟仲孺不居中。公曾宰咸平，錦山。洛水曾聞出書瑞。商山那有采芝歌。如今又被文翁化。道學淵源潤色多。州號商山。又有洛江。沙伐舊京山歷歷。陁阿古部水滔滔。凝神樓接淸涼閣。景物紛紛入綵毫。州本沙伐國。又號陁阿。百里風煙稱上洛。千年治化繼中牟。官梅東閣催詩興。樽俎相將迭獻酬。新羅時上洛郡。又有中牟縣。洛東江淨去滺滺。觀水津頭有古樓。一宿樓中曾八稔。秖今魂夢落沙鷗。觀水樓在洛江岸上風詠樓中倚夕暉。舞雩遺興好被衣。胸關領得悠然趣。沂上應從點也歸。樓在客館東州治北有山陽縣。曠野蕭條古里阡。想得君吟思舊賦。隣家聞笛一悽然。州有山陽縣。且州居同年。多有作古。故借用故事。雄成州鎭是天峯。形勢盤盤若走龍。安得從君能絶頂。振衣千仞盪塵胸。天峯乃州鎭山名千年形勝說龍巖。佛力神功有異談。隴月何時成夜宿。共燒香篆對禪龕。龍巖。山名。在州萬岳山。義密鄭祥知趙蝦。情融孫策善周瑜。今朝慘折都門柳。見月吳州憶我無。余與公有同榜同庚之分。故言。</text>
<title>憂旱 四絶</title>,<text>頻年失稔遇艱虞。凜凜群生喘未蘇。民是天民天可恤。忍敎嘉穀盡成枯。八章雲漢謹修德。六事桑林切責躬。獨使至尊憂旱魃。何人燮理亮天功。辨獄未聞顏御史。通神誰似束先生。回天弭譴無他術。只在吾王一念誠。平生憂國願年豐。瘨旱胡令萬姓恫。焚尫刑鵝眞誕妄。中和佇看聖神功。</text>
<title>贈六全上人。次卷中韻。四絶。</title>,<text>香荈閑將活火煎。醍醐發性愛幽禪。身超羿彀同蟬蛻。搖尾何須更乞憐。神淸無復着煩煎。入定同參雪竇禪。愧我廿年黏世網。半生乾沒最堪憐。蚤作山中避世翁。餐霞絶粒做奇功。前身定是頭陀子。成佛無勞較異同。塵世勞勞笑此翁。涓埃那有濟時功。白蓮結社期他日。來往風流要子同。</text>
<title>次信默上人卷中韻 師本楓岳山住僧。今將往焉。</title>,<text>煙蘿何處着萍蹤。早脫天弢臥碧峯。索贈未忘機事在。暫來京洛許過從。欲向楓巒訪故蹤。幾將詩句夢江峯。風流來往期他日。舍子吾今更誰從。煙蘿不鎖舊遊蹤。夢入毗盧海上峯。安得參禪同井磑。竹房雪屋鎭相從。海上仙山訪異蹤。松風蘿月幾層峯。書招莫訝攢眉客。結社何妨載酒從。蕭疏鬢髮汩塵蹤。萬事關心蹙兩峯。羨爾身飄雲水外。孤筇聊與影長從。</text>
<title>贈沙門大遠師。次軸中韻。六絶。</title>,<text>離塵久謝走權門。洗耳年來百不聞。習氣三生消未盡。從人索句費精勤。談寂參禪鍊五門。蓮華貝葉得奇聞。茶鐺藥臼閑生計。走俗求詩亦浪勤。放淫閑聖仰尼山。夫子之門無道桓。髡頂豈知吾道峻。彌高非爾所能攀。我亦平生愛碧山。謾縈塵網久盤桓。他時會着黃冠去。石磴煙巒約共攀。高情偏愛水雲鄕。不飮平生笑酒狂。避世莊山塵妄絶。翻敎人意亦差強。學道眞同旅念鄕。愛禪處世迹如狂。莫敎靈運先成佛。修業從來貴自強。</text>
<title>次印煕道人卷中韻 四首</title>,<text>生涯甁錫着煙岑。深怪求詩損道心。忽謾相逢還作別。他時蘭谷約重尋。一語曾將贈上人。乞言今又走京塵。吾詩那合囊裝貯。笑汝勞勞枉費神。詩詞於道未爲尊。笑殺吾師索贈言。何不反求名敎內。緇髡謾自守桑門。怪底求詩不憚煩。我如夫子欲無言。從今無信西方學。名敎須知樂地存。</text>
<title>夢歸鄕家 三首</title>,<text>宮漏遲遲夜似年。擁衾愁寂作孤眠。如何萬里思親夢。潛逐歸雲到海邊。千里桑鄕縹緲間。偶隨莊蝶見慈顏。從知魂夢無關鍵。一夜猶能度萬山。飢人思食渴思漿。隨感流通是故常。借夢還家竟何益。覺來翻使我心傷。</text>
<title>題墨竹短屛 三首</title>,<text>葉葉精神活。枝枝氣格新。世無文與可。誰識墨君眞。風梢姿正媚。露葉態還新。似入篔簹谷。翻疑夢也眞。淸飆隨筆起。翠色入屛新。颯爽如聞響。摩挲訝逼眞。</text>
<title>聞促織有感 七絶</title>,<text>節序推遷屆授衣。小蟲猶自促寒機。殷勤催女功裘獻。始信莎鷄解表微。候蟲知節在堂鳴。恤緯能令懶婦驚。終夜織機無一寸。秖敎添得鬢絲生。殷勤絡緯識秋生。機線空聞軋軋鳴。怪底到頭無實用。還慙如我坐虛名。應知上帝警昏慵。故遣渠催獻女功。堪歎最靈還怠職。可憐人反不如蟲。常懷蹶蹶職思居。歲暮幽情未易除。自是悲秋人易感。不應悽楚正關渠。空齋歲暮旅魂驚。聞汝新添白髮莖。老去寧須無兩耳。那堪長聽不平鳴。蟲能促織鳥催耕。天爲吾民勸督明。微物亦知衣食重。從今愼莫視無情。</text>
<title>寓直內騎省。周承旨景遊 世鵬 以詩見贈。卽依韻以答。五絶。</title>,<text>秋風謾賦潘郞興。老病那堪騎省眠。賴有瓊章生眼底。不禁詩思正油然。水滴銅龍傳漏夜。香凝金鴨賜綾眠。司存雨露渾身地。深覺襟懷轉灑然。銀河蘸月窓凝曙。玉漏傳風夜不眠。空室孤吟愁悄寂。恨無良友足跫然。聊憑菊澨思秋興。屢遞詩筒破晝眠。曲妙從來知和寡。白頭才盡却茫然。攲枕自嗟成獨嘯。開樽誰慰作孤眠。起予幸有言詩者。頓覺煩襟便豁然。</text>
<title>謝周景遊送畫師 二首</title>,<text>平遠秋山入夢思。百年歸計一官縻。欲憑模寫寬鄕念。槃礴明窓得郭煕。詩人畫士略相同。摹寫深傳造化工。一幅應須論萬里。翻敎歸興滿江東。</text>
<title>景遊有和章。復用前韻。各十六絶。</title>,<text>故園山水夢中思。自笑將身與世縻。無術奮飛難縮地。秖憑摹畫倩徐煕。地角移來訝許同。傳神方覺有奇功。此間須要添漁艇。着我垂竿釣海東。補衮才慙切問思。守官猶自作羈縻。衰慵正合投閑去。聖學于今已緝煕。携朋何處一樽同。想像秋山倩畫工。自念魏牟雖戀北。不禁張翰正思東。蓴鱸遺興動鄕思。悔被當年好爵縻。陶令縱懷歸栗里。晦翁猶欲佐淳煕。要識騷人意趣同。每將鄕念費詩工。君恩早晩少酬了。羸馬角巾吾欲東。懷歸謾自費精思。爵祿于今與爾縻。輔理應須各努力。終令民物儘煕煕。詩思如君孰與同。天心月脅未稱工。寸莛自識難撞大。老我低頭願拜東。秋懷蕭瑟謾多思。憀慄深知百念縻。安得一吹鄒子律。還敎時物換春煕。霜染千林錦繡同。雕䤹應被費神功。故鄕魚稻今方好。遙望吾家海嶠東。憂世傷民百爾思。年來委質職攸縻。國恩未報身難退。治化終期庶績煕。持心謇諤肯雷同。一正君來正百工。糠粃可陶堯舜治。好推仁化洽吾東。憂時長慮騁心思。盡瘁那辭職務縻。問舍求田非我事。自誇遭世際雍煕。心期自許古人同。雕篆何求句子工。治效可追封比屋。永無狗鼠竊山東。堯舜君民夙所思。許身何憚受纓縻。輸忠不負平生學。亮采終敎帝載煕。舜哲堯仁聖德同。新歌訪落勅臣工。作興正値文王起。避世何人隱海東。悠悠豈不爾之思。秖爲俱因職事縻。何日論文交寫話。一樽歡對共煕煕。自擬三生習氣同。論詩每服麗思工。因思昔日遙相憶。君在天南我在東。同居禁闥苦相思。世故驅人坐自縻。簪盍若敎成一醉。能令深谷發春煕。金蘭托契許心同。坦率胸襟語更工。羈羽沈鱗今會合。因悲昔日各西東。明時休起故園思。須念當官各有縻。憂國奉公宜戮力。勅天終使百工煕。雲龍方賀氣聲同。輔佐洪休走百工。顧我初無功可紀。合宜傴僂避墻東。吟詩不用費神思。對酒休言萬事縻。共荷聖恩深似海。一千嘉會際隆煕。雨露深恩造化同。生成澤厚洽臣工。身依日月孤忠在。魂夢無由到海東。寸心寧可着邪思。持志須防外物縻。王業贊襄期篤棐。事功終可致咸煕。雄才贍敏絶無同。高浪輸天運鬼工。濂洛緖餘期接統。固知吾道久來東。數日齋心斂百思。一毫非意敢來縻。傍人莫訝身無事。王者之民本皥煕。奇才險語駕盧同。字字淸新句句工。不但詩名爲領袖。從知勳業冠吾東。頻寄瓊章慰所思。字從蚯蚓更縈縻。休言刪後無佳作。今見君詩勝義煕。與君行合趣相同。自幸身逢斲鼻工。一曲陽春難和得。多慙俚語類齊東。人間無物浼淸思。濟世心存遂所縻。好佐聖明開善治。坐令文運屬重煕。義分曾深數四同。言詩未敢欲爭工。慙吾失學如矇瞽。却望長安笑向東。</text>
<title>奉贐安太古 宙 密陽行 十絶</title>,<text>虐雪滿平途。饕風號古木。悠悠之子行。夕向郵亭宿。元非百里才。屢占三刀夢。要須安遠人。所以屈賢用。携鶴趙城都。買牛龔渤海。百里陶開樂。應多古遺愛。淸城舊郡宰。密山今府尹。機務摠鍊熟。剖剸恢餘刃。蒲鞭布仁聲。釜魚昭義問。應知早徵黃。漢相多由郡。有樓號嶺南。景致嶺南最。恨不從公遊。一洗胸中芥。春花爛龍壁。秋煙凝栗島。暇日罷鳴琴。椎敲新句好。聖主急才良。採材構大廈。公無疾其驅。佇有徵書下。不堪鬢垂老。爭耐歲將暮。騷人故多感。況題別君句。迢迢雲隔樹。望望花生眼。須頻寄驛信。官梅應早綻。</text>
<title>除夕 二首</title>,<text>陰陽交禪代。衮衮見天機。暖逐新春至。寒隨老臘歸。靈馗初貼戶。茶壘已安扉。拜獻椒花頌。爐香正滿衣。一歲將終日。三春始啓時。秖應催我老。難得賣吾癡。爆竹聲初斷。燒燈夜正遲。唯須飮美酒。不用祭陳詩。</text>
<title>元日 二首</title>,<text>臘盡春回氣煦溫。喜逢佳節是三元。蓬萊日射黃金榜。閶闔雲開白獸樽。椒酒共爭祈聖壽。桃符何用帖宮門。朝回賜罷銀花勝。滿袖天香荷寵恩。王春協曆泰階平。雲暖觚稜日正明。乍喜三陽回造化。方看萬彙賴生成。花幅拂面爐香擁。柏葉盈樽臘酒淸。祝聖誠深兼壽母。仰蘄遐算等籛鏗。</text>
<title>立春 二首</title>,<text>陰谷生陽謾吹鄒。卽看春色上釵頭。餘寒已盡消鹽虎。微暖將回擊土牛。宮柳野梅新氣像。鬢幡盤菜舊風流。占星更喜農祥正。迎瑞應知歲有秋。灰飛緹室氣先驚。東郭靑旗木德迎。玉燕釵頭浮瑞彩。金幡勝裏荷恩榮。樽浮柏葉當風艶。甁揷梅花照夜明。不用宜春裁寶帖。銜杯秖可頌隆平。</text>
<title>人日卽事 二首</title>,<text>三陽開令節。七日得靈辰。誰愛梅花額。惟思竹葉春。煮羹荊菜嫩。裁勝晉金新。最喜晴光好。題詩憶故人。好過三朝節。欣迎七日辰。柳垂平野晩。梅落小園春。縷翦紅幡爛。羹和碧菜新。題詩無可寄。空憶草堂人。</text>
<title>人日病起。步出後園。山人信性踵門求詩。次卷中安分堂韻以贈之。</title>,<text>起訪園梅探小春。款門還有索詩人。早從南郭求眞隱。懶向東華踏軟塵。師絶俗緣吾欲學。我無佳句爾應嗔。相逢又作匆匆別。雲外冥鴻未易親。</text>
<title>丁未仁宗大王大祥日書懷 三首</title>,<text>鼎湖龍去遠。空望白雲乘。百代稱仁廟。千秋仰孝陵。抱弓民慕切。履露聖懷增。末命猶存耳。追思玉几憑。喬山松檜暗。倏爾兩期巡。永慟陵稱孝。長思諡曰仁。羹墻悲聖念。霜露泣遺臣。遽看匈儀罷。還聞吉仗陳。銀署新承旨。春坊舊侍臣。難能扶日轂。空自哭秋旻。無得名堯德。何須數舜仁。聖神忻繼序。寶曆迄千春。</text>
<title>朝起喜晴 二首</title>,<text>積雨今朝斷。天淸霽景鮮。雲收山態活。風淡樹姿硏。拄笏詩魂爽。憑欄酒興牽。永懷憂國念。唯願頌豐年。一月愁淫潦。深知極備匈。久憂方害稼。今喜不妨農。正好迎淸景。還堪洗蔕胸。披襟涼到骨。索句寄懽悰。</text>
<title>寓直騎省。次屛間題。三首。</title>,<text>禁省天光近。回廊夜氣淸。入簾殘月影。繞砌候蟲聲。報主身無補。思親夢不成。空吟秋興賦。展轉憶潘生。雲散銀河淡。天空玉露淸。小窓窺月色。高樹集蟬聲。酒向杯中盡。詩從枕上成。潘郞猶未達。坐嘆二毛生。火流知暑退。金長得秋淸。露洗銀河色。風傳玉漏聲。照愁燈欲死。排悶句還成。多少關心事。浮休笑此生。</text>
<title>朝 次老杜韻</title>,<text>藹藹霞光散。曈曈曙色開。今朝晴更好。昨夜雨初來。隔葉黃鸝語。棲樑紫燕回。晩來成午醉。鼾睡鼻如雷。</text>
<title>晩 次老杜韻</title>,<text>野潤煙光膩。軒明日色暄。無人揮玉塵。誰與醉金樽。霧散分遙樹。雲歸識遠村。郊廬存晩計。終擬守衡門。</text>
<title>秋懷。次陳后山韻。三首。</title>,<text>火殘餘末熱。金盛已多風。秋入籬邊菊。寒生井上桐。鬢緣愁半白。顏借酒微紅。每灑思親淚。鄕心逐去鴻。乍覺明河淡。曾看大火流。天寒催短景。葉冷報新秋。味憶分江膾。閑思狎海鷗。會須成小築。藏六學深投。蕭瑟秋風起。潘郞欲白頭。傳書無犬附。彈鋏有魚留。雲壟堆收稻。煙江理釣舟。何當還舊隱。閑臥意猶猶。</text>
<title>過朴政丞 元宗 舊居</title>,<text>天意厭昌日。民情思代時。首開推戴策。重建太平基。功豈曾專霍。心同則可伊。人亡餘古宅。立馬起遐思。</text>
<title>次禮曹南樓板上韻</title>,<text>屈指爲郞十六年。當時豪宕出人前。凌雲建筆誰爭穎。壓席凝糚共妬姸。皓月南樓舒嘯臥。淸風北牖倚酣眠。老來追憶偏多感。白髮飄蕭落鏡邊。</text>
<title>題禁府郞官契會圖</title>,<text>金吾郞署選非輕。議讞權侔九棘卿。巡衛職尊知地禁。錦衣官顯見身榮。時淸政喜稀文簿。境勝還宜結酒盟。莫逆心投磁鐵契。他年離合肯忘情。</text>
<title>仁宗大王禫祭日有感 二首</title>,<text>龍馭賓天泣抱弓。祥冠纔着月初中。緣情自是知無盡。制禮從來示有終。春雨秋霜存永慕。堯仁舜孝仰巍功。孤臣痛楚哀偏重。四載春坊侍聖躬。喬山松檜已成林。空望雲乘杳莫尋。霜露遽催中月制。羹墻長屬百年心。呈祥久絶堯階莢。解慍誰彈舜殿琴。祥禫過來追慕切。從知恩德入人深。</text>
<title>丁未十月十八日。蒙恩除判漢城尹。兼帶都摠管。三首。</title>,<text>早占虛名誤聖明。謬恩偏荷及殘生。疏慵那合治京府。薄劣叨慙典禁兵。一日猥蒙雙牒受。千秋還覺九遷輕。深知糜粉難酬眷。盡悴唯思罄寸誠。堪笑才如襪線餘。尸官深愧職思居。迂儒未解聞軍旅。昏質那堪剸簿書。腐廩自知乖事稱。誤恩還怕坐名虛。欲將埃滴酬山海。國耳從今不愛廬。衰儒通籍廁金門。新賜除書潤墨痕。摠府古稱軍務宂。漢城今見訟文繁。恐乖聖上知人哲。自笑愚臣恕已昏。覆餗有譏形有渥。策駑那得報君恩。</text>
<title>省中畫壁。次王荊公韻。</title>,<text>京洛黃塵沒馬頭。眼明新壁畫滄洲。蘭芽竹筍知初夏。楓葉蘆花認晩秋。風引遠帆天際落。僧尋孤寺樹邊休。無端翻動江湖興。悔敎浮名絆我留。</text>
<title>思歸</title>,<text>旅食京華二十春。素衣盡化禁城塵。心專戀魏紆新綬。志切思吳憶舊蓴。東路角巾長入夢。南廂綾被謾纏身。貪恩未就歸田賦。松菊應知待主人。</text>
<title>謾成</title>,<text>堪笑勞勞簿牒叢。流年樂事轉頭空。歐詩未擬求三上。徐聖猶耽復一中。壯髮緣愁欺半白。衰顏挾酒僭微紅。郊扉晩計知無負。粗報君恩我欲東。</text>
<title>慕椿</title>,<text>白楊蒿裏隔松楸。椿樹凋傷歲七周。永慕常存三萬日。遐期空負八千秋。悲風不禁皐魚哭。列鼎徒增子路愁。棘已成薪莪作蔚。重泉回望淚長流。</text>
<title>壽萱</title>,<text>靈椿遽爾已摧傷。猶幸萱花映小堂。樹背非徒忻色茂。承顏聊復喜憂忘。宜男益衍占熊慶。養性何求服藥方。未報春暉同寸草。秖蘄黃耇壽無疆。</text>
<title>戊申仲春二日。有事于社稷齋舍。書懷。三首。</title>,<text>有國宜欽土穀神。靈壇肅肅奉明禋。祈年禮謹吹豳雅。報本誠深薦藻蘋。冀顧菲儀通八蜡。普施休貺活諸民。微臣受命恭齋祓。一念猶存我所陳。官倉不見粟紅陳。饑饉于今苦荐臻。有土從來斯有穀。無民自古卽無神。云胡久絶豐年瑞。反使多逢餓死人。聖主憂勤方惻念。明靈何以答精禋。有嚴壇壝國西偏。松檜陰中設淨筵。水旱祈禳誠已篤。春秋饗祀禮彌虔。血膋熏美牲牢腯。簠簋鮮明黍稷蠲。擊鼓致勤田租御。願歌多稻頌豐年。</text>
<title>晝夢 次老杜韻</title>,<text>春色薰人氣蕩然。困來聊復晝多眠。曲肱可樂身堪逸。便腹猶安夢自牽。化蝶每尋丹闕下。伴鷗時落白沙邊。瞢騰醉眼昏花亂。更喚山妻問酒錢。</text>
<title>贈性和山人。次松月堂鄭相韻。</title>,<text>一入深山守桂叢。遠辭繒繳歎冥鴻。身同優鉢驚花發。道接曹溪到水窮。避世久曾聞業白。求詩暫許踏塵紅。師乎携杖還須早。鶴怨應愁蕙帳空。</text>
<title>送李光寶 璖 出牧光州 三首</title>,<text>蓮榜曾聞壬午魁。繼攀仙桂售雄才。扶搖風翮鵬程遠。奮逸霜蹄驥路開。文苑久專名炳炳。武城新試刃恢恢。漢家丞相多由郡。佇見龔黃急召回。共推才器重球琳。佇聽爲邦報好音。頒布君恩無壅閼。要醫民瘼務鍼砭。擊強期拔龐公薤。守靜閑彈宓子琴。聖主方今憂賑濟。休將耽樂枉迷心。武珍都督舊雷封。南國雄藩一道衝。大姓何須煩趙箠。盤根聊可試虞鋒。懸魚誰繼廬江續。買犢宜如渤海龔。年歉邇來民乏食。急須開糴勸春農。</text>
<title>題同癸契軸</title>,<text>同鄕同癸久知音。磁鐵情投托契深。里閈不須嫌富卲。交遊儘可繼張金。忻從勝地堪追賞。好向淸樽更討心。畫出當年眞義分。取看頭上日昭臨。</text>
<title>贈友人 二首</title>,<text>分手東西問幾辰。洛陽遙隔鏡湖濱。嗟吾風樹終天痛。羨爾連枝定寢身。䀨目重逢千里面。開襟相對兩鄕人。一床談笑論文地。喚友流鸚又送春。天借騷人一處迎。百年文會卽臨瀛。斷金君許同心友。倚玉吾慙異姓兄。白雪高歌欣共唱。碧雲佳句最先鳴。東君亦解添詩興。故遣梅花雪裏明。</text>
<title>謝友惠衣 二首</title>,<text>敝裘季子鬢刀騷。日攬征衣歎獨勞。縫綻愁看慈母線。身寒感荷故人袍。飄飄風袂披雲絮。楚楚霞裾綴雪繅。當暑着來輕且潔。榮踰華衮價增高。綈袍戀戀故人情。豈曰無衣感意生。封處自知長短稱。着來初試體裁精。蛟人淚出雲羅細。織女機成雪練明。萬縷含風宜暑用。從今恩重覺身輕。</text>
<title>謝友惠硯 八首</title>,<text>明公知我硯爲田。贈以西坑紫石鐫。始訝雲泓生碧霧。翻驚雪竇漬寒泉。何人解道金星貴。從此羞稱鄴瓦堅。縱乏玉堂他日用。文章要使老磨硏。誰將一片紫琳腴。分付龍鍾老腐儒。漢主馬肝羞作伴。蘇公雊眼恥爲徒。將衫輕拂靑龍起。近口微呵紫霧濡。持贈感君情鄭重。奇珍不足報明珠。體全天地備圓方。紫玉黃琮產石鄕。磨出松雲煙裛潤。滴來花露筆含香。線文脆弱聞應避。龍尾麤疏見亦藏。笑我愧無瓊玖報。贈君相好永難忘。補天餘石借皇媧。良匠磋礱着力多。玉女洗頭盆乍鑿。金仙承露掌新磨。馬肝紫潤何須數。鳳咮鮮明不啻過。欲把還疑心語口。空將袖拂手難摩。赤瑛新洗出藍田。誰遣良工巧鑿鐫。月窟潤通分彩筆。星泓滋滴濕玄泉。何須靑邑紅絲脆。不用蠻溪綠石堅。正好松亭批碧簡。尤宜點易事朱硏。玲瓏寶硯色敷腴。端合金鑾演誥儒。黑面絳人爲客友。尖頭管子是輿徒。玉蜍帶月寒泉滴。霜兔和雲湛露濡。相贈永爲相好久。酬恩不必用蛇蛛。愛爾中圓外體方。湍溪歙嶺是渠鄕。潤添象管毛雖濕。光入龍煤玉笏香。米老拜兄爲敬重。潘郞呼友作珍藏。文房自此增顏色。揮翰他年矢不忘。寶石斒斑欠泐瑕。徐觀方覺用功多。光鮮乍訝奎星燦。性硬何嫌麝臍磨。死眼白珠風在下。沈埋靑鐵價增過。終令龍尾居牛後。把玩終朝信手摩。</text>
<title>乙巳仁宗大王輓詞 三句缺</title>,<text>▣▣▣▣▣▣▣。▣▣▣▣▣▣▣。三年短制心輕漢。五月居廬禮過滕。▣▣▣▣▣▣▣。▣▣▣▣▣▣▣。▣▣▣▣▣▣▣。▣▣▣▣▣▣▣。</text>
<title>沈判書士炯 彥光 輓 八首</title>,<text>同鄕耆舊幾人存。蕙歎今朝又哭君。忍見天涯來弔鶴。空聞地下作修文。身騎箕尾歸淸府。氣化虹霓貫白雲。宿草他年難禁淚。鏡湖煙雨鎖荒墳。心期元與衆人殊。俊骨英才冠百夫。一斥未前宣室席。三年空膾鏡湖鱸。夢驚樑壞吾安仰。恨入詩亡道亦癯。東望愧無陳絮酒。緘辭千里替生蒭。窮通惟命不于常。忽此修文作卜商。加額民思司馬相。墜星人痛孔明亡。天開白玉樓初構。地要黃金骨已莊。樽酒風流今已矣。延陵空掛暮年傷。前路如何向此窮。文章德業百夫雄。作霖擬爲蒼生起。摧木俄驚一夢空。剡曲幾人思賀老。佳城今日閉滕公。九原休道三光暗。會見奎星入地中。凜凜雄才刃發硎。群飛一斥穀生螟。醫治藥石無三世。收拾文章有六丁。咸歎士林凋玉樹。共驚天象隕奎星。英豪雖沒精靈在。月落空樑想典刑。蚤歲名高宰社平。中年才冠汝南評。世推山甫能全衮。人道留侯亦識兵。天遽奪吾王景略。鬼先欺我沈雲卿。還欣幹蠱賢兒在。泉下應知小慰情。蜚英高步上花塼。濯濯才名莫或先。風翮已看搏九萬。霜蹄忽見蹶三千。金章解久方期返。紫府徵忙亦要賢。地厚未能埋直氣。騰光時復射蒼天。早展凌雲萬丈才。歷敭盤借刃恢恢。九秋鵰鶚層雪遠。千里驊騮直道開。達怕天乎悲木稼。賢萎命也愍山頹。茫茫司造眞難究。遽送文星入夜臺。</text>
<title>元參判輓</title>,<text>純仁宜爾子孫繁。桃李何須數狄門。成敎一家興禮讓。頤神三逕樂琴樽。歸眞忽破摧樑夢。崇孝新加贈爵恩。終始哀榮無足憾。鄕隣爭道慶垂昆。</text>
<title>洪明仲妻李氏輓</title>,<text>姿稟徽柔淑且嘉。在中貞吉久宜家。人間夢忽驚炊臼。天上魂先逐返娥。奉裞百金留繐帳。送喪千乘向荒陂。梁鴻縱未成偕老。喜有庭蘭已茁芽。</text>
<title>金氏輓</title>,<text>徽懿天姿美。幽閑玉貌姝。居然驚夢斷。遽爾愍蘭枯。劍泣沈津別。鸞哀舞鏡孤。還知餘慶遠。雙顆掌中珠。</text>
<title>李氏輓 二首</title>,<text>紗幔淸風世所稀。徽音懿範照閨闈。陶家翦髻筵方盛。周母升堂事已違。魂斷難能回楚輓。室空無復舞萊衣。靈輀曉向荒阡遠。暮雨連山宰樹微。柔嘉徽則世攸欽。貞淑芳名照古今。鳳去緱山凰亦逝。龍潛延氷劍先沈。荒陂已會迎喪乘。繐帳空留奉裞金。生死哀榮終始備。還知婦德托張林。</text>
<title>崔春卿輓 五首</title>,<text>凱風吹棘未爲薪。況復高堂鶴髮新。豈意翻成松下土。可憐虛負夢中身。空山有力舟移壑。古水埋光劍化津。斲鼻運斤今已矣。延陵掛恨倍傷神。英才初蓋世。逸氣自超群。未享人間壽。還修地下文。延津悲劍失。蘭室哭芝焚。玉樹埋黃壤。悲歌不忍聞。昂昂鸞鶴表。屹屹棟樑材。誰料嬰微恙。翻敎遘大災。運窮悲玉折。魂斷夢山頹。絃絶將誰續。含酸賦八哀。文雅張平子。風流褚彥回。胡然驚蝶夢。遽爾隔泉臺。始信天難定。誰知禍有胎。親朋爭執綍。白馬亦銜哀。司造茫茫理。斯人去不還。萱闈新白髮。鸞鏡舊紅顏。繐帳悲風動。山陽苦篴殘。佳城今夜閉。題輓涕潸潸。</text>
<title>柳判事 渰 輓</title>,<text>早歲名高褚彥回。明堂未售棟樑材。聲華自是千人俊。德器初非百里才。惠斂三刀方戀德。魂驚二豎忽纏災。年來親舊凋零盡。白首那堪賦八哀。</text>
<title>金氏輓</title>,<text>螽詵宜爾子孫繁。榮養多年福履尊。慶耀珈笄明鶴髮。光生袍笏照魚軒。侵宵蝴蝶俄驚夢。奔月嫦娥忽返魂。婦德留看碑突兀。張林千古是知音。</text>
<title>全僉正 舜仁 母沈氏輓 五首</title>,<text>赫世蟬聯仰禮門。齊眉翦髻梱儀敦。貞嘉德自三從顯。壽考年躋十袠尊。鶴髮享他榮祿集。螽斯宜爾子孫繁。俄聞劍向重泉合。蒿里千秋馬鬣原。柔嘉淑德保三從。百歲光陰石火中。紗幔授經韋母幷。柏舟全節衛姜同。緱山遽爾凰隨鳳。延水俄然劍化龍。喜有賢兒能幹蠱。哀榮無憾始兼終。來嫁當年作好逑。貞嘉懿德合坤柔。三遷敎篤丸熊膽。一節心堅誓柏舟。彈指人間春百歲。返娥天上月千秋。杯盤慣作陶家客。題挽無從涕自流。生死眞如臂屈伸。來從何自去何因。莊椿擬向三千歲。月桂俄摧九十春。蘭佩忍看捐澧浦。龍泉還喜合延津。哀榮終始應無憾。知有承家幹蠱人。柔嘉中饋梱儀深。百歲康強冠古今。潔淨不求蚶鮓養。幽貞長繫柏舟心。送喪已看三千乘。奉裞應留五百金。婦德千年爲世範。碑銘突兀托張林。</text>
<title>同年李上舍 成慶 輓 四首</title>,<text>吾何歸怨怨穹蒼。旣予奇才又奪忙。綠駬未登千里路。紫芝先挫一宵霜。杯樽永輟塤篪應。魂夢長尋面目詳。同榜故人零太半。老夫和淚寫哀章。虛負凌雲萬丈才。禮羅誰信網恢恢。遽嬰奇祟驚鷄夢。永斂雄心入夜臺。鳳髓未靈絃已斷。鵜膏無用劍先摧。碧松追憶金蘭會。淚灑東風賦八哀。蛇榜同登乙酉年。情深伯仲每隨肩。佇看月殿攀詵桂。長擬沙堤着祖鞭。豈料紅顏爲異物。俄聞翠𨌡向新阡。莫言直氣埋黃壤。應有神光夜射天。英英才彩蹴凡群。二百人中獨數君。漢策未聞登董仲。唐科屢見屈劉蕡。堪歎聚散經年別。遽使幽明向此分。何忍濡毫題子挽。鼻端無復運風斤。</text>
<title>同年金參議 遂性 輓</title>,<text>蚤見鵬程萬里開。高呼金榜忝追陪。持心篤謹金堪斷。處事精明刃尙恢。達怕可嗟遭樹介。哲委胡遽夢山頹。從今郢堊無人斲。雪月空將剡棹回。</text>
<title>尹同知輓 二首</title>,<text>名將曾聞出相門。襟期磊磊氣軒軒。兵要已自傳黃石。劍術何煩學白猿。心上沈謀從古罕。閫中遺愛至今存。始終一念難磨涅。看取摩尼照水渾。英才俊骨間時豪。蚤歲雄懷在六韜。塞閫威行思裹革。酒船身拍愛持螯。深沈故自能全禍。堅白何曾更易操。況有賢兒堪幹蠱。傷心不用失聲號。</text>
<title>李氏輓 夫沒。柴毀而死。</title>,<text>馨德蘭薰早結褵。于歸方見室家宜。秦臺鳳逝凰何托。楚澤龍沈劍自隨。苦節肯從之死改。貞心還把舍生知。傳芳不用張林碣。看取時人口是碑。</text>
<title>同年閔承旨 世良 輓</title>,<text>共進龍墀對大庭。曲江同宴襲蘭馨。當年行樂無多在。末路知音太半零。忍把束蒭陳薄奠。謾將絮酒弔英靈。他時宿草難禁哭。落月空樑想典刑。</text>
<title>同年鄭都正 世賢 輓 子惟喜爲參判</title>,<text>曲江同宴幾人存。絃斷今朝又哭君。逸步未施悲驥喪。名香已歇歎芝焚。身榮自享官聯顯。子貴還膺寵贈勤。題挽不須重惻憷。定知餘慶及仍雲。</text>
<title>申參判 瑛 母氏輓</title>,<text>九耋遐齡福履繁。三牲榮養仰高門。侵宵蝴蝶俄驚夢。奔月姮娥不返魂。忍把杯棬思口澤。難從烏鳥報生恩。請看婦德張林碣。知得承家幹蠱存。</text>
<title>嘉靖二十七年戊申八月二十日。以冬至上使赴上國。陛辭。</title>,<text>肅將綸命赴京師。奉表晨趨殿陛辭。王事敢言勞鞅掌。臣身元不憚驅馳。延吳自幸觀周早。宣聖猶知去魯遲。萬里遐程從此始。賜環何日是歸期。</text>
<title>査對時。特賜酒樂。誠曠年盛事。詩以見志。</title>,<text>濫荷恩綸出九重。御廚分賜紫駝峯。鏗鍧仙樂雲門奏。瀲灧宮壺玉液濃。聖主勞行歌四牡。相臣承命勸千鍾。身微愧乏涓埃報。盡瘁思殫職所供。</text>
<title>碧蹄館。別舍弟浩。用柳子厚韻</title>,<text>客懷何事轉悽然。憀慄登臨古郭邊。關塞蕭條愁遠路。頭顱衰謝惜殘年。琴中別鶴驚三夜。雲外孤鴻向九天。棣萼荊花從此隔。斷腸分袂各風煙。</text>
<title>題石將軍</title>,<text>何年月斧運風斤。刻畫奇巖聳碧空。修鍊終敎成五色。他時應有補天功。</text>
<title>渡臨津</title>,<text>好在臨津水。重來眼忽明。魚應知舊面。鳥亦解深情。自幸遊觀富。翻敎感恨生。余懷方渺渺。頻憶狄懷英。</text>
<title>途中述懷</title>,<text>弧矢當年早有期。不均那賦獨賢詩。忌犧頗悟全身貴。捋虎曾知報國危。戀闕誠深傾藿向。懷親情切望雲移。平生一念忠兼孝。班馬沈吟起遠思。</text>
<title>松都懷古</title>,<text>五百年來王氣衰。三韓混合幾多時。前王能創操鷄業。後嗣都忘翼燕貽。遺物只存松蔚蔚。行人謾愍黍離離。山河畢竟輸眞主。留與昇平作鞏基。</text>
<title>靑石洞道中</title>,<text>縹緲鄕關遠。縈紆道路遙。嶔崟山立面。蕩潏水齊腰。馬倦躋危磴。人愁渡斷橋。行行投小驛。落日掛山椒。</text>
<title>金郊驛。次板上韻。</title>,<text>崖嶠鬱相交。山開得小郊。庭空苔上砌。林冥鳥爭巢。滿斝斟官醑。飣盤薦野麅。重來尋舊迹。屐齒記餘坳。</text>
<title>過蔥秀，翠屛兩山。</title>,<text>地愛寶莊靈久蓄。境因人顯祕初開。當年不被天仙顧。猶是尋常土一堆。</text>
<title>劍水館 二首</title>,<text>曾聞龍劍墮延平。此地猶疑有炳靈。名實眩人難可詰。請看神彩夜衝星。作客西遊任轉蓬。防身只有劍雌雄。夜來恐被風雷震。化作雙龍落水中。</text>
<title>飮棲鳳亭 亭在鳳山郡客館東</title>,<text>萬里行旌駐鳳山。小亭閑坐罄交歡。諸公較射爭祈爵。孤客吟詩獨倚欄。日影晴隨松影轉。酒光淸惹竹光寒。沈冥竟夕忘歸去。秉燭酣歌興未闌。</text>
<title>廣遠樓張宴</title>,<text>海西佳致說黃州。勝槩都輸廣遠樓。畫棟窣雲翬彩動。華筵承日錦紋浮。淸歌急管醒塵耳。綠鬢紅顏眩醉眸。客裏眞供一笑樂。爲淹征旆暫遲留。</text>
<title>同宋監司 汝溫 泛大同江</title>,<text>江水最深處。將相泛綵舟。魚吹歌扇浪。花滾舞筵毬。促席情初敍。傳杯興已遒。猶嫌未奇絶。扶醉上高樓。</text>
<title>遊浮碧樓</title>,<text>華樓高壓大江濆。秋色凌凌靜惡氛。畫棟朝飛滕閣雨。疏簾暮惹楚臺雲。盈樽美酒醅初潑。入饌鮮魚首有頒。任看夕陽紅欲斂。要須秉燭醉醺醺。</text>
<title>肅川道中</title>,<text>山長水闊路漫漫。翦翦輕風更掠顏。鞍馬不堪羈旅苦。此身何日賭安閑。</text>
<title>戀主</title>,<text>朅來空館夕陽低。殘夢初驚意轉迷。犬馬不禁懷戀想。萍蓬空自歎羈棲。心懸北極北還北。路過西京西復西。去去謾頻回白首。此身非是戀鄕閨。</text>
<title>懷親</title>,<text>客窓愁緖正紛紛。憶倚門閭日欲曛。從此容顏嗟久隔。邇來消息未能聞。長思陸子懷黃橘。其奈梁公望白雲。王事不遑供菽水。空吟陟屺鬢絲棼。</text>
<title>憶弟</title>,<text>鶺鴒飛急到西陲。棣萼相離泣路岐。我正謾吟眠日句。君應先賦陟岡詩。百年幾得多時會。一夜能添兩鬢絲。羈旅無人能撫背。翕湛何處應塤篪。</text>
<title>思子</title>,<text>自弄璋初骨相殊。性聰能復識之無。傷心驥子春猶隔。馳念添丁夜正呼。膝上未能看綵服。掌中難得握明珠。應思乃父嫌歸晩。我亦懷渠獨怨盱。</text>
<title>雲巖院卽事</title>,<text>小院依林麓。簷楹近地低。庭飄霜後葉。邨唱午時鷄。殢酒催茶飮。尋詩索句題。何當回去轡。重與許攀躋。</text>
<title>題淸川江樓船 二首○幷小序</title>,<text>淸川官渡。舊有樓船極痺陋。余八往來于關西。常恨其不愜於景致。茲者。余充冬至使。偕副使邊同知彥繼 明胤 以來。梁兵使仲由 允榮 來餞于江上。適樓船新成。制極靚麗。軒楹豁如。丹碧煥然。江山光價。視舊十倍。相與宴飮以落之。噫。山川風景。萬古自在。而其所以賁飾之者存乎人。邑宰崔侯之爲政。可謂識其大矣。侯之名瓊。以武顯。所至有聲績。是不可不錄。因系之以短詩。用爲來賢繼和張本云。頻年奔騖慣知津。畫舸初驚景趣眞。爲愛主人心匠巧。舊江精彩百分新。舟載華樓倚碧津。交歡賓主意淸眞。愧無述作追陶謝。憑檻惟知發興新。</text>
<title>題控江亭</title>,<text>舊聞名敵愾。今號控江亭。水鑄千秋鏡。巖圍萬古屛。天仙曾採詠。風物儘芳馨。返照橫前浦。眠鷗簇晩汀。</text>
<title>納淸亭。小飮。</title>,<text>江山如許祕神精。一遇詩仙始擅名。重到亭中成小酌。野花溪鳥亦多情。</text>
<title>九日。發定州有作。二首。</title>,<text>王程有限苦匆忙。未佩萸囊倒百觴。客裏烏紗無地落。休言今日是重陽。重陽到我不重陽。叵耐臨岐感歎長。籬下黃花應笑我。一年辜負泛淸觴。</text>
<title>林畔館謾興</title>,<text>返照紅將斂。人煙此驛亭。野橋憐再渡。江路記曾經。愁似風中絮。身同水上萍。移文空展讀。深愧北山靈。</text>
<title>次聚勝亭韻。呈權都事擘 大手 求和。六首。</title>,<text>山河枕臂壯邊陲。亭倚秋空眼力微。郭外平郊收晩靄。煙中遠樹帶殘暉。玉蛆滿斝樽方灧。銀縷推盤膾正肥。儘取留連遊賞好。鄕心何似入雲飛。悠悠行邁極西陲。又向燕山意轉微。蕭瑟窮秋還落木。凄涼旅舍更斜暉。鬢因憂國添新白。顏爲思親減舊肥。入夜羈懷偏觸撥。離魂暫逐塞鴻飛。旅窓搔首度朝曛。遊子多懷百念紛。戀主心傾霄漢日。思親眼望太行雲。登臨憀慄驚秋盡。歌嘯悽傷到夜分。麴壘秖宜修酒令。騷壇那復著詩勳。綺席初開日未曛。微茫煙景興紛紛。簾間似捲西山雨。天末疑橫北固雲。此夕莫辭成酩酊。明朝其奈惜携分。客中無術攻愁陣。歡伯惟能集大勳。多酒湖山不害廉。那嫌酒旆客中淹。天機幽鳥趨林語。樂意閑魚得水潛。睡起宿雲棲後牖。酒醒晴旭射前簷。更將新雪添佳景。貪看遙空撥謝鹽。臨邊良將盡孫廉。幕佐才超夢筆淹。俊傑宜爲明世用。迂慵甘作老夫潛。百年鼎鼎輸看鏡。萬慮紛紛入倚簷。欲和舊詩嫌覺穢。效施空自笑無鹽。</text>
<title>權大手作玉聯環詩一律。卽席走和。二首。</title>,<text>月滿關山送雁征。正堪愁坐旅魂驚。馬頭忽景秋將暮。日下長安涕自橫。黃菊東籬思正拍。白鷗西塞夢偏淸。靑燈伴壁悲無奈。示我新詩眼忽明。月宵孤雁趁秋征。正是空齋夢乍驚。馬上光陰空倏忽。心中愁緖亂縱橫。黃雲塞外羈魂泊。白雪河邊旅況淸。靑眼看君多意格。各將幽抱向人明。</text>
<title>遊九龍淵</title>,<text>行逢佳處記曾遊。作意來尋百丈湫。飛沫浮涎凝畫鷁。淸歌急管舞潛蚪。偸閑忘却征途倦。耽賞輸他逸興遒。客裏信眉那易得。不妨扶醉更遲留。</text>
<title>登統軍亭</title>,<text>雄堞蟠西徼。高亭壓北陬。山分三國界。水合百川流。物象歸陶寫。風懷付獻酬。舊詩留板上。聊復記重遊。</text>
<title>宿狄江邊 九月十九日。渡鴨江。</title>,<text>侵臥江聲活。沾衣露氣淸。雲連千里白。月共兩鄕明。暗拭思親淚。潛銷去國情。終宵愁耿耿。孤坐到鷄鳴。</text>
<title>婆娑堡道中</title>,<text>淸江一曲抱平原。野際疏籬自一村。敗堞荒榛思摠府。金置摠管府 斷橋危徑憶長言。元閻長言婆娑堡道中詩。敗石卒危徑。枯柴補斷橋。 當時謾立婆娑號。異代難尋戰伐痕。今屬皇明家四海。翻敎此路作東藩。</text>
<title>松鶻山</title>,<text>遠憶曾過此。還如一夢然。吾顏非昔日。山色似當年。身世徒隨梗。文章不直錢。征途愁萬種。輸寫賴詩篇。</text>
<title>金石山。次前韻。</title>,<text>相逢眞識面。稜角尙依然。遠路三千里。曾遊十五年。愁多添鬢雪。客久欠囊錢。悶默悲無那。長懷付短篇。</text>
<title>宿荔芰巖下川邊</title>,<text>風號枯柳下。露宿小溪邊。孤雁驚鄕夢。殘燈照客氈。排愁愁不去。諱病病難痊。遠役猶吾分。何曾怨獨賢。</text>
<title>鎭夷堡道中</title>,<text>才慙司馬子。賦就遠遊篇。路出長林外。人行斷麓邊。地肥饒黍秫。山潤足枏楩。信美非吾土。臨危憶仲宣。</text>
<title>伯顏洞溪邊。午餉。</title>,<text>侵晨催戒駕。歇馬午晴初。厭聽廚人語。難逢故舊書。興因詩遣去。詩賴酒驅除。小憩還登道。王程不可紓。</text>
<title>踰雙嶺</title>,<text>困踣來茲地。崎嶇陟彼砠。家鄕雲杳杳。身世夢蘧蘧。鼈跛愁泥路。鳧趨想玉除。戀君頻悵望。非是愛吾廬。</text>
<title>八渡河</title>,<text>迢遰山重阻。微茫地一涯。此時愁八渡。何日過三汊。病久催衰鬢。憂多挫壯懷。句當事未了。歸計恐難諧。</text>
<title>高嶺</title>,<text>浮生何卒卒。倦客自勞勞。不耐征途遠。其如度嶺高。登攀天一握。呀喘首重搔。故國雲霄外。歸心憶大刀。</text>
<title>次鄭譯官夜坐有感</title>,<text>銀漢西流玉露淸。草根寒咽侯蟲聲。羈懷入夜偏多感。鄕思撩人助不平。京國望來雲空遠。關山隨處月同明。主恩未報身忘倦。到此方知性命輕。</text>
<title>宿分水嶺 二首○是夕。天將大雨。至夜乃晴。欣然有作。</title>,<text>地白雲容冷。山昏雨意麤。一晴天所餉。似欲慰窮途。久役嫌逢雨。詩人怨涉波。天公眞恤我。終使免披蓑。</text>
<title>靑石嶺 二首</title>,<text>峻嶺名奚取。因多石色靑。艱危何足道。吁駭飽曾經。越險詩難就。凭尊酒易醒。此時吟陟屺。愁絶覺星星。伊昔誰通道。應勞役五丁。危巒蹲虎豹。健水鬪雷霆。阨塞同崤坂。巉巖似井陘。殊方逢絶險。悶默歎伶仃。</text>
<title>又作 二首 以自寬</title>,<text>天地生男子。桑蓬志四方。勞筋知忍性。閱險減堅腸。許國心猶壯。論年力尙剛。邛崍無足畏。叱馭有王陽。大任天將降。先敎拂所爲。要須遵孔道。不必泣楊岐。報國寧辭險。持心在攘夷。艱危益增氣。解誦杜陵詩。</text>
<title>道中大霧</title>,<text>行逢勝水與佳山。摹寫都輸筆陣間。造物多猜嫌盡取。故令昏霧祕天慳。</text>
<title>渡三流河</title>,<text>度山行盡野茫茫。車涉深河水入箱。擬上前峯看白塔。直須馳馬到遼陽。</text>
<title>王祥墓</title>,<text>王公昔日佐文皇。戡難平艱姓字香。表墓廣原高馬鬣。記功豐碣煥龍章。于今秖有孱孫在。從此方知奕業亡。曾孫王愛僅守門戶。不能奉烝嘗。草樹蕪沒。故云。 過客徘徊成一慨。淡煙衰草正斜陽。</text>
<title>遼陽懷遠館。次壁上韻。三首。</title>,<text>蕭瑟三秋氣。艱危萬里身。瞻雲思聖主。陟屺念慈親。錦字誰傳信。緇衣已化塵。燕山愁縹緲。猶作未歸人。久爲千里客。深愧百年身。異地誠難住。殊音不可親。比時添鬢雪。何處拂衣塵。索寞投孤館。誰悲失路人。多少浮生事。悲欣繫一身。萍蓬無可托。僮僕秖相親。怕見寬腰帶。慵揮滿面塵。空懷將母念。來諗愧詩人。</text>
<title>遼陽館有感 三十韻</title>,<text>征旆悠悠此暫停。遼陽舊館記曾經。天垂分野居箕尾。地別封疆屬冀靑。東控鴨江通鳥道。北臨楡塞壓鯤溟。城連萬里思秦呂。仙去千年憶姓丁。鎭遠門高森棨戟。城西北門曰鎭遠 望京樓壯俯郊坰。城西南門曰望京。樓甚宏麗。有五層也。 守廬負土聞劉定。定父沒居廬。親負土成墳。旌閭。 浮海穿床慕管寧。寧避公孫淵亂。將家屬浮海至遼東。 避地英風欽氣槩。王烈當董卓作亂。避地遼東。 掛冠高義想儀刑。逄萌避王莽。掛冠東門。將家屬浮海客遼東。 聊稽往牒尋遺蹟。更掬羈懷步小庭。去國深情方脈脈。戀君幽思正冥冥。堂孃遙想占烏鵲。舍弟惟應賦鶺鴒。山遠雲移頻悵望。天空雁叫不堪聽。支離天地身多病。索寞襟懷酒半醒。失水窮魚難奮鬣。棲園老鶴不梳翎。拘攣久作笯中鳳。旅泊眞同水上萍。高蹈山林慙隱逸。長隨岐路類優伶。風塵荏苒徒悲梗。節序推遷屢變蓂。金盡蘇生愁歷聘。囊空杜子忍伶俜。杜詩。有忍伶俜十年之事。 行裝難卜床頭易。肥瘦時看鏡裏形。凄緊勁風侵冷被。蒼涼缺月入疏櫺。從知機事齊飄瓦。謾有歸心似建瓴。大任休言要拂鬱。殘生自笑困飄零。難凭短夢寬鄕念。每皺愁眉損性靈。衣上綻他縫密密。鬢邊添却髮星星。猶餘雅意氷生壑。無復奇才刃發硎。秖願收身還舊隱。那求樹業勒新銘。年來悔落紅塵網。老去懷歸綠野亭。吾家別舍名 采蕨豈無山崒嵂。釣魚還有水淸泠。菊松準擬開三逕。簪笏終期舍百齡。異國此時歌楚奏。吾家何處掩荊扃。空將萬慮沈吟久。一點殘燈照短屛。</text>
<title>登望京樓。次薛萃軒韻。二首。</title>,<text>地分疆界接幷幽。萬里來遊獨倚樓。雲隔蓬萊懷紫闕。路迷桑梓憶靑邱。長郊隱隱晴煙羃。遠樹依依暮靄收。信迷還嗟非我土。仲宣何事尙淹留。秋晩遼城客興幽。趁閑尋勝此登樓。江光入座浮高棟。霽色搖空映斷丘。南極靑齊天宇淨。北臨胡羯塞塵收。茲遊奇絶還堪詑。乘醉何妨半日留。</text>
<title>華表柱</title>,<text>鶴歸華表已千年。謾把令威姓字傳。甿俗那知生妄幻。世人猶惑有神仙。鷄鳴雲裏徒虛爾。麥打空中豈信然。壯士何當天外擲。浪吟石筍杜陵篇。</text>
<title>飮酒放言 三首</title>,<text>遼陽美酒帶醲香。弟勸兄酬屢十觴。杜子生涯惟爛醉。不知身在是他鄕。無愁何必醉爲鄕。客裏偏知此味長。解道寬心惟是酒。獨醒堪笑古人狂。莫嗟殊域困風沙。行訪靑旗美酒誇。天地旣能容我老。浮生得醉卽爲家。</text>
<title>酒醒解嘲 三首</title>,<text>醉裏狂言謾寫情。醒來可怕亦堪驚。人生長得昏昏臥。那箇愁端撥不平。醉言多誤亦多眞。醉者須當恕醉人。一悔從敎還一醉。那堪萬慮逐醒新。閒愁似雪酒爲湯。至樂無如入醉鄕。公獨未知其趣耳。君看俗子有醒狂。</text>
<title>八里莊道中。口占戲書。二首。</title>,<text>天地昂藏老病夫。西來飄泊飽艱虞。行經八里羈孤極。馬首蕭條一卒無。獨立西風隻影孤。強鞭羸馬困征途。前呵後擁非吾分。願得殘丁護病軀。</text>
<title>駐蹕山有感 本首山在遼城西南十五里。唐太宗伐高麗。嘗駐蹕勒石紀功。因改今名。</title>,<text>先王耀德不觀兵。笑殺唐皇苦遠征。萬乘光臨環宇宅。千鈞羞與小鼷爭。當年謾有鐫功頌。異代猶傳駐蹕名。最恨魏公今死久。斜陽立馬獨含情。</text>
<title>望千山 在遼陽南六十里。峯巒秀麗。獨盛遼左。多有寺刹。</title>,<text>東南回首望千山。疊嶂層巒指點間。洞壑逶迤深莫測。嵒崖礐確𢥠難攀。思修淨業三生契。願借禪房半日閒。御氣若敎凌絶頂。擬分泉泒洗塵顏。山上有溫泉。瑩潔可鑑云。</text>
<title>遼陽界上。有懷故國。</title>,<text>舊國見何日。余懷天一方。秋風還落木。鬢髮欲添霜。心逐龍灣遠。愁隨鶴野長。蓬萊雙闕夐。隱隱五雲光。</text>
<title>宿沙河津河邊。次鄭譯官和韻。</title>,<text>異國風煙接素秋。一宵能白十分頭。壯年奔走空皮骨。漂泊西行又帝州。</text>
<title>夜入鞍山驛 以東西兩山似鞍故名</title>,<text>晩發遼陽館。鞍山六十程。黃塵迷北望。白日易西傾。晡過沙河鋪。昏經長店城。茲行堪蹭蹬。悶默度殘更。</text>
<title>宿海州衛在城驛</title>,<text>薄暮投孤館。翻令客意迷。庭空寒雀噪。窓破暗塵棲。野老賣生蔌。館夫供殺鷄。耽詩由性癖。覓紙記新題。</text>
<title>三汊河 河南岸。有天妃娘娘廟。配以水神。行人德其利涉。必燒香羅拜。</title>,<text>河水深如許。三源合泒長。難容抗葦力。宜用造舟梁。自是霑波遠。都無病涉傷。行人猶未識。香火拜娘娘。</text>
<title>西寧堡道中</title>,<text>逶迤回綠水。迢遰接平皐。地濕多沮澤。城殘少土壕。氛埃凝去面。泥淖染征袍。王事身忘倦。吾生亦太勞。</text>
<title>謝沙嶺守堡官黃公 河 惠鷄酒魚書</title>,<text>作客西來。月已三彀。杖罄君平之錢。囊空季子之金。濫荷地主周急之惠。自顧賤子何以有此。無任驚感。僅拾蕪語申謝。博粲。堪嗟客俎久空虛。自幸今經長者居。不典陸裘欣有酒。誰彈馮鋏歎無魚。殺來正好供爲黍。閱處還誇得借書。珍重厚情何以報。愧將荒句當瓊琚。</text>
<title>暮抵高平驛 二首</title>,<text>向晩發沙嶺。羈愁倍十分。泥融車易陷。村遠日將曛。失路身堪困。停驂恨正紛。閒關投小驛。默坐憶鄕枌。去去鄕關遠。行行道里迂。地卑荒野大。天暝暮村孤。水黑愁人溺。泥深怯馬瘏。猖狂非阮籍。何事哭窮途。</text>
<title>發盤山驛。風埃大起。馬上排悶。</title>,<text>風起天容黑。雲如玉馬奔。塵沙紛滿面。鞍馬暗消魂。鬱鬱心多僾。冥冥眼欲昏。排愁難覓句。吟罷已忘言。</text>
<title>東嶽廟 廟在廣寧城東</title>,<text>刱建何年俑厥初。東西嶽廟儼神居。黃金大像開瑤座。白石豐碑簇寶除。羅拜行人皆媚事。來觀過客獨欷㱆。君看淫祀元無福。若遇梁公必毀諸。</text>
<title>贈王主人端。居廣寧城南。僦寓留三日。</title>,<text>賤子人誰記。迷方無住着。屢窮阮生道。每灑楊子泣。黑風掠我面。黃塵眯我目。行行到廣寧。立馬愁將夕。暮投城南隅。馬首何處托。偶得賢主人。迎笑意頗篤。情隆倒趙屣。義密下陳榻。呼僮痛掃漑。鋪床更拂席。飣盤餉張梨。亦足救我渴。土炕煗且安。甘寢愈百疾。荷此情懇款。不覺生感激。殊方見善士。喜踰百朋錫。困踣滯征車。且復留數日。桑下亦有戀。矧茲煩信宿。歸來應過此。面目非生客。聊此寫短詩。持用記歲月。</text>
<title>醫巫閭山。次蔡太常 珪 韻。在廣寧城西五里</title>,<text>西嶽崚嶒勢甚雄。根盤太行聯山東。山東州郡此其鎭。中有寶閣煥靑紅。山腰有觀音閣 石門幽幽挺琪樹。桃洞杳杳開樵路。山中有桃花洞 曾於方冊見山名。此是虞帝分封處。我來作客天一涯。日行廣野困風沙。得見名山眼忽明。況値霽景秋正佳。蠟屐閒登此最樂。攀磴採芝亦不惡。吁嗟可望不可到。仰羨天上盤空鶴。</text>
<title>又次賀給事 欽 登閭山韻</title>,<text>山是先生舊所遊。煙蘿深鎖洞門幽。行攀古磴詩千首。坐蔭長松酒百籌。占取風光多領略。應知物色少分留。征夫未解飛騰術。謝屐蘇鞋倘可求。</text>
<title>廣寧八景詩次韻</title>,<text>程御史信，覃小監璣，葦監丞郞，董摠兵興，田御史景賜，曹左參政廣，劉右參政端，賈參議恪等十人。各賦詩以成一集。動盈卷軸。名曰廣寧八景詩。余於赴京。路出廣寧。購得是集。仍次其韻。北鎭鍾靈 卽醫巫閭山雄盤壯峙鎭華夷。應賴神明力護持。蓊勃煙雲靈毓慶。潔蠲牲幣享多儀。州留禹跡勳勞在。名在虞封典冊垂。鍾秀豈無人傑出。登朝接武士多奇。西臺駐節 卽御史臺都察分司遣八方。繡衣權重凜秋霜。英名久在靑銅選。寵命應霑紫誥香。化及山川恩露洽。威加草木惠風涼。從今永熄山東鼠。駐節人欽有烈光。望城春色 城東里許。有長岡。俗呼望城。滿城煙雨正霏微。一夜陽春布德輝。遲日放紅花灼灼。暖風搖綠柳依依。燕知來社差池舞。蝶爲尋芳自在飛。煕皥豈能知帝力。生成元是運天機。演武秋聲 演武。亭名。是敎閱之場。在城南組練鮮明雪作團。高秋金氣劍光寒。旌麾蔽日堪褰霧。鉦鼓訇天若吼灘。節制甚嚴師以律。威聲素著將登壇。序賢閱武非遊衍。要使軍驚有范韓。仙巖獨秀 北鎭廟西。一峯然。巖上有呂純陽洞賓石像。聳立奇巖秀所鍾。世傳今有呂仙蹤。留名本自巫閭廟。作鎭應同泰嶽宗。誰向淸霄尋鶴駕。惟看古磴印苔封。祇思化作身千億。登望家山一萬重。禪塔雙淸 有二塔相對。立乎佛刹。淸霄削立露雙尖。寶塔崢嶸制甚嚴。皓潔朝涵霜色淨。玲瓏暮惹日光兼。猶多氓俗蘄靈祐。不獨邦人壯視瞻。淸磬搖空僧舍靜。願參禪寂養閒恬。戍樓晩望 在城上崇甍飛棟揷圓蒼。桑柘煙生正夕陽。烽靜玉關狼遠遁。秋淸沙塞雁高翔。傳杯祇取乘佳興。憑檻惟供納晩涼。爲賀聖神家四海。邊氓奠枕固封疆。泮水晴波 泮宮在城西泮宮南畔引淸渠。淨色娟娟繞砌隅。時雨霑濡凝舊檜。和風濃郁長新蕖。壇邊紅杏涵淸景。水上靑芹漾碧虛。應挹餘波分四海。何徒養得化龍魚。</text>
<title>觀猿 四首。王端家。有人持猴作戲。</title>,<text>妖形嗟爾類。幷育大鈞中。難着周公服。惟號養氏弓。五溪曾嘯月。三峽每吟風。底事成羈紲。還同鼠技窮。爾在毛蟲族。初誰敎木升。連肱工飮澗。引水喜攀藤。湘岸時舒嘯。巴山恣逐朋。如何受訓養。巧捷未施能。最感依風嘯。深嘉拔箭情。懸藤才縱巧。賦茅智難明。受禁身堪苦。娛人技謾呈。客腸元自斷。休更送三聲。謾竊茅君酒。休誇搏矢能。要全供奉節。任受柳州憎。自笑鴻罹網。多慙雁避矰。依人蒙豢養。那似脫韝鷹。</text>
<title>閭陽道中</title>,<text>離家遠客飽艱辛。滿面風沙不貸人。遙向十三山驛去。愁看紅日欲沈輪。</text>
<title>宿十三山驛</title>,<text>小館蕭條枕野頭。黃昏來到轉多愁。窮途那免揮楊淚。永夜惟知攬杜裘。早歲桑蓬誇志氣。暮年萍梗拙身謀。匣中謾有雙龍劍。無復光芒射斗牛。</text>
<title>大凌河邊。逢聖節使趙伯高 彥秀。</title>,<text>我往君還萬里程。天涯相値兩浮萍。洛中故舊如存問。報道江南一客星。</text>
<title>寄家書</title>,<text>慈親何處倚門閭。迢遰無因問起居。秦嶺橫雲千里眼。衡陽回雁一封書。思家不耐桑鄕遠。憶弟其如棣萼疏。隻影天涯愁獨立。東還何日詠歸歟。</text>
<title>宿小凌河驛</title>,<text>斗酒何人勞遠行。小凌河畔有殘城。靑丘遠隔三十里。白髮初添四五莖。夜臥不堪聞雁叫。晨征又奈趁鷄鳴。却驚髀肉消鞍馬。遙指皇州問去程。</text>
<title>杏山驛晩發</title>,<text>杏山歸路接連山。野闊河深跋涉難。屢喚郵人催馬急。坐看朝日上三竿。</text>
<title>登塔山後峯。望海有作。</title>,<text>沒馬風塵滿客衫。滄洲生目思難緘。乘舟誰借長風便。破浪東歸掛健帆。</text>
<title>宿高嶺驛</title>,<text>暮投郵館惱吟魂。千里歸心憶故園。爲語僕夫須戒晩。明朝趁早入關門。</text>
<title>楡關驛書事</title>,<text>狼狽風塵到驛亭。趨林寒雀噪前庭。身隨路遠元難穩。酒到愁濃亦易醒。許國寸心長耿耿。思親短髮已星星。寥寥旅館無人問。空對殘燈一點靑。</text>
<title>宿撫寧縣城外人家</title>,<text>旅舍荒涼豈寓居。艱關僦屋駐征車。男夫立語先徵賃。兒女行啼更乞餘。汩汩愁爲千里客。區區悔讀十年書。歸來擬作東還計。海畔靑山不負余。</text>
<title>過山海關。喜而有作。</title>,<text>短筆難能著老書。雄心猶擬棄終襦。暫償平日桑蓬志。誰把羈愁哭阮途。</text>
<title>宿遷安驛 在山海關</title>,<text>古驛荒涼棟半攲。破窓無紙夜風吹。終宵耿耿難成寐。急捋長鬚進酒巵。</text>
<title>途中遇雪</title>,<text>江雲釀雪遍山川。旋轉紛紜態正姸。穿履猶存東郭足。騎驢時聳孟生肩。天公厭穢埋塵坌。滕六憂寒放絮綿。披得一蓑挑逸興。謾思歸棹釣魚船。</text>
<title>永平府</title>,<text>鉅府盤盤號永平。翬甍粉堞照人明。驅車堪笑怱怱過。恨不登攀望玉京。</text>
<title>望夷齊廟 二首○卽淸聖廟。在永平府北十七里孤竹城。行李怱急。不能一拜。</title>,<text>采薇高節孰堪爭。昭揭綱常日月明。守義豈云資也隘。得仁元自聖之淸。尊崇賁飾千年廟。廉義欽聞百世名。再過未能成一拜。臨岐嗟悼謾含情。叩馬陳辭是義人。要令萬世正君臣。伯能遜國知尊命。弟亦推兄見重倫。論聖稱淸眞識聖。得仁何怨自求仁。聞風千載思親炙。恨不升階薦澗蘋。</text>
<title>宿七家嶺</title>,<text>朝發灣河驛。夕抵七家嶺。寒雀啄空階。歸鴉翻返景。侵鞍減肥髀。撫躬悲隻影。不堪旅舍涼。又耐土床冷。謾將敝裘攪。艱度淸夜永。風多樹摵摵。月出窓囧囧。愁來百感集。坐久殘燈耿。戀主思蓋帷。念母違定省。時光看忽忽。憂緖增怲怲。黃塵紛滿面。素髮飄垂領。去國豈足歎。全身眞自幸。漸覺心着灰。無復氣脫穎。惟虞久羈棲。不敢憚馳騁。長歌意無極。短謠時自警。人說士也驕。我愧仁者靜。生涯信太勞。世路元多梗。非歡作萍蓬。秖思還鄕井。門外柳五株。江上田三頃。向來厭遊宦。從此甘幽屛。田里倘許歸。骸骨吾當請。</text>
<title>過玉田縣</title>,<text>此地人傳種玉田。遠懷雍伯事茫然。暮投城外陽樊驛。救渴猶思借酒錢。</text>
<title>漁陽驛</title>,<text>行到漁陽客感新。猪龍遺蹟幾千春。羯奴事主終無賴。女色傾城信有因。鼙鼓一朝從北起。鑾輿萬里向西巡。誅奸不計身存沒。拔劍惟思斬賊臣。</text>
<title>三河驛丞林得茂來見餉茶。詩以爲謝。</title>,<text>征途窮萬里。地主得三河。官小人稱屈。才優子患多。情隆下徐榻。意厚飮盧茶。欲謝無佳句。投瓊愧木瓜。</text>
<title>通州孟鐸家壁上韻。是日。鐸出外不還。故詩中及之。</title>,<text>昔往聞高義。今來駐遠程。雖無傾蓋舊。桑下亦嬰情。</text>
<title>又 翌朝。鐸勸酒甚勤。</title>,<text>序屬三冬節。行窮萬里程。開樽携客飮。深荷主人情。</text>
<title>初到玉河關 十月二十七日</title>,<text>自吾離漢都。日月曾幾許。道路隔關河。時序變寒暑。長思戾北京。望望愁延佇。今日到玉河。此是行盡處。悶悶作孤纍。默默非羈旅。無人慰遠行。不見具鷄黍。空齋對殘燈。誰與成唔語。故國渺何在。乾坤此深阻。王粲尙滯荊。鍾儀空奏楚。窮魚戀故壑。羈禽求舊侶。懷土況人情。我何堪悽憷。君親長在念。遠憶思難禦。欲把酒洗腸。瓢棄無留醑。歸程會有期。竣事吾當去。</text>
<title>空齋有懷</title>,<text>空齋愁坐擁寒衾。窓外分明白日臨。靜裏秖觀天地我。閒中潛想去來今。低顏敢作謀身計。涅背長懷報國心。異域光陰催客老。思歸虛費短長吟。</text>
<title>白髮</title>,<text>短不勝簪種種空。朝生暮拔鑷無功。緣愁添得三千丈。白髮於吾亦不公。</text>
<title>送千秋書狀官李夢錫 士弼 還故國 三首</title>,<text>他年萍水値烏蠻。玉河館。一名烏蠻驛。 客裏情親伯仲間。與李有同年之分 前後有期忙聚散。去留無定雜悲懽。東山周士應先勞。北海蘇卿獨未還。京洛舊朋如問我。煩君報道尙平安。進退格遠遊辜負舞萊衣。雙袖龍鍾淚未晞。我詠旄丘愁瑣尾。君歌杕杜樂旋歸。謾遵大路裾難摻。獨臥空齋夢已微。吾亦安能長鬱鬱。明朝擬把去鞭揮。千秋三至共朝燕。同泛星槎萬里天。我正方吟王粲賦。君今先着祖生鞭。沈鱗羈羽初逢了。渭樹江雲遽杳然。歲暮孤懷元易感。客中尤覺別情偏。</text>
<title>得黃柑送母</title>,<text>堪憐遊子在天涯。還愧先嘗味正佳。作戲敢同方朔遺。分甘竊比陸生懷。隔千里月羈魂斷。寫一封書病眼揩。空館愁吟歸未得。彩衣何日舞庭階。</text>
<title>寄家書 二首</title>,<text>上有慈親下有妻。弟應瞻望子應啼。天涯歲暮身將老。海角雲遙夢亦迷。見月傷心千里隔。挑燈和淚一封題。征鴻送處腸先斷。極目東邊意轉悽。思親長望白雲隈。半載斑衣賦老萊。時想倚門應目極。吟成陟屺秖腸摧。久愁海國無魚寄。今喜衡陽有雁回。此紙定瞻慈母面。臨書拭淚意難裁。</text>
<title>會同館赴宴 是日。帝命賜宴。</title>,<text>承綸押宴太監來。隨例尙書許赴陪。仙樂方陳朱翟舞。宮壺催進紫霞杯。多儀共賀周文郁。柔遠深知漢網恢。恩到淪肌歌飽德。對揚休命愧非才。</text>
<title>觀儡傀舞劍</title>,<text>錫宴將終舞劍橫。鴻門疑見虎龍爭。如何漢楚興亡事。移入人間儡傀棚。</text>
<title>遊國子監。謁先聖。二首。</title>,<text>來拜先師國子監。宮墻深邃隔塵凡。廟中濟濟開樽俎。庭畔森森舞檜杉。神化渾如元氣運。嚴儀宛想泰山巖。千年洙泗餘波遠。景仰情隆有至諴。祀典從來貴返初。千年廟貌儼神居。譬如觀水難言也。曰自生民莫盛於。道在君臣兼父子。功存禮樂與詩書。井蛙幸踐文明地。瞻拜徘徊感有餘。</text>
<title>又用前韻 二首</title>,<text>禮隆先聖設官監。地位淸嚴遠世凡。萬古彝倫明日月。千年時雨長松杉。襜如宛見趨隅服。卓爾難攀節彼巖。拜跪惟知空斂袵。感神何以貢微諴。慕欽曾自有生初。今日那知拜聖居。道出羲軒難幷爾。功參堯舜更賢於。雖嫌鑽仰窺深閫。猶喜硏求講古書。大德由來敦化遠。海邦何幸及波餘。</text>
<title>觀太學彝倫堂</title>,<text>彝倫元自降生民。恒性良能舜跖均。拘稟更緣交蔽物。遁初馴致寢漸眞。有憂飽暖歸禽獸。爰作君師賴聖神。校序膠庠雖異號。磨礱模範要明倫。道將行也何關命。文在茲乎必待人。簠簋尙存非聖遠。詩書猶誦豈言湮。汚隆自是從吾道。損益須知有所因。欽遇皇明開泰運。遠尋遺緖紹荒屯。先修閟殿殫宏麗。又建高堂極奐輪。鳳翥崇甍臨道左。翬翔畫閣壓城闉。莊修有所儼衿佩。舍菜惟時薦藻蘋。媺制縱遵三代共。宏規頓使一時新。禮隆執酳尊師重。喜溢環橋視學頻。化貴躬行勤勅諭。堂有皇勅諭文 理須心得迪忱恂。臨雍豈獨知尊老。觀射仍兼習序賓。敎育由來居一樂。表章從可繼千春。思皇王國生多士。愼簡師儒授重臣。最喜匠園收杞梓。更誇和樻貯玕珣。招賢堪笑黃金築。待士誰論白璧陳。宜正人心排老佛。先明道術詘楊荀。關雎載頌洋洋樂。旱麓登歌濟濟榛。不用校刑煩榎檚。聊欣天廏養麒麟。誠心率性 二堂名 齋居靜。正義 堂名 繩愆 廳名 禮物彬。刮垢人人爭剔刔。鎔金日日屬陶鈞。移風正可端源本。礪世尤當敎睦姻。勤仰高堅求汲汲。務從博約誘循循。講劘益謹君臣義。硏究先明父子親。餘力學文敦孝悌。他時盡性贊經綸。導民要使三綱正。囿俗終期五禮遵。施令固非由鑠我。推恩元自在修身。達材摠作籠中物。待聘俱爲席上珍。已向賢關聞俎豆。斯登仕路振簪紳。培風鵬擧垂天翼。得雨龍登躍海鱗。漸羽共稱經致用。蜚英爭賀道方伸。網羅不漏蒐箕穎。夢幣何勞訪渭莘。從此群氓銷獷戾。秖令遐域絶頑嚚。驅民之善斯文盛。措世昇平至治臻。不特中原能采菽。能令東海亦漸仁。鯫生久歎棲荒壤。縟典欣瞻際聖辰。咨訪會當充使職。敢因觀國備諏詢。</text>
<title>觀石鼓有感</title>,<text>石鼓曾從舊有聞。那期來此訪遺文。篇章剝落難能句。點畫糢糊未易分。獨立秖歎經遠代。強尋誰記勒高勳。平生慣誦韓蘇作。今日摩挲百感紛。</text>
<title>敬一亭 在彝倫堂後。莊御製敬一箴。</title>,<text>翬飛畫閣煥丹靑。大扁新題敬一亭。御墨淋漓披䪥葉。雲章昭倬燦奎星。周家儷美天球寶。漢世同垂石室銘。惟願聖心終始愼。善推功化萬方寧。奎章宸翰照來今。自警尤知勸戒深。精一相傳師舜哲。始終無間仰堯欽。心遊聖學卑三代。語取賢儒闡五箴。御書程子視聽言動四箴及范子心箴。其末端。各有發明之論。鐫諸美石。 琬琰輝煌流絢彩。讀來兢竦斂衣襟。</text>
<title>詠象</title>,<text>林邑生殊種。何年貢帝都。拘形勤役鼻。有齒謾焚軀。縱被驅王賊。終羞拜羯奴。事讎馮道輩。可以不如乎。</text>
<title>食沙糖</title>,<text>昔讀糖霜譜。今看號以沙。味甜欺蛹蜜。色瑩奪瓊花。能變周茶苦。休將蜀蔗誇。慈闈思一獻。其奈道途賖。</text>
<title>食荔芰</title>,<text>圓似赬虯卵。誰呼十八娘。渾疑天上味。應異世間香。却訝漱瓊液。何須飮蔗漿。還思妃子笑。不欲口多嘗。</text>
<title>食龍眼</title>,<text>佳種標玄圃。何曾出蜀都。堪同厓蜜味。誰喚荔枝奴。潤奪三危露。香凝萬顆珠。樽前欣可口。一餉慰窮途。</text>
<title>冬至日。有懷。二首</title>,<text>七日方來復。微陽一線通。天心萌發育。君德養淵沖。緹室灰飛琯。黃鍾律應宮。閉關觀易象。起訪小梅業。客路逾千里。天時屬一陽。衰年難避節。寒館謾凭床。病久知顏改。愁添與線長。白雲空在望。何處是吾鄕。</text>
<title>奉天門朝賀二首。是日。帝命免朝。</title>,<text>令節初聞賀一陽。出綸權免御龍床。分明未覩重瞳色。彷彿如瞻八彩光。五仗儀容呈旖旎。千官環佩振琅𤨿。呼嵩拜稽傳臚罷。晴旭含暉射禁廊。門開閶闔五雲光。猶想爐香黼座傍。龍仗報齊班肅穆。鴻臚傳唱樂鏗鏘。千官拜舞陳珪幣。萬國朝宗執篚筐。色勃敢容虛位慢。侍臣如翼倍趨蹌。</text>
<title>臘月初三日。乃先考忌辰。愴然有作。二首。</title>,<text>辛丑之冬遘大殃。趨庭永隔怨蒼蒼。長懷風樹腸堪斷。翻作萍蓬意轉傷。萬里松楸思隴墓。一年霜露廢烝嘗。孤哀此日增哀慘。遙望桑鄕淚濕裳。長違終養詠南陔。子路追思負米哀。萬里來遊丘壟遠。百年悲慕肺肝摧。空揮老淚淋雙袖。未遂精禋奠一杯。羈旅飽知懷抱苦。今朝倍覺慟難裁。</text>
<title>旅館書懷 三十首</title>,<text>擁衾愁坐首如蓬。歸計于今屢墮空。映砌虎形惟積雪。轉巖羊角吼獰風。寒欺凍斝猶無綠。冷逼殘燈火失紅。寄語東君須試手。早回陽律扇仁風。氣窮緹律屬三冬。看雪開門策瘦筇。無事浪吟醒小醉。有懷孤坐到高舂。灰心已冷沾泥久。霜鬢新加攬鏡慵。何處紗窓挑錦字。停針默坐斂愁容。挾雪匈飆戰破窓。空齋不語對殘釭。飄蕭亂髮紛欺絮。鬱屈回腸曲似江。身世謾悲孤雁孑。鄕書難見尺魚雙。胸中磊落愁成陣。滌蕩須憑酒百缸。曉起梳頭滿面絲。客窓吟倚獨多時。壯年旅枕驚炊黍。萬里征途厭累棋。山店殘燈陳羽夢。雪峯斜景杜陵詩。艱難苦恨雄懷挫。向老心情未有奇。旅窓搔首倚殘暉。歲晩思歸賦式微。望眼頻隨回雁去。羈魂時逐白雲飛。遙瞻楓闕添斑鬢。遠憶萱闈負綵衣。客裏襟懷消底物。酒兵猶可解愁圍。天涯漂泊滯征車。凭榻支頤午睡餘。杜口不言塵世事。潛心惟讀聖賢書。資身無策同韓信。到老知非愧衛蘧。白雪關河鄕井遠。慈親何處倚門閭。落日棲鴉正畢逋。旅窓吟住歎畸孤。歸來却羨遼東鶴。離別眞同塞北鳧。去國鍾儀空奏楚。還鄕張翰浪思吳。長安雪滿寒威虐。酒價初高未易沽。屢把歸期費卜稽。弊裘蘇季尙羈棲。浪占烏鵲愁慈母。空歎蠨蝛怨老妻。鶴戀九霄摧兩翮。驥思千里縶雙蹄。風饕雪虐添衰疾。燈下誰憐皓首啼。披衾孤坐守空齋。東海西天各一涯。牕外飢鴉號古樹。雪中寒雀啄空階。羈懷黯黯誰能解。歸計悠悠屢不諧。憎殺玄冥還虐我。裁詩呵凍手頻叉。家人應賦殷其雷。千里燕山客未回。間閱陶詩終一卷。愁斟斗酒進三杯。夢中京國關河隔。鏡裏容顏老病催。不可久留時序晩。悲吟獨上望鄕臺。慢見那堪困在陳。自嗟狼狽老風塵。德之衰也空傷鳳。時不來哉幾感麟。北海蘇卿元戀漢。西州王粲未歸秦。愁看腰帶頻移孔。多病深憐見在身。越禽胡馬久離群。日夜惟思返社枌。酒量謾同周僕射。詩才深愧鮑參軍。賓鴻雲遠誰傳信。睡鴨香殘幾換熏。異國堪嗟知己少。何人斲堊運風斤。少年豪宕趁遊鵾。今作羸羝謾觸藩。韓子思將抽手版。陶公悔不返園田。軒天志氣身空老。驚世文章道未尊。漢水燕山千萬里。帝京實有未招魂。利用賓來上國觀。翻然學步失邯鄲。千莖髮向懷親白。一寸心因報主丹。劍外謾成吟杜甫。雪中誰問臥袁安。郊扉晩計期無負。擬訪龍門八節灘。窮冬雪虐又風頑。臨鏡驚看凍皺顏。杜老殘生留蜀郡。盧生衰鬢客秦關。樊中駭鹿思豐草。籠裏羈禽憶舊山。歲晩未還東海穩。忘機長羨白鷗閒。風雪凝巖澤腹堅。不堪寒疾苦沈綿。堆殘床有君臣藥。羞澁囊無母子錢。謾詑酒腸深似海。多慙龍大於天。愁來浪詠發樓賦。日暮思鄕憶仲宣。遠客離魂黯易銷。書空愁坐獨長謠。傳書不見飛蘇雁。買酒猶思解阮貂。跡似水萍長泛泛。心如風旆正搖搖。呼兒催進烹香菽。誰悶文園久病痟。自笑浮生劇幻泡。吟龍聊復費推敲。三聲淚應巴猿落。萬里身同越鳥巢。窓破尖風掀小㡢。夜涼寒月上高梢。山中故友曾招我。林壑于今已獻嘲。風雪窮陰殺氣鏖。氷生髥上鐵生袍。空將旅恨彈長鋏。謾有歸心切大刀。長憶襄陽思北闕。每思彭澤嘯東皐。玉簪何事頻抽落。天地無情首自搔。郵舍荒涼枕玉河。堪嗟旅食數旬過。窮愁轉甚芳年盡。寒氣仍加積雪多。平子每欺囊橐罄。館夫長笑語言訛。從知安分身無累。天地吾何浩浩歌。奉使曾隨八月槎。八月起程。故借使。 那堪歲暮客思家。頭蓬撩亂人休笑。膽斗輪囷我謾誇。佳句不須詩夢草。奇才自有筆生花。安能鬱鬱居茲土。抹馬明朝學膏車。秦京迢遰雪其雱。歲暮羈懷倍易傷。千里塞雲關月冷。一聲邊雁海天長。悽悲不待高生筑。羞澁空慙杜子囊。借夢還家竟何益。攻愁惟有酒澆腸。兀坐空齋獨依楹。多情愛日射窓明。詩思百詠兼千詠。酒到三行或五行。使越肯求金滿橐。聘秦須保璧連城。丈夫事業終期遠。不學窮途哭步兵。天涯蓬轉歎零丁。愁病交侵損性靈。無復潛光珠照壑。猶餘騰氣劍衝星。忍寒松柏能充操。抵死芝蘭不改馨。昨夜偶成千里夢。分明冠佩拜龍庭。窮冬寒氣苦嚴凝。千里關河已合氷。呵筆題詩愁久廢。擁爐開酒病猶能。多眠無怪嘲便腹。至樂方知在曲肱。黃卷時同賢聖伍。西南今喜得良朋。客中翻覺得眞遊。靜裏還知俗慮休。外物須從來處禦。此心宜向放時收。備諳世事慵開口。曲解人情喜點頭。行止戚欣天所械。何嫌旅泊尙夷猶。搔頭天地謾抽簪。歲暮羈懷未易禁。書不負人勤苦讀。酒能娛客等閒斟。生涯落托同秦贅。歸思迷茫類越吟。空館夜來偏索莫。隔窓霜月冷寒衾。年來世味厭辛甘。堪笑論材愧杞枏。作客襟懷須痛飮。思鄕心事付空談。盧髭撚斷朝吟苦。邊腹寬圍午睡酣。謀拙營生還自縛。此身眞箇似春蠶。澹泊無營智養恬。客中猶未飫虀鹽。鬢邊銀滿何嫌白。唾下珠生不害廉。宵榻難成談亹亹。夜樽虛負飮厭厭。王充玩市宜耽讀。安用懸牙揷萬籤。膏盲泉石慕游巖。嗜好從知異苦鹹。腹有詩書堪詑曬。車無薏苡不憂譖。素蟾曾見弦三彀。白雁難傳札一緘。默禱未成歸去早。微軀愧乏感神諴。</text>
<title>夜賦 三首</title>,<text>悲涼同楚客。憔悴滯燕關。明月天涯夜。孤雲海上山。風侵燈易滅。愁入鬢先斑。攲枕成殘睡。依然見母顏。夜鼓催銅漏。窓風灑雪花。挑燈人臥館。步月客思家。行矣今年盡。歸歟故國賖。覓詩呵凍硯。吟了獨長嗟。忽忽舊年改。悠悠淸夜徂。怯寒圍重被。媒熱擁殘爐。照座燈光暗。窺窓月影孤。誰家有美酒。準擬典衣沽。</text>
<title>再疊前韻 三首</title>,<text>此日空留館。何時得度關。冷看寒夜月。遙憶故鄕山。身抱愁先瘦。衣淋淚欲斑。明朝羞對鏡。其奈照衰顏。病久心生火。別多眼着花。秖將愁度夜。難借夢還家。行旅悲身老。歸期涉歲賖。床頭有殘燭。垂淚亦含嗟。雲外鄕關逖。天涯歲月徂。宵長燈落燼。坐久火添爐。橫陸窮魚困。離群隻雁孤。澆愁須底物。美醑欲謀沽。</text>
<title>有感 二首</title>,<text>三旬旅食舊烏蠻。常歎無魚鋏自彈。誰信長安如日近。從知蜀道似天難。元龍湖海豪猶在。陶令田園興未闌。何物簪纓長縛我。越吟空戴楚囚冠。朝來愁緖亂絲棼。一炷淸香手自焚。時序白駒過隙景。世情蒼狗變浮雲。引杯看劍天何大。擊鉢裁詩日未曛。盡悴固知臣職分。涓埃思效報明君。</text>
<title>夢歸</title>,<text>客中三見月成彎。一歲將窮尙未還。歎老非關羞白髮。思歸豈是愛靑山。雲還鵠嶺懷親舍。日繞龍墀憶聖顏。借夢暫將回故國。依然抱笏立鵷斑。</text>
<title>謾興 二首</title>,<text>陡覺今朝意豁然。小窓起坐病初痊。閒中作計詩爲上。靜裏論交酒最賢。寡欲自甘心似水。多眠那得日如年。夜來衝斗光芒凜。知有防身劍倚天。將身許國敢求安。明智多由涉險難。小病痊來欣體穩。凡心淨處覺胸寬。全天誰似全於酒。得句還勝得厥官。上國賓王誇眼大。延陵未必擅雄觀。</text>
<title>夜坐 二首</title>,<text>數尺矮床謾獨憑。夜深寒月照窓稜。自嗟爲客悲萍梗。豈不懷歸畏友朋。攲枕飜愁衾似鐵。得詩還訝硯生氷。空將形影時相弔。耐久惟存一點燈。夜來賓館靜無譁。旅況羈懷獨起嗟。雙鬢此時應有雪。孤燈何事自成花。魏牟不禁長思闕。韓子那堪苦憶家。坐數寒更愁不寐。一天殘月入簾斜。</text>
<title>寒夜</title>,<text>天時方栗烈。夜氣倍嚴凝。硯冷氷生癭。衣寒鐵作稜。皺鱗粘凍手。昏燼暈殘燈。縱有裘堪典。長安酒價騰。</text>
<title>讀淮南子</title>,<text>主意新奇祖老莊。放言宏肆涉荒唐。推原物理求之編。探索陰陽說也詳。其視六經雖似駁。若論諸子豈無當。楊雄鮮取吾還笑。猶勝美新上頌章。</text>
<title>靜中</title>,<text>靜知閒有味。誰與好懷開。室淨爐香䙚。窓明日影來。烹茶文武火。斟酒聖賢杯。眠食無餘事。芳心已作灰。</text>
<title>感懷 二首</title>,<text>終朝無語久搘頤。文字撑腸不救飢。身賤人人相汝爾。談淸日日雜于而。平生自信心如石。此日休嗟鬢欲絲。季子觀周猶是幸。三杯取醉未全癡。自負元龍一世豪。翻成遠客鬢刀搔。心淸豈學兄呼孔。筆勁猶思僕命騷。萬事乘除天已定。百年榮悴理難逃。顰眉不是愁羈旅。秖憶君親首屢怪。</text>
<title>人有譏奈好讀書。詩以解嘲。五首。</title>,<text>異鄕爲客久。無物可娛心。黃卷對賢聖。靑箱攻蠹蟫。從他呼傳癖。任爾指書淫。自覺蠲煩慮。誰知古意深。何處堪消遣。晴窓閱蠹芸。硏精時淬礪。揮賾更辛勤。開卷初知益。驅愁便策勳。炯然方寸地。無物擾天君。酒聖余何敢。書癡我亦云。詩分大小雅。書閱古今文。着力求新得。潛心記舊聞。自知存至樂。剛勝醉紅裙。蓄德因多識。存心在擴充。求仁爲己任。取善與人同。道豈尋章得。情深尙友融。應須主一敬。成就始兼終。泛覽披諸史。流觀遍九丘。篇章潛貫穿。義理極探搜。秖喜群賢伍。何嫌衆楚咻。師宜能自得。是在子歸求。</text>
<title>自然 六首</title>,<text>如此復如此。自然還自然。窮通應有命。禍福摠關天。豈可謀趨避。要須復斡遷。潛心求聖學。泰宇覺神全。萬物生生理。推原本自然。那求人力外。要見事機先。靑白皇天眼。乘除造化權。修身期立命。吾道卜終焉。物化陰陽炭。陶蒸理自然。將行也與命。無可奈何天。嶽垤崇卑位。菌椿大小年。要須安我分。不用浪愁煎。太虛包萬有。誰更弄機權。靜閱無窮事。方觀已定天。賈生空歎鵩。卲子謾悲鵑。端緖莫能詰。請看齊物篇。易識浮生理。誰能驗本然。悲歡同蝶夢。得失類魚筌。御寇空談命。靈均謾問天。惟須飮美酒。且復枕書眠。人事徒紛爾。天心竟默然。休休且莫莫。窅窅更玄玄。失馬焉知福。墜車反得全。誰能窮倚伏。變化正如蟺。</text>
<title>夜坐懷人</title>,<text>仰羨昏鴉滿故林。拄頤孤坐夜將深。靑山不隔相思夢。明月應知兩地心。雁帛未能傳錦字。㡡紗孤負伴鴦衾。新愁一點生眉上。虛幌無眠獨自吟。</text>
<title>懷歸</title>,<text>宦情曾與歲俱闌。猶作羈棲未賜環。身縶殊方成白首。魂歸故國見靑山。歌風漢祖思豐邑。投筆斑侯想玉關。遠送征鴻空極目。欲傳鄕信杳難攀。</text>
<title>病臥 二首</title>,<text>苦被拘拘造化兒。經旬臥閣氣低垂。跰𨇤鑑井身何瘦。䠥躃扶筇力不支。心爲思親曾貯火。鬢緣懷闕已添絲。疾生无妄寧須藥。若速還鄕便可醫。多時伏枕歎支離。造物將安以我爲。萬里歸心陳子句。百年多病杜陵詩。頭童可怕篦難托。腰瘦還驚帶屢移。老去安心眞是藥。客中衰疾怎麽醫。</text>
<title>病起</title>,<text>年來多病老維摩。似覺今朝肺氣和。耳靜久聞床下蟻。眼明初辨卷中蛇。携筇乍拂凝塵屨。喚酒新開在匣螺。得意若敎還故國。據鞍猶可振鳴珂。</text>
<title>獨坐 三首</title>,<text>獨坐沈吟客思悠。曰斜寒榻見塵留。懶談世事三緘口。閒度年光一轉頭。靜對文書翻引睡。強裁詩句更添愁。何時一醉新豐酒。留與情人爛熳遊。李白獨坐詩。情人送來竟不來。何當共醉新豐酒。天涯孤客鬢鬅鬙。兀坐空齋語不譍。時近殘燈親撥火。更携寒硯自呵氷。舞鸞鏡棄菱花暗。睡鴨香銷篆縷凝。遣興愧無詞倒峽。澆愁安得酒如繩。天寒誰悶弊貂裘。炙手時熏凍玉樓。獨詠新詩還自和。孤斟殘酒更誰酬。鄕書欲付思黃耳。舊歲將窮歎白頭。直待早春還舊國。芳筵追賞慰深愁。</text>
<title>衣敝 二首</title>,<text>慈母臨行密密縫。念寒猶着絮重重。手中新線今皆綻。戲舞何時綵服穠。砭骨寒風范叔悲。綈袍無有故人知。堪嗟客久衣將敝。適館誰歌又改爲。</text>
<title>埋筆 二首</title>,<text>中書君旣不中書。憐汝今蒙老見疏。服事日多難棄擲。積來成塚爲埋渠。亡簪墜屨古人悲。狗馬由來戀蓋帷。況最情親常在手。少恩那忍棄如遺。</text>
<title>藥裹</title>,<text>頭風脾喘臥呻吟。久苦身嬰二豎侵。病裏所須惟藥物。廢詩多爲此關心。</text>
<title>飮茶</title>,<text>一甌花乳汎輕圓。活火應烹陸羽泉。初喜龍牙隨屑碾。俄聞蟹眼試湯煎。搜腸效速傾三椀。暖胃功深直萬錢。乍覺淸風生兩腋。蓬萊從可趁飛仙。</text>
<title>喫飯</title>,<text>肯把胡床羨阮郞。堪誇白粲勝黃粱。雪花映盌娟娟淨。雲子翻匙靄靄香。自詫廉頗猶善食。飜憂宣聖已無糧。平生志不存溫飽。戀主何曾一飯忘。</text>
<title>詠湯婆</title>,<text>不惜千金買。深知制造精。誰稱鐵漢號。舊識錫奴名。暖足功偏重。專房寵莫爭。猶勝小姬侍。中夜起心兵。</text>
<title>冠</title>,<text>禮尊元服象天圓。聞有佳名重進賢。散士惟宜裁竹籜。高官方喜附貂蟬。新彈貢禹欣昭代。舊掛逄萌擬晩年。頭掉苦吟慵整側。傍人休更笑我偏。</text>
<title>帶</title>,<text>忠敬書紳慕子張。束來西赤立朝行。淸修秖合幽蘭佩。僭侈那煩萬寶糚。懸袋金魚光燦爛。垂腰玉佩響琅𤨿。作詩苦被頻移孔。旅館誰憐瘦沈郞。</text>
<title>筆 二首</title>,<text>系出中山族。名高脫穎徒。誰將牙作簡。更許鼠分鬚。天地歸輸寫。綵毫入畫摹。隨人宜托使。不害喚爲奴。委質傳心畫。情親不負余。分精資顧免。傳號喚中書。班子投何恨。江公夢亦虛。途窮須仗友。終恐數斯疏。</text>
<title>墨 二首</title>,<text>虛室方生白。客卿獨守玄。松煤含霧露。水麝貯雲煙。分彩濡毫潤。磨光入硯鮮。終敎揮白紙。文字老精硏。舊墨磨人盡。蒙君忽見投。曾聞龍臍貴。合用豹囊收。難把黃金換。須將白璧酬。太玄吾欲草。捨爾復何求。</text>
<title>紙 二首</title>,<text>久愁書側理。今得薛濤牋。色奪吳綾瑩。光欺蜀錦鮮。金花羞品賤。玉版恥名傳。嘉爾能知白。仍能善守玄。剡藤稱最好。云是楮先生。凝滑舒波細。鮮澄疊雪輕。三都曾踊價。五鳳更流名。焉得跳龍手。揮來掃萬兵。</text>
<title>硯 二首</title>,<text>端溪出至寶。天地孕精英。綠石寧論價。紅絲浪得名。投交松處士。托友楮先生。更許携毛穎。詩壇爲結盟。早得陶泓號。堅資凜以寒。人稱仁者壽。我愛靜而安。品旣臣龍尾。光應弟馬肝。濡雲仍掃玉。天地入毫端。</text>
<title>裘 二首</title>,<text>季子久爲客。誰憐擁弊裘。雖無沽酒價。亦足庇身謀。不必求狐腋。何須索雉頭。空懷工部攬。永夜意悠悠。裘弊蒙戎久。長吟瑣尾篇。黑貂嫌侈麗。紫綺訝纖鮮。制儉心無斁。毛輕體自便。救寒功倍重。他日忍相捐。</text>
<title>燭</title>,<text>遠憶金蓮賜。時將蠟炬臨。淸輝分小榻。殘焰暈寒衾。謾下千行淚。長焚一寸心。成詩何待刻。見跋獨苦吟。</text>
<title>燈</title>,<text>客裏人誰問。愁邊夜抵年。靑燈眞耐久。皓首對無眠。光借酥油瑩。輝添豹髓鮮。浮生正如此。膏火日相煎。</text>
<title>燈花</title>,<text>頭白明燈裏。愁吟夜正遲。任看蘭燼落。添取鳳膏滋。吐焰釵蟲綴。騰精寶粟垂。坐占何太喜。應是報歸期。</text>
<title>燈檠</title>,<text>愛爾形三尺。孤宵伴老翁。明時能致用。暗處竟無功。進退應存道。行莊儘得中。小恩墻角棄。吾豈效韓公。</text>
<title>爐 二首</title>,<text>氣凜綿堪折。堅氷在我髥。惟思爐可近。更許炭增添。冷室初回暖。寒威忽解嚴。陰何灰裏撥。不是喜趨炎。瓦爐形甚陋。熾炭火爲媒。寒逐吹噓散。春從漏洩回。烹茶時束縕。得句更書灰。坐取渾身熱。新停濁酒杯。</text>
<title>炭 二首</title>,<text>窓前正風雪。坐擁地爐蹲。謾學韓公熾。還思豫子呑。何須犀辟冷。不暇律回溫。炙手能成熱。知渠勢力尊。初噓聞爆竹。漸覺火光新。誰料溝中斷。能成座上春。有功齊白璧。論價重烏銀。安得分天下。令無凍死民。</text>
<title>香爐</title>,<text>博山遺範古銅傳。靜室燒香俗慮蠲。巧制縱微追鵲尾。篆煙猶自吐龍涎。金猊受潤雲生礎。寶鴨承熏霧噀天。吟罷短詩無箇事。有時閒閱百家編。</text>
<title>鏡</title>,<text>曉起臨銅鏡。將看欲把疑。雪添飄亂鬢。峯蹙鎖愁眉。新月依奩動。孤鸞顧影悲。客中衰謝色。惟爾獨先知。</text>
<title>几</title>,<text>驚殘午睡眼瞢騰。三尺烏皮謾獨憑。忘我豈求南郭隱。喪君長慟牖間仍。臥來秖自思鄒聖。拂去還應憶杜陵。安體養和功不細。靑奴那肯御炎蒸。</text>
<title>竹杖</title>,<text>桃竹曾聞失葛陂。龍身凝滑把來疑。應愁兩脚甘衰歇。故遣雙枝賴護持。九節那求仙化術。百年長守歲寒姿。他時欲與芒鞋伴。採藥深山療我飢。</text>
<title>屨</title>,<text>取履方知禮。名因飾足拘。尙書曾試聽。圯上孰堪扶。儉愛魏風葛。奢嫌楚客珠。長懷歸故國。安得化雙鳧。</text>
<title>被</title>,<text>五尺紬衾足庇形。寢衣遺制穩還輕。合歡不願鴛鴦宿。守儉那求錦繡成。素布却嫌譏飾詐。靑綾空憶直承明。若將大被彌寰宇。四海應無凍瘃氓。</text>
<title>枕</title>,<text>日日常將小枕隨。愁來坐撫獨多時。支頭甚穩宜宵臥。便腹猶安稱晝攲。謾念家人思角粲。那求公主飾鴣奇。從知處世都如夢。看取功名黍一炊。</text>
<title>毛帳</title>,<text>斗帳床邊好擁遮。怕寒聊試淺毛加。歐公糊紙猶嫌薄。元子裁綃却怕奢。窓日三竿紅影亂。爐香一穗綠煙斜。朝來乍醉羔兒酒。風味還同太尉家。</text>
<title>偶作</title>,<text>涉世無謀坐拙迂。燕京旅食歎羈孤。趨名苦厭呑鷄肋。報國危知捋虎鬚。閒裏除詩皆外物。靜中惟睡是工夫。明朝直待句當了。便棹歸舟泛五湖。</text>
<title>香童子 五首</title>,<text>曾聞執燭侍華茵。知爾探環是後身。心慕熏香長手捧。海濱逐臭是何人。孔聖從知進互鄕。人能潔己取何妨。不須紉佩求蘭茝。看取全身襲篆香。愛爾殷勤侍我側。娟姿如玉手擎香。從今好托忘年契。蘭室長敎久襲芳。斗室無聊臥老翁。娛心今幸得神童。豐盈犀角何煩取。百和濃香鼻旣通。直躬無倦手容恭。萬縷香煙一室中。方喜芝蘭潛化久。官刑誰戒比頑童。</text>
<title>題美人春睡圖</title>,<text>日酣風暖氣融怡。獨倚綺窓有所思。園裏桃花舒錦萼。陌頭楊柳撚金枝。貓兒作戲含靑雀。燕子多情入翠帷。不耐香閨挑別怨。更堪芳草悞歸期。潛垂珠淚雙渦頰。輕蹙瑤峯八字眉。瑚枕乍攲停刺繡。鴦衾半脫露凝脂。空將玉腕搘頤久。高捲蝦簾破睡遲。懶整金鈿頭上側。謾裁龍帕手中持。誰揮神筆森如昨。長使娟姿宛在茲。惟恨心懷難畫得。此中愁思少人知。畫中有貓兒捉雀。手持斑帨之狀。故詩中及之。</text>
<title>題美人夏眠圖</title>,<text>照眼榴花艶色鮮。綠楊鸚囀日如年。停針乍拂鴛鴦被。掃室應開玳瑁筵。玉腕拄頤凝涕臥。金鈿攲鬢帶愁眠。剝蔥纖手持團扇。似向良人怨棄捐。</text>
<title>題王昭君圖</title>,<text>漢庭貔虎列屯營。誰遣宮娥妄結盟。沙漠生涯堪涕淚。琵琶怨恨尙分明。謾傳延壽能移禍。獨悶荊公未解情。靑塚千年冤不洩。看圖此日意難平。</text>
<title>再用前韻</title>,<text>塞上狼烽遍戍營。空將弱質主和盟。愁生聒耳胡笳動。恨入照懷漢月明。圖畫何年消積怨。琵琶此日寫幽情。哀絃自與腸俱斷。信手輕籠撥不平。</text>
<title>新曆 三首</title>,<text>從來指節可觀天。七政齊由在舜璿。魯殿何須羊告朔。唐階自有莢知年。任看無事悲歡雜。惟念慈親喜懼全。三百六旬長得醉。不妨呼作酒中仙。觀天推測察璣衡。頒曆從知大統明。萬古慘舒天亦老。一年榮悴事多更。休嫌犬馬添衰齒。長願琴樽樂此生。行趁初春還故國。順時平秩事農耕。詔曆頒來政務先。設官分掌有欽天。民同正朔春秋統。物囿生成造化權。一氣不停常幹換。四時相禪自推遷。若敎有酒身長健。那厭重經己酉年。</text>
<title>欽受賞賜衣服</title>,<text>思分在笥寵來頒。豈曰無衣吉且安。改作不須求鄭蓆。裁成應自裂齊紈。還家擬學萊翁舞。爲客那憂范叔寒。未有涓埃裨衮職。惟祈聖壽罄心丹。</text>
<title>示舍弟洵</title>,<text>闃寥寒館夜如年。何幸輸心有惠連。床上莫嫌姜被冷。掌中還喜杜杯傳。三荊 指在家三弟也。語出王半山集。 遠隔空相憶。雙雁孤飛秖自憐。情到急難應傳重。排愁長詠鶺鴒篇。</text>
<title>次洵弟韻 八首</title>,<text>空館愁吟夜正悠。挑燈對汝淚初收。殊方共作思鄕話。謾賦旄丘怨久留。半世浮名歎謬悠。羈棲愧乏寸功收。錦城不似還家樂。遠客如何尙滯留。遙望家山道里悠。海東時見白雲收。升堂久隔潘觴擧。去國還成楚奏留。漫郞工業太繆悠。名玷賢班早見收。舊日久承前席寵。此時翻作異鄕留。客懷何事轉悠悠。甁裏難將覆水收。鬢向此時添白雪。異方愁悴愧淹留。歸程默數儘悠悠。氷合關河雪未收。歲暮羈懷元自惡。越吟其奈苦遲留。搔頭東望我思悠。蓬鬢飄蕭亂不收。杜子秖緣多病臥。馮郞那爲有魚留。入夜愁心一倍悠。燈前散帙手慵收。明朝擬作東歸計。世事無端更被留。</text>
<title>贈別張序班 二首</title>,<text>名選鴻臚綴玉班。御爐香近染衣冠。叔孫自是明遺禮。下惠何曾恥小官。此日莫嗟成蠖屈。他年要看學鵬搏。相從旅館欣傾蓋。一別其如後會難。上國來觀利用賓。事賢聊復友其仁。輸心縱愧方言異。托契惟將道義親。時詠鄭詩勤適館。翻歌渭曲便傷神。欲知別後相思處。千里吳州月一輪。</text>
<title>次龔天使東坡途中韻 回文</title>,<text>渾渾水響暮烟霏。寂寂愁來獨掩扉。喧鳥一聲新破睡。亂雲孤影謾披衣。村沙白處驚鴻散。夜月明時憶客歸。溫語想應惟在耳。夢魂勞逐蝶飛飛。</text>
<title>次華使翠屛山韻。回頭文。</title>,<text>屛擁高崖環後前。小筵開處野連天。汀飄絮急風搖柳。壑轉雷喧石噴泉。靑送晩山遙帶雨。綠添新樹遠浮煙。亭亭聳翠松擎蓋。淸嘯舒時驚鶴眠。</text>
<title>懷人代作</title>,<text>滿目烟霞憶我邦。美人何處倚紗窻。琴中別鶴將誰佯。鏡裏孤鸞不作雙。千里眼過迴去鴈。九回腸似曲流江。湖州的有尋芳約。莫使門閭吠夜狵。</text>
<title>赴京道中。遊九龍淵。戲贈小妓。</title>,<text>一種幽花笑雪梅。香心菩蕾未全開。他年的有尋春約。莫負芳萌待我回。</text>
<title>贈妓小扇戲書一絶</title>,<text>便面題詩贈美人。西風歸路障遊塵。少年豪俠如相値。須護花顏莫許親。</text>
<title>詠梅 四首</title>,<text>巡簷終日對芳叢。疏影婆娑石砌空。不放仙葩欺臘雪。故留香信待春風。氷魂乍露晴煙外。玉質微分淡月中。愛爾托根欣得所。楚江無復怨騷翁。健步移來短短叢。孤山寂寞灞橋空。瓊葩半坼纔經雨。玉朶輕搖巧耐風。疏影微橫煙澹裏。暗香浮動月明中。牕前一夜傳春信。似待文園久病翁。三嗅馨香傍古叢。滿枝氷萼傲寒空。春糚灞水橋邊句。香動西湖鶴背風。柳與爭春疏雨裏。雪爲同色澹煙中。天敎騷客吟哦地。笑彼蹇驢覓句翁。問道春還傍古叢。南枝已滿北枝空。氷肌不變秋霜信。勁節能全臘雪風。灞上淸香佳句裏。湖西嫩色浪吟中。若令天道爭貧富。此物如何屬老翁。</text>
