<title>客中阻雨。將歸又雨。丙子</title>,<text>遲遲嶺外客。三月未歸鄕。鄕心頻成夢。客愁轉作狂。離家麥始秀。思兄禾已穰。吾鄕沴爲網。旅館露欲霜。秋深始言歸。將向寒山岡。山霖解留客。天意亦阻搪。未及出門行。復上醉醒堂。閱月雨不霽。溪流亦可航。百糓長已穎。出水纔如秧。雲深九萬里。何處詰蒼蒼。乾坤如長夜。燁燁漏電光。聞雞記其日。記日不見暘。無秋衆人憂。不歸遊子傷。朝來每看天。日暮徒解裝。排懷無長物。驚心聽寒螿。歎息强吟詩。頹然卧東床。</text>
<title>立春。次幼濯。</title>,<text>語不驚人不敢誇。秖吟新歲興如何。迎春欲動寒梅意。經臘猶存白雪花。問學及時當勉勵。五旬無聞足悲嗟。呼兒拈筆題門上。言慶吾東萬姓家。</text>
<title>壽翁有立春詩。步其韻以自嘲。</title>,<text>非農非士一閒人。田有篷蒿案有塵。老馬爲駒忘伏櫪。潛龍啓蟄喜逢春。盤登雪裏乾葑體。薪取山頭古栢鱗。大笑囱前高枕卧。羲皇夜夜夢中親。</text>
<title>洪叙仲溪亭韻</title>,<text>聞道新楹占上流。名區處處此江頭。月從巖口如期至。雲向溪心盡日浮。境僻孤山林氏宅。秋深赤壁子瞻遊。明春擬踏金剛窟。路出亭前定有由。</text>
<title>李參奉丈江亭韻</title>,<text>緣崖步步上。層石勢相連。繞屋千章木。循階九曲泉。山高遲得月。江近每多烟。坐見雲中鳥。飛飛落檻前。</text>
<title>次朴民瞻 師尹</title>,<text>歲律將窮日。朋情劇話時。家貧無薄酒。境僻有淸詩。此夜同心會。前秋見月思。論交如水澹。何必語新奇。</text>
<title>除夜。次滄浪子。二首</title>,<text>笑殺滄翁惜歲華。時來時去莫之何。不嫌到老楊生肘。祗恨看書眼有花。幽興欲吟詩思拙。石田將耨賦錢多。明朝喜見東風起。捲盡浮雲日下斜。不必嫌人有愛憎。未宜論事露方稜。少因氣銳樞機忽。近覺年衰志慮增。老我已無經世策。如君宜剪讀書燈。新春但願禾麻熟。野叟田翁好作朋。</text>
<title>上元看月。次伯氏韻。</title>,<text>月從何處死還生。植杖橋頭再拜迎。已向綺羅筵上照。更來蓬蓽戶邊明。須知八域皆同化。始覺千枝本一莖。莫把歉豊今夜驗。聖君初政重民耕。</text>
<title>庵中八詠</title>,<text>東門納月夜靜塵事退。燈殘幽興賖。向東雙戶闢。簷短得月多。南牖迎風盾日戛簷過。陶窓面陽開。主翁無事卧。好風有時來。北壁藏經架壁藏古籍。堯湯孔孟書。是爲箕裘業。何患馬牛裾。西戶進飯和睡聞晨雞。擁衾待朝旭。小女開門言。晩炊飯已熟。夜卧聽讀老翁高枕卧。三子伴燈讀。家要有此聲。學非志於穀。朝起看書平朝物未接。靜几書可親。不省門外事。長對卷中人。坐喜窓明窓日遲遲轉。爐烟裊裊長。無人閒自坐。屋漏映天光。寢愛突煖身老寒逾怯。家貧奴不薪。新突易爲煖。夢與羲皇親。</text>
<title>讀退溪先生文集。有立春詩。今日乃立春節也。感而次之。</title>,<text>天地百年春復春。人情物態幾番新。先生亦說耕田事。端合微身做巷民。</text>
<title>雇奴告去。歎賦一律。</title>,<text>新春將力穡。玆計更違初。飢僕非劉犬。癡兒但括書。身交窮鬼密。家與孔兄踈。莫厭豐年粥。明年反不如。</text>
<title>甲午臘月。鎖直堂后。今來追思。便成一夢。感吟四韻。</title>,<text>憶昔先王五十春。深深堂后鎖微臣。心同一懼親年子。跡似孤羇異域人。纔識龍顔辭日下。方悲湖釰渡湘濱。邇來無事耕田食。白髮遺氓感慨新。</text>
<title>糟丘懷舊</title>,<text>旭日居然四十春。依依往事夢非眞。入村相訪皆新主。屈指周詢總古人。山帶舊容看欲語。水流前響聽堪顰。此翁不是遼陽鶴。誰識當年坦腹賓。</text>
<title>己酉春帖</title>,<text>上之十三年。春正月九日。家家迎東帝。人人書大吉。或祝上科弟。或祝登禾菽。祝之苦無厭。各以其所欲。兒子裁小紙。請書翁所祝。乃翁禱已久。平生春幾十。有求事或違。無望意或叶。禍福不在此。經驗已自昔。我觀世間人。千億命千億。或雜㐫與吉。或異窮與達。或家無一喜。或身兼百祿。或有壽富貴。或有鱞寡獨。田家事耕種。夏畦苦炎熱。三時勞骨筋。終身困飢渴。擧子業文藝。冬夜勤誦讀。少壯恒矹矹。落拓長戚戚。吾儂守吾分。所業愧所獲。惰農飢不甚。懶學科能得。翁定久未壽。婦人少多疾。翁今六十滿。婦年六十一。少日頻瘞夭。三男幸有室。熊蛇連入夢。奇俊堪抱膝。以此終我生。所得無不足。于今更何望。逢春每祈福。嘗聞孔仲尼。憂時不煖席。又聞顔氏子。安貧不改樂。達則濟必兼。窮也善可獨。司命已分劑。時運多翻覆。但聽天所爲。但願心無怍。所祝止於斯。東皇應曰諾。</text>
<title>鶂鶂歎</title>,<text>月正十七日。天寒坐寂寞。偶起入中庭。妻孥有喜色。怪問喜何事。老妻乃言曰。結髮從夫子。夫子志迂濶。夫子好文章。夫子無紙筆。遊學囊無裹。赴擧手無物。我有機上布。我有笥中帛。爲君文房用。傾儲無少惜。買田復鬻田。畜犢遝賣犢。食糟口不厭。齧肥心每祝。靑馬歲春秋。姓名題紅白。隣媼爭賀我。不盡着與喫。于今幾年月。無望五斗祿。誰言甕必破。不信塔無蹶。已矣稽古力。我年六十一。俄者得一魚。其大過於尺。夫子之所致。老我方獲食。烹之可一飽。少婦與弱息。聞言眉蹙蹙。知是肉鶃鶃。平生無愧心。此物寧壞節。信美不可茹。勿受宜出給。少嬌停刀坐。阿婦拋火立。云是恠底物。詎入貧人腹。瘦面益無光。白屋更索莫。見此且奈何。堪笑未堪叱。不宜君子口。任他兒曹齕。婦姑乃笑語。宰割恣狼藉。爭言魚正好。邇來始大嚼。仍念漢時椽。爲親受汙辱。自歎情愛勝。曲從妻兒欲。甞聞古一人。忍飢高價索。上堂勸菜粥。下堂辭府檄。是固非常情。我實太柔弱。二卵廉猶傷。一芥義必度。家貧視不取。千載愧李克。遂書以自警。此詩非戱劇。</text>
<title>室人回甲日。書示兒曹。</title>,<text>憶昔丁卯冬。旭日初上東。綵花疑春景。彤線倣古風。偕老百年約。滿酌三盃醲。落地一歲間。論懷二人同。十二我失母。其年婦喪翁。相憐義仍篤。長貧情不窮。居然四十載。太半憂患中。事業羞男子。生涯付女紅。僶俛同辛苦。周旋共吉㐫。人生嗟易老。花甲遽重逢。少壯思如昨。光陰何去怱。子女還相慶。飣餖恨未豐。恨未邀賓友。恨未奏鼓鍾。誰知老夫恨。空負平生衷。乃孃昔者少。結縭君子從。努力事機柚。勸我覓侯封。長時學資給。幾年遊衣縫。丈夫志經濟。磊落自幼童。忠孝酬君父。惠澤及疲癃。歸來問家室。朝夕有飧饔。豈爲妻妾奉。但免簞瓢空。此計都妄耳。于今兩衰容。貧窮亦何害。和樂以自終。三男勝豚犬。諸婦夢虺熊。莫歎無甘脆。惟勉盡溫恭。澹泊口能熟。蔬糲膓易充。且進小甕釀。且進寒厨供。苟得肥孝友。不須羡駟鍾。行誼惟吾力。貧富聽天公。一經傳爲寶。三牲養豈忠。回看紅塵客。沒頭名利叢。得之恒躍躍。失之每仲忡。暮境此心願。家中和氣濃。老翁與老媼。相對喜融融。</text>
<title>詠懷。示諸兒。二首</title>,<text>呼忠恕悳語慇懃。及是時宜業典墳。絰綸擬與夔龍比。學問須知舜跖分。衰也吾難烏任擧。勉之兒可已田耘。前春如昨今春至。容易頭邊白雪紛。己不能爲敎子爲。莫云夫子未先之。恨吾已失平生志。願爾無違少壯時。三四十年容易去。六旬周後怳然知。何須遠戒他人事。我是家中九折醫。</text>
<title>騎牛赴金成之 煕成 慶席。途上戱吟。</title>,<text>斗庵先生騎牝牛。手持破扇出門適。稚孫牽衣問何之。海底新恩設慶席。乃翁飢欲死寒欲死困欲死。每遇新榜進士及弟豪氣足。惜不令爾曹見。挽鬚枕膝書不讀。家人呼我丁寧語。今日必來復。不關老翁來不來。小奴不來誰負木。不來置牛勿虛踈。此牛若失無他犢。</text>
<title>次趙承宣景雲氏 錫龍 晬席韻</title>,<text>商顔之下碩人寬。早結鷗盟謝𪆽班。晩歲特恩稀世事。壽筵朋酒盡情歡。身衰每憶諸名勝。地遠難分一半山。榮辱混忘閒界卧。誰爭釣採李公盤。</text>
<title>李善則 述祖 藏其先祖煕寧君琴。多受先輩詩帖。要余步其韻。搆拙以呈。</title>,<text>靈琴何日避氛埃。嶺外遙遙路萬廻。百世雲孫心寓慕。當時王子手親裁。曾經劫火能無恙。欲奏宮詞謾作哀。爲唱迎神歌一曲。翩然被髮自天來。</text>
<title>送忠兒寓安巖</title>,<text>連年堤决水由田。送汝山庄爲遠川。古有晝耕兼夜讀。寧求新畒舍陳編。治身正似治農術。謀食孰如謀道賢。須念倚門朝暮意。工夫隨處一心專。</text>
<title>贈別松京宗人。仍念昔年戛過仙庄。更倍悵然。遂吟一律。</title>,<text>曾經松嶽去來忙。料得君家住此傍。滿月臺前風捲地。三千里外客迷方。但憑姓氏尋無路。不識村名問未詳。獨自徘徊仍戛過。至今怊悵意難忘。</text>
<title>伏賡御賜詩韻 幷序</title>,<text>萬曆壬寅。先祖敏節公奉使朝天。受賜衍義。及歲丙寅。英廟取覽。加賜內藏一袠。以寓風泉之感。今年甲寅。承宣李益運。出使嶺南。上命訪古蹟。復命首以衍義事白。上進覽二袠。特加嗟賞。以曾傳爲衍義之本。宣賜曾傳一部。親製序文及絶句詩。書之卷首。仍命收用後孫。嗚呼。先祖受賜在壬寅。先朝登覽在丙寅。今又歲在寅。御賜詩所云。歲換三寅一篋中者此也。嗚呼盛矣。桑海舊物。得保於私家一篋中。至蒙兩朝榮寵。誠千古罕有之事。而三寅之前後相同。亦若非偶然。豈不異哉。於是。具告事由于先廟。會者百餘人。遂用御詩韻。相與賡歌以識之。紫泥燦燦如新受。事在皇明萬曆中。百拜祗承恩命荐。今寅重與古寅同。</text>
<title>次贈李甥 榮雨</title>,<text>對翠軒無主。滄桑我獨餘。相思君忽到。偏感典形如。讐日吾多感。寒天爾遠來。不堪懷舊意。忍說哭兄哀。事多心勿馳。言寡行相顧。進學寧虛徐。光陰不暫住。</text>
<title>次幼顔木假山韻</title>,<text>或直或橫或倒垂。爾生辛苦不須悲。違時豈恨泥沙沒。遇主方知品格奇。無數峯巒移步換。難形物色供眸宜。卧遊幸遂平生願。茅屋深深好護持。</text>
<title>壬戌春帖</title>,<text>三年痛哭老臣情。聞道春還再拜迎。惟我冲王無疾病。凡諸考翼盡忠誠。誰爲殷后阿衡相。願和唐民擊壤聲。憂國愛君今日祝。玄天頭上照臨明。</text>
<title>醉次醉狂軒詩軸韻</title>,<text>何事爲狂何事醉。不狂何是醉何非。非非是是紛紛處。且唱狂歌醉舞歸。</text>
<title>題感恩錄 此下出感恩錄</title>,<text>愛君心赤質神明。夷險何曾二此誠。得保微生由聖德。惟將銘感效忠貞。欺心則是欺君親。生不如亡豈曰人。頭上靑天紗不隔。昭昭日月照微臣。</text>
<title>禁獄誦鄒書有感</title>,<text>義仁未有後君親。此語曾聞古聖人。今日君親都負耳。獄中三復淚沾茵。天下人猶願立於。域中生長幸何如。無端一夕虧忠孝。自愧當年讀聖書。</text>
<title>宿開城</title>,<text>千里關西遠。銘恩若赴家。月中松嶽過。日下漢城遐。敢恨身如葉。堪嗟行負瑕。平生忠孝志。萬事一朝差。</text>
<title>望見練光亭浮碧樓</title>,<text>壯遊男子志。今日練光亭。聖主恩惟大。微臣罰太輕。無人詢古蹟。多意坐烟汀。探勝非吾分。摧鞭向朔城。千古仁賢國。三秋浮碧樓。興亡何處問。風景此時優。逐利商舟過。思鄕客馬遛。孤臣留後約。歸帆繫江頭。</text>
<title>獨坐無聊吟成一律</title>,<text>閉門人不來。懷緖爲誰開。强進杯中物。仍登郭上臺。雲添遊子意。花映逐臣腮。日暮羈窓卧。前山對面崔。</text>
<title>夜夢歸家。朝起感吟。</title>,<text>夜夜魂尋嶺外程。不知身在朔州城。逢塲但說平生事。覺後還添遠客情。初若不思焉有夢。終歸無驗却非誠。從今莫信莊園誕。只把羲經講利貞。</text>
<title>讀孟子</title>,<text>孟子書七篇。滿篇經濟策。每陳堯舜性。力救功利梏。千載誦其言。所得糟與粕。惟將仁義字。擬獻贒聖辟。一朝罹大戾。千里投有北。身爲澤畔累。愧負平生學。熟處猶難忘。悅焉敢不繹。羇窓日正明。夜榻月又白。已絶俗慮侵。端宜遺編讀。借書崔氏子。整襟致三復。古聖豈相欺。遺訓儘可服。用之濟宜兼。否則善必獨。豈復論窮達。且須勤咀嚼。不願膏梁飽。不願文繡餙。味之窮朝暮。欣然忘寂寞。有客來謂余。讀此更何欲。一歲摘蓮桂。未必非學力。若無分外榮。詎有塞西謫。聞言蹶然坐。答曰子何惑。我今遭明時。只恨工未極。况又學聖書。豈爲求人爵。服膺宜隨處。夷險期無斁。君言固有意。此書已成癖。長讀孟子曰。任他傍人噱。</text>
<title>坐念夜夢。吟成二律。</title>,<text>遠遠朔州行。連宵夢見兄。嶺雲千里暗。關月五更明。未盡盈腔語。還驚出塞聲。何時歸故土。握手喜相迎。右夢見伯氏夢侍調床下。阿戎列鴈行。階筠依舊綠。籬菊發新香。不覺相離久。何曾一語詳。蘧然增遠慕。南望祝康強。右夢拜叔父</text>
<title>思家伻不至 二首</title>,<text>昨日人不至。今日人不來。日日南樓望。虛往復虛回。以我思兄心。知兄思我切。胡爲人不來。使我勞心怛。</text>
<title>孤坐一室。消日無資。吟成一律一絶。</title>,<text>日日長孤坐。堪嗟送日難。看書時倦意。對食却成歎。夜永燈誰繼。風寒夢未團。平生無學力。那得此心寬。莫云送日難。此日照心團。逐日心加勉。何憂志不寬。</text>
<title>晨起詠懷</title>,<text>鼯鼠叢中鳥語喧。朔風蕭瑟日無暄。固窮恨乏平生學。反己宜師古聖言。千里辛酸知我命。一身毛髲總君恩。可憐塞北思家夢。夜夜歸尋嶺外村。</text>
<title>夜見燈花。感吟一絶。</title>,<text>謫客無好事。燈花底意成。兀然長夜坐。頭上帝臨明。</text>
<title>立春夜無寐。感成一律。</title>,<text>吾君初服自今辰。歲在丁酉月建寅。天地陽隨王化始。堯墻慕與夏時新。臣身負罪投荒塞。夢裏承恩入紫宸。遙憶家兄門上祝。春歸莫作未歸人。</text>
<title>除夕在明。客懷倍切。遂吟一律。</title>,<text>寒盡西關客未歸。旅窓終日起徘徊。雲從塞峀嶠南去。春自王城澤畔來。無與討論書一卷。有誰酬酢酒三杯。思家戀闕愁難歇。獨上高樓更獨回。</text>
<title>朝坐詠懷。步古詩韵。</title>,<text>淸時獲罪負丹衷。謫裏居然歲色終。度日羇窻書有力。排寒永夜酒無功。涪南縱愧伊翁髮。澤畔寧同屈子容。隨遇安心心自勉。夢魂何事每奔東。</text>
<title>來住塞館。已十有三旬。而無夜不夢家鄕。可知有思必夢。感吟一律。</title>,<text>看雲步月總傷神。夢裏營營織路頻。道遠滿千加五百。魂歸一十有三旬。阿兄共枕吟雙棣。羣季同堂頌大春。未盡歡情風拍戶。覺來怊悵恨非眞。</text>
<title>坐念家事。吟成一律。</title>,<text>千里懷家總作悲。眼中多少事依依。候門稚子頻搔髮。抱病羸妻強搗衣。黃卷在床塵孰掃。靑氊傳世計空違。思之不若忘之耳。坐誦遺經悟昨非。</text>
<title>聞賑關到府。喜吟一絶。</title>,<text>恤窮恩霈自天來。散四民人各自回。千里孤臣無死願。佇看八域囿春臺。</text>
<title>蒙赦將歸。謝諸生來質。二首</title>,<text>寧塞城中得友生。相親相愛十旬嬴。蒙恩此日南州去。千里思君嶺月盈。臨分更贈不忘情。好是光陰學業成。出谷宜須喬木上。他時相見洛陽城。</text>
<title>城上一條路。是余累月暢欝之地也。將歸不可不一登。遂往見之。爲吟一絶。</title>,<text>千里將歸客。更登郭上臺。排懷多賴汝。臨別首頻回。</text>
<title>姜生最初相知。而中間貽阻。今方還鄕。而未卽相面。故吟送一絶。</title>,<text>關塞遙遙千里地。與君相見卽相親。今歸便作東西隔。却恨離筵少一人。</text>
<title>阻雪龜城天陽村。吟成一絶。</title>,<text>㱕客心忙去路長。蹇驢只載一旬糧。無端雨雪春天下。魔蝎隨人戱返鄕。</text>
<title>登練光亭 二首</title>,<text>秋去春來千里客。去時留約來時遊。練光亭下立征馬。椉興更登浮碧樓。欲問興亡人不識。爲登迢遞練光亭。亭前一帶流千劫。去去來來不暫停。</text>
<title>金戚叔成仲氏 聖集 輓</title>,<text>在昔晩翠翁。吾祖與之友。兩家餘子孫。世誼日以厚。逮至上舍公。友我先君子。同心又同庚。不同惟姓氏。上舍公有胤。溫溫人如玉。視若衣不勝。中實剛而直。有時言慷慨。擧世皆淆濁。持身潔如水。何必同流俗。知心我伯氏。許我忘年交。夜博燈共明。鼓瑟絃自調。相對心相傾。囱外日昭昭。數日不見君。我心如病痟。回瞻世人友。以面不以心。吾屬不如是。一心無二三。月正始生明。送君九老谷。君歸未及面。我向寒山麓。淹滯過一旬。我馬始東首。咽咽流古川。道逢行人某。見我無一言。忙道吾君沒。一聞心欲裂。再叩氣欲絶。驅馬渡前川。已矣八釘鎖。將信却將疑。無乃傳者過。高堂鶴髮在。捨之公何之。欒欒孤子泣。戚戚二弟悲。公去我未訣。使我空涕洟。平生一片心。更向何人知。山阿數間屋。先子所經營。公時學子徒。周旋與吾兄。年來漸頹圮。我屬誠不肖。時時說舊事。向我長悄悄。今年春將暮。始謀起廢傾。空添風樹悲。忍聽伐木聲。薤歌數三曲。載公向誰土。借問同土人。歸去共一所。公歸拜先君。應道不肖事。此理恐渺茫。送公惟有淚。春風吹正長。死草遝復榮。如何人不返。凄凉晩翠亭。</text>
<title>權奇玉 琦 輓</title>,<text>與子相知數十年。忘形隨處共周旋。傷心觸目皆陳跡。忍見春城花欲燃。</text>
<title>趙叔章 玉然 輓</title>,<text>昔歲在閼逢。春日龜城樓。我時年弱冠。同遊盡儕流。中有一佳士。嶷嶷老成人。聲譽傾東南。風儀出等倫。從人問其年。少我二三歲。識面卽相親。披襟渾無翳。玩月登臺上。迎風坐水涯。激昂眞同味。端莊喜有師。彬蔚杞樟材。璀璨錦繡膓。端合名如玉。無忝字以章。兩居間百里。一別經廿年。嚮𨓏何暫歇。逢際苦無緣。偶同偕計行。相見洛陽城。蹉跎少小志。倐忽老衰形。未了宿昔懷。又作旅窓別。渡灞憐君才。題塔愧我拙。昨歲月建巳。我馬西渡江。菴逕同飛筇。齋夜共剪釭。後會宜屬君。明春將射策。帶榮應相訪。聞喜豈待速。此言非直戱。高才不終窮。那知反成訣。不忍遽承㐫。未返有方遊。永負倚閭望。親老鮮弟兄。兒幼有孤孀。不第才堪惜。無壽命何奇。尙可涕木石。况是情切偲。長歸知不瞑。相思更安覿。緜雞負平素。荒詞送窀穸。江西他日路。忍向長溪湄。長溪鳴不平。遺恨失遠期。</text>
<title>趙景得 錫魯 輓</title>,<text>黔澗翁有孫。持憲公之弟。處事期正大。修身先孝悌。溫柔復莊敬。風儀出等輩。操履見坦蕩。表裏絶滯礙。何施不宜做。在家亦爲政。敦族共悲歡。追遠盡誠敬。兄在無私財。家貧不苟營。已能辭名塲。豈復遺金籝。夤緣蔦施栢。自喜蓬依麻。論心服醇酒。聽言蘇沉痾。愚狂容大度。臭味許相知。一水間西東。長思詠蘭芝。昨歲八月秋。恩謫寧塞城。微臣負大戾。一身迷遠程。出死惟聖澤。濱危更誰憐。人稀鼯鼠叢。鴈絶嶠嶺邊。迢迢路千里。懇懇書十行。古道在今世。窮途見眞膓。久識平生心。益歎君子義。拜受置鵩舍。披玩忘湘累。陽春及枯草。二月還故鄕。相思畏夏炎。一面指秋涼。仙驂不暫待。浮世遽永訣。寂寞風流遠。歎息峩洋絶。公沒已三月。我病遲一哭。辜負故人志。摩挲舊書牘。滔滔世澆漓。如公安再得。淚盡難忘懷。詞拙豈摸德。公昔笑謂曰。意欲一事爲。得錢滿十萬。從心周寒飢。一朝盡散之。空袖不復戀。斯言直爲戱。素志亦可見。埋賢山不仁。奪我鬼無良。一別無後期。萬事都亡羊。我來尋前塵。人亡餘古宅。惟有甲山月。明照去年色。</text>
<title>成君 必魯 輓</title>,<text>石山之土能埋玉。埋君季父與從叔。君家從叔經學明。君家季父姿性篤。靑年相繼辭二親。累累冤塚石山麓。君年十九已老成。聲名藹蔚重堂側。其容俊秀更端正。其性愷悌復堅確。君才假年將成器。君家累世已種德。石山埋玉何無厭。天工產材遝不惜。我來吊君重堂下。堂下忍聽崩城哭。丹旐翩翩向石山。二叔泉臺同一席。題詩輓君輓不得。爭奈石山能埋玉。</text>
<title>再從叔雙巖公輓詞</title>,<text>憶昔公少孤。三世惟一身。偏慈愛所切。宗族誰能嗔。凡人處此地。志逸氣難馴。易致學業失。誰復行誼純。吾公夙自勵。天富固不貧。守身毋訓承。遊學師敎遵。已非隊遊魚。爭稱抱送麟。姿性氷同潔。神彩玉不磷。英睿自丱童。譽望超等倫。搴蓮纔弱冠。折桂復靑春。仙院初擢拔。陵臺旋揀掄。是時嶺以南。燦燦多𤦹珉。比肩靑雲登。屈指夫子先。修程始曹省。秦鬼滿城闉。那忍訣明時。或恐憂偏親。身歸鄕山裏。路遠漢水濱。再辭蓮幕祿。暫躡薇垣班。磊落少小志。蹉跎歲月奔。專城奉板輿。十室寓經綸。公心惡鷹鸇。邑名又慈仁。催科名何求。愛民心自眞。循良追古賢。淸白質鬼神。親年漸就高。瓜期不待臻。投紱如脫屣。歸來豈逡廵。鶴髮喜怡怡。螽羽慶詵詵。遇興吟成癖。居貧眉不顰。六十持衰杖。三年哭晨昏。在官曾經痘。臨衰更發源。沉沉過三秋。奄奄損眞元。所恃神必佑。豈意藥未痊。終古稀七壽。在公非長年。門戶失依庇。鄕黨喪達尊。平生孤露感。此日悲痛新。替事經廿載。陪遊復何辰。𨓏者歲丙申。千里謫孤臣。迢遞關山道。珍重贈遣篇。田舍期共貞。旅館拜受言。今歸侍杖屨。百年忘酸辛。隨處可逍遙。黌齋及比隣。湖山詩料富。伏臘春酒醇。功名是底物。至樂在此間。玆計竟違繣。萬事成灰塵。有懷空塡臆。有淚空沾茵。塞風撼蒲柳。年來憂采薪。自知踈世緣。甘心作逸民。三復愼字戒。終身書諸紳。諸胤相提撕。咸堂共周旋。庶幾遺訓服。無使先業淪。只宜講孝悌。且可敦睦婣。是爲公不負。此外何足陳。</text>
<title>金汝豪 應延 輓</title>,<text>隣契兼姻誼。夫君我最知。分財均二弟。周給聽賢妻。古貌今難再。淳心更有誰。五旬浮世事。追憶淚盈睇。</text>
<title>姊壻李上舍 寅秦 輓</title>,<text>若將爲也止於斯。我幼能詳賓館時。先子量才求好配。當年見許有深期。偏蒙弟視吾無似。每歎郞賢母不知。歘忽已成桑海幻。姊亡今幾歲星移。</text>
<title>哭滄浪子 漢鍊</title>,<text>昔歲在丙戌。與君赴漢陽。是時有邦慶。多士集春堂。恠鬼干三尺。天威震八方。落日下松浦。風波折舟檣。雷霆俄收怒。日月爭仰光。紛紛馬首回。擾擾擧子忙。江頭獨慷慨。交手尋故鄕。歸來畎畒裏。絶意名利塲。從今事詩酒。自言號滄浪。吾儂不及爾。熟處終難忘。到老題鴈塔。屈首趨鵷行。一朝罹罪罟。千里投塞荒。思君儘快活。愧我徒顚狂。天恩返桑梓。咸堂喜徜徉。得詩相押韻。有酒輒傳觴。風流推伯仲。心事付峩洋。安分共優游。隨遇每商量。年齡吾差長。氣骨爾能强。自謂免後死。君胡遽先亡。蕭條悲吾黨。痛哭摧我膓。人去月猶在。詩亡酒自香。寂寞同遊地。凄凉舊書箱。踽踽身如割。悠悠恨獨長。孤兒未成立。門戶將顚僵。幽明豈相負。保護奈無方。難瞑化者目。何必言之詳。念君志不羈。平生任彼蒼。齷齪憐流俗。爽達無憂惶。何術起泉下。排懷在吾傍。嗚呼日以遠。明朝在北印。</text>
<title>哭從弟得翁 魯鍊</title>,<text>嗚呼復嗚呼。我老在此爾歸土。我在不可爾歸土。况復高堂日過午。高堂昨歲遭荐喪。眼淚無乾膓欲腐。爾在可能高堂慰。爾在可能孤寡撫。如何爾辭高堂去。使我膓摧淚如雨。念昔爾未沒。能使高堂悅。高堂之下刻諸房。三房五房視如一。二兄袖手二弟默。有事皆云有阿得。往者我謫關西州。兒幼婦病無所庥。爾書千里如面語。鵩舍無復家室憂。歲在壬辰先集刻。歲在戊戌墳庵修。我左爾右如羽翼。我倡爾和如酢酬。方今節惠及先臣。先王有命今王申。馬山石白迄未鐫。百年遺責在後人。吾家近代祭田薄。邇來營度正艱辛。已矣九原不可作。嗚呼萬事將無津。爾生未曾私爾家。爾死其奈爾家何。生男生女總不育。只有螟兒持衰麻。最是無限吾心悲。先考棄世服衰時。爾又今日喪不勝。忍看靈幄設遺衰。嗚呼埋爾山之東。哭送丹㫌滿江楓。不忍無語語不忍。天長地濶痡無窮。問爾何如泉臺事。泉臺倘與人間同。怡怡一堂平生樂。更待同歸泉臺中。</text>
<title>李校理穉道 埦 輓</title>,<text>我昔抱先稿。出入夫子門。謦欬皆至敎。氣質奈素昏。難並弟子列。得與賢胤親。時叩獨立訓。竊喜私淑人。賢愚豈相等。問難不憚煩。自愧狂簡性。每獲笑語溫。復隨高才後。頻共鄕解掄。鴈塔宜居殿。龍門幸躡塵。志業相勸勉。逢別每慇懃。微身罹罪罟。塞夜勞夢魂。天恩洎澤畔。歸路入泮村。君時呈休暇。親老無弟昆。停驂待我馬。交手渡松津。千里吾行獨。此日靑眼新。旅燈共照膽。驢背細論文。恐惹行人恠。休敎俗子聞。三宿忠原到。二嶺前路分。悄悄成阻濶。耿耿幾秋春。嗚呼泰山頹。痛哭斯文湮。暴棄吾終已。依歸永無因。吾黨屬遠期。師門有緖言。叔子凾丈繼。夫君典形存。可使皇猷餙。能令吾道尊。淸朝尙經術。嶺外訪儒臣。超拜聖心簡。褒諭異數頻。所貴山野態。而多唇舌喧。素志質神鬼。尺疏登天閽。亦足扶世道。豈是爲吾身。松茂良可悅。鵬搏會有辰。惟此嚮𨓏意。不以窮達論。事業隨出處。學問貴本源。宜將夫子道。仰答明主恩。歸來繼先躅。講習牖後民。經濟豈不喜。芻豢自有眞。是爲吾儕望。擬向君子陳。天意太杳漠。嶺運何否屯。初秋哭小爺。殯殮遽三旬。君命奪私情。旅館極悲辛。呻吟數日病。奄忽冸水濱。㐫音承忽地。涕淚沾我巾。平生大抱負。一朝奄沉淪。蕭瑟漢江雨。凄涼學士輴。我同二三友。奔哭永祜園。中州問旅櫬。昨日過丹旛。追憶昔年事。分手此江濆。伊時謾惜別。何處更逢君。觸目都陳迹。流涕望南雲。恩光已成虛。萬事總傷神。重搆高山亭。寂寞晩修軒。多少有商量。倐忽消芳芬。奪我天何速。埋賢地不仁。長歎立暮途。倀倀誰與鄰。吟病違匍匐。題詩瀉輪囷。浮生自古然。悠悠水東奔。</text>
<title>李同樞 世述 輓</title>,<text>孔顔舊誼朱陳好。是以平生仰德隅。先正孫賢身受蔭。箕疇福備爵同樞。姓名今世漢循吏。叔姪南鄕䟽大夫。有子專城能盡孝。長歸何復慟延吳。</text>
<title>金副揔 玄奭 輓</title>,<text>我生能食飽公名。人道夫公誦七經。與公連上春秋第。小子時年四十贏。六旬有四始登科。入仕初年已老何。早識功名將止此。寧從畎畒學鉏禾。肉食人無憂國事。如公安得不憂貧。分憂倘得憂貧者。可使王仁及遠民。公歸何憾我生何。大雨終年沒黍禾。負糴殘民將胥溺。仁人見此欲無吪。</text>
<title>姜丈 樂 輓</title>,<text>先慈自出結重親。十載陪遊舊誼新。詩禮風存君子澤。睦婣心見丈人眞。因吾婦孝知庭訓。入德門交總席珍。浮世八旬同大被。仙驂歸去莫傷神。</text>
<title>哭宗姪 永健</title>,<text>我生之後爾翁生。爾翁泉臺先我行。又送爾翁兒先去。傷今愴昔淚縱橫。爾翁去時爾猶在。父書能讀父田耕。父違偏堂爾可養。父棄諸孤爾可成。三十五間八世屋。爾在亦難扶其傾。况今爾去復何托。榱折瓦碎將頹甍。前溪北南舊田土。水掘沙積無寸平。爾去誰能代爾蠱。春來斷望播稻秔。三世祧廟乏粢盛。諸族無人可經營。多少與爾商量事。那意于今奇禍嬰。嗚呼我已老且病。爾兒生纔十歲贏。安能更待爾兒長。得見異日收殘枰。阿侃伶俜甫有室。怱怱辭世去隨兄。諸叔分離未定宅。二弟迂拙難謀生。爾去泉臺爾翁覲。爾翁見爾應大驚。萬事人間皆痛哭。爾翁聞此若爲情。說到庵叟無可語。自送爾翁長呑聲。有酒尋常爾翁憶。有詩無復爾翁賡。邇來强濡庵叟筆。百世要傳滄浪名。滄浪之名人誰識。往年激昂辭漢城。爾猶未詳况來許。我亦不敢說分明。書成爾去後一月。慰爾平生孺慕誠。</text>
<title>趙承宣遠仲 錫穆 輓</title>,<text>粤歲在丙子。我甞西入京。有美二丈夫。戴花雙馬行。云是商山人。同堂弟與兄。是時隔雲泥。何嘗道姓名。中經日月幾。累結姻婭情。華閥兩姪歸。私門二嬌迎。及至歲甲乙。帶恩趨軒屛。半世久慕義。一見已忘形。栢悅公心篤。蠅附我意傾。明年罹罪罟。千里謫塞城。世道飜雲雨。交情隨悴榮。惟將心一片。相照月三更。㱕來卧畎畒。珍重問安平。有時側我耳。竊喜聞朝鳴。擧世皆噤舌。惟君獨馳聲。豈徒狐狸問。久擬琅玕呈。跡踈言誰採。心丹道未亨。牛刀試雞割。山郵譬水淸。潔己無潤屋。惇宗起頹甍。樸素非假爲。恬靜卽性成。居閒名益重。安分意無營。家聲本忠厚。地靈總俊英。盈庭杞樟秀。滿室芝蘭馨。懿範眞吾師。親情到衰齡。自切高山仰。每恨長洛橫。風悲舊園夜。月黑寒水舲。攀擗聖主孝。痛傷遺民誠。空抱懷山積。相對淚雨零。前春吾嶺義。幾處兇魂驚。願無須臾死。仰覩天日明。德門喪威荐。吾黨衰運丁。繁華屬春夢。零落等晨星。銀臺踵纔繼。仙馭去相仍。俄見慰書復。那忍㐫音承。適値蒙恩叙。感慨赴朝廷。無處奏牙絃。傷心聽鳥嚶。栢府想遺躅。騎省疇友生。進退懷悚惕。含默愧簪纓。微衷但自激。此義誰與評。謾詠平生志。遙憐長逝靈。泉臺如可起。出處庶共貞。迢迢何山道。去去學士㫌。舊誼違執紼。新阡負奠觥。他日江西路。何心我馬征。</text>
<title>金兢之 英集 輓</title>,<text>我年六十有四歲。眼見村里變滄桑。莫說我年方童稺。莫說我年方盛强。只說邇來十數歲。老者少者能成行。前年人减醉社酒。後年人稀會學庠。晨星漸踈故老舍。朝露先晞年少塲。三歲之前入月日。壽酒筵設晩翠堂。猶有君家三仲季。樂與儕流同壺觴。如何連歲次第沒。兄房弟廬素帷張。無恠五十六十死。一村處處多夭殤。天禍君家尤偏酷。兄弟四室六七喪。大水年年地如洗。死者已矣生無糧。扶筇出門望閭里。譬如卉草經風霜。前家頹傾後家圮。左顧悲凉右顧傷。揮涕歸來小庵卧。往事盈耳復盈眶。二父同庚誼最密。乃伯與我年相忘。孤露此世今餘幾。共君相對討肝膓。家近尋常來去易。身老無復事務妨。我有詩文兼棊局。莫惜源源話同床。嗚呼死別已十月。始聞靈輀向北印。埋弟埋嫂又埋父。孤兒欒欒將顚僵。我非無情手如束。謾憶平生淚滂滂。兩家禍變同一網。今年運厄奈彼蒼。無心自此文酒會。誰道從前士友鄕。盡日掩門空寂寂。同里無人不遑遑。安得更見前日事。村北村西水洋洋。</text>
<title>裵絅汝 是袗 輓</title>,<text>生出崇禎議士門。孜孜常誦古人言。耽工少日從賢友。抱病中年卧僻村。幾度共尋江上下。邇來相戀夢頻煩。初心不謂於斯止。寒月凄凉舊榭軒。</text>
<title>哭金姪伯高 龍正○六絶</title>,<text>前年我哭子。每爾慰吾哀。哭爾吾誰慰。嗚呼痛矣哉。一弟鱞無告。二嫂寡無依。難將友于志。棄之去不歸。袞哀二嬌女。年長將有家。阿爺永歸恨。行路爲悲嗟。阿光來願學。云毋泣送渠。此意聞堪涕。爲敎孟氏書。連世親朋誼。比隣叔姪情。謾添哭子淚。良苦我長生。冤日間三夜。輀車發此時。那無一字別。膓絶不成詩。</text>
<title>深广金公叔 煕稷 輓</title>,<text>每惜深深卧广中。胡爲長往入無窮。天資肯向風塵染。地望方推德業崇。尙記昔年同感慨。更誰今世照心衷。君歸應上淸都去。獨立人寰奈此翁。</text>
<title>后山李學甫 宗洙 輓</title>,<text>吾猶及見公年少。幾度躡塵湖上春。萬里關閩伊洛地。同時張呂蔡黃人。泉臺盡送斯文老。嶠嶺誰敎後學醇。叵耐士林安倣慟。况兼師友復姻親。</text>
<title>朴麟瑞 聖祥 輓</title>,<text>白髮花溪老。平生誦讀人。養閒無俗累。守拙見天眞。知仲情何篤。聯庚跡已陳。泉臺多舊伴。獨坐淚前塵。</text>
<title>文肅公蔡相國 濟恭 輓</title>,<text>勳業文章世莫倫。屹然隆宋盛唐人。貞心日照藏書夕。大節天回反汗辰。魚水晩年千一會。烟花左海太平春。袈裟着了猶多事。何遽靈輀渡漢津。</text>
<title>哭族弟允精 受鍊</title>,<text>長垂哀死淚。獨立賀先歸。有子傳詩禮。持身絶是非。君亡無一憾。我在失相依。花樹雲亭會。晨星日漸稀。</text>
<title>金僉樞定之 鎭東 輓</title>,<text>華筵相和感恩詩。身老吾王老老時。莫問平生多少債。休論浮世短長期。新工却喜衰年得。古義須敎後輩知。天不憖遺醫薄俗。倀倀暮道更何之。</text>
<title>海左丁判書 範祖 輓</title>,<text>今代何人晩節完。惟公三達冠三韓。文章海左權衡重。名勝關東世界寬。邪說縱橫吾道泰。風波飜覆此身安。應知歸去淸都上。更侍先王白玉欄。</text>
<title>哭素庵 世鍊</title>,<text>室人嘗呼我。斗巖德卿氏。幼成自有名。此號問何以。答曰君與卿。其身一而二。序年纔間三。論心渾無異。文遊兩簪盍。醉舞雙袖佌。凡厥事小大。及有言非是。隨處共商量。發口吻彼此。有憂卽同憂。有喜卽同喜。來往或連日。迎笑必倒屣。對坐賓爲誰。忘形襟共披。不覺分二身。無妨呼一字。斯言非妄云。婦人亦善戱。呼卿我輒譍。比儂君不避。自是爲一軆。何曾有二致。君和斗庵詩。我釋素庵義。幾度細論文。相對每言志。事業隨所遇。貧窮焉足耻。有命不必求。無愧斯可已。天地男兒老。著述吾輩事。已得閒居樂。豈復塵想累。濱江多水潦。入山宜耘耔。久厭囂紛世。新卜靜僻里。玆計正合吾。早晩將從爾。不堪須臾離。况非少壯比。春日花正發。山中蕨應美。乘興吾當往。及時君須企。屈指留後期。分手惜短晷。此別知不久。君言尙在耳。忽聞有所愼。使我心如燬。斗巖德卿在。文溪德卿死。一朝遽永訣。萬事將已矣。吾家本淸寒。先業日頹圮。百年事未遑。邇來始經紀。誠意寧或淺。資力奈無庀。遺集幸入劂。昨歲甫延謚。煌煌丞相筆。卓卓先德記。鐫珉方急時。鳩財待後禩。君今忽爾亡。我在更誰恃。有倡無人酬。有疑無人議。欲濟如失楫。欲飛如折翅。嗚呼奈吾何。不忍爲君誄。平生好風度。弱冠已碩士。文章織錦繡。朝暮拾靑紫。名塲弊屣脫。小園殘菊蒔。十世先人村。舊業諸子肄。蔚蔚文風振。諄諄善敎被。卽此便經綸。何必羡名利。二胤家學紹。幼孫天禀懿。菟裘營晩計。採釣適素意。聽琴歌太古。吟詩倒深觶。風流肯寂寥。顔色不枯瘁。時同野老遊。好與心朋醉。亦足餘年送。奄歘斯世棄。偏堂未終孝。諸族永失倚。尙恨僑居隔。忍見斧封起。魂返歲寒軒。魂戀鵝水涘。圖書依四壁。花卉立古戺。寂寞今春色。蕭條舊山峙。淸都君蛻骸。人間我豁齒。慟哭復感慨。浮生等流水。</text>
