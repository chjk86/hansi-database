<title>古意 丙寅</title>,<text>桂樹生高岡。幽蘭在空谷。碧榦困藤蘿。芳心蔽荊棘。我欲往採之。遠寄長相憶。王孫去不返。楚客無消息。竟歲人不識。淸香徒馥郁。</text>
<title>春日。定州公廨。閒居偶題。</title>,<text>重門深鎖獨棲遲。靜裏幽懷只自知。昨夜春風吹雨過。杏花新綻兩三枝。</text>
<title>過東林古城 城在鐵山。高麗時築之。以防北虜。</title>,<text>古堞連雲秋草平。昔人曾此費經營。興亡百變山無語。落日荒原萬古情。</text>
<title>靜觀齋春日有感 戊辰</title>,<text>大道難從口耳傳。此心隨處自悠然。靜觀軒外千條柳。春入絲絲不後先。</text>
<title>寒食後一日。歸覲定州。過延曙村。馬上偶吟。</title>,<text>孤村夜雨水生溪。野草靑靑山鳥啼。又是一年寒食節。獨騎羸馬出關西。</text>
<title>遊洗心臺遇雨</title>,<text>危臺高出白雲端。松桂蒼蒼水石間。有客獨來還獨去。風吹暮雨滿空山。</text>
<title>記夢</title>,<text>辛未秋。余在謙巖精舍。夢見三人。其一云晦庵。其二南軒，林擇之。時余讀朱書節要。覺以古詩記之。我生在今世。尙友在前昔。永懷千載人。世遠不可覿。時來讀遺編。往往見心曲。玉盤薦明珠。淵冰映新月。讀罷三歎息。夜就東軒宿。忽夢二三子。頎然入我室。顧我色敷腴。一笑情脈脈。定非平生親。想像猶面目。覺坐獨沈吟。曉窓風雨急。</text>
<title>秋思</title>,<text>端居意不適。遠思在關河。風雨夜來集。滿庭黃葉多。懷人旣輾轉。况復抱沈痾。百慮坐纏繞。心事日蹉跎。</text>
<title>次晦庵先生韻 四首</title>,<text>亹亹玄運駛。悠悠終復始。雪霜閉竆陰。晴輝艶桃李。百年能幾何。萬事雜悲喜。端居起遠思。夢繞南河里。宇宙何廣大。吾身恨非夫。早年讀聖經。中歲違壯圖。蹉跎遂不振。髮短形貌癯。紛紛度朝夕。靜念一事無。月出羣動息。風泉落寒井。吾心適無事。愛此淸夜景。彈琴道意長。憶友山河永。功名久已慙。苟得非吾幸。我友昔遐征。送別臨淸樽。遲遲出長路。脈脈戀明君。萬事已掉頭。餘年付兒孫。相思江漢岸。靄靄空停雲。</text>
<title>鑿壁</title>,<text>漢家貴經術。學子頗專精。董公下帷坐。卜式和書耕。匡生繼其後。亦能要其成。敦書與說禮。論說不暫停。世家本農夫。食力同編氓。朝耕原上田。暮束澗底荊。得暇輒歸來。讀書何鏗鍧。寸陰眞可惜。白日何易傾。螢雪旣非時。况謀長短檠。永夜坐沈沈。悠然思古情。眼前對黃卷。欲讀嗟如肓。隔壁有隣翁。孤燭明深更。聊憑束縕計。鑿破一竅生。容纔耿耿輝。照我昭昭明。尋行魯魚分。運舌金石鳴。辛勤妻子憐。慷慨傍人驚。三千與三百。貫穿紛縱橫。一朝學大成。天子聞其聲。西遊說經義。諸儒莫能爭。居然紐相印。赫然志氣盈。借問致此何。立志由堅貞。吾聞儒者道。學古貴能行。此公寧有是。所望公與卿。縱或得此願。旋被人譏評。虛費一生力。僅取爲匡衡。若士有奇操。慕道存深誠。但得心中趣。不願世上名。閉戶終不出。雖貧亦爲榮。</text>
<title>次韻寄贈吳仲周 二首名京。新安人。先生在燕京。相遇於朝班。甚相得。</title>,<text>憶向彤庭禮玉宸。偶逢衿珮屬情頻。高談未洽三傳譯。馨德猶薰一座春。臨別妙詞和淚見。出關芳草喚愁新。天涯賴有吳洲月。夜夜流光照客神。燕雲鰈海杳西東。別後頻煩向北風。豈有音書能自慰。尙憐情義遠相通。神交不恨關河隔。精想空敎夢寐同。百歲幾時重會面。甕鷄無路逐冥鴻。附仲周元韻遙持使節謁楓宸。譯語何勞詢問頻。已訝玄譚開麗日。卻憐丰度發陽春。鵷班鵠立情難訴。鴨水鴻飛恨轉新。別後音書那可得。神嵩夢寐獨傷神。翹首春雲望海東。朝端邂逅挹高風。晤時譯語猶能記。別後音書未可通。塞外蒼山千里隔。峯頭明月萬方同。相思賴有詩堪贈。何日瑤篇寄便鴻。</text>
<title>南行留別徐克夫 仁元</title>,<text>未見意已傷。旣見情亦苦。如何萬里別。屬此三秋暮。凄風動遠臯。漢江生素波。孤舟從此去。後會知在何。世累苦縻人。荏苒芳時歇。名節非所渝。富貴非所急。共保歲寒心。努力崇明德。高山有蒼桂。淸水有白石。思君珍重意。百結何由釋。</text>
<title>步出河上。船渡立巖。宿謙巖精舍。</title>,<text>曳杖行沙岸。呼船過水村。薄雲巖際宿。孤月浪中翻。煙樹千家靜。秋蟲四壁喧。獨來無晤語。愁思滿江軒。</text>
<title>寓興</title>,<text>靜思憐虛寂。閒身愛翠微。霧深玄豹隱。江晩白鷗稀。散月千峯皓。驚霜萬葉飛。鐘聲如有省。三十六年非。</text>
<title>戊寅仲秋。余南行。宿東湖之夢賚亭。李舍人景涵，李內翰景淵，李佐郞伯生，洪正郞興道，兪牧使思永，金內翰子瞻，許參奉行遠曁士友權亨叔，朴監役大宜，李參奉宏仲同宿。明日送于南岸。余作詩留別。</title>,<text>又作臨流別。長懷去國愁。沙平人杳杳。天遠水悠悠。直以名爲累。其如跡似浮。江南有明月。何處獨登樓。</text>
<title>示豐嶽書院有司</title>,<text>黨塾遺規此可尋。藏修猶恨未山林。誰將靜界連喧界。足使塵心勝道心。絳帳每煩車馬過。碧崖閒繞水雲深。諸君有意能遷卜。好事應須斷自今。</text>
<title>精舍梅花始開。方繞樹行吟。適有求詩僧。造次寫贈。辛巳</title>,<text>細草初生洛水湄。梅花又發驛南枝。斜陽獨抱巡簷興。偶寫山僧軸裏詩。</text>
<title>以大司諫被召。宿聞慶。壬午</title>,<text>山舘停驂慰客愁。華軒隨意暫淹留。連天紫氣孤峯夕。背日丹霞萬樹秋。千里恩除慙諫議。百年心計只歸休。淸流到處纓堪濯。嶺路艱危更轉頭。</text>
<title>慶雲樓。次李孝則韻。</title>,<text>眼中人事自紛紛。身外浮名更似雲。來坐竹軒新霽後。石溪終日洗心聞。</text>
<title>次副天使王敬民韻</title>,<text>勝日湖邊敞畫樓。玉人來作鏡中遊。新晴嵐翠看還淡。向晩烟波望更悠。穹壤百年成邂逅。仙舟一夕共淹留。驛亭遠別渾無賴。空對淸篇刮病眸。</text>
<title>次韻寄答吳仲周 二首</title>,<text>迹滯偏荒只自憐。區區惟守井中天。三年燕市逢知己。百代新安理絶絃。橋樹綠時人不見。海雲開處月孤懸。聞君又向江南去。此後相思益杳然。迢遞燕山隔海東。天涯回首馬牛風。淸標照眼猶相憶。馨德薰心自易通。千里音書經歲至。百年談笑幾時同。惟將江渭無竆戀。付與秋空北去鴻。</text>
<title>癸未秋。精舍偶吟。</title>,<text>吾心了了猶能記。世事茫茫不可求。欲採江蘺遺遠客。滿天風雨倚西樓。</text>
<title>望晦齋舊居 甲申</title>,<text>先生已在白雲鄕。故里惟餘草樹荒。歎息斯文興喪處。只今天意久茫茫。</text>
<title>陶山</title>,<text>忽忽流年瀉。悠悠舊迹虛。人文今寂寞。天意竟何如。落日江波動。荒原古木疎。悲凉千古恨。俛仰秖成歔。</text>
<title>古屋 乙酉</title>,<text>古屋秋來草滿庭。夕陽高樹一蟬鳴。悲凉二十年前事。欲說心懷淚自橫。</text>
<title>早春。自遠志精舍步出江沙。偶得。</title>,<text>人生好醜何曾定。世上榮枯不足言。雨後一聲山鳥喚。梅花初動水南村。</text>
<title>卜得書堂。與僧約將栽桃萬株。</title>,<text>急峽廻江擁數村。白雲靑壁近南軒。他年會種桃千樹。流出紅霞滿洞門。</text>
<title>丙戌春。宿聞慶。與縣監許行遠夜話。明日行遠追送於玉山溪邊。以一律敍別。時以禮曹判書辭職還鄕</title>,<text>解綬歸來鬢欲華。孤雲入望意如何。天涯一夜故人在。客路三春芳草多。微雨淡烟高下樹。落花啼鳥兩三家。憑君莫問行藏事。且對靑山一浩歌。</text>
<title>省覲仁同。將讀易于南溪精舍。先寄精舍諸生。</title>,<text>相思咫尺更關情。春草池塘夢裏生。丹壁數重烟漠漠。碧桃千樹雨冥冥。眞功到老都無着。浮世多憂漫自縈。靜閉洞門揮俗客。焚香細讀洗心經 着一作力</text>
<title>精舍晩興</title>,<text>晝闢看山戶。晨開讀易窓。塵氛近消散。芳草滿春江。</text>
<title>夜聞歌聲渡江而來。偶作古詩。明日。寄讀書諸君子。</title>,<text>江上一室靜且深。楓林石壁白雲端。淸宵不寐者誰子。興發高聲歌考槃。一曲水生波。二曲風色寒。三曲月當軒。四曲夜向闌。今人安見古人情。歌罷無言坐長歎。</text>
<title>六月九日。北潭舟中遇雷雨。</title>,<text>天昏雲黑雷闐闐。石壁雨點如撒菽。孤舟疾棹過江來。咫尺沿洄波浪惡。人生到處行路難。不必瞿塘與巫峽。</text>
<title>燕坐樓秋思 三首</title>,<text>天闊歸雲盡。林昏病鶴愁。秋風吹洛水。孤客倚江樓。伊人久不來。山景欲沈夕。風雨捲汀蘭。烟波生晩碧。伊一作夫千古羲文學。三年燕坐心。意中蒼壁立。吟外暮江深。</text>
<title>輓具栢潭 鳳齡</title>,<text>浮世紛紛謾自疑。公心終始任安危。忠如淸獻當朝日。勇似錢樞乞退時。三畝有桑餘舊業。百年傳緖望諸兒。從今忍過西門路。衰草寒烟不盡悲。</text>
<title>承召到龍湫。忽聞杜鵑聲有感。丁亥</title>,<text>芳草生幽澗。春風動客衣。如何林外鳥。勸我不如歸。</text>
<title>玉淵書堂戲題</title>,<text>東洛身千里。南柯夢一塲。酒醒風度竹。人散月窺堂。險路行難盡。生涯老益凉。荷衣看欲敝。誰復問金章。</text>
<title>戲作禪語。贈僧弘靖。</title>,<text>不思善惡時。乃汝眞面目。誰將快金剛。斷盡萬藤葛。雲來千峯黑。雲去一天碧。莫覓雲歸處。雲歸本無迹。</text>
<title>玉淵書堂。次退溪先生韻。書壁上。</title>,<text>微風度庭樹。晩凉生虛堂。幽居無一事。愛此白日光。晤言誰見賞。所懷天一方。平生有壯圖。歲晩心獨傷。芝蘭坐蕪沒。天地多風霜。悠哉復悠哉。兩鬢空蒼蒼。</text>
<title>題書龕</title>,<text>一間藏得萬家書。盡日明窓俗慮疎。生世自知無補益。晩年甘作蠹書魚。</text>
<title>仁同西軒十絶</title>,<text>西軒小院凉如水。靑山繞似屛。閒宵獨怊悵。秋月滿虛欞。金烏山高峯出雲際。桂樹秋深碧。下有高人居。淸風吹不歇。洛東江淸洛深千丈。魚龍出復沒。龜圖不可見。江昏風雨夕。天生城世道日云下。干戈更相賊。天亦無柰何。留此待暴客。冶隱墓路傍一抔土。云是注書原。誰知封植者。不是子與孫。蓮堂處汚能全潔。逢秋更顔色。歲晩無人采。芳馨秖自悅。竹塢高或出雲霄。短者猶出屋。生成雖不齊。箇箇有堅節。懷歸小築臨江曲。圖書藏滿壁。何時一葉舟。穩泛西潭月。自歎吾衰那忍說。不復夢周公。經濟平生志。羈危半道中。悼夭去者已冥冥。存者長惻惻。冥冥與惻惻。日日無終極。</text>
<title>次韻寄答鄭景任 二首</title>,<text>二妙參尋憶去年。中間消息久茫然。已知隔歲相思苦。更約淸秋一會緣。靑竹白雲容我拙。長書逸翰荷君憐。風塵自昔迷人甚。急處須撑上水船。時李叔平同訪故云二妙失學居然四十年。每憑中夜獨悽然。迷塗晩退非眞勇。閱世歸來少好緣。摘葉尋枝終自誤。搏沙障海更誰憐。丁寧一語君應記。萬事如今下瀨船。</text>
<title>秋夜雨中有感</title>,<text>忽忽空驚序。寥寥獨掩門。壁燈愁裏小。山雨夜深聞。憶舊還多慨。安心未可論。何方脫塵累。振袂出乾坤。</text>
<title>江上送客</title>,<text>沙邊楊柳繫行舟。日暮烟波漲綠洲。無限客愁消不得。更攜尊酒上高樓。</text>
<title>感事</title>,<text>攝亂如乘海。存要未定家。中宵無一氣。平地有千斜。乍玩雲間月。深窺鏡裏花。丹丘寄消息。不復怨年華。時讀參同契。攝。一作躡。</text>
<title>步虛臺</title>,<text>環佩泠然下太淸。天風吹斷步虛聲。衷情不恨無人會。秋月澄江夜夜明。</text>
<title>遠志亭</title>,<text>門掩蒼苔竹映堂。栗花香動午風凉。人間至樂無他事。靜坐看書一味長。</text>
<title>仁同縣齋。吟贈呂聖遇。大老</title>,<text>官齋獨坐了殘更。鈴閣無聲月滿庭。靜地每憐神獨警。衰年不禁病相嬰。人心巧曆紛難數。世事虛舟觸輒平。學道終身憂尙在。繁華奚啻一毫輕。</text>
<title>南溪精舍夜坐</title>,<text>澗水泠泠繞竹流。洞門深鎖白雲秋。虛堂獨坐齋心夜。風度高松月滿樓。</text>
<title>偶詠</title>,<text>玄天墮寒露。滴在靑荷葉。水性本無定。荷枝喜傾側。團明雖可愛。散漫還易失。從君坐三夜。請問安心法。</text>
<title>寄鄭內翰景任</title>,<text>解道吾心是宇宙。何人能了去來今。雲歸碧落都無着。水到滄溟儘自深。風月欲迷周老室。峩洋重入伯牙琴。知君久抱男兒志。切莫尋常枉寸陰。</text>
<title>齋居有懷。錄呈靑城道契權章仲。好文</title>,<text>細雨孤村暮。寒江落木秋。壁重嵐翠積。天遠鴈聲流。學道無全力。臨歧有晩愁。都將經濟業。歸卧水雲陬。</text>
<title>南溪精舍十二絶</title>,<text>精舍濯纓南溪水。結宇南溪曲。有懷南溪翁。襟期泂如玉。霜露堂露濡春草榮。霜寒秋葉落。哀哀一片心。與歲無終極。永慕齋三復蓼莪篇。孤懷竟誰識。永夜窓前樹。悽風吹不息。鳶魚軒川泳知魚樂。雲飛見鳥情。坐來成一笑。山翠入南楹。玩心齋着意還成癖。忘懷更入禪。中虛含萬化。直是上通天。三靜齋 守僧所居小靜一百日。中靜二百日。大靜三百日。虛室夜生白。養魚池老相心多累。琴生術已僻。閒來獨繞池。黙念伊川說。愛蓮堂此物非塵俗。濂溪寄遠情。靜聽秋宵雨。蕭蕭打葉聲。招隱臺延佇白雲表。悵望同心客。歲晩歸不歸。山空桂花落。詠歸臺邂逅成佳趣。光風滿川谷。古人難復見。千年意可識。歎逝川袞袞來無盡。悠悠去不休。元來只如此。上下與同流。倚筇溪澄影涵秋碧。飛空作寒雨。尋源人不到。烟霞鎖今古。</text>
<title>無題 二首</title>,<text>吾心有似路邊泉。渫者無多飮者連。盡日風埃幾溷濁。夜深星月獨回旋。三年去室作行商。散盡千金道路傍。歲晩歸來無一物。不如終日卧茅堂。</text>
<title>再過梅湖。錄寄權景安。</title>,<text>夙昔淹吾駕。情朋邂逅餘。亭臺憐竹樹。日月間音書。簿領神方倦。經過興未疎。懸知建業水。絶勝武昌魚。</text>
<title>遠志精舍記花</title>,<text>淵明有三逕。猶自詫於文。况我諸般卉。同時滿一園。簷前雙玉立。牆下四桃昏。西畦種枸杞。北庭移梨根。山茶與海棠。拜芳若弟昆。芍藥短叢條。比附爲兒孫。薔薇正顔色。黃花耀籬藩。髥柘不事文。實多令人呑。葵誠最可愛。白日傾天門。更有蒼髯公。直氣何軒軒。根藏萬丈勢。意欲撑乾坤。主人信貧窶。三旬或九飱。閉門日相對。羅列陳楹軒。生涯亦繁華。富貴如浮雲。</text>
<title>題友人草堂</title>,<text>梅花落盡柳初黃。草屋蕭然枕小塘。山鳥不驚春晝永。百年高卧道心長。</text>
<title>金美伯，晦仲及權生巽行來訪。偶吟書贈。</title>,<text>二妙勤相訪。權君又並驂。有心那免累。無物不容探。風月吟邊闊。黃虞靜裏參。後生眞可畏。吾老只增慙。</text>
<title>書僧軸 二首</title>,<text>昭昭靈覺又昏昏。萬法從來只一門。欲向東山求妙訣。幾重歸路翳秋雲。吾心正似解維舟。萬頃滄波自在游。一笑江頭分手處。碧天無際片雲浮。</text>
<title>春日思家</title>,<text>楚雲秦樹兩依依。夢裏還家覺後非。湖水春來深幾尺。棠花飄盡白鷗飛。</text>
<title>贈僧</title>,<text>此身猶復寄淵冰。萬事元來不足憑。病裏安心惟習靜。試將禪定較山僧。</text>
<title>題燕坐樓</title>,<text>心源蕩蕩如翻海。鬢髮蒼蒼似亂絲。滿壁圖書慵不理。百年辜負好襟期。</text>
<title>退陶先生集中有次李白紫極宮詩。謹步韻寄懷。是夜夢見先生。</title>,<text>山雨夜中來。鳴我南窓竹。憂端齊華嵩。誰道不盈掬。世人愛紛華。吾心愛幽獨。風波一失脚。弱纜無歸宿。往者亦如此。來者不可卜。天地無竆際。陰陽有往復。大運去不息。世事多翻覆。一枕邯鄲夢。黃粱熟未熟。</text>
<title>月夜書堂有感</title>,<text>靜卧書齋夢不成。起憑江檻夜三更。都無地界游氛動。只有天心霽月明。梧葉耿多凉露濕。石池寒咽細泉鳴。何方了得平生事。還愧中宵一氣淸。</text>
<title>遠思</title>,<text>我所思兮在何許。山高水長兮天一方。宿昔相逢兮嬉而笑。忽焉生離兮參與商。欲往從之兮不可得。登山無車兮涉水無航。嗚呼奈何兮北風凉。懷椒握蘭兮徒自芳。</text>
<title>宿淸風寒碧樓 幷序</title>,<text>壬辰。余扈駕義州。七月。遼東副摠兵祖承訓率五千兵來援。余先出安州調兵食。承訓進攻平壤不利而還。余因留安州。十二月。始受體察使之命。明年正月八日。天兵收復平壤。余又先出黃海，京畿等地。催運糧餉。旣而天將李提督如松合三營兵進駐坡州。先鋒遇賊于碧蹄南。爲賊所敗。三營悉退屯開城府。又自開城退平壤。余獨與天將査總兵大受，毋遊擊承宣等。留臨津北岸者凡數月。四月。賊投書乞和。李提督自平壤復至開城府。日遣辯士沈惟敬等誘賊出城。二十日。賊始離漢城南歸。是日。余隨天兵入京城。力勸李提督追賊。不從。二十三日。余病卧。至六月中始起。時賊屯據海邊。不肎渡海。聞將復犯晉州。余力疾南下。至星州安彦驛。聞晉州已陷。是夕。余宿高靈縣。賊已入草溪。去高靈三十里。余將收召將士。欲保右道一半。而劉摠兵綎，吳遊擊惟忠皆率兵來會陜川。余亦隨至陜川。數日。召赴行在。道安東。省大夫人。踰竹嶺至原州新林院。又有旨姑留本道。約束諸將。遂自新林還抵淸風。登寒碧樓。感事興懷。情見于辭。時車駕駐海州。落月微微下遠村。寒鴉飛盡秋江碧。樓中宿客不成眠。一夜霜風聞落木。二年飄泊干戈際。萬計悠悠頭雪白。衰淚無端數行下。起向危欄瞻北極。</text>
<title>戲題壁上 甲午</title>,<text>謂我無世念。何苦遑遑朝復夕。謂我有世念。十日揜關甘衰疾。有念無念君莫問。看我頭邊生白髮。</text>
<title>南漢山城遇雪 二首</title>,<text>東郊匹馬曉光微。暮入南城雪滿衣。匡世未應無寸策。獨憐心與事相違。溫王城堞在山阿。故國繁華欲問何。拖玉腰金趨走地。冷煙疎雨野人家。</text>
<title>婆娑城。書贈義嚴長老。乙未</title>,<text>婆娑古城。在驪州下江邊。壬辰之亂。賊分兵。一路自竹山龍仁。出於漢水之南。一路從忠州渡驪江。出京城之東。時京畿防禦使邊應星。請修婆娑。以固都城上流。余主其議。患役鉅勞民。令黃海道僧軍總攝義嚴收遊僧築之。數年而城成。樓櫓及軍器皆備。儼然成一關防矣。余往見之。喜其有成。作詩與之。婆娑城上草芊芊。婆娑城下水縈廻。春風日日吹不斷。落紅無數飛城隈。道人神眼覷天奧。一夜昆明生刦灰。嚴掘地得古井 金剛百萬奉指揮。尺劍長嘯臨江臺。</text>
<title>乞暇省親南歸。宿婆娑城。</title>,<text>東行一百里。夜宿婆娑城。孤城枕水隈。霜落秋天淸。更殘戍角動。月暗寒湖生。病客有遠思。輾轉夢不成。所思非我力。悠悠空復情。乾坤浩無際。明發還孤征。</text>
<title>次前韻贈婆娑主</title>,<text>孤城岹嶢出雲表。大江遠抱千峯廻。江空雲盡暮天碧。丹楓葉落秋江隈。此地當年幾戰爭。只今凡楚俱塵灰。惟當與君作重九。一醉黃花江上臺。</text>
<title>廣州途中有感 時南歸省親。至驪州被召。還爲平安咸鏡道體察使。將西下。</title>,<text>世亂行藏不自由。南州行色又西州。雲山極目空垂淚。關海連天獨倚樓。道薄未能輕險易。身忙安得辦浮休。平生一丈崆峒劍。半夜寒光射斗牛。</text>
<title>婆娑城。寄鄭佐郞景任。時景任以防守巡審御史南下。丙申</title>,<text>婆娑城下路。立馬意如何。春草爲誰綠。江流空自波。宇宙全才少。山河遺恨多。平生忠孝願。末路恐蹉跎。</text>
<title>驪州途中。再和前韻示景任。</title>,<text>倦客愁長路。其如老病何。慙將開府節。重泝大江波。山日古城黑。野雲芳草多。悲歌一回首。不是爲蹉跎。</text>
<title>金灘路中贈景任</title>,<text>十年湖海强棲遲。素志還慙墨子絲。躍馬論兵新事業。滄波白鳥舊心期。金灘水闊村烟細。月嶽山高棧道危。此去風塵如可靖。始知人世有男兒。</text>
<title>蘆棧途中贈李叔平</title>,<text>吾衰已作白頭翁。半世行藏一笑中。識路敢期齊相馬。扶顚還愧漢家龍。年華冉冉何曾住。物狀紛紛未易竆。昨夜郵亭看尺劍。忽驚牛斗射長虹。</text>
<title>寄鄭景任</title>,<text>鄭君憐我老兼癡。嗜好寜嫌與俗違。道契屢聽山水引。情深多寄短長詩。淸冰貯月壺含彩。古鏡懸秋玉斂輝。歲晚漸生浮海計。可能從我共幽期。</text>
<title>自安東承催召還京到丹陽阻雨留一日</title>,<text>丹陽空舘雨紛紛。倦客停驂獨揜門。古木深藤迷翠壁。落花啼鳥又黃昏。十年往迹隨流水。千里歸心寄斷雲。淨掃風塵無一策。不知何計報明恩。</text>
<title>丹陽峽中遇雨</title>,<text>一夜寒溪漲綠波。峽雲飛雨濕征簑。思親戀闕愁如海。撫事驚心鬢欲華。已把功名輸汗馬。惟將客淚濺江花。當年枉起東山老。爲問蒼生柰爾何。</text>
<title>送徐克夫出宰春川</title>,<text>相攜莫惜到更殘。共此臨分一夜懽。末路漸看知己少。衰年偏覺別懷難。山中桂樹秋應碧。洛北烟波月自寒。名節更期風雨夕。獨憐冰玉照心肝。南軒詩。平生風雨夕。每念名節難。</text>
<title>秋夜聞鴈。思鄕。</title>,<text>三年病卧洛城中。又見南山樹葉紅。半夜鄕心歸鴈識。一聲和雨過江東。</text>
<title>送李叔載南歸 叔載名㙉。上疏請親征。不報而歸。</title>,<text>洛水寒雲起。商山暮雪飛。人生有此日。世事足危機。壯志今餘幾。知音古亦稀。相看萬里外。回首各沾衣。</text>
<title>安山途中有感 丁酉。以體察使。出巡京畿道。</title>,<text>報國心猶在。匡時方不謀。一年南又北。萬事病兼憂。芳草長河岸。斜陽古驛樓。悲風起天末。立馬故遲留。</text>
<title>隨天將南下。路經利川。馬上偶吟。示鄭從事和伯。恊</title>,<text>黯黯山雲起。茫茫海日斜。此時愁遠役。何處卽爲家。天地風霜苦。干戈歲月多。憑高一長嘯。世事問如何。</text>
<title>題雲巖石上 幷序</title>,<text>丹陽長林驛南距六七里。沿溪而入。地名雲巖。景致勝絶。有曹伸者卜居。作小亭。名曰水雲。亂後棄而不守。余以虎皮一張購得之。顧擊官于朝。未能賦歸。徒夢想神遊耳。戊戌二月。自南中還。路出其下。因得一遊。書五言律于溪石上。以志余懷。同遊者尹從事敬立云。曹氏曾遊地。吾廬偶卜隣。谷深時見鹿。村遠不逢人。山水還成癖。烟霞欲養眞。干戈滿南國。何處避風塵。</text>
<title>贈金參議昌遠 弘微</title>,<text>颯颯風凋葉。微微月隱河。人生白髮易。秋夕黑雲多。作宦寧辭罵。懷家更怨賖。餘年幸無事。歸去老山阿。</text>
<title>書金希之 大賢 先人詩卷</title>,<text>戊戌九月。余以事得譴。待命於東郊。金直長希之訪於寂寥中。因攜示其先人詩卷。余乙酉所題。亦在其中。存亡忽忽。俯仰之頃。已十四年矣。撫玩感泣。暇日。重次其韻。書諸後面而歸之。白首羈危道路間。此生長恨未歸山。人情紙薄眞難保。世故絲棼不暫閒。念舊幾多心感慨。看題空有淚潺湲。西風落木東郊外。一度思君一愴顔。李陶隱詩。有紙樣人情薄。絲棼世故新之句。</text>
<title>戊戌冬。罷官歸田。到渡迷峽。下馬望京山四拜而行。盖過此則不復見京山故也。</title>,<text>田園歸路三千里。帷幄深恩四十年。立馬渡迷回首望。終南山色故依然。</text>
<title>丹陽行</title>,<text>路出丹陽。時兵火之後。村落空虛。尋人居。跋涉山谷。夜深乃至。極危險。戲作丹陽行。以記一時之事。丹陽之山高復高。石峯攙天如列戟。一線棧道縈巖巒。十步九折迷南北。巨壑谺然深不測。陰崖慘慘楓林黑。上坂巉巖下坂絶。層冰到處滑鎔鑞。人言此是鬼門關。行人未上心先慄。我今流離經此中。百口相隨飢凍迫。疲牛瘦馬鞭不動。日暮饕風吹虐雪。狐狸往往嘷我後。猛獸咆咻當我前。㩳然神動不可留。百里行盡無人煙。僮僕號呼兒女泣。丈夫到此難爲顔。平生學道未得力。外物寧作秋毫看。臨風快歌丹陽行。自古人間行路難。</text>
<title>道心山齋。夜卧聞雨。</title>,<text>松風山雨兩無情。倂作山齋一夜淸。更與幽人醒俗慮。悄然欹枕到天明。</text>
<title>服松葉戲題</title>,<text>世事紛紛夢一塲。生涯隨處似僧凉。今年學得餐松法。不管湖田半已荒。</text>
<title>寓居道心里民家偶題 己亥</title>,<text>我來道心里。愛此道心名。臨溪弄泉水。心與水較淸。溪深可垂釣。谷邃宜躳耕。三復欽明訓。誰知千載情。</text>
<title>重次學己上人詩卷韻 幷序</title>,<text>戊子秋。余在河上。學己來訪。適精舍菊花盛開。余贈詩曰。叢菊亦可憐。風霜方未央。離披空山下。爛熳誰爲芳。幽人來日暮。三歎獨彷徨。有僧同住錫。知我遠懷長。其後丙申。余隨天將南征。暫過河上。學己又來。持詩卷求和。余步其韻贈之云。維舟山上樹。構屋水中央。世道方榛塞。芝蘭詎自芳。九年重到此。中夜起彷徨。風塵何日息。關海意空長。今適三年。而余以罪被逐。來寓山中。學己自東庵日來見余。閒中出詩卷示之。余不覺歎息。因有羨於空門。復用其韻。作長短句書其後。東臺高不極。乃在天中央。臺邊桂花落秋風。歲晩澗谷多幽芳。時有羽衣人。驂鸞駕鶴來彷徨。我欲尋師往問道。怊悵雲深石路長。</text>
<title>詠王導</title>,<text>東晉元臣。余必以王茂弘爲首。獨其殺周伯仁一事。分明假手報怨。用心一差。而不覺其流入於小人。雖有他美。不足贖也。近世有王陽明記夢詩。其詞托郭景純語。以導爲奸臣。使九原可作。茂弘亦必爲法受惡而不得辭矣。導尙如此。况非導者乎。余因推其意而賦之云。茂弘外寬和。內深而次骨。嬉嬉太多可。笑裏藏劍鍔。伯仁奇節士。任眞自坦率。新亭一相遇。推心擬膠漆。戮力艱難際。期待實不薄。巨猾起同宗。芟夷將逮及。白衣詣霜臺。擧族甘鼎鑊。凉炎見翻覆。况乃死生迫。平生握手親。望望如不識。交情獨此人。斷斷如金石。慇懃百千言。籲天極辨釋。有恩不市人。公義益精白。寧同賤丈夫。一飯便生色。幽明負良友。以怨還報德。假手快私憤。奸計鬼與蜮。如何百代論。尙在名賢列。陽明幸闡幽。一歌同鈇鉞。</text>
<title>書贈僧太雲</title>,<text>正月二十六日。夜大雪。山中人迹斷絶。獨書齋守僧太雲者。自河上來伴余。一點殘燈明滅。㗳然雙影相對而已。前有太白後文殊。山深雪塞無人迹。孤燈一夜耿不眠。對影相看惟白足。</text>
<title>贈僧擎天</title>,<text>覺華寺東十餘里最高絶處。有樓雲菴。僧擎天居之。參禪絶粒。足不出山外已久。時來訪余。愛其有道韻無俗氣。作古風一篇贈之。上山月皎皎。下山雲漠漠。穿雲不辭遠。弄此峯頭月。君居在上方。茅齋僅容膝。桂影來婆娑。松風自蕭瑟。永夜無所爲。團團抱虛白。世無寒山子。誰從證心法。</text>
<title>江雨</title>,<text>江水微生欲浸莎。晩來雲黑雨還多。西臺一夜春風急。落盡臺邊萬樹花。</text>
<title>閒居感懷</title>,<text>老病習閒懶。黙坐竆朝昏。當其靜觀時。一念猶覺煩。昭昭爥鬼窟。披霧迎朝暾。羣魔忽紛起。變作風塵渾。周王棄明堂。八駿遊西藩。坐令徐方豪。自擬天王尊。卧榻已非有。禮樂誰復論。我昩古人心。只讀古人言。所以方寸地。翻覆如風幡。中夜獨自警。愼無滑而魂。衰遲已白髮。精力無多存。歲月復幾何。身世又蹇屯。幸及未死前。歸田亦君恩。迷復雖已晩。泝流可竆源。時憂已非任。家事付兒孫。寸陰眞可惜。一往如飛奔。淸江繞茅舍。花竹盈春園。圖書靜四壁。虛室絶塵喧。刊落枝與葉。栽培惟本根。從此尙努力。斯言期不諼。</text>
<title>擬古 十首</title>,<text>洞庭木葉下。蒼梧雲氣黑。哀哀二妃淚。灑染湘江竹。淚痕有時盡。哀怨無時歇。鳳駕去不回。人間自今昔。魯城卑且小。龜蒙殘日愁。歡娛詎幾何。遺恨流千秋。婦言走聖轍。至治無東周。愚哉季桓子。將死始慙羞。楚山高鬱鬱。湘水淸悠悠。獨醒亦知苦。吾心難自由。歲暮薜蘿衣。凉風吹正急。懷沙意未已。乘雲叩閶闔。淵明有遠懷。不是嗜酒人。沈冥麴糱中。世道堪悲辛。道韻拔塵俗。淸風灑蘭雪。知心一張琴。無絃意已足。渴不飮盜泉。勞不息惡木。古人多苦心。今人笑其拙。春申方貴幸。珠屨三千客。孟嘗擅齊權。鷄鳴皆鼎食。誰知原憲貧。終身守蓬蓽。蓬蓽亦何戀。所貴明心跡。鷦鷯巢蓬蒿。鴻鵠摩天飛。大小各有適。誰知是與非。環奇衆所艶。禍患還相隨。逍遙雲海路。愼莫要身肥。一夕落罟網。反爲鷦鷯譏。不似朝陽鳳。千年覽德輝。松栢有正性。受命而不遷。根盤巖石底。榦聳靑冥天。風霜豈不苦。物性良自然。蒼然不可犯。羞作桃李顔。時來作明堂。不辭斧斤尋。苦心半已朽。螻蟻還相侵。風聲十里遠。時作老龍吟。燕石亂荊玉。擧世不識眞。周道鞠茂草。四海多荊榛。顧瞻陳楚間。日暮風捲塵。翩翩孤鳳皇。噦噦來何從。空將五色羽。不遇朝陽桐。雙鳥避網羅。婆娑雲水林。相逢歎德衰。果哉非吾心。周綱日陵遲。四海亂紛紛。明堂已蕪穢。繻葛風塵昏。皤皤柱下史。獨駕靑牛車。遙遙出西關。紫氣先凌虛。至人任顯晦。起滅秋空雲。身名兩俱隱。大道不容言。悔逢關令語。煩作五千文。黃鐘混瓦缶。擾擾空多論。矯矯龍門子。彈琴大河陰。琴聲淸且長。河水濁而湥。希音世所棄。古調不諧今。鼓罷三歎息。觀者爲沾襟。空懷太平策。零落在丘林。</text>
<title>朝天行</title>,<text>朝天行。思吳君仲周也。己巳。余奉使北京。遇仲周於班行中。論學有契。仲周。新安人。名京。尊朱子。能言近世學術之非。作序詩送余。其後連寄書相問。今二十餘年。不復聞音信。嗟余質愚學迷方。晩生遐裔同蜉蝣。平生徒讀古人書。尙友千載思前修。觀周幸醻遠遊志。歲暮悲歌燕市秋。聲名文物二百年。所見雖多非所求。王正念八是聖節。濫上勻天朝玉旒。鷄人唱曉彤庭闢。衣冠濟濟鳴琅球。鵷翔鷺集分左右。亦有三千縫掖流。新安高士婉淸揚。姓名吳京字仲周。顧余一笑何繾綣。問答未久心相投。道術眞僞辨毫釐。濂洛餘波宗辥侯。論近世道學名賢。余以辥文淸爲首。仲周以爲然。 硡言間出俗耳駭。滿庭閉口還包羞。寧知異地風馬牛。一言契合無薰蕕。居然許我七十子。作詩送我情悠悠。關山別意入畫圖。吳於扇面畫兩人相別之狀。以八分題作關山別意四字。 春草萋萋玉河洲。東還蹤跡隔雲泥。屢憑雙鯉伸綢繆。邇來消息久緬邈。萬事摧頹成白頭。相思賴有吳洲月。神交萬里君知不。</text>
<title>黃河曲</title>,<text>黃河從西來。千里乃一曲。崑崙纔濫觴。龍門壯噴薄。亦知發源微。末流勢橫突。當年遇神禹。壅處多斧鑿。河伯不敢驕。百神受約束。邇來三千八百年。億萬生靈免魚鱉。誰將寸膠再見淸。日暮悲風吹碣石。</text>
<title>漢江吟</title>,<text>遙遙漢江水。出自五臺山。西流一千里。渺渺生層瀾。白雲城闕高。滄海浩漫漫。自有朝宗意。寧辭萬折難。牛渚釀神怪。舟楫多險艱。會有燃犀客。蛟螭詎作奸。</text>
<title>河上有友人來訪。不見數年。鬚髮盡白。</title>,<text>寒鴉西日自飛還。木落江淸野菊斑。舊友相逢多白首。新居晩卜對靑山。百年事業衰遲甚。半世風塵進退難。自是江湖憂尙在。時從日下望長安。</text>
<title>村居秋日有感</title>,<text>久矣吾衰甚。竆村卧病餘。閉門山葉下。聞雨夜堂虛。白髮知誰惜。丹心只自如。浮雲終日在。遊子淚沾裾。</text>
<title>九日登高</title>,<text>山下秋烟冷。山頭秋日薄。離披山中菊。滿意生秋色。衆芳已蕪穢。殘香誰復惜。歲月坐晼晩。霜風吹白髮。一樽且取醉。長歌空激烈。</text>
<title>次齋寺壁間舊題韻 幷序</title>,<text>秋夕。拜掃先壠。見齋寺壁間。有余昔年所題詩。伯氏及亡友趙宗道，伯由皆次其韻。烟煤滿壁。不可辨字畫。山中又有余所種松木。已干雲矣。爲之愴然傷懷。再次前韻。默默看題只自愁。壁間相對淚先流。孤松聳壑思初種。微月生簷憶舊遊。風樹有聲寒夜永。乾坤無際此身浮。少年孤露今衰病。望斷秋天獨倚樓。</text>
<title>秋日書懷示李甥 燦</title>,<text>竆村猶卧病。寂寞揜柴關。木落秋聲遠。天高鴈影寒。論交多白眼。耐久只靑山。未了平生業。還愁歲已闌。</text>
<title>詠菊 幷序</title>,<text>九月晦。至玉淵。見凌波臺。菊花冒霜猶在。撫玩感歎。口占短篇。令袗書之壁上。後有觀者。尙知余此日之意否乎。巖下數叢菊。殘英遡寒旭。嚴霜日已深。苦意誰能識。還當搖落時。獨自正顔色。不恨年華晩。只恐芳菲歇。采采無人贈。徘徊三歎息。</text>
<title>次伯氏韻</title>,<text>了了鄕廬長在眼。春江水碧映柴門。畏人默坐成癡鈍。雪滿孤村正斷魂。</text>
<title>戲書</title>,<text>交情雲雨與時移。按劍還從白首知。竆鬼於吾眞耐久。雀羅門巷動相隨。</text>
<title>己亥除夜。有感偶書。</title>,<text>去年除夜在何處。萬疊山中一小刹。古寺無人雪滿庭。佛燈靑熒半明滅。東臺老僧來伴宿。永夜蒲團共愁絶。今年除夜河回村。卧聽西林風折木。悲歡得喪一夢間。白髮垂肩轉衰疾。明年此夕又何處。世事如雲不可測。</text>
<title>鷄一呼</title>,<text>鷄一呼。夜如何。天星未稀河漢橫。鷄二呼。微風動北林。幽人睡覺獨卧聽。鷄三呼村犬吠。亦有長天歸鴈鳴。鷄四呼。茅簷猶黑色。五呼東方洞然生光明。四隣男女相呼起。奔走喧喧各有營。余念微物亦何知。天機自動而有聲。夜夜喚醒主人翁。莫在睡鄕長沈冥。牛耕馬乘亦其職。人生有道難自輕。眼前分明利善關。等是孶孶還異情。孟氏之言眞藥石。恨余半生耽浮名。</text>
<title>書桃枕 庚子</title>,<text>醫書。戊子日。取桃枝作枕。令耳目聰明。二月十九日。乃戊子。令奴過江取南山桃枝。作小枕置弄丸齋。梅花欲白柳初黃。簾額低垂日影長。老境漸多閒意味。一窓高枕夢羲皇。</text>
<title>四月二日大風</title>,<text>終日顚風勢吐呑。小軒危坐到黃昏。竆途更切君親戀。死草猶含雨露恩。鄭五經綸眞自笑。陳三孤介竟誰論。無端賈傅傷時淚。獨向靑霄灑暮雲。</text>
<title>齋居偶奉和退溪先生韻。寄鄭景任。</title>,<text>聖言千萬只明誠。黃卷尋來感我情。靜處着功兼着眼。此間無臭又無聲。山林自昔離塵遠。風月從今盡意淸。試向靈臺勤點化。莫敎容易負生平。</text>
<title>寄金而靜 允安 金士悅 兌○四首○幷序</title>,<text>金而靜，金士悅以編次退陶先生年譜在玉淵書堂。余病未往會。而連夜月色淸甚。吟寄四絶。萬象澄虛一氣淸。江風不動水雲輕。多情此夜西臺月。應爲遊人分外明。老病昏昏臥一林。多慙諸友遠相尋。都無好事能留客。只有澄江可洗心。微言久絶人何在。末學分離事亦難。獨抱遺編興一喟。瑤琴絃斷不堪彈。西林回首意茫然。尙憶臨溪講學年。咫尺眞源尋不到。一筇惆悵暮雲邊。</text>
<title>問雲</title>,<text>爲問孤雲向何處。天際茫茫千萬里。長風一縷吹不斷。盡日相隨行復止。須臾白衣變蒼狗。若道無心還有心。誰能望汝作霖雨。幸勿蔽日爲氛祲。</text>
<title>遊玉淵。次老杜曲江陪飮韻。</title>,<text>頭如白雪眼迷花。筭得難竆入海沙。證道歌入海筭沙徒自疲 造物有心眞戲劇。名途無實只紛華。當年壯志論王伯。此日兵塵未室家。欲辦餘生供食力。不妨歸種邵平瓜。</text>
<title>夏日閒居書懷</title>,<text>首夏日方永。端居水木淸。悠悠世間事。歷歷心中明。浮念苦纏繞。幽懷安得平。吾聞古聖哲。體道能遺形。獨立宇宙間。曠然無拘嬰。至樂在方寸。千駟一毫輕。亦有學仙侶。飛步棲雲扃。丹田養白鴉。宴坐竆黃庭。道成謝俗人。跨鶴昇靑冥。二者兩無柰。歲月空崢嶸。委身貧病中。白髮滿頭生。獨有北窓下。淸風非世情。</text>
<title>讀道書</title>,<text>參同契註。有百刻之中。切忌昏迷之語。盖一日百刻。一月三千刻。一年則三萬六千刻。如使百刻中能不昏昏。則三萬六千刻不昏昏可冀也。所謂了得一萬事畢。與吾家三月不違仁之功。同一精切。特向往處異耳。嗚呼。豈易言哉。感而題二絶。須愼昏迷百刻中。此心提掇日生東。直將宇宙爲田地。魚躍鳶飛上下同。天道無他只自然。着來毫髮已非天。光風霽月無邊地。只在昭昭不在玄。</text>
<title>汝南多賢士</title>,<text>汝南多賢士。叔度乃其尤。見者自心醉。言論聞無由。京師衆所馳。暫到還旋輈。如彼千仞上。孤鳳一來儀。凌風更遠擧。繒弋終何施。不知老牛醫。那得寧馨兒。紛紛夸毗子。無實逞其辭。汪汪千頃陂。淺深誰得知。無論戴良失。已作林宗師。九原不可作。末俗堪長悲。</text>
<title>夏日村居戲作</title>,<text>人旣不求我。我亦不求人。出門無所適。入門無與親。十日掩柴衡。端居養道眞。時尋北窓卧。或步南澗濱。風來竹有聲。月出江無塵。逍遙更逍遙。此道無緇磷。</text>
<title>五月十一日夜。始聞草蟲聲。</title>,<text>夜窓人不寐。微月照西林。露草蟲聲起。江雲暑氣沉。幽居觀大化。垂老惜餘陰。欲學安心法。閒愁已復侵。</text>
<title>酷暑歎</title>,<text>大地困炎溽。斗室如甑炊。積雨更助鬱。堂上生菌芝。蚊蠅不可驅。此物方得時。一窓卧復起。體倦神亦疲。淸風颯然至。泠泠疎竹枝。借問來何自。如與故人期。一吹羣慍解。再吹百物滋。我願淸風吹遍萬萬里。坐使民物俱康夷。更無酷炎燔坤維。</text>
<title>大雨行 七夕</title>,<text>大風從西來。勢欲掀坤軸。黑雲挾日飛。四合如潑墨。天容忽慘惔。物象互明滅。深林鳥驚呼。廣野獸奔突。䨓霆振光怪。雨脚隨飄拂。長空杳冥冥。百萬橫銀竹。如彼昆陽下。漢兵走尋邑。虎豹亦股戰。鯨鯢皆蕩析。妖祥不可問。壯觀已無敵。人言九天上。牛女惜離別。臨河數行收不得。人間便遭懷襄厄。或言李衞公龍馬飛騰多一滴。天瓢旣入手。快意酬恩誰復惜。二言皆恍惚。吾難辨虛實。獨憂茅茨捲三重。屋漏牀牀無處宿。</text>
<title>晦庵八大字歌</title>,<text>慶州府尹李君時發。新刻朱子孝悌忠信禮義廉恥八大字印寄。作歌以記之。東都大尹眞好古。購刻考亭鸞鳳字。一紙一字大如斗。題封遠寄西厓子。西厓老人驚且喜。白日空齋翫心畫。顔筋柳骨不足珍。字字龍跳又虎躍。楣間高掛跪讀之。墨花煌煌光滿壁。當年神禹鑄鼎成。鐵索金縢重千石。又如秦庭見鐘簴。列峙爭雄不相屬。壯哉開來繼往業。餘事多能乃如此。細觀不獨字畫妙。八字之中有精義。孝悌元是百行原。忠信亶爲一心德。禮義廉恥是四維。總爲修身存大法。聖賢之學貴知要。五車漫書何用讀。環顧吾身汗出背。一字無成今白髮。慇懃作詩戒兒曹。我言非妄宜努力。</text>
<title>遊西厓感舊 幷序</title>,<text>辛未冬。余始於江西厓石上得勝地。欲築室爲藏修之所。鑿山修基。且沿江開細路。陪先君子遊賞。其後以其占地頗狹。移就北潭。作精舍往來。不復至此處。今秋。與伯氏來尋舊迹。見基址猶存。而小逕爲雜草所埋。略可辨也。爲之悲感。作一律。西厓今改名翔鳳臺。翔鳳今名好。緣崖舊路橫。藏修曾有約。山水尙含情。石古孤松老。江空片月明。少年陪杖屨。追憶淚沾纓。</text>
<title>讀大學有感 十首</title>,<text>十月二十九日夜卧。思大學格物致知說。恍然似有悟處。朝起作十絶。不知自知學者觀之。又以爲如何也。大學眞功在一明。大學。不言修明德。只說明明德。不知明字屬知乎。屬行乎。抑通知行無欠否。當着眼看。不可草草。 八條詳說是修爲。不但格致連誠正修。只消一明字。故 章句正心修身救病處。只下察字。更無別法。 須知格致皆心法。莫向陳編枉索知。似可駭陳編不是誤了人。人逐陳編卻失眞。不是書累人。卻是人累書。 苟辦此心能作主。尋行數墨亦精神。切磋於物己成形。格致 磨琢元來只在精。若道知行元不屬。何緣知處己能行。學要鞭辟是嘉言。程子語故云。博學而篤志。切問而近思。仁在其中。此是徹上徹下語。義極較然。 功到心中事事眞。若使外心資口耳。高談性命亦迷人。晦齋於道亦功深。能發前人未發言。只恨經文無一款。八條先後又何論。物有本末。事有先後。便是下文六箇先字七箇後字及本末字張本。若去此。別作格物致知章。便覺下文先後本末字無着落。無漸次。知從何起起在心。致到竆時力更深。室中有寶人不識。一燭明處總能尋。千里元從一毫差。精之一之不在他。許下曹公眞漢賊。還從官渡討袁家。毋憂認賊而爲子。認得親時子自知。我有我心明似日。不容邪妄謾侵欺。格字應須兩義兼。求端得失在毫釐。還知萬物皆具我。一念存存戒外馳。聖學淵源十六言。知人知道摠關心。自從訓誥多名物。虞夏門庭草木深。</text>
<title>江樓秋望</title>,<text>西風扶病强登樓。景物無端入望愁。落日亂山千古色。長天歸鴈數聲秋。消磨歲月今餘幾。廓落襟期老未休。倚徧闌干吟政苦。傍人謂我有何求。</text>
<title>次金士悅韻 庚子</title>,<text>薄暮山雲起。中宵水月明。一軒高枕卧。萬竹受風淸。落落悲前計。悠悠念此生。非無三寸舌。還愧事縱橫。</text>
<title>弄丸歌 冬至日作</title>,<text>天包地外如彈丸。日月相環走其腹。周流三萬八千里。浩浩上下無終極。晝夜昇沉不暫停。春去秋來誰爲劇。林林萬象處其間。百千紛綸同起滅。今年又聞子半䨓。依舊天心動坤軸。玄機闢闔妙復妙。次第門開三十六。虛而不詘動愈出。仔細看來眞槖籥。大羹玄酒味方淡。閉關息旅敦其復。道人空齋事燕坐。足躡天根探月窟。四海濙濙一勺多。右拂扶桑左若木。聞道蓬萊幾淸淺。蟠桃結子三千刦。都入先生弄丸中。放去收來不容瞥。誰能玩我無孔珠。一點團團正虛白。</text>
<title>先賢吟</title>,<text>張生遇秋風。忽起故園情。孤帆出東海。一鴈正冥冥。鱸魚與蓴羹。只爲口腹營。旣得眼前好。還有身後名。人生貴適意。富貴如浮雲。如何東方朔。避世金馬門。偸桃亦微過。王母有煩言。徒能解客嘲。不免徘優畜。古來賢達士。出處非一轍。何須問淸濁。不害爲明哲。終然勝陸機。獨羨華亭鶴。</text>
<title>秋荷怨</title>,<text>種荷水中央。水深荷葉稀。微莖苦多刺。弱根自相依。中有千絲復萬絲。柔情脈脈無斷絶。殘花落盡無人採。江風吹散江波闊。惟餘病葉着空枝。永夜霜寒鳴摵摵。</text>
<title>秋思</title>,<text>蕭蕭江上雨。摵摵窓邊樹。嗷嗷雲外鴻。喞喞牀下蟲。相逢一夜間。共作不平聲。此時堂上白頭翁。吟詩不寐到五更。鳴聲悽切相應和。不分無情與有情。天明出門一長嘯。碧空萬里秋冥冥。</text>
<title>次晦庵讀道書韻 二首</title>,<text>一室抱冲虛。靜坐竆天遊。三山不可問。卽此是丹丘。初如墮深壑。漠漠潛玄幽。俄然白日出。萬象分剛柔。浩浩謝拘攣。無喜亦無憂。飛鞚詣帝所。御氣竆周流。長歌步虛詞。擧世誰能儔。至人神變化。潛躍元無方。居塵慕赤松。可笑張子房。辟穀自辛苦。呼吸汗翻漿。寧知桃花源。仙路久已荒。凌風有妙法。瀛海還茫茫。月明過蓬萊。霞佩飄翺翔。玄珠不在遠。湛然初非亡。歸尋伯陽子。丹經言有當。</text>
<title>感興 二首</title>,<text>天機來往浩無竆。昨日西風今北風。耐凍抱香憐夜菊。去寒依暖笑秋鴻。孤明起滅羣昏際。萬象浮沉一氣中。看取此間多事業。試將消息問參同。江聲東去月西斜。江月相違柰爾何。欲知動靜無竆意。須信陰陽互作家。默默昏昏非是隱。茫茫杳杳不爲賖。中宵壹氣消磨盡。宇宙長懷起一嗟。</text>
<title>讀宋史有感 幷序</title>,<text>南渡後人才。當以李伯紀爲首。伯紀去而天下遂中分。哀哉。汴京雖陷。金人委之而去。李公使張所，傅亮收兩河。中原固自若也。汪，黃不足責。魏公攻伯紀。亦獨何哉。詩云靡哲不愚。豈亦天耶。余嘗以魏公功不能贖罪。以其黨汪，黃攻伯紀也。張收河北傅河東。兩地全收虜穴空。誰遣小兒 指汪黃 成戲劇。八陵回首更悲風。誰將魏公擬長城。壞卻長城亦魏公。義士有心空望北。江波無賴自流東。桓溫登平乘樓。北望中原歎曰。使神州陸沉。王夷甫諸人。不得辭其責。陳簡齋詩。公卿爲左袵。江漢古東流。</text>
<title>讀書</title>,<text>東山俯魯小彈丸。岱上黃河一髮看。但道前今殊眼界。不知身已在雲間。</text>
<title>豐山途中。次老杜韻。</title>,<text>花山東畔一回頭。雲日蒼茫樹木幽。蔓草已能工結恨。澄江那得解消愁。人間得喪元無定。宇內形骸正若浮。千古至人留一法。只將身世倚虛舟。</text>
<title>反遠遊</title>,<text>登山不厭高。臨水不厭深。足知童子觀。不稱丈夫心。仲尼登岱小天下。晩歲又欲浮于海。我亦嘗從博望侯。一望崑崙出天外。崑崙之高二千五百里。日月蔽虧難爲明。俯視黃河細如絲。萬國積蘇纔辨靑。聞道羣仙處其中。霓旋羽盖何翩翩。我欲從之不憚遠。雲梯石棧可攀緣。只恨西王母。日向瑤池恣淫樂。蟲沙猿鶴不復問。山下萬人歌黃竹。東廂小兒細而黠。偸食仙桃不行法。嗚呼信美非所求。回車日暮靡所適。靑牛道人去不還。歎息關門紫氣歇。不如還歸鶴駕下。此山雖小猶棲息。雲泉一壑可藏身。不妨神遊竆八極。</text>
<title>蒙恩給職牒</title>,<text>竹窓寒雪夜蕭蕭。千里楓宸夢裏遙。白首縱霑新雨露。豈宜重誤聖明朝。</text>
<title>十二月十三日。西赴山陵。到龍宮。吟示李甥。𤈽，燦</title>,<text>病起悤悤束曉裝。驛程千里遡雱凉。晴沙晩石相縈帶。落日孤雲正杳茫。九死敢忘忠孝願。殘年重別水雲鄕。喬陵松檜風霜苦。半夜寒聲入夢長。</text>
<title>李𤈽兄弟追別於虎溪</title>,<text>二子聯鑣遠。臨溪送我行。那堪垂老日。重抱望鄕情。野樹寒風急。關門夕照明。應將一罇酒。春草又相迎。</text>
<title>出獐項峽口。望忠州。</title>,<text>野闊天回一望愁。中原歸路更悠悠。山從劍石來方壯。水遶金灘去未休。浮世幾人靑入眼。少年爲客白渾頭。余八歲時隨先君子在此邑 惟將老淚供多感。灑盡千行寄北流。</text>
<title>過彈琴臺有感。次朴昌世先生韻。幷序</title>,<text>余在朝建議。以爲都城以長江爲固。而忠州居上流。忠州不守。則都城不可保。往時申砬不知進據鳥嶺之險。以固忠州。而引賊入平地。與戰於城下。一敗塗地。浹旬之間。三都皆失守。今當於鳥，竹二嶺。設險以備不虞。又築城彈琴臺。使可據守。船運黃海道漁鹽。遡流而上。散糴山郡。旣爲民利。漸可儲置軍糧云云。事幾就緖。而余以譴去國。其事俱罷。今過其下。獨前時貯魚鹽小草屋數間在耳。古人云。天下不如意事。十常八九。豈謂是耶。昔朴先生祥。牧此州有詩曰。異境森羅不可探。彈琴臺下水如藍。文章强首無遺墓。翰墨金生有廢庵。落日上江船兩兩。斜風盤渚鷺三三。陶詞莫遣佳人唱。太守聞來面發慚。次其韻。以寓余意云。上流形勝此中探。山擁金城水繞藍。興廢有時雙淚眼。關津無賴一茅庵。還憐銳卒空輸萬。坐使雄都盡失三。廊廟數年無寸效。倚風料理只心慚。</text>
<title>正月二十八日。過南橋。沿河而西登北壁。晩到書堂有感。甲辰</title>,<text>水雲無處不傷情。偶向江郊盡日行。庭草不知人事變。春來還繞小塘生。</text>
<title>待月</title>,<text>待月期何處。東南第二峯。晩雲初解駁。飛鏡忽騰空。歷亂山頭樹。微茫水底虹。幽人乘逸興。長嘯倚江風。</text>
<title>種松 幷序</title>,<text>二十九日。令子弟及齋僧數輩。種松凌波臺西三四十株。余嘗讀樂天種松詩云。如何年四十。種此數寸枝。得見成陰否。人生七十稀。今余年六十三而始種。此可自笑。偶作數句語爲戲。劚土北山下。種松西巖角。土覆不盈蕢。松短不盈尺。離披亂石間。各帶傷根色。得地縱爽塏。滋身少潤澤。遲遲雨露濡。颯颯霜風急。老夫强好事。傍人笑其拙。如何老大年。養此難成物。陰成固不望。封植知誰力。昻霄會千載。留與鸞鳳宿。</text>
<title>感事</title>,<text>社稷昔艱危。奔鯨蕩溟渤。關門失鎖鑰。列郡如破竹。延秋呼白烏。宮闕烟塵勃。玉輦累遷次。六月巡沙磧。寧知太師宅。化作傖人窟。六月平壤陷。賊入據。 鴨水淸瀰瀰。遼山明刮目。當時狼狽甚。事有不忍說。時請內附渡遼 天道竟助順。吾王有聖德。民心不忘漢。至諴昭皇極。使臣哭天庭。王師歲暮出。白馬李將軍。意氣呑海嶽。精神動天地。長虹貫白日。癸巳正月一日。師次肅川。白虹貫日。軍中云勝賊之兆。 一鼓下箕城。再進麗京復。長驅或不戒。恃勝暫蹉跌。竆獸法勿搏。少緩非計失。衆策極經營。遊說資談舌。遣沈惟敬誘賊出城 廼於四月末。神京歸版籍。漢南道路通。嵩北妖氛豁。乾坤再整頓。日月重煥赫。是歲月臨陽。六轡回西極。十月車駕還都 都人迎翠華。佳氣還金闕。草草漢官儀。故老多垂泣。兩宮寄閭閻。百僚倚牆壁。公私一塗地。九街腥風拂。鍾簴誰復問。淸廟生荊棘。遺民脫黥劓。百千纔二一。饑羸不能起。指口求饘粥。花明紫殿陰。草綠城南曲。所見無異物。縱橫惟白骨。孤臣極無似。國事從顚覆。濫荷三接寵。虛叨五鼎食。承恩不能報。萬死有餘責。驅馳戎馬間。黽勉輸筋力。風餐薩水岸。野宿坡州雪。釁積丘山重。效計絲毫蔑。治亂無定形。人爲可以卜。永念陰雨初。綢繆或未密。廟堂坐麟楦。邊鄙多朽木。人情有萬般。世議多翻覆。維綱旣解紐。萬計歸虛擲。千兵非所急。一將眞難得。畫餠不可食。金甌從此缺。亡羊牢可補。失馬廐可築。往者雖已矣。來者猶可及。誰能陳此義。一一聞閶闔。</text>
<title>送金昌遠赴江陵 三首</title>,<text>客路東風急。離亭夕照明。留連一杯酒。不盡兩鄕情。白髮來相逼。丹砂鍊未成。仙山掇瑤草。寄我制頹齡。七年同去國。千里獨還京。世事迷春夢。人生逐水萍。丹心天北極。白首海邊城。芳草年年綠。其如遠別情。時以朝辭入都聖主洪恩重。孤臣罪釁多。一言無補效。萬計悉蹉跎。風樹南來晩。宮雲北望賖。惟殘數行淚。寄灑漢江波。</text>
<title>輓金東岡肅夫 肅夫流落湖西。歿于淸州。歸葬星山。</title>,<text>擬將糠粃鑄虞唐。半世升沈一夢長。直道已能酬聖主。衰年不復戀金章。魂歸嶺嶠新阡遠。路入鄕園舊業荒。風度秖今那可得。獨留殘月照空梁。</text>
<title>望思臺</title>,<text>望思臺望思臺。望思歸來胡不歸。山川滿目遺恨多。樵歌一曲淚沾衣。征和天子誇雄武。甘作江君掌中物。無端讒說巧如簧。骨肉豺狼眞一瞥。寧知父子便交鋒。白日城中流戰血。人生天地乃有此。乃祖神靈潛掩泣。嬰孩何辜並就夷。壺關丈人言徒切。高臺晩從湖上起。湖水悠悠湖日薄。臺邊只有長安道。臺上不見甘泉宮。甘泉宮殿閉不開。堯母之門崇復崇。</text>
<title>行路難</title>,<text>關門日出雙扇開。門前撾鼓聲如䨓。直視關東二千里。極目黃埃低草萊。咸陽宮殿鬱嵯峨。日夕宮車朝聖母。大舅功高在社稷。華陽棣萼相先後。一朝大梁使節回。槖裏潛藏三寸舌。誰敎化作有翼虎。飛入深宮不見跡。相逢不知道何語。但見骨肉爲胡越。黃泉莫聞大隧歌。更有何人論斗粟。離宮咫尺隔晨昏。母子深恩中斷絶。揚揚出入永巷中。曾是梁家簀中客。</text>
<title>魏武風松寒竹四大字歌</title>,<text>松生太山巓。烈風搖根吹不息。淇上有苦竹。寒雪壓枝多摧折。松搖不改色。竹摧猶存節。植物有如此。人生當柰何。曹瞞甲兵手。餘事翰墨家。徒知松竹字。不知松竹心。歲寒誰復問後凋。百尺高臺漳水潯。臺中蕙帷空。一望西陵路。西陵碧樹春復秋。行人不道征西墓。飛騰跋扈能幾何。紙面空留舊時跡。</text>
<title>精舍西齋對月</title>,<text>誰將百鍊江心鏡。掛在花山第一峯。影入西齋生夜白。水光山色有無中。</text>
<title>哀李統制</title>,<text>閑山島古今島。大海之中數點碧。當時百戰李將軍。隻手親扶天半壁。鯨鯢戮盡血殷波。烈火燒竭馮夷窟。功高不免讒妬構。性命鴻毛安足惜。君不見峴山東頭一片石。羊公去後人垂泣。凄凉數間愍忠祠。風雨年年▣▣▣▣▣▣▣▣不修。時有蜒戶呑聲哭。</text>
<title>嘲殷浩</title>,<text>深源若不出。當如蒼生何。此時人語 深源晩一出。四海轉奔波。不如東山子。談笑靖胡沙。尺鷃慕大鵬。可笑不量己。如何一室中。更作書空字。</text>
<title>寓懷吟</title>,<text>我有不速客。淸風與明月。相隨入我室。兩忘形與跡。江樓三五夜。雨霽天容碧。主人坐蒲團。癯形如病鶴。規中有眞人。參同契。眞人潛深淵。浮游守規中。 眼邊無俗物。何須怨離索。攜此永今夕。</text>
<title>賦雲石</title>,<text>雲從何處來。就我西巖宿。巖爲常住主。雲作屢遷客。相逢不解語。相別無戀色。主客兩無心。不見將迎跡。千秋與萬古。一雲還一石。</text>
<title>次權公擧 杠 韻</title>,<text>誦君白雲曲。心與雲俱閒。雲飛在天上。雲去或還山。寧能注甘雨。只解怡人顔。層霄望霑洒。弱劣倦登攀。南山爽氣多。獨愛暮禽還。</text>
<title>新成小舍題壁</title>,<text>行年六十三。始得數間屋。經營今半成。四面無牆壁。晨興對靑山。夜卧邀明月。人生苟知足。着處皆安樂。永念古人心。逍遙日復日。</text>
<title>夜坐</title>,<text>難時云易易時難。難易相尋歲已闌。風雨一窓孤燭夜。數行衰淚自汍瀾。</text>
<title>題西樓 二首</title>,<text>貧賤人所厭。富貴人所求。悲歡與得喪。擾擾不知休。人生在世間。大海一浮漚。百年能幾何。萬事眞悠悠。居然了塵妄。一笑倚西樓。西樓雖一間。亦足容吾膝。上有一爐香。殘書數三帙。平呑遠山影。俯挹澄江色。主人信貧寠。三旬九遇食。獨愛北窓下。淸風滿枕席。</text>
<title>讀陽明集有感 二首</title>,<text>陽明。與朱子學背馳。大要只在於致知格物四字上。別立意見。朱子謂人心之靈。莫不有知。天下之物。莫不有理。使人卽物竆理。以致其知。陽明則以爲理在吾心。不可外索。其論學。一以良知爲主。昔孟子論理義之悅心。必以耳目爲喩。盖就人之所易知者以明之也。夫目。固足以見天下之色。然天下無色。則目何有見。耳固足以聽天下之聲。然天下無聲。則耳何所聽。口固足以辨天下之味。然天下無味。則口何所辨。斯固合內外之道。不可專以在內者爲是。而在外者爲非也。然使爲陽明說者聞此。必曰。人但可求明於目。目明則天下之色。不難見也。但可責聰於耳。耳聰則天下之聲。不難聽也。但可使口不爽。口不爽則天下之味。自可辨也。今捨其目與耳與口。而役役焉求明於色。求聰於聲。求辨於味。則色與聲與味。其能自明自聰自辨乎。斯言一出。天下靡然莫有容喙者矣。然目雖有見而常人之見。不如離婁。耳雖有聽而常人之聽。不如師曠。口雖有辨而常人之辨。不如易牙。斯乃先覺之所獨得。而學之所以爲貴也。若捐去書冊。暝目一室。但事於本心良知之間。則雖一時凝定之力稍若有得。而所謂三千三百。致廣大盡精微者。終不能如聖人矣。吁。嘉定以後。末學之弊。已極於口耳出入之間。陽明其亦矯枉而過直者歟。不然。無乃禪家所謂改頭換面。以籠駕一世者耶。二篇意。各有所在云。陽明每說心爲理。理在吾心不在書。人雖有口能知味。指良知 味辨熊魚始不疎。指卽物竆理 道有萬殊歸一法。地分胡越儘吾廬。物我一理 如今天下懷襄甚。怊悵何人更鑿疏。右闢陽明說嘉定年間末學弊。尋枝摘葉儘無竆。徒聞姬轍周天下。不顧明堂盡日空。燭幽莫忘徑寸鑑。行船須倚半帆風。看他擾擾昏昏地。一念回光便見功。右救俗學且自警</text>
<title>示兒輩讀書山寺 二首</title>,<text>理明辭達卽爲文。江漢初分一線源。不向大途平着脚。却從荊棘浪馳奔。井裏元無大樣天。眼中纔得小團圓。少年脚力應强健。一上峯頭盡八埏。</text>
<title>閒中讀寒山子李陶詩 三首</title>,<text>吾非學禪者。獨愛寒山子。其言多脫灑。往往深造理。烟霞作襟懷。水月爲文字。胡爲世上人。擾擾風塵裏。詩人亦無數。所愛惟李白。比如行天馬。不受人羈縶。秋華去粉飾。至寶無雕琢。夜夜屋梁月。精神猶可覿。陶令有好懷。歸來自彭澤。園林日可涉。獨去看松竹。寧從田父飮。不食將軍肉。可笑陶弘景。久掩茅山扉。晩得宰相名。汚我薜蘿衣。</text>
<title>曲江三章。次老杜韻。</title>,<text>曲江縈廻石壁高。秋風日夕多風濤。江邊老人垂二毛。天地中間一身孤。踽踽凉凉無與曹。秋來擧頭望原野。野色茫茫接林莽。門前過客日無數。人心不同眞如面。翻手爲雲覆手雨。此事何必問蒼天。此身幸得歸園田。數間茅舍白雲邊。飢食靑松渴飮泉。前年如此復今年。</text>
<title>偶吟</title>,<text>千莖白髮已垂肩。氣力今年減去年。世事浮雲流水外。生涯茶鼎藥爈邊。新開小戶連脩竹。晩戒癡奴事薄田。漸向靜中知損益。喟然時復一欣然。</text>
<title>秋日感懷 二首</title>,<text>西齋秋夜淸。寒露滴梧葉。耿耿不能寐。窓間有宿客。明朝攬明鏡。白髮如白雪。掩鏡長太息。天風吹颯颯。子眞耕谷口。高名動京都。藏身不藏名。此屬非吾徒。榮華與聲譽。等是空中雲。惟應白鷗鳥。可與洗心論。</text>
<title>九月初五夜。登樓感秋作。</title>,<text>中夜登西樓。凉風吹不休。是時雨初霽。天高雲氣收。殘星三四點。片月西南流。白露下園草。蟋蟀鳴啾啾。感玆時節變。永歎懷隱憂。萬事已黃髮。殘生隨白鷗。平生杜少陵。使我心悠悠。</text>
<title>盧弘仲 景任 寄詩論學。感其意。次韻。</title>,<text>聖學有淵源。要言是精一。子思憂後學。又云當致曲。人心與道心。一闔還一闢。悟登九天上。迷沈千丈壑。收來放去間。聖狂分寸臆。我老未聞道。心念日頗側。如彼失路人。倀倀無所適。如君富年力。篤志如金石。庸言必加謹。庸行必加飭。志壹氣自隨。夾持期無斁。</text>
<title>與族姪金頫論粥。作詩記之。資一笑。</title>,<text>年饑食不足。性命寄饘粥。金生宣城來。所患亦在食。相與論粥品。色味詳推擇。金生欣然笑。豆粥眞第一。我頗慣食麥。恥麥居後列。良久各分疏。固守終不服。我言相等耳。不必强優劣。蕪蔞與滹沱。一般救文叔。終然勝菜羹。足解飢膓熱。傍有富家子。撫掌一大噱。吾家不喫粥。玉食眞不惡。</text>
<title>子男哀詞</title>,<text>汝今捨我去。一言與汝訣。人生在世間。脩短固不一。汝年纔十七。純明有異質。一疾困沈綿。遷化爲異物。薪盡火卽滅。達者有是說。汝薪未應盡。汝火胡遽滅。火滅寄何處。薪沈付冥漠。忍掘荒山土。埋此連城璧。吾衰亦已甚。能作幾時別。無忘今世緣。更結來生業。</text>
<title>玉淵十詠。效李白姑熟十詠。</title>,<text>秋月潭秋月散淸輝。秋潭湛凝綠。夜久靜相涵。氛昏亦已歇。那能辨上下。只見空明色。欲論道人心。一語眞難着。達觀臺我有數尺軀。半生寄塵埃。今朝挾天風。飛上最高臺。二儀分高下。三光自縈廻。招呼兩黃鵠。聊可與徘徊。凌波臺一石中突兀。長江走其下。波平杳無際。極目竆西瀉。不聞采菱歌。况見生塵韈。怊悵久延佇。湖山雲日夕。雙松厓亭亭二株松。對立蒼崖間。上有彩禽棲。下有淸河瀾。凉風半夜起。靈籟月中寒。山空人不到。秋雲空往還。繫船巖偶逐滄洲興。沿洄萬頃天。江淸宜弄月。石密可藏船。慇懃好繫纜。莫使風擺失。下瀨多驚浪。舟移恐傾覆。桃花遷江上春三月。桃花正冥冥。緣崖數里遷。望之如赤城。無乃避世人。幽棲在此中。流花亦不惡。疑有釣魚翁。玩心齋虛齋㗳然處。只有一蒲團。未自分眞妄。憑誰說易難。迎來纔有象。忘去忽迷端。怳忽竆三界。徘徊歲已闌。看竹門老翁罷午睡。負手行庭曲。行庭意易闌。出門看脩竹。適與江風會。淸音散氷玉。時有叩門人。忘形誰主客。謙巖舍我兄遺亭舘。謙巖有舊名。竹影浮臨堦。梅花開滿庭。遊蹤芳草合。仙路白雲生。悵憶空垂淚。江流夜有聲。砥柱巖不辭衝波激。孤堅性獨全。應知巨靈意。欲柱半壁天。作勢排重險。盤根到九泉。懷襄終自任。䟽鑿又何年。</text>
<title>次柳思庵韻 幷序</title>,<text>柳思庵淑詩。他鄕作客頭渾白。到處逢人眼不靑。淸夜沈沈滿窓月。琵琶一曲鄭瓜亭。後陶隱繼之云。琵琶一曲鄭瓜亭。遺響悽然不忍聽。俯仰古今多少恨。滿簾疎雨讀騒經。余讀而感之。作一詩以吊思庵。思庵冤結千年後。江上秋峯數點靑。欲把琵琶彈夜月。曲中疑有鄭瓜亭。高麗時。鄭叙謫東萊。作歌以寓戀君之意。至今樂府有鄭瓜亭曲。</text>
<title>庭樹爲秋風所敗歎</title>,<text>昨夜秋風何處來。吹我庭前碧桃樹。但聞凄凄復騷騷。葉聲如怨而如訴。朝起視之但空枝。葉落四散無蹤跡。曾不道春華爛熳開滿樹。絶艶粲粲驚人目。由來盛衰自有時。不是天公恩厚薄。老夫愚癡不解事。繞樹行吟空歎惜。</text>
<title>寄李進士仲陽。問興國寺遺跡。幷序</title>,<text>龍宮大竹里越邊有古寺。村氓每稱欣谷寺。余偶見鄭圃隱集。有送安東李就書記詩云。昔日讀書興國寺。時時夜夢到靑山。舊交最憶堂頭老。爲我乘閒一往還。盖欣谷與興國聲相近。故誤稱而人不能辨也。余傷其先賢遺跡。湮沒於百年。李進士仲陽江舍。與相對。故以詩問之。聞道高居對興國。昔賢遺躅問如何。梅花折得無人寄。十里春江漲綠波。</text>
<title>題看竹門</title>,<text>看竹門前獨立久。竹風蕭蕭吹短髮。落盡梅花不見人。山靑水綠沙如雪。</text>
<title>金溪齋寺雜詠 六首</title>,<text>永夜客無眠。高僧來伴宿。殘燈在佛榻。時時自明滅。惟聞掌上珠。或見鼻端白。不覺窓全曙。松風生遠壑。山人思瓊年八十。自廣興浮屠來訪。因同宿。達曉不寐。惟時聞念珠聲。大化良悠悠。吾生空役役。求眞或自迷。逐物還成惑。萬法固多門。一言眞妙訣。無人會此意。題詩遍窓壁。此事不可忘。此日足可惜。回看百年內。得失秋毫末。去者雖已矣。來者猶可及。終朝語心口。相期在不息。散步盤石上。松風滿巖谷。不見古時人。惟見古時月。月旣不解愁。夜夜來如約。人去在何處。雲天自寥廓。晦翁調息箴。引說鼻端白。達人固了了。愚人多認錯。魚須在深淵。惑者還緣木。解道程門語。心要在軀殼。吾心久無事。不與春華競。寧將一微塵。翳此百鍊鏡。偸閒自少年。昔賢猶自警。獨有晨鐘響。時時發深省。</text>
<title>壁間見子男庚子冬題名。淚下良久。</title>,<text>汝逝已半歲。形容漸難記。寧知塵壁裏。尙有當時字。嚴霜凋蕙草。烈火燒崑玉。物理未應然。天心誰復測。無端數行淚。爲汝一霑臆。</text>
<title>賦雨後靑草 二首</title>,<text>獨向禪堂卧。終宵聞雨聲。朝起望遠野。草色何靑靑。宿雲離復合。山日翳還明。感玆時物變。悠悠傷我情。我有濂溪草。而無濂溪心。閒庭經夜雨。翠色一寸深。門閉無來客。山高易夕陰。詩成誰與和。聊復一沈吟。</text>
<title>雨後登山</title>,<text>尋山不厭路高低。野雨新晴水滿溪。杜宇一聲山日暮。棠花初發石橋西。</text>
<title>風松石 幷序</title>,<text>齋寺東有大石。可坐十餘人。余於癸酉。與兄居先考憂。廬其側。其下大松。枝榦奇古。余取古人風松二大字鐫其面。因記其事。盤陀一片石。長在靑山麓。傍有百丈松。風來自蕭瑟。每當獨來時。遠憶銜哀日。荊萱盡凋謝。歲月如箭疾。刮苔鐫大字。題作風松石。應有繼來者。爲余長歎息。</text>
<title>大雨</title>,<text>黑雲驅雨過山前。銀竹橫斜忽滿川。霽後天容還一碧。江南江北草如烟。</text>
<title>權同知震孫，良孫兄弟來訪。皆白首無恙。余見之有感。明日以詩寄之。</title>,<text>荊樹花殘不復春。衰年孤露自傷神。世間誰似君兄弟。白首相隨老一隣。</text>
<title>金安陰守愚 允明 來訪。以詩謝。</title>,<text>共作人間六十翁。偸閒難與少年同。知君尙有長歌興。欲對芳樽更一中。守愚自號長歌翁離索年來絶往還。見君聊復一開顔。從今更結尋春約。花滿前溪月滿山。</text>
<title>安陰次韻來。又用其韻寄之。</title>,<text>堪笑竆村兩秃翁。三春竹樂與誰同。相思斗覺年華晩。落盡山花夜雨中。倦飛孤鳥自知還。浮世逢人少好顏。賴有前村亦樂子。一盃相屬對靑山。安陰又號亦樂堂</text>
<title>卧聽卯兒讀史略轅固譏公孫弘曲學阿世。有感偶題。</title>,<text>轅生九十尙精神。曲學深排仄目臣。名利前頭多陷溺。世間還有美新人。</text>
<title>寓齋寺。聞江上梅桃盡落。寄狼川姪。前年春。亦以病不出江齋。</title>,<text>每到花時不見花。今年病似去年多。梅花落盡桃花晩。風雨無情送歲華。</text>
<title>雨霽後。月色甚明。二首</title>,<text>卧聞松風長。起看山月出。風淸可人耳。月白宜人目。但得淸明象。莫着淸明跡。物我相忘處。中涵一太極。我讀古人書。欲見古人心。古人隔千載。杳然不可尋。時世有前後。此物無古今。由來眞面目。都不在高深。</text>
<title>夏日寓中臺寺</title>,<text>寺倚千尋壁。窓迎萬里風。川原看浩渺。碧樹俯玲瓏。大暑何曾逼。仙區若可通。便堪逃火宅。憂思暫時空。</text>
<title>自慰</title>,<text>滿山松葉可療飢。一掬淸泉聊解渴。芙蓉薜荔可爲衣。綠蓑備雨仍靑蒻。資身卽此兩無憂。到處隨緣無不足。菟裘舊在江上村。數椽茅屋依脩竹。萬鐘於我何加焉。往往高明鬼瞰室。人間何事勝無事。一曲滄波弄明月。朴嘯臯先生詩云。何事勝無事。晴雲在谷中。急收塵土跡。歸對故山容。余嘗愛其語。故用之。</text>
<title>余不喜作詩。意到惟作打乖語以自遣。客有勸我習作律以便應俗。戲作。</title>,<text>吾年已老從天放。精魄惟尋不二門。縱有詩情消未盡。不應重作世間言。</text>
<title>范忠宣在永州。閉門謝客。固欲見則但問寒暄。揖客對卧。鼻息如䨓。睡覺。常及暮而去。</title>,<text>堯夫在永州。閉門不見人。客到常對睡。日西始欠伸。從知睡鄕樂。有勝平生親。此意已云苦。此事不足嗔。睡罷兩無語。忘形誰主賓。搔首各分散。倒着白綸巾。兒童撫掌笑。識者爲酸辛。送客不出門。滿園桃李春。還尋一榻卧。不復戀芳辰。</text>
<title>十月。移寓西美洞。窓前有古梨樹一株。預念明年春花盛開可玩。故題壁。</title>,<text>黔峯一點望中靑。淨嶽連衡若弟兄。深鎖洞門山隱隱。平臨浦口樹冥冥。梨花滿院春如海。石澗循除夜有聲。高卧百年無事客。世間榮利一毫輕。</text>
<title>十月十九日。聞金江陵昌遠訃音。</title>,<text>朔風號怒動西林。千里書來報惡音。白首人間惟我在。不知誰與更論心。</text>
<title>偶題窓上</title>,<text>客去衡門掩。山空落葉深。庭松生晩碧。聊慰歲寒心。</text>
<title>聞江陵櫬過豐山。以詩哭之。</title>,<text>凌波臺上屬離觴。往事如今已渺茫。人世獨留傷白首。襟期相托自靑陽。天涯簡札猶堪記。夢裏形容未可詳。欲草短詞當永訣。淚交殘墨不成章。</text>
<title>至月二十九日記所見</title>,<text>今朝苒苒雲歸北。日到午時來大雪。雪霽林端已夕陽。餘雲尙在前山麓。</text>
<title>雪後題窓紙</title>,<text>小窓孤卧一羸形。窓外柴扉盡日扃。積雪滿山人不到。病餘時復玩丹經。</text>
<title>題溪邊石</title>,<text>辛夷初發小溪濱。細草微生綠未勻。景物不殊人事異。東風回首獨沾巾。</text>
<title>草庵新成。偶題壁上。</title>,<text>西美洞中三月末。東庵六十五年翁。任他憂病侵凌久。賴有漁樵笑語同。江雨乍晴千里草。林花全落五更風。幽懷獨去還怊悵。人事天時兩不竆。</text>
<title>雨後落花滿庭有懷</title>,<text>風光苒苒靑春暮。世故茫茫白髮明。一夢邯鄲高枕後。隔林啼鳥兩三聲。</text>
<title>輓金安陰</title>,<text>憶曾蕭寺逢君處。握手相看雙鬢絲。薤露獨傷今日意。山花自發去年枝。棲遲薄宦風塵晩。隱約竆村歲月移。淚眼更尋塵壁裏。不堪重檢舊題詩。</text>
<title>寄鄭景任</title>,<text>君居西谷我東山。兩地相思百里間。高樹亂蟬秋雨後。獨來溪曲聽潺湲。</text>
<title>寄李叔平</title>,<text>久愛詩聲落地金。書來聊復慰幽襟。相思苦被山河隔。多病空驚歲月侵。萬事自憐垂老日。百年難了報恩心。知君獨抱峩洋曲。欲向江樓聽玉琴。</text>
<title>寄盧弘仲</title>,<text>衰病侵尋雪滿頭。思君不見意悠悠。那堪別後年華晩。碧樹蟬聲已近秋。</text>
<title>與童子二人。濯足前溪。</title>,<text>濯足淸溪弄溪水。因攜童子步溪沙。山深樹密無人見。處處新開石竹花。</text>
<title>九日書壁</title>,<text>病脚羸疲不下堂。敝裘穿結㥘新霜。人間萬事都無興。曝背陽簷一味長。</text>
<title>八日。還西美洞。三首</title>,<text>紅葉滿山秋色老。碧天如水鴈聲哀。佳辰酩酊非吾事。信馬行吟入洞來。出洞意不適。入洞良足樂。獨來不逢人。秋風動林壑。古道生秋草。空山已夕暉。小菴依舊在。聊可掩柴扉。</text>
<title>山中無事。與兒輩拾橡。偶吟爲戲。</title>,<text>朝出拾橡東山巓。暮出拾橡東山足。朝朝暮暮拾橡去。衣裳穿結脚不韈。今年橡林多結子。風飄滿地金丸落。老夫衰病不出門。尙爲資生謀口業。辛勤日日不知疲。坐對筠籠時一噱。呼童束薪西澗底。石鐺煮熟甘如蜜。食飽負手下庭行。自笑前時五鼎食。</text>
<title>淘沙曲</title>,<text>淘沙淘沙復淘沙。日日淘沙大江曲。淘沙雖苦不知疲。只爲謀生資口食。撇取零星盡黑鐵。一點眞金那易得。野人重利不重寶。何暇更分金與鐵。終歲淘來問何用。畢竟纔堪鑄一錯。</text>
<title>延陵寄書來。勸余閒中著書。戲答。</title>,<text>著書亦不惡。著書良費力。朋徒已怠散。筆硯久寥落。譬如寒灰中。宿火寧用撥。獨有兩地心。相期永無斁。</text>
<title>書圃隱集 二首</title>,<text>當年橫竪無傳久。墜緖茫茫不可尋。獨鶴未廻仍歲暮。昏鴉落日滿寒林。泰山零落一毫芒。尺錦猶能辨七襄。五百年中遺間氣。高名留與日爭光。</text>
<title>寧海儒申挺立來言。寧爲牧隱外鄕。欲作書院。議異同問余。余謝不敢對。去後有感於牧老心事。吟二絶。未知尙論之士。又以爲如何。</title>,<text>牧老文章大鳴東。行身只在濁淸中。衰年哭子空山裏。絶似東京太尉公。眞黃花對僞淵明。此語深悲此老情。驪江一曲栽幽竹。卻羨東籬嗅落英。</text>
<title>詠燈火</title>,<text>非膏火不明。非火膏不竭。貪明不愛膏。膏盡明仍熄。相資又相賊。此理誰能詰。若論究竟法。玄天本幽默。</text>
<title>靈臺 二首</title>,<text>一片靈臺日鏡明。絶無思議妙難名。若將酬應分疆界。何異空中索臭聲。萬界都成一混融。前瞻無始後無終。只緣操捨分消長。山木人心理亦同。</text>
<title>感事</title>,<text>老去猶存報國心。空山歲暮一悲吟。衰年觸事多成感。危涕無端忽滿襟。</text>
<title>次韋蘇州歎白髮</title>,<text>寒衾厭久卧。獨起秋齋曉。短髮不堪梳。霜蓬颯相繞。嬌兒指一笑。今朝黑轉少。</text>
<title>今年節晩。山中十月。始見菊有感。</title>,<text>十月天時已向闌。數叢殘菊不勝寒。高風淅淅凋黃葉。落日微微下翠巒。衣食亂心妨靜業。溪山隨分占淸懽。男兒宇宙無竆事。時對陳編獨赧顔。淅淅一作漸漸</text>
<title>寄李景任 輔</title>,<text>又見黃花發。竆村卧病餘。翁年近七十。世事飽乘除。雲樹三年隔。風霜十月初。相思不相見。南望涕漣如。</text>
<title>至月初一日夜。偶看丹經。書示袗兒。</title>,<text>千端萬緖終歸一。說到竆時一亦無。終日不違惟默默。任他人世笑如愚。</text>
<title>春日。定州公廨。閒居偶題。</title>,<text>半簾疎雨燕飛忙。永日閒齋一炷香。花落滿庭慵不掃。淸風時趁北窓凉。</text>
<title>義州延春堂。夜坐遇雨。</title>,<text>幽懷悄悄夜堂空。旅枕偏驚落木風。坐到五更凝不寐。濕雲寒雨滿城中。</text>
<title>元日有感</title>,<text>舊年逐夜盡。新年隨日出。如何一笑中。更失三百六。流光感苦心。遠思驚芳節。岸柳嫰輕枝。簷絲颺初旭。雪霜豈不深。萬物已春色。抱病正杜門。端居媚幽獨。有懷誰見告。得意還自悅。寒梅不可負。有信江南約。</text>
<title>初春齋居。感事有作。</title>,<text>春來連雨雪。寒氣未全衰。柳色迎時急。梅花見事遲。時梅未發而柳已黃 跡兼心共遠。靜與病相宜。寥落柴門逈。閒居草滿池。</text>
<title>高陽道中</title>,<text>山溪一雨水生波。傾側危橋擁亂槎。江燕自飛人不見。晩風吹盡野棠花。</text>
<title>定州南臺。玩月懷京友。明日寄柳景文叔。戊辰春</title>,<text>昨夜南臺望。蒼茫俯晩坰。宿雲依暗渚。良月滿虛亭。一病三春暮。孤樽兩眼靑。忽思京洛伴。千里尙同馨。</text>
<title>陪使相。登百祥樓少憇。發向嘉山。</title>,<text>高樓縹緲上雲梯。倚遍危欄日欲低。山勢直竆遼塞外。江流不斷海門西。晴川芳草詩情動。孤鶩殘霞客思迷。關路正長王事急。驛亭疎柳馬頻嘶。</text>
<title>登箭門嶺。望鴨綠江。正是三國邊界。其西則接連大海。極目蒼然。意是登萊對岸。其北則高山接天。陰雲殺氣。令人愁慘。因憶少年過此。俯仰今古。有感慨之懷。</title>,<text>岹嶢箭門嶺。登眺意何如。日落靑徐界。山圍靺鞨墟。大江流浩渺。平野遠紆餘。十載重來過。秋風鬢髮疎。</text>
<title>贈滕季達 二首</title>,<text>季達吳洲人。從詔使來。能詩。自言平生好遊。此去欲遊天台，鴈蕩諸山。愁心不定似驚湍。一壁靑燈五夜寒。忽憶西江相別後。此生無路得重看。採藥尋眞去不歸。白雲紅樹思依依。天台處處迷仙躅。從此人應識面稀。</text>
<title>奉別退溪先生</title>,<text>乞退新承命。春江暮帆輕。聖恩憐白髮。朝議軫蒼生。濟世非無術。耕雲奈有盟。今朝無限意。不獨抱離情。</text>
<title>免喪後始出遠志精舍有感</title>,<text>來上林亭晩。秋深錦樹酣。淸霜凋日夜。落葉滿西南。碧水明丹壁。歸雲間暮嵐。江山非不好。愁思自難堪。</text>
<title>豐基客舍。留別裴汝友。</title>,<text>丙子夏。余以獻納召還京。時汝友爲郡守。朝雨。汝友留余。旣而雨晴。乃發戲書。臨分不厭酒杯深。脉脉都傷去住心。山日向晴官道直。莫愁天際有輕陰。</text>
<title>宿龍宮李眉叟家。庭有梅花一株可玩。</title>,<text>獨抱閒愁坐夜長。悄無相問掩脩廊。春風不斷簾旌動。一樹寒梅晩自香。</text>
<title>宿鳥嶺村店</title>,<text>悄悄林風起。泠泠溪響生。幽懷正迢遞。山月自分明。浮世身如寄。殘年病轉嬰。南來還北去。簪笏愧虛名。</text>
<title>漢江留別鄭汝仁</title>,<text>風雨歸時急。鸎花去後多。春江一相送。世道復如何。</text>
<title>卧病江村聞笛</title>,<text>西風昨夜動林臯。病裏光陰屬二毛。鐵笛聲中有秋思。楚天寥泬月輪高。</text>
<title>奉贈李判書 後白 以宗系陳奏使赴京</title>,<text>謁帝申冤事不輕。三年公復向西行。王尊爲國寧辭險。季札觀周舊著名。高義半生傾海域。丹忠一日動天庭。相思最是烏蠻夜。繞舘烟花月正明。</text>
<title>送金書狀 澥 赴京</title>,<text>蒼茫臨歲暮。雨雪集晨朝。海域人初發。燕山路正遙。朔雲迷遠樹。邊月共殘宵。珍重朝天節。春風好度遼。</text>
<title>秋日村居卽事</title>,<text>看盡行雲度遠岑。卧聽高樹一蟬吟。孤村日暮無來客。古道秋風禾黍深。</text>
<title>次晦庵韻</title>,<text>夜聞山雨下。宿雲朝在麓。十日斷往還。柴扉映茅屋。亦有千載人。心期詎幽獨。紫陽有妙語。焚香時展讀。</text>
<title>輓金司成 復一</title>,<text>五十光陰一夢驚。桐鄕遺愛在蒼生。沈綿二豎無良藥。風雨三秋隔老兄。直氣正非今世士。淸修不愧古人情。哀詞題寄南雲黑。漢水西來鳥道橫。</text>
<title>輓李靑蓮</title>,<text>天柱峯摧南極傾。蒼生望絶士林驚。靑年志槩凌霜雪。白首忠勤動廟庭。楊綰佇看扶大業。魏公寧復倚長城。如今萬事關時運。雲暗寒山日欲暝。</text>
<title>遊歧湖。泛月登孤山。</title>,<text>孤山踏月弄仙花。桂棹歸時月未斜。南浦採菱人欲盡。隔林松火認漁家。</text>
<title>咸昌客舍。次湖陰韻。</title>,<text>龍宮舘裏午聞雞。走馬咸寧日掩西。啼鳥落花隨處在。暖風芳草客魂迷。流年冉冉空傷老。別思茫茫剰入題。小閣臨觴忽惆悵。起看天際片雲低。</text>
<title>歧亭留別</title>,<text>草色連湖遠。花枝出屋多。歧亭一回首。奈此別離何。</text>
<title>乞暇南歸。宿良才村。</title>,<text>客程愁晩滯南郊。落日寒風動柳梢。山勢北連嵩岳近。江流西下海門交。羈遊節序空驚晏。到老軒裳未易抛。望盡川原懷渺渺。危途咫尺當函崤。</text>
<title>江樓觀漲</title>,<text>臨江那得見淸波。黃濁滔滔日復加。欲向西樓待明月。只愁風雨夜深多。</text>
<title>北潭精舍新成偶吟</title>,<text>小築經年合。幽期與日長。病餘身遠近。春後水蒼茫。曉壁歸雲黑。晴沙細草香。北窓閒睡罷。邂逅得虞唐。</text>
<title>月夜。遊友人李汝沃園亭。</title>,<text>君家池舘勝。獨出寫幽襟。落月低宮樹。淸風滿竹林。團圝成小會。邂逅卽知音。散策閒吟處。塵紛不許侵。</text>
<title>書權章仲松巖草堂</title>,<text>谷口三年卜。巖腰一逕通。小窓霜竹響。微月暮江空。老去惟須隱。愁來未易竆。臨流一長嘆。兩岸起秋風。</text>
<title>雨中坐燕坐樓。次半山韻。</title>,<text>晩雨疎還密。歸雲止復行。三春酬卧病。十載誤虛名。樓對屛巖矗。門臨洛水淸。長安定何處。迷路夢難成。</text>
<title>題性眞詩軸</title>,<text>下山尙帶烟霞容。閒日跫音洛水東。叩以玄譚差可喜。問之塵事摠如聾。三生歲月悠悠過。一錫雲山處處通。見汝師生俱不俗。爲題詩句寂寥中。</text>
<title>次李季獻 瑀 學琴韻</title>,<text>手生絃澁不成音。强自摩挲寄遠襟。鼓罷虛堂江月白。一般山水古猶今。</text>
<title>屛山書院。奉別金鶴峯還朝。三首</title>,<text>何事危欄悵望頻。爲君終日獨傷神。滿天風雨江雲黑。誰向孤舟欲問津。凌波不見美人遊。淸洛無情獨自流。從此江蘺與芳杜。露香風葉共殘秋。漢水終南入夢思。亂蟬秋樹別魂悲。男兒自有乎生志。莫使楊朱泣路歧。</text>
<title>奉寄南仲綏 延祿○二首</title>,<text>不見意中人。難堪歲暮心。黃花將爛熳。白髮已侵尋。綠酒時孤引。淸詩坐獨吟。誰能乘小艇。牽興過山陰。白日孤村靜。丹楓古逕斜。野烟生晩壑。江鷺下晴沙。尚阻連宵話。其如遠別何。愁來江浦望。十里樹陰賖。</text>
<title>甲申以觀察使到比安。次壁上韻。仍寄敎官年兄。</title>,<text>山有扶蘇隰有龍。美人相憶倚高墉。寒雲暗黑迷歸鴈。落日蒼凉下遠松。老去都無浮世戀。談來尙露舊時鋒。還慚按節虛宣化。薄俗寧論比屋封。</text>
<title>齋居讀易。落花滿庭。隨風入窓可愛。</title>,<text>相伴寒窓唯睡魔。獨行虛閣數飛花。靜中更把羲經讀。不覺斜陽不遠沙。</text>
<title>丁亥元日大雪。次望湖軒韻。</title>,<text>大雪羣峯暗。濃雲四野同。長林隱見裏。蒼壁有無中。病或閒來減。詩從靜後工。室空香縷細。幽思正神通。</text>
<title>丁亥暮春。讀易有感。書壁上。</title>,<text>竆簷讀易嘆吾迷。晨起硏劘至日西。莫道犧文消息遠。隔窓春鳥數聲啼。</text>
<title>次韻寄漁隱亭同遊諸君子</title>,<text>漁隱亭邊望遠川。竹淵移棹水如天。相逢各說溪山興。日暮歸來雨滿船。</text>
<title>西樓夏日。聞打麥聲。</title>,<text>快閣來憑霽景淸。丹崖縈帶碧波明。南來二載身無事。卧聽前村打麥聲。</text>
<title>七月十五日。俗號百種。村民爲父母招魂以祭之。</title>,<text>麥飯一盂蔬一盤。招魂江上陳祭祠。秋天漠漠秋日黑。魂歸不歸未可知。人生到此淚沾臆。江水東流無歇時。</text>
<title>悼經男</title>,<text>萬里憐吾獨。三年望汝歸。形容長在念。節序更如飛。湖晩雲生壁。鵑愁月隱扉。遺魂招不得。老去自無依。</text>
<title>軍威松峴。省先祖墓。縣監柳君夢井來訪。因與同至南溪。欲卜居。士友數人隨之。因以一詩記其事。</title>,<text>連宵風雨急。遠村花盡落。前溪漲新綠。玉玦瀉寒石。同心忽見招。幽賞夙所愜。聯翩二三子。騎馬出林薄。尋溪始崎嶇。俯巖旋爽豁。郊平麥苗齊。天遠峯巒列。微雨遞來灑。淸風滌煩俗。主人喜客至。班荆坐日夕。道想已云高。情談更無斁。敬問節婦里。嘉嘆仁賢績。欲求一廛居。息此萍蓬跡。沈吟招隱篇。珍重伐檀曲。誅茅從此始。耕讀隨年足。</text>
<title>仙夢臺。次退溪先生韻。</title>,<text>高臺登眺若憑虛。漁釣生涯我不如。花落半庭春事晩。碧簷松影更蕭疎。</text>
<title>偶詠</title>,<text>芧簷細雨晩丁東。古木蕭蕭八月風。終日小軒愁獨坐。一江靑壁有無中。</text>
<title>北厓精舍草創十年。中間財力遽屈。幾不能成。弘也發憤營辦。堂齋窓戶皆具。適會余退歸之日。而吾舍有成。天公固解事也。喜甚更次前韻。</title>,<text>靑山數疊如拱揖。碧玉一片秋江虛。孤亭十年僅有成。從今辦作幽人居。幽人遠赴蓴鱸約。江風細拂紅塵裾。山僧有志事竟諧。小園脩竹依江墟。硏朱㸃易碧窓寒。歲晩相從吾與渠。</text>
<title>題遠志亭</title>,<text>洛水西流急。嵩高北望頻。那堪千里別。又度一年春。天地容高枕。江湖送此身。浮雲終日在。回首獨傷神。</text>
<title>屛山。與諸君校先師文集。有感呈鶴峯兄侍者。</title>,<text>江樓日夕恣徜徉。濟濟羣賢更滿堂。共撥遺編重理緒。此生寧復望門牆。</text>
<title>次文山次謝愛山賦夕陽雖好不多時韻</title>,<text>樹杪風來生晩涼。江波橫曳殘霞光。西天無數亂峯出。紫氣縹緲連天長。我今振衣千仞岡。風雲壯懷同飛揚。已看月照東山上。不愁落景虞淵藏。與君樽前歌一曲。萬事相看雙鬢黃。</text>
<title>將赴召西行。登江樓有感。</title>,<text>白雲一片生丈人。晩來飛作西江雨。雲消雨霽水鏡澄。江南江北多烟樹。人生快意一登樓。萬事悠悠吾已老。萬事悠悠吾已老。明朝又向關西道。</text>
<title>書山人思瓊詩卷</title>,<text>秋山淸。秋水寒。落葉一片下西林。鴈陣無數飛空潭。湘岸靑楓天雨霜。孤舟蕩槳君山陰。美人不見愁人心。</text>
<title>題龜鶴亭 三首</title>,<text>繞郭沿溪細逕賖。官橋村樹巧藏遮。苔侵古石玄衣濕。峀列晴霄彩翼斜。異地逢塲眞不偶。幽居占勝儘堪誇。主人高節如淸獻。龜鶴相隨老一涯。龜鶴亭中龜鶴姿。幽情物態共相宜。身辭魯梲寜希錫。夢入楊州更可騎。孤艇乍回烟雨裏。小橋吟過夕陽時。閒將二玩供眞樂。不許尋常俗子知。過臯曾揖羽衣仙。祀骨何如曳尾賢。軒對晩峯看立立。臺臨綠水弄淵淵。雲天有路聲聞九。蓮葉成巢壽滿千。麋鹿鳧鷖猶可友。一區相伴共蹁躚。</text>
<title>次陽明韻。題玉淵壁上。</title>,<text>幽居興味與時深。塵事寧容一點侵。竹塢秋聲聞戛玉。江臺月色見鎔金。行藏涙滴登樓眼。精一功慚望道心。浮世已知眞夢幻。晩來長嘯白雲岑。</text>
<title>龍湫次金子瞻韻</title>,<text>萬事悠悠獨倚樓。夕陽芳草使人愁。留題冷落塵生壁。忽忽存亡問幾秋。</text>
<title>趙月川寄書答去。又書一律。以道未盡之意。</title>,<text>衰病侵尋雪滿頭。洛城風雨更淹留。驅馳湖海終何補。整頓乾坤不自由。萬事一心還皎皎。百年多累儘悠悠。山中遠寄當歸信。晩歲行藏亦可羞。</text>
<title>奉別韓德載</title>,<text>自識荊州面。眞輕萬戶侯。塵埃一分手。江海獨登樓。北去風霜苦。南遊歲月遒。題詩欲寄遠。千里意悠悠。</text>
<title>過松巖。懷權章仲。</title>,<text>詩老乘雲久。孤村過客悲。乎論一生事。堪作百世師。迢遞寒雲色。悲涼老樹枝。唯餘舊三逕。秋草正離離。</text>
<title>題鄭子孚道味洞</title>,<text>地認召文舊。居從道味新。纔成數椽屋。已占萬山春。野曠宜多黍。民淳可卜隣。去來眞自得。時復岸綸巾。</text>
<title>孝陵道中有感</title>,<text>癸巳十月。車駕還都。余復相。甲午七月。奉命謁孝陵。出西門望漢江。兵火之後。四郊空虛。極目無復人烟。落日秋風動白蘋。江頭行客涙沾巾。雲山極目空圍國。野樹連天不見人。天啓兩京方佑漢。楚餘三戶可亡秦。書生白首眞無用。匣裏龍泉會有神。</text>
<title>題花石亭 栗谷亭名</title>,<text>山形背立本同根。江水分流亦一源。花石古亭人不見。夕陽歸去重銷魂。</text>
<title>次天將韻</title>,<text>伏蒙辱示盛什。謹次奉呈。荒拙可笑。英名從此動夷華。許國誠深不顧家。辦得奇功歸去日。鴨江春樹正飛花。</text>
<title>宿婆娑城。登襟江樓。</title>,<text>客子登臨情浩浩。高歌一聲山石裂。長風吹上東峯月。萬里天容一㨾碧。我生於世眞悠悠。北去南來成白髮。風塵天地老病催。宇宙歸來空嘆息。</text>
<title>贈別李提督如松 二首</title>,<text>濟世須憑盖世雄。三韓再造指揮中。驅除醜類還鯨窟。鋪敍皇靈盡海東。漢府趍塵雲滿後。安興迎節雪飄空。追陪一歲艱危地。戀德傷離意不竆。天威震疊下箕城。千里妖氛一半淸。豈謂長驅無甲馬。要須全勝罷屯營。羌降每軫留兵議。歲暮仍難得虜情。除却鯨波期永息。不知何計報昇平。</text>
<title>次贈松雲師</title>,<text>纔從關外至。更向湖南歸。擊楫心猶壯。還山夢亦稀。秋風吹正急。征袂未應遲。努力奇功建。何須惜暫違。</text>
<title>玉山夜飮。贈鄭克己。好仁</title>,<text>天地猶南北。關河更弟兄。浮生饒別恨。歲暮獨遐征。燭淚天將曙。霜華夜轉明。相看不能寐。危涕自縱橫。</text>
<title>到黃江驛前。少憇。坐溪邊石上。聽氷泉咽咽。欣然意會。忽忘道途之艱。偶作。時戊戌冬。罷官南還。</title>,<text>久坐斷巖石。靜聽氷澗聲。泠泠去相續。汨汨來無停。自有天機妙。非關世俗情。吾衰未聞道。恨作醉夢生。</text>
<title>宿雲巖</title>,<text>關心百慮夢難成。卧聽庭松打雪聲。風起鴈驚雲欲散。一簾殘月曉仍明。</text>
<title>除夕。在覺華寺東庵偶題。</title>,<text>繞壁沿溪細逕斜。雲林深護梵王家。一窓霽色明殘雪。千里遙岑散暮霞。塵世去來如夢幻。人生離合似風沙。若爲學得安心法。羽化登仙不足誇。塵世去來如。一作世事變遷眞。</text>
<title>贈太雲</title>,<text>僧太雲。爲余看護玉淵精舍殆十年。前冬。余羈寓山中。親知斷絶。雲自河上來。相隨不去。一日。出詩軸。有余辛巳春所題云。細草初生洛水湄。梅花又發驛南枝。斜陽獨抱廵簷興。偶寫山僧軸裏詩。俯仰之間。已十九年矣。而衰病如許。無復舊日情致。再和其韻。春風又到曲江湄。紅入桃花更幾枝。桑田海水眞朝暮。舊物唯存一首詩。</text>
<title>二月。余自道心出河庄。前慶山縣令李浚。晦齋先生之孫也。從慶州來訪。臨去以詩爲贈。</title>,<text>此去桃花洞。迢迢七舍餘。獨來殘雪後。遙訪故人居。舊義今猶在。交情病未疎。春風一相別。危涕各漣如。</text>
<title>春愁</title>,<text>楚天空闊楚山碧。楚水無情盡日流。江南綠盡王孫草。燕子不來人自愁。</text>
<title>讀韋蘇州詩</title>,<text>萬物自生聽。太空恒寂寥。此意無人識。喧啾昏復朝。韋公晩聞道。一言眞妙訣。悟來無一事。淨室自生白。若欲强解說。踏地皆藤葛。更懷濂溪翁。胸藏一無極。耿耿一片心。千年猶可覿。憐我坐衰病。說夢還自迷。夜來獨沈吟。一窓殘月低。</text>
<title>雨後前山杜鵑盛開。忽憶庚午春。以書狀赴燕。三月還到鳳凰山下。滿山皆此花。遼人謂之滿山紅。今已三十年矣。覽物不能無感舊之意。賦此云。</title>,<text>使節當時最少年。還程正値艶陽天。鳳凰山下花如錦。鴨綠江頭柳似烟。帝里和風飄客袂。鄕關歸興屬吟鞭。如今卧病南河曲。白首看花只黯然。</text>
<title>三月晦。獨來玉淵書堂。少坐凌波臺。見碧桃正開。殊可愛玩。忽念此物關我何事。要須從山水風花。都不着心。方是究竟法。因書一絶于南窓。以自警云。</title>,<text>一步移來便墮塵。看山看水亦迷眞。還知逐物皆成癖。雲月風花解誤人。</text>
<title>吟蟋蟀</title>,<text>蟋蟀鳴何急。聲聲如有情。幽人半夜起。明月在西庭。</text>
<title>鳴玉臺</title>,<text>芳草生幽徑。寒溪盡日哀。春風無限意。信馬獨歸來。</text>
<title>獨坐</title>,<text>空齋獨坐澹忘言。竹裏風殘鳥不喧。山後日沈紅半斂。樹梢江遠翠平分。心從有象多成妄。道本無形易失源。嘆我白頭今尙爾。世緣何翅一浮雲。</text>
<title>西川君鄭汝仁自星州還京。訪余河上。小酌松亭。又舟渡北潭。登凌波臺。日暮相別。汝仁素患消渴。是日多食紅杮數楪而去。旣別。次東坡石田驛韻。欲寄汝仁。</title>,<text>茅屋三間松萬株。淡烟連村橫一抹。柴門今日爲君開。紅杮淸茶慰客渴。日晩携手步江沙。共上秋山山路滑。酒醒人散忽怊悵。獨向雲間望閶闔。</text>
<title>松亭別松雲</title>,<text>西風松下一杯酒。關海三年怨別心。白首相逢又分手。江潭落木秋雲深。</text>
<title>次老杜九日韻</title>,<text>高眺乾坤眼界寬。一杯相屬未成歡。黃花向客偏多意。白髮乘酣盡山冠。長浦鴈聲秋色遠。亂峯楓葉夕陽寒。龍山勝會年年事。莫把茱萸更細看。</text>
<title>次金希之 大賢 留衣庵韻</title>,<text>依舊山前夕照明。留衣人去只留名。想應宴坐觀空日。贏得飛花滿太淸。</text>
<title>九月十七日。猶子裿赴狼川任所。贈別。二首</title>,<text>搖落江村暮。分携淚眼昏。國恩吾未報。民事汝須勤。約己常持戒。閒時可學文。男兒自有志。餘外總紛紛。去歲楊村別。流離道路中。自知成永隔。誰謂更相逢。天地洪恩重。門闌喜氣濃。歸期在何日。愼莫負春風。</text>
<title>詠玉淵石壁</title>,<text>上接碧天色。俯壓千丈灘。狂流任蕩擊。高處不容干。</text>
<title>三月下霜</title>,<text>正月繁霜事可哀。誰將天道問栽培。幸從南畒憂無麥。不向公庭賀臘䨓。</text>
<title>題七絃琴</title>,<text>五絃琴作七絃琴。薰風一去無回音。高山流水古今同。世上無人知我心。</text>
<title>庚子元日夜。次陸放翁甲子元日韻。</title>,<text>舊歲爲新歲。寒村一病翁。光陰瞥眼過。生事與時竆。萬計歸虛牝。今年願小豐。松明替殘燭。叫噪任兒童。</text>
<title>庚子人日。次高適韻。</title>,<text>不分江湖與廟堂。此心安處卽吾鄕。平生行世無長物。只有忠肝與義腸。聖言不憂兼不懼。易說何思又何慮。行年六十未聞道。亂雲飄飄無定處。今年今日復明年。俯仰天地多風塵。當時賣藥韓康伯。願爲無聞無識人。</text>
<title>江村曉起卽事</title>,<text>江壁歸雲濕。園林宿霧輕。孤村經夜雨。幽逕草齊生。</text>
<title>送趙甥 稷 還延安 二首</title>,<text>千里來尋十日留。那堪此別更悠悠。欲知別後相思處。花滿江村月滿樓。歸袂飄然不少留。白頭離思謾悠悠。天涯芳草無竆恨。日暮烟波獨倚樓。</text>
<title>寒食前一日。將出掃先塋。以雨雪止。</title>,<text>春寒猶料峭。寒食不見花。凍雨全成雪。靑泥半沒車。衰遲筋力減。香火歲時賖。丘墓經年隔。孤懷欲如何。</text>
<title>寒食雨晴。始出金溪。在豐山道中。馬上口占。</title>,<text>雨後寒風動客衣。水村山郭散朝暉。江中亂鴨眞乘勢。天際頑雲未解圍。世事百迴今日是。山河一望昔人非。閒愁欲說知誰是。信馬春郊獨自歸。</text>
<title>月夜。與子姪步梅花下。次東坡飮酒杏花下韻。</title>,<text>江邊物色艶暮春。月中花影尤宜人。蘇仙佳句至今傳。絶勝流水涵淸蘋。南枝北枝俱爛熳。風來萬點飄香雪。沈吟花下繞百匝。不覺西峯已殘月。人間得喪等浮雲。一醉花間萬事空。莫笑白髮被花惱。且爲衰顔得酒紅。</text>
<title>七月五日。風氣颯然。與子姪數輩。遊北林佛塔。令奴芟去荒穢。以火焚之。時風急火盛。須臾凈盡。林影婆娑。可以逍遙。明日次東坡上已出遊韻。</title>,<text>秋風蕭蕭輕雨飛。微涼早入前村塢。興來幽尋不辭遠。牧豎農夫相戲侮。古寺遺基石塔橫。細逕穿林日亭午。林深境邃俗塵隔。欲呼魚鳥相爾汝。長松萬株遶江曲。碧蘿千丈蛟龍舞。年深荊棘翳佳木。剪剔寧論疲僕苦。嘗聞古人烈山澤。一炬燒荒吾亦主。淸陰生地石苔斑。野草閒花相媚嫵。冠童三四共盤桓。坐久忘歸同藉土。還思十載走風塵。老去始學樊須圃。三年澤國困漁父。一夢鈞天曾帝所。悲歡已付泡影中。杜門澄心看姹女。平生學道妄有意。上下鳶魚竆仰俯。邇來多病百無爲。白石携歸親自煮。鼎缺爐寒不成丹。一篇遠遊徒虛語。時時率意輒孤往。不論隣家與僧宇。行歌白雪帶月歸。絶勝東華候朝鼓。人生所貴在適意。坎止流行只如許。從知賞心不在遙。伐木何須凌險阻。無官身輕是實語。客來賀我何須吊。</text>
<title>今年書舍。菊花晩開。至十月旬方盛。因憶昌黎詩鮮鮮霜中菊。旣晩何用好。有感。</title>,<text>數枝疎泠不勝霜。尙得開花滿院香。歲暮地偏車馬少。掇英三嗅倚斜陽。</text>
<title>登樓有感</title>,<text>獨上江樓有所思。闌干倚遍夕陽遲。乾坤岳瀆高低裏。雪月風花品題時。大道秪今歸罔象。名言從古易支離。欲知上下鳶魚妙。高處從來只在卑。</text>
<title>晴曉獨行庭中。偶書壁上。</title>,<text>靑山繞屋如相護。白髮侵人苦未饒。人世都無容足地。一庭晴晝且逍遙。</text>
<title>題看竹門</title>,<text>細雨春江上。前山淡將夕。不見意中人。梅花自開落。</text>
<title>樓中秋思</title>,<text>靑楓在江壁。寒雨打蕭蕭。終日樓中客。心懷不自聊。</text>
<title>伯氏宅門外小池種蓮。今年盛開。</title>,<text>杖藜立柴門。草露沾我衣。蓮花嬌欲語。相對却忘歸。</text>
<title>題魚樂亭 八月十四日與伯氏同登</title>,<text>亭在花山東麓。下臨洛水。亭主金君世商雖武人。而孝友絶人。鄕里稱之。晩年築亭於此。以漁釣爲事。余嘗名其亭曰魚樂。今過亭下。而金君已作古人。亭蕪廢。雜草滿庭。唯數叢山菊開花。動搖秋風而已。余不勝悲感。書一詩於壁上而去。孤亭猶在主人亡。雲物蒼茫歲月荒。秋草滿庭行逕沒。一叢山菊爲誰香。</text>
<title>道中又吟一律</title>,<text>巖亭一望盡南東。試整危襟遡北風。高鳥暮雲秋色裏。亂山紅樹夕陽中。江流袞袞來無盡。世事茫茫去不竆。何處牧童橫晩笛。一聲寥亮散晴空。</text>
<title>靑山白雲歌</title>,<text>靑山都在白雲中。白雲盡沒靑山顚。風吹不止雲卷舒。半在山頭半在天。雲多變態山無語。相離未久還相連。幽人無事不出門。坐看雲山一喟然。須臾日暮山色黑。綠樹雲深啼杜鵑。</text>
<title>讀徐克夫鳴巖錄。戲書。</title>,<text>幽居聞在萬山中。滿壁圖書樂未竆。五斗興闌松菊老。只留猿鶴怨春風。</text>
<title>秋日步庭中</title>,<text>葛屨行庭踏曉霜。竹籬芧舍日荒涼。西林葉落寒聲盡。北岳雲橫晩勢長。吾道固然寧自怨。世紛如許爲誰忙。閒來試欲歌商頌。金石遺音已杳茫。</text>
<title>早春</title>,<text>春雲陰陰春雪飛。春寒惻惻春衫薄。終朝無語守空堂。所思天南又天北。山高水深千萬里。一夜池塘春草碧。</text>
<title>題秋蟲集</title>,<text>天地逢秋序。微蟲亦有情。自悲還自語。非爲動人聲。</text>
<title>風菊</title>,<text>養得數叢菊。寒花晩欲開。狂風一夜急。顚倒半蒼苔。</text>
<title>詠虞卿</title>,<text>虞卿。盖俠士之知義者。以魏齊之故。棄相印。卒以竆困。哀哉。白璧一雙如糞土。黃金百鎰同瓦礫。平生握手魏公子。四海同心重膠漆。人生榮辱亦偶然。百年契分神明知。誰人置我俠士論。勢利之交寧不悲。君不見孟嘗門中相印回。薛下游士多如簇。翩翩信陵非長者。枉向屠門驚世目。</text>
<title>無題</title>,<text>北風吹動小微雲。星月分離各異門。蘭葉蕙花愁欲老。楚江烟雨正黃昏。</text>
<title>精舍雜詠</title>,<text>南河一曲是菟裘。碧水丹崖近小樓。莫向江南問漁父。烟波日暮使人愁。</text>
<title>偶吟</title>,<text>孤舟日暮艤江沙。步出靑林訪道家。脩竹滿園苔逕合。一庭春雨落殘花。</text>
<title>湖月</title>,<text>朝望平湖水。夕弄平湖月。平湖水闊石壁高。月色烟光相點綴。有懷凌波仙。不見生塵襪。采菱不覺歸來晩。腸斷湖山靑一髮。</text>
<title>冒雨獨來玉淵。令僧剖竹引山泉墮石上。其聲琮琤可愛。睡起成一絶。</title>,<text>山澗泠泠落小塘。新荷點水動微香。幽居漸覺塵緣少。只有淸風共晩堂。</text>
<title>次沈領府事韻</title>,<text>柴扉寥落掩荒村。過客爭傳是相門。烟雨暮山寒食路。桃花春水武陵源。行藏有道神常泰。趨舍無心德益尊。聖代不應遺故老。廟堂經濟待公論。</text>
<title>次韻奉諸君</title>,<text>庸學微言混魯魚。諸君辨說已無餘。欲知妙處同條貫。功在心中不在書。非魚安得便知魚。目擊忘言意有餘。功力自憐無分寸。向來空讀五車書。快挾天風百尺臺。高攀明月共徘徊。西樓獨宿空相憶。淸夢時時繞水隈。</text>
<title>觀天地生物氣象</title>,<text>默坐澄心鏡。冥觀造物情。鳶魚自飛躍。動息各生成。草綠溪翁室。花明處士庭。阿誰參至理。妙契入無聲。</text>
<title>庚子初秋念四</title>,<text>新晴嵐翠滿西東。負手行吟一畝中。浮世百年餘短髮。北窓千古有淸風。纏痾苦憶安心法。向老難忘戀主衷。欲上危樓揩望眼。五雲何處是天宮。</text>
<title>贈金晦仲兄弟</title>,<text>强起三年病。欣逢二妙來。扁舟載逸興。夜渡水雲隈。</text>
<title>次老杜韻題僧軸</title>,<text>病起尋江舍。僧來過竹坡。蕭條荒店小。隱約暮山多。歲晩悲芳草。人愁怨碧蘿。水雲無定跡。臨別意如何。</text>
<title>齋夜卽事</title>,<text>松聲滿院小堂靜。竹影橫庭寒月明。老人不寐窓間卧。默數香槃到五更。</text>
<title>白雲</title>,<text>白雲亦有心。卷舒依時節。朝從天際去。夜向巖邊宿。回風一吹散。陰薄不成澤。飄飄不自持。蕩蕩空中滅。天寒歲云暮。獨伴山中客。非無贈君意。畢竟還自悅。長歌白雲謠。聊當紫芝曲。</text>
<title>戊子夏。與士純諸友。會屛山。編退溪先生文集。今十三年。而諸君復會院中。輯年譜。感舊興懷。吟一律錄呈。幸各和之。以記一時之事。</title>,<text>文會當年盛。編摩此日同。干戈頭白後。山水眼靑中。亦足看天意。何須怨化工。斯文還一脈。吾道未應竆。</text>
<title>送洪府使君瑞還京</title>,<text>衰病一如此。餘生已可知。那堪垂老日。重賦別知詩。碧樹蟬聲滿。黃雲嶺路危。秋來多北鴈。唯幸寄相思。</text>
<title>月下獨步庭中。偶吟遣懷。</title>,<text>於世百無用。還家苦不早。晩收廊廟跡。歸作田中老。田中無所有。繞屋只桑棗。地偏車馬少。親知跡如掃。環堵數畝餘。掩關事幽討。行庭愛明月。坐階憐芳草。月旣解人意。相隨永爲好。草亦不世情。一般同懷抱。無情勝有情。邂逅還傾倒。聖言曲肱樂。詩歌稼穡寶。吾生卽此足。笑傲竆凉燠。</text>
<title>閒情</title>,<text>半壁靑燈翳復明。夜深寒雨滿空庭。秋風無限相思意。何處吹殘玉笛聲。</text>
<title>立春後出金溪。望見豐山驛里。柳色微黃。感時興懷。悽然泣下。</title>,<text>荒郊匹馬已斜陽。景物無端惱客腸。野渡寒波生晩碧。驛亭疎柳上微黃。思來忽覺幽明隔。別後仍驚歲月忙。欲說心懷憑短句。涙交殘墨不成章。</text>
<title>過馬塘</title>,<text>天燈山西有古井。俗傳昔有吏居其傍。得龍馬於井中。騎之朝夕往來東京。不廢參衛。其言甚誕。然至今天旱則祈雨其處。鶴駕山頭春日西。小村微雨鳥空啼。不見當時龍馬跡。野塘無主草萋萋。</text>
<title>八月錄扈從功。有旨召。上疏辭後作。</title>,<text>未死殘魂在。重聞聖旨溫。雖叨三錫命。愧未一酬恩。澧浦愁雲結。周京望眼昏。披肝數百字。幾日抵丹閽。</text>
<title>再蒙召旨。又以病不赴。</title>,<text>殘衲心情病鶴容。難將白髮犯秋風。空慚聖主推恩厚。未信孤臣賦命竆。天末有雲長向北。世間無水不流東。神京正在千峯外。碧▣丹霞望眼中。</text>
<title>金而得新卜江舍。名以松陰。又號秋月堂。寄二律韻。</title>,<text>松陰與秋月。都在此中間。異境知誰借。幽盟肯自寒。怡情雲半壑。護屋竹千竿。料量平生事。無如一日閒。茅屋三椽足。苔庭數畝多。風流滿江月。富貴一園花。遠樹連還斷。遙山直復斜。興來隨杖屨。無處不吟哦。</text>
<title>書示柳訓導 宗直</title>,<text>勝日逢東魯。吟筇出北林。同穿荒逕澁。仍過暮江深。腰老嫌圍帶。頭童懶着簪。閒身幸無事。雲水好追尋。</text>
<title>五月十五日夜雨。曉起書壁。</title>,<text>夜聞山雨下。西窓人獨宿。朝起眄庭篁。數叢添新碧。</text>
<title>題階上牧丹</title>,<text>數尺牧丹叢。托根連雲石。葉剪靑羅帶。花張紅錦幄。偏含雨露恩。更得淸和節。富貴良足誇。花王擅奇絶。寒梅獨何事。辛苦當風雪。</text>
<title>次李五峯 好閔 贈別獨樂堂主人李慶山 浚 韻</title>,<text>李君信厚士。憐我老多奇。春風一見過。秋日復來斯。行藏久已定。世事安足悲。且盡一杯歡。莫遣雙淚垂。淸風與明月。此時又相隨。</text>
<title>贈山人</title>,<text>何年結社坐遠峯。夜夜焚香達曉鐘。欲問閒中眞意味。石壇春雨杏花紅。</text>
<title>次人韻</title>,<text>今人難見古人風。軒鶴雞羣自不同。愧我畫蛇終作累。憐君失馬坐成翁。竆村歲暮無來客。落日天長有怨鴻。耕讀晩來差可樂。卜居須問瀼西東。</text>
<title>秋蓮曲</title>,<text>蓮花紅灼灼。蓮葉靑田田。生成苦不早。獨秀秋江邊。涼風日夕起。白露墮重玄。弱蔓不自保。霜雪還相纏。花凋葉枯誰惜之。中心尙有千絲連。我願美人意。化作藕中絲。但令相思情不斷。不恨天涯長別離。</text>
<title>送金昌遠赴江陵</title>,<text>平生少年日。分手易前期。及此同衰暮。非復別離時。莫言一樽酒。明日難重持。夢中不識路。何以慰相思。此沈隱侯語靈芝餞席。朱先生擧以語李季章云。如僕知此。季章尙未也。又云。解携之際。一人衰暮。足令滿座不樂。盖其時先生年幾七十故云然。余今年六十三。昌遠才四十八。然則今日之知隱侯詩者。莫余若也。後有數句。雖工拙不同。亦各言其志也。關東如見徐克夫。亦以此示之。江陵去河曲。里數踰半千。此別同遲暮。前期又杳然。芳草秦京道。晴雲洛水邊。平生知制淚。今日自漣漣。</text>
<title>前言情不盡再贈</title>,<text>貧別雖云苦。難同老別情。百年看落日。萬事欲沾纓。莫愛逢塲飮。須傳卧閤聲。政成應不遠。霖雨濟蒼生。</text>
<title>次李白韻。重別江陵之行。</title>,<text>客從鄕國出。遙向溟州去。關山一千里。迢遞隔烟樹。老年不再少。一別難相遇。行塵望易斷。淚眼昏如霧。</text>
<title>次昌遠韻又贈</title>,<text>難將弱柳繫行舟。日暮烟波無限愁。山窓別後梅花發。折取瓊枝不自由。</text>
<title>輓西原府院君 鄭琢</title>,<text>麟閣奇勳黃閣老。人間壽福獨能全。忠深鞿靮忘身日。寵極園田謝事年。遺業會看良史錄。懸車留與子孫傳。傷心耆舊無多在。鄕社春歸倍愴然。</text>
<title>輓趙月川</title>,<text>病中垂淚强題輓。只爲相從四十春。鐘鼓早知非鳥樂。林泉豈合墮風塵。百年托契傷今日。四海論交有幾人。遙想芙蓉山下路。不堪吹笛夕陽隣。</text>
<title>書法器軸</title>,<text>老病不出門。門前草一膝。沈吟月臨五。邂逅僧來一。雨餘宿霧卷。川原散雲日。跫音已可喜。不待求詩筆。</text>
<title>秋月潭</title>,<text>步出疎林踏細沙。隔雲依竹有仙家。已覺江湖秋色老。滿山紅葉似蒸霞。</text>
<title>雨中獨坐有懷</title>,<text>老夫不語坐支頤。江北江南有所思。日暮孤舟何處喚。滿江寒雨碧絲絲。</text>
<title>自嘆</title>,<text>眼昏懶讀書。脚劣倦登臨。多病不飮酒。却掃無人尋。思量百千事。無可慰幽襟。唯堪一室中。收拾散亂心。亦恨歲月晩。蹉過好光陰。病起西窓下。淸風動竹林。</text>
<title>寓懷吟</title>,<text>白鶴飛上天。高風送六翮。逍遙好境界。萬里闊無極。不知一身高。但覺雙眼豁。黃河細如絲。泰山秋毫末。圖南亦多事。適意無南北。</text>
<title>次晦庵聞蟬</title>,<text>高林滴餘雨。西日照前扉。滿樹蟬聲起。村深人到稀。</text>
<title>示金而靜</title>,<text>老人多病卧空廊。秋夜沈沈更漏長。往事入心多歷歷。新愁上鬢更蒼蒼。難尋變化風雲氣。自有分明日月光。江上已驚聞落木。不須鵜鴂怨羣芳。</text>
<title>病中送金主簿 協 還九潭 丁未二月</title>,<text>碧河同掩十里扉。桃浪生時鱖魚肥。可笑生涯從此盡。一江明月屬君歸。</text>
