<title>謹次板上韻。呈惺惺齋琴丈 蘭秀。</title>,<text>瓊樹多情會。松醪作意斟。愁眉軒席次。厚分凸杯心。麥獻雙歧頌。民歌五袴吟。淵明謝家累。無與護衣衾。</text>
<title>過草溪滄浪亭</title>,<text>我本嶺南樓下住。自疑形勝擅無雙。誰言觀海難爲水。不必南湖勝此江。</text>
<title>壬辰九日 在省峴作</title>,<text>黃花似著傷時淚。白酒還爲罕世祥。上下六句缺</text>
<title>絶句</title>,<text>二日溪邊坐。沙鷗不見猜。山氓騎犢過。笑問客何來。</text>
<title>野城次張仲順 悌元○野城盈德舊號○癸巳</title>,<text>佳句頻頻氣象分。逃空惟喜足音聞。眼前時事看棊局。鏡裏衰顔任酒醺。最愛吾君詩靄靄。定知餘子走紛紛。論交只可同生死。肎學人間翻手雲。</text>
<title>平壤報捷日。喜用前韻示申順夫 之悌，張仲順。</title>,<text>失喜無眠到夜分。太平音信客中聞。腰間寶劒論牛解。陌上春醪賣玉醺。秦塞烟塵應豁豁。漢關歌舞正紛紛。故山泉石依然在。擬把靑藜踏白雲。附次韻 梧峯百歲三分已七分。人生四十奈無聞。身經百戰行將老。顔借三杯蹔欲醺。日出山河晴靄靄。春生楊柳綠紛紛。故園物色應如此。時向南州望白雲。</text>
<title>挽朴延日 世廉</title>,<text>蚤歲穿楊葉。中年綰竹符。專城迎五馬。半刺滯雙鳧。二竪妨人傑。三山動海隅。圓丘春寂寞。何處問黃壚。</text>
<title>次申順夫</title>,<text>東風吹起故鄕情。萬里那堪步月明。遙憶竹村烟景足。岸花堤柳弄新晴。</text>
<title>除日在西枝驛。次簡齋韻。</title>,<text>夜到西枝驛。晨迎甲午年。浮生今日恨。何處此身遷。強擲咸陽簺。愁看浪泊鳶。兒童不解事。拍手笑燈前。</text>
<title>永陽客舘。賦雲間月。甲午</title>,<text>月豈與雲約。雲應妬月華。狗衣橫復斷。蟾影缺還斜。寶鑑初疑躍。霜鎌忽似磨。俄然風捲去。玉宇滿金波。</text>
<title>贈宋生 依仁○宋東萊人。今年自賊中逃來。</title>,<text>三載身經百戰來。漢關何處楚氛開。驚鴻失侶隨風散。困鳥思林帶日回。詩句多君淸靄靄。鬂霜饒我白皚皚。搔頭爲問蓬山客。往者繁華安在哉。</text>
<title>中秋夜無月。用前韻。</title>,<text>爲待中秋皓月來。一年今夜一樽開。明皇橋上人難步。天柱峯前首更回。對酒只愁靑嶂暗。入簾誰慰白頭皚。雲陰作祟渾如此。何日蘭臺賦快哉。</text>
<title>贈申順夫</title>,<text>文塲把酒昔相從。亂後那知一笑同。僻縣溪山君作主。異鄕頭髮我成翁。干戈擾擾家書阻。歲月悠悠客路窮。舊好新詩幷此夜。也應樽酒政無功。</text>
<title>次順夫韻述懷</title>,<text>客從花謝到花開。役役風埃去又來。春入故園人未返。夢魂頻繞手栽梅。壬辰春。手植早梅于讀書窓前。兵燹之後。猶不枯死。遙想荒草遺墟。亭亭獨立。若待主人之歸。而有不可得見者。于今三載故云。</text>
<title>乙未春。李都事叔平 埈 携張上舍 悌元，鄭生 之僑 到縣。阻雨留三日。仍題短律。以爲同話錄。</title>,<text>行李皇華貴。交情縣宰深。八公山下遇。三日雨中吟。好把張生酒。聊同鄭老襟。吹臺千載會。斗覺古猶今。</text>
<title>次叔平馬上吟</title>,<text>十日長程九日霾。客行何處客懷開。宦情無賴鄕情惱。農事其如王事催。滿路靑泥妨倦馬。排空黑浪沒高臺。闌風不解征夫苦。又送前山驟雨來。</text>
<title>次叔平</title>,<text>苦待日邊使。欣開天末懷。幾勞三夜夢。各保百年骸。淮海氛猶惡。神京氣轉佳。身輕義重地。莫使素心乖。</text>
<title>晩悟堂感賦 堂鄕先生李綾城聃龍別業。以唐將支待。來留于此。</title>,<text>鳥怨幽人去。魚驚野鷺覘。尋詩先掃壁。看竹費廵簷。棟宇樵斤斲。江波客淚添。徘徊到日暮。夕露滿衣霑。</text>
<title>次西厓先生贈僧韻</title>,<text>羡渠於世不相牽。追逐朝霞與暮煙。學士正慙忙半日。老僧應笑未全天。人心到處多猶豫。王事由來少獨賢。作吏未能收一效。問禪還欲契三玄。</text>
<title>與元察訪 士順 觀獵于花山南麓。仍飮于長水川上。以訪花隨柳過前川爲韻。呈察訪郵史。六言</title>,<text>佩酒新寧縣監。吟詩長水察訪。追禽左散馬蹄。日西夕山南傍。下馬峯頭遠眺。郊墟無限春和。最憐决雲兒勇。飛入爛熳山花。松間豈宜喝道。花底秪可尋詩。詩奚酒伴獵者。度竹穿林相隨。行到草如茵邊。坐來晴川渡口。開樽促酌一杯。滿眼春風楊柳。翻思我輩萍蹤。亂後一何坎坷。莫笑散髮淸狂。且看隙間駒過。痛飮是人間勝。揷花爲坐中先。靑山偃蹇在上。碧澗嗚咽于前。衆賓散太守醉。扶上馬如乘船。忽有淸光奪目。始知明月滿川。</text>
<title>喜晴。用明悅韻。</title>,<text>病眼初開雨霽天。客懷還似太平年。知心賴有關山月。覓句欣逢文字禪。水際已能分去馬。簷端不復瀉懸泉。微風又與詩相約。吹罷郊頭一抹煙。</text>
<title>八公山夜卧漫興 丙申</title>,<text>高卧公山萬丈峯。天衾地枕我居中。誰知此夜泠然興。能御東南萬里風。</text>
<title>路聞李叔平遊內延。馬上得一絶先似。</title>,<text>喜聞行李駐名山。賸得三淸半日閒。莫問仙蹤何處在。但尋紅葉白雲間。附次韻 蒼石巨靈劈出海中山。幻作浮丘萬古閒。前身定是蓬壺客。偶把靑藜到此間。</text>
<title>內延山。次叔平。丙申秋。沿牒到淸河。叔平以都事看灾傷于此。與孫上舍曄崔上舍興國同遊內延。余追趕及之。纔到寶鏡寺。叔平首以黃會元韻題七言律。余亦次之。</title>,<text>偶借壺中境界遊。披襟快倚梵王樓。名區白石淸泉路。令節丹楓紫菊秋。先我著鞭探絶勝。共君謀酒瀉幽憂。丁寧更與山靈約。不待司空老聵休。附原韻物外同君汗漫遊。天風吹徹聳重樓。羽衣暮濕三花露。錦障晴懸萬葉秋。驛路塵埃長作客。鼇岑烟月可銷憂。行藏盡付浮雲外。獨對丹崖笑不休。</text>
<title>後樂堂。更用休字韻示叔平。</title>,<text>天爲吾曹借勝遊。海山看盡更登樓。丹崖翠壁開三面。碧樹蒼藤老一秋。浮世東塗又西抹。孤懷後樂與先憂。煩君且結平生約。巖穴何如樾下休。</text>
<title>又用前韻</title>,<text>流光又値征南鴈。浮世空憑望北樓。千里同遊還惜別。五年多亂更悲秋。行藏自笑檀公策。進退猶懷范老憂。襟抱一生誰與說。知音賴有許文休。</text>
<title>次車接伴 雲輅</title>,<text>披霧初歡夕。看花太喜燈。新詩君已就。良覿我何曾。握手催逢別。論心忘寢興。長途且自愛。蠻雨亂如繩。</text>
<title>次鵝溪李相國韻。贈松雲大師。</title>,<text>山中蕭洒煙霞趣。世上無心軒冕榮。鳥獸同羣非素志。君臣大義忍忘情。驅馳五載干戈際。樹立平生男子名。遙想舊林參念地。一方天月到今明。</text>
<title>次贈明悅</title>,<text>末路行藏信老天。夢魂長繞水雲邊。吳門隱遯人誰識。遼市翩躚世所賢。萬事至今愁更絶。一身從此病相纏。林泉與爾同歸去。須趁淵明作賦年。</text>
<title>贈鄭御史景任 經世○丁酉</title>,<text>十載南柯夢未濃。風塵此日歎龍鍾。腰間雪鍔光猶閃。醉倚公山第一峯。</text>
<title>記夢</title>,<text>羈魂偶爾入無何。雲水鄕中占作家。經卷藥爐新活契。葛巾藜杖舊生涯。身抽世網休咀蠟。手理山田試種瓜。一欠伸來知是夢。四邊惟見亂麏䴥。</text>
<title>輓洪將軍 季男○丁酉秋。以永川郡守卒于官。</title>,<text>將軍好馳馬。矯若幽幷兒。民吏歌無狃。親朋歎有斯。長星忽已墜。雄劒竟何爲。憂國堪揮淚。非徒哭我私。洪墜馬傷甚。且病瘡。誤飮毒藥。故頷聯有無狃有斯之語。</text>
<title>散悶 仲秋在公山寓舍</title>,<text>聞說詩人不作官。此身何獨滯槐安。危途容易摧毛羽。浮世終難話肺肝。萬事隨時看冷暖。百年多病禁醎酸。知君行色經艱險。應憶禪樓握手歡。頃與申順夫同登修道寺樓。共次陸放翁詩以寓懷。近日順夫以公幹往江西。而江西迫於賊。故末句及之。</text>
<title>次贈朴呈夏 瑞龜</title>,<text>偶爾相逢別又忙。浮生聚散問蒼蒼。愁痕易著風霜髩。籌畫難陳魚水堂。一飰不忘行劒外。三年多病卧淮陽。男兒壯志成虗擲。却愧桑弧射四方。</text>
<title>夢上瑤臺。有詩未畢一句而覺。乃踵而成之。戊戌</title>,<text>風暖瓊臺別㨾春。桃花李蘂一般新。將身忽入三淸界。今我殊非昔日身。</text>
<title>正月十四夜有感</title>,<text>自爇松明到夜深。却將蓍草筮升沉。窮通自古皆由命。君子行違易上尋。</text>
<title>永同縣阻雨。次金上舍允諧 鳳儀 韻。</title>,<text>湖西千里客程遙。行盡山蹊與野橋。兵火六年奔竄地。斷蓬身世幾吾曹。</text>
<title>溫陽寓舍</title>,<text>靑山斜日獨來尋。竹屋荊扉薜荔陰。客去小軒棋子靜。夜牎松籟一張琴。</text>
<title>無題</title>,<text>一自兵塵動海隅。關山久倚月輪孤。威靈此日猶存楚。生聚何年定沼吳。天地未應忘憤恥。廟堂寧可緩昭蘇。近聞南北東西說。宵旰徒煩聖慮紆。南北東西爭戰塲。談鋒說劒凜如霜。謨猷未退門庭冦。攻擊多摧柱石良。上將蹶時紛鳥竄。邊塵霽後便鷹揚。諸君且莫窮馳突。兵出無名必有殃。</text>
<title>寒食 己亥</title>,<text>落日愁千里。東風酒一杯。江南芳草綠。遊子幾時回。</text>
<title>紫霞洞</title>,<text>仙去空留洞。春來只見花。一罇誰共醉。笙鶴隔紅霞。</text>
<title>客中感懷</title>,<text>一入湖西歲已更。旅懷鄕思鬂華明。去年今日伊川路。溪柳江梅亦有情。</text>
<title>春陽縣示諸公</title>,<text>春陽縣裏遇春陽。村酒農談也不妨。莫道經年爲客苦。承歡今日卽吾鄕。</text>
<title>次呂聖遇 大老</title>,<text>名流去國友三支。望係蒼生何所裨。堪恨世多黃馬辨。謾敎人詠白駒詩。三韓禮樂前千古。百代干戈此一時。用舍由來關理亂。公非公是有誰知。</text>
<title>同呂鑑川遊覺華寺</title>,<text>避地遷居喜共君。携襟今又到禪門。山川深阻東南界。煙火猶連上下村。中夜淸談皆肺腑。暮年生事信乾坤。一杯行去休停手。海內交遊有幾存。</text>
<title>送呂鑑川還金陵舊居</title>,<text>君向金陵去。金陵問若何。田園久荒穢。閭里但坡陀。爲客復送客。無家猶憶家。歲寒應有約。莫恨負春花。</text>
<title>送李叔平赴丹陽</title>,<text>丹陽山水郡。二樂有名樓。近作天兵路。多貽地主憂。蘇殘應撫恤。寓興亦遨遊。我欲乘秋往。須君物色留。</text>
<title>右水營。次韓廵相 浚謙 韻。六月以幕客在江右</title>,<text>晩泊孤舟節度營。古城雲物正傷情。百年區域豺狼窟。八載關山風雨聲。危鬂不堪頻北望。踈蹤何事又南征。鞱鈐莫出尋常策。制勝如今在水兵。我生何苦枉經營。強笑狂言實不情。只向蒼天看造化。肎從黃紙借名聲。三陲已晏還多事。一病纔休又遠征。但願朝廷能得士。莫敎時輩易論兵。</text>
<title>次韓廵相韻。送松雲師。</title>,<text>尺劒初揮雲水間。威名藉甚種楡關。腥塵乍歇扶桑海。歸夢旋催楓嶽山。勳業不煩三箭定。行裝終付一筇還。他年萬二千峯路。半日中半日閒。</text>
<title>又次前韻</title>,<text>萬壑雲中屋數間。柴門無客晝常關。已將道氣師南郭。忍使移文勒北山。野外風生鴉亂起。林邊日暮鳥孤還。近來似得休心法。不賦新詩又一閒。</text>
<title>固城南浦。同李養源 涵 泛舟。</title>,<text>晩棹扁舟去。橫流揚素波。非因赤壁興。只愛碧山多。世故牽凡骨。仙帆豁暮霞。佳期近七夕。直欲泝天河。</text>
<title>舟中夜景 六月廿九。在三嘉聞鄭都事愼自星州乘舟下來。卽向宜寧。與縣宰權吉登船于鼎巖。夜抵馬山。翌朝聞亞使舍舟陸行。直向巴山。與權公別由歧江。泝流至苞山下陸。</title>,<text>孤舟晩發鼎巖前。夜過長灣向洛州。赤壁江山還欠月。只將詩句繼蘇仙。</text>
<title>岐江吟</title>,<text>岐江形勝昔曾聞。亂後今朝泝洛濆。景釀仙臺連野草。靑松古寺鎖寒雲。四山面目重相識。兩岸村墟莽未分。擊楫中流揮憤涕。此身非是要奇勳。</text>
<title>次贈唐人顧國 顧字康侯。武陵人。乃張捴兵管下旗牌也。有詞人氣度。爲詩手不停筆。可敬。</title>,<text>獨憑危堞苦吟詩。倦鳥飛時有所思。廢壘瘴來身易病。破牎秋到鬂先知。天涯偶對平生面。客裏欣開半日眉。還恨轉頭成聚散。幸相逢處又相離。</text>
<title>次贈李山立 屹</title>,<text>曾讓吾君地一頭。名聲未肎溷凡流。新亭此日欣相會。蹔話山河不盡愁。</text>
<title>贈別草溪安使君 名忠立。寶城人。誤捷武科。而爲人▦▦。有士人風。筆跡吟咏。俱有步趣。决非尋常武人。</title>,<text>當代功名路。如君復幾人。才華曾獨步。句法可相親。投分論詩穩。傷離勸酒頻。他年按龍節。訪我虎溪濱。</text>
<title>次別安草溪</title>,<text>江上歸田客。沙頭勸酒人。容顔凋道路。羽翮出風塵。願結雞豚社。相期魚鳥鄰。交遊多海內。斗覺寸情親。全才當代少。美質到君無。謝眺兼爲邑。龎參正恤孤。相逢曾下榻。取別幾傾壺。莫怪催船去。沙鷗不負吾。</text>
<title>夜興</title>,<text>秋入銀河夜氣凉。輕橈短棹泝流長。老來漸覺詩無興。客裏那堪夢到鄕。旅枕易驚眠未穩。遠山疑近望難詳。傍人莫道耽遊賞。渺渺余懷天一方。</text>
<title>謝李任重 大期 送甜酒</title>,<text>芳鄰喜有蘇司業。美酒頻沾鄭廣文。崖蜜沃膓能已欝。壺冰入口轉成醺。松醪豈自平原出。霞液疑從上界分。若使楚元知此法。也應顚倒穆生羣。</text>
<title>戲贈成精甫 安義，李任重，李養源。</title>,<text>景徵悠爾卧。任重惠然來。刮眼養源句。開懷精甫杯。四人心莫逆。千載首同回。明日丁寧約。重尋臨鏡臺。</text>
<title>次西厓先生韻贈叔平</title>,<text>十載交情百鍊金。峽中今又共幽襟。詩來每遣頭風愈。世亂那堪鬂雪侵。良覿只憑關塞夢。窮途各保歲寒心。知音最在無聲處。流水高山不待琴。</text>
<title>次叔平題金典翰 弘敏 堤川善政碑後</title>,<text>蜚英曾入鳳凰池。風節偏承聖主知。紫府懷章憂衮職。淸班乞郡爲慈儀。傳家儒雅▣無墜。治縣仁聲孝所移。聞說襄陽墮淚者。到今猶道峴山碑。</text>
<title>憶李叔平</title>,<text>八公山下三杯酒。二樂樓頭千首詩。落月屋樑殘夢後。凉風天末獨吟時。交情百鍊金難比。世事千層浪不危。莫怪故人無尺素。一生襟抱兩相知。</text>
<title>十水橋 橋在泗川北五里。董提督喪師于此。士卒爲江水所阻。死者幾萬餘。而董以銀貽梁按使。匿不以聞云。</title>,<text>十水橋頭百萬師。殘魂和雨暗江湄。傳聞暮夜銀千錠。掩得煩寃帝不知。</text>
<title>次韓廵相籌邊軒韻</title>,<text>籌邊樓憶李文饒。千載重營嶺海遙。勝策已淸氛祲塞。威靈多賴聖明朝。軒臨日域山河壯。望斷鄕關鬂髮凋。怊悵百年煙火地。綠蕪黃葉正蕭蕭。</text>
<title>星山愴懷。示裴彜叔 德倫。</title>,<text>星山風景異前時。客路那堪意轉悲。堤柳官槐渾未省。野橋村塢似皆疑。酒樓絃管無遺響。芸閣詩書但故基。最是廣文長醉地。夕陽荒草正離離。余登第之翌年。爲州學敎授故云。</text>
<title>元日獻韓廵相 庚子</title>,<text>霄漢瞻聞久。風塵展拜初。才名知忝竊。客禮許頑踈。圭竇停詩祭。轅門賀歲除。河東賦未就。不敢望吹噓。</text>
<title>題缶溪社亭</title>,<text>一洞溪山勝。千年習俗醇。林間烟火少。亭上笑談新。詩酒桑麻興。翁孫叔姪親。何妨敦義分。共酌太平春。</text>
<title>尋眞行</title>,<text>苔巖偶作溪邊榻。松葉仍爲石上氊。林下丈人非俗客。搘頤終日聽鳴泉。</text>
<title>賞春</title>,<text>紅杏花開間綠楊。雨餘春色擅風光。幽人不愛繁華地。踏盡蒼苔覓暗香。</text>
<title>讀易吟。次趙恥齋。</title>,<text>夢裏難呑偶與奇。醉生誰解酒醒時。閒來靜坐焚香讀。四十年非今始知。三竿紅日半牎斜。向晩幽情一倍加。靜對靑山讀周易。世間何物亂空花。</text>
<title>謝地主送生魚于老親</title>,<text>貧同郭巨供難給。孝媿姜詩鯉不來。賴有二天推老老。屢煩書札餽輿臺。</text>
<title>題信暹詩軸</title>,<text>柴門春晝靜。剝啄夢驚回。人御泠風到。詩從過雨催。最憐幽趣足。不被世情猜。萬壑千巖裏。何妨去又來。</text>
<title>缶溪上村西。有巖削立百餘仞。巖面有穴如龕。內安石佛三軀。俗號佛巖。</title>,<text>鬼斧何年劈。懸空開石龕。前臨人世幾。中有佛軀三。塵劫經千變。風煙護一巖。萍蹤久厭亂。羡爾坐如憨。愚也</text>
<title>野興</title>,<text>谷口誰尋鄭子眞。看花覓句過三春。一生未解閒中樂。笑爾東西南北人。</text>
<title>朴達寺望八公山 寺在軍威境</title>,<text>二年住在八公山。慣踏煙霞水石間。今日始知眞面目。出山看勝在山看。</text>
<title>夢覺</title>,<text>一簾春雨細濛濛。花落庭空睡正濃。最是閒愁難寫處。夢中人已减形容。</text>
<title>次李五峯 好門 金藏臺韻</title>,<text>朔風吹酒盡。殘興挽人來。城郭今猶在。繁華去不回。斷蓬千里影。長笛一聲哀。吉語連朝至。塵淸利見臺。戊戌冬。李公以陳御史接伴在月城。與金南牎玄成，申梧峯順夫同登金藏臺。聞蔚山等處賊壘盡空。喜賦此韻。有今朝日南至。昨夜賊東回之句。順夫諸君皆次之。余亦聞而追賦云。</text>
<title>溪亭書事</title>,<text>碧溪亭上綠陰濃。作意扶筇爲放慵。野客山翁相邂逅。論詩說酒又談農。</text>
<title>苦雨次李秀彦</title>,<text>悵望郊墟雨意昏。隔溪音信苦難聞。今朝始得蘇端簡。要向樽前話世紛。</text>
<title>次調李秀彦</title>,<text>足履黃泉頭戴天。兩間男子豈徒然。願君莫學吟詩老。虗負靑陽四十年。</text>
<title>聞韶李忠州 光俊 慶席。次鄭都事 士信 韻。兼調兩正字寬甫 民宬，而壯 民寏 及鄭都事。都事李公之壻</title>,<text>世上男兒百不多。浮名草草豈堪誇。弟兄連採崑山玉。父子仍簪月殿花。鶂路蜚英爭白日。龍筵歌舞酌流霞。古來科第知無數。那似恩榮華一家。鶴髮堂前鸞鵠翔。聯翩此日荷恩光。注書兄弄翰林弟。戴玉翁呼衣錦郞。手植三槐知有應。門容駟馬慶無疆。男兒萬里程何遠。肎賀紅牌紙一張。休道眉山草木枯。家聲不必讓三蘇。當年族譜亭前慶。又有乘龍女壻無。</text>
<title>揷野菊 缶溪人家無種菊者。每會飮。爭揷野菊爲歡。</title>,<text>黃菊花時白酒筵。最憐元亮獨無錢。滿頭揷處長昏飮。却比柴桑我自賢。</text>
<title>聞以典籍兼中學敎授</title>,<text>平生名宦廣文官。冷炙殘杯幾厚顔。回首通津風浪惡。誰知師席是淸班。</text>
<title>映湖樓 秋自缶溪。由安東路赴朝。</title>,<text>繁華當日擅雄州。風物凄凉已晩秋。楓葉荻花無限恨。夕陽行過映湖樓。</text>
<title>道上書懷示同行</title>,<text>萬事平生計易違。客程回首涕頻揮。風寒嶺北身多病。霜重天南鴈不飛。憂世未能排閶闔。戀親空復曠庭闈。江鄕煙雨依然在。定待遊人拂袖歸。</text>
<title>可興旅店。示成精甫。</title>,<text>十年曾共業。千里又同行。財後金何用。腰間劒屢鳴。飛黃騰大野。垂白歎長程。君向淸朝問。誰能息戰爭。</text>
<title>驪江北岸有滄浪亭。投贈主人。</title>,<text>不向紅塵路上趍。半生欹枕卧江湖。古今人物從頭數。勝地藏名是丈夫。</text>
<title>洛中旅夜。示諸同寓。</title>,<text>二年棲遯八公山。雪月風花興未闌。自笑頑踈乖世用。又將顔面與人看。林泉入夢歸期晩。桂玉關心旅計難。回首白雲天一末。倚門斜日眼應寒。</text>
<title>送李聖與 詠道 赴玄風</title>,<text>東國名賢後。南州士望高。功多宜鶚薦。縣小惜牛刀。京洛風霜冷。關河魂夢勞。憶歸還送客。白首不堪搔。</text>
<title>書懷奉呈金柏巖 玏 令丈</title>,<text>家世傳儒雅。平生讀古書。時危心不展。身老術還踈。旅榻攀瓊樹。君門限玉除。多慙蒙謬奬。非是望吹噓。</text>
<title>旅懷</title>,<text>今夜長安月。秋聲起遠人。思鄕雲入望。憂世涕霑巾。薄俗耽乾沒。浮生任屈伸。何當拂袖去。垂釣洛江濱。</text>
<title>次奉柳葵塢 寅吉</title>,<text>曾草黃麻近御筵。燃牎宮燭直廬眠。紫泥封後章頻就。香醞頒時興幾牽。子厚詩名誰與擬。公權筆法世爭傳。頑踈屢被酬佳句。如得羲之九萬牋。</text>
<title>葵塢次余山字更謝</title>,<text>夜夜羈魂到故山。水雲幽興覺來闌。憂虞未博樽前笑。勳業頻將鏡裏看。秦嶺雪深人去遠。楚天風逆鴈飛難。窮途喜有峩洋會。白首靑燈共歲寒。</text>
<title>龍山江上。贈宋仁甫。辛丑</title>,<text>江上新詩人日題。醉中豪氣欝高低。浮雲萬事君休說。會把漁竿釣虎溪。</text>
<title>玉山書院。食筍謝主人李慶山 浚。</title>,<text>紫玉山中碧玉莖。剩將餘韻長新靑。那知當日栽培地。風味終能飽後生。</text>
<title>贈李府尹養久 時發</title>,<text>雞林門閥逖千年。益老仍孫不乏賢。奕世風流知有自。淸時才望更誰先。多慙禮貌容踈放。還幸衣冠可接聯。聞道銀臺虗一席。未應濡滯海雲邊。</text>
<title>鵲院遷濯足</title>,<text>濯足滄浪水。披襟僝僽風。乾坤疑入幻。身世正浮空。野濶春無限。江長天不窮。吟鞭揮未已。更向亂山東。</text>
<title>長鬐境上曲峽中。有一巖壓入潭心。上有盤松護盡全巖。昔余過而愛之。縣宰姜德龍築臺于巖上。余以遇龍名之。盖因主人名也。仍題短律識之。</title>,<text>澗水源通峽。巖松影倒潭。居然龍有迹。偶爾客停驂。谷邃風生籟。林稠翠積嵐。因人揭臺號。留與後來諳。</text>
<title>敬次漢陰李公過嶺南樓舊址韻 李公以體相巡到密陽。李府使英構草屋于樓基。韓巡相浚謙以憶昔名之。○壬寅</title>,<text>欲將時事問蒼天。萬景傷心在眼前。浮世興亡元有數。名區風月自無邊。江聲夜入瀟湘雨。山色秋連洛浦煙。誰構新亭名憶昔。夕陽和恨滿賓筵。</text>
<title>輓李錦山 大遂李公。先君同年友也。其從子時發自慶尹陞拜本道巡察使。簡求輓。○癸卯</title>,<text>麗代名賢李益齋。雲孫不乏出羣才。鳴琴政績稱三異。投轄風流號萬回。未解魚符龍尾下。那知雞夢酉年催。曾將世分登門久。千里緘詞寓一哀。</text>
<title>偶吟</title>,<text>世人皆以珠彈雀。時事還如竿上魚。賴有寬閒廣漠地。天遊到處躡玄虗。</text>
<title>寒岡先生自洛臯泝流而上。訪彌樂翁于仙楂菴。坐中以七言律識其盛事。余亦次之。</title>,<text>德星相聚嶺之南。不數荀家荷杖男。洛水淸流窮遠泝。剡溪高興極幽探。春風浩浩吹虗榻。玉色陽陽映碧潭。堪笑世間輕薄子。爭將越鎛議燕凾。人物今時斗以南。可尊奚但啓期男。風塵未遇堯階舞。江漢何妨禹穴探。一棹不煩千里駕。三杯相屬百花潭。也知天上星辰動。太史應書劒可凾。</text>
<title>思北征人士 時下三道精兵。防狄于北道。○丙午</title>,<text>生死惟憑一劒知。槖中無復禦冬衣。天涯客况蛩如訴。嶺外家書鴈不飛。出塞寒聲愁更絶。到鄕殘夢覺還非。秋風吹着稜稜鐵。南望應吟曷月歸。</text>
<title>登謝安亭感懷</title>,<text>山河風景似新亭。忍見遺墟野草靑。斜日斂紅分里落。晩煙堆綠羃郊坰。功名付與隍中鹿。身世還如井上甁。獨有虎溪終老地。晴峯偃蹇水泠泠。</text>
<title>嶺南樓。送使行之萊州。</title>,<text>雲盡天邊野。秋生雨後山。仙樓開勝賞。蓮幕接淸歡。林影侵樽裏。波聲殷座間。蓬萊知不遠。君去幾時還。</text>
<title>次五梅亭韻 孫公處約亭名</title>,<text>多君早歲不要名。溪友園翁作弟兄。性愛家貧林處士。身如官冷鄭先生。百年寓興詩三上。五樹開花酒幾經。擧世競趍桃李艶。何人解識別般馨。酒器有三雅五經之名</text>
<title>奉贈安東伯李公輔 廷臣○己酉</title>,<text>龍榜投微分。熊車仰盛名。十年江渭夢。兩地弟兄情。入境聞三異。聯牀話二更。離懷還脉脉。不用說分明。</text>
<title>入淸風境</title>,<text>江源出自五臺山。天塹縈紆畿甸間。魏寶未應專險阻。苻鞭難得截波瀾。王猷只賴民心固。廟略休憑地利艱。聞道通津翻黑浪。願傾此水洗朝端。</text>
<title>次凝淸閣板上韻示主人</title>,<text>此地欣聞穴有風。乍聽淸籟響長空。休將一陣專偏郡。吹向靑丘八域中。</text>
<title>寒碧樓。敬次退溪先生韻。</title>,<text>景仰儒先幾掩篇。名樓今見字雲煙。山高水濶渾依舊。誰識眞機不語傳。</text>
<title>次寒碧樓韻。留別主人。</title>,<text>雨餘殘角殷孤城。嗚咽灘頭去住情。天末離懷應未已。日邊歸夢定難成。酒杯到處煩投轄。世事看來笑絶纓。黃帽貪程催解纜。野花啼鳥喚愁生。柳色靑靑似渭城。驪駒一曲惜離情。乘舟喩世人難得。殺馬尋山計未成。仙境有緣懷葛令。丹墀無路請終纓。吹臺聚散今猶古。莫笑吟詩太瘦生。</text>
<title>見磯頭人垂釣有羡</title>,<text>半生山水癖難醫。七谷磯頭幾首詩。何事異鄕還作客。羡他人把釣魚絲。</text>
<title>舟中遇風雨</title>,<text>峽裏顚風倒碧瀾。下灘船似上灘難。詩人未解前程險。過好山時着眼看。</text>
<title>滄浪亭調主人</title>,<text>松裏華堂映碧潾。綠楊紅杏剩藏春。須將一片雲牎夢。乞與江湖過去人。</text>
<title>淸心樓。次佔畢齋韻。</title>,<text>風送飛香掠鼻端。千家桃李好開顔。江長却訝槎通漢。岸起還如鼇戴山。萬里形骸眞妄裏。百年人事是非間。沙鷗故向檣烏戱。應笑浮生老不閒。</text>
<title>渡迷江口。登岸採薇。仍次佔畢齋韻。</title>,<text>落日停舟泊岸邊。手挑春蕨劚蒼煙。香羹不减鄕山味。遮莫顚風阻客船。</text>
<title>三灘阻風感賦 灘在楊廣間</title>,<text>上水帆飛風借便。下灘船阻浪摧檣。世間夷險應如許。今日江中最備甞。</text>
<title>廣陵舟中。不見三角山。</title>,<text>峽口今朝望日邊。玉京何處住羣仙。恨無韓子開雲力。不見三峯拄碧天。</text>
<title>次崔季昇 晛 韻。贈睦羅州禹卿 長欽。</title>,<text>幾年王事不辭難。長路容顔减舊丹。衝雨西關纔稅駕。落花南國又征鞍。未承英眄心先契。欲寄新詩字幾安。道合豈須曾識面。夢中猶得接淸歡。睦使君曾無識面之分。而因諸友神交已久。故於其左遷也。贈以是詩。</text>
<title>又贈季昇 時季升以冬至使書狀。回自皇都。以事被論。罷職歸鄕。</title>,<text>遲暮方知處世難。半生惟許此心丹。京華客况霜侵鬂。嶺路離愁月滿鞍。至樂無如休樾下。浮榮肎要夢槐安。洛東江上春風好。樽酒何時穩作歡。</text>
<title>次季昇燕京回路之作韻。送季升還鄕。</title>,<text>鶯正飛時客正回。去留心事兩堪欸。功名未抗匡衡䟽。身世頻登杜甫臺。嶺路遙知殘夢斷。荊扉誰更可人來。洛江魚鳥應相問。爲報斯翁歸思催。</text>
<title>次曺汝益 友仁 贈季昇韻</title>,<text>客中尤覺細於詩。爲有牢愁强遣之。骨子胎兒是眞得。穠花繁葉豈良資。飄然會處言多逼。偶爾吟來意不私。莫向塵編師格律。淸新正在省營爲。</text>
<title>代人次龔天使良策舘喜晴韻</title>,<text>朝來霽景滿靑丘。雲捲遙岑翠欲流。紅日射霞初靄靄。綠波生岸正浮浮。千年疆域經過遍。萬里風光取次收。好雨留人應有意。不妨停節飽淸遊。</text>
<title>熊天使漢江泛舟韻</title>,<text>宸區遙奉尺綸回。萬里啣將紙一枚。恤小深恩頒德意。驚人佳句認仙才。風流肎數三江泛。星彩還疑八月來。湖上淸遊欣得御。不妨添酒宴重開。</text>
<title>熊天使西湖泛舟韻</title>,<text>人物淸朝第一流。江山剩借子長遊。風雲動彩恩光溢。草木生輝喜氣浮。玉節遠辭丹鳳闕。畫船還泛白鷗洲。追陪未和陽春曲。愧向騷壇避一頭。</text>
<title>送權明彦還鄕</title>,<text>紫玉山中碧玉流。君家正住水東頭。洗心臺下逍遙處。應悔從前作遠遊。</text>
<title>謝金君愼在泮送酒</title>,<text>少日芹宮廁勝流。庠房美酒賸澆愁。憐君晩作賢關彦。爲送淸樽慰旅遊。</text>
<title>次蒼石韻奉別愚伏</title>,<text>北闕書纔上。南鄕客正行。寬恩敦孝理。別意惜朋情。歸路緜千里。吟髭短數莖。冥途違警誨。誰發暗中明。</text>
<title>六月廿七晩雨大霈。喜賦贈蒼石。</title>,<text>漢武輪臺下詔時。民心不恨霈恩遲。侍臣知有歐陽子。合獻當年賀雨詩。</text>
<title>奉贈五峯李丈</title>,<text>寥落堪驚鬂雪侵。風塵底處遇知音。龍門愧乏先登勇。鵬路長懸願識心。晩喜開顔千里地。多慙傾耳一絃琴。今行莫道成何事。片語評論直萬金。歷落嶔崎與世睽。半生憂患幾吹虀。貧如明復仍無子。病似維摩尙有妻。長路不堪三宿出。上林猶借一枝棲。詞壇晩拜文章伯。自幸空踈被品題。</text>
<title>次柳汝見 仲龍 送李淸風任重韻</title>,<text>樓壓千層浪。風吹六月熇。河邊看瑞石。鼎裏躍銀刀。雙舃凌秋漢。孤舟趁晩潮。江山成吏隱。肎與久塵囂。</text>
<title>奉呈愚伏赴燕都</title>,<text>北斗南中第一人。啣綸又作薊門賓。聲華㢠壓朝端彦。道德終爲席上珍。萬里山河輸翰墨。大庭風彩動臣鄰。東還定在花開節。準擬扶筇共賞春。昔年曾讀晦菴書。見日眞同壁裏魚。旅榻豈知承雅欵。法門還愧許麤踈。一言提耳開蒙吝。三夏低頭費卷舒。薊路風霜衾似鐵。臨歧相送意何如。</text>
<title>九月十三日。行纛神移還安祭。祭後感賦。</title>,<text>光化門前野草秋。祠臣猶奉舊蚩尤。廟堂未畫平戎策。冀借神威雪國羞。時以大祝與祭</text>
<title>送金沔川 應成</title>,<text>寒暄華胄足文儒。偉貌長身美丈夫。京國飄纓曾數馬。海天飛舃又雙鳧。秋風別恨詩難寫。夜月孤吟酒未酤。一縣莫言如斗大。都門不見鬼揶揄。</text>
<title>西湖贈李戚弟 淸源</title>,<text>洛中相見淚先零。湖上今朝眼更靑。骨肉亂來存幾許。惟君與我鬂星星。</text>
<title>奉贈鄭憲長 協</title>,<text>科第幸同文靖榜。才名未遇鄭莊知。高門投刺顔如甲。旅店吟詩鬂已絲。得喪齊來眞夢鹿。窮通分定莫鑽龜。東歸强待秋風後。自是張公見事遲。</text>
<title>詠雪</title>,<text>殘日西沈黑霧飛。北風吹雪度荒陴。長安人定鐘鳴後。幾處黃金犯四知。</text>
<title>漢江舟中</title>,<text>萬里長江萬古愁。碧峯千點白雲秋。沙鷗似解歸人意。故故浮沈近客舟。</text>
<title>陽智境上。忽憶晦齋李先生道過忠淸道邑歷仁智邑之句。遂以六言識之。</title>,<text>仁智平生所學。忠淸立朝大節。偶然逢着地名。率口吟成格說。</text>
<title>無極路上。次司馬公行色詩。</title>,<text>紅顔凋落鬂成秋。長路風埃沒半頭。馬上莫吟司馬句。吟詩添得一端愁。</text>
<title>彈琴臺。次朴訥齋韻。</title>,<text>一帆千里極幽探。兩岸靑山似蔚藍。野店山橋隨地勢。藥爐茶竈有禪菴。門前紅杏知多少。澗底靑松或兩三。晩過彈琴臺下去。無人與共說林慙。</text>
<title>龜鶴亭。伏呈主人令丈。</title>,<text>剩水殘山天作奇。高人倚柱玩心時。鳶飛魚躍直機足。不獨耽看鶴與龜。</text>
<title>琴郊風雪中乘醉行吟</title>,<text>不皺厖眉不聳肩。吟詩剩作雪中仙。尖風未透春風面。却笑騎驢孟浩然。</text>
<title>凌波堂別曺汝益 汝益以栗木敬差。留凌波堂。連夜同枕而別。</title>,<text>京洛風塵同作客。江湖燈火更論心。仙樓把酒還成別。縱有新詩誰與吟。</text>
<title>輓朴平甫 安世</title>,<text>吾黨朴平甫。頎然醇謹士。讀書善屬文。把筆能寫字。自少遊膠庠。美名騰鄕里。幾年希俊造。不遑治生理。才命不相謀。屢洒抱玉淚。竟齎羅隱恨。不免陳三死。幼婦守懸磬。襁褓留穉子。殯殮更誰尸。幸蒙里閈襚。掩塟莫爲計。吾儕能不恥。出文諭鄕黨。免使溝壑委。人持五升米。孰違緜酒漬。哀詞出肺肝。哭送皆同志。况我最相愛。細憶平生事。韲塩佔畢院。燈火石洞寺。達曙坐不寐。咿唔聲在耳。那知未展抱。坎坷終入地。所慰有遺胤。君猶免無嗣。天道豈無知。吾知必有喜。嗟哉朴平甫。壽夭眞難揣。身窮年又促。困厄誰君似。山陽笛聲哀。輸與盈尺紙。</text>
<title>李謹齋 慶弘 遷塟輓 庚戌</title>,<text>今是堂前門地華。先公詩禮賸傳家。風聲不忝騎牛胄。名字相聯司馬科。誠孝未看雙弔鶴。流年終祟兩頭蛇。餘生猥作龍城老。執紼荒山淚似波。</text>
<title>登山吟</title>,<text>登山莫厭上山勞。一步高於一步高。終到最高峯上望。豁然無復礙秋毫。</text>
<title>送朴員外潤甫 𤥚 還京。次琴皥如 忭 韻。</title>,<text>才堪萬中靑錢選。官應三淸列宿廻。滫瀡堂前春正滿。親朋席上酒頻開。名途健步君須了。別路新詩我未裁。竹嶺以西無故舊。臨歧莫訝勸深盃。</text>
<title>村居雜詠</title>,<text>七瀨漁磯穩。三峯樵逕分。林園連洞府。庭戶絶塵紛。水逝山猶峙。林亡鳥不焚。河淸似未極。無術報吾君。</text>
<title>道林師自安養菴訪我于竹院。阻雨留數日。</title>,<text>安養菴中老。秋風錫杖飛。尋詩過竹院。問字到荊扉。谷口川方漲。林間露未晞。浮生難會合。不必苦思歸。</text>
<title>林師送詩爲謝。次韻還寄。</title>,<text>靑壁丹崖入夢中。幾時重得揖融公。蒼苔白石林間路。應待遊人馬首東。苦憶天台鴈蕩山。仙關擬受碧霞丹。今朝忽枉湯公作。佳句令人刮眼看。</text>
<title>次四美亭韻</title>,<text>世事登竿上。人心炊劒頭。奔眞俗子。閒適是仙流。可笑樊籠鳥。誰馴浩蕩鷗。古來賢達士。元不事王侯。</text>
<title>輓息城君李公 雲龍</title>,<text>鼇山三傑世知名。踵武聯芳不乏英。靑海煙塵戡國亂。丹書勳業振家聲。王靈遠讋扶桑界。兒戱寧論細柳營。遽見星芒流五丈。廟堂誰與策昇平。</text>
<title>輓松雲大師</title>,<text>久嗟坡老悼鄕緇。永樂文師只解詩。爭似松雲肝膽奮。能令草木姓名知。身輕義重傾朝著。首寶言狂讋島夷。一痛不緣方外契。哀詞豈是爲吾私。</text>
<title>送曺汝益赴平安幕 時崔公瓘爲關西伯。有能聲。公曾爲嶺伯。有去後思故云。</title>,<text>幕賓惟問所從誰。西路方歌勿翦詩。嶺外昔曾聲藉藉。關中今又化煕煕。黃堂吏職分煩劇。紫塞戎籌贊設施。治法征謀參畫地。優遊肎作孟陽嬉。</text>
<title>鎭川路上口號</title>,<text>客袂長程去不休。故園南望亂山稠。雙㫌啓路爭相賀。五馬牽人獨自羞。懶性豈宜炊劒世。殘城終愧夢刀州。菟裘尙有平生債。忍負當年張翰秋。</text>
<title>次文生 亨道 韻 辛亥</title>,<text>作成童穉學。須似上灘船。溫習碧空鳥。功程丹竈仙。飢宜勸美糓。寒則導純緜。不輟登山步。峯頭眼豁然。時以文勸作邑童蒙訓長故云</text>
<title>文生有詩次奉</title>,<text>強將顔面作遨頭。簿牒叢中鬂已秋。合浦還珠慙孟宰。㓒園飛蝶憶莊周。年光冉冉知難住。身世漂漂不自由。回首五湖波浪穩。月明千里有扁舟。</text>
<title>金州路上。次田祿生韻。</title>,<text>首露遺墟草謾靑。野橋官路不分明。山河獨帶興亡恨。似向遊人却有情。</text>
<title>月影臺。次鄭郊隱。臺崔孤雲遊賞之地</title>,<text>春風吹浪碧崔嵬。訪古重尋月影臺。觴詠轉成浮白戱。登臨還是踏靑來。仙區遺跡詩千首。令節行吟酒一杯。物色分留能幾許。不堪投筆且低回。</text>
<title>次燕賓樓韓柳川韻</title>,<text>傍海新春候。漫山舊賊營。登樓泣王粲。把筆憶鍾嶸。地僻民難聚。庭空草易生。舂陵人已遠。誰與說衷情。</text>
<title>洋中卽事 三月。領邑中舟師。赴統營習戰。</title>,<text>轟天鼓角正浮空。日耀牙檣曉不風。海上靑山應笑我。一書生作萬夫雄。</text>
<title>見乃梁。次鄭郊隱。</title>,<text>白鳥無塵態。靑山不世紛。人煙境相接。水陸路初分。烏榜排春浪。牙旗拂暮雲。當年元李烈。今日問龍孫。</text>
<title>奉贈李統制 慶濬</title>,<text>海上新開幕府雄。明時仗鉞儘名公。兩朝才望安危繫。三道兵籌節制通。拱北葵忱期捧日。圖南鵬翼正摶風。鯨波散處帆檣簇。佇見天東窟穴空。春。李公聚沿海舟師。習戰于閑山洋。見李公有將帥才。故贈以是詩。</text>
<title>次李汝厚</title>,<text>朋儕落落似晨星。到底逢人眼未靑。惟有隔溪峯數朶。開顔終日對亭亭。</text>
<title>次朴敬差子眞 東望</title>,<text>駑劣那堪忝下流。孤城不是夢刀州。菟裘未償平生債。擬趁秋風理釣舟。</text>
<title>贈崔從事 春。季昇以備局從事。上䟽獻三策。李參判時發以邊司堂上。回啓以楚之鐵釰利而倡優拙。秦王當朝而憂云云。請令季昇巡視舟師。給復沿海十三邑。時自上有進豊呈之擧。廷議悶之。而李公鐵釰倡優之說。正中時象。故結聯及之。</title>,<text>宵旰憂深禦外夷。廟堂無計决時宜。那知備局賢從事。能贊安邊大設施。三策抗章傾北極。一行宣敎聳南陲。須將鐵劒倡優說。更瀝忠肝叫玉墀。</text>
<title>遊月影臺 幷序</title>,<text>辛亥六月旣望。遊月影臺看月影。酒半歎曰今古遊此地者。不知幾人。而勝覽所載題咏外。更無一句。信乎海邦無詩人也。有一營妓舍瑟而對曰豈無詩乎。妾請誦之。乃誦曰苔蝕殘碑字有無。舊基荒廢沒春蕪。儒仙一去臺千古。碧海靑天月影孤。問其聽於誰人則曰有兵使子弟來遊于此。作此詩吟咏。妾在傍聞之。到老不忘云。噫豈知荒徼老娼。乃能愛詩而記之乎。此詩甚有豪致。而恨不知作者姓名耳。遂於座間效顰。而殊不及本題。誠可笑也。妓名從香云。爲問儒仙跡有無。荒碑埋沒鎖寒蕪。江山偶與詩人會。臺不凄凉月不孤。</text>
<title>早發花園縣</title>,<text>郵亭夢罷促晨餐。倦馬臨歧意更闌。缺月挂林雞唱曉。顚風捲地鴈驚寒。幽期苦憶巖中趣。行色頻添鬂上斑。瞻望八公靑未了。對顔還恨話心難。</text>
<title>醴泉試院。次板上韻。</title>,<text>風簷殘日近棲鴉。白戰塲中旗鼓譁。詞賦佇看金擲地。才名誰夢筆生花。眼懸雲路心全擾。手落霞牋字半斜。寄語諸君休鼓篋。文章惟貴自成家。</text>
<title>珠還堂</title>,<text>珠還珠去政貪廉。揭此名堂意不纖。遐想古人仍倚柱。一軒淸景晝垂簾。</text>
<title>題牎扉</title>,<text>寬爲姑息猛爲威。寬猛中間筆幾揮。俯仰徒然成歇後。故山歸去意如飛。</text>
<title>次李叔平寄詩。兼簡鄭愚伏。</title>,<text>多君謝事卧園林。靜裏焚香萬籟沉。忘世固知非素志。歸田終不負初心。吟詩何必傳千紙。進學惟須惜寸陰。莫作溪山長往計。聖恩應亦記遺簪。右贈蒼石徙倚荒城雪滿林。海天殘日近西沉。百年自許驚雙鬂。千里相傳只兩心。嶺樹浮空生晩靄。江雲弄影作春陰。靑山何處尋愚伏。啼鳥聲中醉墮簪。右贈愚伏</text>
<title>次崔察訪彦泂 濬</title>,<text>愛酒憐陶令。論詩笑薛能。惟耽勝地賞。不慕峻階陞。胸次今時傑。頭啣古驛丞。于門高幾許。預賀福長膺。崔有子甚才譽故云</text>
<title>次別崔察訪</title>,<text>客裏那堪數去程。東風吹起故鄕情。竹籬茅舍寒梅在。花正開時月正明。</text>
<title>知非吟</title>,<text>五十年前 一作間 事。非狂卽妄人。趍時甘土炭。覔路走荊榛。翻手多雲雨。論心㢠越秦。知非嗟已晩。掉臂拂衣塵。五十年前事。思量不滿咍。看書遺大意。學射愧全才。亂世腰頻折。迷塗眼未開。知非嗟已晩。策勵戒將來。五十年前事。堪羞還可憐。鑽心紙上字。偸眼井中天。志大身名賤。才微好惡偏。知非嗟已晩。回首笑悠然。五十年前事。那堪笑絶纓。早酣蝸角戰。旋逐鼠肝名。道路經千曲。詩書誤一生。知非嗟已晩。從可作田更。五十年前事。渾如一夢中。才名科第忝。官品大夫崇。慕藺非眞勇。希顔乏近功。知非嗟已晩。更喚主人翁。</text>
<title>村居</title>,<text>剩水縈三面。長林護一村。蓴鱸供節序。芋栗滿田園。土沃宜秔稻。朋來穩討論。餘生此終老。進退揔君恩。</text>
<title>投贈李叔平。兼簡鄭景任。</title>,<text>七谷磯頭雲水身。賸邀烟月伴垂綸。自多半世難醫病。今日翻成痛定人。</text>
<title>聞趙梁山，棐仲 翊 欲訪。遂賦。</title>,<text>家住南湖最上流。讓山廉水擁淸幽。聞君欲訪滄洲逸。花徑蓬門掃未休。</text>
<title>凌波堂。贈趙使君兩益。壬子淸和。淸道守趙安仲與其弟棐仲。來會于南樓。</title>,<text>遲日仙樓萍水會。多年異地夢魂餘。亂中聚散驚斑鬂。別後悲歡托素書。把酒風流寧寐寞。連城花萼不蕭踈。孤村住在東湖岸。早晩經過問草廬。</text>
<title>南江船上。復贈安仲昆季。</title>,<text>遲日江頭會。輕舟溯且游。巖花迎客發。野鳥勸人留。醉興從投轄。詩名讓倚樓。明朝各南北。誰與話風流。</text>
<title>龍江聯句</title>,<text>撑舟泝碧流。令節淸和勝。景徵。 遨頭辦淸遊。嘉客引高興。棐仲。 風細柳飄綿。潭虗魚動鏡。安仲。 開樽酒屢斟。濡筆詩長詠。景徵。 躑躅倒澄波。笙歌爭落景。棐仲。 崷崒仰龍巖。氣像難比並。緬懷藥山翁。淸言何雋永。舊事耿在心。欲說無人譍。安仲。 乘醉過龍灘。望見無媒逕。景徵。 誰能記山陰。我欲尋月影。棐仲。 緩棹故遲遲。漸近前山瞑。壺傾且莫繼。冠側何須整。安仲。 世事正糾紛。一任風不定。景徵。</text>
<title>送別崔御史 季昇</title>,<text>嶺路嘶騘馬。江山映繡衣。朋情悲雨別。王事足霜威。把酒心相照。傷時涕欲揮。長途多險阻。行李愼危機。</text>
<title>次佔畢齋雙碧樓韻。贈趙棐仲。</title>,<text>莫怪畦翁滯海邊。遺黎蘇活正須賢。藍田剩有吟詩興。句漏堪爲煉藥仙。暇日遨遊多勝地。暮年心事信蒼天。三紅才遇樓雙碧。須向詞壇占好田。棐仲號可畦</text>
<title>無題</title>,<text>可憐人世幾營營。生死關頭眼失明。事到面前難着力。名浮身外謾嬰情。隔靴搔癢嫌無味。掩耳偸鈴喜不鳴。一局迷藏任兒戲。正堪欹枕笑▣聲。</text>
<title>夜坐遣悶</title>,<text>坐看頑雲向北馳。雨師風伯弄陰機。明朝欲踏琴郊路。却恐靑泥汚我衣。</text>
<title>觀漲有感</title>,<text>世事那堪仰屋吁。江山猶許醉葫蘆。癡人說夢終難信。老境投閒只自娛。黑雨蔽天長夜濕。白波翻日兩峯孤。知心賴有龍岡月。分與淸光到病夫。</text>
<title>可笑汀洲柳</title>,<text>可笑汀洲柳。柔條襯激灘。浮沉無定態。搖蕩困狂瀾。却訝傀爲戱。還如舞作歡。君看岸上樹。獨立翠成團。</text>
<title>夢與諸友登嶺南樓。呼韻作詩。覺而記其二絶。</title>,<text>麗代諸賢各一家。宗風吹到我朝多。湖陰大手終投筆。餘子惟宜不奈何。聖代文章捴大家。殘膏剩馥丐人多。後生縱欲尋宗派。終奈磨驢踏跡何。</text>
<title>冬暖</title>,<text>周書恒燠箕疇列。魯史無冰聖筆因。天變定由人事感。誰將此理九重陳。</text>
<title>博淵亭 亭。金兵使太虗溪亭。</title>,<text>誰把觀瀾換博淵。一江澄澈正無邊。欲知溥博淵泉義。看取潭心浩浩天。早聞觀水必觀瀾。爲向源頭活處看。眼目果能窮到此。方知動靜本無端。主人曾是應時須。百戰塲中一丈夫。歸卧江山淸勝地。不妨身作習池徒。琴郊東畔竹林深。有酒無人與共斟。時赴博淵亭上老。引杯看劒細論心。</text>
<title>除日記事</title>,<text>壬子歲除日。薩川水漲時。蝶飛疑夢寐。蛙噪問公私。冰絶冲冲響。雷興爗爗詩。陰陽渾失候。中夜涕空垂。除日無聊中。偶記東坡新年詩。有曰曉雨暗人日。春愁連上元。水生挑萊渚。烟濕落梅村。此坡在惠州時也。惠乃極南海陬。故歲時有挑萊落梅等語。今地非惠州。而節候之暄。陰雨之霾。正與坡詩相似何也。怪而識之。</text>
<title>薩川新居。井泉稍遠。爨婢以爲苦。頃於屋上山麓。披草覓泉。有井在巖下。味頗淸冽。乃以長竹去節相連。直抵于鼎竈之側。以大桶承其注。夜卧聽之。其聲泠泠可愛。因以近律識之。癸丑</title>,<text>屋頭春溜玉成莖。誰料凌空水道橫。脩竹穿雲遙引脉。奔泉入筧細連聲。非關剩借厨中便。最愛能傳枕畔淸。不待獠奴阿段力。郡人無復夜相爭。壬子臘月。在竹院。設竹筧于毛堂洞。引入厨中。家人便之。次試于薩川。乃癸丑歲初也。詩成于人日。</text>
<title>次孫欽仲 諟命 肯構亭韻</title>,<text>風月無常主。林塘有舊基。廿年遭亂後。五十慕親時。不墜傳家物。寧聞鄰笛吹。淸貧非子病。梅竹許相知。</text>
<title>輟釣</title>,<text>七里灘頭一釣竿。碧江淸淺浪花寒。當年却笑羊裘子。終帶人間諫議官。時連有憲府諫院除命故云人言三品老文官。底事蹣跚水石間。袖裏年來藏兩手。不妨閒把釣魚竿。花柳芳洲趁晩春。一竿沉細掣潛鱗。傍人不解淸眞趣。看作尋常把釣人。細石灣頭坐馬韉。漁筐初卸泛花川。吟邊野渴醫無術。願把杯淵換酒泉。此日之會。無酒故云。</text>
<title>新作虗亭。四無花木。惟有粟飯花一叢。盛開可觀。</title>,<text>名品猶慙衆卉間。野芳焉得上花壇。只緣生在虗亭側。慣被幽人仔細看。</text>
<title>牎前叢梅。爲風雨所偃。斫庭際枯桃。作長臬以扶之。</title>,<text>斫得殘桃細一株。撑持玉榦護淸癯。依然和靖西湖醉。喚起靑童取次扶。</text>
<title>茶村十絶</title>,<text>千層壁立峯三朶。半夜瑤空月一痕。此時此景人未會。小牎相對便忘言。三峯雪月坐上春風萬古吹。訪花隨柳想依俙。擬將七谷韶華景。看取先生所樂時。七谷煙花每誦東屯杜老詩。飯抄雲子雪翻匙。琴郊野興無多讓。只愧甞新得句時。琴郊刈稻堪笑韓公爲釣魚。都門鞭馬向汚渠。爭如咫尺溪潭勝。竟日垂綸興有餘。盞淵釣魚亂酌何須借管絃。淸風也足此君邊。山王未免名繮累。却笑當年竝數賢。竹林夜飮水邊行過又林端。萬物知時樂一般。世上東西南北說。與吾幽興不相關。栗堤春行霽後升高望不窮。怳如遺世御泠風。但將伊洛登山訓。尋向宣尼小魯胸。東山眺望罷亞千畦香稻花。幾煩鞋杖省南訛。歸來緩緩斜陽路。隨意微酡又浩歌。南畒遊觀秋風一棹返三江。張翰風流無等雙。那似早耽蓴菜好。將身元不入危邦。長浦絲蓴撥棹沿潮正滿筐。江村八月已輸芒。詩人欲乞無監郡。那似優遊有蠏鄕。沈溪石蠏</text>
<title>竹院十景 巫山一段雲</title>,<text>夜靜雲初散。山空雪乍晴。中天霽月照三更。灝氣鬪輕明。穆穆金波動。晶晶玉宇淸。盡難模寫語難名。輸與入詩評。三峯雪月浩蕩風吹盡。簾纖雨霽初。尋春行樂肎虗徐。花外命巾車。時節須探勝。江山不負余。前川過了興如如。隨意導籃輿。七谷煙花露濕平蕪綠。風吹晩稻紅。江郊秋日暖烘烘。拍手賀年豊。終畒禾如櫛。登塲積漸崇。盈缸酒熟畢農功。呼取對鄰翁。琴郊刈稻風靜晴江晩。花殘紅蓼秋。磯頭垂釣曳還投。身世伴沙鷗。餌下銀初掣。筐中玉漸稠。開樽斫鱠醉騎牛。此外更何求。盞淵釣魚戛玉風搖彩。篩金月滿林。停杯遐想七賢襟。雅興古猶今。萬事須長醉。孤懷只朗吟。世間何處遇知音。惟酒許傾心。竹林夜飮小雨催花節。輕煙沒曉痕。晴川芳草日初暄。步出傍江濆。景物呈千態。乾坤運一元。東華難換此林園。不要姓名喧。栗堤春行偃蹇臨無地。嶔崟聳半天。江山十里老雲煙。登眺豁無邊。縹色通金谷。淸光映月淵。盪胸何必祝融巓。豪氣想前賢。東山眺望大野寬春望。淸泉散夏畦。柴門步出過前溪。竹杖與芒鞋。禾稼雲千頃。郊原雨一犂。登臯舒嘯喚詩奚。歸路夕陽低。南畒遊觀久擬龎公隱。翻成張翰歸。江鄕風味樂忘飢。蓴滑又鱸肥。翠帶冰隨冸。香羹雪欲飛。從今須製芰荷衣。不必蹈危機。長浦絲蓴竹院秋將晩。琴郊稻正香。已聞東海蠏輸芒。半殼忽含黃。玉片頻隨筯。金穰正滿筐。加餐點酒也相將。風味擅江鄕。沈溪石蠏</text>
<title>桂法洑防川。功利甚博。出觀其役。仍成一絶。</title>,<text>大川喬嶽鎭吾州。不語猶能功利周。最是旱天靳雨日。琴郊千頃水如油。</text>
<title>省稼</title>,<text>琴郊斜日凈暉暉。竹杖芒鞋省稼時。香稻千畦紅稫稄。醉翁雙鬂白參差。肎吟楊惲南山曲。擬和杜陵西瀼詩。可是田園生事足。不須奔走辨牢癡。</text>
<title>輓黃僉知 謹</title>,<text>本朝名相翼成公。長水源流遠不窮。詩禮尙能傳世業。淸修亦足繼家風。東牀榮耀門闌閙。南極光輝壽命豐。鄕里耆英今幾在。襄陽無復姓龎翁。</text>
<title>博淵亭次奉尹察訪 起三</title>,<text>斷了吾生休問天。羞將顔面向人前。竹林深處襟期足。甕裏香醪架上編。老來尤覺宦情輕。擬向靑門學邵平。七瀨磯頭烟雨足。蓼花灣上一絲橫。</text>
<title>次人韻</title>,<text>山蹊茅塞忽成荒。心法誰知舍則亡。義理淵源尋博約。聖賢模範見羹墻。塵中名利回頭錯。醉裏乾坤信手當。但有惺惺不昏了。可能捱去達皇王。</text>
<title>又代人次前韻</title>,<text>寒宵旅舘一燈荒。餘興猶知酒在亡。聖代羣賢誰折檻。危朝獨立笑嘲牆。風驅哀壑愁難遣。浪急通津勢莫當。休道散人無省錄。竹林終不棄山王。</text>
<title>次孫欽仲塘字</title>,<text>世情艱險似瞿塘。肎向危途較短長。爲問東華榮利子。幾人終得姓名香。</text>
<title>歲暮書懷 近以某人有汲引之意。故貽書絶之。慨然賦之。</title>,<text>垂白身猶遠。揚淸意未攄。空歌招隱曲。幾作絶交書。識面提壺鳥。無心上釣魚。何須抗顔甲。更與向吹噓。</text>
<title>次後凋亭孫宜伯 義甲 韻</title>,<text>少日聲名動太微。幾番朱筆抹劉幾。靑山剩許吟詩興。白首誰知杜德機。莫怪虹蜺干氣像。固宜雲月借光暉。近來異彩騰林谷。正是珠藏玉蘊輝。萬事悠悠一夢中。何人能復振頹風。朝陽已乏鳳鳴傑。門下徒聞犬吠雄。幕府兵籌誰衛霍。廟堂勳業盡嚴終。爭如春枕幽閒處。睡息齁齁賴酒功。欲問琴郊居士棲。晴溪東岸碧山西。看花簷短月窺易。護竹牆卑雲度低。野客村翁松下散。黃冠白髮柳邊迷。禽魚亦喜主人出。待聽林端快馬嘶。</text>
<title>旱餘大雪喜賦</title>,<text>黑雲蓬勃沒山尖。晩喜庭除積漸添。孫榻幾憂燒短燭。謝閨還咏撒空塩。打牎却訝無聲雨。侵戶渾疑不夜簷。莫道老天遲見事。麥苗泉脉足優霑。</text>
<title>次鄰翁野梅韻</title>,<text>春信潛隨雪裏生。孤標堪作百花兄。暗香不受寒風凍。踈影偏宜缺月明。甘與荊榛同占地。似嫌桃李共分庭。西鄰咫尺成蹊逕。何必騎驢江路行。</text>
<title>村居雜詠 甲寅</title>,<text>喜看時雨及春犂。南畒溝塍沒碧萋。叱罷黃牛遲午餉。荷簑身卧綠楊堤。煙雨橋頭草色齊。春陰不壓野雲低。晩來手掛漁籃去。緩步長林短岸西。</text>
<title>新鷰</title>,<text>長郊細雨映斜暉。林外閒雲晩不歸。可愛雙雙新鷰子。掠花啣得暖泥飛。</text>
<title>偶吟</title>,<text>計拙家貧任酒乾。時危身老作詩孱。論人未識賢愚別。擇地猶居廉讓間。歲月未酬平昔債。江山剩借暮年閒。落花簾外眞機足。靜裏鳶魚樂一般。</text>
<title>有感</title>,<text>世間論議苦紛更。聞道朱門似沸羹。白骨有懷那得吐。黃金無脛尙能行。忘身悟主憐田子。息戰休民慕宋牼。憂國不堪中夜淚。忍看雲霧塞三精。顧將何術制頹齡。更見天淸地亦寧。未擬殘生湔國恥。難揮隻手暢王靈。關河渺渺雙蓬鬂。身世悠悠一草亭。萬事如今無可奈。不如高卧掩雲扃。未見戈揮日。誰將石補天。登樓悲壯節。看鏡惜流年。白髮南鄕遠。丹心北闕懸。時聞京洛信。老淚暗如泉。</text>
<title>次後凋亭</title>,<text>蒼松蔭一壑。中有後凋亭。簷壓鶯遷谷。軒臨鶴下汀。稻粱超鳳擧。矰繳柰鴻冥。萬事惟須醉。餘年不願醒。小雨催佳節。幽花殿晩春。年華須耳熱。世事入眉嚬。白簡驚聞鳳。黃扉笑畫麟。簷禽無意緖。喚起苦吟人。身老容顔改。時危蹤跡藏。應須學梅福。不必恨馮唐。戀闕愁難歇。論交喜欲狂。躬耕非失計。景仰在南陽。</text>
<title>七里灘卽景。賦雜言。</title>,<text>病餘意未遣。夢罷思慨慷。擧頭望南山。塵心忽怡嚝。騎馬出郊坰。林鳥相呼唱。潭澄紅妥簇。灘急綠新漲。臨流便覺此身輕。僮僕扶携撰鞋杖。正是躑躅花開節。江魚撥剌今幾上。投竿也未遲。細鱗抽碧浪。坐看笭箵忽已滿。自賀腐儒食肉相。我生非眞隱。慣被江山養。顧瞻世道隘。江海風濤壯。四顧茫然無所之。許我相好惟靑嶂。酒慵合野逸。詩妄非官㨾。前川魚鳥識顔面。相逢豈曾驚俗狀。山南與水北。恣意惟所向。笑彼乾沒者。到處多魔障。誰知七里溪頭一老漢。釣魚釃酒醉淋浪歌跌宕。</text>
<title>漫興</title>,<text>門外元無俗客車。一生幽趣在三餘。南柯宦夢心徒爾。東里溪山眼豁如。堪笑蚍蜉掀大樹。也憎藜莧掩嘉蔬。停杯坐對前峯色。自幸身謀不墮虗。</text>
<title>閒居</title>,<text>世間雲雨易覆翻。榮不須論辱不須論。聖明優許退田園。生亦含恩死亦含恩。抱病年來絶俗喧。山擁衡門水擁衡門。客來一笑對淸樽。醒便忘言醉便忘言。</text>
<title>偶吟</title>,<text>獨抱瑤琴下指遲。虗堂秋夜月明時。長吟杜老三年笛。不數張公千首詩。世道如今淸復濁。人心從古合還離。惟將萬事消杯酒。何必牛山浪作悲。</text>
<title>遣悶次人韻</title>,<text>碧溪淸嶂對橫斜。茅屋江村八九家。西瀼幾年看刈稻。東門何地不宜瓜。愁憑麴子斟來散。詩倩麻姑癢處爬。晩向牎前靜坐讀。殷盤周誥正聱牙。每恨虞奚炊扊扅。英雄不是婦人知。風塵未可論榮辱。出處惟應關盛衰。達士龍潛甘澹泊。狂夫雀躍浪驅馳。最憐骯髒門前客。投老那堪賦病梨。</text>
<title>有感 聞永昌事。感而賦之。</title>,<text>滄江一卧病侵尋。西望長安魏闕深。豈有重華藏怒意。恐傷文母止慈心。時危未借排雲力。身老猶存向日忱。白首荒村潛下淚。獨留山月伴孤吟。</text>
<title>次孫上舍 顥 凈友軒韻</title>,<text>苦竹林邊野草齊。紅梅樹下綠陰低。春禽未解詩仙去。隔岸時時勸酒啼。千竿碧玉岸邊齊。一樹淸香檻外低。惆悵西湖鶴去後。獨留春鳥盡情啼。</text>
<title>次後凋亭</title>,<text>多謝新詩錦不如。長吟有似嚼冰蔬。知多自笑河邊鼠。見小還慙壁裏魚。覓句難看三昧法。爲官未讀十年書。邇來幽况君休問。萬事終歸一夢餘。一味淸閒漸入佳。無人來叩掩門柴。香生潑甕枯膓沃。玉在揮毫老眼揩。看鏡只知玄髮變。聽天寧恨素心乖。雪牎孤坐甁生凍。獨向梅花訴此懷。老去生憎造化兒。誰將腐臭作新奇。看書却恨花生眼。對鏡還疑面似皮。行止自知踈禮節。崇卑那復計班資。晩來猶抱峩洋曲。幸遇當年鍾子期。一字由來不救飢。功名肎恨十年遲。何妨陸羽書蕉葉。莫羡黃通舞柘枝。風月爲徒成晩癖。江山留客掩踈籬。傍人莫問聱翁事。淸晝爐熏讀易時。</text>
<title>偶吟</title>,<text>世道沉淪手未援。此身端合卧丘園。時危人戒三緘口。冦至誰爲十步垣。黃馬謾勞喧頰舌。采禽終不願籠樊。巖廊虗抱匡君責。誰敢矯非出一言。</text>
<title>次韻奉酬虞庠帳下兒</title>,<text>萬事何須更問天。行藏已定百年前。伊優不離高堂上。骯髒終歸遠道邊。沙塞狼烽傳白日。侯門蠟燭散靑煙。誰將俯仰憂危狀。寫作新圖獻御筵。</text>
<title>次金老頤字</title>,<text>問誰今世許相知。洗眼看來只解頤。末俗爭趍桃李逕。何人更赴水雲期。</text>
<title>望見綿峴兩使君行 時趙淸道安仲，金大丘而靜。書約雲門之遊。</title>,<text>錦繡堆中嶺路明。野人遙指使君行。雲門猿鶴應驚怨。莫遣松間喝道聲。</text>
<title>到立巖。嘲兩使君先入雲門。</title>,<text>立巖秋色足留連。相對何妨笑語顚。堪恨兩君誇疾走。雲谿先着祖生鞭。</text>
<title>立巖。次金而靜 允安 歸字韻。贈主人朴僉正孝仲 慶胤。</title>,<text>莫種名花金帶圍。繁英只合照黃扉。爭如霜菊滿頭揷。扶醉斜陽欹帽歸。</text>
<title>道淵亭。又調兩君。</title>,<text>道淵亭上倒三杯。坐看湖山活畵開。未必雲門能辦此。只携歌舞笑灰堆。</text>
<title>妓淵。次而靜韻。</title>,<text>洞裏秋光作意看。馬頭斜日射蒼灣。山迎兩郡風流守。天借三人笑語閒。但把仙遊窮汗漫。休將世味說辛酸。名區勝會知難再。須遣爲歡到夜闌。</text>
<title>次而靜過李統制 雲龍 墓韻</title>,<text>偶過羊公宇宙山。不堪瞻望淚痕潸。風悲斷麓蒼藤合。霜重荒墟細菊斑。靑海威聲讋鯨窟。丹書勳業聳鵷班。如今草木知名姓。鄕里遺民語軋干。</text>
<title>將遊孔巖。得拙韻示兩君。</title>,<text>爲被催呼起病孱。雲門洞裏話團圝。仙區畵出煙霞勝。秋色粧成錦繡斑。處世久知歧路隘。入山方覺水雲寬。騰身更踏丹梯去。兩腋淸風習習寒。</text>
<title>足成孔巖聯句呈兩君</title>,<text>千仞岡頭打百分。一聲驚破萬山雲。天低直欲窮南斗。峽束還愁易夕曛。覓句定知煩沆瀣。振衣方覺謝塵氛。吾儕且洗巢由耳。莫遣鍾山更勒文。</text>
<title>過西枝驛。感賦示同遊。</title>,<text>二十年前負兩親。西枝村裏避兵塵。官寒且任生謀拙。地僻何堪旅契貧。妓女巖頭曾得句。梁山潭上幾垂綸。郵亭老卒今猶在。靑眼相看白髮新。</text>
<title>金一之追到立巖。次而靜之字韻。</title>,<text>悔我先辭去。多君追及之。斜陽亂葉下。最記勸杯時。</text>
<title>次而靜韻。贈金一之，丁敏道兩老。</title>,<text>昔年漁釣此江村。今日重來成主客。愧我踈蹤太顚狂。看君風度尙淳朴。</text>
<title>別而靜</title>,<text>古驛霜猶晩。深村菊自花。良宵月色好。長路葉聲多。暮景難爲別。浮生苦憶家。陽關唱三疊。相顧亂山遮。</text>
<title>道淵亭贈主人</title>,<text>晩遇平生友。風流金一之。山林曾有約。魚鳥許相知。掉臂風波地。投竿月瀨時。高亭淸致足。此外更何思。</text>
<title>道淵亭十詠</title>,<text>堪笑南華老子狂。觀魚何必向濠梁。爭如几席杯觴下。竟日支頤趣興長。澄潭觀魚杜若洲邊春物姸。愛看鷗鷺靜聯拳。海翁未免機心在。那似相忘相對眠。芳渚狎鷗咫尺西池采采頻。香羹風味逐番新。不須張翰孤帆興。自有吳江碧玉蓴。西池采蓴風入踈松無俗聲。初如鼓瑟轉吹笙。亭中不必煩絲竹。聽此猶堪樂一生。東嶺聞松似霧非雲羃遠村。隔林還作太平痕。韓翃只解芬華語。謾賦靑煙入五門。驛亭炊煙坐向汀洲月落時。川原遠近入熹微。灘頭一點驅魚火。穿破溪雲到竹扉。江郊漁火多情藪外雨晴初。雲捲嵐收草似梳。寥亮一聲牛背笛。和風吹到醉眠餘。多情藪名○長堤牧笛春耕纔罷瀼西郊。水白秧靑野色饒。不用管絃娛座右。農歌日夕任喧囂。大野耘歌嚴子當年素志迂。要將九鼎一絲扶。誰知月下垂綸客。只釣松江雪色鱸。磯頭釣月開荒自有陶公趣。種豆何煩楊惲歌。最是一春時雨足。荷鋤歸處占閒多。林畔耕雲</text>
<title>謝贈靈山倅尹得初 之復</title>,<text>我識靈山尹使君。風流文雅掃千軍。都門共作秋懷賦。關塞那堪日暮雲。多病久知人事絶。一麾新喜郡符分。書來欲道長相憶。餽送雙魚意甚勤。</text>
<title>讀易吟</title>,<text>屈指光陰近六旬。方觀易象讀千廵。餘年且付殘編裏。夫子深工驗寫眞。</text>
<title>謝成則最 樂善 山字韻</title>,<text>病餘相對檻前山。松桂淸陰送晩寒。黃卷一牀牎日暮。坐看林外鳥飛還。</text>
<title>次成則最見贈</title>,<text>霜髮灰心已十分。殘生無可向人言。身謀幾悔安蛇足。世事終歸刻劒痕。擺脫機關投散地。招邀雲月卧荒村。多君尙記窮廬老。持贈春空靄靄雲。</text>
<title>次成進士季夏 夏明</title>,<text>東閣梅花發。南樓雪片飄。江流疑百粤。山色似全椒。玄髮歡須盡。靑雲路不遙。遺經餘古案。擬與講連朝。</text>
<title>次林典籍公直 檜 遷謫之作</title>,<text>長樂鐘聲隔漏壺。歃良城下客踟躕。江山剩借吟詩興。時節猶堪得酒娛。嶺北音書天共遠。斗南形影月同孤。年來正有雞竿事。休把窮愁哭晩途。目極關河不見君。海天殘日又西曛。尋巢未作雙飛燕。過嶺還同一片雲。怒浪盪山龍失所。衝風鎩翮鴈離羣。孤城應有攻愁酒。也出奇兵獨策勳。漢北天南道路長。黃茆白葦是窮鄕。生謀正似蝸濡壁。身世還同燕語牆。塞鴈不傳遷客札。嶺梅初報返魂香。亡何縱飮眞良計。一擧惟須累十觴。去國那堪歲暮情。朔風號怒夢偏驚。樽前歷歷山河遠。頭上昭昭日月明。可信天心無愛惡。須知人事有盈。子山到老猶蕭瑟。贏得江關動姓名。朋儕落落似晨星。孤坐無心出戶庭。愁裏狂歌猶跌宕。醉中豪氣任沉冥。風塵翻覆搘頤看。山水峩洋側耳聽。莫道皇天無老眼。薛門終不棄靑萍。隻影南來兩鬂皤。全身擬學飮無何。山連七點音書阻。水散三叉雲霧多。戀闕丹心勞遠夢。憂時素志發狂歌。煩君莫問聱翁事。點易梅牎但日哦。</text>
<title>月牎看柏影</title>,<text>庭前栢樹鐵柯橫。枕上波濤靜裏聽。山月又能移冷影。巧成圖畫上窓櫺。倚窓承月數枝斜。冷影踈陰靜更加。堪笑西湖林處士。夜深開戶嗅梅花。</text>
<title>觀物吟</title>,<text>細觀今古理昭昭。人事天時長則消。節過隆寒回暖律。年窮殘臘又元朝。陰陽互換分推。善利相乘判桀堯。安樂窩中玩爻象。雪牎春意動梅梢。</text>
<title>病中謝別成則最</title>,<text>庭院寥寥雀噪簷。小牎相伴只書籤。無人問字開靑眼。有客敲門破黑甜。共說淸談難滚滚。何妨良夜飮厭厭。煩君莫負重來約。須趁溪南月似鎌。</text>
<title>次成季夏投贈兩秀才韻</title>,<text>百年時事任乘除。堪愧工夫老漸踈。身遠不煩何武力。官卑肎與子公書。江山剩借漁樵興。世俗誰爭水竹居。待得蘇門長嘯罷。一生幽趣償無餘。</text>
<title>代朴 箎，蔣 文益 兩秀才。</title>,<text>細路沿溪草不除。朔風吹雪晩踈踈。晴牎講討惟黃卷。浮世朋交絶素書。多謝淸詩驚俗眼。兼酬短札贈離居。匡衡賴有芳鄰分。壁後燈光賸借餘。</text>
<title>又次前韻</title>,<text>萬事惟憑酒破除。傍人拍手笑迂踈。謀生只要漁樵隱。敎子還須種樹書。五畒自成終老計。千金誰肎買鄰居。夔蚿未可違天賦。不足何勞慕有餘。</text>
<title>榜會夕。贈三同年。乙卯人日。府伯成公晉善。設宴于南樓。</title>,<text>蓮榜當年忝姓名。萍逢此日會簪纓。星躔暫掇銀臺彦。風采爭贍玉帳英。勝地雲烟隨節換。良宵燈火盡情明。還嗟潦倒新停飮。強把深杯只細傾。二百同年今幾人。江山此日偶相親。天涯顔面燈花喜。檻外風煙節序新。勝友詩鋒驚鬼膽。高樓歌管拂樑塵。琴郊病客還增氣。强綴篇章欲效嚬。</text>
<title>次後凋亭</title>,<text>憂時成酒隱。浪跡作詩孱。身入炎羲世。名驅大小山。難將六國印。換了一朝閒。却笑陶彭澤。區區放白鷴。點易梅牎下。含杯竹塢邊。知幾須擇地。寄興剩觀天。匣裏靑蛇劒。懷中黃石編。陽春和一曲。歌罷惜流年。軒豁臨平楚。簷虗近碧霄。躋攀初出谷。登眺若遷喬。黛色凌霜翠。蒼顔得酒韶。自慙違杖屨。心逐野雲飄。</text>
<title>釋悶</title>,<text>玄髮梳來少。朱顔看已凋。吟詩身易瘦。憂世肺如焦。楡塞氛猶惡。梅窓雪未消。巖廊應有策。空自首頻翹。</text>
<title>卽事</title>,<text>身老心猶壯。時危病轉深。惟探靜中理。擬作頂門針。有酒消長日。無繒作大衾。謾窺軒冕客。千載笑華歆。</text>
<title>偶吟</title>,<text>說客誰存趙。封人謾祝堯。低頭欣地僻。擧面恨天遙。濁俗終難語。浮名定不要。何妨收晩景。隨分老漁樵。</text>
<title>次成季夏</title>,<text>誰把餘錢貯竹筒。世情爭慕碧雲宮。心肝乍變渾生黑。顔面相看便謝紅。懶性豈宜秋雨陌。衰容無賴少年叢。倦飛未借扶搖力。安得垂天萬丈虹。千首新詩遞幾筒。興來披盡玉華宮。那堪綠鬂愁催白。尙喜蒼顔酒借紅。雨露爭霑桃李樹。霜風半折蕙蘭叢。山川欝欝樽前在。長劒彈來氣似虹。</text>
<title>輓宋弟 後賓</title>,<text>一枕邯鄲夢忽驚。我存君歿理難明。白頭擬與同生死。黃壤那堪隔弟兄。歸報泉臺應刺刺。爲傳人世住卿卿。緣痾孤負憑棺慟。莫認睽離是薄情。</text>
<title>遣悶</title>,<text>節迫催花雨。心驚落木風。非關時早晩。莫問命窮通。擧世分炎冷。何人愼始終。江山猶有約。送老水雲中。十年心似石。一室坐如尸。世事憑誰說。孤懷只自知。未聞荊棘剪。終使蕙蘭萎。長路多傾轂。何人範我馳。</text>
<title>燈淵席上</title>,<text>七谷煙花酒一樽。兩川垂柳數家村。澄江拕練圍春色。芳草鋪茵沒燒痕。世路浮名眞夢幻。暮年詩筆愧飛飜。從來不欲觀時象。長日何妨醉眼昏。</text>
<title>次孫上舍</title>,<text>世事看來淚滿顔。人心對面九疑山。通津風起波濤壯。平地塵昏道路艱。嗜味爭先羹指染。雪羞誰復甲躬擐。江湖未償匡時責。肎學當年猪觜關。</text>
<title>雨中次微間岡三韻</title>,<text>山入雲烟是又非。隔林春色轉霏微。花催節氣紅將綻。波沒灘稜綠漸肥。亂點隨風簷有響。踈聲潤物岸生衣。幽人最愛前峯好。看到啼鴉向晩歸。巾舃休林下。文章落世間。低頭心不怍。擡眼涕空潸。缺月偏尋戶。閒雲倦出山。江花無世態。留與照衰顔。巾掛三花樹。身登千仞岡。詩仍窮發越。愁被酒奔。信命安貧富。知天等壽殤。可憐名利子。馳騖熱中腸。</text>
<title>盞淵上錄似諸友</title>,<text>步屧林間野興多。沿江躑躅競繁華。莫言老去閒無事。把釣年年趁此花。</text>
<title>次李叔平</title>,<text>千里重逢不易圖。夢中惟接舊形癯。那知三足堂前水。獨向南湖一道無。霜髮垂垂屈壯圖。帶圍移孔覺形癯。故人千里長相憶。爲問襟懷似我無。附原韻 蒼石良覿今來又失圖。衰容空憶鶴淸癯。雲門山下東流水。多少離懷報得無。</text>
<title>贈鄭愚伏</title>,<text>愚伏山中老。蒙恩返故園。履聲誰解聽。顔色自能溫。身退憂猶在。心閒樂亦存。羲經知素喜。更讀括囊坤。</text>
<title>輓徐樂齋 思遠</title>,<text>琴湖江水本澄淸。也有幽人濯我纓。半世工夫惟博約。窮年事業是明誠。天高鬼惡理難詰。骨朽名芳道益亨。聞說方喪二三子。只攀遺榻想容聲。</text>
<title>投贈崔季昇</title>,<text>洛江煙雨護郊扉。燕語鸎歌欠是非。世態由來關得失。俗情此去愼依違。半生空老三休洞。萬事那堪雙淚揮。渭樹江雲無限意。鴈飛猶復寄書歸。</text>
<title>遊石洞寺</title>,<text>牢落僧房夢不成。一牎幽况似逃名。溪懸亂石千巖響。月聳層峰半夜明。山外路危愁脚倦。枕邊香竗覺心淸。近聞江海多風浪。操櫓何人省死生。有志誰言事竟成。羞將文字竊虗名。南柯夢罷頭先白。東里山開眼忽明。壑凍不妨松偃蹇。俗渝惟愛水澄淸。尋僧半日閒裏。話到雲峯缺月生。</text>
<title>灸調中。次金老韻。示同病人李晦可，孫欽仲。</title>,<text>一病沉綿九十春。鸎花無賴爛比鄰。燔肌謾索三年艾。鑽骨寧爲百歲人。可但痊痾延此命。欲將醫國壽斯民。殘齡耐苦何須說。時事聞來淚滿巾。</text>
<title>閒中信筆</title>,<text>聞道朱門金滿籯。一時人物出權衡。聱翁髩上銀千翼。不向風塵買一名。</text>
<title>憂時</title>,<text>憂時一病竟難醫。世事聞來淚幾垂。白日黃金形埶換。朱門黑手鬼神馳。涪翁不必煩三歎。楊震何須畏四知。宦海奔渾似市。可憐民命正如絲。</text>
<title>次安敎授 憙</title>,<text>世道多翻覆。人情有淺深。休爲窮達想。惟費短長吟。盛際難追古。迷塗始覺今。淸芬掃地盡。誰却四知金。</text>
<title>輓郭槐軒 再謙</title>,<text>避地當年擇里仁。百金何惜買芳鄰。披襟未覺胸中礙。對面惟知座上春。憂患通家情繾綣。睽離隔歲病因循。襄陽耆舊今誰在。哭向琴湖問主人。</text>
<title>博淵亭添作新檻。題一絶呈主人。</title>,<text>新添茅檻壓江干。百尺長松五月寒。移席開樽飛白鳥。主人心境此中寬。</text>
<title>次金而靜遊琴湖亭韻。贈李茂伯 潤雨。</title>,<text>遙想朱幡晩出城。琴湖亭上賞秋晴。塵中簿牒回頭錯。物外江山入眼明。杜子登臺多勝友。范公憂世抱深情。可憐衰疾琴郊客。撚短吟髭定幾莖。</text>
<title>次趙使君 安仲 韻。送許玄風秩滿還京。</title>,<text>歸路遙連漢北城。兩鄕千里寸心明。霜天應有南來鴈。須寄關河一片情。</text>
<title>博淵亭。別成精甫。</title>,<text>籬邊黃菊晩霜遲。淸曉虗堂送客時。山影蘸杯醒宿醉。江聲入筆濕新詩。人從竹嶺初歸去。客向楡川作別離。宋玉當年無意緖。謾將懷抱賦秋悲。</text>
<title>秋懷</title>,<text>搖落秋將盡。荒凉日欲昏。年饑生理拙。世亂夢魂煩。歲月驚雙鬂。江山倚一樽。孤懷誰與說。萬事信乾坤。</text>
<title>次孫欽仲喜雪韻</title>,<text>亂點飄來瑞氣騰。喜看林壑玉層層。明年宿麥應無數。詩效蘇仙愧未能。</text>
<title>次別辛僉知▣▣弟</title>,<text>淸時論議尙縱橫。誰是溪山獨往英。恥向癡人曾說夢。肎隨浮世便嬰情。煙霞滿目光無累。榮辱非心自不驚。君去洛陽如有問。爲言漁釣送餘生。</text>
<title>歲時吟</title>,<text>流光冉冉鬂邊催。赴壑脩蛇不可回。藍尾酒傾悲節換。蓼芽餳薦覺春來。眼前時事堪揮涕。雪外年華已放梅。海上傳書消息惡。東風獨向柳眉開。時倭人橘智正來請信使。朝廷不許。橘倭忿怒多有兇言。而舘倭太半撤去。邊人危之。</text>
<title>訪孫幾道 處訥</title>,<text>野濶柴門迥。山深草路窮。斜陽策羸馬。爲見雪髯翁。</text>
<title>登狎鷺亭。次松灘詩。足成四韻。</title>,<text>講樹幽陰處士家。東南名德幾經過。鳶魚玩象天機熟。鷗鷺尋盟野趣多。春到芳郊新雨歇。雲粧列峀畫屛羅。碩人去後遺芳躅。獨立斜陽頫晩沙。</text>
<title>溪上吟</title>,<text>此水源頭特地淸。穿雲想有玉鏘聲。奔流出洞鳴猶激。似向人間訴不平。</text>
<title>讀易有感</title>,<text>春到琴郊楊柳村。暖風晴日閉柴門。知心杯酒微微醉。斂膝爐香細細繙。老去安閒消歲月。客來談討當琴尊。括囊儘是全身策。爻象重觀六四坤。</text>
<title>遣興</title>,<text>世上功名黍一炊。夢中渾不記吾誰。爭如白首耽淸賞。長對靑山弄碧漪。遭亂肎愁貧有鬼。吟詩惟喜酒盈巵。林泉從此吾長往。何處商顔無紫芝。步向空庭屐印苔。看山不厭首頻擡。時來投分惟霜鬂。老去知心是雪梅。萬事忘情須閉戶。十年多病又停杯。蒼生正倚懷綏策。廊廟何人濟世才。</text>
<title>春日吟</title>,<text>春雨知時春草生。郊原一夜亂抽莖。幽人亦管韶華景。始識乾坤造化情。</text>
<title>次後凋亭</title>,<text>春到風光爛四鄰。江山不是負詩人。欲栽萱草忘憂憤。且向梅花訴病貧。但把鴻冥長自引。休將蠖屈更求伸。季鷹元是非明哲。秋至方思千里蓴。</text>
<title>感春</title>,<text>危行明時棄。踈蹤衆口嗔。塵中開眼少。梅下訴心頻。忍負山林約。休尋桃李春。題詩聊復咏。椒桂有餘辛。</text>
<title>述懷</title>,<text>轉地旋天計未成。幾何人壽俟河淸。難將白髮干籌策。擬倒滄溟洗甲兵。病後尫羸形骯髒。老來詞賦響訇鏗。堪憐戴勝知時節。解向貧民苦勸耕。</text>
<title>雜咏</title>,<text>山水一生癖。松篁三逕微。自能幽趣足。寧恨素心違。春暖花開早。村深客到稀。虗庭時散策。杖屨濕林扉。</text>
<title>遣悶</title>,<text>世事元多感。春愁又惱人。自甘吟草澤。誰恕吐車茵。白屋貧難逐。朱門錢有神。憂時繼以涕。斗覺鬂如銀。</text>
<title>喜雨</title>,<text>今春好雨不全稀。麥秀秧靑野色肥。貧女可無中谷歎。老農猶怯去年饑。庭前幽草沾餘潤。牆角殘花弄晩暉。乍逐風頭初細細。旋隨雲脚漸祈祈。連村赤子愁無奈。漲路黃埃喜不飛。憂國願豐心未展。操戈退日手難揮。天心仁愛寧冥漠。民事昭蘇尙庶幾。窮巷書生空白首。暮年農圃願無違。</text>
<title>叢棘中有穉梅兩樹。開花甚佳。病未能賞。春末始尋花。花已落盡。爲賦一絶寄恨。</title>,<text>亂棘叢中偶托根。馨香不願主人聞。晩來攀折風吹盡。剛恨花時未襲薰。</text>
<title>題五梅亭</title>,<text>階面新添竹數竿。坐來殊勝昔年看。薔薇躑躅休誇艶。未見繁華耐歲寒。</text>
<title>擬堯夫觀物吟呈席間</title>,<text>碧水靑山無古今。春榮秋悴謾相尋。年年點檢燈淵景。岸柳巖花自淺深。</text>
<title>見松枯柳榮感賦</title>,<text>松逢野燒成枯葉。柳被春風長綠陰。世事祗今多感慨。衰年何必費長吟。</text>
<title>寄贈申順夫</title>,<text>故人西望三年阻。宦客南來一紙招。堪笑檜山慵太守。老來猶作冷炎交。</text>
<title>割破網伸以爲繩。割訖感賦。</title>,<text>此網當年初結時。寸添銖積費千絲。纏綿猶恐魚逃了。洗濯還嫌蠧爛之。數載手中輒補。一朝刀下割無遺。成難毁易多斯類。可戒營營世上兒。</text>
<title>醉眠亭</title>,<text>已向閒中作地仙。更於酒裏得天全。從他世路風波惡。賀老偏工水底眠。我醉欲眠君且去。人言此語出天然。醉中對客眠何害。須信陶潛未達賢。</text>
<title>贈鄰友</title>,<text>亂後繁華百不存。一村桑柘雨昏昏。虗亭酒盡親朋散。獨卧何妨晝掩門。</text>
<title>有感</title>,<text>此身雖老此心存。望北那堪淚眼昏。夢裏不知雲霧隔。欲將幽抱叫天門。</text>
<title>冬夜吟</title>,<text>風牎雪案三冬業。黃卷靑燈萬古心。不向行間窮汗漫。只從言外討精深。依違肎顧傍人笑。動靜須知上帝臨。永夜寒齋羣籟息。一盆梅月伴孤吟。</text>
<title>輓詞[申之悌]</title>,<text>升堂曾謁大夫人。後事丁寧語及頻。歸報九原堪一慰。掌中貪見寶珠新。</text>
<title>輓詞[李埈]</title>,<text>朋友深情異姓兄。衰齡何耐隔幽冥。故家餘慶生明月。南國祥輝閟瑞星。遺範政歸鄕士慕。高名應見史臣銘。春寒病骨妨綿漬。媿殺無從涕自零。璧水英遊歲月遙。暮年南北別魂銷。鴈傳一札頻相慰。鶴去三山不可招。陳迹無因追往日。哀詞何耐寫今朝。雲門山下曾回騎。長恨淸談負一宵。名彩當年鳳下空。才宜供世命何窮。化行三郡絃歌裏。興落雙江水石中。夢罷却驚容色戚。人來忽報訃音凶。詩朋自此無元九。衰淚千行洒向東。</text>
<title>輓詞[孫處訥]</title>,<text>去年三月梨花雨。君發琴郊叩白扉。自訝羸形殊異昔。寧知微疾竟難醫。耳邊尙在多聞說。牀上方留叙別詩。可惜東榮病未奠。送終吟罷淚漣洏。</text>
<title>輓詞[朴壽春]</title>,<text>天咎吾鄕喪我師。儒林無祿至於斯。百年規範傳之後。千載文章繼者誰。淸洞暮猿哀嶂月。燈淵踈雨泣江蘺。如何載弄詩纔和。作此幽明永別離。胸藏三峽任斯文。罕世聲名海內聞。早歲風塵雞四割。暮年泉石徑三分。心存鄭老欣同道。膝有徐雛喜不羣。一夢楹間何太急。空令鄕曲淚沄沄。</text>
<title>輓詞[門人蔣文益]</title>,<text>磊落胸襟出等夷。懷奇抱寶世無知。傷時縮手深探道。對月偕星大放辭。江左靑衿爲領袖。海東黎庶有蓍龜。沉沉二竪嬰衰骨。慟矣皇天竟不遺。</text>
<title>附七灘亭題詠[李瀷]</title>,<text>我東儒賢。多出嶺之南。昔曾一過。其名德棲息之地。莫非山佳水麗。令人徘徊不能去。意者流峙蘊秀。養成其人。而步步可以占勝也。猶恨夫當時不能遍歷一方。今孫進士伯敬。自密陽來示七灘亭十六景畫者。卽其五世祖聱漢先生遺基。而子孫藏修不廢也。種種奇觀。魂爽魄動。瀷旣老篤。計不可以往躡淸塵。俛仰高風。則自不覺莊誦先生詩一絶曰七里灘頭一釣竿。碧江淸淺浪花寒。當年却笑羊裘子。終帶人間諫議官。咏罷泚筆謹書。歲甲戌仲夏下澣。星湖李瀷書。[七里明沙]曉渚鷗眠雲帖地。漁翁欸乃但聞聲。輕颸一道平沙出。極目皚皚日照明。七里明沙[一帶靑林]黛色參天釀日陰。蟬吟鳥哢出長林。炎曦幾處方揮汗。可識仁人大庇心。一帶靑林[釣磯垂竿]水邊楊柳綠依依。莊護臨流石一磯。揀竹得竿靑裊裊。一肩高荷去忘歸。釣磯垂竿[臨崖賞花]仄逕回蹊草樹平。山花無數不知名。主人厭寂隨筇舃。到底幽香別種淸。臨崖賞花[仙巖賭棊]商顔爭似橘中歡。落子聲遅决勝難。余賭余閒君亦共。任敎樵客柱柯觀。仙巖賭棊[頫檻觀魚]粧點簷楹狎水干。新添欄檻爲觀瀾。堂堂策策魚來集。莫遣濠梁理釣竿。頫檻觀魚[石壁危松]何年鉅刃劈巖開。太古貞松種子來。倒挂虬龍含偃盖。白雲仙駕幾時回。石壁危松[小塘孤荷]半畒池成養活泉。根移太華幾多年。亭亭出水香尤遠。始信濂溪獨愛蓮。小塘孤荷[洗瀑淸溜]聽說淸川玉液寒。晴空噴灑作飛湍。何能好跨南雲去。濯盡塵纓透肺肝。洗瀑淸溜[燈淵漁火]山溪呑納滙而淸。擒蟹罾魚約伴行。一帶長堤無月黑。遙燈點點透林明。燈淵漁火[禪龕曉鍾]蒼茫林峀鳥知歸。定有琳宮隔翠微。淸曉鍾聲來世界。解敎人識起穿衣。禪龕曉鍾[鶯峀暮鴉]騷家絶景畫應難。流水詩中萬點寒。滿目楓丹爭別色。斜陽留待酒醒看。鶯峀暮鴉[月橋歸僧]曲曲淸溪略彴橫。山中人定月初明。千村乞米歸心急。飛錫凌風步步輕。月橋歸僧[煙郊牧牛]鳴牛浮鼻度前坪。牧竪相隨笛一聲。豊草芊緜時出沒。歸鞭直待日西傾。煙郊牧牛[竹村炊煙]依微籬落綠筠遮。吠犬鳴雞問幾家。只有靑烟藏不得。朝朝暮暮羃成霞。竹村炊煙[琴野農歌]襏襫茅蒲捴自修。西阡東陌雨新收。天時人力渾無缺。樂意相關處處謳。琴野農歌</text>
<title>敬題七灘亭[任守廸]</title>,<text>野抱湖環岳勢豪。地因人勝兩相遭。風塵濁世抽簪勇。水石幽居把釣牢。心事看留溪月凈。神儀想並峀雲高。至今貽厥賢孫在。堂構無勉爾曹。</text>
<title>敬題七灘亭[任珽]</title>,<text>驚波鷁退古今豪。世與相違地有遭。簪組忘情身自遠。溪山滿眼睡全牢。百年末契卷中晩。三尺遺堂天下高。虎豹文章斑尙在。諸孫一一出流曹。</text>
<title>敬題七灘亭[申光洙]</title>,<text>天柱東南一老豪。淸風濁世爲相遭。雲霄本自鶱孤鶴。鄕社終看祭小牢。謝傅家庭珠樹在。嚴陵山水草亭高。靑箱百代徵遺馥。珍重湖翁勉爾曹。</text>
<title>敬題七灘亭[申光河]</title>,<text>七里灘頭霜鶴豪。孤飛曾不網羅遭。淸流豈獨同漁父。急浪應須過虎牢。六世衣冠江左大。百年亭榭嶺南高。先生尙笑羊裘子。肎數當時耿冦曹。</text>
<title>敬題七灘亭[睦萬中]</title>,<text>池鳳臺烏競自豪。冥鴻特與水雲遭。驚濤滿地廻舟急。峭壁臨流置屋牢。曲檻晩窺魚隊閙。虗牎夜宿客星高。澤中垂釣齊男子。未必千秋少爾曹。</text>
<title>敬題七灘亭[申國賓]</title>,<text>秪爲蓴鱸也自豪。季鷹歸興與秋遭。憂中魚樂觀成趣。機外鷗眠着得牢。當日北風天地晦。至今南國釣臺高。賢孫堂構眞無忝。松石遺墟愧我曹。</text>
<title>敬題七灘亭[李商楫]</title>,<text>金馬門前拂面塵。先生高步獨超人。西關紫氣周藏史。南國靑山漢富春。蘭桂有香風洒落。烟波無恙月精神。晩來朗咏漁竿句。仰止危亭百感新。</text>
