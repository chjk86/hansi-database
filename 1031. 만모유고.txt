<title>戮丸蛛賦 蛛大如丸故名○甲辰</title>,<text>余晨起步循廡砌。忽有翼聲滌滌然。口有聲甚細而若悲者。仰睇之。老蛛張網于廡間。圓大如車之輪焉。蜻蜓罹之。蛛方且引口飼之。余憫蜻蜓以無罪而見殺也。憎蛛以巧智而網物也。乃以杖撤其網。解其絲之黏蜻蜓翼者。飛而去之。摘蛛而下之。摏其腹以石殺之。噫蜻蜓不能謀身。而自陷於死地固自取。而其無知蠢動。無所貪戀。則間於蛾之赴火。獨蛛之性陰賊害物者。爲可惡也。噫彼蜻蜓固無足責。而天下之爲蛛者。其又可盡戮之耶。蜻蜓之禍。不可得而皆救。而若蝶胥若蜂蠃者。又不知其幾矣。則余獨見者蜻蜓耳。其可悲也。遂感而爲之賦。彼蛛之腹兮。何有有絲。其絲孔長兮。不可以爲衣。吐而爲網兮。于榮廡之間。有蜻蜓觸之兮。罨翼而罣之肩。蛛摶且嘬兮。欵肉於當虎。百足攫𢫺兮。厲吻兮彭肚。若嬉而弄兮。樂其之中巧。胡天生物兮。反使物賊物。旣與爾絲兮。又胡畀爾之術。衆甫並育兮。而帝孰愛而孰薄之。蟲之匪罪兮。爾何閼生成之澤。來索羅織兮唐乃圮。惇卞網打兮宋之瘁。夫物亦有性近兮。吾力猶能戮。擿之斯墜兮摏以石。泥之粉之兮。爾之罪其又曷逃。爰撤其網兮。視天高高。嗟蜻蜓幸而乃脫兮。戒之哉勿妄翲。天下之蛛不獨爾兮。吾又安得而幷殄。聞天鑑昭兮。聚爾族而震。諺云雷霆時。必聚衆蛛蝥而擊之</text>
<title>古詩 壬辰</title>,<text>欝欝千丈松。百里聞風聲。下有神龜伏。上有祥鸞鳴。素無媚世姿。誰識後凋情。桃李正得意。耻與爭春榮。其二妾如霜前荷。守紅不改姿。郞如風中柳。搖蕩難自持。借問新美人。能長幾許眉。以貌不以心。妾人竊自悲。</text>
<title>書感</title>,<text>萬里連天流。始自一縷源。千丈蔽日樹。初萌盈寸根。聖路誰云遠。駕言須疾奔。欲知始步處。誠乃入德門。</text>
<title>效朱文公小詞體</title>,<text>日月跳板丸。乾坤浮水萍。誰知一夢人間。往來紛不停。賢焉勇焉俱死。帝兮王兮同朽。萬古一郵亭。何似漆園老。死生視朝暝。▣漆園老。解帝懸通玄扃。適來時適去順。無形同有形。萬物紛紛蛇蜩。身世蘧蘧蝴蝶。神遊入窈冥。始覺物理。幻菌蕙壽椿靈。</text>
<title>病裏書懷 乙未</title>,<text>悄隱烏皮几。書空到夜深。林泉違素計。天地又窮陰。性懶才全退。身臞病易尋。龍泉知我者。時作老蛟吟。</text>
<title>閒居</title>,<text>着身閒處淨雙瞳。俗物茫茫俯視中。學語兒知牛李黨。滿廷人笑契臯功。性耽丘壑仍成癖。說到風塵便欲聾。長嘯數聲山日晩。暝鴻一點破秋空。</text>
<title>嫦娥 丙申</title>,<text>月浪浮空露色多。不堪寒桂影婆娑。回看烏鵲橋新駕。聞道牛郞渡絳河。</text>
<title>夢作一絶。忘其首句。覺而弁之。</title>,<text>晝靜虛堂一夢驚。幽花笑處數禽鳴。閒拈小筆還惆悵。弄日梳風孰畫情。</text>
<title>棲新旺半月入京</title>,<text>來時月似鏡。去時月如鉤。小溪能惜別。相送出山流。</text>
<title>梨花</title>,<text>一樹梨花雪。三春向暮時。子䂓啼欲歇。明月在西枝。</text>
<title>次李兄建中 壽斗 韻</title>,<text>君詩三復愴余神。回首鴒原隔厚坤。三夜分明來人夢。秖應憂樂到荒原。時親有癠。藥餌收效。來詩有此喜無由報九原之句。</text>
<title>過金大司成 湜 墓。次其臨絶韻。</title>,<text>古樹春無葉。深山晩有雲。千秋指佞草。多意繞荒墳。</text>
<title>晴</title>,<text>曉來溪水作高聲。亂霧漫雲濕不輕。鳩婦不知何所苦。却纔啼雨又啼晴。</text>
<title>驪湖道上</title>,<text>江上重重翠嶂圍。夕陽芳草路熹微。幽禽未了千般語。忽見人來掠馬飛。</text>
<title>馬上睡覺</title>,<text>手裏藤鞭墮不知。忽然東倒又西欹。兒童拍手齊成笑。錯道山公醉後歸。</text>
<title>贈烏山</title>,<text>人識曾來山。山應不識人。無心勝有意。吾欲爾相親。</text>
<title>烏山答</title>,<text>子人寧識山。吾山不識人。有意猶相棄。無心詎可親。</text>
<title>偶成</title>,<text>土木形骸杜德機。方知妙處在夷希。前期久謝巫咸卜。往事多慚伯玉非。富貴關天安可得。江湖滿地不如歸。雲峰絶勝終南好。好免時人捷徑譏。</text>
<title>在寺</title>,<text>悠悠蕭寺客。歲暮憶鄕村。歸夢晝仍續。攤書風自翻。欲耕無負郭。求道不知門。仰視蒼天大。將何父母恩。</text>
<title>路上次家侄道一韻</title>,<text>落日雲山重復重。陰陰天地入窮冬。歸時夜黑迷歸路。忽聽鐘聲識水鐘。</text>
<title>自驪歸鄕 丁酉</title>,<text>客子聞鷄發。歸心上馬催。水從天外去。山自霧中來。春在皮巖樹。雲生甓寺臺。岸花看欲綻。忽憶故園梅。</text>
<title>入京</title>,<text>一春强半馬蹄間。更拂征鞭踏曉寒。白鳥羣飛沙十里。靑山盡出日三竿。鳳安驛裏朝炊飯。王宿灘頭晩卸鞍。遙見終南含笑語。故交惟爾在長安。</text>
<title>望鄕</title>,<text>羇思悄然腸九回。劒歌愁倚望鄕臺。江天渺渺鳥何去。山日輝輝雲自來。三月行人歸未得。一春芳樹若爲開。遙知皁谷川邊雨。細濕空庭長碧苔。</text>
<title>素沙橋</title>,<text>素沙征戰地。緬憶歲龍蛇。漢將威如電。蠻兒血作波。海東皆帝力。天下竟誰家。日暯行人少。野荒秋色賖。</text>
<title>過李將軍 舜臣 墓</title>,<text>尙憶李將軍。時危樹大勳。山河費精氣。天地豁塵氛。未破南溟浪。先韜北落文。邦家正多難。揮淚揖荒墳。</text>
<title>解悶</title>,<text>已道田成海。重聞蕙化茅。浮榮辭蟻穴。拙計笑鳩巢。有藥能醫病。無疑可問爻。麯生風味好。吾與爾相交。</text>
<title>觀楞嚴經</title>,<text>蒸砂笑迷客。談食陋飢夫。裴頠寧知有。王生强說無。色空俱幻妄。生滅兩須臾。日月明天地。其書儘厚誣。</text>
<title>道中遇雪 戊戌</title>,<text>暮雪紛紛巧作花。頭邊篛笠轉傾斜。細看落地還成水。知道春風用力多。</text>
<title>旅夜</title>,<text>愁多自不眠。那得怨長夜。風起白雲飛。裴回明月下。其二北客來南土。依依似旅鴈。薄寒能中人。衣裂敎誰綻。</text>
<title>李兄有賞花行見邀。以目勞脚軟辭。</title>,<text>高處紛紛去覓春。不知春在自家身。長安萬戶花無數。試問阿誰作主人。</text>
<title>舟中次家侄韻</title>,<text>頹然盡日臥篷樓。惡瀨顚風不自愁。秖爲篙工勤着力。扁舟直泝大江流。</text>
<title>過楊根邑。有遺愛碑。</title>,<text>依山三兩屋。悍吏夜徵錢。老叟碑前泣。前年太守賢。</text>
<title>纛島 己亥</title>,<text>纛島東湖側。閭閻戶且千。繁華近都邑。佳麗屬山川。賈客薪爲貨。居民屋是船。主人情甚好。來往十年前。</text>
<title>家大人有詠筇詩謹次 庚子</title>,<text>爲兒愧爾一枝筇。供老扶衰勝似儂。會向壺中看日月。愼無見水化爲龍。其二爲報吾親手裏筇。前扶惟爾後隨儂。長年自有持衰力。不待金鉛鍊虎龍。</text>
<title>宿水鐘寺</title>,<text>通樵一徑盡山巓。窈窕千巖樹色連。塔聳二江交派地。殿開三國割疆年。洞雲忽作無時雨。崖日常沉未暯天。醉後倒眠方丈室。佛前自道飮中仙。</text>
<title>述懷</title>,<text>殺馬年來復毁鞍。不知門外路歧漫。喜看典籍常令熟。慵着衣冠更肯端。且幸時平存性命。未憂計拙取飢寒。由來駟馬高車者。幾箇身名兩得完。</text>
<title>舟中曉起</title>,<text>遠鷄淸睡覺。霜露重衣衾。小帆春風正。孤城曉月臨。山奔傳櫓捷。瀨惡受篙深。拱坐黿鼉窟。長年苦費心。</text>
<title>春日卽事</title>,<text>長安春雨曉霏霏。夾路樓臺百卉菲。忽憶故山風物好。綠楊低檻小桃肥。</text>
<title>幼女</title>,<text>余有女子子一人。隨母養於外氏。今秋來視方四歲。不見七八月。能知其父爲父。呼父而從之。古云良知者信矣。情之所鍾。書以爲詩。我年二十三。始有一女子。眉目何婉孌。容色生而美。至今財四歲。學語能諾唯。已知親可愛。情實由天理。玆夏遘毒疹。天幸得無死。我時客西京。病中思不已。問父何日至。臥褥忽復起。七月苦炎熱。策馬疾來視。深憂肌肉銷。病已頗爲喜。携之置膝上。叫啼不聒耳。世不重生女。緩急無可使。我謂男與女。不容有此彼。生男苟不才。身亡殄其祀。生女反爲好。緹縈木蘭是。况此慈愛心。不曾毫芒異。以我顧復情。益知吾親意。霜風日已凄。天寒木葉墜。巢燕拂歸羽。秀菊靚新蘂。遙知栗里門。鶴髮暯暯倚。歸心似驪江。日夜奔漢水。行當捨汝去。別思良不易。但使得無恙。乖濶詎足喟。</text>
<title>梧樹</title>,<text>窓外靑梧長十尋。不堪秋氣日蕭森。中宵最恨騷騷雨。滴斷孤燈遠客心。</text>
<title>登淸心樓</title>,<text>驪州州府何雄劇。鱗鱗萬屋依江側。江水西來三百里。迤到州前匯爲澤。上有高樓雲半起。朱欄去江無咫尺。俯視羣山如几案。茫茫大野無窮極。西北龍門白雲峰。屹然相對與之敵。盡日帆檣聞鴉乹。浴鳧飛鷺平沙白。淸磬遙出神勒寺。洪濤直撞馬巖石。二陵嵳峨聖所藏。佳氣欝欝多松柏。邑人喧哄聲沸雷。樓中白日常閴寂。憶昔登臨六載前。汀草岸花發綺色。今日風光更奇絶。水落霜淸木葉赤。人生多意强歡娛。節物無心相催促。壁上題詩多鉅手。典雅誰似圃與牧。爲愛高節獨非聖。一字貴重雙白璧。前後登樓幾千人。磨滅無記名與迹。倚樓長嘯下樓去。漁歌一曲江天碧。</text>
<title>過李貞翼公 浣 墓</title>,<text>秋草離離相國墳。行人下馬讀碑文。摠戎智勇無强虜。登陣忠誠感大君。天下至今昏日月。海東伊昔盛風雲。千年此恨同諸葛。主聖臣良未集勳。</text>
<title>從弟 思永 周覽百濟故都。示感古作要和。</title>,<text>故國興亡地。凄凉對物華。御溝浸野稻。馳道入堤莎。伊昔靑春好。如今白日斜。釣龍聞有石。壯士迹如何。又誰上臯蘭寺下舟。一江風物政高秋。空城寂寞林鴉集。廢苑荒凉野鹿遊。十里蓬蒿卿相宅。數家烟火覇王州。不須更問興亡事。潮去潮來水自流。</text>
<title>塞下曲 辛丑</title>,<text>百戰未封侯。十年猶在磧。秋高不見胡。來射草中石。</text>
<title>舟過楊根。逢仲氏行。下船迎拜。旋卽告別。</title>,<text>立馬江臯問來船。野田荒草坐爲氈。北風天遠柔檣外。西日烟生古驛前。異地更堪臨路別。幾時能得對床眠。須臾各自分携去。峽樹汀雲共黯然。</text>
<title>漁父吟</title>,<text>箬笠漁翁朝出去。獨留孤犬守柴門。挺叉欲刺長魚脊。先賽江神殺一豚。</text>
<title>黃萬春 檍 以病煎蓮膏于烏岬。走筆以贈。</title>,<text>故人獨在山。燒薪自煑藥。膏成滿一盂。活火通宵爆。吾不受素問。知君病自卻。凡人得病源。良由墮塵俗。熬心皆物誘。腐腸乃珍食。鍼爇徒攻外。有如爬靴隔。公君振衣去。超然遠氛濁。積雪覆大地。四望羣山白。精神可澡雪。臟胃隨湔滌。胷中滯鬱火。寧敢更煎迫。秘訣寄杳冥。神功在寥廓。海山本無事。琴工化其曲。我來不見君。倀倀心如惄。雪中如有興。幸繼子猷躅。</text>
<title>贈內 癸卯</title>,<text>手中操井臼。衣上雜塵泥。縱作梁鴻婦。猶勝五羖妻。</text>
<title>淸心樓 甲辰</title>,<text>萬古人人樓下行。何人不愧此樓名。一登已自淸心界。歸臥空山夢亦淸。</text>
<title>八大藪</title>,<text>遠望如堤近似烟。嫩枝濃葉正蒼然。夜深最是難分別。翠靄滄波一色天。</text>
<title>馬巖石</title>,<text>不怕撞腰與觸頭。怒濤狂浪使廻流。身當艱險勞遮蔽。風月輸人上翠樓。</text>
<title>酬李尙絅 文輔</title>,<text>漫說秋悲春更哀。芳華着處衆形裁。西京草色天涯出。南國花光雨裏開。擡眼親朋無笑語。着身殊俗有嫌猜。詩書舊業從荒落。二載躬耕野水隈。</text>
<title>熟食</title>,<text>去歲南徙。已再寒食矣。屛居窮谷。感時忡忡。且居近山。而山皆岨岵滌滌。無長林豐草。春已暯矣。而不見所謂艶紅嬌紫。仍思故土。撲筆孤吟。意緖悄然。遂賦短律。日月遷居久。風烟去國賖。他鄕惟有酒。令節可無花。禁火千年俗。誅茅數畝家。北東思妹侄。回首隔天涯。</text>
<title>陪家大人遊九嶺山</title>,<text>家大人今年七十三歲。上九嶺山遊焉。吾兄弟及從兄三從侄五實從之。山在所寓家後。雖不甚高絶。而頗犖确難行。年少者必三四坐而後乃到其頂。大人乃曳杖徐上。不喘不汗。不休而行。如履平塗。諸子侄共忭喜竊歎焉。大人呼韻。命各賦之。老人筋力試登山。巖壑行如戶牖間。惟願百年陪眺賞。不敎烟月片時閒。</text>
<title>溪水經雨汩汩。褰裳濯足。</title>,<text>一派深山自在淸。蒼苔白石坐來平。溪神未可嫌吾足。剛勝塵埃俗子纓。</text>
<title>讀三學士傳有感 傳卽尤庵所撰</title>,<text>胡虜長驅薄小壕。凜然三士擲鴻毛。羞聞擧世無天地。笑見單于有俎刀。漢水豈知齊仲問。泰山難倂魯連高。西行白首猶人面。賦性那曾嗇爾曹。</text>
<title>輓內子 戊申</title>,<text>避地干戈際。翻招旅泊魂。十年緣太薄。萬事計空存。暗地疑形像。閒時想語言。多慙心力弱。未叩漆園盆。其二婦人無外事。懿行孰知君。有舌䂓床笫。無心薄布裙。半生留二女。千里寄孤墳。觀化從容語。何曾女史聞。</text>
<title>自京出龍湖</title>,<text>故土應爲客。今朝且暫還。寒雲臨岫薄。凍雪着林斑。地戀曾遊跡。人驚久別顔。生涯苦漂泊。處處渡桑乾。</text>
<title>聞李學士 亮臣 謫慶源 己酉</title>,<text>白簡袖中霜倒飛。龍墀直上犯天威。寸心獨秉春秋法。隻手誰障日月輝。苟處朝廷能不愧。遙投嶺海視如歸。生平不識楊臨賀。却爲王家淚滿衣。</text>
<title>扶蘇寺</title>,<text>異代興亡却損神。扶蘇絶頂岸烏巾。一江風月留僧寺。萬古金湯屬旅人。潮壯想驅仁願甲。山靑猶對義慈春。宮禾野草俱堪畫。擬獻丹墀作諫臣。</text>
<title>雲漢臺 我孝廟答李白江敬輿疏批。有曰至痛在心。日暮途遠。尤翁書於白江家後崖石刻之。後人書其崖曰雲漢臺。</title>,<text>聖主絲綸切。磨崖大字深。伍胥鞭郢語。句踐沼吳心。暎水魚龍泣。撑天日月臨。寧陵羣石馬。流汗到如今。</text>
<title>煥文菴 仍崖爲柱。搆成數間。爲刻批庇風雨。</title>,<text>架巖朱閣出。風雨護綸音。紫氣尋常有。蒼苔更敢侵。君臣齎暗恨。天地閉重陰。安得靈州石。高刊此水潯。</text>
<title>半月城</title>,<text>墻崩壁破祇名留。遺址荒凉草樹幽。知是故宮歌舞地。野人耕得玉釵頭。</text>
<title>臯蘭寺</title>,<text>不見雕墻與綺樓。上房鐘歇碧江流。沙鷗詎識興亡事。自在烟波也不愁。</text>
<title>釣龍臺</title>,<text>巨鉤投馬釣脩鱗。猶想風雷動八垠。獨遣老蛟扶社稷。當時祿位屬何人。</text>
<title>落花巖</title>,<text>層巖當日墮羣娥。故樹多情爲着花。蓮步早知能喪國。寧穿羅襪學凌波。</text>
<title>自溫臺</title>,<text>縱遣雲根不自溫。狐裘龍衮豈憂寒。誰能碎作千千段。與坐窮閭幾褐寬。</text>
<title>觀魚亭。書贈主人。</title>,<text>沙外孤亭對夕輝。亂山初拆一江微。庭篁葉裏游魚出。岸柳陰中牧馬歸。麻麥覆田人事足。薜蘿纏逕客來稀。他時會向滄洲老。倘許烟波共釣磯。</text>
<title>與李兄次朴訥齋韻</title>,<text>絡緯迎秋已作鳴。沉沉萬籟各收聲。西風倦客歸前動。北斗情人話裏橫。慙愧數來貧不醉。慇懃相照月能明。他時別恨愁南北。記取今宵會洛城。</text>
<title>夜坐思鄕</title>,<text>小軒歸思望南鴻。莘水烏山在眼中。千里多情今夜月。百年浪跡又秋風。城烏欲定星河出。簷杵連鳴蟋蟀同。遙憶小兒親側立。錯將歸客問阿翁。</text>
<title>堂后次金內翰士迪 漢喆 韻 月城都尉金漢藎訪士迪於堂后。座中有以俗禮相靳者。自內卽頒數十種果肴一壺黃封。遂會飮于四仙閣。○壬子</title>,<text>星弁峨峨集一堂。紫衣擎出內厨香。不緣蕭史風流甚。那借君恩醉百觴。</text>
<title>哭仲氏 癸丑</title>,<text>欲悌誰爲地。含寃可問天。喜憂通一體。恩愛斷中年。羣處身如獨。孤行影在前。平生孺子慕。應催見九泉。仲氏性篤孝。及其孤露。每願速死歸侍九原。余獨頑然。復忍以此語成章。慟矣慟矣。</text>
<title>稚女隨余不離。彼心竅不開而然者天也。感賦。</title>,<text>爾能知愛我。吾亦却憐渠。欲孝嗟何及。空懷似汝初。</text>
<title>生子志喜</title>,<text>余實不孝。平日無能爲子於吾父母。又懼其無後。添一大罪。公幸而免。是可喜。且念余降于先大人四十有四齡。每懷昔人風樹不停之痛。故於其末。感而道之云。四十衰年始夢羆。鳳雛驥子骨毛奇。裹䙀最怕風寒襲。端筴先要命步推。强喜琴書傳不替。却憐巾服着猶遲。深知晩育難爲孝。自悼吾生似汝時。</text>
<title>十八日大雷雨。有感書事。</title>,<text>急雨朝來勢倒河。沒庭侵砌亂生波。雲烟羃地空爲色。霹靂訇天起自何。屋漏一床難坐臥。溪深三徑斷來過。早知世界無乾處。應向江湖買綠蓑。</text>
<title>哭仲氏月已五易。心焉忉怛。愈遠而愈不能忘。信筆述哀。</title>,<text>兄呻我不寧。我寒兄生粟。分體通呼吸。遇事同忻戚。一朝棄如遺。情愛一何薄。形瘁莫我憂。腸摧莫我惻。且願今宵夢。欵欵似平昔。其二是年上元夜。萬戶月如霜。臥聞聲剝啄。披衣坐聯床。情話及米鹽。訓諭出肝腸。行止且任天。毁譽宜兩忘。此事那更得。流淚空霑裳。其三今春長安市。斗米直百錢。阿兄生理艱。朝飢夕未饘。及秋歲大熟。念此心似煎。雖有十庾粟。何以爲兄飧。雖有百段絹。何以作兄袢。其四虛堂悄獨坐。似聞兄語聲。大路孑孤往。若隨兄共行。四海豈無人。誰有孔懷情。心中多少事。欲說無與聽。吾生匪金石。且復酌彼觥。其五人生一何短。歲月一何促。流鶯在園柳。庭草霜忽白。秋懷常苦悲。况玆罹至慽。世世願兄弟。他生難可卜。欲往昔遊地。一一尋行跡。</text>
<title>秋夕思先墓。感懷有作。</title>,<text>千里松楸望欲迷。忽逢令節意悽悽。荒阡謾想漙秋露。庸丐還能祭夏畦。天外更堪旅鴈斷。林中未了慈烏啼。他時拜掃心應折。誰復肩隨薦盎齊。時以丘嫂喪廢祭</text>
<title>送金內翰士迪太白曝曬之行</title>,<text>秋風吹太白。學士動征車。暫輟蘭臺筆。聊繙石室書。山川三長後。楓菊百篇餘。秘策宏謨在。歸來奏玉除。</text>
<title>與李夢與 英輔。次山谷韻。甲寅</title>,<text>六塵漲吾胷。見君如浣火。欣然笑無言。無酒則酤我。廈騫風雨萃。樑宜棟亦可。皇天惜無眼。短髮空谷坐。才大無所試。文字用自課。有似精念僧。無事數珠顆。棲棲小郵丞。素愧風雲佐。豪氣故不除。意無怕寒餓。風塵苦低垂。不可以久些。行當與子歸。徜徉湖山左。</text>
<title>再疊</title>,<text>憶昔靖齋夜。西陸星維火。靑燈子詠詩。白酒箕坐我。令弟在其傍。肝膽深許可。文章煥爛燁。瑞毛丹穴坐。爾後十載餘。幾曾同夏課。奇才苗不秀。厚土埋玉顆。時來訪阿伯。悲歌以酒佐。人生非死別。何足歎貧餓。共此終鮮悲。垂淚吟楚些。那將一束芻。奠之于墓左。</text>
<title>拜先祖省齋公墓</title>,<text>翁仲無言木有枝。落日荒阡坐忘歸。雲遠耳聞休更說。此身膚髮受來誰。</text>
<title>宿慶安店。夢拜仲氏。覺而惻惻淚滋于枕。</title>,<text>行臥時思飮食思。此生無處不心悲。夢中乍見平生面。覺後依依月在籬。</text>
<title>酬李兄</title>,<text>春雲覆山郭。佳節迫新火。空舘閉孤影。軒裳桎梏我。我思在遠途。欲往嗟不可。佛巖靑入戶。昏朝搘頤坐。拂竿南溪漁。杖策西疇課。自有田二頃。何須印六顆。前者一相見。意薄王覇佐。可憐白首丞。所憂在寒餓。人生貴自適。何爲不歸些。悵然對碧草。一鳥鳴我左。</text>
<title>夜入丹陽</title>,<text>列炬長松間。江鳴翠壁下。丹丘多羽人。邀我醉今夜。</text>
<title>謁道峰書院感懷。敬次尤翁韻。</title>,<text>眞儒接踵固天開。倒走狂瀾奈莫廻。障日浮雲終古恨。臨溪霽月秖今來。</text>
<title>復步前韻</title>,<text>謾信天機闔必開。豈知世運往無廻。天公不欲治當世。嘉惠羣蒙俟後來。</text>
<title>爲參亡室忌祭。往龍湖。</title>,<text>生從我南死從西。十載佳緣一夢迷。尙憶寒窓燈下字。對君咿喔聽晨鷄。</text>
<title>丹月驛。拜林將軍 慶業 祠。祠有將軍眞○乙卯</title>,<text>虜興公乃死。遺像拜忠州。北漠銘無石。南溟去有舟。英名傳世誦。大計幷身休。欝律書生膽。悲歌涕欲流。</text>
<title>詶鄭聖瑞 羲河</title>,<text>三年峒邑夜眠狵。投紱歸來志不降。矮屋內無旋馬地。孝厨前有躍魚江。風塵晩計龜藏六。雲壑高情鶴放雙。比覺吝萌銷欲盡。定知氷玉貯盈腔。</text>
<title>又步前韻求和</title>,<text>塵界紛紛吠月狵。靜區宴坐衆魔降。招邀岳色留衡宇。放過溪流作漢江。繫肘不要金印六。知心惟許白鷗雙。平生詩禮聞應異。會向書帷討滿腔。</text>
<title>再疊</title>,<text>莽蒼相距聞鷄狵。未見心憂見則降。豪氣臥樓看鳥嶺。雄詞倒峽走驪江。滄洲未辦扁舟一。山館自慙班鬂雙。莫恠瓊章桃報晩。巴音不易和高腔。</text>
<title>戲次詠鴈 丙辰</title>,<text>木落氷銷逸翮騰。知時避就德能恒。虞人謾苦雲羅設。思婦應催素帠謄。漸陸不要香稻啄。冲霄秖爲順風承。寒聲最怕驚殘睡。燈暗長門玉露凝。</text>
<title>騎省直中 丁巳</title>,<text>彤闈肅肅闢倉琅。烏几慵眠晝日長。時奉王言題紙謹。晩呈軍號攬衣忙。未曾記馬慙尸素。眞似籠禽困稻粱。忽憶故山樵採伴。應憐皓首也潛郞。</text>
<title>謁崧陽書院 院享圃隱先生。因其舊宅而建。</title>,<text>秋氣高爭嶽勢尊。先生祠屋此中存。身爲萬古綱常脉。首發三韓性理源。公不愧生箕子國。士皆知入考亭門。何人續撰夷齊傳。感激中心未敢言。</text>
<title>花谷書院有懷 院在松京。享花潭先生。</title>,<text>夫子能超悟。吾儒上乘禪。數傳康節倍。理得宓犧玄。洞邃留寒月。山空動逝川。林臯長往意。到此更茫然。</text>
<title>煕川謁象賢書院 寒暄堂先生謫在煕川。靜菴先生年方十七。就而受業。後人並俎豆之。</title>,<text>塞土流夫子。摳衣得大賢。世間魑魅喜。心上孔顔傳。天遠浮雲滅。山高霽月圓。斯文多厄會。再拜涕汍然。</text>
<title>城干道中</title>,<text>冬孟陰陰欲雪天。馬頭山盡鴨江邊。關雲遠隔長安日。朔氣常通大漠烟。氷腹已堅三尺水。風頭能透十重緜。書生出塞猶麤膽。欲拔龍泉斬左賢。</text>
<title>狄踰嶺</title>,<text>入山天不見。到嶺日臨頭。跨險羣巖怒。撑空萬樹浮。自同半鑿道。寧怕馬肥秋。但恐王心逸。從來敵在舟。</text>
<title>謁景賢書院 院在江界城外學宮傍。晦齋李先生享焉。先生曾謫是府。竟以謫卒。</title>,<text>歎息世間吾道非。先生何事到天涯。祠尊百代人爭慕。跡在當時史或疑。未展大才陶至治。空留餘敎易荒陲。日斜鵩室悠悠恨。千古窮山哭子䂓。</text>
<title>渭原城北樓。望胡山。</title>,<text>斜陽獨上渭城亭。隔水胡山雪外靑。弱國寧無三尺利。神州許久百年腥。愁看殺氣連幽朔。欲挽長河洗丙丁。義旅江南猶在否。月中今歲入金星。</text>
<title>碧潼郡齋夜吟</title>,<text>鼓角寒城暮更喧。行行路盡國西門。燕山積雪乾坤白。鴨水陰風日月昏。從古車書皆漢土。卽今閭里半胡言。不學孫吳吾欲老。中宵擊劒氣橫奔。</text>
<title>路上記所見</title>,<text>地入遼陽盡。山連薊北長。擧頭看出日。還忘在他鄕。其二渺渺涉山川。靡靡度阡陌。路逢馱黑貂。知是江州客。其三塞俗田於山。依山板作屋。夜聞獵騎過。高鼻羣千百。</text>
<title>降仙樓</title>,<text>行盡關西四十州。雪中來上降仙樓。要看十二峰峰面。徙倚危欄曲曲頭。危欄一作闌干</text>
<title>箕子墓</title>,<text>松栢蒼蒼浿水濱。太師陵墓閱千春。海東亦國居何陋。天下爲周義不臣。草木到今霑至化。山河依舊想遺塵。桂江葱嶺俱荒域。深幸當時惠我人。</text>
<title>渡鴨水赴柵門。路上賦得。</title>,<text>浿水以西碣石東。之燕一路古來通。荒林有郭山河異。曠野無人天地空。落日馬嘶殘雪裏。殊方客語亂葭中。今宵露宿寒應甚。爇火須敎照幕紅。</text>
<title>宿溫井站。暴露無人之地。骨凍肌粟。蘧然乍寐。夢拜先大人。膝下怡愉。况若平昔。覺而驚起。斜月銜山。身在異域矣。遂抆涕而賦之。</title>,<text>夜宿胡山積雪寒。依依一夢拜親顔。惟憂定亦泉臺下。回首天東血淚斑。</text>
<title>宣川拜義烈祠有感 祠卽金將軍應河所享</title>,<text>尙憶遼東伯。宣城廟宇新。嗟惟眞義士。豈獨大明臣。握劒無生死。呑胡有鬼神。更誰酬萬曆。四海入腥塵。</text>
<title>罷官歸。至高陽口占。</title>,<text>七月西行臘月還。八千長路馬蹄間。星馳露宿成何事。秖得顚毛勝舊斑。</text>
<title>金參判 龍慶 挽 金公以副价赴燕。卒於豐潤縣。朝家贈以正卿。○戊午</title>,<text>薊樹燕雲送使車。豐州瓊夢劇驚嗟。魂歸遼海千年郭。影斷銀河八月槎。孤子痛纏迎遠紼。聖朝恩侈降新麻。忍思去歲箕城會。紗燭金樽夜正賖。</text>
<title>金叔度 憲吉 惠彩牋十五幅</title>,<text>領得溪藤色㨾新。厚於吳繭白於銀。算來蓂莢齊生葉。畫作篔簹半老身。展幅細看神惝怳。拈毫將寫手逡巡。誰能借與靑天大。倒盡詞源抉漢津。</text>
<title>寄題表忠祠</title>,<text>壬辰之燹。漆齒長驅。社稷翦焉。鑾輿越在草莽。惟時知勇俱竭。莫之誰何。松雲師惟政迺以浮屠起。募衆殲賊。銜命使敵。功業卓焉甚茂。噫其可謂佛者無君哉。雖力爲入主出奴之說者。吾知其不可少也。朝廷爲立祠于嶺南之密。以香火酬之。今其法孫南鵬者。携持師遺事。徵序于左丞相金公在魯。又屬之當世名能文者。歌咏贊歎之。余固荒陋無能塞其求者。鵬也過聽。三踵門索之不已。烏虖。政之爲國忘死。鵬之爲師發願。俱可貴重。殆名敎內罕與儔者。遂感歎良久。次軸中韻以貽之。彼衣食焉辟其難。摳衣函丈而倒其戈者。獨何心哉。猛士君門養百年。濟艱功大木杯船。鬼神出入蛟鼉窟。星日輝光色相天。霜劒怒揮能報國。金章笑解更參禪。定知血性非要福。香火新祠累淨緣。</text>
<title>八月節夕。省大興先墓。感切霜露。賦絶句以道其情。</title>,<text>千里南來若有爲。泣攀枯栢坐移時。三年一省兒誠薄。膝下當年惜暫離。</text>
<title>中宮殿春帖子</title>,<text>宮中紅袖曉停梭。報道彤庭劒珮摩。共賀吾王容直諫。應緣聖后脫簪多。又兩儀同斡化。三陽泰運遭。願將繅盆手。補我衮龍袍。</text>
<title>除夕感懷</title>,<text>里人讙笑路人醺。無那繁憂獨糾紛。上壽百齡今半老。殘年一夜又中分。梅香欲動還無賴。椒頌爭傳了不聞。更忍眼看孺子戲。二兒前月爲新墳。</text>
<title>達城府院君夫人挽 己未</title>,<text>可知金母壽。桑海眼中移。抱恨歸冥漠。宣恩降綍絲。鬼神盈必忌。天日照無私。弔者飜含涕。曾孫重服持。夫人孫徐德修死于誣獄。名在丹書。夫人歿後。自上特降旨伸枉。</text>
<title>行至忠原述懷</title>,<text>大野秋風動。寒山草木鳴。客情愁不愜。關路險難行。落日隨歸夢。殘楓共遠征。漸看容鬂改。深悔負平生。</text>
<title>漱玉亭瀑布</title>,<text>百丈蒼巖倚半空。虹流噴出白雲中。靈區自與塵寰隔。不爲無人輟化工。其二爛銀長派瀉嵌空。白日雷轟古峽中。纔染點塵旋滌去。可能移取日新工。</text>
<title>鳥嶺</title>,<text>西風拂拂動旌竿。馬首高開主屹關。一氣劃成南北限。五丁鑿出地天間。那拋廣武奇謀勝。回笑王陽太息還。眼底扶桑秋萬里。此行聊復解吾顔。</text>
<title>夜入松林寺</title>,<text>仁同縣外日西沉。策馬秋山夜色深。白衲千頭齊手炬。二更皷角入松林。</text>
<title>梅鶴亭。次族祖東溟公韻。</title>,<text>十日長途滿面塵。危欄乍倚小洲濱。黃公已去有江水。白鶴飛來無主人。險處天能排濶界。忙中吾得借閒身。盟山素志看華髮。愧殺平生質鬼神。</text>
<title>月影臺</title>,<text>似見孤雲子。文昌尙有臺。滄波天地在。明月古今來。石沒題時字。壇生坐處苔。朗吟山日晩。停葢久徘徊。臺在文昌縣舊地。世傳崔孤雲兒時所遊處。古有孤雲題詩石。今陷入地幾半。而字陻不可識云。</text>
<title>走次咸安倅李彙晉</title>,<text>憐爾功名鮎上竿。北麾纔返又南關。寒燈一笑形骸外。美酒重逢嶺海間。休說老年官潦倒。佇聞佳政詔徵還。異鄕此別愁無賴。何處淸談更破顔。</text>
<title>簡李咸安求酬</title>,<text>靑山盡處海雲生。明日將觀右水營。一點滄波蠻子國。千年草木李公名。樓船想見攻圍勢。皷角留傳殺伐聲。十五乘潮違好約。中宵望月若爲情。</text>
<title>自固城入統營</title>,<text>朝登大峙嶺。嶺路一何艱。片片松間海。遲遲竹上山。腥風吹面暖。瘴霧着衣斑。統制屯營近。時淸皷角閑。</text>
<title>同統制使趙 儆。泛海遊閒山島。</title>,<text>咫尺扶桑海拍天。將軍意氣坐樓船。旌旗影動虛無裏。皷角聲殷浩淼邊。從古閒山縣白日。卽今戰地積荒烟。暮歸十里波濤赤。萬炬煌煌映後前。</text>
<title>閒山島。次忠武公絶句韻。</title>,<text>日光作平地。左海閒山高。萬古魚龍靜。猶應畏寶刀。</text>
<title>矗石樓。次板上韻。</title>,<text>蔽遮湖甸以區區。戰地蕭條獨此樓。壯節遙臨方丈翠。純誠不盡大江流。秖今嶺外風雲怒。從古波心日月浮。欲吊英魂飜灑淚。當時正氣萃玆州。其二晉陽從古號名區。暇日登臨矗石樓。可是金湯雄保障。秖應山水擅風流。澄波滿檻天光動。曠野圍筵地勢浮。自哂吾行同泛梗。明朝走馬入何州。</text>
<title>學士樓。次板上韻。樓在咸陽。崔孤雲昔宰是邑。搆此樓故名焉。</title>,<text>危樓搔首問高天。學士今爲第幾仙。白鶴不歸留古郭。靑山長在遶華筵。雅音海外詩三百。陳跡人間歲一千。謠俗尙傳分竹地。望中桑麥想當年。</text>
<title>夜夢拜先大人。旋卽拜別。不勝悽黯。覺後痛泣。書以識之。庚申</title>,<text>迷魂詎識蓼莪悲。至樂融融似昔時。此世承顔惟有夢。夢中胡忍更睽離。</text>
<title>和永春守李景淳 普祥 寄示韻 辛酉</title>,<text>聞說官居江在傍。政聲流播與江長。君恩到處須商量。飯滑魚肥酒更香。</text>
<title>李伯尹大夫人挽</title>,<text>茫茫滄海郡。逐子賦東征。可耐枯魚淚。飜霑乳翟聲。暮江丹旐遠。秋峽白雲平。八十人生壽。慈烏夜夜情。</text>
<title>二月二十一日。承命辭陛。行至奉安驛水雲亭。感舊述懷。壬戌</title>,<text>採蓮歸棹繫烟汀。曾侍嚴君宿此亭。白首重來雙臉泫。晩風吹樹一江靑。甲午冬。余以新恩司馬。奉先大人舟行歸龍津。夜泊驛底。宿是亭。</text>
<title>自砥平向洪川。途中書事。</title>,<text>恭承朝命出王畿。驛路春晴駟馬飛。惻怛詔移三路粟。拊摩行視一邦饑。奔馳不分江山麗。造化何功草木輝。須遣德音扶杖聽。東人從此瘠應肥。時關東大饑。移嶺南，湖西，海西之粟以賑之。余膺督運檢賑之命。</text>
<title>泛波亭。次三淵韻。</title>,<text>欝欝洪川縣。迢迢江上亭。跨波樓似蜃。浮檻客爲萍。倚席觀魚樂。提壺馭鶴翎。自多淸爽意。飛雪更霑欞。其二慣作東西客。安身處處家。名亭多意緖。薄宦有光華。落落堤依樹。連連水護沙。倚欄看不厭。巾帽任攲斜。</text>
<title>淸磵亭</title>,<text>巨浸茫茫蕩九垠。眼中諸象化微塵。不成半日樓頭坐。浪作人間竊竊人。</text>
<title>三日浦。與高城倅李瑞九 夏龜 泛舟共遊。其二子址愿址遜隨焉。址愿有詩。次之。</title>,<text>百頃平湖小有天。春風同上李膺船。娟巒恠石形神靜。渚鳥陂松氣色鮮。畫閣開樽留落日。神山隔座惜流年。蒼苔未蝕丹書字。此地吾猶信有仙。</text>
<title>平海道中</title>,<text>十日東州幷海行。風沙合沓不曾晴。洪濤激射魚龍氣。暖霧低回皷角聲。有時叱馭愁蜀道。到處看花憶秦城。稍喜名區蹤跡遍。壯遊奇賞冠平生。</text>
<title>三月十五日。平海郡晨起。行望闕禮書懷。</title>,<text>官樓落月曉鍾初。獨拜香烟色勃如。關嶺極天消息斷。五雲何處望宸居。</text>
<title>平海郡中書事。次板上韻。</title>,<text>積水盈簷不見涯。三分天地海爲多。他鄕有酒酬明月。儉歲無心賞好花。時對郡甿論糶貴。數呼津吏問帆過。行藏半世羞看鏡。强鑷顚毛倩小娃。</text>
<title>仙槎縣齋。次樗軒韻。</title>,<text>我行忽到海東陲。臨水登山事事奇。石窟陰沉丹竈冷。鯨鯢怒吼黑雲垂。尋常洞壑神仙宅。取次煙花造化詩。西望漢陽千里遠。不堪重嶺信書遲。</text>
<title>蔚珍縣玉溪書院。奉尤翁影幀。以朝令撤其祠。縣儒田姓人移妥于其家。爲賦絶句。</title>,<text>愛君窮海得依歸。長對尤翁盛德輝。正是浴沂時節好。槎州三月杏花飛。</text>
<title>聖留窟</title>,<text>窟在蔚珍。一名撑天窟。窟中石形。有如塔如佛如人立者如覆屋者。又或有如幢幡旖旎而四垂者。奇詭譎恠。左右殊觀。不可殫記。五色燁然。鏤畫極工。人力不可論。雖鬼傭殆窮百歲而不能程功。又有所謂石鍾者。下垂數十丈。擊之洪亮噌吰。巖壑若裂。亦非世間所聞也。噫水中火焚槐。嘗疑其弔詭。而觀于斯。陰陽神變。非小智可測。令人駭愕戃怳。其延袤不知其幾十里。盖人未有窮其源者云。蒼巖百丈起。老蘚入天色。巖畔坼成竇。幽幽深不測。白日映黃道。入者乃以燭。緣梯下危石。石盡遇平陸。窣窣黑暗內。東西燦金碧。幢幡列重重。金佛間羽客。雲根擢脩莖。寶塔千尋直。刻鏤費神巧。一一誰所斲。呵護疑有鬼。四顧潛悚息。忽聞金鐘吼。響自天上落。村氓持筳扣。垂簴森如束。誰言頑硬物。中自含羽角。乃知造化理。冥窅難窺識。淸瀅小池外。自古無人跡。無乃一路亘。直通陽侯宅。但見巉巖上。仙鼠飛相逐。向夕扶藜出。天地劃開闢。村杏白勝雪。岸草綠如沐。物物自昭朗。曠然怡心目。陰陽隨眼幻。所遇各自得。回看窟上峰。草樹紛簇蔌。詎知百千恠。貯之于心腹。大巧固如拙。大白則若辱。所以君子人。務內祛外飾。</text>
<title>三月三十日興富途中</title>,<text>嶺樹生新葉。春光道上歸。靑冥惟鳥去。白髮又花飛。海氣何曾歇。鄕音久已稀。絶憐駝子小。遙憶候荊扉。</text>
<title>竹西樓</title>,<text>危石層層碧水環。爛銀擎出赤欄干。此間奇勝須要識。澗太潺潺海太寬。</text>
<title>竹西樓。次板上韻。</title>,<text>昔聞今再上。斜日半朱樓。置柱巉嵒石。開窓屈曲流。嘶巖繫征馬。坐府狎輕鷗。大嶺靑蘋外。西望渺渺愁。其二愛向西樓去。樓陰數破苔。星河同在戶。松栝伴登臺。洞隔滄溟邃。江連太白廻。茫茫悉直國。長嘯見雲來。</text>
<title>燈夕。在蔚珍縣齋作。</title>,<text>長安西望路崚嶒。去歲玆辰憶放燈。珠綴星繁光歷歷。樓顚樹杪影層層。兒童擊缶千聲合。士女塡街五夜仍。天外謾分斜月色。坐看簷瓦露華凝。</text>
<title>再疊</title>,<text>客中瘦骨轉崚嶒。燈夕官樓坐燒燈。微月乍飛園樹際。小星時吐海雲層。蕭條遠道年光迅。潦倒衰容世故仍。秦地勝遊如夢寐。一樽强破旅愁凝。</text>
<title>泛槎亭醉吟</title>,<text>低起朱樓壓小溪。綠楊枝外斷橋西。坐來不識官居近。白鳥在沙黃鳥啼。</text>
<title>月夜泛凌虛池</title>,<text>素月平湖淨。蘭舟欲二更。佳人爲楚調。遠客有秦聲。泝去沿還好。醒來酒且行。夜深腥霧漲。山外大瀛橫。</text>
<title>凌虛池拈韻</title>,<text>王事驅馳敢告勞。解顔今日下汀臯。西天遠隔三淸殿。東海來觀萬里濤。已擬經綸輸哲匠。不妨漫浪作詩豪。殊鄕更詑風流事。錦瑟聲中素月高。</text>
<title>蔚珍舘中値雨</title>,<text>錦山疎雨晩蕭蕭。孤舘覊愁轉寂寥。海魚亦解傳書否。家在長安第二橋。</text>
<title>途中</title>,<text>海上恒多霧。天中不見日。怒鯨噴白波。飛作半空雪。其二東起風常烈。所過如躪蹂。海門千萬樹。柯葉向西流。嶺東東有海。海多烈風。日夜蓬蓬然。浦口樹皆無東長之枝。雖無風時。條葉偃于西。若颭風旗脚然。</text>
<title>泛舟越松前湖</title>,<text>畫樓東畔翠堤斜。日暮移舟坐岸沙。長笛一聲湖水碧。白鷗飛上海棠花。其二水面輕風四月凉。楚姬嬌舞滿船香。酣來上馬依依見。萬樹蒼松立夕陽。其三三面低山一面虛。碧天盡處是歸墟。棹謳欲罷簫聲動。船尾時時躍大魚。</text>
<title>望洋亭呼韻</title>,<text>亭東無寸地。渺渺水疑天。日月同由戶。蓬萊可泊船。遙臨呑灝氣。久坐惜殘年。欲起還餘意。停車問夕烟。</text>
<title>羽溪道中</title>,<text>明沙一路直於繩。北望羣山翠幾層。雲捲馬頭滄海濶。羽溪亭舘是江陵。</text>
<title>日出歎</title>,<text>嶺以東邑皆濱海。高處皆可賓日。行過輒登望。輒爲雲霧所壅遮。盖余平生所願觀者而未得地耳。旣得地又不能於天。愾爾有感。率爾成篇。嶺東多瓌觀。最好觀日出。滄溟幾萬里。赤光盪如血。火輪劈層濤。煌煌上碧穹。甘泉及摶桑。疑在積水中。我來循海堧。三見金魄死。値高必拭眸。鷄鳴整衣起。紅雲正東望。毛髮爲颯爽。髣髴大明宮。俯伏候仙仗。玄霧忽蓊欝。水天不分色。惝怳若有失。竟未償宿昔。誰能詔風伯。一掃豁氛翳。遂令天下人。咸覩光明體。化兒太多劇。故若相秘慳。估客與舟子。競說曾飫看。乃知天所爲。不容人力干。料應雲海外。赫赫光自在。但持葵藿性。陰沴自可解。</text>
<title>鏡浦臺</title>,<text>渺渺江陵府。高臺鏡浦平。山容齊蕩漾。海勢接虛明。一笑三生事。長歌萬古情。小舟移曲岸。惆悵日西傾。</text>
<title>江陵閔進士載文。性疎放能文。相見甚歡。臨別見贈走和。</title>,<text>把酒離亭各暮年。海山千疊意茫然。東來何限風流事。先數詩翁鏡浦船。</text>
<title>襄陽道中</title>,<text>斜日烟生紫翠間。海風吹倒白銀山。明沙五月輕香動。馬首棠花點點斑。</text>
<title>洛山寺</title>,<text>梨花亭畔海爲東。寺在蒼茫積氣中。樓臨九萬鵬程廓。磬落三千佛界空。鷗夢伴僧沾暖霧。鰐波搖塔灑腥風。人間夜色能先白。咫尺扶桑湧日紅。</text>
<title>賓日寮</title>,<text>雲木蒼蒼海上峰。梵烟輕散晝陰濃。觀音窟外滄波濶。蠻子鮫人往往逢。</text>
<title>次成道源梅花詩</title>,<text>人中處士卉中梅。綺語香爭雪萼開。此去長安多驛使。明年倘寄一枝來。</text>
<title>原城値雨</title>,<text>雉岳山頭生黑雲。原城客舍雨紛紛。回看四野耘歌動。愧爾猶能報聖君。</text>
<title>雲橋驛口占</title>,<text>繫馬雲橋樹。憑軒客似歸。數峰晴始立。孤鳥暮猶飛。峽內秋將晩。村中葉乍稀。坐思三島路。風振六銖衣。</text>
<title>五臺山中</title>,<text>山行應自得。步步易其觀。入險心須定。升高眼稍寬。忽沉俄出日。旋側乍平巒。最愛霜楓葉。隨人一色丹。</text>
<title>九日襄陽道中偶吟。是日小雨。</title>,<text>三日高城九日襄。大關嶺外路茫茫。習池柳色風烟歇。滄海波聲歲月忙。白鳥可憐虛舊約。黃花何意發新香。羇懷自易愁憀慄。急雨蕭蕭作晩凉。是年三月三日。遊三日浦。</text>
<title>高城憶故太守李友瑞九</title>,<text>春風共醉四仙亭。太守風流載玉甁。勝地重來人事變。天寒木落水泠泠。</text>
<title>九龍淵。與趙和叔 明鼎 拈三淵韻同賦。</title>,<text>攀鎖苔渾屐。披榛石破衣。山隨紅葉轉。瀑自白雲飛。深洞日中冷。壯觀天下稀。佳辰逢絶境。共賀不相違。</text>
<title>入楡岾寺</title>,<text>楓林一一着霜痕。放眼名區亦聖恩。百折水流空世界。四圍山峙靜乾坤。西來佛路通天竺。東望人烟隔海門。嚮晦疎鍾傳樹杪。藤輿漸覺近祇園。</text>
<title>自內水岾向摩訶衍。記所見。</title>,<text>仙區分外內。雪峀費甄陶。欝密精神聚。莊嚴氣像豪。烟霞隨地積。松櫪與山高。興在毗盧頂。西風腋欲毛。</text>
<title>登毗盧絶頂</title>,<text>忘疲斷壑與危岡。絶頂蹁蹮興欲狂。飛走已窮天更遠。虛空無量海俱長。剛風挾腋輕移步。早雪棲崖冷逼裳。鯨戲鵬搏渾瑣細。劃然一嘯睹圓方。</text>
<title>又賦</title>,<text>今朝吾有眼。天地在毗盧。僧手定區域。杖頭摩兎烏。雲歸瞻北極。帆遠指東吳。配以滄溟濶。惟山德不孤。</text>
<title>妙吉相</title>,<text>誰斲溪頭萬丈巖。儼然鑄出老瞿曇。却敎草木參靈會。遂用乾坤作寶龕。歷劫儘無生滅性。冥心寧打色空談。莫言妙諦何從見。雲在前峰月印潭。</text>
<title>普德窟</title>,<text>縹緲危樓出碧霞。銅標鐵線互纏遮。風搖雨打雷霆動。一柱如傾可若何。</text>
<title>天逸臺。望衆香城。</title>,<text>四仙張樂遊滄溟。千疊重圍雲母屛。樂罷長空忽飛去。屛中亂灑流霞靑。</text>
<title>次禪上人</title>,<text>惠遠何來訪子眞。喉間妙語吐淸新。空門莫恠多詞客。居士如來本一身。</text>
<title>病中次趙達夫 重明 寄贈</title>,<text>連旬臥病斷將迎。晝几宵燈轉有情。無復故人相問訊。最憐窮鬼共嚘嚶。暮朝秖驗窓間影。生死惟聽肘後評。多謝隣朋投妙什。枕邊明月覺神淸。</text>
<title>金東萊壽彥 錫一 挽 癸亥</title>,<text>兩家交誼百年情。相對時時說父兄。隣笛一聲當落日。可憐春滿洛陽城。其二逖矣萊州去佩魚。官樓相接鰐鯨居。臨邊少試平生畧。隔海蠻人不敢漁。</text>
<title>次趙達夫喜雨</title>,<text>四月恒暘萬姓愁。君王撤樂念荒疇。忽驚屋溜疎疎滴。旋報溪潨决决流。燕舞鳩鳴方得意。墻花庭草幷無憂。應知農務村村急。幾處窮民未買牛。</text>
<title>李文學伯尹 碩臣 挽</title>,<text>動靜猷爲一以天。淳風澆俗見公賢。三盃白眼看浮世。幾卷玄經了晩年。多少鉛刀爲利器。嗚呼苫席作靈筵。玉樓金馬知何擇。我自區區涕泫然。李友持服而逝其二駐足奔馳萬馬中。人間榮利付苓通。笋靑不用供三釜。頭白何曾送五窮。薄位尙堪歸世隘。嗇年誰得詰天公。嘉陵卜兆先阡近。地下兒啼續洩融。</text>
<title>月桂</title>,<text>吳郞斫却一枝紅。萬里飛來碧落風。贏得春光無晦朔。淸香勝在廣寒中。</text>
<title>德殷舘偶吟</title>,<text>秋日蕭蕭苦竹枝。舘中舊客鬂成絲。墻頭丱角如麻立。盡是當年未孕兒。曾於乙卯春。以東堂考試役。來住此郡幾十日。</text>
<title>道中次李繼美 胤彥 投贈韻</title>,<text>篁翠橙黃惱客魂。不堪霜髮鏡中繁。一心人在蘧蘧夢。千里書如欵欵言。長憶對燈圍玉局。幾回隨月扣荊門。風情老去休相問。行處從敎橘滿轅。</text>
<title>又疊前韻</title>,<text>千里南爲欲斷魂。驛亭墜葉共愁繁。羇懷到處牛羊夕。遠俗由來鳥獸言。堪笑白頭趍幕府。不如黃卷臥山門。江湖遠涉知非苦。九陌通衢有折轅。</text>
<title>八卦亭感賦 亭在礪山黃山書院。卽尤翁所刱而所嘗居也。</title>,<text>昔賢棲息地。湖濶小亭深。四壁先天理。一丘衰世心。碧波流萬古。寒雪塞窮陰。薊北驅馳志。悠悠皓月臨。</text>
<title>李參判 雨臣 挽 甲子</title>,<text>千丈峨松老歲寒。亭亭獨立十圍寬。漫山桃李堪羞汝。未保貞心但保顔。其二暮年却掃駱山堂。人事天時獨激昂。白髮眼中憂國淚。丹心膝下敎兒方。其三言偃之刀子賤琴。秖今桑麥滿東南。晩來脫躧金緋貴。高臥東山紫翠嵐。</text>
<title>步韻酬金城使君李夢與</title>,<text>曾上秋風正陽寺。萬峰爭出玉嶙峋。未知地定爲蓬島。自信身能化羽人。夢去每依叢桂月。詩來遙挹碧桃春。何當共坐毗盧頂。笑看東瀛拍拍塵。</text>
<title>長句。寄李夢與。</title>,<text>李侯遺我楓岳詩。四言五言或七言。字綴珠璣句風霜。一讀飄飄氣凌雲。高古直欲逼漢魏。宋明以來安足論。蕭然一區環堵室。松桂香風灑髣髴。靈源欝淵萬瀑洞。毗盧釋迦曇無竭。攙天玉雪噴地雷。一一從君筆下出。古來入山知幾人。惟能寫形未寫眞。知君獨得瀜峙性。氣參造化語若神。夸娥失色海若愁。萬二峰頭明月流。東天昨夜霹靂迅。六丁無乃下取不。憶昔醉登藥師殿。八潭霜楓錦繡絢。秖今夢想神俱往。三載烟霞猶着面。安得移家入洞天。百年與君長周旋。永郞有無吾不知。且可長作地行仙。</text>
<title>次姜處士 德溥 焚麻韻 處士故相龜孫之裔。舍人克誠之曾孫。居漆原地。斷指守墓以孝名。廢擧遯跡。素善易。贊六十四卦。門下士多出英才。朝家贈以天曹參議。</title>,<text>忠孝相傳學有源。頭流勢出斗南尊。眼枯苫堊三年室。心洗乾坤大易門。潛德養成需國士。遺經留敎稱家孫。煌煌寶誥貤泉路。宿草寒松摠聖恩。</text>
<title>到金城留飮太守李夢與。臨別贈詩。乙丑</title>,<text>樽酒殊方意。琴堂小燭靑。鬂毛飄夜雪。談笑轉春星。自有同心臭。聊爲再宿停。明朝揮手去。鐵嶺俯滄溟。</text>
<title>道上復疊前韻寄夢與</title>,<text>對酌金城酒。平生眼始靑。厭厭忘午夜。落落會晨星。世路何多隘。塵驂苦未停。大瓠如可得。期子泛滄溟。</text>
<title>再疊</title>,<text>楡關千里外。二月草無靑。地入天山雪。南看北斗星。路長知日近。川逝見山停。尙恨無舟筏。未能出四溟。</text>
<title>三疊</title>,<text>榮枯曾自捨。不愧破荷靑。駿足騰關月。旄頭避酒星。吟詩朔風勁。拂劒海雲停。遙憶金城守。渴喉思吸溟。</text>
<title>高原舘。次金士迪韻。</title>,<text>長安此去幾由旬。落日依依渺漢津。未就君民三代志。虛爲弧矢四方身。山河滿目非吾土。亭舘留詩見故人。多謝旅懷先我獲。塞笳城角摠悽辛。</text>
<title>咸興</title>,<text>自是興王地。休爲出塞聲。山川佳氣在。邑里儉風成。日月開岐宅。乾坤入鎬京。耕陶誰作繪。持向九閽呈。</text>
<title>南歸宿昌道舘。懷縣宰李夢與。</title>,<text>朔雲寒雪夢中行。歸到金城似漢城。猶隔故人三十里。半窓燈火寂寥明。</text>
<title>次贈李生英述</title>,<text>馬度重關二月寒。淮陽北去路何難。靑衫白髮邊人笑。解道衰翁大耐官。</text>
<title>步前韻寄李英述</title>,<text>擊毬亭畔白雲寒。尙憶先王創業難。秖爲太平開萬世。寧敎中外飽千官。</text>
<title>再疊</title>,<text>漢水終南夢裏寒。玉樓迢遆寄音難。石花瑤柱皆佳味。何得將歸貢太官。</text>
<title>李三登 彥臣 挽</title>,<text>大家人有古人風。情契忘年氣槩中。洛社携琴傾白酒。湖齋剪燭坐丹楓。老無一子千緣盡。夢罷三刀四壁空。未信報施常與善。虞歌思欲問蒼穹。</text>
<title>兪時甫 彥燮 挽</title>,<text>服鹽詎相驥。睹璞豈知玉。瓌材多不遇。蓬累以黃馘。之子命謀仇。坎壈壽仍促。淹識與高才。天不賦之薄。胷中列星斗。筆下燦金碧。眼高常傲兀。志大竟濩落。桑樞原憲病。窮途步兵哭。一夕醉陶然。大寐遂無覺。悠悠五十年。忽忽如風燭。鬼何相催促。君應厭溷濁。大觀無彭殤。一丘等君牧。結交何太晩。一笑兩莫逆。我愛君心淳。君憐我髮白。是年四月交。雨罷山雲黑。往觀廣陵濤。並騎長楸陌。夜醉黃家亭。烟雲杳花木。扁舟出漢江。浩浩意自若。歌笑逐浮漚。沙水見陳迹。人生互哀樂。天地有今昔。長安數月雨。閉門愁獨酌。蟬聲日益淸。秋草萋已綠。楚些調自苦。誰知峨洋曲。蕭條季方在。相對意悽惻。何以慰我思。屋樑有月色。</text>
<title>次韻寄申大諫景瞻 思建 謫中。兼簡李釣叟。渭輔○申李二友。以李德濟等不爲發啓。特命遠竄。</title>,<text>遷客聯翩出禁城。大何只坐諫官名。噤烏自有匡君意。咏鵩誰憐去國情。湖外遠遊差可樂。世間閒事未須評。寒天老眼傷時淚。不爲離人滿袖傾。</text>
<title>次李宜叔 天輔 除夕韻 丙寅</title>,<text>爛爛明河轉屋頭。五更孤坐整巾裘。詩書此日驚華髮。酒肉誰家鬧綺樓。萬事乘除留眼見。一生行止與心謀。燈前百戲兒曹得。通夜喧呼不解愁。</text>
<title>金錫爾 光慶 挽</title>,<text>興來輒相過。安步以當車。見卽心肝出。欣然骨肉如。人今隨厚夜。春自入空廬。寂寞平生事。床頭有古書。</text>
<title>普光寺夜吟</title>,<text>斜陽重倚普光樓。萬樹天寒一寺幽。半世行藏吾老矣。十年容鬂佛知不。靑燈夜久星河動。積雪林空虎豹愁。見說潛龍來往地。猶看殿角五雲浮。</text>
<title>有人臂鷹至寺</title>,<text>朔風生古殿。村客臂胡鷹。竦翮高雲動。回眸殺氣騰。狐藏爭屛息。狗睨欲呈能。自可飛而食。胡爲困架繩。</text>
<title>夜坐觀易</title>,<text>雪屋懸燈夜漏遲。寒梅影下揖包羲。乾坤十變知難泰。日月雙馳覺易衰。進退固應幾在我。剛柔須識用殊時。細看萬事無今古。呼吸元從一息吹。</text>
<title>徐原州士咸 命五 挽</title>,<text>霜露凄凄灑直廬。忽聞西郭戒靈車。淸氷一段埋黃土。落月千年點碧虛。許史門中能折節。龔黃傳裏合馳譽。城南舊宅空秋草。泣把前年送酒書。</text>
<title>李金城夢與挽</title>,<text>駱山嶢屼立東城。想見斯人偃蹇形。高視乾坤雙白鬂。靜輸日月一紋枰。行追曾閔奚爲政。才過陳黃不用名。惟恐後來人未識。秖言詞翰繼家聲。其二俗漓天老理玄幽。淑氣那能此世留。妙語自含金石奏。長飢不作稻粱謀。隨緣偶借蘧廬宿。乘化應成汗漫遊。噭噭哭之吾亦惑。自君死後有千秋。</text>
<title>觀城操 時在江東。兼北城營將。○丁卯</title>,<text>十月箕城大閱兵。浿江西畔闢諸營。羣聲沸地魚龍伏。列炬焚天鳥雀驚。謾輸玉帛塡深壑。却用干戈飾太平。堪笑北山旗皷內。一樽閒臥老書生。</text>
<title>送通信使</title>,<text>使者浮滄海。東南意渺然。天垂孤島外。日出大檣前。皮幣吾猶事。朝廷爾獨賢。未愁鯨跋浪。腰下劒生烟。</text>
<title>新昌道中述懷</title>,<text>契活死生二十年。白頭心事隔重泉。延津劒合非無日。秖恐恩情兩漠然。其二舍去悲忻不介然。愧無心力似君堅。異時泉路重相見。笑說今生做惡緣。</text>
<title>黃弼善大卿 景源 自順川赴召還洛。枉道見過。次秋興舘板上韻要和。戊辰</title>,<text>滿樓山氣與川光。共到盈盈太守觴。簾外淸秋禾稼映。琴中白日嘯歌長。疎才轉覺君恩重。短髮偏嫌吏事忙。謾說蓴鱸風味在。季鷹當日是歸鄕。</text>
<title>箕城試院。和寧邊使君黃陽甫 晸，龍岡使君尹仲逸 勤 韻。</title>,<text>畫堂秋氣入深觥。談笑慇懃洛社情。庭列粉袍排兩陣。榻懸藻鏡駐三旌。殊方鬂髮愁中改。古國雲山分外靑。星散萍逢渾若夢。不堪離恨滿江城。</text>
<title>次寄長水倅李繼美 己巳</title>,<text>憶君不見日如年。千里尻輪幾往旋。誰與劇談中酒後。獨憐華髮得秋先。全家幷在樓臺上。姹女長圍几席邊。知道黃堂饒樂事。舊遊渾作惡因緣。</text>
<title>投任城。行至素沙。次丁酉夢中詩韻。</title>,<text>丁酉春夢中。得詩三句曰。殘日片帆微。別浦遙歌發。秋光老樹依云云。常以爲早晏賦鵩之行。當在秋候。今果驗矣。感而賦之。海國風初落。羸驂日色微。聖朝私一物。松檟許歸依。</text>
<title>十六日夜偶吟</title>,<text>秋晩江潭楓樹靑。長雲目極漢陽城。未曾送鬼安窮命。秖愧逢人問獨醒。知已異鄕新菊綻。照心今夜老蟾明。囚山近接松楸色。白首追愆感涕零。</text>
<title>送書狀官兪繼之 彥述</title>,<text>金繒輦向鴨江西。薊北寒雲馬首低。義士中原如有問。寧陵樹老杜鵑啼。其二男兒何必守樊丘。大地風烟入遠眸。三百誦詩多亦愧。不如一唱殺胡謳。</text>
<title>除夕獨坐。次澤堂韻。</title>,<text>忽忽若遐征。屠蘇强自傾。斗杓何以轉。燈火獨多情。千古今宵短。一年明日生。白頭多悔吝。虛得幾元正。</text>
<title>酬金士龍 光泰 詠梅 庚午</title>,<text>余有梅盆。久寄人家。去臘索還。其人不善護養。月正之旬。始有花意。會天雨。乃移置之庭。盖欲催發也。士龍見而作詩相調。步其韻以贈之。初疑韞良玉。漸欲弄明珠。一樹神能旺。千林色尙枯。墍筐休恨晩。調鼎會參謨。雨露無私墜。寧敎限室隅。</text>
<title>次金士龍詠晩梅</title>,<text>可人梅下至。相對笑逌然。晩開應失地。孤立自全天。靜寂寧求賞。淸疎不取姸。未曾私造化。莫與汝爭先。</text>
<title>梅花將謝。吟寄金士龍。</title>,<text>未開常恐得開遲。開後氷姿苦易衰。數瓣絶憐留小榻。微薌猶耐嗅空枝。人生榮落元如許。物性淸高少似伊。他日持盃難更賞。請君火急賦新詩。</text>
<title>春塘臺。賡和御製詩。</title>,<text>二月二十日。上親臨春塘臺。試文臣朔射。降雲章一絶。命從班近臣賡之。仍敎曰御製中一二三句首字三人日。於文爲春。故第四句又用春字。羣臣和者亦令效此體。臣時以參考官賡進。三王盛治莫之先。人物煕煕上世年。日暖禁林張粉鵠。春天和氣百花然。</text>
<title>文丞相眞</title>,<text>是歲春。趙相國顯命奉使燕京。得公眞以獻于朝。上命公卿襍議當享所。僉曰惟關西永柔縣。舊有諸葛武侯廟。妥其遺像。惟二公盡瘁於危急時同。齎志而不克匡復同。幷享之於禮宜。上可之。仍製贊以褒尙之。遂留其眞本于禁中。又摸一本安于春曹。且將奉而西下也。余往拜之。感而賦之。鐵木已亡公若生。畫中鬚髮氣崢嶸。燕山有地何曾踏。崖海無天遂未擎。萬里東來箕子後。四時西享葛侯幷。再看九宇腥塵漲。三復雲章感涕橫。</text>
<title>與金水部士龍。遊洗劒亭。</title>,<text>趣取心無事。城中亦有山。水流芳草際。天在小松間。鳥近如相識。雲停不欲還。那將今日意。以永百年閒。</text>
<title>徐監司行玉 命珩 挽</title>,<text>復朴醇姿製錦才。似公衰俗幾人哉。涖州恢刃常留愛。遊世虛舟未見猜。雨露身輕忘短髮。風波坐穩樂深盃。輓輀可驗平生事。無智無愚哭甚哀。其二巷槐門柳菀相隣。朝暮追隨不厭頻。一笑胷中無箇事。三盃酒後見天眞。分山舊約渾陳迹。按海新榮只告身。衮衮他時餘慶遠。諸兒骨相幷麒麟。</text>
<title>李生 長源 挽</title>,<text>皎然玉樹故家門。腹有詩書口不言。晩出心猶希古調。徒行氣自傲高軒。方看遠途開騄駬。可憐哀壑折蘭蓀。白頭短世無餘淚。三哭夫君祖子孫。</text>
<title>退漁金公 鎭商 示其除夕韻要和 壬申</title>,<text>人皆如醉復如眠。三百旬中汲汲然。誰似梨湖退漁子。優閒日日日爲年。</text>
<title>無忘樓。次留相李公 箕鎭 韻。</title>,<text>嶻嶭城橫壁。胡兒躍馬來。惟天空設險。了世未生才。當面吳山立。傷心漢水廻。平乘千古恨。撫劒一徘徊。其二暮倚山樓雪。寒風西北來。百年還有運。千里豈無才。麻碣猶崔崒。燕槎自往廻。五臣誰可作。遺廟月徘徊。</text>
<title>地水堂荷花盛開</title>,<text>三池連淨綠。片月上新荷。可惜濂翁後。無人愛此花。</text>
<title>光州道上</title>,<text>無等山前日欲生。霧篁霜栝路崢嶸。白頭始悔偸桃妄。淪謫人間又此行。</text>
<title>謫中遣懷</title>,<text>南下長興路一千。五旬愁臥橘林烟。何心老鴈頻驚叫。多事寒蠅競撲緣。醉讀騷經人異世。夢歸洛社月同天。平生愧殺城東叟。力作門前二頃田。</text>
<title>徐虞卿 命九 挽余行贈以短律。走次。癸酉</title>,<text>環召君恩重。萍逢舊契深。三旬紉蘭佩。一宿舍棠陰。雨過湖城樹。春生沛澤林。慇懃投轄飮。欲忘赴家心。</text>
<title>徐汝源 孝修 次乃翁韻以贈。步其韻。</title>,<text>邂逅仍文酒。春天小閣深。和風生密坐。宿雨作輕陰。寧覲隨藩節。論思隔禁林。別情重欵欵。相勖歲寒心。</text>
<title>再疊前韻。錄奉虞卿求和。</title>,<text>周旋頭共白。平昔識君深。王化宣江漢。家聲出竇陰。文章兼政事。循吏卽儒林。義在同休戚。應須一乃心。</text>
<title>辭陛日。內賜弓矢及胡椒臘劑。甲戌</title>,<text>昌德宮中日色鮮。九霄恩貺紫衣宣。椒丸力可扶衰疾。弧矢威堪靜塞堧。術昧韜鈐多愧惕。身離禁闥久廻邅。誓將塵露酬山海。不覺斑毛已暮年。</text>
<title>行到黃州。次寧邊倅金士彬 文行 韻。</title>,<text>關外東風驛路悠。雙旌三過月波樓。老年猶作殊方客。明日又之何處州。此去江山渾未慣。春來草木不知愁。傍人錯比騎楊鶴。一夢長牽漢水頭。</text>
<title>至寧邊城。憶與李兄建中甫自香山到此。文酒跌宕。今已數十年。感念存沒。賦成短律。</title>,<text>往跡眞成夢。依俙鐵甕城。春風五馬到。夜雪一山明。酒賦黃壚遠。功名白髮生。殊方無好抱。暮角動鄕情。</text>
<title>煕川道中</title>,<text>亂石仍成路。重巒左右行。長天雲獨去。終日鳥相鳴。値險憂身老。臨邊怕手生。時淸無警急。且欲勸春耕。</text>
<title>上狄踰嶺</title>,<text>縈雲危棧險三巴。狠石崩巖步步賖。端坐笋輿成一笑。半生平地踏褒斜。</text>
<title>佛企峴 峴峻入天。下臨深淵。衆樹蔽日。冰雪槎枒。于時春晩。可知西土風氣也。</title>,<text>險塗還再到。人事若前緣。嘶馬孤雲外。吟詩萬木顚。鳥能嬌雪壑。草不識春天。投紱堅吾計。歸耕漢上田。</text>
<title>仁風樓。試境內武士射藝。</title>,<text>急峽驚湍畫戟前。千夫妙技試楊穿。春隨仗鉞窮荒地。日出高樓大漠天。平世未容忘武事。聖恩要識樂豐年。欄頭忽見陰山色。拂劒停盃久愀然。</text>
<title>先忌。晨起號慟。泣賦短律。</title>,<text>厚夜違庭訓。重關隔寢門。疚心天可報。生髮雪方渾。獨自悲霜露。還如缺藻蘋。永懷瞻狄嶺。千里積長雲。</text>
<title>泛舟禿魯江</title>,<text>絶塞愁何極。淸江上小船。岸移蒼壁立。林斷畫樓懸。白髮風情減。靑山霽景鮮。兒孫環左右。倚席笑逌然。其二何由浮漢楫。且泛魯江船。繞席人如月。鳴桹水似天。老年無酒肉。荒域有山川。暮泊城樓底。肩輿柳外烟。</text>
<title>仁風樓試射</title>,<text>江頭畫閣雨新晴。古塞頑雲欝未平。設鵠令嚴三擂皷。登壇風掣五牙旌。謾詑武夫身手健。誰敎驕虜膽魂驚。老儒不學孫吳法。要築民心作一城。</text>
<title>雨後上仁風樓觀漲</title>,<text>雨後滄江水拍堤。畫樓西畔玉壺提。奔湍勢劈高撐峽。遠壑聲殷亂瀉溪。身事百年鷗泛泛。鄕愁萬里草萋萋。波壯若爲兵馬洗。薊門腥霧望中迷。</text>
<title>初月</title>,<text>娟娟出西嶺。閃閃上前楹。誰知一團闇。中含萬古明。</text>
<title>受降亭 在滿浦鎭</title>,<text>塞垣笳皷不堪聽。江外胡山自在靑。雙劒聳天無所用。白頭孤坐受降亭。</text>
<title>九曲嶺望官居</title>,<text>仁樓生馬首。旌旆暮逶遲。山色春秋半。官居主客疑。水落魚龍伏。天寒鳥雀飢。不知關塞逈。猶自夢丹墀。</text>
<title>興日寺 乙亥</title>,<text>塞西老將苦思歸。春日藍輿上翠微。隔水愁看羣畜氣。重關底處五雲飛。佳人罷瑟稱金斝。獵子呼鷹薦赤翬。剛喜殊邦開一笑。白頭應更叩山扉。</text>
<title>次桂氏卷中韻</title>,<text>本州人桂秀芳。隨遼東伯金公應河死於深河之役。其侄子二人俱北首死。朝家褒贈而棹楔之。權尙書𢜫曾莅本府時。作一斷句以美之。陶菴李公縡以直指行過是府。次其韻留卷中。繼是而和者頗多。噫荒絶弓馬之域。乃有此烈烈奇男子。一門而三節。又何其偉也。遂灑泣擊節而書之。天下遼東伯。橫戈去不歸。深河有白日。三桂揚其輝。</text>
<title>車東臺</title>,<text>老夫興不淺。命駕春林烟。岸幘長松下。含盃碧澗邊。異方開好抱。佳會若前緣。笑把花枝語。吾生昔少年。</text>
<title>遣懷</title>,<text>且看三月破。余馬幾時旋。日下稀征鴈。天涯再杜鵑。不才慙受鉞。將老誓歸田。欝欝東南望。蒼蒼狄嶺烟。</text>
<title>四月八日雨。九日又雨。十日乃晴。命府中放燈。携參佐升高而觀之。醉賦短律。</title>,<text>十日江州夜。千燈映客巵。晴宵移雨夕。人力補天時。勝事看殊俗。曾遊說小兒。此生隨地樂。渾忘滯荒陲。</text>
<title>重午上閱軍亭。酒間援筆賦之。</title>,<text>峽開成橢野。百里一亭高。落日留丹檻。澄江瀉碧醪。時淸殷井落。地險壯城壕。老將閒崇飮。氷盤劈巨鼇。</text>
<title>再疊</title>,<text>地隨靑峽遠。亭出白雲高。塞俗無佳節。人生有濁醪。羇愁聊倚瑟。暝色更棲壕。鴨水欄頭綠。酣來欲斬鼇。</text>
<title>解紱歸路。上狄踰嶺述懷。</title>,<text>白鬚歸興正翩然。六月炎敲穩着鞭。纔解塞符如遣瘧。便踰關嶺若登仙。危塗心悸亦人背。故國夢尋今馬前。來客定應從日下。玉樓消息倘相傳。</text>
<title>送金士龍之任玄風</title>,<text>北風吼南極。之子遠于役。鵬圖屈五馬。度嶺雙鬂白。高文憎命達。荊璧幾刖足。朋知共齎咨。獨無幾微色。今年歲在虛。民命阽溝壑。君王下哀詔。曰無甘玉食。士生天地間。所遇行所學。元晦救浙政。是子所報國。老夫愁臥雪。孤詠感離索。枯琴凍無聲。寒鳥號庭木。河梁病未送。贈言聊自勖。勿令音信疎。明春鴻鴈北。</text>
<title>道上看芝川黃公詩。有只合任他牛馬我。蒼空來往白雲浮之語。愛翫諷誦。不覺擊節興歎。遂步其韻以廣其意。丙子</title>,<text>乘除倚伏儘悠悠。人力安排也末由。朔雪炎風寧擇地。滄波自信一漚浮。</text>
<title>又賦一絶。以足前篇之意。</title>,<text>牛馬在吾不在他。不關稱號任相加。層霄仰羡冥飛鵠。縱有雲羅奈若何。</text>
<title>夜夢入侍。覺而感賦。</title>,<text>夢中身在九重天。天語諄諄相國傳。愍老惜才恩到骨。孤臣白髮若重玄。</text>
<title>登樂民樓</title>,<text>天垂大野一川流。佳氣葱葱古沛州。關外老楡應識面。十年三上樂民樓。</text>
<title>洪原道中</title>,<text>吾邦知許大。日日去無窮。一路隨天掛。羣山遇海空。詩書慙定遠。耒耜負龐公。自足雄心目。何須歎梗蓬。</text>
<title>磨雲嶺</title>,<text>蒼山當塗起。馬首雲片片。危棧行不盡。千回復萬轉。步步身漸高。喘喘默相眄。鳥飛不能上。半峰雙翼倦。亭午到上頭。方圓坐而見。海若宅其下。大波涵宇縣。胷襟目與曠。浩歌望畿甸。南爲九萬里。欲學鵾鵬變。</text>
<title>富寧道中口占</title>,<text>地隅行盡更天涯。莫是前身亥或夸。秖恨墮生褊小國。周遊纔似螘旋磨。余自通籍來數十年。或因王事。或被嚴譴。盖嘗足遍八路。東至于海。西至于鴨江。南至于長興。今又至于北地。與野人相隣。四隅皆到其極。術者曾言余命多馹星。殆無安稅日果然。此所謂莫之致而至者耶。感而識之。</text>
<title>兄弟巖 在富寧邑南二十里</title>,<text>兄弟巖兄弟巖。爾有兄弟我獨無。物之無知莫如石。嗟爾胡獨能友于。大者高起若招呼。小者拱立如應諾。萬古千古不相離。雪霜風雨分苦樂。平生繾綣常棣詩。見爾今日涕淫淫。衛伋姜肱世無多。彼䦧墻者獨何心。</text>
<title>茂山嶺</title>,<text>寒雲飛馬足。樹杪僕夫遲。山態殊南北。天光共華夷。可能驚虜膽。何術救民飢。日暮憂端集。歸禽欲擇枝。</text>
<title>自出塞。夢拜先考妣凡六七。近又連宵夢侍。絶域遠遊。定貽冥冥中憂戀。飮泣述懷。</title>,<text>楡塞連宵夢二人。覺來黯黯淚盈巾。平生永負劬勞德。九地那憂不孝身。</text>
<title>淸明日病臥。次草堂韻遣悶。</title>,<text>天涯令節冷朝烟。覊贅心如不繫船。楚鴈無情飛不到。秦山在夢見何緣。光陰絶域驚催老。志氣窮途笑乞憐。歸興忽思超翰海。壯心時欲蹵燕然。獠音俗悍愁鞭撻。菜色民饑愧俸錢。遙向洛中桃李語。賞花佳約在明年。</text>
<title>逍遙堂</title>,<text>無愁愁州好。有愁愁州惡。好惡在人心。且可齊喪得。其二陰山小似拳。豆江深齊膝。可嘆天下大。曾無衛靑一。其三戍樓秋月高。壯士閒吹角。爾來四百年。包虎覿以德。其四春風別美人。秋草萋已碧。明月共千里。山河詎能隔。其五空庭人吏散。瘦筇影獨立。西風大無情。又凋前山綠。其六家信三月來。細書成一束。但得平安字。餘外不省錄。其七邊備太疎虞。可嘆還可噱。作易其有憂。重門又擊柝。其八何以寫我憂。琴棋間諧謔。忽然笑開口。秋月故山白。其九古塞秋風落。寒聲在促織。燒燈看五經。卷卷有三益。其十人生本是客。坐處皆爲室。寵辱如雲浮。那足置憂樂。</text>
<title>先忌。南望號慟述哀。</title>,<text>三月三年客兩陲。每逢今日涕漣洏。白頭悔積難爲孝。靑海恩深秖自悲。虛負弱齡詩禮訓。不堪殊域著存思。在家常說牛岡遠。五嶺連天夢去遲。甲戌乙亥在江界。是年又在于鍾。</text>
<title>寄胤兒</title>,<text>塞北江南遠別離。愁侵兩鬂白絲絲。秋宵獨立看星月。萬里分光與我兒。</text>
<title>昌道店。悼李友厚而 敏坤。</title>,<text>前月厚而以亞諫陳達論人忤旨。流放于北至是店。店舍火。未及出避。遂殞于燼。葢前史未有也。行過不勝怛焉傷懷。遂成一絶。投北明時事可傷。介山焚滅理茫茫。定知烈焰千千丈。難化吾人百鍊剛。</text>
<title>昌道驛。憶亡友李夢與感賦。</title>,<text>曾作咸關亞使行。故人斗酒醉金城。十年往事成陳迹。茅店寒鷄落月明。</text>
<title>鳳凰城。夜坐口占。彼國以鍾城民之犯越戕人。出送査官于鳳城。我國亦送參覈使李彝章。故與之同詣。○丁丑</title>,<text>白首遙隨薊北雲。書生奇數甚將軍。鳳凰城裏燈花冷。無數胡笳入夜聞。</text>
<title>次啓賢碑詩 戊寅</title>,<text>重峰趙先生父墳竪石。名以啓賢。當世諸君子多爲詩以美之。其裔孫持軸相示。索和不已。遂書此以歸之。海後河先理固宜。士林公議在穹碑。此翁寧可地中朽。生子能爲天下奇。尙想肧胎光嶽秀。長敎婦孺姓名知。秖今南北猶猖獗。那得家家似是兒。</text>
<title>魚都正渭瑞 有璜 挽</title>,<text>秋水精神瘦鶴姿。少年才格映當時。蘧蘧半世三刀夢。幾郡遺民口作碑。</text>
<title>除日差祭長陵。宿齋室感懷。</title>,<text>不寢燈燼落。悄悄夜向分。珠丘肅而靜。萬木宿寒雲。旅枕年光換。萬感集霜鬂。誰哉百年內。不負流景迅。秉燭雖已晩。猶賢擿冥塗。夕化朝貞觀。庶以銘座隅。</text>
<title>自銀臺出宰淸風。盖以特旨也。路上吟述。己卯</title>,<text>絲綸夜下九重天。雨露眞如一物偏。靑瑣白頭依日月。碧樓朱紱做神仙。菲才謬被宸心簡。蔀屋那能聖澤宣。黼座香烟猶在袖。終南回首意茫然。</text>
<title>加羅峴。望月嶽有作。</title>,<text>月嶽三峰出。依俙像負兒。亭亭專淑氣。卓卓挺雄姿。半腹恒雲霧。高巓直斗箕。萬年應不拔。持欲奠邦基。</text>
<title>與丹陽倅鄭文卿 錫敎 舟泛巴江。使漁者叉魚助歡。夜深而罷。次文卿韻。</title>,<text>同上蘭舟夜未歸。郡樓烟樹轉依微。百年托契纔傾盖。五月生凉欲進衣。笛動中流爭皷角。火明遙渚認漁磯。莫嫌篷底星河落。如此江山入手稀。</text>
<title>島潭</title>,<text>錦石霜楓一色殷。雙旌五馬共追攀。孤舟泝盡丹陽界。三島浮來落照間。衰鬂剩占閒日月。聖恩偏借好江山。行厨未害無芳醑。興正酣時欲醉顔。</text>
<title>龜潭贈鄭文卿</title>,<text>淸江動遠峽。孤舟坐超忽。飄飄蘂珠想。且弄三島月。玉筍初識面。衆峰俄突兀。十里明鏡內。層層聳翠壁。繚以錦繡帳。攢以霜雪戟。雄標發秀氣。森然動心魄。步上蒼霞亭。浩歌望羽客。霜風振我衣。怳如翔寥廓。殷勤丹丘子。蘭舟載妓樂。絶境逢可人。一笑坐篷屋。相顧兩鬂雪。濁世久淪落。行當拍爾肩。揮斥遊八極。</text>
<title>盆梅</title>,<text>密雪嚴風鬧四垠。瓷盆護得一團春。淸歸肺腑和歸色。泠蘂芳枝卽我身。</text>
<title>又賦</title>,<text>恠爾槎枒半死身。乃能生出一枝春。乾坤閉後微陽動。七日天心見得眞。</text>
<title>族侄秀夫 光漢 以嶺南査按使。行過水山驛寄詩。走次。</title>,<text>竹嶺岧嶢路掛天。行人衣繡曉揚鞭。花驄倘繫巴江柳。許作寒樓最後仙。</text>
<title>除夕吟</title>,<text>惜歲歲不留。去向何處積。積之我頭上。崢嶸六十六。神精日以耗。菁華日以落。惟有一段心。不殊今與昔。所愧失存養。未窺先哲域。愆殃默自數。中夜屢歎息。虧職德罔極。癏官恩至渥。餘光忽已短。追悔將何贖。寄語諸兒子。撫壯須自勖。</text>
<title>寒碧樓 庚辰</title>,<text>鑑湖勑賜早曾聞。寒碧高樓臥主恩。此老定非朱紱吏。淸江長作白鷗羣。開簾有約龜潭月。隱几無心鳳峀雲。忽整危襟惆悵坐。夢中香惹御罏熏。</text>
<title>與權副率亨叔 震應，南永春正叔 肅寬。遊月嶽共賦。</title>,<text>路轉穹林上。藍輿盡日鶯。千重嶽勢大。一道溪流明。好客聯翩至。靈區笑語淸。玆遊應記取。塵世少閒行。</text>
<title>酬平昌守金濟大 用謙</title>,<text>笑解銅章志浩然。歸舟已繫碧樓前。句丹葉舃渾多事。要作金門大隱仙。余方投紱而歸</text>
<title>五月舟行西歸。且謀解官也。舟中口占。</title>,<text>張翰歸舟不待秋。飄然一棹泛滄流。靑山自有三生約。白髮寧爲五斗謀。身脫樊籠差可意。民窮蔀屋尙餘憂。異時定有難忘處。江月五更寒碧樓。</text>
<title>任承旨士範 師夏 挽 辛巳</title>,<text>不謂才無命。誰憐病是貧。宦途終落拓。心界自淸眞。烏几紅塵遠。蝸廬白髮新。修文宜爾置。冥府本知人。其二去冬日初短。相訪郭南廬。衰亦露奇氣。病猶論古書。那堪幽顯隔。尙恨過從疎。春深聞暮笛。白首淚盈裾。</text>
<title>錦江亭。次板上退陶先生韻。壬午</title>,<text>名區剖竹屬殘年。高坐危亭意愀然。落盡好花經宿雨。迎來遙峀捲朝烟。身謀黯黯思田里。魂夢依依近廈氈。笑向衆賓誇絶景。白鷗洲畔老牛眠。</text>
<title>道上卽事</title>,<text>壟麥靑靑野草齊。幾家同住一溪西。太平有象眞堪畫。犬後兒前饁畝妻。</text>
<title>淸泠浦有感</title>,<text>有水環山山作囚。冲王當日此淹留。皇天不愛忠臣死。夜月安知杜宇愁。玄隧百年同復辟。遺民三月泣登樓。可憐苦節淸寒子。高餓終身不食周。</text>
<title>淸虛樓。敬次肅廟御製韻。</title>,<text>先王盛德溥淵泉。灝噩文章氣亦全。妙似衆形眞宰刻。雄如大釣六鼇連。虞韶久閟荒山裏。魯殿猶存逝水前。要識神功陶四紀。至今黎庶得安眠。</text>
<title>與巡相李季良 最中 賞亭淵上水雲菴。遂乘舟沿洄于三仙巖。乘月罷歸。</title>,<text>鼎峙仙巖列小洲。形如剗削勢如浮。閒行百歲無多日。佳約三山不負秋。坐密竹宮寬禮數。行隨桂魄侈風流。遲遲出洞頻回首。更願明春信宿留。</text>
<title>夜宿淸虛樓</title>,<text>華舘秋風落。寒天夜月纖。江鳴疑雨急。枕冷覺霜嚴。草樹迷官閣。雲烟屬里閻。酒泉空有石。誰得渴喉霑。</text>
<title>端廟諱辰。次寢郞李士賓 寅燮 韻。諱辰在十月二十四日</title>,<text>何意皇天降聖神。至今氓俗泣玆辰。忠臣授命扶綱紀。外史搜聞渾僞眞。千乘禮尊黃壤下。五雲愁鎖錦江濱。年年月裏啼遺恨。裂竹鵑聲夜徹晨。其二冲王早上白雲鄕。揖遜如何欲效唐。此日萬民如喪考。當時十月正無陽。寃禽訴恨林花血。遺老齎誠澗藻香。長衛玉欄臣有六。古祠隣近虎丘傍。</text>
<title>戲酬黃僉樞子長 橚</title>,<text>偶落塵中本出塵。淵明自是上皇人。平生斂跡紛華地。薄宦棲身寂寞濱。衙退秖疑蕭寺靜。祿微猶勝蓽門貧。湖山最荷君王賜。千載堪誇兩季眞。</text>
<title>解紱歸。李士賓贈詩。步其韻。甲申</title>,<text>稽山春日別愁生。才子淸篇送我行。朱墨可能酬造化。白頭端悔戀功名。鹽騏上坂筋骸倦。籠鳥投林羽翮輕。莫問淵明歸後事。玄琴三尺本無聲。</text>
<title>次洪養之 梓 試院韻</title>,<text>九重方仄席。南省禮羅高。經術推韋鄭。詞華陋謝曹。劒埋光欲吐。鑑瀅照無勞。試問鵬搏海。爭如鯈樂濠。</text>
<title>夢作</title>,<text>雨中行欲暮。烟外見孤菴。寄宿猶山水。神淸夢不酣。</text>
<title>李寢郞士彥 邦賢 投以杜鵑花一筐。助資釀春。兼惠一絶。步其韻謝之。己丑</title>,<text>詩逐花來色幷滋。病翁贏得解愁資。小槽會聽眞珠滴。千日沉冥與子期。</text>
<title>再疊</title>,<text>衰腸敗胃酒能滋。宜爾名爲養老資。痛飮豈曾妨久視。千鍾聖亦享頤期。士彥有戒飮之語故及之</text>
<title>別李景淳休官歸驪州</title>,<text>西風穩送上江船。草綠鶯啼四月天。脫下朝衣殘夢裏。携歸紋局故林邊。靑眸一笑知何日。白髮千絲各暮年。臥病不成臨路別。河橋柳色欲悽然。</text>
<title>復疊前韻呈景淳</title>,<text>聞君屋下繫漁船。獨占平湖萬里天。帆影迭生軒檻內。鷗眠相對荻蘆邊。笑看泡沫三千界。閒送雲林七十年。頭白未酬江海志。悵望烟水意茫然。</text>
<title>十許年前。夢得二句詩。境趣淸幽。尋常往來于心。欲足成而因循未果。今夜枕上偶爾記得而續之。時己丑至月小望也。</title>,<text>客至江山靜。僧閒歲月留。倚欄看赤葉。斜日下汀洲。</text>
<title>十一月十六日泣書</title>,<text>永隔庭趍四十霜。每逢今日涕沾裳。白頭人世留餘喘。誰向泉臺奉壽觴。</text>
<title>寄題雙栢堂 辛卯</title>,<text>李啓運明叔新搆小堂于石山之陰。扁以雙栢。盖其王考參奉公嘗家于晦洞。庭植二栢。遂以名堂。詩以識之。公旣歿賣其宅。栢亦屬之人矣。今明叔卜築。偶有二栢樹立于堂前。明叔喜其舊第所植忽復有之。仍以舊扁名其堂。揭其王考詩篇而續和之。要余賡其韻。噫明叔可謂能負其析矣。遂爲之賦。堂成却對兩虬姿。樹是前身地則移。秖爲賢孫修舊業。故生勁骨像當時。凉鏖赤日三庚暑。勢壓蒼霞列壁危。欲識太翁遺後意。枝枝須待歲寒知。</text>
<title>步韻贈黃子固 樀○壬辰</title>,<text>驪水烏山一夢凉。有時魂去費徊徨。歡情尙憶棲菴日。狂態如看縱博塲。强半舊交爲野土。偏憐稚鬼缺蕉觴。兩翁此世前期短。須寄頻頻札十行。夭女瘞在黃友家側。</text>
<title>再疊</title>,<text>落落相望幾燠凉。長雲目極久彷徨。離愁南北山千疊。往事悲歡夢一塲。大耋君能歌皷缶。殘年我願酒盈觴。田廬最羡生涯好。不識人間有太行。</text>
<title>南運判正叔惠詩索和。率爾步贈。</title>,<text>愛爾才高宦跡低。崢嶸奇氣與雲齊。冥鴻得意天中沒。老驥何心櫪上嘶。病臥南山違笑語。常思月嶽共提携。上游聞說漕官好。何必全枝借汝棲。</text>
<title>感懷詠柹 癸巳</title>,<text>記昔癸卯二月。先大人挈家下洪州。寓居于旺池洞家奴古音陪家。越明年甲辰。手種柹樹十許株于庭前。長纔寸許。大人年方七十三歲。傍人或以未易食實爲言。大人笑答曰我雖不及食。豈無他人食之乎。余時隨杖屨行。竊歎年高而慮長。又有及物之仁。又無物我之私。殆非或人之所窺測。而且恐或人之言。有以戚其心也。後七年不天卽世。遂奉筵几歸洛。邇來五十年。以官事奔走。跡罕到洪。雖間到而又未曾到旺池洞。未知柹樹之尙在否也。今歲正月。洪奴來謁。語適及之。奴言皆已槁朽。而三株柹獨能長大。歲歲結子。墓祀時以充籩實。嗚呼。彼雖微物。是手澤攸存。感愴哽咽。不能爲懷。亟欲置身樹下。徘徊摩挲。少紓羹墻之慕。而顧老無氣力。無以自致於半千里遠地。又飮泣良久。遂搆絶句。以視諸兒諸孫。俾知其樹之爲貴重。他日有過洪者。必躬審之。且戒村竪以毋或翦敗云爾。先人手種三株柹。聞說今來百尺長。柯葉此生難再見。南天回首淚千行。</text>
<title>兪友君得 漢龍 遷葬追挽</title>,<text>昔歲南下運州也。與兪友接隣而居。性介潔不事產業。無意進取。善彈琴。每月夜自歌自彈以寄興。越陌源源。情好頗深。數歲後落落相離。遽隔幽明。去年其子海柱行緬禮于玉素峰西。書求追挽不已。時余老且病。而念舊誼感至懇。强搆二絶以副之。頭白衡門樂不諼。百年閒趣寄桐孫。卽今人與琴俱去。冷月荒荒到小園。其二渺渺江南草宿墳。前和一見更堪聞。可憐玉素峰頭月。纔出雲中復入雲。</text>
<title>四月二十一日。夢見李夢與。夢中吟一詩。覺後記得。不堪悽然。</title>,<text>道路泉臺問幾長。嗟君不見九三霜。逢塲悄悄無言笑。惟有涔涔淚滿裳。夢與李東溪英輔表德。而其卒在於丁卯。距是年癸巳。爲二十七年矣。</text>
<title>今歲乃余小科回榜也。以命着新恩服秖謝。咫尺威顔。恩言鄭重。隆渥曠絶。殆同朽木生春。族侄聖錫 光忠 携酒見訪。袖長律相賀。步其韻以贈。甲午</title>,<text>士服卿銜上御筵。重逢司馬唱名年。老翁復作靑春事。凡骨虛疑紫府仙。衰疾人扶靈閣下。渥恩禮免兩宮前。安輿更侈臯比賜。異數多慚萬口傳。</text>
<title>與族侄聖錫，柳學士季方 義養 飮。拈韻同賦。</title>,<text>二老聯翩至。韶華霽後新。砌花呈笑靨。庭檜揖長身。未用辭多酌。終能得幾春。但令良友會。何必卜佳辰。</text>
<title>回榜酒席。次趙和叔韻。</title>,<text>一夢慈恩會。人間復此筵。朋來頭滚雪。酒重臉生蓮。壽域霑隆化。殘骸到大年。聖恩慙未報。今世已華顚。</text>
<title>賜對集慶堂宣賜虎皮</title>,<text>集慶堂中曙色新。白頭密邇老君臣。拜辭彤陛遲遲下。繾綣情如別美人。</text>
<title>七月一日。又承命入侍。賜虎皮。</title>,<text>彪文炳蔚毨毛繁。濕卽成乾冷卽溫。三錫便蕃安且燠。老臣長日臥君恩。</text>
<title>喬山見黃帝塚有感</title>,<text>昔年客自燕齊來。告余長生不死契。金醬玉醴有神功。白日靑天可蟬蛻。千秋北邙累累土。笑他浮生流水逝。安期赤松若將遇。西祀東封少虛歲。仙風吹送翠華影。落日喬山忽臨睨。孤墳三尺半傾頹。昔時崆峒問道帝。騎龍太淸古有語。委骨荒原又何舁。荊山幾年鑄寶鼎。鍊得金丹一粒劑。辛勤半世浪費功。一死泉臺猶未貰。傷心秋草一坏裏。埋却當時萬年計。從知死生等朝夜。今古何人能久世。彫氷畫脂向來事。回首如今悔莫逮。無涯之壽有涯生。錯信文成萬端說。空煩渭陽祀五帝。漫敎金盤屹雲際。狂圖謬算竟何成。坐令寰區日凋弊。郵亭天地蟪蛄墟。誰把長繩白日繫。人間倘有羽化術。此地應無弓劒瘞。凋光後天摠誕誣。俗說從來好蒙蔽。平生大夢怳先覺。一理浮休力難制。玄臺千古謾寂寞。碧海三山杳迢遆。輸將周穆八荒意。灑盡齊公數行涕。噫輪臺一詔不遠復。不爾幾爲亡秦繼。</text>
<title>秋風漢帝醫</title>,<text>天門廣開帝揚靈。俯視寰中發嘆噫。金刀天子有痼疾。坐令四海含瘡痍。刀圭神手簡在心。詔下瑤墀爰命岐。岐拜稽首讓蜚廉。曰吾鍼石何能爲。神方只在爽籟中。栗烈其氣砭人肌。泠然一陣下九霄。鴈爲前戒雲爲旗。靑蘋晩響彼汾曲。正値君王親自祠。沉沉宿疴載彩鷁。八荒雄心猶未衰。求仙黷武五十載。天下呻吟癃與疲。忠言無賴苦口良。大藥未借靈丹醫。千秋楚臺愈病響。惹起寒汀搖落悲。河源怒觸利似刀。剜却心頭多少疵。籠中藥物異蔘苓。秀菊芳蘭秋正宜。湔腸滌胃有神功。發瞽披聾眞片時。齊宣舊疾勿藥瘳。伯玉前非而後知。民疲國瘁一昭蘇。不妨呼爾名醫師。當時若無憀慄吹。定知膏肓難可治。歸來叔季日凋瘵。千古眞醫知有誰。空敎越人望見走。幾使賈生哀淚垂。虞殿今日有薰風。不用秋風汾水吹。</text>
<title>托意自挽詩。恨飮酒不足。</title>,<text>樽前脫却頭上巾。巾乎於汝吾實負。長敎籬菊好笑人。世間王弘不多有。人生百年况斯須。余口銜杯能幾久。悄然爲問伯倫魂。可復荒原提榼卣。長鯨未果吸川腹。此恨難平盖棺後。浮休早覰大化權。自古洪匀無薄厚。功名富貴亦非願。已曾風塵謝五斗。平生點檢大歸日。樂天奚疑惟順受。身淪骨朽也不辭。惜此人間把杯手。傷心天地晉逋臣。獨賴潯陽秫五畝。千秋武陵避秦意。擬向壺中送餘壽。窮途少有可意事。未易貧家常得酒。門前醉石半生塵。三萬光陰醒八九。陶然時復一中之。細傾何足濡吾首。春江不變作春酒。却與西南白日走。狂塵已斷宿桑戀。㝡所難忘惟玉友。偏憐一生病渴夢。誰喚蕭蕭白楊阜。千鍾恨未死前辦。九京長閉流涎口。生憎從事少情味。未肯長時侑此叟。憂來欲醉臥空樽。蕭瑟西風滿五柳。回頭更問採薇子。薇蕨能爲掃愁帚。陶家何在願埋骨。夜臺亦有醉鄕否。</text>
<title>獨笑景公傍 與李尙絅聯句</title>,<text>海岱以東方千里。衣袗食玉吾君王。安世。 平生不皺八彩眉。忘却皇天日月忙。尙絅。 牛山不翳若木枝。忽見斜輝下蒼蒼。安。 山河滿眼暗生愁。回首西風停玉觴。絅。 雄都壯居豈不樂。碧海須臾化爲桑。安。 千乘却在一傳舍。過客終當歸故鄕。絅。 凄容亦令見者悲。左右長纓雙涕滂。安。 蓬門尙戀世間樂。華屋堪悲頭上霜。絅。 君臣相對不暇哀。一笑呵呵無乃狂。安。 風塵誰喚蟪蛄夢。今世無人見三皇。絅。 浮生有涯摠歸盡。何草逢秋能不黃。安。 營丘本自太公封。後來相傳桓與莊。安。 當時不得少踟躕。智勇其奈歸山岡。絅。 如令古人至今在。爽鳩惟應其樂長。安。 全齊恐非大王有。此日安能寢匡牀。絅。 田家生活苦不足。死後凄凉憂豈遑。千秋在前萬歲後。不知乾坤幾斜陽。朝田夢哭莫須歎。今古茫茫一蕉隍。人寰獨有不滅性。淄水東去流洋洋。笑矣乎瑤池池上有碧桃。二子何不移來種之龍樓傍。安。</text>
