<title>禁中立春帖</title>,<text>陰盡陽初長。天心聖自知。休祥從此盛。日照萬年枝。</text>
<title>贈山人</title>,<text>理從窮處得。心向靜中虛。終日惺惺地。飄空樂有餘。</text>
<title>贈鄭琴月軒德渾</title>,<text>歲丁丙子夏。共作遊山客。靜對玉芙蓉。皓月添光白。</text>
<title>題盤石溪</title>,<text>石竇寒泉下。泠泠玉筑鳴。奔流出洞去。莫變在山淸。</text>
<title>題眞歇臺</title>,<text>浮雲捲碧天。皓月明千壑。獨立眞歇臺。淸風生兩腋。</text>
<title>登雲中臺</title>,<text>落日千峯靄。高臺一笛風。鸞驂如可得。直欲上靑空。</text>
<title>金剛逸興</title>,<text>白日天中豁。靑煙洞下迷。輕風生兩袖。飛步上雲梯。</text>
<title>登高峯</title>,<text>何處王子喬。吹笙作鳳鳴。海連通十島。天近接三淸。</text>
<title>題石塔</title>,<text>落日下西峯。微涼生萬壑。徘徊石塔邊。夕露侵衣濕。</text>
<title>贈山僧</title>,<text>汝慕彌天釋。吾懷四海儒。相逢成一笑。山月半輪孤。</text>
<title>渡海津</title>,<text>茅店依煙浦。孤帆傍海渦。一生魚鳥夢。應不到塵窠。</text>
<title>次徐公 萬里 諸詠 九首</title>,<text>世運屬亨嘉。鵷班羣俊多。堪笑老彭澤。折腰不去何。羣陰剝向復。春信回南枝。脈脈靜相對。淸香誰得知。詩酒心成癖。功名夢久忘。祖鞭須愼着。北路是羊腸。雲捲海天闊。春回鳥語嬌。朔風吹儠儠。殘雪未全消。客裏重經歲。鄕關渺楚雲。梅花東閣上。怊悵立斜曛。元亮歸來賦。仲長樂志論。古人不可及。却愧九原魂。莫怪頻呼酒。羈愁要一忘。旅牕寒夜永。燻盡博山香。簿書苦我侵。思君不能去。安得把一樽。淸談竟夕語。勳業吾嗟老。文章子獨能。天涯同作客。頻夢舊山藤。</text>
<title>夢中作</title>,<text>袖裏龍泉劍。飛騰會有年。滿江風浪急。知是上雲天。附河覺齋題玉洞精舍韻 篴落霜林葉。歌停過野雲。一隻缺 紫綬愧看君。</text>
<title>題司贍寺契軸。贈同僚。</title>,<text>爲男生一世。何幸又同官。供職司錢貨。論心出肺肝。煙花逢令節。樽酒樂餘閒。繒作金蘭軸。長垂座右看。</text>
<title>洪原縣樓。贈別朴公 鳴渭。</title>,<text>關塞一杯酒。送君歸洛城。縣亭多海瘴。客路少春晴。鄕思凄難禁。離懷鬱未平。驛樓明月夜。應記此時情。</text>
<title>遊金剛。題守誾軸。</title>,<text>楓岳逢渠日。滿山花正開。名家飛錫往。幾處索詩來。釋子道其道。詞人才不才。移時論異趣。春雨濕庭苔。</text>
<title>次端川上房韻</title>,<text>爲縣經三載。田園合退休。未能蝗出境。只益雪渾頭。萍水逢千里。蓴鱸又一秋。期君同解綬。高臥舊林丘。附松齋次玉洞精舍韻元韻失於兵燹 天欲秘靈境。遮山玉洞門。閒中賢聖傳。靜裏古今文。世事歸煩夢。功名付去雲。淸軒臨別界。許我日隨君。</text>
<title>挽金眞樂堂 就成</title>,<text>白駒催過隙。起起痛何如。道德爲時重。文章是事餘。狐池遺舊宅。鳥嶺返靈輿。曉日東郊外。千行淚濕裾。</text>
<title>挽金久庵就文</title>,<text>連抱鴒原痛。因罹二豎殃。皇天嗟不整。吾道慟將亡。一代高名重。三珠積慶長。九原難可作。悲淚自滂滂。</text>
<title>肅川城南。贈別徐公。二首。</title>,<text>美人隔千里。相思首屢顧。獨立海山秋。蕭蕭寒日暮。問誰將西歸。懷之以好語。世人皆我棄。蒙君獨見顧。共將松栢姿。風霜期歲暮。悠悠滿襟懷。祇可對子語。</text>
<title>贈道義</title>,<text>爾道非吾道。爾義非我義。不在寂滅中。只在彝倫裏。其中有至樂。熊掌不可比。爾今名道義。豈能知其理。莫若早冠巾。父父而子子。然後得爲人。方知道義味。</text>
<title>聞雁有感</title>,<text>塞雁下長空。隔雲嗈嗈鳴。寒聲感人多。爾鳴緣何情。霜雪滿北海。或恐傷其生。色斯不終日。萬里開雲程。七澤紅葉下。三湘曉月淸。處處愁矰繳。含蘆及東瀛。吾鳴與爾異。日夜鳴不平。人綱久已頹。天文暗不明。俯仰吾無奈。徘徊度三更。邊憂日已甚。黎庶何時寧。所嗟人異雁。見幾不能行。痛哭長已矣。淚下徒沾纓。春天北歸日。餘懷擬相評。繼之以歌曰。莫漸于陸。綱羅所張。莫漸于干。矰弋所傷。抑將何歸。翩翩乎高擧白雲之鄕。附松齋次寥寥塞天闊。一陣蕭蕭鳴。遊子驚殘夢。詩人感故情。任意歸南北。翺翔勝浮生。月明三秋夜。雲闢萬里程。傲世能色斯。去就本自淸。擧羽絶浮埃。眼下小東瀛。吾亦大鳴者。慰君志不平。唐虞世已遠。何日際休明。昏衢秉燭夜。知子及五更。莫嗟塗炭甚。要求一身寧。徒羡不如彼。凌空作羣行。我非江湖散。捫淚濕長纓。吾亦飛者類。竊擬許相評。漸陸莫低。有網難張。漸干莫低。有矰難傷。春天攸居。日欲與爾共翩翩乎返故鄕。</text>
<title>禁中題立春</title>,<text>金闕初開曙色迷。千官環佩響高低。自天降祿如川至。聖德從知其日躋。</text>
<title>登襄陽南樓</title>,<text>衙罷南樓白日長。好風催夕送微涼。公庭吏散憑烏几。閒詠豳詩一兩章。</text>
<title>遊寒溪</title>,<text>石門深鎖洞天寬。千丈丹崖萬丈山。寄語吹笙王子晉。倘分驂下一靑鸞。</text>
<title>雙瀑臺</title>,<text>面面高撑削玉峯。淸溪交注碧玲瓏。孤臺俯瞰三千尺。怳駕晴空鶴背風。</text>
<title>笙鶴峯 二首</title>,<text>九天曾碎玉芙蓉。物外還成笙鶴峯。鰲背三山藏一壑。鸞簫淸轉下雲空。閒弄秦家紫鳳笙。玉音寥亮徹三淸。九皐何處雙雙鶴。舞下高臺山月明。</text>
<title>瀑布</title>,<text>鐵壁嗟峨萬仞强。銀潢奔走一派長。天風散作晴空雨。飛灑高臺醉面涼。</text>
<title>盤陁石</title>,<text>龍湫洞下盤陁石。石畔淸潭綠玉流。千載碧桃春不老。喬松驂鶴此中遊。</text>
<title>龍湫</title>,<text>洞裏靈湫深作淵。淵中應有懶龍眠。誰知望極雲霓日。起注天瓢下沛然。</text>
<title>贈山僧二首</title>,<text>梅花堂裏初相見。雪嶽峯頭便乞詩。明日萍蹤各南北。水雲千里更相思。靑藜飛下千尋壑。滿袖天風我己仙。多爾諸僧情不極。遠來相送虎溪邊。</text>
<title>遊金剛</title>,<text>仙山瑤草綠萋萋。紫洞雲深路欲迷。控鶴來尋春已老。水流花落鳥空啼。</text>
<title>題十王洞</title>,<text>王子乘鸞去不廻。空餘明月滿高臺。至今亡國千年恨。蜀魄三聲淚自催。</text>
<title>登毗盧峯</title>,<text>探勝尋眞不暫休。千巖是迹遍深幽。秋風錦繡明山嶽。更上毗盧最上頭。</text>
<title>蓬山館懸板三首</title>,<text>瘴煙消盡海天明。鷗鷺忘機近不驚。千載懷仙無限意。荒臺斜日笛三聲。泛鷁鯨波似御風。仙臺春晩拍殘紅。三山十島知何處。碧海悠悠一望中。神仙曾道好樓居。那似滄溟畫鷁浮。萬里孤雲遺迹遠。欲追笙鶴不堪憂。</text>
<title>題洪原縣樓</title>,<text>三載琴堂坐嘯人。召棠今日幕中賓。看來物色渾依舊。桃杏家家滿眼春。</text>
<title>次觀風亭韻</title>,<text>膠漆相投意益加。交情猶向故人誇。流連勝地淸歡足。忘却關山萬里遐。</text>
<title>贈樂山 三首</title>,<text>池荷偏合雨中看。馥馥淸香擁鼻端。造物餉人須不妄。請君來共憑闌干。憑虛高詠興飄飄。遮莫家鄕天外遙。避逅故人團作會。月明何恨度良宵。世間才調莫君如。鶴立羣鷄逸▣▣。萬里寒雲爲▣久。醉吟隨處唾成珠。</text>
<title>贈別徐公 二首</title>,<text>風園蓮塘夜景奇。滿堂畫燭欲殘時。濤樽對酌情▣盡。醉後臨軒更覓詩。一樽相對飮無何。折柳臨風▣▣多。若見親▣▣▣我。爲言歸思滿關河。</text>
<title>次徐無黨行途韻 三首</title>,<text>鯨海腥風捲瘴煙。早潮初上下漁船。今朝斗覺機心靜。鷗鷺雙飛近馬前。原濕騑騑四牡驕。海天雙節更超超。棠陰到處懷靡反。跋涉寧知玉塞遙。一麾遠把關山北。飛鳥依依戀舊林。悵望蓬瀛不可到。十年空抱釣鰲心。</text>
<title>聞韶樓。次亞使韻。二首。</title>,<text>滿城風雨夕陽斜。旅館凄凄客況何。要把一盃相欲醉。天涯同是憶京華。千載毬場草色鮮。海雲東望水浮天。追思往迹無憑間。空把輕盃到醉顚。</text>
<title>擊毬亭。上次使相韻。</title>,<text>滄海前頭綺席開。沸天簫鼓殷如雷。淸遊此日參非分。宴罷瑤臺夢幾回。</text>
<title>咸興餞席。呈使相。</title>,<text>一識荊州萬戶輕。華堂連夕罄歡情。今朝忽聽驪駒曲。別恨翻從醉裏生。附使相次何慕由來意不輕。一交方見死生情。鳳凰豈是塵中物。漢帝終應召賈生。</text>
<title>晴閣詠懷二首</title>,<text>漏雲殘照晩山明。頓喜窮陰乍得晴。竟日簿書搔白首。幾年湖海未歸情。頭上光陰隙駛駸。吾衰方覺甚如今。三年塞外腰頻折。爲國徒懷一片心。</text>
<title>臥龍江亭吟</title>,<text>漱玉洞中棲舊業。臥龍巖下卜新居。我才不合當時用。却向煙波老釣漁。附吳德溪贈別詩二首 翠松疏竹兩相依。雪月空山歲晩思。多愧吳儂何許者。暮天寒雨送將歸。秦嶺雲橫漢水鳴。一天明月兩鄕情。山中共作今宵會。何處輕鴻怨獨征。元韻失來兵燹 附松齋鶯花山水詩 鶯花山水問誰居。茅屋三間處士廬。山水鶯花無所負。主翁今日意何如。附暄堂睡翁送別詩 二首 托契平生服義高。故情何翅戀綈袍。十年樽酒相逢地。年少吾今戴二毛。狂虜經年擾北州 複屯隨處士如貅。關西一帶綢繆計。太守方深分外憂。時先生赴肅川</text>
