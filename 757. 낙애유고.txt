<title>山中騎牛</title>,<text>靑山之曲。碧溪之湄。岸幘騎牛。彼何人斯。厭世路拂袖歸來。美劉公之高致。不嬰情於好爵。能脫身於名利。我思伊人。溫其如玉。亭亭出塵。皎皎拔俗。獨善之豈其所欲。暫受覊於名繮。乃分憂於一邑。珮百里之銅章。跡纔染於紅塵。悲身世之局束。屈大手於牛刀。歎折腰於斗粟。幾拄笏而思歸。恨素志之今乖。喧囂敲扑之犯慮。倥偬牒書之戕懷。五馬雖榮。匪我所思。世與相違。不去何爲。慕肥遯之高躅。作不俟於終日。解金魚投紫綬。戴黃冠披野服。豈考槃之無所。尙廬山之無恙。誰謂爾無牛兮。常倒騎而來往。樂餘生於不覊。任自得於俯仰。想其山中春深。淑氣萬象。好花蒸霞。幽鳥和鳴。物欣欣而得時。泉涓涓而流聲。我騎我牛。狂興誰爭。山中夏凉。綠陰滿地。流鸎百囀。芳草十里。雲多峰之獻奇。風楊柳之自至。我騎我牛。隨其所之。山中秋晩。皓月揚輝。前溪魚肥。後圃芋熟。菊散芳於江臯。鴈叫哀於天末。我騎我牛。陶陶其樂。山中歲暮。孤松後凋。六花新晴。四顧瓊瑤。矧暖日之可愛。或佩酒而携琴。我騎我牛。矯首長吟。身雖載於一牛。樂則同於四時。隔塵寰兮幾重。喜衡門之棲遲。伊坐卧之隨意。又起居之任情。身日閒而心逸。豈慼慼於求名。縱流俗之指笑。奈吾心之安適。旣不知夫理亂。焉得聞其黜陟。車服不維。刀鋸不加。綠水靑山。其樂如何。保性命於牛背。寓逸興於狂歌。梅君掛冠。不獨專美。寗子飯牛。風斯下矣。吁嗟乎。利祿之坑塹。紛幾人汩沒而無耻。蠅營狗苟之不暇。困一生於樊籠。衣輕駕肥之揚揚。雖得憐於市童。終然禍網之一觸。慘牛車之誅戮。偉若人脫略物累。能不爲夫形役。早解綬兮歸去來。上山頭兮抱犢。樂春草之閒眠。笑釁鼓之觳觫。同畵牛之高標。豈留犢之敢擬。安得倩龍眠以作圖。警末俗營營求利。醉生夢死者也。</text>
<title>述懷奉呈仁里諸君子</title>,<text>悶余生之不辰。罹天禍之偏酷。怨具爾之終鮮。痛趨庭之早失。孑孤身之踽踽。恒自悼而悒悒。何國步之孔屯。値變亂之斯極。滿胡馬於列邑。暗腥塵於社稷。危已甚於去邠。慘不啻於幸蜀。哀無辜之赤子。盡凶醜之魚肉。幸挈家以奔竄。延一息於窮谷。賴祖先之餘休。保殘骸於虎穴。時九秋之下澣。奉偏慈而深藏。僅九死以間關。遂流寓於溫庄。縱賊禍之小避。奈囊金之久乏。上鶴髮之老親。下孩提之弱息。勢將至於難保。煩五內之煎迫。憤耕牛之偸失。歎榦奴之餓斃。紛朝乞而夕丐。甘自處乎僕隷。何疢疾之不殄。奄沉痾之纏身。雖百藥而無效。迄五月而吟呻。僅延生於濱死。時已屬於窮春。嗟饘粥之不繼。患已迫於顚仆。愍救死之不贍。托天只於婚媾。事多涉於非便。但顔厚而飮泣。身失所於中路。悵瑣尾兮安適。喜樂土之爰得。賴情親之垂恤。睠仁里之有亭。合藏修之一室。水泠泠兮縈廻。山簇簇兮拱揖。春嫣花之媚砌。夏微凉之生閣。秋菊蘭之散芳。冬雪月之凝輝。具四時之佳興。信君子之攸依。集冠童之髦士。日開經而講學。然自知者爲明。顧所得之空空。是求道而問盲。隱余心之冲冲。懼盛意之不副。恒夙夜以警惕。對遺編而潛玩。作亂離之閒逸。雖信美而非吾土。望故鄕兮天之涯。登仲宣之高樓。詠百罹之悲歌。隔晨昏於千里。望白雲而嗚咽。荒宿草於先邱。感風樹而憯惻。恨職分之未盡。顧初心而忸怩。嗟異鄕之風物。只多感而增悲。寄孤蹤於海陲。歎兩鬢之已衰。日月忽其流邁。四時紛其代序。傷親舊之凋盡。悲故國之禾黍。鳥相鳴而尋巢。獸求羣而共處。彼無知之微物。亦皆得夫其所。矧人情之懷土。寧不爲之忉怛。痛兵甲之相尋。勢已同於蚌鷸。姑偸安於一隅。哀國事之日非。世無人其揮戈。孰能回夫落暉。身雖遠於江湖。抱葵忱於蔀屋。獨輾轉於中夜。憤公私之空切。念世事兮咄咄。仰蒼天兮茫茫。樂新知於逢子。信傾盖而若舊。旣所業之同科。又氣味之相副。靜守己於林下。豈自沽而求售。美夫君之自修。愧余質之庸陋。然不我乎遐棄。去毛皮以誠接。洞肝膽之相照。庶無愧於膠漆。結歲暮之寒盟。期永久而無斁。綴短篇而悲吟。叙中情之鬱抑。遂爲之歌曰。天涯孤客恨未歸兮。獨立旄邱賦式微兮。歲月如流春與秋兮。萬事傷心欲白頭兮。</text>
<title>食舍肉 値昏朝廢母時。作此以寓義。</title>,<text>承前席君有賜。愛之深寵之至。當先嘗而榮惠。何舍肉而不食。能不犯而感君。嘉考叔之諷切。寤生驚母。莫慰其心。情鍾予季。撫恤偏深。致蔓草之難除。共指誓於黃泉。嗟百僚之囚舌。孰進言而繩愆。若有封人。誠深格非。拜手纔訖。公言錫之。忽對食而慼然。爰舍肉而不嘗。至誠懇惻於遺母。君心已廻於牿亡。感兮我之獨無。渙蔽錮之氷釋。地闕初開。亦旣見止。融融其樂。曰母及子覺迷途於須臾。悟昨非於頃刻。續恩愛於已絶。全天性於幾滅。諫何待於犯顔。言何至於苦口。乘欲萌之悔端。能納約而自牖。遂母子之如初。歡一堂之同樂。享萬乘之榮養。供子職而無闕。噫天理之良知。本在人之秉執。縱氣拘而物蔽。尙一端之不息。苟以心而感心。雖牿喪而可廻。肆純孝之不匱。故君惑之易開。施於親者旣篤。感於彼者斯速。舍一器之珍味。全幾斁之天倫。旣以誠而能動。又推孝而及人。改過之勇。不須力爭之批鱗。遷善之速。何待忠言之逆耳。開一心之昏惑。因固有之天理。是爾類之永錫。重爲公而歎美。遂爲之贊曰。肉不舍。無子無母。肉旣舍。有子有母。不有君子。其何能淑。蓼莪歌殘。悟主世邈。報本誠斷。格君義絶。不有君子。于何矜式。</text>
<title>治生爲學之先務</title>,<text>余一个之寒士。抱淸貧之多年。獨悲歎於窮廬。患所業之不專。爲學之先務治生。許魯齋有斯說焉。原君子之修業。貴誠一靡他其適。心不在食不知味。矧問學大段着力。彼役役奔走之靡暇。何莫非窮困之爲祟。饑寒苟至於切身。人鮮能治其禮義。或傍求而妄進。或作官而嗜利。所欲有甚於學也。紛紛喪心而奪志。朱門多上書之人。茅齋絶誦經之士。百所思不如治生。盍明農之是急。僶作勞於稼穡。致衣食之自足。雖服賈之逐末。當於理猶或可爲。身溫飽之無虞。喜謀生之有資。心不病於走作。志無患於外馳。絶外累之撓奪。日專心而致知。勤做工之孜孜。惟反求而爲己。是所謂務在治生。故指掌之深切。然斯言不舒究矣。恐未免於執一。噫榮生而求利。固深戒於初學。讀聖書而談仁義。鮮所守之不失。矧以利而先導。漸流入於從欲。若非操守堅定。立脚不移者。吾未見銳於改求也。苟理義蒭豢之悅口。何暇念自外至者。從古聖賢之樂道。夫孰非辛苦中做出。顔屢空之簞瓢。曾見肘之短褐。原一逕之蒿沒。陶三旬而遇食。羅豫章蕭然茅屋。味顔樂而無求。邵康節弄丸安樂。玩羲易而不憂。斯皆修道而安貧。未聞治産之汲汲。耻衣食未足與議道。炳聖訓之昭晰。警小人於學稼。謂昧命於貨殖。倘爲學必待治生。何以曰君子固窮。吁嗟乎趨向之不正。由所見之朦朧。上疏闕下。臣事夷狄。宜千載之貽譏。吾知許子之一言。可以爲戒而不可以爲法也。</text>
<title>客中有懷</title>,<text>我思兮西方。其人兮如玉。質何爲乎溫雅。才胡爲乎奇絶。謝浮榮於塵世。結寒榻於山中。追前修之逸跡。窺古人之門墻。愧余質之昏庸。寄孤蹤於異鄕。幸逢子於邂逅。喜論文於同床。冀相資於麗澤。要襲薰於芝室。何此患之不可恃。奄分手而告別。塊獨處乎虗堂。悵心事兮靡歇。水泠泠而空流。日淹淹其將沒。中心好兮何日忘。恨不與之同歸。願好音之相嗣。無使我兮心悲。</text>
<title>晩翠軒懷古</title>,<text>溫溪之上龍山下。有軒翼然名晩翠。不華不侈信淸幽。允合君子之攸墍。蒼官落落供庭實。靑盖鬱鬱簷前庇。奇花善草豈無玩。揭此名軒良有義。優遊與之結雅賞。期以歲寒同心事。憶昔松齋老仙子。禀精光嶽超羣類。生當盛世際風雲。文章德業何其備。搆堂只爲賦歸來。視彼浮榮如弊屣。慇懃封植傲霜姿。爲愛淸陰常不離。與爾相將風雨夕。後凋貞心期不貳。玉樹庭除有賢孫。肯搆先業能追志。不遇於時晦邱樊。日與親朋長共醉。鳴琴賦詩自娛遊。不知悠然老將至。風燈人事儘歸虗。百餘年來如夢寐。華堂冷落鳥印跡。老松參差陰滿地。悲風瑟瑟動虬枝。琴曲泠泠如有意。繁華盛事跡已陳。只有扁齋數三字。寒階物色久凄凉。撫古傷今流涕泗。摩挲老榦獨盤桓。淸風惹起詩人思。箕裘餘慶足可慰。克家無愧賢人嗣。</text>
<title>次善叔效玉川體</title>,<text>商山之下住吾家。屋後竹兮牕前花。一帶晴川流其傍。萬樹綠柳橫其涯。多情風與月。光景如今知罔缺。干戈五載戰塵昏。故國茫茫音信絶。音信絶隔幾里。天際一片飛浮雲。歸思滔滔如洛水。蓬飄異地歲月深。景物偏傷遊子心。我奏心中之素琴。子知太古之希音。末路兮末俗。可笑爲覆雨兮爲飜雲。相將風雨歲寒盟。取友年來惟有君。</text>
<title>走草。奉呈愚溪主人。</title>,<text>嗟乎善叔聽我言。兀兀螢牕無乃苦。如何酒狂醉於酒。耳無所聞目無覩。况今生世又不辰。滿地兵戈年換五。堂親盡爲道傍鬼。獨遺殘骸空踽踽。傷心萬事豈忍說。靜言思之心欲腐。無情歲月不我與。荏苒韶光如轉鼓。梅花已落杏花白。杏花欲老梨花吐。狂風驅雨昨夜過。滿山落蘂如紅雨。君家有酒不肯酤。想應東君爲君怒。龍潭雖得暫時歡。其奈年來憂患聚。人間樂問幾時。酒不到墳上土。願言携壺惠然來。共對芳樽歌且舞。</text>
<title>得堂兄書。卽三年一消息。拈出兄弟孔懷四字。以叙其喜。</title>,<text>有兄有兄在水城。湛樂無路心如酲。干戈兩地各在邊。疾病飢寒疑死生。如今幸聞萬安音。樂意未了悲還縈。何時共眠風雨床。南谷堂兄松里兄。有姊有姊亦有弟。千里江山隔迢遞。庭蘭謝盡兩兒餘。此言聞來令我涕。戌削風骨今無恙。每憶窮鰥遠莫濟。願言各愛千金軀。姊保家室弟孝悌。三霜宿草荒先壠。風樹不靜無限慟。悠悠俗節春復秋。爇香酹酒無人奉。平生所學將何用。對案深慚顔與孔。儀形常接夢寐間。地下先靈應有動。朔風飛雪擁溪齋。此時誰知孤客懷。同堂只有兄與弟。道傍枯骨無人埋。招魂酹酒計常切。客裏沉痾今又乖。悲吟不覺日已下。暮鴉欲棲前村槐。</text>
<title>次恭甫多病故人疎韻</title>,<text>疎慵且顚狂。兼之纏宿痾。杜門學龜莊。彈鋏長悲歌。與世少俯仰。邇來但經過。關中理産業。幽居眞趣多。身疾尙未瘳。况又心恙盛。暴怒最難制。處事常失正。吾聞之晦翁。存養莫如敬。天君若泰然。百體皆不病。干戈似蚌鷸。相持年五暮。腥塵滿舊墟。宿草荒先墓。塡溝患已迫。仰天空號訴。何時廓妖氛。按堵還如故。日月疾如馳。蕭疎雙鬢新。昏庸尙依舊。撫躬徒傷神。磊磊丈夫志。濩落皆成塵。得失俱莫論。寧爲長醉人。行裝何所有。惟餘數部書。明牕淨几上。獨對宜卷舒。新功歎未得。舊習嗟難除。尙友信可樂。莫恨今人疎。</text>
<title>故園親朋。謂鄙人不理舊業爲咎。書懷以呈。</title>,<text>聞說故園奇。悶鬱摧心膂。潛思亂後事。痛割還無語。舊墟沒禾黍。先邱走狐鼠。情親靡孑遺。塡溝男與女。孤魂竟何依。酹酒無人擧。我非木石者。寧無深省處。他鄕賦式微。流離久失所。救死尙未贍。灾殃又不去。末疾苦爲祟。代步誰能許。悒悒奮不飛。悠悠數寒暑。身滯歎途窮。計拙慙吾侶。相知莫如君。悲懷玆敢叙。空吟百罹歌。歸心難自沮。長倚仲宣樓。五內煩愁緖。何時返故山。欣然有酒醑。</text>
<title>一默齋金光斗輓</title>,<text>我愛一默翁。才行出等夷。年纔十四五。已作老成姿。飛英對講日。取儁發解時。早承慈闈訓。得稱賢父兒。明乎爲己學。不爲富貴移。超羣撤古㙮。妖孽莫更爲。正氣之所使。孰不稱其奇。倘得假以年。庶多世敎裨。豈料未知命。遽然乘天箕。嗟我迂拙性。幸爲公無遺。托交卅載間。幾多麗澤資。寢門發一哭。萬事俱已而。所慰五男兒。一一皆珠琦。餘慶屬後嗣。暫屈何足悲。千秋洛水上。誰題有道碑。爲寫悼公篇。以資後人知。</text>
<title>贈別琴繹如南行</title>,<text>北風雨雪雱。送子登遠道。南州瘴癘地。殺氣連海島。此時惜解携。當作何如抱。間關嶺外路。跋涉行李好。王事縱靡盬。歸期須趁早。顧余一腐儒。亂後殘骸保。樂土爰得所。安居食夫稻。言之遍寒粟。念之徒煩惱。君行神所勞。愼勿憂心懆。</text>
<title>送封使入海</title>,<text>極目滄波暗海樓。送君今日攬征裘。醜胡小孽經三歲。聖主深恩遍九州。怒浪接天天欲晦。長風吹客客生愁。男兒壯志知何用。此去應封萬戶侯。</text>
<title>余自荒村還占舊基。與金渭巖別後。有造訛言以間者。因呈拙吟。二首。</title>,<text>歲暮寒盟期抵死。幾年雙碧共呻吟。何關市虎三傳誤。只有金蘭兩片心。對案誰同揮健筆。絶絃無復撫桐琴。儀容每入蓬牕夢。益信交情老更深。兩水鳴膠自入泉。數間茅屋只蕭然。東城覓酒乘昏醉。西麓携朋向日眠。友鹿時收商嶺菜。伴鷗閒釣洛江船。懷人不與同斯樂。矯首難堪別恨綿。</text>
<title>九秋書懷</title>,<text>行過山城細路長。玆秋物色正凄凉。風高老樹飄寒葉。露濕殘花散晩香。病裏蓬頭衰欲白。愁中垢面瘦還黃。孤村落日歸心絶。猶羡飛雲指故鄕。</text>
<title>贈柳馨遠自京還</title>,<text>生涯眞似野僧輕。隻影三霜付客程。抱病南山嗟我老。陳謨北闕慰君行。悲懷衮衮論殊苦。時事紛紛聽自驚。深愧疎慵將底用。傷心蔀屋寸丹明。</text>
<title>病裏書懷</title>,<text>孤身零落最堪憐。况復沉痾久未痊。疏飯罕逢雷動腹。寒衾常擁虱侵肩。愁來短日如三月。眠去長宵似一年。禍福從前知有命。死生猶自聽蒼天。</text>
<title>次徐謹甫</title>,<text>高義欽聞問幾時。新交情勝舊相知。對床芝室期薰炙。分手溪亭歎別離。世事紛紛空咄咄。羈懷耿耿步遲遲。重逢玉友知何日。寥落寒齋多少思。</text>
<title>呈渭巖</title>,<text>急難誰能壯志伸。兵塵滿地五年春。酸寒異土三遷客。寥落山村一病身。迂拙每逢朋友責。疎狂常被室人嗔。從知萬事皆虗耳。何似長爲醉倒人。</text>
<title>偶吟</title>,<text>悲凉孤客誰相問。寥落寒齋無限情。春思漸深春鳥語。午眠初罷午雞聲。十年憂國丹心耿。五載懷鄕白髮明。一展壯圖何日是。腰間老劒匣中鳴。</text>
<title>次善叔</title>,<text>客子行裝何所有。頭邊種得是秋霜。懷鄕不耐多歸思。憂國無緣吐腎膓。漂泊道傍曾哭叔。流離人室又埋娘。從知處世邯鄲夢。長醉高歌號酒狂。</text>
<title>次春塘十韻</title>,<text>寒齋寥落重門掩。柳絮因風滿院飛。異地覊愁方轉苦。故園歸夢更依俙。艱危每恨奇謀乏。變亂還嗟壯略稀。帷幄未聞殉國事。廟廊無復弼君違。偸生但出全身計。擧義誰能奮臂揮。不與幼安浮海走。寧從二子採山薇。偏驚世道隨時左。斗覺人心逐日非。忍見腥塵南土暗。那堪雨雪北門霏。高樓望極消長夜。漆室悲吟到夕暉。若使蒼天當悔禍。餘生何幸太平歸。</text>
<title>次鄭景任 愚伏經世○二首</title>,<text>已矣今時事。言之痛不堪。佩銅惟虎攫。杖鉞只狼貪。奇策誰陳北。胡鋒謾擾南。人爲誰作孽。天意亦難諳。禍福俱關命。蒼天只付於。囊空那有食。家破又無居。舊病嗟難祛。新愁恨未除。亂離多失己。還愧挾書初。</text>
<title>次春塘</title>,<text>邂逅成佳會。芳時又畵亭。琴幷淸澗響。歌雜好禽聲。有限樽中酒。無窮醉裏情。歡心知幾日。愁緖去還生。</text>
<title>遊孤山琴彥康亭</title>,<text>偶賞桃源勝。仙區鬼所慳。層崖前後碧。流水古今寒。野鳥飛旋集。輕槎往復還。玆遊只一幸。聊慰客心閒。</text>
<title>金龍宮 覺 輓</title>,<text>當年擧義濟時艱。晩歲邱樊占逸閒。南郭有田供白酒。北牕無事對靑山。爲仁已見鮐生背。積善方看舞彩斑。㝡是重泉無盡恨。二難仙桂未曾攀。</text>
<title>宋愚谷 亮 輓</title>,<text>痛矣鄕無祿。那知永隔顔。孝誠猶感鬼。操行足廉頑。大器宜兼善。能名止小官。壽星埋舊彩。何忍過松關。</text>
<title>昨見秀才諸業。以短句勉公曁秀才。</title>,<text>魯無君子者。何所取成材。更着飛黃策。無爲半道回。</text>
<title>淵嶽聯句 鄭愚伏景任，李月澗叔載，蒼石叔平，金松灣晦仲，黃道川公直，金止淵士宣，康南溪明甫，趙北溪道輔，金愚淵无悔，李半浦子仰，康晉亨同會賦詩。</title>,<text>時維蒲月尾。皁盖出郊坰。叔平。 乃欲問風謠。豈覬娛眺聽。景任。 冠珮聯翩來。相携坐風欞。叔載。 兀傲江海姿。烱烱雙瞳靑。晦仲。 野蔌供飣餖。松醪亦滿甁。明甫。 高談雜今古。臭味同芳馨。士宣。 禮法略苛細。賓主兩忘形。道輔。 旣喜境界靜。况値靈雨零。无悔。 松蘿蔽日月。澗壑奔雷霆。公直。 荷圓擎羽葆。壁古圍金屛。子亨。 昔賢此婆娑。貞操留典刑。公直。 後學尙可勉。古訓昭日星。士宣。 世事欲隕淚。廟略失犂庭。叔平。 野哭或見血。朔氣時聞腥。景任。 民生極仳離。有如風打萍。叔載。 幸賴妥撫化。百里雞狗寧。明甫。 上地此日歡。足以頤襟靈。仲晦。 願言息妖氛。鯨波帖四溟。无悔。 吾徒享太平。偃仰窮餘齡。道輔。 剔蘚題姓字。留向山阿銘。子亨。</text>
<title>幽居</title>,<text>小牕明淨閴無人。獨對遺經正斂神。靜裏自多安分樂。何須慼慼向風塵。</text>
<title>上三峰山</title>,<text>矗立三峰壯且嵬。登臨疑是御風來。千年往事憑誰問。只有苔鐫懶叟臺。</text>
<title>三峰庵。次申丈韻。</title>,<text>四載重來白髮新。滿山秋景勝花辰。閒吟飽得遊仙興。何羡紅塵乾沒人。</text>
<title>四月與趙景進，金可則，申士浩 沆，申仲衍。作花柳會於川上。景進先吟一絶呈座中。次之。</title>,<text>學在知人又識天。着功須似上篙船。願言兼盡知行力。莫使差之落一邊。</text>
<title>寄愚溪契史 三首</title>,<text>昔者聞之養病翁。莫如將理入山中。明朝欲向溫溪路。爲問吾君肯許同。崎嶇十里龍山路。凍雪風嚴作樹花。莫道騎牛難跋涉。箇中淸景興如何。塵中汩沒一庸人。所得年來兩鬢新。獨對十圖深省處。不知寒粟遍於身。</text>
<title>次棐仲 趙翊</title>,<text>零落如今六載闌。莫驚雙鬢二毛斑。莊之十襲淸新句。他日相思宛接顔。</text>
<title>次止叔丈 金圻號北厓</title>,<text>蕭然一室碧溪隈。樹影交牕竟日開。滿目風煙幽趣足。吟詩無盡更徘徊。</text>
<title>卓爾 任屹 家見商山梅有感</title>,<text>玉立貞貞一樹梅。慇懃曾是故園來。看渠更覺歸心苦。零落天涯兩可哀。見故園梅。增一倍悲。植物何知。人自感之。</text>
<title>偶吟</title>,<text>碧溪深洞亂長松。門對淸凉十二峰。半夜殘燈成小醉。愁人不忍聽寒蛩。</text>
<title>寄善叔</title>,<text>今是踏靑日也。家無斗酒。門絶跫音。辭鄕遠客。隻影空寒。士仰寄余以聖學十圖。披閱再三。頓覺淸快。聊吟小絶。奉呈。貧契無緣有酒酤。春三佳節歎窮途。日長小院無餘事。閒對梅牕聖學圖。</text>
<title>怪石</title>,<text>面面蒼崖如削玉。層層奇巧奪天工。醉中宛對丹邱峽。醒後還疑十二峰。</text>
<title>次雙碧主人韻</title>,<text>一春桃杏滿園開。雨過溪山暮景催。世事紛紛人易老。不妨醒後更啣杯。</text>
<title>贈洪恭甫 七首</title>,<text>靑眸一夜。曾是邂逅。喜倒之情。都在不言。還披睡軒集。集中有睡軒與濯纓相視失喜。有以人生會有相逢處七字分韻之詩。余亦欣然三復。不覺神會。朋友之交一也。古今之情同也。援筆長吟。因走次爲之拙句奉呈。交道難忘在賤貧。肺肝相照六經春。如今遠別商山地。何幸天涯見玉人。俗子紛紛謾逐名。人情酸苦我曾更。洛江銀鯽商山菜。莫道淸寒一老生。不見年來時運泰。壯心已矣其無奈。風威㥘我學龜莊。辜負金蘭以文會。東崗之下何人守。擧世之士紅塵走。耕釣江村野趣多。浮名與我知何有。短棹扁舟泛雪浪。別區形勝欲言長。與君安得同斯樂。江月江花醉倒相。多君負笈匡山裏。他日應看蛇作龍。愧我昏庸將底用。况今離亂十年逢。自歎疎狂人不與。幸逢吾友見心膂。何由從子爲卜隣。永擬生平蘭室處。</text>
<title>老叟吟</title>,<text>白髮靑畦抱膝吟。眞淳猶是太初心。背陽捫虱無餘事。時向溪南卧綠陰。</text>
<title>贈過僧</title>,<text>師從一善書堂來。襞積塵襟暫得開。如見離山雲長老。爲言無恙傍寒梅。</text>
<title>謝翕如送酒殽</title>,<text>午睡方濃夏日長。感分佳味慰飢腸。君能脫俗吾緘口。不若相忘入醉鄕。</text>
<title>諷潤甫</title>,<text>雨後溪山暮景斜。一村桃杏摠開花。年光冉冉令人老。有酒其如不飮何。</text>
<title>九日。次趙伴鷗。</title>,<text>傷心安得我生辰。時事應知與死濱。樽酒重陽佳節會。感懷何異古今人。</text>
<title>可畦 趙翊 緬禮輓</title>,<text>云亡之痛幾經年。殃禍無緣問彼天。今日改從新壠去。宛接儀形倍凄然。</text>
<title>次櫟厓 申仲衍</title>,<text>敎育吾何敢。疎庸愧不才。心朋有警語。迷道覺能廻。</text>
<title>韓季瑩 璡 壁上。次趙景進 基遠 韻。</title>,<text>富貴浮雲裏。功名逆旅中。囂囂人世事。安得古淳風。</text>
<title>次新安倅金而和</title>,<text>大醉商山客。文窮豈作詩。春風臨別恨。何必舊相知。座中。多新面。故末句及之。</text>
<title>成聽竹士悅室內輓 二首</title>,<text>窈窕宜家婦德敦。孤墳那忍見黃昏。一堂餘慶於何驗。福始三難綿後昆。折玉埋原長夜昏。深山幾歲泣孤魂。如今舍舊從新宅。同穴千秋解結寃。</text>
<title>全汝霖輓</title>,<text>世人多巧獨眞淳。閒卧林泉八十春。有子有孫紅白暎。丕膺遐福驗爲仁。</text>
<title>申丹城景翼輓</title>,<text>白首交情老更深。人皆以面獨輸心。淸和十九斑荊話。今日思之痛難任。</text>
