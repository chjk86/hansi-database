<title>始下頭流。遙寄尹亞使。</title>,<text>空外藤蘿盡日攀。石邊溪水下潺潺。風飄一屐雲初卷。霜染千林葉己殷。始覺海東還有嶽。從知天下更無山。十書不報蘇秦老。歸去函關事亦艱。</text>
<title>題頭流天王峯下石窟</title>,<text>一屐尋山意。飄然第一層。穿岩微有徑。隔竹忽逢僧。古木生苔臥。懸崖任石崩。近天多怪事。八月有堅氷。</text>
<title>次淸心樓韻</title>,<text>睡起銅鉦掛樹端。水光相與照衰顏。江侵甓寺九層塔。樓對龍門千仞山。敝豁[極]知無[宇]內。[凄]涼猶訝不人間。▦勤又向紅塵裏。空羨波頭白鳥閑。</text>
<title>次大同樓船韻</title>,<text>臨流飮酒不辭多。天地其如浩浩歌。細雨芳洲尋有處。水仙無若更凌波。江天日暮水光多。畫鷁時聞皓齒歌。南浦幾人方送客。明朝又見漲新波。晚泛空明浩氣多。江山響應數聲歌。一湖更有西施美。滿面粧成十里波。</text>
<title>世祖大王國忘</title>,<text>昔年今日忽天崩。擧國臣民痛拊膺。夢裏幾番陪聖主。覺來何處望光陵。絲毫盡是乾坤力。芽甲無非造化能。欲報洪私嗟已矣。龍孫從此永相承。</text>
<title>醉楊妃</title>,<text>山堂昨夜遇重陽。催促東籬早菊霜。從古美名傳藝苑。至今艶姿擅椒房。精分造物錢錢巧。芳入新詩句句香。看汝一杯聊自慰。向來陶令不疏狂。</text>
<title>雨晴</title>,<text>久雨晴應好。朝來物象呈。黑雲初解駁。紅日始鮮明。野草含風軟。山花墜粉輕。眼中唯足興。何處不昇平。</text>
<title>雪</title>,<text>客裏冬初雪。臨風倍咄嗟。霑崖工陷虎。着樹巧粘花。不飮吾誰待。先春興已多。剡溪何處是。一葉泛大涯。</text>
<title>次狎鷗亭韻</title>,<text>狎鷗亭俯漢江流。魏國風流問幾秋。夢裏雲煙迷紫闥。望中蘆荻滿芳洲。[歸]田[偶]似[陶]溍[逕]。去[國]初非[范]蠡[舟]。賴有聖明九天在。老臣寧有一毫愁。</text>
<title>次竹西樓韻倚</title>,<text>簾倦西山獨倚樓。一江風雨爽如秋。[雄]藩[萬]里[濱]東[海]。勝[地]千[年]據[上]流。[富]貴[自]知[身]外[事]。安[閑]聊破[客]中[愁]。誰人更似韓承相。名立功成狎白鷗。臺下寒溪碧玉流。古來爭說竹西樓。通中自有千竿在。徹底應無一點留。臨老豈宜煩驛騎。忘機便可狎波鷗。紅塵不到神仙境。如是蓬瀛第幾洲。</text>
<title>次觀瀾亭</title>,<text>鳴沙十里敝朱門。柳暗花明自一村。月上東溟波浩浩。風吹西塞雨昏昏。蓬瀛未必三千隔。雲夢猶能八九呑。回首日邊何處是。只應端拱儼居尊。</text>
<title>次襄陽壁上韻</title>,<text>衰病年來愧獨賢。海天今日復憑軒。一身浩蕩同鷗鳥。千載風流敝綺筵。客旣忘形長取醉。花如解語競爭姸。夷猶不覺金銀界。更擬登瀛十八仙。</text>
<title>次春川韻</title>,<text>誰道壺中白日閑。世間無藥駐朱顏。杏花零落村埋徑。棠樹槎牙月滿山。卓犖奇勳應木滅。徘回寒影可堪攀。淸平舊業依然在。豈料玄孫髸已班。</text>
<title>高祖侍中杏村公。自以盛滿。隱耕於▦平山下。適紅巾寇掠。恭愍王。以禮起公爲都元帥。村莊尙在。不勝仰慕。而傷感之情。亦寓於其中。非敢好事。聊以備他日子孫之來此者。得有所考云耳。</title>,<text>飛雁山高洞壑幽。昭陽勝處來遊。江城畫角哀殘夜。玉帳淸風冷晚秋。旅夢肯爲雲雨惱。高懷終與月波悠。雅歌自是吾儒事。休道昌黎一笑留。</text>
<title>次洪川東軒韻</title>,<text>鴨綠波爲帶。螺靑障作隣。一城來幾代。千載托遺民。山邑自無事。水禽相與親。驅馳慙老按。日日鬢絲新。</text>
<title>次原州韻</title>,<text>江山隨我幾人行。一上高樓百感生。眼底片雲生遠壑。樹頭紅日掛殘城。春花處處如含笑。野鳥飛飛不記名。最喜土風勤力業。驅馳安用更崔耕。肘後黃金日復行。却嫌無望副蒼生。雄藩曾屬雞林國。壯士能存雉岳城。題詠一時聊寄意。風流千載獨傳名。從今欲抽醫門手。閑把春犂問耦耕。老去那堪仗鉞行。回頭萬恨一時生。朱樓望豁煙橫野。畫角聲殘月滿成。無復彩衣啼臥地。想應紅袖笑呼名。春禽不解遊人意。日夜丁寧獨勸耕。先君嘗牧此州。予以省覲。歲再來往。感念今昔。無以爲懷。故詩中略及之。</text>
<title>題東州詠</title>,<text>曾聞此地帝王州。古壘殘城使我愁。十里山川姸似畫。一軒風月爽如秋。歸來自幸身猶健。徙倚誰知意更悠。待得池邊春草綠。不妨携手踏靑遊。何處農談聽隔林。鳴鳩乳燕古園深。瓦村堤上寒煙鎖。弓裔城邊落日況。無數靑山爭入眼。一輪明月是知心。當年成敗憑誰問。唯有晴川流至今。</text>
<title>次旌善東軒韻</title>,<text>沿溪得到洞。古俗有淳風。疊疊山無盡。溶溶水不窮。窓開殘月白。簾捲落霞橫。莫是神仙境。瓊樓聳半空。踏破蒼苔幾日行。却携春色上江城。旌旗影裏孤村暗。鼓角聲中片月孤。十里雲煙增浩氣。一區山水稱幽情。夜深吏散簾櫳靜。獨對寒燈萬念淸。</text>
<title>次詠月樓韻</title>,<text>古戍荒城洞壑幽。繞軒松竹碧修修。寒燈燼落吏初散。畫角聲殘人倚樓。老子如今增感慨。故園何日得歸休。心懸北闕一千里。身落關東三十州。一區岑寂事淸幽。萬里驅馳道阻脩。日暮海雲橫大野。夜深山月入高樓。有時曲檻閑登盹。隨意明窓倦就休。更喜心勞賢太守。絃歌應化嶺東州。獨奇闌干曲。高吟几案前。波恬靑海外。眼豁白鷗邊。蕩滌三庚雨凭凌六月天。一年容易過。千里思悠然。</text>
<title>次山花</title>,<text>杖榮當年白髮新。歸來偶八武陵春。異香空老無人看。任意低印傲世塵。</text>
<title>贈之實等諸賢</title>,<text>紛紛心計尙誰知。去去猶能續採芝。雄辨已窮千古事。高談行盡百年規。江東秋早魚堪膾。郭外稻香酒可釃。晚歲幸逢韓吏部。一生停蓄總英奇。又胡兵三十起南東。昨夜邊書到禁中。圯下己逢黃石老。越中初學白猿翁。合陣句卒干吳主。非計儒冠說沛公。磨劍十年聊一試。世間誰有不成功。又之實裁詩叔度吟。年年猶喜入山深。高山末遇鍾期耳。流水何煩伯牙琴。死去不嫌裹馬革。生來甘分老文林。丈夫有志當如此。外此從來不動心。又燕然萬里望嵯峨。飛騎三千夜渡河。已道勒兵加李牧。從聞推轂付廉頗。行軍會用韓從事。制敵應收馬伏波。休嘆此身無所用。向來霜劍十年磨。又曾卜南山第一村。等閑終日掩柴門。紛紛世事看無盡。藉藉名聲聽不煩。斫竹已從尋竹徑。種桃還欲就杶源。歸來暫見王癡叔。穩坐從今欲不言。</text>
<title>進尹直講</title>,<text>居閑守拙不曾勞。盡醉猶能枕麴糟。策務已慙劉正直。陳情應媿李英豪。瓊琚玉佩音猶雅。山斗煙光望益高。自笑平生無一事。歸來聊復誦風騷。又閑看槐柳帶風輕。時復從容按酒兵。玉堂大手人皆屈。鑾殿奇才世已驚。古調詩成風采雅。無絃琴在笑談淸。時文亦復宜三尺。嬴得江者第一名。</text>
<title>贈定國等</title>,<text>從來刎頸有高風。端不忘言似掌中。早歲淸貧詩作崇。晚年豪氣酒仍窮。鑾坡聽泛黃龍舳。石閣行修白虎通。觴詠頻繁松徑夜。百年心事己三同。</text>
<title>傷竹</title>,<text>一叢斑竹隔窓新。時見天明帶白煙。淸槪合貧家有主。貞心宜逸菊爲隣。來渠就苑三過朔。看汝傷懷十近旬。已分無花爲世棄。難將不屈事東君。</text>
<title>偶吟</title>,<text>築園新欲事經營。來近終南早晚成。隱德頗嫌江左史。無寸應入汝南評。瓮間白酒生紅意。門外靑山任綠情。世泰身閑兩無事。一間茅屋足平生。安閑築新圃。滿意百無求。地癖人來少。山深鳥語幽。窓前惟早菊。天外有孤舟。春酒未相訪。凄涼己入秋。</text>
<title>贈丈叔</title>,<text>聞道韓門有美詞。近來忠孝已名時。千年壽獻琉璃爵。百世休傳琥珀巵。毫末縱嫌摹造化。草誠猶欲報春輝。廣陵昨夜秋風到。黃菊花邊白髮垂。</text>
<title>石榴</title>,<text>三月石榴葉初抽。五月穠穠花正開。梅兄失早菊太晚。爭如艶姿得中裁。南山主人最先愛。移取數本庭中栽。躑躅無顏海棠愁。花王避席下瑤臺。自是絶色應傾國。詞人看罷索金杯。堪笑解語花未老。天子驚聞胡馬來。</text>
<title>次之實韻</title>,<text>平生賦與亦優哉。到此蹉跎已半乖。時伴逸人塵慮遣。每逢佳處好懷開。請君且飮琉璃爵。看我從傾琥珀杯。休說世間無限事。蒼顏白髮坐中頹。又吾君慷慨早彈冠。氣節凌霜天地寒。檢束己從先輩取。樞機肯許外人看。停杯劇笑心猶烈。握手高吟酒且闌。安石生平群望大。歸來珍重避三端。</text>
<title>次槐山東軒韻</title>,<text>半庭槐檜壓長亭。令借淸陰護一城。仁愛幾人憐赤子。風流何望副蒼生。當時父老寧無意。今日江山亦有情。人說此行兼獻壽。須知聖筆特書名。</text>
<title>松枕</title>,<text>屈性年來任扶持。歲寒孤標有誰知。憑渠好續邯鄲夢。富貴榮華一暫時。</text>
<title>次公州東軒韻</title>,<text>會稽遼迹目何年。勝事應誇太守賢。五馬北來山擁野。一江西渡水連天。羈王謾說故鄕味。翁予徒憐負郭田。攬轡明時還感慨。春風回首涕潸然。</text>
<title>次忠州東軒韻</title>,<text>州築閻浮第幾區。千千形勝在城隅。一丫綠水分天地。萬點靑山入畫圖。社罷還家人盡醉。春深終日鳥相呼。至今未作歸來賦。故國田園也已蕪。又中原淸勝號名區。景物紛紜滿郭隅。[月]上[半]窓[明]似[晝]。山[垂]四[壁]嫩[如]圖。琴傳細意頻三嘆。酒激幽襟欲大呼。誰信風流狂祭酒。年來已賦故園蕪。</text>
<title>次淮陽韻</title>,<text>大平煙火幾人家。觴詠猶疑是永和。眼豁西南歸路迥。地偏東北受風多。千尋疊嶂森靑劍。一帶塞溪漲綠羅。獨臥紗牕無夢寐。夜深山月冷如波。</text>
<title>許李臺</title>,<text>頑貌曾經幾劫灰。凌波獨立海天隈。[尙]書[筆]下[江]河[倒]。大[將]旗[邊]日[月]開。一代蘭亭傳盛事。千年赤壁賴奇才。豈知路畔尋常石。從此名高許李臺。</text>
<title>次鏡鋪韻</title>,<text>行盡關東數十城。倚闌吟嘯得無情。寒松爽槩詩難到。鏡浦淪漪畫不成。持被豈爲兒女恨。擁麾元是丈夫行。夜深更有西湖月。吹角聲中一片明。</text>
<title>次江陵東軒韻</title>,<text>堪笑賢勞屬暮年。每驚雲棧倚靑天。高牙大毒縣身千里。片月低岑海一邊。[夢]覺[潮]聲[喧]到[枕]。風[吹]柳[影]細[搖]煙。蓬萊方丈知何處。招悵無因訪四仙。</text>
<title>次藂石亭韻</title>,<text>倚亭賞此芙蓉峯。玉揷碧空雲煙濃。鯨波鵬路望渺渺。鮫室蜃樓看重重。草沒苔封一殘碣。風侵雨洗雙老松。天下奇觀豈易得。人閒勝事亦難逢。仙人道士去已遠。酒徒騷客來相從。一塵萬劫能幾時。摩挲徙倚尋遺蹤。百代風流嶺外天。四仙蹤迹幾千年。驚濤駭浪衝南北。細雨輕嵐絶後前。有客如今增意氣。誰人對此就詩篇。一雙白鳥來何處。故故飛飛入翠煙。浩蕩襟懷老不休。更於何處覓丹丘。天高始信人寰隘。海闊疑世界浮。蹴日持鵬九萬里。凌波矗石三千秋。山容水面依餙是。似識當年放浪遊。</text>
<title>次通川東軒韻</title>,<text>山嵐侵畫棟。海月入雕欄。竹露滴窓曙。松風生院寒。</text>
<title>溫陽東軒</title>,<text>一枝曾占廣寒宮。頭上天香滿意濃。仗節重來還感慨。無端有淚洒秋風。煙橫大野一望平。回首江山尙有情。知是昔年遊街處。誰人更識棄繻生。年來何苦起凌晨。應爲平生報國恩。倦倚朱欄傷往事。浮雲飛鳥兩無痕。日邊遙望五雲間。何處雲飛是故山。俛仰便成今古事。一身終始雜悲歡。大野微茫白日低。看來景物浩難齊。昔年曾入桃源洞。今日重來路忽迷。依舊驪山面目眞。回頭世事夢中新。誰知原隰咨詢客。曾是江湖漫浪人。荒庭空有菊花盆。盡日風流不復聞。忽想宮壺沈醉處。恩隨雨露幾回分。旗拂關山日影低。身隨湖海夢魂迷。更尋當日飛楊處。人自傷心鳥自啼。當年戰藝策奇勳。今日觀風受國恩。城隍未必令人貴。只是微臣遇聖君。從前狐貍不須除。千載張生愧不如。仗節南來多慷慨。至今身上聖恩餘。甲申春。上行幸溫幷。臣以布衣。步詣行宮。對策稱旨。擢爲第一。賜宴遊街。以示寵異。直拜成均直講。戊子春。隨駕還到于此。復擢重試第三名。時大內有戲語。以臣爲能事溫陽城隍。又十年。以當道觀察使。復到焉。則行殿荒涼。無復當時之迹。不能不感愴于懷。因次壁上高靈恩府韻。以寄意云。</text>
<title>次江華東軒韻</title>,<text>古國山河美。經營敝碧岑。年登多歲入。海晏絶兵侵。柳暗千條影。棠成幾樹陰。何人揮鉅筆。歌詠贊當今。聞說江都古。殘城倚翠岑。花飛春已暮。年老病相侵。擧扇遮紅日。移床坐綠陰。不須登絶頂。惆悵去來今。</text>
<title>聯句</title>,<text>石峻飛泉咽。簾疏漏月明。雨餘紅芍嫩。風定白雲生。正坐心從爽。憑虛骨欲驚。客吟連理頌。僧誦法華經。宿鳥投林急。啼猿近寺行。有心從石木。無事走鼯鼪。斬松除小徑。累石築高墻。澗草連空翠。岩花帶雨香。新鶯啼舊樹。老衲刺明窓。樓迥天疑近。人稀路欲荒。山深迷遠近。身老決行藏。</text>
<title>在斷俗寺吟偶</title>,<text>匹馬益城雪。輕舟子胥濤。三又迷海口。七點似秋毫。月白鮫人泣。風微燕子高。沈思歡會處。繁管夢蕭蕭。</text>
<title>在八鎭城。次先祖韻。</title>,<text>天涯隱映海雲多。漁火遇連竹裏家。月白殘城偏有興。騷人更賦扣舷歌。</text>
<title>矗石樓</title>,<text>箐川矗石舊山河。南望平原草色多。日落波明天接水。時聞漁笛隔煙霞。</text>
<title>偶吟</title>,<text>一區仙界最奇雄。寺在頭流獨立峯。夢罷曉鍾猶有韻。滿簷山雨滴秋風。</text>
<title>秦酬薛水使韻</title>,<text>千里關山月。長歌細柳雲。英雄張相國。珍重薛將車。鍾鼎無前業。山河第一勳。論兵餘力在。厚意及斯文。</text>
<title>奉贈尹經歷 淡叟</title>,<text>寺鍾搖月夜迢迢。夢罷梧桐一葉凋。千里家鄕誇晝錦。十年車馬過仙橋。愁邊塞雁經心度。吟畔山花滿目饒。天上明光應有暇。一雙圭璧下雲霄。</text>
<title>贈朴敎授 孟智</title>,<text>千里相逢按酒兵。滿溪微雨聽無聲。刀鳴縷膾寒飛雪。匙滑絲蓴細煮羹。三峽倒流詞入妙。五湖幽趣眼終靑。高山更有知音在。彈盡年來百不平。</text>
<title>續蘭亭會詩</title>,<text>遠岫濃濃入眼靑。一樓形勝在江城。習池忽訪嵇中散。梁苑初邀馬長卿。千里留連歌數曲。幾人悽惋笛三聲。佳人更有相思調。滿坐偏驚不分淸。</text>
<title>自斷俗移義林寺。寺在八鎭縣西。</title>,<text>天涯義林寺。風景似頭流。犬吠仙家暮。雞鳴水國秋。漁舟煙外月。蘆葉客中愁。出手無佳向。空慙趙倚樓。</text>
<title>細泉</title>,<text>石底寒泉在。宵來轉有聲。泠泠床上咽。紳細枕邊淸。己抱盈科意。兼存潤物情。龍宮曾有約。不許暫時停。</text>
<title>次閔佐卽韻</title>,<text>石溪松榻臥偸安。一曲琴心興百般。潦倒自應傷白雪。疏慵端合在靑山。風流謝傳餘塵土。瀟洒劉君有羽翰。世事於吾毫末耳。從今決意鍊金丹。</text>
<title>寄伯勝</title>,<text>秋來何處有鱸魚。人去巴山爲附書。謂北開樽今可矣。江東携手昔相於。多情白月長從我。不俗靑山更起余。得酒自應醉爲度。蕭疏短髮不堪梳。</text>
<title>偶吟</title>,<text>一自咸京去。三年逐嶺雲。地逢寬處笑。心向靜中存。此意知應少。憑君且莫喧。聞雞仍起舞。江月照山門。</text>
<title>符堅得王猛</title>,<text>東海有人眞英寸。雄圖壯略呑六合。提兵一起內難平。指麾顧眄天地窄。驚聞北海一布衣。王猛其名字景略。衣敞捫蝨談天下。平生細務習不屑。管晏自比眞不忝。南陽臥龍乃其匹。鶴書初赴蕙帳開。風采照人人望屬。擧賢修法紀綱振。䘏窮旌義父老悅。索頭龜茲次第擧。平燕定蜀如破竹。勳舊親戚無敢議。十分有九功第一。婆樓爲能薦忠賢。桓溫猶未識豪傑。跡同玄德遇孔明。事似高宗得傳說。嘻嘻人心苦無足。長驅百萬南屯洛。投鞭斷流一何壯。鶴唳風聲一何怯。豈夫不欲平四海。恃強無備終傾覆。臨沒一言中膏肓。君王遂厭居黃屋。帳裏豺狼反呑噬。地無容足身安托。英雄運去事如此。死而有知當痛哭。</text>
<title>偶冷</title>,<text>南來飄泊意。一倍早年悲。山靜月明夜。水聲人臥時。憑窓吟遣興。喚反起題詩。忽有思鄕夢。隨風萬里歸。</text>
<title>遣興</title>,<text>一片深冬雪。終年賦遠行。詩顚慙北客。酒癖愛東京。劇飮三巴月。扁舟八鎭城。向來疏放意。隨分不經營。</text>
<title>遙贈叔度</title>,<text>天涯留滯有靑山。萬事傷心鬢欲斑。長怪梅兄舒白眼。還收姹女駐朱顏。陶公作賦曾辭郡。季子隨春更入關。聞道金鑾初賜對。騫騰從此眇難攀。百年人事不勝悲。回首長安去路迷。並駕唐劉知有在。齊名李杜復何疑。平生貧病猶天使。他日功名恐數奇。紫燕入雲風勢健。從今驥尾欲相隨。</text>
<title>謝水使薛公贈劍</title>,<text>綠髮將軍氣勢豪。相逢贈我呂虔刀。憑君欲試褰旗勇。會見降帆豎萬艘。</text>
<title>遣興</title>,<text>八鎭歸來未浹旬。彩雞絲柳一般新。㰙書倦臥春窓靜。海上孤雲入夢頻。</text>
<title>安邊路中有感</title>,<text>春山苜蓿馬總肥。祖道東郊午影移。一片崑山名已過。兩年滄海夢眞迷。雲低鐵嶺天疑近。地入王庭路漸危。北望悽然傷往事。古來英俊已成非。</text>
<title>次咸興仙景樓</title>,<text>古來仙景擅吾東。一上平原四望通。新占勝區糞壤裏。舊傳佳氣草萊中。天牽山色穿雲碧。露浥葵花向日紅。更有好風來拂面。始疑毛骨已摶空。</text>
<title>華陽亭</title>,<text>戰馬曾聞放華陽。至今奇種別成行。田肥苜蓿春初長。山晚蓬蒿雨欲香。嫩色細看雲錦亂。雄姿更覺玉花良。向來汗血眞龍性。他日應知老驌驦。</text>
<title>甲申春。傼中狀頭。藩仲以詩賀之。明年乙酉。藩仲亦中狀頭。僕遂和前韻以賀之。</title>,<text>聞說非熊獵渭濱。邇來三日擁車塵。殿前雙蓋久無賜。頭上一枝還自春。二十年來曾晦跡。三千世界向殊倫。相逢若道龍頭壯。我是舊郞君是新。出處寧非北海濱。少年仙骨離凡塵。汝陽眉宇誰先後。京兆文章早比倫。醉裏王聲天上語。人間蟾桂夢中春。韓山自有凌雲能。從此方知事業新。平生自喜老江濱。豈意如今惹世塵。無才合賦江東興。有夢長尋嶺外春。一代詩壇尊物望。累朝文翰屬天倫。韓山也是嵩高岳。會見東方大雅新。</text>
<title>駕鶴樓。次圃隱韻。</title>,<text>微茫鳥野有高樓。匹馬來登一暫留。千里河山星北拱。百年世事水東流。興亡幾閱今如古。寒暑迭來春復秋。英雄己逝殘城在。徙倚況吟不自休。</text>
<title>送日本僧</title>,<text>上人瀟洒出凡倫。來自扶桑瀚海濱。詞感帝王扁荷寵。恩承雨露也渾身。光明殿裏初聞法。寂滅心中己破塵。一片征帆天接水。幾回淸夢故鄕春。</text>
<title>朴淵</title>,<text>天磨山上寺。勝跡朴淵傳。雨細苔猶濕。風微水自漣。君王曾恣謔。騷客亦聯翩。好去三公子。奇蹤似昔年。</text>
<title>稚柏</title>,<text>中庭手栽柏。孤立不成林。虛作蛟龍狀。不堪雷雨侵。誰知滿尺榦。巳有凌霄心。更待十年後。憑君借綠陰。</text>
<title>漁父</title>,<text>長江如練月如波。上有靑天下白沙。一片白鷗浮浩蕩。隔蘆漁笛送生涯。</text>
<title>初聞李施愛陷北路</title>,<text>四鎭自古富精銳。百二之強天下無。濱海忽聞鯨鼓浪。近山猶信虎憑嵎。書生未解陳三表。壯士誰能奮一呼。已見聖謨天廣大。陋邦殘孼不須圖。</text>
<title>贈京極殿使老衲</title>,<text>道林才不世。御命自扶桑。佛界金銀色。宮壺雨露香。寫懷詩幾首。乘興醉爲鄕。雲樹他年恨。知師亦斷腸。</text>
<title>北征</title>,<text>宗英新佩玉鱗符。鐵騎長驅所向無。穴蟻不曾延頃刻。鼎魚何得假須臾。宮衣徧及三千士。御醞遙頒十二壺。喜見雲臺諸將士。人人各自應時須。</text>
<title>老松。次益城諸先生韻。</title>,<text>天地無邊歲月長。頓驚奇物出非常。盤根久已盟泉石。矮質猶能傲雪霜。雨過虯皮初受濕。風來鐵葉欲生涼。主人早識千年操。終日相看倚短墻。</text>
<title>次世蕃韻</title>,<text>世緣於我亦浮埃。軒冕雖榮是倘來。眼底有花生幻妄。胸中無酒下礧嵔。當時幾見鷯鷦笑。他日寧無燕雀猜。更有何人能道我。向來狂狷不知裁。</text>
<title>贈叔度</title>,<text>獨坐悠悠思萬端。破簷疏雨逼肌寒。消愁合用千鍾酒。換骨徒聞九鼎丹。跨馬幾人尋紫陌。卷簾終日看靑山。煩君莫訝相邀意。要使談鋒到夜闌。</text>
<title>聞許士諤罷水原邇判</title>,<text>聞道隋城半刺公。徵科政拙考中中。割雞誤薦屠牛手。構廈誰收斲鼻工。坐嘯不嫌官長罵。臥彈猶見歲時豐。廣陵他日秋風早。爲訪寒江獨釣翁。</text>
<title>題圖扇</title>,<text>遠山細如眉。落雁秋毫末。長江一葉舟。滿載中天月。</text>
<title>送晉州崔通判</title>,<text>淸河才予最風流。酒斗詩篇兩自由。驄馬幾回驚老膽。玉鱗聊復佐雄州。菁川月苦天如水。直矗石風微夜似秋。何日再從湖海去。鳳簫聲裏臥江樓。</text>
<title>妻祖母安氏挽章</title>,<text>壽富康寧自古稀。眼前兒子舞萊衣。家傳淑愼編彤史。天賦柔嘉動紫闈。四代幾人鳴玉佩。一門三世照金緋。可憐夜壑藏舟意。造物何曾有是非。</text>
<title>遣興</title>,<text>平生自負亦何奇。遠比前賢定是誰。鐵騎會當沙漠去。毛錐安用簿書爲。白雲點檢慙天老。黃石經綸學帝師。造化未應猜此物。晚年何事病相隨。</text>
<title>題日本僧崇悅詩軸</title>,<text>昨夜仙査犯斗牛。日邊飛錫下神州。人閒未信傳三島。海外方知更九州。天語幾回霑雨露。風帆也復閱春秋。師歸故國應多感。袖裏香煙尙未收。</text>
<title>成磬叔母夫人挽章</title>,<text>須將積慶質明神。壽福如今向七旬。淑德最宜賢宰相。異恩曾拜國夫人。一兒早世文章在。一子當年事業新。爲與司經深有分。詩成不覺淚沾巾。</text>
<title>奉贈朴觀察使 捷 二十一韻</title>,<text>密山生俊士。眉宇自天人。學洞幽明理。心窮造化眞。少年膺藝選。老手絶群倫。嶷嶷大賢俊。休休名世臣。登瀛方弱冠。入閣尙靑春。列聖垂隆眷。殊方望至仁。湖南初按節。關右又埋輪。出入成年代。閑忙付笑嚬。鳴沙千里路。叢石一江濱。宣化甘棠在。專征細柳新。山河雄鼓角。身世混金銀。風物能牽興。文章豈檢身。石山紛盡骨。滄海渺無津。得意知多少。爲歡任屈伸。鴛鴻非敢望。龍虎未宜馴。意氣由來合。交投自古神。別離何太苦。會合幾多旬。有向應疏放。隨時寄賤貧。幾年尋勝景。無路侍芳茵。歌管何轟咽。民獠自朴醇。公餘饒得趣。應共幕中賓。</text>
<title>癸巳之春。我家君出守槐山。予以久闕定省。受辭紫禁。倍道到郡。數日。吾仁川蔡君壽。亦陪乃公而來。相與語其道途之艱苦。世態之翻覆。大笑痛飮。不知日之西夕矣。明朝。君次樓上韻以相示。予不敢辭。敬賡以呈。非敢爲詩。聊以無忘今日云耳。</title>,<text>千巒直抱殘郡。二水平分小城。殿閣涼風自至。池塘芳草初生。閱來幾見時態。相對都無世情。痛飮但當得趣。何知身後功名。</text>
<title>次陰城韻</title>,<text>息馬長程畔。松陰漏落暉。小溪猶九折。古木直千圍。百歲人將老。三年鳥不飛。才非林祭酒。敢賦百家衣。</text>
<title>送李參判 克墩士高 赴京十二韻</title>,<text>男兒生有志。匏瓜恥不食。不比兒女子。寂寞守閨闥。廣陵高嵯峨。魁傑孕磅礴。文章是餘事。經濟乃其術。少年昔朝天。浩氣跨薊北。況今宰相行。風彩動上國。乃知專對能。朝庭用不失。自愧靑坡材。一世老局促。見同井底蛙。心似籠中鶴。再見大夫行。投筆仍起立。幸爲丈夫身。此身何構縳。安得乘長風。萬里如箭決。</text>
<title>西江觀水戰戲</title>,<text>西江之水淨如練。畫鷁破浪疾如電。萬卒齊呼不旋踵。奮矛免胄方酣戰。將軍右把靑蛇劍。左手指揮白羽扇。號令明嚴士卒習。金鱗耀日腰勁箭。前軍復用黃蓋策。水駃船飛風更便。鼓譟一合大江窄。俄頃降帆豎一片。咫尺已恐山河裂。白日旌旗暗不見。廟算眞得萬全技。勝敗分明在顧眄。龍顏載喜日西飛。千艘萬斛紛星散。云是大平水戰戲。且以鍊士匪遊衍。小臣幸忝侍從後。縱目快覩終忘倦。</text>
<title>次矗石樓韻</title>,<text>千載風流地。山河亦壯哉。波平天似水。城古石爲臺。四馬昔曾約。十年今始來。登高饒得趣。作賦愧非才。</text>
<title>次眉叟韻</title>,<text>男兒豈苟然。一身備文武。捨能退蓬茨。用可作霖雨。憂樂非窮達。功名無老少。年來髀肉生。有酒須痛釂。</text>
<title>次洪同知翁字韻。初崔寧城。以翁爲詩。凡若干首以贈洪。徐達城及諸文士。咸和之。</title>,<text>平生忠厚大人翁。自謂羲皇上世翁。一斗半酣仰面笑。世間萬事不關翁。心健顏衰翁不翁。一生書劍壯哉翁。育英自是平生事。珍重斯文六十翁。白黑無分老便翁。有兒滿眼孰非翁。居然忽憶十年事。念念看來己作翁。</text>
<title>賀徐尹兩卽中復拜持平。右兩公。皆吾判決時卽官。故有戲語。</title>,<text>身老難堪百病嬰。飽聞今日再持平。低昂巳付權衡手。利害應尋鐵石盟。怒去有拳能破賊。愁來無物合攻城。天知柏府偏瀟洒。爲遣人間兩酒星。</text>
<title>遣興</title>,<text>平生自許未應輕。誦讀何曾爲姓名。再判都官緣聖主。三爲博士負錢兄。病深合用君臣藥。恩重須知父母經。老去爲官心轉拙。向來幽獨有神明。</text>
<title>偶吟寄于後</title>,<text>幾歲靑坡共往還。悤驚犀帶耀腰間。身遭世廟參奇算。功立昌陵擢峻班。未怪眞龍來冀野。須知片王出崑山。猉獜畫閣凌煙壯。終日投壺剩得閑。</text>
<title>送朴君嚴覲親平安之介州</title>,<text>岊嶺迢迢隔北門。白雲終日思飛翻。年來未見平安字。老去能忘鞠育恩。況復連環頻入夢。那堪倚閭倍銷魂。臨分爲贈雙紈扇。好却黃香一枕煩。</text>
<title>爲人求薦詩</title>,<text>年來處涸喜相遭。千載東京有鳳毛。同榜故人今貢禹。一時高義昔山濤。誰憐他日徵科拙。便覺當時守法勞。敗將自知難語勇。吹噓更試割雞刀。</text>
<title>靑坡四興</title>,<text>桃花未吐杏初紅。十里村煙一望籠。爲愛芳辰侵曉起。誰家鞨鼓促韸韸。薔薇芍藥妬芳姿。萬物繁華是一時。鶯語丁寧如有意。曲敎詞客解吟詩。霜葉如花菊欲黃。園收杮栗稻初香。城南有酒方浮綠。一飮能令萬恨忘。靑山變作土山高。望盡西南地不毛。閉戶擁爐無箇事。不妨隨意酌芳醪。</text>
<title>奉贈欽差副使張瑾</title>,<text>天上星芒動。人間使命傳。節寒遼野月。春盡薊門煙。詞賦今醒屈。風流舊謫仙。皇恩無外內。更會在何年。</text>
<title>登義州統軍亭</title>,<text>朝辭鳳闕暮龍灣。千里江山百二關。雲盡黑山高㟮岤。雪消春水下潺湲。一生鞍馬心猶健。滿眼風霜鬢欲斑。自知王事從今始。九死向辭道路難。</text>
<title>過平壤</title>,<text>御命關西數十程。夜踰雲棧到箕城。龍舟蕩漾隨風去。仙女蹁躚擁水迎。他日未堪鞍馬苦。此身疑有羽翰生。何事春遊偏寂寞。又過高唐夢不成。</text>
<title>賀玄都承旨 德璋</title>,<text>洪恩不次自天申。始識中書舊舍人。爲信持心堅似石。還驚吐向艶如春。我騰鵬路君方屈。君上雲程我又屯。從此三千寬世界。問津何處不通津。</text>
<title>走筆示永叔</title>,<text>渭北他年興。江南此夜歸。悔花春後少。霜信日邊稀。一鳥深村靜。千山舊計非。招魂才不可。關路夢長迷。</text>
