<title>題金溝鳳頭山</title>,<text>梧枝已凋落。竹實爲誰存。鳳去空懷想。高岡揷厚坤。</text>
<title>金城東軒</title>,<text>客路秋風落。吟哦興杳然。溪山雲影簿。松菊露華鮮。倦鳥知何往。征驢更不前。平生無寸效。慙愧老承宣。</text>
<title>扶安聚遠樓</title>,<text>高峯戴石堡。象緯逼樓中。海日紅搖浪。雲岑翠揷空。振依擺俗累。換骨上仙宮。晚向長林下。泠泠兩腋風。</text>
<title>眞寶鴨脚臺</title>,<text>鴨脚生顏色。新臺面勢便。多君心豁若。幸我意翛然。弊政從玆袪。喜聲自此傳。題詩非好事。要與說來賢。</text>
<title>次伊川客館韻</title>,<text>再過花山路。今來忽慘傷。蓽門誰灑掃。松逕欲蕪荒。撫跡身多誤。歸田策最良。却思爲郡處。翦伐豈存棠。</text>
<title>羅州碧梧軒</title>,<text>菶菶碧梧樹。軒前一蓋團。颸淸條合抱。陰厚葉如盤。可使伐琴瑟。將看棲鳳鸞。羈懷賴有此。乘月坐闌干。</text>
<title>屛巖聯句 按金荷潭時讓海上雜識曰。江陵有椒井。吉冶隱再，李白巖行同往浴焉。元耘谷天錫亦不期爲浴而至。相留十日。甚歡。府使鄭華世來見。仍成聯句題于屛巖壁上云。</title>,<text>再到山中客 李 同行海上仙 吉 地開華世界 元 天錫好因緣 李 雨後楓逾艶 元 霜餘菊更鮮 李 巡杯相痛飮 鄭 明日是離筵 吉</text>
<title>次朴淸道 晉○完山人。號竹亭。 廬墓韻 二首</title>,<text>有德必有壽。吾觀聖賢句。強康且樂易。固自幽潛富。尙志更無違。神明能勿佑。蕭然乘化歸。終始孰當究。承家淸道公。偶得我來覯。一展平生言。蔚乎有傳授。又出搢紳詩。珠玉照衣袖。促膝讀琅然。果得使願副。余何贊一辭。寫字恐遷就。淸道之大人病革。以絶句詩遺其子而歿。其外孫校書郞崔直之求和於當時諸賢。</text>
<title>次李孝靖公 貞幹 慶壽韻。得堂字。</title>,<text>九十慈母堂。七旬孝兒郞。舋舋壺儀範。煕煕仁壽鄕。貞正神所勞。康寧無癙痒。復玆德有報。閥閱增輝光。和風起庭宇。佳氣浮陽陽。事稀世耳目。慶祚未渠央。仙李深出地。枝柯繁更將。盍簪響珂玉。門巷連鏗鏘。脩長美風度。伯氏最純良。養志日在側。綵衣舞相佯。生辰歲一耳。日進華觴。視聽無形聲。豈徒備烹嘗。惟孝貫天地。曰仁人性綱。斯人素履往。左右逢嘉祥。言之恐蕪拙。肯足發揮揚。載賡盡今夕。眷眷念穹蒼。</text>
<title>淸河縣 榮川人閔寅時爲淸河倅。築邑城設義倉。○陽村記。爲閔天佐云。</title>,<text>淸河之爲縣。僻在滄海傍。田疇與戶口。蓋不下富昌。一自倭竊發。喪耗日相將。閭井與丘壟。久爲麋鹿鄕。縣官築城市。萬戶置符章。製船泊介浦。水陸軍威張。流亡四鳩集。耕鑿安其常。閔候吾故人。視事年二強。服膺恤民隱。慨然復義倉。又從立廨宇。稍稍備廳堂。賓客安寢息。吏民免飢荒。由來守令識。只此無他方。</text>
<title>高敞縣</title>,<text>溪水靑蛇走。巒峯翠障橫。缺</text>
<title>瑞興縣</title>,<text>小縣架山崖。突兀群峯聚。缺</text>
<title>平海越松亭</title>,<text>滄溟白月半浮松。叩角歸來興轉濃。吟罷亭中仍醉倒。丹丘仙侶夢相逢。</text>
<title>偶題</title>,<text>白巖西畔掩茅茨。海闊天高騁望時。欲向東籬謀一醉。黃花初發兩三枝。</text>
<title>題成桑谷 石珚 衛生堂</title>,<text>蕭灑新堂白板平。圖書花竹有深情。墻頭軟綠三槐樹。好箇黃鸝一兩聲。</text>
<title>次成獨谷 石璘 韻</title>,<text>樹木深嚴擁廢城。還疑白日見妖情。傍人莫道監司懶。八郡三州已扁行。</text>
<title>免山縣</title>,<text>山高暗松櫟。谷邃饒狐兔。缺</text>
<title>茂長縣</title>,<text>溪聲水影共淸幽。又有長風百尺樓。缺</text>
<title>關西謾詠 遠接使時</title>,<text>鴨江如帶去悠悠。歲月無情共逐流。萬里胡天雲出塞。一聲羌笛客登樓。長風吹送燕山雨。斷雁含來鶴野秋。覽物懷鄕偏有感。孤城落日獨搔頭。</text>
<title>輓曹兵使 信忠</title>,<text>缺 誰知冬嶺孤松節。不耐風霜歲暮寒。按曹氏家乘。曰。人謂騎牛子李公輓詞。顯有未安之意。不可謄置云爾。則喪人提學尙治曰。誄者。記其人之事行也。譽之則諛墓。毀之則誣人。不譽不毀而從其實錄。則何害之有。況且前日親知情好之友而題輓。則爲子者何可任意陞黜之哉。遂錄不删云。</text>
<title>英廟朝不朝峴聯句</title>,<text>庚申。辛松京。駐駕不朝峴。親賦一句。命從臣聯賡。勝國忠臣勉繼世 御製 分明鑑戒在興替 都承旨閔亨洙 地因人重名猶傳 同副承旨金尙魯一 里隔山深跡自翳 左副承旨韓師得 積累周開八百年 左承旨趙明謙 狂昏秦失千萬計 左副承旨宋敎明 杜門洞邃餘風聲 記事官李會元 善竹橋荒尙晝曀 別兼春秋金漢喆 豈但彝倫當日扶 兼春秋權瑞東 須看懿節至今揭 廳注書洪益三 愚忠只願爲良臣 修撰金尙迪 聖德宜思鑄盛際 修撰鄭彙良 七字銳珉還輦道。猗歟褒綍詔來裔。校理南泰齊</text>
<title>諸賢唱酬</title>,<text>送李修撰覲省行 陽村權近之子出京國。彩衣光陸離。白雲天外意。紅樹路中歸。日暮登樓賦。秋風陟屺詩。嗟余獨可奈。朝夕戀慈闈。中庵所畫李周道騎牛圖 自註。中庵。日本釋守允。周道心無累。中庵畫八神。免亳生意匠。牛背載詩人。村僻山千疊。波明月一輪。白鷗相與狎。浩蕩有誰馴。次李騎牛子韻 四首門巷運官道。園林似野居。笑談三益反。事業百家書。矯矯凌天鶴。洋洋縱壑魚。隣人相報道。此有臥龍廬。誰謂喧卑地。中藏吏隱居。閒園種花卉。丈席授詩書。下榻應徐孺。趨庭有伯魚。里仁知所擇。欲問爾東廬。忠臣當授命。志士恥閒居。壯奮頻看劍。吁嗟忽發書。事須觀蚌𧑐。信必及豚魚。會有南陽顧。應難臥草廬。一爲塵土客。城市久僑居。謀拙慙尸祿。心慵不讀書。夜愁綠蟋蟀。秋興起鱸魚。何日相携手。林泉往結廬。春夜。與金翼之觀李騎牛子關東記行。坐與故人對。共讀故人詩。孤燈照春夜。缺月明梅枝。悠然江海志。余豈難別離。遙思江東地。處處遊觀奇。徘徊紅塵底。久混奔毗兒。張翰有歸興。何待秋風時。但爲靈脩念。所恨幽蘭衰。勉旃至歲暮。莫負平生期。次韻贈騎牛道人 自註。李騎牛子嘗遊關東。每月夜騎牛。自號一可道人。道人隱城市。卜築岐路邊。園中有嘉卉。屋下生冷泉。閉門自怡悅。甘受兒童喧。隣家問酒沽。午榻看雲眠。時乘舞雩興。赤足凌潺湲。回頭歎人世。逝者如奔川。遙思騎牛地。明月滿海堧。浩然賦式微。出處斯萬全。奚囊拾秋景。驢背載芸編。歸哉不可挽。曷月余亦還。西原雷雨告警。題一絶。流言不幸及周公。忽見嘉禾偃大風。聞道西京洪水漲。却知天理古今同。騎牛子林亭 獨谷成石璘衰年有今夕。勝地可淹留。林影微風過。山光積雨收。吟哦須盡日。眺望最宜秋。不識高亭意。催歸許再遊。騎牛子賦 二首。用其意亦作 二首。截彼峨峨首陽山。採薇昔有好容顏。偃月堂開月長滿。惟有主人心不閒。飢寒富貴兩安在。名聲各自留人寰。天厚吾賢有良貴。紛紜外物都不慳。首陽山高仰復仰。可惜身心良獨艱。撥棄付與杯中物。東君又催佳節還。行路之難不在山。遊子胡爲悲壯顏。秣吾良驥振長策。一日萬里如等間。濯足咸池風玄圃。飄然迥脫囂塵寰。王喬羨門爭招手。羅列瓊漿不我慳。此時回首九折坂。坦然不見險與艱。窮通自古無定在。天道幽玄往復還。騎牛子詩。盛稱朝廷之美。並及鄕曲之私。老生忘其鄙拙。作京城樂鄕曲樂 二首。以發大笑。漢水逶迤繞華山。龍盤鳳舞鬱孱顏。鐘鳴鼎食勳親宅。比屋豪華士女間。四海今爲一壽域。三韓共作太平寰。吾君勤儉屢大有。德澤旁流無少慳。君子陽陽周道直。黎民生不識時艱。老夫祿米供祭外。盡爲春酒待春還。吾鄕處處好湖山。吾廬松菊可怡顏。田頭社鼓聞坎坎。壟上桑者見間間。老薺宿菱飽三白。雞塒豚柵成一稟。坡塘水滿蛙聲樂。雲弄陰晴雨意慳。南畝又看深沒鶴。西成粒食應不艱。歲暮家家春酒熟。山翁復來溪友還。復用來韻寄呈騎牛子爲卜幽居僻近山。束帶跨馬非強顏。但見軒冕自來繞。先生固有終歲間。琴書一室列童丱。花竹數畝藏仙寰。獨谷塵埃接市井。相逢幸色致風慳。眇余已判太平老。君才空抱能濟艱。何如得酒卽相覓。朝出永日夕忘還。呈騎牛盤石身間由心。業何不白。編簡聖賢。松菊主客。初非爲名。今豈屛迹。子之膏肓。世無藥石。秋容蕭灑。山靑雲白。臥想郊居。門無雜客。一室琴書。雙淸心迹。不慍不求。樂哉盤石。八旬翁翁。今又曳白。富貴浮雲。光陰過客。新新染緣。念念陳迹。嘯歌傷懷。三生之石。騎牛子以菊花酒一缸紅杮一榼來惠。卽書此答之。堆榼磊落赬虯卵。盈缸瀲灎黃花脂。故人遺我良有意。欲使老朽還童兒。何以報之空嚱嘻。騎牛子以留後賀誕日來京。作詩招之。明日虹流慶。群臣共早朝。城門壯金鑰。樓鼓隱丹霄。旅枕誰呼覺。孤燈亦易銷。窮居有疏糲。莫使馬蹄遙。有懷看花。諸君子寄呈騎牛子。花間置酒慶淸香。牛背哦詩野趣長。谷口故人舊相得。座中仁者永難忘。皆言古法新非古。自恨狂談老更狂。怕拙若吟還可惜。諸公更議代深觴。偶讀常建間齋臥病詩。心與境會。三復吟已。仍用其韻寄呈騎牛子。庭樹來早涼。屋頭上朝日。疲人睡方濃。驚起事一室。無心壁間鏡。照我衰朽質。歎息此餘生。隙駒未爲疾。三復來詩。灑然沈疴去體。而心上鄙吝又復消盡了也。詠歎之餘。復和 一首 奉呈騎牛先生。我思古之人。不可無一日。如行霧露中。似入芝蘭室。仰慙歲寒姿。時映蒲柳質。前言信不誣。觀圖得愈疾。晨起偶誦蘇州間齋對雨詩。仍用其韻寄呈騎牛子。兼問起居。少壯已昨日。沈疴非一朝。有木不封植。何由見新條。陰雨連三月。食少肥肉消。仰視雲中日。西飛疾如飆。聞騎牛子因督種瓜。再負山行之約。戲書俚言寄呈。昔日靑門瓜。固窮識先務。公今亦何事。早起學老圃。春寒好著人。況復昌陰霧。引病是良媒。高明獨不悟。行樂當及春。幽期故不赴。蒙哥解讀書。蒙母善治具。對酌勝佳賓。敲門多不遇。鶯聲在綠陰。花落如紅雨。訪騎牛子李先生不遇德彝不見太平年。八十逢春更謝天。桃李滿城香雨過。謫仙何處酒家眠。病中賦阮郞歸。寄呈騎牛子。春寒悄悄閉重門。疏簾雨氣昏。達官厚祿是誰恩。香爐火尙溫。人語少鳥聲喧。風花飛上軒。園中井水豈無源。汲多能不渾。曝暄簷下。吟成一絶寄呈騎牛子。築室東皐上。尋春二月初。共傾無事酒。莫作絶交書。渴飮蘇耽井。酣歌葛亮廬。幽貞固所欲。親舊意何如。次權可遠送李翰林歸覲 三峯鄭道傳時節當搖落。親朋告別離。孤鴻牽遠興。匹馬向東歸。魚稻供鄕味。江山綴小詩。遙知獻壽酒。喜氣滿庭闈。贈君試語苦。臨別不堪吟。書劍遠遊客。乾坤歲暮心。路長黃棄下。鄕近白雲深。獨立離亭畔。秋天易夕陰。次權可遠和李騎牛子 桑谷成石珚迢迢蹈海客。落落閉門居。萬事空經劫。一心是著書。風流月下犢。生計釜中魚。千里勞相憶。幾時過弊廬。題騎牛子月下騎牛圖越松亭畔。海月初窺。彼其幅巾壺酒叩角而逍遙者。是老子耶凝之耶。中庵只得畫外面。先生心事有誰知。上騎牛子 泰齋柳方善江陰別墅最淸寒。門掩蒼苔滿地斑。少日才名機入洛。晚年身世李歸盤。耕雲釣月閒生活。臨水登山獨往還。賴有典軍同里閈。不勞書疏問平安。戲贈騎牛子人傳東國草蓯蓉。補益房中最有功。老子自知無所用。題封寄與謫仙翁。題羅州碧梧軒 成任○碧梧軒卽客館東軒。軒東有碧梧樹。他郡所無。騎牛李先生命名賦詩。故云云。碧梧軒上看梧桐。滿庭翠影敷玲壟。翛然坐我萬慮空。灑面況復來淸風。寄傲不數羲皇人。眼前興味朝朝新。騎牛題詠語絶塵。一洗俗累歸于眞。流傳千載耀各區。豈肯埋沒隨蓁蕪。詞蒼意古世所無。珠璣璨璨明軒隅。我來攀却鳳凰枝。怳見玉山眞容儀。目注心想無不爲。半日若吟臨前墀。憑高望遠欲搆思。東江水色淸淪漪。次李大提學留別韻 容軒李原紅妝畫舸汎長江。客裏淸遊信少雙。南浦邊頭相送後。將詩誰與倒秋缸。</text>
