<title>巖齋。伏次先生韻。乙酉</title>,<text>七架湖山舍。千秋洛建書。精神塘月在。音韻匣絃餘。行遠須從近。圖終自有初。一般新意味。歸掩席門廬。</text>
<title>春日遊水落臺</title>,<text>幾度仙區夢裏歸。重遊閒共鶴忘機。流年那使靑山老。晴日飜驚白雪飛。春返巖阿花暗笑。雲籠西景月微輝。塵間名利非吾事。卜築他時誓莫違。</text>
<title>遊淸凉山 丙戌</title>,<text>造物神翁逞伎倆。搏土纍石成疊嶂。靈仙窟宅六六峯。幾年塵間勞夢想。阮杖謝屐從今始。風駕兩腋崔嵬上。躋攀分寸探幽深。妙意不在竆騁望。祝融丈人相嵬峩。風臺月菴何塏爽。金剛玉立摠精神。扶輿磅礴難俱狀。林間汩㶁冰溜瀉。下通洛川平如掌。蓬萊方丈指顧間。胷中豪氣層雲盪。是時巖阿春正闌。躑躅開成錦步障。浩歌回視大千界。但見落日黃埃漲。薄暮歸臥蓮臺寺。蒲團㗳然似我喪。佛燈淸瑩萬籟靜。縹氣在袖雲入帳。夜半仙官來我夢。爲說優遊樂天放。冥誨未究忽驚起。靈雨曉添桃花浪。歸程拜謁先生廟。欲聞瑤琴歎絶響。他年永擬遺世絆。道侶仙朋會相訪。</text>
<title>行視水落臺有作</title>,<text>少無經濟才。長多烟霞癖。常思僻靜處。草衣而木食。敢希山水間。深體仁智樂。亦異鳥獸羣。潔身聊自適。所以蓬壺界。長往非余欲。蹉跎塵臼中。生事任局促。譬如籠中鳥。擧翮四隅觸。傳聞南隱洞。靈仙秘眞宅。秋風起奮袂。石逕散輕策。洞府幽且窈。光景難具錄。靑山展畫屛。溪水漾新淥。盤陀澗底石。橫亘幾百尺。窪然成龕籠。突起如麋鹿。或如鰲骨掛。或如銀盃擲。奇侔𤃡濱山。色鬬藍田玉。中間忽高低。寒淙正散落。靜聽轟䨓震。起視飛雪白。魚鰕亦狼狽。欲上仍俯伏。空洞石室巖。可避風雨㬥。平坦水落臺。不似浮世阸。松棚倚天半。羽鱗看飛躍。潭泓合釣魚。境僻宜薖軸。造物設伎倆。天翁所慳惜。朋儕爲余集。杯盤恣狼藉。忽憶蘇仙賦。巖邊起朗讀。江風與山月。閒者寓耳目。顧慚愚計拙。玆山願托跡。澗中濯彩纓。雲邊結茅屋。客至開淸樽。飢來煑白石。長爲太平民。永辭紅塵客。此意倘一遂。人間矢不告。</text>
<title>巖齋玩雪聯句二十二韻</title>,<text>爐峯凍雲起。江邨暮天靜。季周。 蕭蕭庭樹響。翩翩舞鴉影。致道。 孤燈奄失色。紙牕忽透冷。伯維。 開門知有雪。倚軒耽新景。子翼。 影團凭空下。聲細近牕打。季周。簷花落無響。仙髮散不整。致道。 茅屋糚瓊瑤。平原失畦町。伯維。 乘舟昔人興。立門今日幸。子翼。 飄花驚歲暮。淸興憐夜永。季周。 南嶽道韻餘。西峯月輝傡。致道。玉色誰能似。冰操渠獨秉。伯維。 鮮姿涅不染。淸標塵更迥。子翼。 著物隨圓直。不息連岑嶺。季周。 溥徧元無私。積累悟有等。致道。 翕聚自一氣。汗漫成萬頃。伯維。造化無停機。吾輩盍存省。子翼。 點爐學慥慥。同車懷耿耿。季周。 晩松供歲晏。寒梅擬和鼎。致道。 何嫌越犬吠。匪思灞驢騁。伯維。 風威擬砭骨。冷氣解針頂。子翼。盤應椀滿飥。學宜蔗入境。聊吟玉妃詩。用作同人警。季周。</text>
<title>敬次先生韻。贈李景顔 憲愚。</title>,<text>乍促湖齋膝。仍揩遠客眸。聯襟孤月照。尋緖一燈留。學冀三旬立。心慚千里遊。不堪茅屋曉。相別抱離憂。</text>
<title>與族兄而瞻 睆 遊西岳寺 丁亥</title>,<text>辦得新年第一遊。邨醪對飮澆乾愁。人喧遠落烟籠樹。霧捲江天日上樓。有數吾儕同笑話。無端光景自春秋。臨分申佩慇懃戒。看取前川逝不休。</text>
<title>曉枕聞雞</title>,<text>獨愛中宵一氣虛。忽驚雞響起寒棲。明知舜跖由玆判。提掇吾心皎日如。</text>
<title>次金行之 光裕 贈南行韻</title>,<text>處順雖難處逆難。人間無計此身安。前修舍達吾何敢。料試輕舟過急湍。</text>
<title>夜坐書空</title>,<text>流落塵寰百不遭。竆愁此夜劇牢騷。北風捲石溪聲咽。西月窺牕竹影高。夢裏春萱懷脈脈。閒中烏兔逝滔滔。䨓公莫怪衝牛氣。腰下霜鋩淬鸊膏。</text>
<title>次裴克初 泰紹 見寄韻 二首</title>,<text>從古孤臣泣海濱。虛舟何事又蟾津。百年遺跡傷心地。楓落烟洲不見人。蟾津卽葛庵，霽山兩先生謫居之地。						羇遊緣底事。進士是虛名。龜水離羣鴈。蟾江泣露蘅。家鄕千里遠。天地一陽生。獨愛遺經在。前溪月正明。</text>
<title>偪側詩一。律贈裴克初。</title>,<text>偪側相思問幾辰。荒山歲弊景還新。凍雲飛送無端雨。寒月來尋有恨人。靑海西頭均是客。白雲東畔各思親。竆愁不用熬肝腑。好養中宵一氣神。白雲山名。</text>
<title>夢食茴薌。覺後思之。疑是回鄕之兆。遂吟茴薌詩一絶示諸友。</title>,<text>留滯河南未回鄕。回鄕消息採茴薌。安知春日回鄕後。閒說他鄕夢茴薌。</text>
<title>裴克初以鄕字韻見和。復次之。</title>,<text>言忠行敬可蠻鄕。善士斯能友一鄕。隨遇此心能自得。河南千里卽吾鄕。</text>
<title>江上卽事</title>,<text>松陰石角客蕭蕭。碧水寒光映黑貂。鷗鷺近飛如舊識。巖厓半濕落新潮。舷頭漁笛聲幽咽。鰲背千峯影動搖。此地風烟無限好。移家卽欲老漁樵。</text>
<title>黃昏。登少琅山霽月菴。</title>,<text>黃昏攀石角。客味飽酸辛。列炬驚山鬼。吟詩泣海神。禪房巖作礎。茶竈竹爲薪。忽聽江鷗響。如愁別遠人。</text>
<title>又吟</title>,<text>靑鞋布襪晩裝嚴。臨水登山獨我兼。冰壑似奩魚動鏡。霜天如砥月磨鎌。千章綠竹搖前檻。一道淸泉繞後簷。妙意知應高處在。不辭扶策上峯尖。</text>
<title>登臺巖</title>,<text>半生塵世客。今日喜登仙。水落三千大。山高九萬連。俯臨飛鳥背。平挹羽衣肩。北望家鄕隔。風前一悵然。</text>
<title>登岳陽樓舊址。次子美韻。</title>,<text>未遊中華界。還上岳陽樓。斑竹啼痕故。蒼梧夕氣浮。野長烟似水。江隱岸移舟。欲了仙山事。吟鞭泝水流。</text>
<title>望姑蘇城</title>,<text>聞道巖厓斑竹枝。扶疎最愛月明時。姑蘇城畔寒山寺。留與幽人結後期。</text>
<title>文昌眞</title>,<text>門石庭碑墨跡新。更從幀幅拜遺眞。自能配食文宣廟。何事長憐定惠人。</text>
<title>遊靑鶴洞</title>,<text>浮嵐入袖雲生屨。手裏過頭斑竹杖。寒松磊砢護石縫。時聞啄木丁丁響。靑嶂無梯問杜鵑。空林送睇逃魍魎。靑鶴高高凍不飛。白鶴翾翾弄烟霏。玩瀑臺前龍秋秋。攀援桂樹聊淹留。千古狂塵來不得。令人淸氣生颼颼。老僧跪進松葉茶。忽驚牙頰酸風過。歷井捫箕三歎息。蒯緱彈劒唱悲歌。懔乎悄乎難久居。拂衣笑出南山阿。蟾湖綠波入望中。白雲山影沈蛟宮。攜朋更入道士菴。孤雲一去尋無蹤。師菴歸來細路尋。忽逢驚兔出篁林。會待遍踏頭流勝。仙槎擬泛滄溟深。</text>
<title>斑竹杖歌。呈朴丈 世。</title>,<text>蒼梧山高湘水深。石縫斑竹依楓林。淚痕血點垂霜根。新愁舊怨傷春心。帝子南遊知幾年。齊東野語傳至今。有時淸風戰疎葉。寒聲怳疑瑤瑟音。世無好事能愛護。誰憐村夫來侵尋。短叢入廚供晨炊。長條揷畦驚飛禽。更經炎炎野火燒。空餘濯濯齊郊岑。嶽靈見之正嗟咄。保養一株經風雪。上覆綠藤下女蘿。環以亂石防剪伐。肯敎紅塵窺俗子。獨許淸夜流明月。堅剛正直烈士操。淸瘦秀拔神仙骨。岳陽丈人山澤臞。斫得用以衰容扶。憐我軟腳行倀倀。手贈不煩童兒呼。杖出君山落鴈西。漢女彈指江神啼。花開洞裏健步移。取適巖邊詩思奇。夜投山家掛空壁。風雨驟至搜蛟螭。玉府臺上逢羣仙。手中綠玉無光輝。方丈千峯眼底空。攀厓陟屺疾如風。子美桃竹還易失。韓公赤藤知難同。新年作伴好還鄕。高堂拜進春融融。細思萬事無不有。河東竹杖歸安東。更祝丈人壽千萬。長與吾親同作地仙翁。</text>
<title>岳陽歸路</title>,<text>世事由天不自由。今朝繫馬鳳凰樓。一年春色餘靑竹。千古心期有白鷗。雲護危巖藏遠峀。水攜行客過長洲。時人未解山川興。送我南來作勝遊。</text>
<title>元日晨起書懷 戊子</title>,<text>穿衣推枕點燈明。百感如麻除復生。雪落天寒今歲色。雞鳴狗吠是鄕聲。傾杯誤飮思親淚。占夢還添憶子情。那得淸晨身有羽。春萱歸拜洛陽城。</text>
<title>次裴享甫 玄祐 贈別韻</title>,<text>得友源泉岸。思親洛水堧。陰風到人日。志業惜流年。尋緖經何缺。論心月欲圓。前期不須問。此別已茫然。</text>
<title>謹次八友軒趙丈 普陽 見寄韻 二首</title>,<text>欲說離愁涕已潸。三冬留滯採蠔灣。鄕心夢度仁同縣。仙賞神遊智異山。地幕有懷空悵望。孤雲無跡孰追攀。卻羨南江蠻子輩。滿船明月釣魚還。						無心無跡竟危身。自笑行裝薄海津。斑竹怨深湘岸月。桃花影斷武陵春。每因竿尺知交態。時對陳編遻昔人。何日歸隨雲鵲羽。故山長與鶴猿親。</text>
<title>次裴享甫見贈韻</title>,<text>獨客臥炎瘴。閒工眞可憐。撿書山色裏。持釣水聲前。倚竹心期遠。懷人夢想牽。淸詩有餘韻。高柳聽新蟬。</text>
<title>謹次霜溪權上舍 煒 丈贈別韻</title>,<text>西遊方丈亦塵寰。明月雙磎過等閒。歸對淸風香樹下。丹邱平地卽仙山。</text>
<title>謹次星江權丈 範祖 贈西行韻 己丑</title>,<text>不知天地是何心。憂戚流離獨我深。自古聖贒從這裏。嚴師明訓誦欽欽。</text>
<title>擬古 六首</title>,<text>英英嶺頭雲。咽咽冰下灘。悠悠古戰場。去去遊子鞍。惻惻風裂裳。悄悄行路難。懷人不可見。衰颯凋朱顔。搴蘭琴臺畔。捐玦㺚川湍。平生招隱操。淸絶不忍彈。													其二						下渚採蘼蕪。踰嶺折梅花。蘼蕪寒已死。梅花雪仍加。芳心苦未歇。瘦影正婆娑。忽憶同心友。中宵起悲歌。不聞瑤琴韻。何用淸香多。雲端有過鴈。遙寄一枝斜。						其三						飛泉百餘尺。上有層巖幽。烟雲變朝暮。桂樹枝相摎。嘉魚躍淸波。狐狸伴君遊。山人推石枕。離思倐春秋。靑靑九折蒲。使我忘西州。						其四						倚棹松津口。天風起白蘋。長安在何許。落日低黃塵。百尺樓上女。姸笑復工嚬。五陵要纏頭。一曲生陽春。我有明月珮。欲贈悵無因。含言未得吐。脈脈空傷神。平明握粟出。誰識涕沾巾。						其五						萱草在北堂。荊花落天涯。蓬麻與伏兔。脆弱不成絲。長河去無極。行邁有程期。昨夢歸舊居。花間抱麟兒。裁書付南雲。下筆淚先滋。上言道路長。下言身數奇。古人已有此。而我豈獨爲。良食各自愛。勿復空相思。						其六						行歌歲暮天。送汝歸故山。我屋南隱洞。寄在白雲間。橡栗種巖阿。松樗移石壇。願言勿剪伐。留待主人還。今宵關月白。夢想淸溪灣。遙知猿鶴友。愁絶桂影寒。</text>
<title>臨津渡</title>,<text>臨津險天塹。客到心茫然。汀沙眯我目。流凘堆我前。長安忽已遠。前路杳三千。憶昔麗代王。南奔泛玆川。顧笑風景美。不憂鐘簴遷。吾行獨遑遑。未暇哀往事。擧鞭問津吏。東坡隔幾里。津吏瞪目言。今日不可渡。君如赴嚴程。兩腋揷翼羽。飢僮攬凍轡。竚立淚如雨。不知誰家子。揚揚率西滸。嘶風白馬驕。辟人蒼頭怒。云是衛霍兒。回自長湍府。津吏望之驚。敲冰汗紛紛。推移若風火。逢迎走奔。歎息謂奚兒。我何逢彼嗔。炎凉自世情。榮辱在他人。咄哉行路難。何止一臨津。外來等浮雲。不足爲笑嚬。風霜欺丈夫。努力保心身。</text>
<title>開城府</title>,<text>千古興亡恨不禁。蔥籠伯氣鎖松岑。宮墟衰草王孫恨。巖畔哀鵑帝子音。城郭空隨人事改。風烟巧與客愁深。停驂獨立還無語。滿月臺邊度夕陰。</text>
<title>尋九封君遺墟 在開城東門內</title>,<text>當年吾祖九封君。勳業繁華世共云。劫後山河餘故址。斜陽立馬泣仍雲。</text>
<title>平壤 外城有箕子井田。麒麟窟在九梯宮內。朝天石在長慶門外。永明寺在錦繡山。大同江有綾羅島。</title>,<text>行裝來泊古朝鮮。千載興亡一悵然。白馬無蹤餘井地。蒼麟留跡已朝天。僧歸錦繡斜陽裏。鳥度綾羅晻靄邊。埋沒風光誠若此。嶺人寄語至今傳。</text>
<title>次金子正 聖坤 韻 二首</title>,<text>殊方光景厭窺臨。城畔柴扉晝掩深。幽谷有蘭誰解珮。鄕音無伴客沾襟。星岑洛水空餘戀。關雪胡霜獨此心。天際歸雲聊悵望。眼前車嶺忽千尋。													千里危道若履臨。行裝點撿百憂深。濁涇淸渭滔滔水。蘭佩荷裳密密襟。舊國兒呼冬煖日。何山松葆歲寒心。竆通自是人天事。家法終慚枉尺尋。</text>
<title>宿高山里</title>,<text>旅枕驚寒夢不成。滿江風雨聽雞鳴。歸心坐度三叉峴。往跡行尋五國城。負米千秋思季路。溫衾此夜愧黃生。主人賴有彭衙厚。白飯靑芻慰客情。</text>
<title>滿浦。次洗劒亭韻。</title>,<text>吾行非是上新亭。擧目神州淚自橫。東使尙過懷遠鎭。北邊虛築受降城。至今齊士尊周志。何日胡笳出塞聲。怊悵危欄彈劒起。黑雲和月壓江營。</text>
<title>次金子正見寄韻</title>,<text>新安古稱多高士。菊菴有孫明窩老。傳家早聞詩禮訓。渭水晩學漁竿抱。靈泉一區設皋比。敎育英材亦聖道。坐令絃誦換弓馬。昏衢高揭日杲杲。我來自幸好追隨。聖學精微共賾討。性是道理在我者。天命流行上面腦。內敬外義齊著力。高遠境界可詣造。前脩斯道未墜地。六經文中今可考。誠意也須先格致。盡性分明由灑埽。猗歟孟子眞亞聖。說出胷中氣浩浩。相傳一心照水月。莫歎千秋生海島。只看用工殊勤惰。何論聞道有晏早。最是祛慾貴拔根。可怕野燒生春草。世人要好奉身物。不知此心先不好。靑山不見綠樹多。赤水遺卻玄珠寶。邊江此語向誰開。喜看儋州春夢媼。堪悲末路摘埴輩。襟馬裾牛同隷皁。爲公起唱反招詞。山有幽蘭江有藻。人生出處在隨時。且願身心聊自保。明窩子正號。</text>
<title>古城途上口占</title>,<text>步屧荒城下。東風三月時。山深鳥語怪。石亂水聲奇。天地人猶憾。陽和物自私。心期無與語。懷古獨躕踟。</text>
<title>二月廿日。得阿玉臘月書。不覺一笑。</title>,<text>阿玉寄鴉字。信吾不在天。別時曾八歲。書到倐經年。字密由心靜。辭圓得世傳。從來門戶望。對此一欣然。</text>
<title>將赴龍灣。伏次大人韻。</title>,<text>此歲猶羇旅。他鄕復遠行。三時曠省地。千里倦遊情。渭水愁邊逝。關雲望裏橫。迢迢歌哭曉。坐信馬蹄輕。</text>
<title>碧潼途中</title>,<text>險路何時盡。關春不肯暄。行歌大如峴。歇馬小坡邨。桂樹彎冰魄。胡山壓旅魂。遙知鶴髮老。獨自倚柴門。</text>
<title>怨歌行 效香山體</title>,<text>一落窮荒途。生事不自謀。無人念飢寒。到底逢白眸。蒼茫北南路。又擬向西州。西州無故人。此去竟何求。回首奉天臺。白雲寒不收。前登大如峴。俯瞰鴨江流。是時三月暮。春事在西疇。田家種菽粟。燎火滿林邱。中男斲山岡。少女採汀洲。夫耕婦來饁。農談共由由。我見發一歎。人間此樂優。六親常對顔。世事付雲浮。不識行路難。那解別離愁。而我獨何辜。奔走在路周。弟兄如商參。母子隔涯陬。躳耕豈辭勞。似爾眞無憂。農夫輟耕語。吾憂比子尤。終歲所服勞。不滿縣吏掊。八口無可糊。草根視珍羞。播種須官糶。畬畝倚鄰牛。可憐生與死。俱是一蜉蝣。語罷各悽然。攬涕立夷猶。何鄕是樂土。何人是閒遊。浮生有定分。天意不可諏。我謂彼農夫。至道君知不。貧憂解玉成。此言聞前脩。身心倘自保。外物等懸疣。莫歎身世苦。萬事摠悠悠。揮鞭復登途。終日未能休。</text>
<title>贈冬至使行</title>,<text>山河不改井依然。文物衣冠已海田。灑淚沁河斜日後。停驂孤竹古祠前。朝宗路闊三千里。皮幣羞深二百年。燕市悲歌今在否。新詩應和匪風篇。</text>
<title>登統軍亭</title>,<text>亭在華夷界。人登春夏交。胡烟橫極浦。芳草漲前郊。北望紅雲斷。南臨白馬驕。羇愁何敢道。龍御昔飄颻。</text>
<title>自訟</title>,<text>放曠非能事。齊莊是素期。無愁時飮酒。排悶或裁詩。晝寢緣煩惱。行歌爲別離。始慚先聖訓。顚沛必於斯。</text>
<title>敬次仲兄 讜 見寄韻</title>,<text>自承賜詩。每一吟罷。輒涕下而不忍再讀。或抽筆欲和。神思悽斷。篇不能就。今已經春夏遇秋風。而歸計益茫然矣。緬思誰昔。情不自抑。玆庸草草步呈。只是道意而已。						茫茫涯角隔音塵。風雨中宵幾愴神。塞俗惟知官戊己。流光已迫日庚辛。爲看天定長回首。那忍親飢便屈身。欲和新詩頻閣筆。羇愁還似夜無晨。						憶母懷兄千里心。春山秋水淚難禁。何當共賞巖臺月。每自悲歌洛社吟。天遠鄕書來閱月。夜深孤坐到橫參。忉忉百念憑誰語。惟見窻前魍魎尋。</text>
<title>秋懷</title>,<text>乾坤肇太極。一氣互屈伸。屈則爲秋冬。伸則爲夏春。盎然生物心。四時自平均。云胡蓐收氣。蕭瑟最感人。况此羇旅者。觸景生酸辛。形言豈得已。情性聊復陳。						其二													野菊生蘭畦。幽香秖自如。欲學蓬麻益。肯似薰蕕儲。狂風忽妒戲。飄落大漠墟。孤根與冷蘂。摧剝霜雪餘。昧者視不見。賤之若茅茹。識者復過情。貴之若芙蕖。茅茹及芙蕖。曾不加損於。何如自在日。無毁更無譽。						其三						遼河去悠悠。波浪無時平。高山揷天半。百里斷人行。日暮楓林暗。魑魅假人形。每於天陰際。遙見碧火生。麌鹿相咆嘷。狐狸任縱橫。惕息獨掩戶。鵂鶹復夜鳴。明發不能寐。神氣爲怔營。羨彼隨陽鴈。冥冥向南征。						其四													寂歷寒花晩。蒼茫塞月凉。靑楓作錦樹。白露化爲霜。咽咽草螿泣。漫漫秋夜長。悽然念家山。面面回我腸。伯也扶老母。仲也走洛陽。種兒及興永。對案聲琅琅。阿玉挾漢史。覓飯上中堂。						其五						迢迢戍樓上。坐閱天運周。玄冰若泰山。頃刻化淸流。芳春詎幾時。落木已長洲。皎彼北斗星。旋斡無停留。萬事固如此。得失寧樂憂。憐爾蟪蛄輩。不知春與秋。						其六						地僻村更靜。無人問奇字。論襟有樵漁。說詩惟父子。家書付南風。米帖飛鎭帥。時於聖賢訓。點撿心內事。莧夫緣病侵。衣縕任資匱。誠難一物上。無私而當理。所以常人情。離索頹放易。</text>
<title>宿盈德地境津 乙未</title>,<text>驛路緣山細。漁舟傍月橫。登高知海大。遊遠悟親情。點點沙鷗下。蕭蕭旅鴈鳴。通宵眠不穩。波浪幾時平。</text>
<title>蔚州贈權其天 思浩</title>,<text>今行那到此。之子若前期。映竹江逾綠。凝霜月更奇。懷家已舊歲。滿袖各新詩。靑眼渾無睡。螺燈海一涯。</text>
<title>鷗江亭次其天韻</title>,<text>落日登臨天畔亭。鳳凰臺景此分明。江流平遠沙俱白。山色微茫海共靑。鹽戶迷津烟漠漠。漁舟載月水盈盈。吾歸欲畫南州勝。濃淡應須幾疊屛。</text>
<title>宿佛國寺</title>,<text>千載羅王跡。空悲佛國僧。溪深虹隱隱。殿古㙮層層。遠落金雞響。寒城半月升。遺民不知恨。猶自禮龕燈。</text>
<title>新羅陵墓有感</title>,<text>來往古都下。客懷那可勝。金雞不知樹。石馬何王陵。砌古莓苔合。日斜樵牧登。寒鴉亦多意。啼送獨歸僧。</text>
<title>憶其天。復次前韻。</title>,<text>貧富知交態。峩洋有子期。叢篁疎雨細。孤島落霞奇。把酒匡時策。聯牀贈別詩。終朝相憶處。春水浩無涯。</text>
<title>讀舟水說。發揮有感。寄李幼聞 重祖。○甲辰</title>,<text>當年魚水許襟期。頭上靑天秖自知。禍所從來元祐世。吾無可柰靜菴時。文章古劒衝牛斗。精魄今宵看尾箕。一曲瓜亭誰解聽。遺編圭復淚雙垂。</text>
<title>酬金翰之 翰東</title>,<text>微雨羇牕多少思。淸詞忽落若前知。一旬京國腰圍减。三逕鄕園菊露滋。宦不必高猶是達。地雖相近便同離。加飡奉職須努力。吾輩前程亦此時。</text>
<title>次金上舍享天 象九 韻</title>,<text>同年交契弟兄如。白首相思信不虛。本以心期犀照密。何論尺素鴈來疎。三峯聯榻疑春夢。一壑孤吟恨索居。誰識吳州今夜月。共君分影杏花初。</text>
<title>挽金滄浪子 漢鍊</title>,<text>滄浪子奇偉卓犖士。元龍高臥百尺樓。少遊閒乘款段騎。生長賢門學詩禮。白眉軒然頭角峙。文華敏妙而贍實。俯首容易拾靑紫。漢川白浪高如山。孤舟笑倚明月裏。浩然龜水歌滄浪。脫略塵寰榮辱累。淸斯纓濁斯足。浩蕩襟期不可涘。孝友根彝性。敦睦若飮食。縱不剪剪規度內。偕之大道無崖異。人間不平事。一寓詩酒聊復爾。似我迂滯猶不遺。逢場劇論指逝水。吟肩水落鶴影逗。醉興山雲驢背倚。往來渭陽三十年。一點靈犀無遠邇。我羨公身神力旺。我羨公家福祿萃。齒牙淸緻髮如漆。棣萼蘭叢羅五四。每賀得壽躋期頤。不意中身嗟起起。天上如非玉樓成。地下應闕修文吏。荷花鏡湖酒船回。雪夜山陰歸棹艤。半世游從疑是夢。五十非夭亦妄耳。噫吁嘻滄浪子其已矣。</text>
<title>昭園直中</title>,<text>茶烟初散錦紋生。靜裏居然道氣明。飢雀啄門疑有客。寒雲漏雪欲無聲。閒愁多緖何時盡。人事如波未易平。坐數光陰成老大。桑蓬素志可能行。</text>
<title>十一月七日大雪。以千山鳥飛絶爲韻。</title>,<text>佛界簷花六。遼陽鶴歲千。何人惱詩思。驢背聳山肩。玉屑藏流水。鹽堆鎖碧山。高歌郢中客。又是出陽關。枝枝壓更低。無處可棲鳥。夜半驚相喚。應是風裊裊。石馬肌生粟。齋烟凍不飛。長安薪似桂。幾處晝關扉。月高天無雲。光景倍奇絶。山陰阻安道。淸興向誰說。</text>
<title>伏受宣賜新曆</title>,<text>堯天舜日此中懸。金印煌煌紙面圓。軫念園臣迷晦朔。昭宣寶籙益連延。緣何報答吾君惠。從可推知老父年。跡阻明庭蹈舞列。惟將萬壽祝星躔。</text>
<title>次鄭岐瑞 來成 韻 二首○乙巳</title>,<text>寥寥寂寂一書牀。目送寒鴻過數行。頓忘飢寒緣坐直。自知旬朔是焚香。登山採藥雲生屨。對月思家涕滿裳。客裏光陰遲又速。不堪回首楚天長。						郢曲人誰愛。齊竽我未能。道存丌上冊。心照壁間燈。離膝違昏定。持身念夙興。平生耿耿志。難語夏蟲冰。</text>
<title>由還擬遊水落臺。集赤壁賦字。得五言律詩十二首。</title>,<text>川水流無盡。虛堂寄此間。登仙雖喜樂。棲壑亦淸安。白月臨高岸。黃魚落小盤。長歌望余美。松露下西山。						牛渚時將暮。龍星夜已流。淸風吹桂露。幽抱屬蘭舟。有酒能攜月。無人共問秋。飄然羽衣客。笑我樂斯遊。						良友攜山坂。淸遊俯月明。蒼巖流夜色。黃葉泛秋聲。倚石觀龍睡。登皋聽鶴鳴。終然餘興在。釃酒小詩成。						巖石連山岸。明知世所稀。蛟龍相枕藉。鶻鶴共驚飛。美若周郞顧。飄如道士歸。登臨今日樂。莫歎昔人非。						小渚知魚樂。長空見鶴歸。徘徊風起處。歌嘯月明時。脫粟安天賦。幽蘭誦昔詩。爲霜有白露。遊子問何之。						秋風生谷口。落葉舞山堂。狼藉幽人夢。蹁躚道士裳。蘭舟流浩浩。松壑影蒼蒼。哀彼蜉蝣羽。何知歲月長。						麋鹿成良友。漁樵樂我生。臨流攜酒盞。坐石出歌聲。洗耳非高士。遊仙掠美名。棲山問不答。天地縱休行。						逝水無秋夏。吾生有樂哀。吹簫松子落。和睡石風來。步月衣時攝。觀魚戶半開。懷人愀然久。半夜更徘徊。						秋光曾壬戌。孤壁坐仙蘇。誦月遺人世。網魚得尺鱸。葉風吹嫋嫋。簫客怨嗚嗚。化鶴歸飛處。千秋若可呼。						世物非其有。不曾取半毫。駕龍而往返。謀酒縱遊遨。長揖樂天白。何知孟德曹。淸懷流水月。海上一輪高。						江山我爲主。行樂四時天。道德須觀水。盈虛歎逝川。周詩誦月七。歸鶴怨秋千。今昔皆如此。藏名返自然。						處世如虛夢。吾何不樂爲。須觀滄海變。已道斗星稀。造物終歸盡。餘生且自知。茫然千里目。笑顧鵲南飛。</text>
<title>挽權丈 興祖</title>,<text>眞淳風味古人如。擧世奔趨獨閉廬。最是沈痾玄晏子。一生功業滿牀書。						早年羇羽落江西。愁聽鰲岑杜宇啼。萬事鄕園桑海變。月明何樹可安棲。													半夜西林風雨催。常華數朶一時摧。可憐觀物堂前水。流過靑城漭不回。</text>
<title>挽審幾堂黃上舍 啓煕</title>,<text>江夏無雙柰命何。消磨鄙吝月時多。勉齋問業追閩緖。郁錦淵源泝洛波。畏壘主盟留大議。龍門絶韻愴遺歌。小成翁子聊隨俗。餘慶堂前玉數柯。						周孒通書在審幾。晩年修業最精微。一圓無極中山月。眞面樑頭夜放輝。</text>
<title>挽金直甫 宗敬</title>,<text>蓮桂交輝萱樹庭。修齊推去足治平。不能一日隨鵷鷺。只許雙臺記姓名。誰拾遺書歸太史。向來吾道配長庚。人間未了師門事。餘恨非徒寸草情。</text>
<title>直中雜詠 三首○丙午</title>,<text>烏帶蟬冠列數人。月正元日薦明禋。欲知化域民歸厚。祝冊須看謹遣臣。						思親永夜夢魂飛。錯認晨光與月輝。正似林鵑雙翼在。年年空說不如歸。						萬事如雲劇狗衣。一燈書幌夜生輝。不緣究竟惺惺法。四十七年未覺非。</text>
<title>新年述懷</title>,<text>有地堪終老。無田可耦耕。萬緣都幻界。千里杳歸程。草草浮生事。悠悠末世情。狂歌休縱酒。恐作不平鳴。</text>
<title>高嶺雜詠</title>,<text>雞山賞花						朝如錦繡暮如霞。騷客探春興未涯。纈眼渾疑浮蜃海。揷頭可惜損烏紗。紅紅白白天機活。得得揚揚蝶舞斜。遙想江南烟樹裏。女娘聯袂唱山花。						鸚峯採芝						煌煌三秀可忘饑。暇日攜筐上翠微。最愛香添蘭蕙珮。不妨露濕芰荷衣。身居木石甘茹草。地近西山敢採薇。一曲高歌人不見。幽禽歸處白雲飛。						鵡洲釣魚						萋萋芳草滿江干。拋卻朝依執釣竿。白鷺停沙仍少睡。游魚爭餌暫相歡。人間榮辱滄浪曲。象外風流處士灘。莫望鄕關愁日暮。楊州猶幸近長安。						夜橋楓林						淅淅高風天雨霜。野橋楓樹爛新糚。雲中仙女緗裙拖。天上炎官火傘張。不用芳樽顔欲酡。將題妙句紙生光。停車坐愛還怊悵。蕭瑟年華又夕陽。						檀岑晴嵐													春晴遠峀露巖嵁。無限檀林起縹嵐。北接纛㫌佳氣合。西臨滄海暮光涵。遊禽弄影依微見。樵客行歌彷彿諳。拄笏朝來頻起望。故園歸路是山南。						普寺晨鐘						淸晨鐘響警昏眠。知自山僧禮佛筵。蘿月影搖珠百八。松風吹落界三千。玉京仙漏星初轉。蓬島琪花露正圓。若識未撞聲固在。河南應許鉢衣傳。</text>
<title>次贈金公叔 煕稷</title>,<text>春風對酒勝遊成。魯泮秦川看水生。三載紅塵憐蟻慕。二陵芳樹聽鶯聲。身從山野那諧世。書寄兒曹且敎耕。萬事由天難自任。金剛仙債謾馳情。						甲夜尋燈達曉雞。澆胷春酒直過臍。棲山後約應須友。出世初心不爲妻。俛仰千秋靑簡老。崢嶸奇氣白雲低。鵂巖鸚峀無多遠。相望明朝各杖藜。</text>
<title>次申時成 完 見和</title>,<text>早詣奇才晩更成。盎然藍玉煖烟生。九溪寒月回漁艇。萬頃春波溢頌聲。高臥北牕幽鳥語。閒尋南陌四鄰耕。百年吾道元如許。叵耐秦京送別情。						驪歌三疊和晨雞。郊外春泥沒馬臍。雲樹違離蔣詡友。茅牕竚倚伯鸞妻。詩成驛路梅初坼。夢入蓬萊月欲低。他日東歸珍重約。看山看水一靑藜。</text>
<title>次洪光之 天休 見和</title>,<text>端居竟夕越吟成。恨入東風芳草生。浮世那知明日事。啼禽還送去年聲。千巖花發山如畫。十里堤平水似耕。珍重詩篇多好句。陽關西有故人情。						誰能爭粟共羣雞。獨把心源注腹臍。塵世功名難藉友。貧家契活只憑妻。摶風怒翼南溟大。薄暮層霞北斗低。萬事人間無可意。仙橋何處降丹藜。</text>
<title>普光寺。用明道韻。</title>,<text>靑山爲我媚春容。夾岸香葩樹樹紅。故國無書千里遠。新樓有客一樽同。心游瀛海紅塵外。身臥雲霞翠靄中。未老偸閒方是樂。長楊獻賦笑楊雄。</text>
<title>次金公叔見寄 四首</title>,<text>高歌宇宙間。羞聽巴人曲。寒棹響武夷。往從是所欲。						浮生堪自笑。四十七年非。祥雲昨夜雨。春色又當歸。						澗水含宮徵。天然叶律拍。當時倚杖人。今日楊州客。						君驢入太白。我家棲小白。一牀參同契。相期千二百。</text>
<title>宿孝陵。次公叔贈別韻。</title>,<text>靑山十里踏花來。待客淸風吹滿臺。一畝方塘千樹外。襟懷遙指海門開。													別爾靑山我獨來。春歸猶上蕩春臺。遊人如海無相識。滿眼風烟漭不開。</text>
<title>攜酒遊六吾堂。呼韻得幽字。</title>,<text>宮花寂寞處。蝴蝶滿庭遊。苔壁奎華老。喬山劒舃幽。遺民無限慟。春水不禁流。日暮藏香閣。孤吟聽栗留。</text>
<title>送柳健仲 橚 赴關西佐幕</title>,<text>白髮靑袍步列星。平林鼓角動江城。梨園子弟休相笑。南士年年慣此行。						咏歸津頭看井地。兔山祠裏吊明夷。誰家玉笛三更月。喚起孤臣出塞悲。</text>
<title>贈金公叔</title>,<text>寂寂蒲團一枕欹。林風吹動萬年枝。落花有恨終無語。幽鳥多聲摠解詩。愁似遊絲迷著處。心如明月少圓時。高陽美酒楊州鶴。何有何亡兩不知。</text>
<title>又次公叔韻</title>,<text>凉夜琴床古簡香。靜觀虛室自生光。珍禽啄玉飛蓬島。社鷰含泥入畫堂。沂上區區三子志。塵間擾擾五辛腸。明朝短棹歸何處。東洛遙應接紫陽。						閒愁謾恨日侵尋。天地居然又一陰。靜處好觀生物意。竆時方識古人心。林懸細雨鶯聲滑。簾透微風澗氣深。獨酌牀頭無晤語。新詩題罷自長吟。</text>
<title>書懷</title>,<text>金丹消息杳難期。對鏡衰容謾自疑。渺渺山河孤鳥外。紛紛風雨落花時。閒繙古史添愁恨。誰遣浮生有別離。一片楊州千里夢。天南應許白雲知。</text>
<title>卽事</title>,<text>牀滿殘書月滿櫺。擁衾孤坐客愁生。一年春事巖花落。半夜灘聲水鳥鳴。從古文章多感慨。秖今時世異心情。山廚老隷供魚饌。不及吾家啜菜羹。</text>
<title>公叔有詩。期以七月朢日見顧。喜而走次。</title>,<text>欲說鄕思不盡書。秋風已返嶺南居。衝冠短髮菱花暗。滿壑鳴蟬木葉疎。吾道只應甘寂寞。禪心本自會眞如。決明階下霖鈴歇。之子行聲定不虛。</text>
<title>朢夜。與公叔共賦。</title>,<text>良宵坡嶺下。吾輩亦淸遊。赤幟推公叔。靑蘿屬季周。吹簫松桂月。望美海山秋。誰識蘇翁賦。贏他孟德舟。</text>
<title>十七日。同遊普光寺。呼韻得七言二律，五言二律。</title>,<text>乘興偸閒入遠岑。男兒浪跡古猶今。蒼藤老樹連天大。白霧輕雲特地陰。一笑相看天下士。三章高和郢中音。還憐旅榻追攜地。又聽空林蟋蟀吟。						寥落關河又一秋。故園歸興漭難收。淸心妙訣凝香閣。拱極深誠祝聖樓。天地有詩容我取。林泉呼酒許君留。同人泮水如相問。爲說坡翁赤壁遊。寺有祝聖樓。						萍水相逢地。登臨景又奇。幽懷乘醉盡。詩思得秋宜。莫道塵寰窄。還憐獨鳥遲。吟眉皺未了。淸磬報申時。						對衲多眞趣。開襟納晩凉。秋淸聲在句。山碧影浮觴。石榻成高會。幷州作故鄕。寥寥千載意。看到水雲長。</text>
<title>寄公叔</title>,<text>悠悠別恨一旬更。况値秋風客夢驚。半嶺歸雲孤月在。寒牀竟夜百蟲鳴。江東渭北天何限。濁酒狂歌意未平。那得剡溪乘晩興。新詩相和一燈明。</text>
<title>次鄭岐瑞韻</title>,<text>秋雨留歸客。寒蟬寂晩林。陽關西出意。烈士暮年心。覓句羇愁薄。添燈夜氣深。塵寰寧久住。烟水好相尋。</text>
<title>登鸚鵡峯。仍憇普光禪樓。憶公叔前遊。復次前韻。</title>,<text>蒼蒹獵獵弄高秋。遠水遙山積靄收。萬里憶歸元亮井。三年空上仲宣樓。灰寒丹竈仙無跡。花老禪牕歲不留。滿樹蟬聲淸入耳。可堪斜日憶前遊。</text>
<title>次公叔十絶</title>,<text>秋光如水著人濃。松檜漫山偃蹇容。欲識箇中閒趣在。晩風吹送普光鐘。						虛牕撩亂一床書。思孟程朱列侍如。若敎吾人眞理悟。輪扁那笑粕糟餘。						坐竆今古發長吁。七尺人間誤丈夫。縱使新詩消客恨。只堪千載作騷奴。						白芷花垂紅蓼萋。江干月上水禽啼。屛風六曲圍香篆。千里歸程入夢迷。						欲揷秋花鬂已殘。劒歌歌盡劒相看。閉門高臥眞奇事。無限人間行路難。						寒牀竟夜坐蕭然。閉口撐眉學啞蟬。可笑心官無用處。此身非是愛逃禪。						花落靈芝柰爾何。篔簹重過感懷多。千秋此意無人會。獨把瑤琴向曲阿。						夜天如水月如霜。切切吟蛩入我牀。道氣潛隨靈籟動。躍魚時聽活源塘。						君子道三我未能。淵冰世界路凌兢。閒中欲說平生事。亂石空山默不譍。						二陵佳氣鬱千尋。白髮祠臣守古林。最是淸秋無月夜。九疑寒影蘸江心。</text>
<title>別金公叔由歸</title>,<text>來是無心去是閒。秋風孤帆邈難攀。孝陵松栢寒蟬靜。竹嶺烟雲倦鳥還。吾不復彈流水曲。君今高嘯豹林間。靑門攜手違初計。一首新詩未可刪。</text>
<title>大興寺。與李養重 鎭宅 共賦。</title>,<text>寥落禪房一枕聯。幽懷共討弟兄然。九君墟里來尋處。流水寒烟五百年。</text>
<title>善竹橋</title>,<text>客馬西來行不驕。王孫芳草綠夭夭。高麗五百年間事。惟有先生善竹橋。</text>
<title>拜菊齋先祖遺墟碑</title>,<text>高門如埽曲池平。滄海揚塵儘可驚。一室九君曾此地。偏邦聖學自先生。當時擧國爭欽仰。今日居民任種耕。斷隴殘碑風雨洗。斜陽何限子孫情。</text>
<title>李致道 埦 南歸次贈別韻</title>,<text>多情何似本無情。別路長歌易不平。寄語迎門諸故舊。布衣還勝錦衣榮。													掌故先生辦此行。無田何處可歸耕。傳心惟有千秋月。依舊前湖夜放明。</text>
<title>次族叔 宲 逍遙堂七景韻</title>,<text>數枝挺直數枝斜。寒影婆娑擁一楂。香意已濃驚蟄候。春風先到向陽家。惟將苦節酬靑帝。肯與繁英鬬紫霞。最是風流鰥處士。梅妻聊自作生涯。盆梅						長堤楊柳綠綿綿。正是淸明芳草前。樂府傳聲風入律。灞陵傷別水如天。爭梅嬌態含朝雨。擬雪飄花帶晩烟。兒少章臺能走馬。不妨攀折替吟鞭。堤柳						特地風光不費錢。淸塘菡萏傍禾田。寒霄滴滴鮫魚淚。明月浮浮太乙船。擧世何人同愛玩。憐渠缺界獨團圓。不敎稺子關門早。爲是幽香淨几傳。池蓮						陶令千秋去後顔。菊叢留帶也淸閒。白衣蝶化江州使。靑竹籬開栗里山。裛露初英騷客喚。凌霜晩節化翁慳。主人採採悠然趣。鶴峀晴雲見鳥還。庭菊						靑絲脆短不成針。長向遊人散午陰。偃蹇寧憂斤斧入。婆娑剩受雪霜臨。風淸坡老觀棊院。地遠秦皇避雨林。岸柳園花多俗態。歲寒於汝托知音。岸松						嚼肉堂西對此君。靑條欹處逗寒雲。夷齊孤節元無怨。王謝風流自不羣。皮骨曾經蝌虯寫。琅玕要與鳳凰分。槽床摘葉成春酒。應許留髡醉日醺。園竹						初八廿三上下弦。中間一夜暫團圓。正如缺界山河影。來化冰輪雲海邊。萬里淸光同此地。九秋仙景屬中天。年年玉兔搗靈藥。乞與詩翁老病痊。秋月</text>
<title>昌陵直中元朝</title>,<text>白髮祠臣病獨纏。新春猶滯五陵邊。仕爲求養還違養。身是增年卻减年。家室暫回殘夢裏。音書久斷驛梅前。平生半作羇愁客。方信儒冠誤我偏。</text>
<title>簡寄泮村金子野 㙆，柳天瑞 範休。</title>,<text>風塵歷落隔庭闈。獨倚寒牕送夕暉。殘雪半消山更瘦。春風欲動鴈先歸。百千萬事天應定。四十九年我已非。元直如今方寸亂。尋常一夢繞漁磯。						三餘深雪昔同門。千里聯床亦聖恩。暫出西陵仍隔歲。每憑竿尺只銷魂。相期晩景如松栢。獨怕危機若馬猿。自是不求求便得。眞機活潑目前存。</text>
<title>得家書志喜</title>,<text>何來魚鴈落深山。埽盡羇愁百念關。已喜平書題紙面。忙開細札若承顔。因吾思子知親意。猶說供公緩覲還。月下燈前時展讀。翠襟時有淚痕斑。大人書						懷遠秋風感二蘇。對牀他夜默窩隅。一身天地惟兄在。萬事風塵任弟愚。遠峀當牕心共靜。高巖步月影應孤。中原採菽平生事。不識天心竟有無。仲兄書						憂慽貧竆共卅年。參商落落雪盈顚。寒宵離夢牛衣裏。令節需盤鶴髮前。結珮擬酬之子好。齊眉應慕古人賢。墦間醉飽非吾事。免向中庭泣泫然。內書</text>
<title>挽權丈天保 範翼</title>,<text>溫溫風味襲蘭芝。舒鴈深情學語時。別後靑山長在眼。逢場黃氣自生眉。文章憎命連三世。詩禮傳家又二兒。不獨悲凉舊交淚。星江懷緖正如絲。</text>
<title>挽金匏山 龍普</title>,<text>仙遊亭下泛虛舟。聲價南州最勝流。不是人間無駿馬。何曾目下有全牛。心藏子美千間廈。身臥元龍百尺樓。耆舊伊來凋喪慟。東風回首涕盈眸。</text>
<title>挽艮翁李判書 獻慶○辛亥</title>,<text>羅雀門曾繫馬鞗。幾攀鸞翠下雲霄。朝評禮樂三千字。夜踏星辰十二橋。理析兼山開底滯。工期實地强僬僥。遙瞻漢水連天闊。辜負儀牀奠桂椒。公曾讀不佞對策而稱賞。又陪上元踏橋之遊。故頷聯及之。</text>
<title>挽孫兵使 相龍</title>,<text>名家武臏襲箕裘。身手頎然世罕儔。尺牘陳遵常閣筆。雄鞱李廣讓封侯。丈夫豈恥官頻黜。明主猶褒媚不求。京國一樽難再屬。哀詞泣送嶺南樓。</text>
<title>挽權星江丈</title>,<text>洛江沈卻少微星。逋老門庭失典刑。羅鄴文工猶下第。伏生頭白尙竆經。任貧守拙安天分。飮壑栖邱養性靈。耆舊襄陽今喪盡。輀歌欲和涕交零。</text>
<title>水落臺。得絶句二首。</title>,<text>推書理輕策。散步石臺上。靜聽江鳥語。忘言道機長。						看山眼不極。臨水意無竆。寥寥千載下。誰與此心同。</text>
<title>挽權成伯 應鏶</title>,<text>君髮髧垂我未髯。相傾意氣兩無嫌。驊騮自是心千里。不信羊腸困伏鹽。						離則長思合則歡。商今確古摠心肝。風塵潦倒何曾恨。物外方期共歲寒。						石牀秋雨斷牙絃。死別生離一恨纏。地下修文吾未信。才名人世竟誰傳。</text>
<title>奉別疏儒南歸</title>,<text>壬子四月。訪拜殿中御史入都下。時嶺外儒生縉紳上一疏。聖上引見賜批。上再疏。上又下溫旨。以義理之明。歸功於嶺士。及其歸。命給資糧。古未有也。訪抱三十年耿耿之衷。獲覩今日。其感慰悲喜當如何也。乃賦近體一首以贈行者。						三十年來未死臣。丹心耿耿質蒼旻。乾剛有待天中節。家祭無忘地下人。滄海東頭明日月。白山南畔振儒紳。歸程試向隋城望。松栢喬園一色新。</text>
<title>旱餘得雨。次寄金德升 復仁 長生殿直中。</title>,<text>絶粒飢民似學仙。長安斗米直千錢。天公忽下三朝雨。從此吾南大有年。</text>
<title>別興陽倅高來七 廷憲</title>,<text>同年交契十年今。京國重逢雪滿簪。一葉梧桐秋色早。萬家砧杵客愁深。功名已判無如酒。文字方知不直金。我欲行時君且去。風流湖海寄玄琴。</text>
<title>玄都舘偶題</title>,<text>落拓塵埃過幾春。東湖那復憶徐陳。官同鮎竹天庸玉。工半螢牕鬢已銀。我不負丞丞負我。人非磨墨墨磨人。說將不下君休笑。千古芳名第五倫。蘇詩。非人磨墨墨磨人。</text>
<title>讀易偶題</title>,<text>公軒閒似淡僧居。觀玩工夫味不疎。天地陽無可盡日。聖賢心有畫前書。飛潛異位時爲大。剝復殊塗理自如。一樹生花千古色。夜來寒月照牕虛。</text>
<title>次寄尹燠卿 持哲</title>,<text>眼前人事謾紛紛。聊把要言說與君。驚世文章眞少技。薰天富貴是浮雲。須從敬義尋門路。先正身心泝典墳。允矣孤山家數好。妙齡工業莫辭勤。</text>
<title>除夕。以一年將盡夜萬里未歸人爲韻。</title>,<text>世人守殘歲。可笑只知一。三百六十數。疇非可守日。						苟存此日心。寧拋好箇年。正如少不學。老大徒自憐。						日暮人初定。歸鳥亦相將。如何老從事。㗳然守空堂。													思將三尺箒。埽此千愁盡。腹裏有詩書。無救民饑饉。						固知有明日。壬子終此夜。功業無寸進。何計東風謝。						撫躳忽自悲。齒疎髮又短。餘年能幾許。未了事千萬。						淵明本高士。歸日悟今是。吾將隨黃鵠。一擧雲萬里。						淸冷水落臺。日夕烟霞氣。琴書拄茅屋。風雨不拔未。						無端一番行。未解妻兒饑。空將耿耿心。坐成冥鴻歸。						栖雞呼一聲。生動萬戶春。推枕攬衣起。宛是新歲人。</text>
<title>呈完伯 族人𧟓○癸丑</title>,<text>酒後衰顔得暫酡。短歌歌罷復長歌。海山此世知音少。花樹他鄕別恨多。嶺雪將消春入柳。淵鱗欲動水增波。江東米價今如玉。癡椽生涯柰爾何。</text>
<title>發完山</title>,<text>紅袍小吏館門開。餘隱山人匹馬迴。彭澤籠鷴乘月放。瀟湘旅鴈聽絃來。印文封納澄淸閣。詩軸齎歸水落臺。一念浩然無係戀。乾坤回首自恢恢。</text>
<title>臥隱坪高霽峯 敬命 碑</title>,<text>我憶龍蛇蹟。人多鳥鼠逃。三韓禮義國。幾箇節忠高。古堠荒碑在。寒烟野獸嘷。凄凉黃石月。尙照錦城皋。</text>
<title>不換亭。留贈黃子翼 敬煕。</title>,<text>立雪湖齋興。回頭卅載間。逢迎俱白髮。知舊半靑山。事業初心負。行裝匹馬還。名亭覩遺記。相對一開顔。亭記先生所製。</text>
<title>挽柳君實 燮春○甲寅</title>,<text>一夜蒹葭天雨霜。南飛兩鴈不成行。靑山有土埋荊玉。明月何心照屋樑。燕坐樓中曾作主。修文地下去爲郞。人間多少相期事。都付前江萬里長。</text>
<title>次內兄金僉樞 虎鍊 重牢宴韻</title>,<text>東里重牢選糓辰。赤松王母共前身。老夫婦反新夫婦。先甲寅猶後甲寅。琴瑟調和是梁孟。宣眞家世本朱陳。兒孫滿眼欣相賀。姻族盈門笑不嚬。落落長爲仙府客。煕煕同作太平人。嘉肴錯落盤行玉。恩帖煒煌帶飾銀。㜈女星臨南極耀。靑霞氣與白頭新。吟哦醉興傾金屈。吐納仙方笑鳥伸。舞袖翩飜搖月影。歌聲淸婉動樑塵。千條嫩柳侵緗箔。萬點香花入錦茵。簾鷰齊飛春戊己。牽牛空待日庚辛。先時積慶今猶在。後進滋休定不貧。</text>
<title>司馬會。次地主李矦 魯述 韻。</title>,<text>承藉吾鄕太守賢。荒年猶辦曲江筵。滿城和氣成烟雨。東閣梅香落彩牋。</text>
<title>挽柳畏齋 宗春○乙卯</title>,<text>嚼破床頭朱子書。心天喚得本明虛。縱違斯世經綸事。無愧先生忠孝廬。餘力文詞猶錦繡。老年游玩是鳶魚。堪悲喬木西江上。風折長枝寒雨疎。</text>
<title>挽權可齋 明佑</title>,<text>屛谷先生有令孫。溫然和氣襲蘭蓀。竆通付命能全性。理數硏幾獨泝源。齒德共深鄕黨敬。風流堪使薄夫敦。三年陪侍今何處。淚灑江南綠草原。</text>
<title>次李澤堂西湖唱酬韻。奉別李矦 魯述。</title>,<text>淸朝簡賢宰。玉樹映花山。舊契通犀點。新治見豹斑。瓜黃猶恨速。鳥倦已知還。他日相思夢。應過主屹關。</text>
<title>挽孫同樞 思翼</title>,<text>溪山佳處坐儒仙。經行脩明道氣全。常棣有花兄弟樂。靈芝吐秀子孫賢。人間穩享淸閒福。心上渾忘世俗緣。他日南州高士傳。留名誰是我公先。</text>
<title>贈金順天翰之 丙辰</title>,<text>江南春早聽歸鴻。驛路梅花發數叢。往歲叫閽同血悃。今朝閉戶獨衰翁。極知天下元無事。誰識書中別有工。一曲高歌臥空谷。等閒明月照牕櫳。</text>
<title>挽臥雲齋李同樞 命天</title>,<text>不數塵間名利蹤。一床書史敵千鍾。山中宰相陶弘景。江表奇才陸士龍。方仰金星鎭南紀。忽驚晨宿落西峯。固知安順無遺恨。空使餘生淚滿胷。</text>
<title>同地主李矦 集斗 登鳶魚軒</title>,<text>病客秋風裏。居然勝會成。梧桐疎雨過。杉檜晩烟晴。道味鳶魚活。詩聲鼔角淸。汀花嘲又笑。愧殺此浮生。</text>
<title>撿花堂小集</title>,<text>風捲朱簾燕子樓。莫嫌行樂趁高秋。疎鐘南郭人初定。明漢西天火已流。號月寒蛩吟四壁。嘶霜旅鴈落三洲。華筵杯酒論心地。消盡羇牕寂寞愁。</text>
<title>旅夜。與趙梧竹軒 宜陽 唱酬。</title>,<text>梅閣餘詩債。梧軒竹杖攜。秋風動幽興。落日渡松溪。畫角孤城裏。寒燈客館西。相逢無雜語。酒價問高低。</text>
<title>攜兒入新居</title>,<text>臨軒調白鶴。倚杖候歸樵。溪近琴聲潤。月斜松影高。栽花時疊石。送客或登皋。咫尺商山在。黃公如可遭。</text>
<title>喚鶴樓。同李矦共賦。</title>,<text>尋眞暇日入諸天。楓葉蕭蕭古澗邊。銀色界空流水月。金光草老散靑烟。此身曾是乘騘客。今夕相逢駕鶴仙。淸磬一聲人不寐。林風詩韻共翛然。</text>
<title>遊鳳停寺。次李矦廣寺韻。</title>,<text>攜藜更上雨花天。幽逕蒼苔黃葉邊。落視泉分鳴似玉。籠山霧起煖如烟。遊人雲臥還非俗。釋子樓居半是仙。回視塵寰多擾擾。欲隨鸞駕去飄然。</text>
<title>鳴玉臺。敬次退陶先生韻。</title>,<text>白水蒼巖不自奇。後人來賞莫徒悲。若敎道眼明如鏡。翔鳳儀刑在此時。						秋月寒溪照幾年。天燈山後亦山前。扣盤捫燭滔滔世。猶識中天白日懸。						霜淸木落閉重陰。松栢蒼蒼始見心。古壁疎燈讀周易。不知風雨滿西林。</text>
<title>凌超樓夜酌</title>,<text>海國平安報遠烽。朅來官閣亦從容。矇矓膩燭紅氍煖。錯落雕盤白酒濃。堪笑與人供嘯咏。誰憐於世轉迂慵。天高水落年光晩。好對寒風石上松。</text>
<title>贈松禾倅權其天</title>,<text>邇年山鶴與爲鄰。林下水邊閒一人。寂寂閉門紅葉落。悠悠得句白頭新。浮雲出峀何心去。明月當空本色眞。不有海西松桂吏。誰憐錦里破烏巾。</text>
<title>廣興寺志感 二首</title>,<text>憶昔巖齋裏。摳衣聽下風。闢門元坦易。穿穴更玲瓏。月自千秋照。人誰六藝通。堂封咫尺地。深愧素心空。						退陶詩可玩。厓鶴句仍奇。一板宛然揭。餘人徒爾爲。山高雲獨在。林茂鶴先知。興國千年事。逢僧說後期。</text>
<title>雨滯新居 三首</title>,<text>湖巖徙宅入甘泉。又向昌豐結草椽。何者爲留何者去。夷留終日卻茫然。						操築雲厓不用占。伴猿馴鶴豈相嫌。一軒栖息無邊趣。叢竹蕭蕭綠滿簾。						松風蕭瑟聽笙竽。閒興何須詠舞雩。一醉陶然消萬慮。任他天外暮雲孤。</text>
<title>東閣雪夜對話</title>,<text>東閣重來摠故人。夜深相對頓精神。酒因寒疾難成醉。詩得良朋自任眞。漠漠天雲將擬雪。疎疎盆竹獨長春。同憐白髮揩靑眼。坐見星河欲向晨。</text>
<title>幽居</title>,<text>半世東西南北人。林栖此日始安身。誅茅種樹渾忘老。埽地燒香卻任貧。坐擁雲屛山色古。行聆玉佩水聲新。養眞適性桑楡計。不許琴書汚一塵。</text>
<title>上元夜玩月</title>,<text>大地虛明若畫圖。新年已見一輪孤。洗來滄海塵何有。飛上寒空斗欲無。己與胷襟同灑落。更令林壑覺淸臞。堪憐鰈域三千里。寂寞繁華各自殊。</text>
<title>挽權通伯 㯙</title>,<text>高才奇命柰君何。蘧化光陰一夢過。淸灞月明人倚棹。儉湖風起水生波。前遊尙憶靑霞氣。暮道孤吟白雪歌。忍見含城他日路。桐枝零落夕陽多。</text>
<title>與李義夾 敬裕，權季善 馨復 同遊廣興寺。次季善韻。</title>,<text>禪樓寥閴好追尋。栖坐雲霞百丈深。老去工夫蜂鑽紙。春來物色鳥喧林。高談卻勝吟詩句。淸月還應照片心。數夜奇遊星散後。昏鐘曉磬尙餘音。</text>
<title>哭族弟公允 </title>,<text>緫角相逢到白頭。湖樓山閣揔前遊。三十九年非不久。秖今回首夢悠悠。						事親居室有和容。嘗糞黔婁又吮癰。餘力訓蒙能不倦。庭蘭已化玉芙蓉。						來把漁竿水落隈。長懷短抱好相開。伊來定恨新居遠。更隔新居入夜臺。</text>
<title>冲齋先生故宅。新頒心經。以繼先大王賜近思錄故事。諸公詩以識之。謹次以呈。</title>,<text>名賢十世澤猶餘。文藻靑巖有故廬。濂洛遺編曾讌席。漳泉眞訣又頒書。三朝恩綍天香濕。半夜靈籤寶氣噓。可但雲仍追感在。南州人士亦興於。</text>
<title>挽鄭丈 必復</title>,<text>眼前人事劇紛紛。遂馭鸞驂上遏雲。浪穩春江留好抱。風淸古木挹餘芬。言無可擇人誰惡。行不求知世莫聞。短棹扁舟乘興處。飛回惟有白鷗羣。葬遏雲山。</text>
<title>餞別李矦歸京</title>,<text>飄然鳧舃返淸朝。南國江山更寂寥。深巷薜蘿無過轍。白門楊柳有長條。當樽笑語皆陳跡。刻燭吟哦只此宵。渭水西流千里地。戀君懷友髮蕭蕭。</text>
<title>次逍遙翁族叔 宲 韻 三首</title>,<text>吾亭名太古。己非太古人。澗水千年在。靑山萬劫春。						休休更莫莫。天地一閒人。時乘黃犢駕。倒著白綸巾。						陟原將采菽。步月獨吹箎。懷遠多風雨。春塘幾夢思。</text>
<title>松禾倅權其天。移宰泗川。復次前韻以贈</title>,<text>耒耜從他出四鄰。淸風閒臥北窻人。小池波靜魚游樂。深樹雲來鳥語新。酒後每歌諸葛表。牀前時拜晦菴眞。村翁莫道金門客。頭上空餘折角巾。</text>
<title>挽金公叔</title>,<text>五桂林中第幾枝。盎然和氣嶷然儀。樓高百尺元龍臥。廈廣千間子美思。滕薛大夫元不屑。山林宰相也爭推。南州戹運逢蛇歲。白髮情朋淚謾垂。						失意之行得意遊。高陽東北是楊州。郵筒來去詩消日。珂馬聯翩酒送秋。劇戲曾言題我墓。哀詞今忍送君邱。他年若過西陵道。花鳥雲山摠解愁。</text>
<title>次逍遙翁韻</title>,<text>木食草衣無外事。老年身世任淸寒。靑山一半分僧與。金鯽千頭共客看。滿壑烟霞天所借。隔江風雨我何干。邨童挾策時來去。尋數工夫不素餐。</text>
<title>對雨 二首</title>,<text>秋雨不濕衣。秖宜懶僕睡。空濛遠山隱。晻靄紅葉墜。鴻鴈向南飛。紛紛緣底事。幽人臥空谷。閉門多愁思。						秋雨晴更好。晨天星月皎。東籬菊露垂。北嶺楓葉照。笑把一樽酒。坐對千山杳。陰晴果誰卜。萬事堪一笑。</text>
<title>陪仲兄會金谷書堂</title>,<text>堂臨翠壁畫中奇。泛菊淸樽是日宜。野寺疎鐘歸客聽。江樓新月白鷗知。惟將勝會追前輩。誰惜蒼顔異舊時。理屐丁寧留後約。鶴山楓葉落敎遲。</text>
<title>廣興寺小集。敬次退陶先生韻。</title>,<text>白雲紅樹深山寺。過劫仙歸物色留。不向此間賞秋月。更於何處得淸遊。						三年南郭緣猶在。半夜西峯月共留。花會已成陶韻和。人間不是等閒遊。</text>
<title>挽金川沙 宗德</title>,<text>林桂坊頭高朶蓮。中通外直出天然。根培湖水春風裏。香遠濂溪寒月邊。幸有后山蘭臭合。爭看沙岸棣華聯。何人今世同余愛。淚濕江南夜雨船。</text>
<title>次簡齋韻。呈臨齋柳秀夫 。</title>,<text>風埃倦踏六年餘。多意興公賦遂初。作舍人疑河洛法。傳家胷滿泗洙書。無華治蹟留章慶。觀物閒情付釣漁。一別居然驚歲暮。黃花影裏壁燈疎。</text>
<title>又次寄柳爾卿 相祚</title>,<text>先賢積慶至今餘。萬里雲程發軔初。天下治平惟此事。閒中日月讀何書。立身最怕虧山蕢。從政誰憂渴澤漁。持贈霜靴人莫問。老夫於世已慵疎。</text>
<title>金士容 相默 次廣麓，漁隱兩先生敍舊韻以贈之。謹步卻寄。</title>,<text>屋上靑山屋下水。林空月黑虎夔藩。思人懷古白髮長。有時目送西歸雲。何處寒鴻過洛水。瓊詞玉札相翩聯。君是荀家八龍後。乃祖廣麓慈明賢。修巖集中記一斑。可見霧豹文章多。化翁從來好戲劇。黼黻之計終蹉跎。閒中功業問何似。聖賢宮牆闢門戶。氣求聲感理固然。偕我漁隱泝千古。講學環中實有得。論詩檜下元無譏。烟雨湖山共襟期。金蘭之契殆庶幾。金舂玉應敍舊篇。至今神鬼勤護持。我祖遺什從子得。何翅披雲覩明月。嗟君才藝傳箕裘。翰墨蜚英少壯日。白首無成徒感慨。寒山歲暮蟄熊羆。安貧守拙士之常。不學百家逞巧技。儉勤持身業詩禮。弄月吟風泗水北。昨聞風痾能勿藥。但恐衰相空皮骨。邂逅甘文南北路。更喜精神如秋水。責我詩篇久未酬。愧我老朽眞無比。學道無成憂稊稗。爲官未達飢妻子。近向鶴山占一區。薪水餘閒嘯月夕。俛仰前脩遺馥地。閱歷世事棊飜局。悵望商山無四皓。何日橋頭降赤舃。獨有陳編滿床架。聖訓昭昭懸日月。杏壇春風縱未攀。肯數蔥嶺天花雨。風雅正音欲窺闖。所以於詩亦不武。秖賴殘年各安健。了此儒門一大事。相將義理澆心胷。莫效俗子徒口耳。辦得眞工苟勿懈。自可銖累而寸進。俚語蕪詞何足道。一紙聊報梅花信。</text>
<title>春祝 戊午</title>,<text>蒼龍按節斗回寅。陽谷陰厓一氣新。但願年豐家國泰。八方同作太平民。						翁鬚已白小孫孩。門戶維持亦殆哉。奉率汝能精一念。也應天降百祥來。						一室中虛坐老姑。山南唐氏世非無。雞鳴篇裏和琴瑟。父母亶其順矣乎。						橘奴魚婢共歡怡。牝馬雌牛各產孶。更有一般奇絶趣。滿山花木水通池。</text>
<title>與金溪，松坡諸友會廣寺滯雨。</title>,<text>招提境僻好相隨。白髮蒼顔摠舊知。不可無詩花發後。何緣有酒雨來時。人間聚散三宵夢。世外輸贏一局棊。喚客林禽能解事。靑山更指白雲期。</text>
<title>廬江四絶</title>,<text>獨抱孩孫坐釣臺。春山寂寂鳥聲哀。故人忽報廬江信。五老巖花無數開。						呼酒移筵上浩樓。楊花撩亂撲征裘。此翁誰與忘機事。沙上無心坐白鷗。													嚶嚶谷鳥付知音。浩蕩春愁無古今。綠江滾滾流如馬。牽動遊人萬古心。						天機活潑自生生。柳綠花紅各態呈。爲問前脩心法在。一川淸月照分明。</text>
<title>贈柳明瑞 廷燁 恩行</title>,<text>三月春光麗。千林霽景新。殘花分蝶翅。嫩葉露鶯身。引興含杯數。憐衰對鏡頻。今朝多戲劇。更作少年人。</text>
<title>新居雜詩 六首</title>,<text>卜居						老去苦塵喧。來栖鶴山兀。經營備四載。縱橫各九笏。滿架堆詩書。延交又容膝。涓涓北壑水。皎皎東嶺月。時有山僧來。指點古井渫。幽期愜素心。生事安足說。						鑿池						規地作小塘。連筩引淸溪。風蒲綠參差。蓮葉亦高低。金魚牽荇帶。白鷺立長堤。時於月明夜。坐看雲影栖。珍重伊川說。使我刮金箆。						種樹						山居十數策。種樹當第一。原隰列梓桐。前後雜楮漆。桃李與杏柿。收拾無餘物。傍人笑我老。何年食此實。行當身及見。亦可資後日。													治圃						古人志有在。不要膏粱想。我今學老圃。搰搰漢陰丈。分畦種佳蔬。土瘠苦不長。旱天葉半枯。憫若兒脫襁。安得鋤犂雨。共洗川原廣。鄰人頗淳厚。一束時分饗。						採藥						淸晨採藥去。山深雲氣多。長鑱倚石上。高唱紫芝歌。神農捨我久。百草失調和。六氣乖常運。萬姓困沈痾。誰知延年物。零落在山阿。						讀書						讀書亦多般。讀書非不好。涉獵資帖括。掇拾事文藻。中間一等人。有志求此道。或鑿平坦地。或呑鶻圇棗。嗟余晩始悟。秉燭遺經抱。漏器似盛水。無藥可持保。永念千聖旨。無限光明寶。談龍無縫罅。杜門且校考。</text>
<title>憫旱。次東坡旱後韻。</title>,<text>去年春水四澤溢。農家耕耘時不失。晩夏以後遂不雨。山野焦黑無餘物。涉冬跨春直到今。村村汲水十里出。富戶穀粟猶可貸。傍舍水漿不容乞。大江淸淺可超越。水田乾煖如房突。流民蒙袂形如鬼。田夫輟耕坐如佛。人言早旱如菑糞。及此得雨救萬一。况復三稅倍前時。萬姓嗷嗷怨入骨。昨夜地震疑䨓雨。前宵月蝕暗圭蓽。連年亢旱乃如此。誰道陰陽互伸屈。自古饑饉起羣盜。白髮書生憂漆室。天意人事杳難測。西風未解民悒鬱。桑林雲漢望我王。此心耿耿如赤日。</text>
<title>偶吟 二首</title>,<text>美人坐長夜。眉斂遠山色。何來郢中客。高唱白雪曲。一歌千金黃。再歌雙璧白。三歌已不可。四歌亦云凟。不是續貂尾。無乃安蛇足。幽懷不得吐。惻惻空歎息。						書經言執中。易象著時義。魚潛或在渚。䨓聲起處起。高山與深水。俱非平坦地。至人貴無名。蘊玉不沽市。難將俗士心。妄揣蒼穹意。寄語同心者。嘵嘵徒爲爾。</text>
<title>聞柳臨齋曳屐下堂傷其腰。每欲一問。而僕亦病已久矣。聊次前韻以謝不情。</title>,<text>葉舃纔歸木屐餘。茅簷泥滑雨來初。折腰不爲陶公米。謝客應繙樂子書。北塞何憂方失馬。東津聊擬共觀魚。故人亦自長多病。莫怪三春音問疎。</text>
<title>與疏首成叔晦 彥根 同遊虎溪書院</title>,<text>十里平沙幷馬塵。論文話舊摠情眞。推君滄海扶綱手。任我江湖把釣人。幸近佳辰供角黍。若過明歲又庚申。今行不是閒追逐。精義須應妙入神。叔晦與余同庚申生。</text>
<title>敍懷</title>,<text>乾坤大父母。惟人何藐然。苟不盡其道。與萬物同焉。憶余少小日。志氣頗騰騫。傑句詠鳳凰。奇材比楠楩。可但拾靑紫。便謂學聖賢。操觚遊文苑。宿儒相後先。南樓賞明月。西寺吟風烟。奇氣挾宇宙。胷懷包山川。騷壇立赤幟。泮璧搴紅蓮。維時李先生。湖齋闢鱣筵。摳衣束脡脩。請業備誠虔。經傳剖蘊奧。訓誨輒銘鐫。纔知柯不遠。未能牆及肩。偶然掛文網。乃至蟾江邊。花開方丈崖。詩酒竆探沿。歸來未數載。餘戹仍裹纏。扶老適渭水。冰雪路二千。地界鄰羯胡。韎韋但蹁躚。負米龍灣塞。悲歌鴨水堧。經年返故鄕。生事眞可憐。益厭塵世紛。盡室入甘泉。酷愛水落勝。巖邊擬結椽。蕭灑臥山間。庶幾俗慮湔。旣乏容膝安。况望別界緣。惜哉一掌珠。零落入荒阡。卜子猶喪明。矧余鍾情偏。鬼神旣劇戲。日月空回旋。海東屬休運。聖人握化權。不仕元無義。親命難佪儃。百步楊葉穿。四枝桂花姸。出口少年叢。期輔王道平。栖遲顔駟列。悵望雲鶴翩。未遂專城養。還催戴星鞭。百年餘寃恨。一息苟綿延。朝廷記存歿。殿御聊備員。出補完城幕。功名夔憐蚿。抱關豈辭避。身命固迍邅。吸雪華城途。扣冰錦江艑。寂寞玄都館。無事日高眠。藍丞眞負余。彭令憶歸田。驚鳧出高山。華蓋上飛仙 濟原有飛仙閣。道逢餓死屍。當食不下咽。歸來對妻孥。白髮添兩顚。盤空只苜蓿。槖垂惟詩篇。吾道固如是。十口幸安全。兀兀今六載。伉拙將誰愆。新居意不愜。復踰鶴山巓。茅屋八九間。石田百十錢。出谷看黃鸝。叫月聽杜鵑。方池荇帶縈。北嶺蕨芽鮮。馴階來白鹿。對案落蒼蝙。獨坐亦自怡。有客固一嫣。山牕日如年。竹籬匏花懸。冉冉肌骨銷。迢迢歲月遄。回光拊往跡。望越空歸燕。賦與不爲貧。一身備坤乾。倘能充其量。浩浩復淵淵。胡爲自狹少。膏火常熬煎。工夫有大端。敬義是單傳。方向貴先定。立志最宜堅。眞知兼實踐。不計筋力綿。慥慥庸言行。密密加精硏。極辛乃快活。泉達火始燃。聖賢千萬語。融會而貫穿。犂然口悅豢。不暇蟻慕羶。云爲日用間。活潑見魚鳶。六籍經刪述。後賢備註箋。專精求此間。師友在眼前。武公與白玉。老耄更惓惓。及此前頭促。可不益勉旃。往者不可追。來後宜補塡。仲尼與其進。舊行貴能悛。發軔從小學。庶幾開蒙顓。縱未盡性分。亦免病狂癲。近聞西方學。改頭蔥嶺禪。刑戮若粱肉。父母視蹄筌。我願拔其本。黨與盡斬剸。一脈或滋蔓。三綱應倒傎。春生幷秋殺。造化方完圓。况今夸毗子。肥馬飄長綖。惟思利孶孶。不念民睊睊。飢荒歲常仍。曾不賦役蠲。華膴論地閥。登進愛佞便。奢華競相高。十萬買一鈿。士風齊竽操。汙俗衛裳褰。頹波失砥柱。至化誰承宣。空懷展無地。閉口若啞蟬。難將嫫母質。强學東家娟。舍己耘人田。鄒聖已告詮。工夫在自家。世事付蒼天。但得仁顔氏。那匹壽彭籛。課兒撿樵靑。閉門草太玄。聊書平生懷。遺後作靑氊。</text>
<title>卽事</title>,<text>有菌笆籬邊。羅生雜小大。初如兒拳握。漸成僧笠戴。肥白眞可愛。性味曾所眛。申申戒僮僕。誤食必見敗。何來鄰家女。一見驚且怪。採掇滿靑裳。踏盡階間菜。始知可口物。近在數步內。緣吾眼不明。棄若糞土塊。遭遇亦有時。去登誰鼎鼐。世事多類此。一笑靑山對。</text>
<title>伏日偶吟</title>,<text>寂寂書齋裏。悠悠伏枕時。蟬聲撼喬木。匏葉護疎籬。未辦烹羊醉。難謀割肉遺。平生多少思。付與白雲知。</text>
<title>次老杜東柯谷韻 三首</title>,<text>靑山白雲裏。茅覆是吾家。地似鶯遷木。心如鴈落沙。藥籠收夏草。蔬架臥冬瓜。生事眞堪笑。中秋見稻花。						世故日千變。閒翁屋數間。徘徊聽碧澗。偃蹇對靑山。藥畝攜鋤去。蓮池帶月還。空階無俗客。一任紫苔斑。						節近龍蛇蟄。身甘鳥獸羣。芳菲襲幽草。黼黻爛閒雲。覽物悲年暮。尋詩任夜分。前脩忽已遠。萬事不須聞。</text>
<title>雜詠</title>,<text>竆阸平生不暫閒。栖身晩占一枝安。還同今歲焦禾種。雨澤沾時白露團。						早事科場晩學農。中間世故百端攻。欲從方策求心法。公案儒門隔幾重。													從來此學本心求。愼獨毋欺身可修。邊幅但成模樣好。純愚全保卻爲優。						吾心渾是一團天。利害纔形便擾然。動處試加提省力。不難明鏡照媸姸。</text>
<title>與李景瞻 周禎 約遊丹陽。過梧竹軒。次主人韻。</title>,<text>寒雲漠漠弄輕陰。梧竹閒軒幷馬尋。路指仙山歌白石。門臨流水奏玄琴。風過一壑笙竽閙。秋入千林錦繡深。詠罷新詩傾酒椀。乾坤方信有知音。</text>
<title>道邨盤松 俗傳禹祭酒手植</title>,<text>千盤萬屈臥虬龍。古老相傳祭酒松。主人直節容無處。留作深山偃蹇容。</text>
<title>遇風雨。投大興寺。次李景瞻韻。</title>,<text>濃陰欺暮峽。風雨解留人。病葉先辭樹。幽巖半露身。南宮詩草濕。北苑水聲新。夾岸聞雞犬。桃源不是秦。</text>
<title>用梧竹韻。呈吳參判 大益。</title>,<text>帶雨寒雲苦久陰。行行五日欲誰尋。鱸魚鱠細吳融宅。松桂林閒宓子琴。三峽愁心歸鴈遠。一泓秋思老龍深。徽之看竹非吾事。雪衲西來有好音。初聞丹倅還鄕。逢僧破疑。</text>
<title>水雲亭。與主人同遊。</title>,<text>秋風如酒著楓酣。仙峽遊人興可堪。山有情時盤作局。水無聲處穩成潭。芝花已老深秋九。竹杖同攜野服三。我是年來忘世者。近人鷗鷺羽毿毿。羽一作亦。</text>
<title>舍人巖得巖字</title>,<text>雲門侍郞墅。林下舍人巖。奇勝超山北。風流繼竹南。亭亭浮碧水。隱隱繞靑嵐。捫壁題名在。前遊十載三。竹南侍郞。五代祖號。</text>
<title>長林途中。得遲字。</title>,<text>長林經過問幾時。十載溪山摠可疑。三峽已寒秋穫早。重陽漸近菊開遲。風斜雨細穿雲屐。水淥山明滿袖詩。賴有故人靑眼在。一樽相對笑談奇。</text>
<title>行到丹衙</title>,<text>幽居意不適。愛此山水遠。玄晏素多病。康樂秋忽健。提攜會心友。探歷忘憊困。岧嶤檜山路。爛漫寒花嫩。稻黃南鴈豪。露白幽蛩怨。劃然發長嘯。奇氣橫九萬。雲亭與巖舍。異態各呈獻。秋風吹好句。勢如飛泉噴。念我平生故。淸襟埽塵坌。聲氣故相感。仙山持左券。迢迢地百里。耿耿心一寸。花縣得追遊。霞城要討論。遨頭去未還。客馬忽先頓。嵇門未題鳳。囝郞亦恭遜。但當團一席。要此愜三願。主倅作延命行。</text>
<title>仙遊洞</title>,<text>丹水不可泝。丹山不可上。靈眞此窟宅。陶老移几杖。平生仁智樂。寓此勝地賞。草木被昭回。樓臺助爽朗。而我生苦晩。塵襟無滌盪。動靜二者趣。玄珠付象罔。瞻友顧我言。曾聞湖齋丈。山水有定形。人性在充養。游玩苟得味。絶勝倚書幌。余乃喜而笑。芒鞋恣獨往。鯈魚游天機。幽鳥啼林莽。蒼山擁四面。雲霞互蒸蕩。觴詠適性靈。跌宕隘穹壤。樂哉今夕遊。歸足誇吾黨。靈丹縱未嘗。賢躅庶追想。坐彈山水曲。遙和龍門響。回笑龜窩子。猶走紅塵網。</text>
<title>丹倅還官。李稺春 㙖，黃樂善 最源 亦來。夜坐同話。</title>,<text>驛路行塵歇。江城鼓角寒。筵開仲擧榻。風落孟嘉冠。不負丹楓約。仍敎畫燭殘。終宵仙峽水。淸淡瀉心肝。</text>
<title>與四友將遊島潭</title>,<text>峽束䨓霆水。雲開錦繡山。寒花如有待。高鳥不知還。杳杳仙舟遠。悠悠客興閒。蕭然一蠟屐。遍踏嶺湖間。</text>
<title>遊龜潭</title>,<text>黃菊扶秋色。扁舟受騷客。平浮百尺潭。臥看千丈石。</text>
<title>二樂樓歌</title>,<text>二樂樓頭山月白。二樂樓下江水碧。江山水月無盡趣。今古何人能取適。俯臨官道通湖嶺。我曾幾度樓前客。征鞭促促羽化橋。白髮飄飄長林驛。邇來身閒病欲蘇。桂林來尋讀書宅。賓主盡是東南美。杯酒笙歌娛今夕。吾生差後數百載。恨不陪侍陶翁席。二樂之義細剖釋。江山虛樂有遺訓。暮年光陰眞可惜。早歸來故園。黃花開狼藉。</text>
<title>上仙巖</title>,<text>山開路轉深。上仙在是處。標建赤城霞。鰲戴歸輿嶼。叢叢玉面露。屹屹元氣貯。壺中別有天。白雲時來去。不妨呼石丈。元章倘見汝。偉哉造化翁。開逕列三侶。奇遊吾自有。壯觀天所與。他時約重來。山靈肯相許。</text>
<title>竹嶺</title>,<text>竹嶺之上何所有。客子新詩三十首。收拾丹邱景物來。丹邱景物依舊否。爬羅諸巖山鬼泣。分抉二潭老龍吼。昔我來斯楓葉赤。今我歸時黃花黝。從古名區不自勝。只待文字播人口。三巴生色得少陵。五嶺開荒因子厚。不須怨我錦囊滿。但當嘲我詩思醜。此老縱無筆如杠。胷中呑吐雲夢九。矧爾丹邱少淵藪。侑詩澆胷豈他物。壚頭洽有酒一斗。</text>
<title>白洞。別李稺春。</title>,<text>昨日踰竹嶺。今日君歸家。君家秋如埽。黃菊發寒花。</text>
<title>次姜順興 忱 韻。贈金翰之。</title>,<text>踏遍名區夢已凉。家山漸近馬蹄。九秋今日重陽過。黃菊誰家白酒香。萬事乖來年易老。三般同處契難忘。孤燈永夜心相照。一曲淸歌奏徵商。李摯詩。契分四般同。余與翰之有同庚，同進士，同鄕之契。</text>
<title>次柳明寅 建春 見寄韻</title>,<text>垂釣南溪去。披雲北嶺來。隨身一淸月。依舊照靈臺。</text>
<title>次判書族人公著 肅謝靈壽閣韻 己未</title>,<text>殘局吾門有大資。身登靈閣又能之。功名白傅懸車日。雅望黃扉發軔時。四百年繩先祖武。八千春映後凋姿。靑邱聖化連南極。我輩生逢不恨遲。</text>
<title>挽樊巖蔡相公 濟恭</title>,<text>嶽降箕騎了世因。維持東國一名臣。華城有疏金縢啓。前席無人玉漏頻。八耋遲回非戀位。三朝眷遇不由身。龍亡虎逝公私慟。誰是黃扉繼後塵。						萬鏑叢身莫我傷。魁梧器宇壓朝行。巖巖泰嶽浮元氣。浩浩長河接大洋。撐拄乾坤惟義理。昭回草木有文章。完名縱是公能事。不遇明王正不揚。</text>
<title>挽內兄金僉樞</title>,<text>渭陽全盛我能言。公侍雙巖幷睡軒。文敏家聲詩禮古。魯鄒鄕俗典刑存。德星夜聚陳荀里。梓樹春抽匠石園。一自先行零落後。靈光猶幸庇諸昆。						承祀刑家禮意知。才堪需世百無施。人殊智愚渾靑眼。弟盡賢良卽白眉。萬事任眞忘計利。三杯呼醉愛吟詩。究觀八十年間事。水鏡無名揔是師。</text>
<title>挽申時成</title>,<text>心如良玉貌如心。貧不移應富不淫。丹桂枝高雲路永。紫薇花落粉旌深。淸名萬頃流千古。風帆三山隔數尋。戀闕羇魂猶返未。楓林凄切杜鵑音。						靑春交契許心腔。旗鼔騷壇兩不降。草澗楓丹霏玉屑。花城月白注銀缸。八分詩草餘蛛篋。一策山遊負鶴谾。朝露晨星零落處。謾敎挽紙涕痕雙。</text>
<title>挽金子厚 墩</title>,<text>聰敏端詳寡過人。詩庭承學就函茵。賢兄又與相磨切。工業知應晩更新。						湖門諸子半荒原。不病卽衰吾輩存。晩向龜潭文會去。西風回首倍傷魂。</text>
<title>挽黃同樞 鱗采</title>,<text>從我先君翰墨程。三場科第發新硎。功名通判耽羅國。壽考收精極老星。晩景深探芻豢味。明時獨阻鷺鵷庭。樞銜恨未躋靈閣。憶古悲今涕泗零。</text>
<title>次權季善韻卻寄</title>,<text>欣欣花木映蒼顔。共對朱書一榻閒。興寺君能談此事。商岑吾且採其間。塵機雨洗前宵月。道味春深太古山。珍重重來留後約。剡溪莫學子猷還。						夢裏追陪丈席顔。申夭氣像仲尼閒。錦江春色浮雲外。玉磵風光暮靄間。爲叩源頭流活水。遂言前面對靑山。覺來冥誨尋無處。珠淚空垂買櫝還。夢拜大山先生。先生新除錦伯不赴。從容陪侍。仍問源頭活水指何物。先生笑曰。君輩見面前靑山。不識一理在。訪不能言下有省。覺而三歎作此。						疎慵素質又衰顔。何幸明時置散閒。萬卷蠧魚藏篋裏。數聲雞犬放雲間。臨溪菜潤蘇卿圃。繞屋花明謝眺山。倚杖細聽幽鳥語。長吟盡日卻忘還。</text>
<title>李子安 胤慶，汝根 宜秀，景瞻春伯 宗周，權季善來扣荊門。仍與遊廣寺。</title>,<text>一病三春臥鶴巓。諸公走馬望如仙。寒廚小設熬花餠。古寺行尋拄杖禪。嫩柳翩翩鶯出谷。遙山靄靄草連天。祝融豪興今追想。不有良朋孰使然。</text>
<title>四月。會龜潭。校正大山先生遺集。集中有是月遊龜潭詩。與會中諸賢伏次其韻。以寓感慨之懷。</title>,<text>物色分留地。淸潭深復深。如承當日誨。空負百年心。蠧簡供塵埽。鶯花莫浪吟。團圓永夜月。猶得照虛襟。</text>
<title>舟中次趙晩谷 述道 贈金上舍 道行 韻</title>,<text>長烟橫斷岸。來往一虛舟。如何今日別。載我無限愁。</text>
<title>挽權丈 㙖</title>,<text>幾載周旋几席間。論文把酒好開顔。欲知猥荷忘年契。題軸須看四佛山。						襟懷夷坦制行方。嶷嶷風儀野鶴昂。宗族歸依鄕黨敬。松西去後獨靈光。						庭蘭摧盡又孫兒。福善天心未可知。我亦鍾情傷虎者。多公言貌自怡怡。</text>
<title>挽金丈 柱國○遷厝時</title>,<text>倏忽人間三十春。灤和見處想前塵。才堪大局心微密。氣挾秋霜性厚仁。蘊玉今時無賤士。斷金當日有吾親。新悲舊慟餘生淚。回首梧阡已戊申。</text>
<title>七月之念。又會校先生文集于西山。伏次集中韻。</title>,<text>秋入爐峯暑靄淸。遺編披對八牕明。文章錦繡工裁製。義理天人說豎橫。李孔通家元自古。王余裒集最關情。偏憐白首相逢處。又是虛堂蟋蟀聲。</text>
<title>秋日雜興</title>,<text>一夜山園木葉非。籬邊叢菊獨芳菲。三春本自吾心在。千載無端宋玉悲。						鄰僧倭鉅齒如霜。削出枯松間白黃。近日兒孫頭角出。遺安先製讀書牀。													斜風細雨暗前溪。雜草叢林路轉迷。行到上頭佳絶處。千山萬峀一時低。						虛室中宵一氣神。汞鉛龍虎備吾身。神仙不必遊天上。梅福安期摠世人。遊一作昇。</text>
<title>哭河聖弼 命淸</title>,<text>屠維月夏五。哭我河聖弼。金火已改易。情思愈慘怛。南望涕先零。語到聲自咽。今春經一劫。君我幸不滅。握手說滄桑。開口詠詩律。忽傳南榮皋。使我形影孑。數余春蔥交。盡爲秋栢實。惟君得康健。六十隔數月。顔貌旣豐盈。齒牙淸且潔。大肉及硬餠。快嚼如刀截。顧余早衰病。仰君喬松列。每謂數相見。屐齒雙不折。文場與飮席。無君我不悅。崢嶸鶴佛宇。窈窕松黌室。年年又歲歲。相期無終畢。憶在湖巖日。童丱契密勿。硯墨竆朝曛。出入同蚷蟨。中年失此味。川嶺隔超越。蒼茫兩地思。浩渺難具說。晩築昌豐居。深賀繼前轍。人間新知樂。何似故情溢。勢利易雲雨。同心獨膠漆。蹟君平生事。胷次多曠達。抵掌談今古。奇氣每側出。才華早脫穎。詞格超等秩。朱書數千言。背念纔一日。藉藉場屋間。士指不累屈。羅隱命崯崎。唐衢哭悽切。居然五十載。牛箕守磨蝎。事育費拮据。藜藿困契活。嗟我萃韓竆。車馬未資恤。萬事屬烏有。已矣寧費舌。花辰惜阻閡。靑眼在嵽嵲。四月過仁里。丁寧後約結。君來在山菴。我步飛也疾。竆日而竟夜。談笑不暫訖。天公亦解事。飛雨歸途遏。佛燈明且熒。心界共灑脫。論詩到黃初。寄興視天末。誦我浮雲句。軒然脩眉揭。維摩方示疾。隱矦忽告別。且爾愼調保。无妄當易歇。孰謂臨歧語。遂作死生訣。高堂百歲老。曾不曉存歿。哀哀二孤兒。伶俜罹巨割。烈烈忠臣宅。寥落藩籬撤。下士登科第。意氣增突兀。君何才違命。局束了蓬蓽。百族多壽康。揚揚誇閥閱。而君抑何故。鹽車踣騠駃。悽悽仍惻惻。茫茫更忽忽。奇文誰共賞。幽抱無與述。悲秋聞古語。今日倍憭慄。園林凋蕙菊。山澗鳴鶗鴂。靈輀挾畫翣。飛旐引素紼。寒霜祖道開。落月薤歌發。空催巨卿馬。不見郢匠質。誄語餘六百。只是瀉萬一。</text>
<title>挽洪述祖 胤忠</title>,<text>正値黃花節。長懷栗里人。同遊曾四佛。高馭忽三神。行善家無忝。才優國未賓。他年過灣碕。宿草亦沾巾。</text>
<title>挽金參奉 一鍊○辛酉</title>,<text>龜鶴名亭古。風流後嗣賢。眞醇元性得。詩禮是家傳。聖代旌招晩。閒身苦疾纏。寢門違一慟。懷舊自潸然。</text>
<title>次李穎仲 堒 盆梅韻 壬戌</title>,<text>乾坤生意四時深。至節梅花定可尋。若道春光嫌太泄。知君未契伏羲襟。</text>
<title>孤雲寺。大山先生文集刊役時。次會中韻。</title>,<text>大道由來極渾全。幾人千載得眞傳。先生心上究精蘊。君子時中絶倚偏。可但東民瞻北斗。終敎南俗闢西天。遺文廣布嗟無計。那得家家替丈筵。</text>
<title>又以一律求和</title>,<text>迤隨溪曲上雲山。爲是遺文屬剞刊。緬仰鱣帷如昨日。空留鳳羽落人間。從他衣狗雲千變。好對林泉月一彎。深樹流鶯啼不盡。同人樂意定相關。</text>
<title>次梅花詩韻奉贈金景蘊 宗發○幷序</title>,<text>自我不見。不記年矣。公旣無意於世。托病不出門。僕亦病且乏驢從。未遂山陰之興。耿耿此心。未嘗不往來也。屬刊先師遺集于雲寺。扶病觸熱。一番往會則故人之廬。只隔小嶺。謂以公或不來。僕可以往見矣。雨戲事掣。此又不成。只以數書相投而歸。歸臥竆山。益愧古人千里命駕之誼。謹以東坡梅花韻。忘拙寫懷。此乃晦菴贈魏元履故事也。						有美一人白沙邨。十年不見空斷魂。扶藜策駑入雲山。有如佳約期黃昏。三千弱水隔一嶺。勝遊竟失秖花園。儀容莫覩風昂昂。笑語誰接春溫溫。吾人一會天亦戲。陰雨不見扶桑暾。知君倦出風塵腳。靜坐參尋不貳門。東湖雖好莫吟詩。妙道眞趣元無言。何當握手一大笑。細傾甫白論文樽。</text>
<title>挽斗菴金內兄 若鍊</title>,<text>銓部於公何有哉。聖明猶許上銀臺。經綸大手無因試。緋綠朝袍不自裁。南國文星前夜晦。雲鄕仙馭隔年陪。童孫當室男誰斬。孔壽雖躋獨可哀。公嘗言一官無自銓曹注擬。一袍未嘗自備云。						雲飜萬事丙申年。天數人謀孰使然。滿壑嚴霜松葆翠。包山烈火玉生烟。確牢知守心胷裏。恢廓襟懷笑語邊。吾黨從今無領袖。空留大地筆如椽。</text>
<title>和宋敬輔 相天 水落臺漁歌九曲 幷序</title>,<text>余性方拙。自知無用。只抱山水之趣。丙戌秋。決意入餘洞。葢取水落泉石之勝也。丁亥己丑。再罹世網。奔走南北。壬辰春。始定居焉。躳耕之暇。沿溪上下。舒嘯優遊。爲終焉之計。中間誤落風埃。十年栖屑。無補公私。而復遂初服。朱先生所謂以近事言之則可謂狼狽。以初心言之則爰得我所者。眞所以詔我者也。但竆約日甚。旣不得置數椽茅屋。且不利嗣續。返思首邱。逮丙辰。挈挈而來。寓鶴山之陽。然每想洞天烟霞。未嘗不西望太息也。今年春。廣川宋敬輔。避地于斯。凡溪山物色。莫不竆極探討。收拾肺腑。乃次朱先生武夷九曲歌以示之。風簷展讀。怳然若身坐巖厓。與之評品吟弄。起予之歎。其在斯矣。第所謂九曲者。與余之所排比者。大同而小異。葢江南曲，虹橋，登瀛谷三曲。余之從敬輔者也。南山陲者。余之前所命者也。石出臺者。敬輔從余石刻之名。而不知晩後改定者也。遂參互敍列。和成九曲。而櫂歌。更以漁歌。一則緣境記實。無敢虛誇也。一則僭猥是懼。姑從事於下乘之意也。顧詩語蕪拙。全無佳致。然覽此序讀此詩者。亦可以知余之志也夫。													羅峙蓉峯傡地靈。糚成洞府一溪淸。櫂歌今作漁家傲。水淥山蒼款乃聲。						觀魚臺						一曲臺如不繫船。何時扣枻泝長川。居人不識觀魚趣。一任銀梭擲暮烟。						聽澗亭						二曲潭邊聳石峯。昔人栖息寄從容。漁詞舊曲無因聽。汾水秋波隔幾重。李聾巖嘗作漁父詞。						江南曲						三曲輕灘失小船。採蓮淸興幾千年。邨娥猶唱江南曲。楚客鄕愁定可憐。唐詩。江南今夜雨。應濕採蓮船。又可憐江北女。慣唱江南曲。山谷詩。座中若有江南客。莫向春風唱鷓鴣。						南山陲						四曲南山立帽巖。白鷗飛下羽𣯶𣯶。中年好道家山北。玩月時時到石潭。摩詰詩。中年頗好道。晩家南山陲。						虹橋						五曲沿溪興轉深。人烟依約出疎林。石橋不斷虹橋路。溱洧無勞惠濟心。													石門塢						六曲高厓傍水灣。雙巖對峙作重關。邐迤細路穿將去。回首前遊亦等閒。						石出臺						七曲層層石出灘。平臺削立倚雲看。山高岸斷江聲在。不改冬天霜露寒。臺名取東坡賦水落石出之句。而詩意又反其語云。						水落臺						八曲臺巖正面開。晴䨓飛雪共旋洄。前賢芳躅今誰繼。時有閒雲自去來。													登瀛谷						九曲盤回境豁然。桑麻菽粟映前川。道人不復登瀛想。平地安身只信天。</text>
<title>挽權季善</title>,<text>論珠爲雹雹爲珠。一掬同藏驗有無。泉客隋矦吾不信。任他兒們一都盧。						根如珠結葉猗長。南北香難辨十黃。歲晩無人紉雜佩。月叢終夜泣寒螿。						蘇湖門下早摳衣。溪舍潛竆聖訓徽。何日境深人靜處。更談魚躍與鳶飛。徽一作微。</text>
<title>次笙潭十景韻</title>,<text>霞峯落照						亭亭西日暮光寒。半入深林半在山。細靄明霞相映發。閒愁詩思有無間。						山寺暮鐘						試問禪龕丈六容。鐘聲知在未撞中。嗟渠妙悟非眞諦。猶禮朝昏錦衲紅。						水邨朝烟						背岸沿溪三四邨。侵晨炊黍不開門。靑烟故解同鄰意。橫度山腰作一痕。													長林夜雨						敧枕時聞隱隱䨓。夢中詩思爲誰催。淸晨起視長林濕。知是前宵白雨來。杜詩應是雨催詩。蘇詩颯颯催詩白雨來。						斷橋殘雪						殘雪霏微野色荒。小橋橫斷北風凉。騎驢倦客濃詩思。吟到歸雲漏夕陽。						兩岸春花						天回二十四番風。夾岸春光錦繡中。若使乾坤無此理。桃花能白李能紅。													沙汀漁笛						醉覆簑衣臥柳根。竹筌忘卻置沙痕。中宵起唱漁家傲。和月寒聲落遠邨。						石逕樵歌						崎嶇石逕傍高涯。擔重靑樵日又斜。同伴已過溪水去。依然猶自唱山歌。						潭面游魚						潭心澄澈若空虛。游泳銀鱗潑潑且。自動天機非有樂。莊周眞是不知魚。						磯頭睡鴨													無端風雨過山巓。獨自忘機野水邊。爛漫羣雛相傍處。雌雄仍對荻花眠。杜詩。衆雛爛漫睡。又云。沙上鳧雛傍母眠。</text>
<title>餘洞雜詩。次晦菴雲谷二十六詠。</title>,<text>餘洞 洞號以餘。俗稱南隱。數之所餘。宜隱不見。						納納大乾坤。猶餘此一谷。方音號南隱。遠世立於獨。						萬石洞天 一洞奇巖錯落充滿。厥數難知。遂號爲萬。						化石初平羊。遍身苔蘚翠。從知石奮富。讓此零亭麗。柳文。有零陵萬石亭記。						下瀑布 巖高十丈。泉流呑吐。風雨雜作。龍鸞飛舞。						愛此晴䨓響。崎嶇一逕尋。誰傾玉壺酒。崩倒亂山陰。						石門塢 神斧鑿開。儼然成門。雙磎之奇。未足稱焉。						巉巖石門開。縈紆細路入。閒人獨來往。不知塵事急。						藥水井 有冽寒泉。湧出山頂。愈風治濕。往來井井。						靈泉出石竇。澄泓倒空碧。時有已疾人。沐髮晞滴滴。													石出臺 山前水涯。大石高出。旣從蘇賦。又以記實。						高巖臨淸流。面勢平若堂。何時一茅屋。抱此明月光。						釋耕巖 東西石田。傍水依山。我學龎公。遺子孫安。						淸晨驅牛出。耕盡石角峩。釋耒一長嘯。前山出雲多。						長嘯臺 藥泉之上。有臺嵯峨。我思之長。其嘯也歌。						登高意不適。劃然發淸響。何似蘇門山。半嶺松風爽。						考槃巖 石臺如盤。在澗之涘。其下鳴泉。鏘然宮徵。						濯髮淸溪曲。振衣高岡寒。聊隨荷蕢者。山前看考槃。						臥龍巖 石出之東。巖臥如龍。菴題廬阜。人在隆中。						在田藏鱗甲。吐雲滿山谷。豈無天行意。聊臥一溪淥。						浮玉島 弇山之園。有此佳名。我今錫爾。石中琤琤。						小島浮水中。無地規藥圃。春來山花發。呼朋團餠煑。						乾畫巖 翠石白紋。橫截爲三。古者庖犧。俯察此巖。													自成乾三畫。浩劫不融液。誰知天地間。萬化從此出。						控鶴臺 烏鵲飛後。孤鶴東來。一世文仙。今安在哉。						嵯峨鶴駕山。翔舞隔林樾。何時化道士。揖余仙舟月。						水落臺 名載地誌。跡留厓翁。金剛一片。在此山中。						水落名壽樂。先師曾有敎。自慚仁智術。白首負功效。						石室巖 以室名巖。昔人所牓。雨可以避。書可以藏。						蒼蘚糚棟宇。白雲鎖牖戶。著書藏十襲。不許時人顧。													作醴巖 嵌空石竇。盆盎天成。於焉爲醴。酌我友生。						神契窪樽世。夢斷香醞府。天公餉至樂。石間得佳醑。						臺上松 石上挺然。翳日鬅鬠。可愛高節不改風霜。						鬱鬱蒼髯客。蕭蕭管送迎。滌我三伏熱。時奏笙簧聲。						東隱屛 數疊東嶺。展開翠微。採名武陶。物是人非。						臺巖是我家。翠屛作我友。月出送寒影。飮我杯中酒。						西隱屛 芙蓉之麓。來峙溪西。張拱端好。不高不低。						對峙東屛面。來從北蓉頭。糚成錦繡障。結束䨓霆流。						砥柱石 力排狂瀾。根斷泉源。培擁若厚。寧致中顚。						正捍黃流勢。忽仆淸潭深。初晩判兩截。使我一悲吟。						籠魚梁 瀑布西坎。細通安流。跳魚不靈。爲人坐收。						懸流不自上。回集深坎裏。何勞操網罟。已見落刀几。						盤陁石 隱見隨時。陶翁所取。倘遇樂天。萬牛回首。													盤陀白玉盤。傾瀉長虹飮。我則不語奇。流漱而石枕。						幞頭巖 神皇手賜。藏于花校。今見玆巖。厥像惟肖。						中華好文物。獨在我花嶺。天公本會事。山石先送影。						濯纓潭 濁斯濯足。淸斯濯纓。水所自取。我本無情。						我有紫玉纓。鏘鏘若鳴澗。更恐緇塵汚。一洗烏敢慢。						林亭坪 林亭開曠。翳然桑麻。値林叟語。至山日斜。						興來竆水源。林亭通細道。邂逅農談叟。植杖藉靑草。													華表柱 亭亭石柱。高浮半天。唐人槌碎。古語其然。						北望石華表。參雲勢奇絶。上有白鶴歸。下看靑帘設。</text>
<title>敬次退陶先生江亭詩韻 二首○幷序</title>,<text>江亭詩。退陶先生歷訪吾先祖磨厓公而作也。公以大冢宰。退休於江亭者十有餘年。先生與公。年間六歲。地近數舍。其平生心事出處。必有目擊耳聞而心艶焉。故稱詡有如此者。正如先生挽詩相表裏矣。敢以蕪語。聊寓感慕云爾。													行藏在我不由天。未老投閒方是賢。吾祖淸風陶老筆。千秋洛水共淵淵。						壺中日月影中天。賓主東南會兩賢。莫道虹橋消息斷。流波猶自濯纓淵。						原韻						小舟橫渡一江天。草屋中間謁退賢。上洛巖前千丈水。從今換作判書淵。</text>
<title>謾吟 六言</title>,<text>偶爾撥置黃卷。悠然坐對靑山。道機活潑自著。塵事擾擾何關。													案頭金箱玉軸。牕外明月淸風。命運天公分付。身心自家實工。</text>
<title>敬次大山先生集中韻 二首○幷序</title>,<text>先生文集二十七卷。刊畢于孤雲。距易簀二十有一年矣。得一件伏讀。如入海觀龍。不可包羅。眞義理之淵藪。聖學之契勘。而爲冥途之指南也。小子晩始承學。旣不能卒受旨訣。乃欲區區沿泝於遺編之中。悔恨之私。死有餘責。賴天之靈。倘或因文而得其意。因其意而彷彿其進於此者。則豈非大幸。而非區區所敢必也。遂次集中數詩。以寓其感懷之萬一云爾。						堂前濂翁蓮。堂後衛公竹。此間奉遺集。悲喜爛盈掬。恭惟百年工。戒懼而謹獨。垂帷泝閩洛。抱鉢泣禪宿。言行儒林式。存歿世運卜。山梁餘一慟。簡編空三復。庶循榘矱在。暫回車轍覆。只愁鶗鴂鳴。秭稗遽先熟。													右次李白紫極宮感秋詩韻												先師躳敬義。存制無莫適。氣像春風穩。胷懷秋水碧。追惟陪侍樂。依依一晨隔。竆廬遂枯落。誘掖慚曩昔。斯文幸不墜。重使懦衷激。山頹廿載餘。梓繡諸公力。溪波接道脈。海左立準的。高深聖可學。平易蒙可擊。願奉塵刹身。不隨風霜易。庶幾存坏墣。敢望造閫域。千里跬步自。九仞一蕢積。斷斷此心期。不轉鶴山石。													右次和寄李學甫韻</text>
<title>金雲老 龍壽 避暑來栖白雲菴。簡寄一絶。</title>,<text>故人栖山寺。身與白雲閒。我欲從之去。蒼厓不可攀。</text>
<title>挽金聖圭 宗錫</title>,<text>中古高陽里。如今進士邨。花繁看氣象。河決聽談論。月夜琴絃續。春風彩袖飜。居然病消渴。寂寞閉文園。</text>
<title>效建除體。贈金景蘊。</title>,<text>建劒集儒成。千載牖昏蒙。除非竭才人。誰辦希賢功。滿堂列圖書。冀見天誘衷。平生若大夢。餘日將無同。定知一念靜。可鎭萬事紛。執志苟不堅。斯須千里奔。破除塵俗累。怡悅卷舒雲。危塗車暫回。靜界鹿爲羣。成己與成物。本來非二致。收心苦不早。素計謾拋棄。開懷無處所。獨酌黃花觶。閉口絶吟哦。爲子聊致意。</text>
<title>廣興寺。呈地主鄭矦 東觀。</title>,<text>使君風致出塵埃。楓菊佳時踏遍迴。禮樂三千尊道院。雲霞十二御風臺。衣裳尙帶仙眞氣。囊篋應多錦繡裁。歲稔民安公事少。呼鷹不妨約重來。</text>
<title>挽趙承宣而盛 錫晦</title>,<text>漢州高閥挺然姿。科第文華世共推。對處靈襟無表襮。行時卽地有經奇。翺翔臺府淸名在。敭歷東西異數滋。可惜未躋耆社壽。不徒先哭二郞悲。</text>
<title>偶吟</title>,<text>隨雲度隴上。行樂繞池邊。世事渾無管。眞心得自全。</text>
<title>和陶集飮酒 二十首</title>,<text>其一						我本不嗜酒。時復一中之。春風明月下。秋雨菊花時。對我會心友。興趣其在玆。都督有妙理。從事無猜疑。逍遙醉鄕裏。左手車螯持。						其二						塵寰未愜意。來栖鶴駕山。平生耿耿懷。難與衆人言。無事習靜坐。度日如長年。謾詠詩千首。何必後人傳。						其三						鄒聖剔四端。思傳渾七情。理氣互相發。考亭定其名。卓哉陶山翁。分合曉後生。云胡守一偏。浪使愚者驚。是非論說間。害道眞無成。						其四						鳳鳥生丹穴。一擧千仞飛。崑山無竹實。惻惻我心悲。不逢舜文世。飄颻將焉依。恥與羣雞啄。含書且虛歸。西郊祥麟踣。甚矣吾道衰。自珍瑞世文。何計素心違。						其五						山容不厭奇。溪水不厭喧。本是無心物。從渠性所偏。人生異於是。仁智樂水山。旣靜復宜動。可往亦可還。此理要心得。不在謾多言。						其六						非者非眞非。是者非眞是。隨他所好惡。容易加譽毁。至人無物累。觀理忘我爾。所以千載名。多不在紈綺。						其七													芙蕖生淸池。參差發紅英。露珠葉上圓。明澈可人情。得雨還蕩漾。隨風輒瀉傾。最怕飛鷰蹴。生憎跳魚鳴。人心正如此。戒謹保餘生。						其八						粲粲黃金花。歲晏抽芳姿。生成雨露根。披拂風霜枝。幽簷香自遠。月籬色更奇。柴桑人已遠。浥露竟何爲。閒吾托晩契。幸不爲人羇。						其九						人生本同胞。曠然襟相開。何事甘陵部。始自黨心懷。陵遲逮唐宋。世道日以乖。憸邪毛吹瘢。賢哲樹爲栖。奸碑洛二龍。僞籍震四泥。苟非皇極建。難望大道諧。阿誰障洪流。牖此摘埴迷。千秋阮步兵。慟哭竆轍回。						其十						人心常要活。何曾滯一隅。莫憂山逕塞。平地有大途。脂車秣吾馬。白日緩緩驅。陟彼崑崙岡。冀州覽有餘。歸程戒勿迫。返此安宅居。						其十一						淵明高世士。考亭屢稱道。獨有責子詩。見譏花溪老。苟慕賢與達。焉甘巖穴槁。責愚非眞怒。中心實喜好。獨守典午春。竆約以爲寶。吾言豈妄云。得之言意表。													其十二						孺子本食力。終歲無閒時。縱免躳操耒。勞心曾不辭。植杖聽田水。吾師其在玆。坎坎伐檀木。置河不復疑。耕也亦有餒。聖訓豈余欺。秋來秫秔熟。釀酒一飮之。						其十三						桃花夾岸紅。我廬非人境。山鳥語間關。灑然心耳醒。披書對聖賢。賾處挈其領。遇興或吟詩。桐葉揮毛穎。吾道固如是。心源自昭炳。						其十四						閒居懷渺渺。坐數千歲至。名利如醇醪。一飮終身醉。嚴龎及陶蘇。作者列第次。縱然遺塵累。未達天爵貴。遯世依中庸。孔言宜深味。嚴子陵，龎德公，陶淵明，弘景，蘇雲卿。						其十五						平生仰大賢。薄遊陶山宅。樂齋閱璣衡。淵臺玩芳跡。嫡統傳紫陽。相後年四百。遺編欲尋緖。眼暗頭已白。往者已無柰。來日足可惜。						其十六						早詣吾先師。至老竆六經。銖累更毫分。畢竟集儒成。靈臺無點累。皓月明三更。小子晩聞風。操几趨門庭。終然無寸得。奄到鶗鴂鳴。徽言空在案。悢悢此心情。						其十七						我願挾飛仙。兩腋駕天風。千秋乘氣機。浮游八紘中。泡花閱起滅。瓊液大道通。海水杯中瀉。牕扉掛月弓。						其十八						陽和發天地。萬化各自得。十年憂夏旱。人心定滋惑。秋機空杼軸。冬候倏閉塞。伯始在朝廷。嫠婦謾憂國。天民天不恤。有口還自默。						其十九						少無需世才。晩學爲貧仕。栖遲抱擊間。無補人與己。斗祿不自濡。何論穀爲恥。幕鷰難久巢。浩然歸田里。甘泉無廛廬。鶴山有堂紀。睆彼綿蠻鳥。邱隅知所止。生事日蕭條。但有蒼天恃。						其二十						時文關世運。割剝喪天眞。怪怪西天學。敗盡畿湖淳。禽獸尙不如。機巧逐年新。願收萬卷書。一炬付嬴秦。徒使王茂弘。擧扇西風塵。憂時竟何益。修己宜愼勤。正心察四有。刑家和六親。聊下蕫子帷。不問魯叟津。閒中尋山屐。醉裏漉酒巾。優遊度餘年。方是世外人。</text>
<title>贈別金翰之謫明川</title>,<text>靑邱偏小海之涯。南北東西若一家。七十忠宣曾萬里。二千關路豈云賖。						吾心吾道白無疑。天日昭森在上知。冰雪關河前度客。達如斯又舍如斯。						倚伏榮枯自好還。直須談笑處其間。若敎陪奉身心去。不汗京師問志完。						哦詩適性易忘憂。時對紋枰足散愁。縱有麴生能入室。次公多酌且停休。						涪陵傳裏閱消長。南劒書中飫口腸。但得安心仍玩理。不分平地與瞿塘。													寒泉會別惜差池。朋友今誰兩得之。尤怨人天俱不可。惟堪持贈隱矦詩。</text>
<title>贈金翰之謫中 癸亥</title>,<text>天公劇君醇常醉。薄送竆徼無酒地。酸辛稷露不堪飮。但吸七寶山之水。山水高潔絶纖埃。輕身勝瘴似薏苡。面上紅㿀日漸消。胷中痰暍仍良已。神色腴澤骨相殊。唐擧見之驚且喜。歸來高臥黃田亭。山中宰相子眞是。</text>
<title>行視靑田洞。得古風三十二韻示兒衱。</title>,<text>白公千里間。崛起此一鶴。飛翔勢奇峭。扶搖氣磅礴。雄鎭十州境。控制千山壑。仙人爛柯臺。何王禦倭郭。中有靑田洞。天藏地設鑰。僧廬廢已久。遊客罕領略。平生抱林趣。良日穿芒屩。上上疑無地。深深忽爾廓。圓秀白雲峯。作主展兩腳。洞天窈而曠。奇石繡相錯。摘星峙北維。千尋露劒鍔。濃蛾散東南。百里連錦幕。混混山下泉。鏘鏘鳴琳珞。平沙明一練。豁然見淸洛。誰知萬山中。兼此樂水樂。處高地若卑。外約中實博。偃蹇出俗凡。平坦不刻削。偉哉造化翁。辦此費經度。寥寥千百世。吾眼乃不矐。宿志違四方。遺恨在水落。得此勝得官。手舞足仍躍。三拜鶴山神。吾身今有托。願得百年壽。迨此七架縛。依巖竹園開。引流蓮池鑿。春來萬樹花。秋至百種藥。緗帙滿庋架。金箆刮昏瞙。蘭臭慕賢達。蕭斧誅奸惡。三逕望羊求。一竿釣寂寞。優遊樂天放。是非覺今昨。此計倘得遂。天意正不薄。視彼塵世忙。奚翅蠛蠓若。松風與澗月。丁寧留信約。</text>
<title>次李仲章 天燮 鳥字韻 四首</title>,<text>潑潑游沼魚。嚶嚶出谷鳥。感物拋黃卷。懷人坐碧草。何能揷羽翼。展此雲樹抱。迢遞龍州路。一夢未了了。						嗟哉竹下翁。經濟在花鳥。循除菊露挹。閉門太玄草。渭上釣虛垂。隆中膝長抱。遠和九曲詩。夷山靑未了。													坐詠綿蠻詩。人而不如鳥。莫說世間事。春林憂百草。願偕同心人。上山黃犢抱。此意亦蹭蹬。何時宿債了。						簷間罷午睡。花外聞啼鳥。客至埽塵榻。雨過添閒草。白雲謾舒卷。靑山自回抱。呼樽成一醉。聊爾歲月了。</text>
<title>挽權希進 進道</title>,<text>少小交情老更深。居今猶保古人心。一門風範松西亞。千首新詩草澗潯。蓮榜幱衫名苦晩。萊衣姜被世同欽。豈知金谷燈前話。竟報嵫山別後音。衰服懸柂蛛網遍。朱書滿案蠧塵侵。襄中耆舊無多在。竹下風流不復尋。末路漸稀靑眼友。竆山自詠白頭吟。橫歌題寄傷神處。桃李無言落晩林。</text>
<title>陪舍仲。同諸老伴遊先祖磨厓公江亭遺墟。得近體三首。</title>,<text>公年四十餘。已退歸。凡優遊於江亭者十餘年。而中經乙巳。超然獨免。郭林宗諸人。不得專美於前矣。老先生所以欽歎詠歌者。其在斯歟。今其邱麓廻抱。大江縈帶。烟雲魚鳥。極其醞藉淸曠之趣。若藏修遊息。排鋪以花石。周遭以園林。其勝槩當不讓於沿江上下諸名區。况以老先生詩懸之楣間。豈不昭回輝映而與天壤俱弊哉。眇然雲仍。旣無力以營之。然繼述之美。不能無望於後人也。於乎欷矣。						公須浦口窈然邱。人去亭頹物色留。陶老題篇懸北斗。洛公遺躅對東頭。芳洲石老山無語。野渡舟橫水自流。安得數椽看突兀。一區楓竹與心謀。先生挽公詩。云淚灑靑楓苦竹叢。						野服婆娑月一邱。靑雲捲盡白雲留。閒中玩理應黃卷。林下休官尙黑頭。誰識午橋眞樂地。惟談己禍是賢流。從來遠引非忘世。不在朝端不政謀。													百載來遊指某邱。陪兄呼友得遲留。水如銀漢傾坤尾。山似樓船向石頭。此日雲烟猶勝槩。當時賓主最名流。先亭肯構嗟無計。愧我孱孫亦拙謀。白文寶映湖樓記。首艮尾坤象銀河。</text>
<title>七月旣朢後。與李景瞻同上廣寺。謹次退陶集中月瀾寺書懷韻。</title>,<text>名山鶴駕可藏書。愧我文詞百不如。攜上諸天雲去後。照看心地本來虛。階憐紅菊迎寒露。洞擬靑田結小廬。醉興何關塵世事。餘年聊爾送樵漁。</text>
<title>酬李春伯和寄書字韻</title>,<text>好友投詩勝得書。胷襟淸豁御風如。西山高駕三秋負。南國騷壇一座虛。洛汭無名康節傳。河汾有策仲淹廬。靑菰紅蓼多閒趣。安得仙舟共事漁。來詩。自嘲無名。故尾聯及之。</text>
<title>酬李猷汝 周世 書字韻</title>,<text>一門諸從摠詩書。五竇三羅古或如。地繞江湖專爽朗。身閒林壑養淸虛。蒼苔雨潤天隨里。綠柳風輕靖節廬。最是斜陽蘆笛岸。新詞遙和白頭漁。</text>
<title>再行視靑田洞。得幽絶處。前所未見也。謹次退陶東巖韻。示兒衱。</title>,<text>攀引藤蘿到上頭。三臺淸曠九皋幽。叢叢石筍搏成巘。曲曲巖泉會作流。壺裏開荒應有待。雲邊送老豈他求。認庭爲室多如此。探賾眞工可自休。</text>
<title>挽七松亭權進士 啓萬</title>,<text>鶴老梅疎氣格全。七松亭裏坐超然。牀橫古簡春生座。琴奏瑤徽月上弦。世外名留蓬島石。人間壽得洞賓錢。平生蘊抱憑誰問。寂寂幽函閉草玄。</text>
<title>呈趙梧竹軒 三首</title>,<text>暫示維摩疾。寧招屈子魂。竹風香細細。梧月影痕痕。得句籠元氣。扶藜出洞門。靈籌添甲子。鹽米又天恩。杜詠竹詩。風吹細細香。						翁壽何能爾。於詩得養生。丹砂玄鳥頌。黃嬭白鳧行。浹髓忘寒饑。揮毫樂性情。不須勤吐納。容易匹籛鏗。						萬事有今日。百年知幾時。狂歌忽自笑。短舞不勝垂。淺閱麻姑海。深傾杜子巵。平生綻襪線。濩落覆漿詩。</text>
<title>挽趙晩谷</title>,<text>大晝昏冥日月峯。文星墜地晥如烽。紅光滄海樓噓蜃。紫氣豐城劒化龍。天若有心還寂寂。人因無眼混庸庸。百年公議惟靑史。一任孤墳宿草茸。</text>
<title>八音歌。贈金景蘊。二首。</title>,<text>金花滿階黃。玉露下庭白。石壇植藜杖。曠然千里目。絲毫蔑心得。歲月愧虛擲。竹帛未垂名。几案空書牘。匏擧憐寄蝣。蘆含慕冥鴻。土炭病或嗜。膾炙衆所同。革心誓日新。勉哉桑楡工。木食與草衣。受說延平翁。						金公人中豪。秋霜頭已白。石交曾自許。十年阻眉目。絲綸未獻替。素心惜浪擲。竹筒詩千首。緗帙書幾牘。匏繫各一方。悵望鱗與鴻。土壤幸不遠。衰病柰相同。革車駕良馬。逝作呂安工。木鳥雖出谷。畢竟兩衰翁。</text>
<title>元朝 甲子</title>,<text>漠漠竆陰一夜收。梅花欲發暗香浮。天回斗柄扶龍馭。地聳祥光繞鴨洲。虐雪餘威寧久肆。雲鴻歸路已先謀。遙知萬戶長安裏。十二緗簾摠上鉤。						病裏安身木榻宜。高山琴曲問誰知。心如驥伏長千里。耳學蟲鳴自四時。强佩桃符消舊戹。閒招楮友贈新詩。爐烟散處金樽煖。一點春光曉上眉。</text>
<title>挽金內兄德翁 象鍊</title>,<text>齊瑟羞操肯事竽。明時林下任衰儒。淸高標格疎梅老。閒遠精神瘦鶴孤。行義今誰歌董狗。玄文空自付楊烏。東風綠草寒山路。進士丹旌曉露濡。</text>
<title>敬呈趙同樞 相抃 進士回榜宴席 幷序</title>,<text>公而立。有一中英廟朝進士科。今上甲子。實回榜之歲。則公之年壽。不待絳縣之推而可知矣。恩牌重宣。崇資荐加。而神力康旺。匙著穩健。盛矣哉。未之前聞也。訪以鄰鄕後進。亦蒙慶席之速。而蒲柳先衰。松鶴無分。未得趨參於衆賓之後。瞻望羨艶。兼切悵恨。謹述四韻一律。以爲乘韋之先。						畫鼓穿林繡幕斜。金宮銀牒到山家。遼陽白鶴千年柱。璧水紅蓮舊甲花。卻訝雲仙平地降。遙瞻卿月老星加。聞公康健如彭祖。瓊液休煩祝壽遐。</text>
<title>贈金子野。兼簡蘇湖沙邨求和。</title>,<text>疎慵獨自閉雲關。松影禽聲落照間。小砌芭蕉新葉長。方池菡萏舊香還。故人書斷疑相忘。謾興詩成懶不刪。百病年來無外念。心安方是此身閒。</text>
<title>七月旣朢後。與金君楫 光濟，金景理 相燮，聖爲 宗鐸，李幼珍 宗儒。泛舟遊上洛臺。仍尋先祖磨厓公江亭遺墟。遂賦二律。</title>,<text>蘭舟容與泝長灣。蓮岳蘿峯縹緲間。翠壁千層開繡幕。滄波一帶隔塵寰。奇遊世外羣仙會。𨓏蹟雲邊獨鳥還。好是湖山成活計。深秋攜酒更躋攀。													右上洛臺												山蒼水白荻花天。嘉客仙舟共泝沿。草綠某丘秋靄裏。沙平遠樹夕陽邊。一江上下多名榭。萬里風烟屬野田。墜業殘孫鳩計拙。可能他日起茅椽。													右江亭遺墟</text>
<title>贈金翰之歙谷謫中</title>,<text>千里相思一恨多。孤臣三載未還家。雲橫北極天何遠。路險東關日正斜。海國音書疎白鴈。蓬山物色負黃花。何時川社同庚會。笑對華筵酌紫霞。</text>
<title>挽李景眞 憲儒</title>,<text>協陽門外列鵷行。銀燭煒煌玉漏長。申懇輿情昭雪願。丁寧天語闡揮方。當時謀事君攜我。此日傷心海變桑。灑涕濡毫編一冊。封題藏篋待千霜。						中心仁厚外文華。榮養詒謀摠可誇。治績應留循吏傳。遺風不忝大賢家。忍看陳跡金堤路。恨失聯鑣玉院沙。司馬同年餘歙谷。生離死別兩悲嗟。</text>
<title>挽柳皡汝 象春</title>,<text>名門長德日彫零。回首前遊閱幾蓂。酒後精神秋菊老。吟餘風味古松靑。山菴杖策雲生屐。江榭聯襟月滿櫺。初夏一書成永訣。有時披對想儀刑。</text>
<title>送金子野之任伊川</title>,<text>百里丹陽未展才。名都新命此重來。閒庭花落排衙罷。古峽春深勸耨回。撫字應思明主惠。繁華秖恐化翁猜。竆山病客還生色。遠望行塵獨上臺。						閙處要須舊學商。寧同流輩謾隨行。春城時雨環千里。鈴閣鳴琴化一鄕。但取淸名酬聖主。莫將生事念諸郞。師門旨訣情朋祝。倘記心頭置座傍。</text>
<title>挽宋敬輔</title>,<text>聰明文學冠吾徒。而立纔過衆體俱。一擧公車是糠粃。聲名堪笑滿三都。						溫醇性嗜聖賢書。竆理脩身兩不疎。會向源頭尋路脈。觝排功利斥玄虛。						最是逢迎壬戌秋。愧無雞黍謾淹留。論文稽古眞閒界。譜石評雲亦勝遊。						攜酒橫琴上石壇。高山流水爲君彈。烟霞滿眼忘塵想。一陣光風泛月寒。						吾衰君病謾相思。時惠長牋又短詩。聞道中庸疑義草。凈書他日付塵丌。						嶺士咸嗟運九陽。街童猶惜善人亡。誰知鶴下呑聲老。不但哀君正自傷。</text>
<title>次金子仰 𡐹 見和韻</title>,<text>塵事紛紛不我關。衰齡養病此山間。南江木落龍長臥。西嶺雲深鶴自還。汗竹陳編時點閱。栽花新譜任添刪。平生虛度眞堪恨。已老投閒豈是閒。</text>
<title>示山栖諸友 權奎度，金璉燦，權錫寅，朴在龍。</title>,<text>白石菴前一逕微。靑襟遊客抱書歸。孤燈雙眼明如鏡。不借西峯落月輝。						枯淡生涯粥飯僧。竆山雪屋繞蒼藤。少年前路遙千里。莫學斯翁百弗能。</text>
<title>七夕日。因鳴玉臺文會。到鳳停寺。乙丑</title>,<text>天河牛女渡。古峽馬蹄輕。山色扶樓翠。秋容入磬淸。風流餘我輩。雲物憶先生。回視烟塵界。千林滿眼平。夕靄籠山滴。攜樽獨倚樓。林花依露淨。遠樹挾雲浮。落落男兒志。悠悠澗水流。同人期不至。坐對白蘋洲。</text>
<title>挽權台仲 鼎鉉</title>,<text>末俗奔趨聲利關。此翁高致在淸閒。百年虛老龍泉里。少日劬書鶴駕山。暫試經綸先世事。應留名字後生間。商顔芝秀人誰採。返照殘霞獨鳥還。</text>
<title>偶題</title>,<text>秋氣蕭森先入山。琴書靜對竹牀閒。通宵有訴草螿急。過社不歸巢燕頑。直道可論三代後。人心更較一年間。滄桑亦是須臾事。莫道趨營名利關。</text>
<title>雜詠 二十首</title>,<text>其一						天高知幾尋。地厚問幾尺。先天不及見。後天亦難測。人生百年間。如客旅館泊。悲歡與得喪。擾擾無終極。苟得一日安。便是一日福。身名亦何有。放歌聊自適。						其二						湘水碧千尋。上有蒼梧山。帝駕飄不返。珠邱鎖雲關。哀哀二妃淚。灑在靑竹間。竹枝自年年。血點留斑斑。天地有時盡。此恨無時刪。						其三						巴江泝鼈靈。望帝化杜宇。怨魄歸不得。古宮誰爲主。年年哭東風。寂寞山月午。巖花白如雪。染盡紅血吐。天彝亦在物。百鳥知跪乳。芳草怨王孫。丹心拜杜甫。且莫啼天津。南士分宋土。						其四						兒烹不鳴鴈。主憎不吠犬。畜馬爲馳騖。養牛服畝𤱶。農工各服事。愆則有刑憲。矯矯金門士。劒珮何煒炫。委蛇卯申間。獻替問幾件。						其五						平湖流悠悠。岧嶤漢家臺。金犢去無蹤。芳草綠似苔。田公發昔夢。千載有餘哀。						其六						秦川開夕陽。尼邱降孔聖。大道合天地。文章日月傡。未逢堯舜禹。空適齊衛鄭。大運苟如此。斯民眞不幸。子路已升堂。死不得其正。所以顔與原。蓬戶甘僻靜。						其七						釋迦西方產。卑哉談業緣。達摩東渡海。說性變宗禪。禍延齊梁世。有如烈火燃。象山本儒者。復自蔥嶺邊。近日西洋學。孰爲而孰傳。勝陰常在此。氣數問蒼天。惻惻長惻惻。永夜不得眠。						其八						漢祖立國正。賢孫爛經緯。陵遲逮中末。四海如鼎沸。苟非武矦賢。炎井豈再煒。悲哉蠶叢業。無人繼文偉。瞻尙死綿竹。北地哭廟偯。至今天地間。凜凜猶生氣。						其九						潁水淸而漪。乾文德星煥。大邱懷朗陵。命駕高陽閈。八龍何矯矯。二方同侃侃。亦有兩孫賢。明珠出海岸。言談惟德義。風流堪把玩。世道忽飜覆。風塵九宇亂。文若事曹瞞。羣也又忘漢。家聲竟何在。脂韋沒涯畔。滔滔千古轍。嗣守得見罕。韓家生侂胄。柳氏出阿璨。千秋紫陽翁。三歎星亭贊。						其十						瑤池游八馬。岐陽鳴鳳寂。皤皤柱下史。騎牛出函谷。晨門有荷蕢。儀封甘擊柝。至人貴隱名。其次祿仕托。高車謾肥己。何異衛公鶴。可惜漢司徒。銅臭嫌外客。						其十一						陰埃塞兩儀。科蹊與宦途。靑蚨飛白日。赤水遺玄珠。士趨若頹波。百爲沒廉隅。躋攀各有術。去郡遂得都。天理日以晦。人心時以殊。安得燭幽鑑。辨此雌雄烏。						其十二						天下生已久。疑欲未平治。才良旣難得。草野任棄遺。漢唐已此轍。夾馬堪長喟。奎運啓羣賢。淵源達洙泗。端笏廊廟間。三代可復致。始以戰川洛。終焉禁學僞。竟使崖海舫。謾灑陸子淚。						其十三						吾東生物方。箕子遺敎存。崔薛起中世。詞華不足論。及至麗氏末。人文闢天垣。圃老倡聖學。吉子受陽邨。江湖父子間。旨訣傳寒暄。道統有自來。西厓著徽言。昧昧俗人見。不識此淵源。私言余豈敢。請質古師門。						其十四						斯道自平易。不是怪異物。存心在仁恕。處物察毫忽。勿以私慾汚。點此光明室。視聽言動間。其可有差失。顧余昧其方。螢牕事佔畢。年光迫桑楡。悵望千聖訣。													其十五						渴則飮石泉。飢則餐松葉。逍遙巖壑間。草衣雲氣濕。林空鳥自飛。水流魚動頰。偶逢樂菴僧。坐石說緣業。暮隨樵靑返。山歌數三疊。						其十六						蒼蒼鶴駕山。雄鎭嶺上游。羣山不敢齊。環列八九州。孕毓幾英傑。黼黻煥王猷。伊來寂無聞。地運有時休。我來托晩栖。猿鶴與爲儔。鍾靈不移文。桂枝聊淹留。生當耕山足。死當埋山頭。						其十七													世道本無定。得喪俄變更。俗子任情欲。役役勞其生。不知造物者。福謙還禍盈。危機雖幸免。坐失身與名。何如昭文琴。無虧更無成。						其十八						魯國不是小。天地不足大。顔折與彭壽。聖賢亦無柰。惟有方寸地。體用兼內外。直養苟不餒。浩氣亘元會。但恐宋苗揠。枯落同草芥。						其十九						資玄隱淸平。韜光葆其眞。史氏譏貪鄙。世未稱高人。不遇陶山翁。誰卞玉與珉。異哉伯夷傳。哀怨澈千春。人生貴適意。不計名存湮。獨有楚江漁。回笑姜嚴倫。						其二十						古詩十九首。作者非一人。子昂賦感遇。自爲希世珍。太白振古風。妄擬絶筆麟。悲哉秋懷詩。昌黎發淸新。騷人代不乏。繁星耀秋旻。我欲擬古作。無異嫫母嚬。蟲吟縱啁啾。亦自出天眞。放筆一大笑。漉酒倒葛巾。</text>
<title>呈趙梧竹軒</title>,<text>過鳥飄花摠可悲。文章得失寸心知。詞從難處當尋易。句欲工時正不奇。禪子談玄空色相。方皋求馬外黃驪。人間此意憑誰問。千仞梧山豎將旗。</text>
<title>挽權菊翁如天 思溥</title>,<text>疑仙疑鶴美儀顔。冰玉襟懷迥莫攀。近世家聲蒼雪大。半生身計白雲閒。吟詩未上朱絃瑟。騎犗將尋紫氣關。文質風流今寂寞。空留叢菊在人間。</text>
<title>李稺春自古今島放還。往敍一宵。仍賦近體。</title>,<text>雞竿雲葉繞滄津。南國乾坤一氣新。迎送門前春夏節。輸贏局裏古今人。晨踰西嶺風驅馬。夜渡東江雨洗塵。永日相看如夢寐。梅兄蓮友更精神。</text>
<title>挽李丈 孝慶</title>,<text>人言平地有神仙。無忮無求福壽全。流水前江心不礙。春風花圃氣相宣。兒賢早付人間事。客至時尋月下船。厚德溫儀今底處。鷗亭物色日蕭然。</text>
<title>挽兪酇卿 漢人</title>,<text>紫海三年淸不波。鯨燈萬戶漲新歌。湖門遺敎依然在。不負明王漸澤加。						歸田一夢繞鴒原。半夜先招泣嶺魂。吾輩如今幾人在。茫茫萬事欲無言。</text>
<title>挽權酉陽其天</title>,<text>淸冰儀表玉精神。酉谷名家重一人。貴義疎財排俗態。開心接物見天眞。符分海嶺貧依舊。庭折蘭芝鬼不仁。從此吾宗誰可仰。菊翁仙去已今春。						此世交情背面殊。惟公憐我保純愚。非徒戚誼仍三從。况復疎枝本一株。最憶和江曾詠月。何緣洛浦更風雩。素車無計黔阡赴。衰淚縱橫濕鬢鬚。</text>
<title>挽李幼聞 丁卯</title>,<text>愛君文雅世安陵。先故追惟契益增。湖舍吟梅傾夜月。廬齋攜卷跋秋燈。幾年京國靑眸拭。近日家山白髮鬙。不獨情朋凋喪恨。一身擔負問誰承。						稟賦剛明宜壽多。摧腸勞骨損天和。竆于甲戌由人勝。逢此庚申柰若何。與晩谷應雙暗淚。如前川尙再恩波。東風是日開羣蟄。人自埋寃入洞阿。</text>
<title>病餘偶吟</title>,<text>依微春色到陽厓。野火燒原草有荄。活水連池魚命脈。死灰堆畝麥生涯。風顚不捲遙山靄。天闊難開老鶴懷。撥卻殘書攜杖出。蕭蕭白髮映庭槐。</text>
<title>挽李竹下仲章</title>,<text>方羡高棲白華山。平音凶報一旬間。幽蘭在谷香誰採。飛鷺橫江意自閒。獨有玄文留海嶠。應隨紫氣出函關。新情舊契論無處。憐我悲公枕涕潸。</text>
<title>哭金瞻彥 斗燦</title>,<text>土翁與阿爺。姓不同兄弟。數見固膠漆。左論若符契。君我共擩染。交誼遂連世。崢嶸好氣槩。早自藏穎銳。溫謹性與成。遇物克仁惠。勤儉守先訓。服習惟孝悌。敦睦及諸族。情意無壅滯。誨人如嗜炙。童稺羅庭際。匪怒載色笑。陶鎔啓蒙蔽。功名是外物。實行人莫逮。憐我早衰病。羡君康旺勢。顔渥齒牙潔。謂可跨百歲。暫示維摩疾。期瘳越人劑。雲旗忽飄擧。伏枕流暗涕。深懷無可吐。幽悁向誰泄。鄕鄰失好老。古家折肖裔。况復賢季哥。纔後一宵逝。朋舊日凋喪。况歎詠常棣。承家有賢胤。先業應勿替。靈輀向新阡。無路奠蕉荔。世事劇悠悠。欲說空掩袂。中宵頻起坐。落月空梁細。</text>
<title>哭金爾龍 馹燦</title>,<text>間架高人問幾層。言談迥謝俗塵凝。百年有志靑霞菀。萬事無成白髮鬙。臥病鄕鄰猶共倚。歸仙宗黨更誰憑。交情世誼千般慟。仲氏挽中說已曾。</text>
<title>聞拜湖南亞使</title>,<text>一片恩綸落九天。死灰那意復生烟。龍池氣色三千里。驢磨功名十六年。白首無心參幕府。靑山有約結仙緣。猿驚鶴怨渾閒事。欹枕蕉牕午夢圓。						抱雲吟月閉柴衡。方拙孤貧世共輕。銓部猶知殘喘在。竆廬仍帶薄宦名。劉郞復肯玄都去。陶令元羞督吏迎。一紙慇懃付京使。須將多病費旬呈。</text>
<title>挽李牧之 楨國</title>,<text>自少尋先契。同衰樂有朋。百年留客榭。三世讀書燈。行可鄒鄕式。名惟晉士徵。仙輧倏遠擧。後死慟塡膺。</text>
<title>挽族兄而緝 睦</title>,<text>從少相攜翰墨林。奇才堪惜鬢霜侵。逢時未語先成笑。別後無書更照心。美行宜家模在昔。芳蘭滿室竚來今。老年康健眞難恃。哀挽遙題淚不禁。</text>
<title>偶題</title>,<text>靑山幾疊擁溪涯。白屋蕭蕭領歲華。錦瑟聲希歌緩節。重陽時近菊催花。雲霞假我閒吟地。塵土隨他役物車。養性安心無外事。呼兒敲火煑山茶。</text>
<title>贈別權士貽 來彥</title>,<text>完州城外十年顔。垂老何期到鶴山。欲問桃源迷去路。夜深相對碧牕間。</text>
<title>呈趙梧竹軒 幷序</title>,<text>客有自香山來者。言梧翁今年八十九。若過數月。是九十歲矣。其居處衣服飮食。人不可堪。而翁之肌膚淸腴。神精蕭灑。日哦詩三四首。韻格益蒼古。儘可異也。余笑之曰。翁平生以書史爲黃嬭。以詞律爲靑囊。飢寒不入於心。居養無關於我。凡世間憂樂。若無物焉。故得以至此。如子之所言者。翁之外也。居無何。翁拜同樞新命。其諸子孫稱慶獻壽。而書以要余。顧病未能赴。遂敍次其與客問答之語。繼之以近體一首。						聞道香山勝宴開。玉京金誥鳳銜來。茅君獻酒香生座。王子吹簫月滿臺。七十卷詩工尙在。八千春壽運方回。自憐蒲柳先衰謝。梧竹淸軒未往陪。翁自言夢見神人。言當有七十卷詩云。故頸聯及之。</text>
<title>江亭幾成。次癸亥舊韻。以寓感幸之懷。戊辰</title>,<text>新楹突兀冠層邱。賀燕高飛水影留。穀雨初晴魚掉尾。楊花欲動鴈回頭。地分吳楚天何限。江豁西南月共流。老我登臨難取次。和風煖日與神謀。</text>
<title>又題七言絶二首</title>,<text>獨倚虛牕憶古人。風流勝跡屬前塵。江聲月色渾無盡。千載眞心正不淪。						鴻鴈初歸燕子來。白鷗飛下不相猜。物物天機皆自得。臨風吾亦試春衣。</text>
<title>挽趙君美 晏</title>,<text>萬斛吳船十丈篷。仙山誰引半帆風。王家早秀珠三樹。韓氏終延鬼五竆。續太玄經盈篋草。種淮南桂滿庭叢。鶯啼鵑笑新阡路。人世悲歡一夢中。秀一作挺。中一作空。</text>
<title>呈地主金矦 孝建</title>,<text>庭閒吏退落花飛。二十年餘此一時。銀院交承憐往跡。仙舟同泛擬前期。街鐘曉碎還山夢。官柳陰濃繫馬枝。老我從今無可恨。白頭傾盖勝新知。</text>
<title>園林雜詠</title>,<text>海棠						綠草成茵柳結帷。海棠中處點臙脂。輕風煖日催穠艶。不待明朝著雨奇。鄭谷海棠詩。穠麗最宜新著雨。						芭蕉						鮫綃新織捲流黃。倩手東皇換綠章。不須翦作山公啓。要寫橫渠格物方。						蓮						亭亭特立不相依。承露金莖勢欲飛。采折兒童那愛惜。不論晴雨葢頭歸。													梅						移來庾嶺陸凱贈。招寄西湖和靖魂。古人梅詠三千首。何似詩書只一言。						梧桐						白石東頭瀑布傍。孤根培壅數年强。已期夜月調琴瑟。更擬朝陽栖鳳凰。						竹						舊竹靑靑新竹高。淸風灑面北牕陶。世間莫道無楊鶴。晩飯藜羹當太牢。						葡萄													草龍蟠蟄過三冬。春夏飛騰欲上空。滿架翠雲蔥鬱處。垂垂珠卵影玲瓏。						菊						閒中栽菊繞籬傍。荀葉咬來亦自香。泛酒何須論節候。開花爛漫卽重陽。</text>
<title>挽李致道 遷厝時</title>,<text>巖舍蘭薰夢幾酣。旂橋萍會喜同參。閉門車馬奔馳地。開卷天人性命談。千里暮雲浮渭北。一天寒月照江南。白頭孤坐悲前劫。物態時情只自諳。</text>
<title>謹次李懶拙齋 山斗 鳴玉臺韻 變體格</title>,<text>松檜蒼蒼高百尋。淸虛小閣對仙岑。赤城霞起橫金色。廬阜川飛瀉玉音。當時坐詠還陳跡。千載留傳只此心。景仰不須徒感慨。眞工且勉日欽欽。</text>
<title>次凡澗韻。奉贈金上舍聖得 汝弼。</title>,<text>人間擾擾事千頭。獨愛林泉一室幽。仙寺暮雲攜客去。桃源春浪放花流。坐竆今古有書史。閒撿身心無忮求。何日蹇驢乘興出。王官谷裏共休休。</text>
<title>絶句 四首</title>,<text>居山今十載。花木已成陰。塵事雖云遠。道機猶未深。						隨分安耕鑿。偸閒閱書史。不知長途上。塵土日夕起。													野鶴守舊巢。海鶋擇新枝。智愚果安在。懷糈問靈龜。						燈前誦感遇。酒後歌出師。悠悠此日心。留與千載期。</text>
<title>洛江亭新成。攜客小酌。進退格</title>,<text>經劫荒墟零露漙。遺孫幾度淚痕斑。營他土木三年役。辦此樓臺五月寒。江叟不爭垂釣石。林翁分與採樵山。王貲已竭于錢罄。自笑貧家了債難。</text>
<title>洛江亭十詠</title>,<text>孤山泛舟						農人來往亦風流。片月長烟古渡頭。可惜眉山經濟手。衰年辦得一孤舟。津船古有今無。眉翁來寓丹邱。乃刱備。						鶴駕歸雲						吾廬鶴駕白雲間。今到亭中對鶴山。問爾歸雲何所事。不成霖雨只怡顔。						葛蘿返照						大地沈沈日色飜。幽花斂萼野烟昏。蘿峯賴有高千丈。留餞殘陽入海門。						東峯明月						東天暮色忽蔥籠。出海冰輪輾碧空。波似黃金沙似玉。怳然身在水晶宮。													石磯釣翁						厖眉如雪髮垂肩。操縱漁竿摠化權。嫌卻商翁亦多事。賣魚沽酒卽欣然。唐漁父詩。飜嫌四皓曾多事。出爲儲皇定是非。						雲寺齋鐘						禪林掛在白雲層。香積烟消不見僧。禮佛疎鐘風便到。江鷗驚起雪崩騰。						暮岸牧童						暮牧深林見虎蹄。牽牛相戒早歸栖。雙雙吹笛踰前岸。火透疎籬月印溪。													平沙落鴈						朝辭瀚海暮南雲。水宿風呼每戀羣。俯視平沙明兩岸。低頭垂足落紛紛。						江邨炊烟						天地流通同此氣。無心物態似多情。請看墟里晨烟起。渡水跨山一抹橫。						凍天白雪						陰雲䔩䔩落瓊花。夜靜風寒勢轉加。不問蒼山與淥水。晴光都似檻前沙。</text>
<title>挽權一元 師萬</title>,<text>官稱萬戶只名虛。才志平生一未攄。中祖巍勳曾若彼。聖君賢相獨遺渠。溫醇飭己羞儒士。忠厚傳家服里閭。何處新阡埋好手。故人千里涕盈裾。</text>
<title>挽趙士威 虎然</title>,<text>惻惻南州多路歧。眞知實踐似公稀。物華豐塹埋龍劒。星象江天映少微。塵篋蘭香餘手札。空梁桂影想容輝。自憐孤陋纏衰疾。良誨重承素計非。</text>
<title>挽權昌植</title>,<text>花西名重老松廬。鶴立雞羣蓮出渠。暫脫儒冠拋素志。俄尋閒界讀朱書。談今道古人無敵。識務知時我不如。從此宗中誰議事。傷心城北送靈車。</text>
<title>八月之下旬。展省兩親墓。瞿瞿而來。忽忽而歸。仍念小子之衰病如許。踰嶺涉川。能得幾回往來也。悲愴之懷。又倍于前。遂吟一律。</title>,<text>寂歷荒山路。嵯峨南北邱。音容如昨日。霜露已今秋。落落家門替。悠悠世事浮。心懷無處訴。斜日涕空流。</text>
<title>邊孝子焚黃禮席。鄭易之 易簡 有詩。謹次其韻。幷序</title>,<text>原城邊公。以孝特聞。是年秋。上贈之以童蒙敎官。儘異數也。焚黃之席。鄭春秋易之作詩與序。以繼鹿門，江左，晩谷諸先進之後。不佞得而讀之。歎曰。至矣邊公之孝也。數年前。公之玄孫家有孝狗。不佞嘗作孝狗說。以記其異。今廷臣達諸君上。贈以一命。此非公誠孝之所感耶。昔韓文公作董生行曰。天子不聞名聲。爵祿不及門。惟有天翁知。生祥下瑞無時期。夫董生。生而爵祿不及門。公則歿已久而褒贈及門。董生雞狗。著異於當時。而公則天生孝狗於百年之後。其愈久而彌章者。賢於古人遠矣。况鹿門諸公之筆。菀爲當今之韓昌黎。則傳之千後。又無疑矣。易之之詩文。不佞之歌頌。雖無之。可也。然詩不云乎。民之秉彝。好是懿德。惟此良心。同得於易之與不佞。則烏得無一言於其間乎。遂次易之詩二絶。以致區區之意云爾。公諱克泰。其六代祖生員廣。卽我贈判書哲經女壻也。						民彝地義與天經。一孝終垂萬古名。若使人人行此道。何憂斯世不治平。													百行原頭積慶餘。崔門昌大自今初。休將拙句煩歌詠。大手前人不一書。</text>
<title>次宋敬甫寄題昌豐淸溪韻 四言三首</title>,<text>淸溪之水。旣淸而漣。來自鶴山。入于洛川。隨厓屈曲。得月冷然。流則鏘鏘。止則淵淵。我來爰處。于今八年。						淸溪之岸。我屋新成。兩籬爲門。不設柴衡。不鑿而飮。不雨而耕。我來濯濯。我足我纓。亦引爲池。長我蓮莖。						淸溪幽幽。禽鳥攸樂。豈惟禽鳥。亦有麋鹿。有蘋有芷。有魚或躍。桃花泛泛。白石鑿鑿。興來獨往。不計昕夕。</text>
<title>次權元甫 正三 贈別韻</title>,<text>我是經霜草。君爲鬪雪花。相同惟臭味。邂逅亦繁華。</text>
<title>登第聞喜宴罷。諸先生出水落臺賦詩。謹次。</title>,<text>簪花宴罷俯新川。鶴髮松顔摠老仙。樹以濃陰成羽蓋。巖將飛瀑和淸絃。一時高會蘭亭稧。千載芳名洛社贒。狼籍杯盤留盡醉。不知羲馭已西旋。</text>
<title>昌陵直中偶題</title>,<text>長安城裏過三秋。何處朱門有五候。只以家貧求祿仕。那堪親老作羇遊。經霜老檜心逾確。得月江潭影自浮。最是淵明能達道。人生五十識行休。</text>
<title>贈金翰之 翰東</title>,<text>東雲北樹苦相思。千里逢迎喜可知。已詑鄕間春麥茂。行看都下夕燈滋。功名素薄要歸去。物色將闌恨別離。晩睡醒來仍隱几。此身何幸太平時。</text>
<title>贈金甥  帶恩南歸</title>,<text>嶺解連三額。南圍擅一塲。身名升上舍。悲喜集慈堂。湖墅寒梅白。春城御柳黃。知渠才志大。前路好商量。</text>
<title>七月作道南行</title>,<text>棲山病鶴本無心。何事飛來洛水深。自愛霜毛秋月照。不緣江鳥謾相尋。</text>
<title>宿九潭。曉別金萬源 壽海 兄弟金受而世恭。</title>,<text>旅枕何曾穩。新鷄報曉遲。蒹葭凝白露。村落繞靑籬。老去憐行役。朋來惜別離。江干有鷗鷺。要與此心期。</text>
<title>謁道正祠</title>,<text>秋月三江裏。羣賢一座中。淵源知共溯。聲氣自相通。合莫應無間。明禋庶有終。英靈如在上。倘得誘愚衷。</text>
<title>次道湖亭韻寄申士玉 光璡</title>,<text>興廢知關數。新亭忽舊臯。穿花三逕細。釣月一竿高。茶譜抄唐羽。葩音誦漢毛。斯邱堪自樂。世外不須逃。</text>
<title>挽李后山 宗洙</title>,<text>蘇湖正脉在沱陽。人儗朱門有一黃。璞玉終成宗器美。絅衣難掩錦文章。接人處物渾和氣。析理竆源卽大方。百六山南吾道喪。士林相對泣倀倀。</text>
<title>挽鄭琢之 璞</title>,<text>踈眉吸口露天機。諧笑言談摠是詩。赤幟方麾井陘下。丹㫌忽渡漢江歸。那能濁世容奇士。應敎仙山産瑞芝。回首城南歌舞地。子䂓啼血鷓鴣飛。</text>
<title>挽趙梧竹軒 宜陽</title>,<text>天地元聲在。華夷一氣磅。箕師布商頌。羅季挺文昌。聖代承麗運。東音和召棠。渢洋得大體。錯落正相望。自廢皇華唱。偏傷詩道亡。陵遲氣運否。蕭索劫塵颺。不有高才士。誰開大雅堂。頹波起淸洛。文彩耀奎芒。降我香山老。掃他濁世糠。古詩宗兩漢。新律憲三唐。楚客湘流畔。燕歌易水傍。淸虛慕莊列。鋪叙學班楊。洞貫千家數。都輸一肺膓。洪纖勤掇拾。哇雅入秤量。蓄積包林藪。波流接海洋。吐喉驚雹雨。落筆挾風霜。做去雙眉皺。吟來兩頰香。舂容小詩響。鉅麗大篇光。頃刻成珠唾。咄嗟滿錦囊。六迷寧漸染。十貴每消詳。皇明較何李。趙宋友蘇黃。武庫森兵刃。鄧林間豫樟。休嫌朽株幷。自是大家常。皇路輕騏驥。蘇丸視蛣蜣。人情玉抵鵲。世道石成羊。才調誰能敵。家門不可當。棣華相暎帶。寶樹互低昂。逸步周庠丈。精金晉省郞。三羅笑寂寞。五竇共翺翔。玉井蓮纔折。金門桂未將。蹉跎成白髮。夷曠閱靑箱。衛鶴橫金紫。遼鴻厭稻粱。梧岑鎖瑞羽。竹實乏瓊粮。短架巾箱弊。空廚苜蓿芳。射風窓策策。漏雨屋牀牀。了絶飢寒念。如臨富貴鄕。商歌出金石。楚珮響鏗鏘。氣韻無烟火。心胷有角亢。仙人應謫降。俗子任紛忙。猥拾鉛査質。頗加韛冶方。靑鳧開蠏殼。紫海泛魚航。東閣携詞伯。西菴舞大娘。追隨多歲月。歡樂幾炎凉。水落雙臺古。淸詞百韻張。島郊口尙呿。籍湜走還僵。誤中公車策。猶躋樞府行。前年受玉圈。昭澤憶先王。九十人間暮。三千仙路長。匈音聞惝怳。往跡撫悲傷。未及傳郵竹。飜驚變海桑。九原歸杳杳。四海獨倀倀。風月閒南嶺。瓊琚閉北邙。書留凾谷尹。詞上玉樓樑。此事還寥廓。餘生懷杳茫。人皆走塵土。誰復望門墻。黑窣風騷壘。榛蕪絃誦壃。悲哉何足道。已矣只心痒。靈駕秋風颯。空樑落月荒。聊歌千古恨。遠寄萬年岡。</text>
<title>挽權文見 聖鳳</title>,<text>花山名地閥。渚谷好田廬。鶴瘦毛猶整。鵬摶計已虛。風流杯酒後。心事笑談餘。耆舊今誰在。秋原落葉踈。</text>
<title>挽河聖會 應淸</title>,<text>死生固常理。悲哀乃人情。君今歸厚夜。誰與說平生。念昔湖上居。仁閈五里程。出入共提携。諧笑若弟兄。志行晩益修。鄕鄰菀有聲。推孝及前烈。籲天宣謚旌。賢胤又善述。家廟丹靑明。煌煌晉陽門。父子多所成。造物忽戱劇。藥餌空殫誠。稀年豈非壽。古廈若折楹。舊誼尋無處。新塋但崢嶸。寂寂巖花發。咽咽哀鵑鳴。題挽替相紼。老淚自縱橫。</text>
<title>挽權君章 象奎</title>,<text>言議精明氣味溫。居今可使薄夫敦。忠貞古里行人式。水月新楣處士尊。一命未沾嗟聖世。三年不見遽雲旛。此生無計重攀唔。悵望梨原獨斷魂。</text>
<title>挽金天路 驥鍊</title>,<text>靑年書社好追隨。白首山鄰喜可知。相別一旬雲馭遠。春寒秋熱遽如斯。						竆經曾許致靑雲。抹摋誰知到白紛。世上榮枯何足問。荒山終古一孤墳。</text>
<title>挽權應輝 鳳九</title>,<text>守拙儒家事。持身遠悔尤。多男傳舊業。移宅迓新休。好作商顔老。驚聞岱岳遊。凄凉靑石洞。蕭瑟白楊秋。</text>
<title>挽金孟觀 國光</title>,<text>文藝精明豈弟姿。家君期爾瑞麒麟。蘭摧玉折空萎地。鬼惡天高欲問誰。						窓外寒梅開底事。陌頭垂柳綠無端。故人已向泉臺隔。如許春光若爲看。</text>
<title>悼金君 履復</title>,<text>鼎谷昔草中庸義。欲來商確病不起。今君亦抄此書疑。約與槐潭一顧矣。老我離索且昏憒。惟恃諸君左右以。公然相繼棄我去。更向誰人說此事。嗟君生有好姿質。不向世俗爭聲利。慨然負笈后山門。欲尋古人門不貳。聞言卽服見義行。不似人人徒口耳。后山其頹失依歸。三年灑涕西林寺。遂從鼎谷訂路脉。時叩吾門討文字。往往精思得諸心。能折羣言非與是。更從少年省其私。日用之間多顧諟。躬修孝悌樂妻孥。推其所有服鄰里。醴泉靈芝有源根。昔聞斯言今見爾。如何數日無妄疾。未享人間不惑禩。上有二老下稺孤。門戶所恃一贒季。牀頭玄草倘收拾。此物非徒金玉美。西瞻鼎谷餘黑灰。北望槐潭咽秋水。我今手折紅蓮花。遙寄儀牀代綿漬。君其逝矣復何言。悵朢西雲垂暗淚。鼎谷。宋相天。槐潭。裵相說。</text>
<title>輓詞[李㙖]</title>,<text>憶昨少年日。名騰翰墨塲。眼空屈賈壘。足躡楊劉墻。蓮桂皆吾分。要華奈爾蒼。鶴林晩計拙。獨對芰荷香。</text>
<title>輓詞[金㙆]</title>,<text>緖業傳山澤。雅望佩嶺紳。蕭踈看氣味。斂約更精神。臺閣誰邦彦。巖扃拋國珍。堪嗟絶筆恨。無路籲蒼旻。</text>
<title>輓詞[鄭來成]</title>,<text>文章從古易竆人。十載郎啣祇在身。吾道升沉元有數。誄公今日惜昌辰。</text>
<title>輓詞[朴文朝]</title>,<text>一見知爲君子人。暮年交契最相親。仙庄一夜挑燈話。流水高山寂寞濱。						經學南鄕最若翁。陽村名裔有遺風。莫將窮達論身後。高躅千秋鶴峀同。</text>
<title>輓詞[金恒壽]</title>,<text>貌似貞松氣似虹。風流蕭爽出人叢。蓮杉桂籍皆餘事。玉韻瓊章儘累工。浮世功名寄定命。暮年經濟啓羣蒙。千秋老鶴歸華表。回首靑山慟不窮。</text>
<title>輓詞[李宗儒]</title>,<text>學士巖居水竹踈。隱囊紗帽坐看書。忘言且喜論齊物。做睡猶能到赫胥。流輩不知薑桂味。揚庭誰是棟樑儲。高山一疊遺音古。獨抱瑤琴淚泫如。</text>
<title>輓詞[權宅孚]</title>,<text>蓮桂坊頭玉一人。風流儒雅逈超倫。才高得致靑雲路。運去堪憐草澤濱。出水芙蓉看氣像。傲霜寒菊露精神。吾儕今日門衰慟。重爲斯文涕滿巾。</text>
<title>輓詞[李周禎]</title>,<text>幽蘭生谷底。境僻人不到。闇淡積薰香。歲暮合琴操。						有美顔如玉。當窓弄機杼。章成空自知。不向他人語。						世路千萬歧。人好官不好。莫以竆與達。容易議吾道。						吾道有所受。大山夫子座。一床紫陽書。七十猶不惰。						出門卽城市。我愛鶴林秀。攀援折瓊枝。琢磨期白首。													晝坐如有失。夜卧不成寐。大儒今不在。質疑更何地。</text>
<title>輓詞[李宗周]</title>,<text>衆人才盡濁。夫子氣偏淸。湖上賢師友。家中好父兄。文章有古法。碑誌愜輿情。鄒魯遺風遠。留公律後生。						憶昔求方正。名聲動日邊。經綸不自衒。臺署竟誰贒。小屋依林麓。餘年付簡編。胷中積忠憤。何以達君前。						我有水南第。公家古渭陽。鯫生才甚魯。夫子眷何長。嶠嶺無休運。林泉斂耿光。嗟嗟歿時句。終始鶴山藏。</text>
<title>輓詞 效唐人何處難忘酒體 [權思浹]</title>,<text>何處難忘酒。鵬摶遠大期。有心扶世敎。無力致亨逵。白首郞潛恨。靑眸故舊悲。此時無一盞。聊復愛吟詩。						何處難忘酒。深深鶴駕山。世情夷險外。雲水有無間。禪友懷居易。遊人賦道難。此時無一盞。淸福亦非寒。						何處難忘酒。江湖五石萍。人誰諧郢曲。世自棄君平。大筆藏塵篋。高名付月評。此時無一盞。悽斷在原鴒。</text>
<title>輓詞[金煕周]</title>,<text>晩修門下士聯翩。成就當年幾箇賢。先輩典刑看漸遠。文星孤照鶴南天。						浮世人情太淆漓。法門餘敎獨扶持。身騎駕鶴歸何處。歎息斯文運已非。</text>
<title>輓詞[鄭必奎]</title>,<text>鷹擲工夫鵠立儀。悠悠天意應明時。文章京國爭傳播。名姓輿臺亦誦知。董子都遷從古恨。廣文官冷至今悲。鶴岑絶頂蒼松立。一抹雲烟護素帷。</text>
<title>輓詞[金宗壽]</title>,<text>鶴駕山中有碩人。孤松脩竹露精神。文章廣博書千卷。心事分明月一輪。世棄君平平棄世。身隨鷗鷺鷺隨身。今朝却向新阡去。依舊山中駕鶴賓。</text>
<title>輓詞[朴時源]</title>,<text>驪路騫騰話此心。大夫歸卧閉門深。明時宦迹同操瑟。歲暮希音獨抱琴。仙府也應無枘鑿。至人元是藐軒簪。誰敎朝野贒愚士。嘖嘖稱公淚滿襟。</text>
<title>輓詞[金星說]</title>,<text>儒林間氣好門庭。南國衣冠尙典刑。世路行藏魔戱命。江湖談笑弟酬兄。文章巨手鏗金石。義理剛膓皎日星。駕鶴山前仙馭遠。春來書帶爲誰馨。</text>
<title>輓詞[權必中]</title>,<text>癯鶴其容玉雪姿。大夫虛老聖明時。文章在世儒林誦。寒月江亭影不。						已矣吾南萬事非。文星德宿晦光輝。鶴駕山高猶仰止。千秋遺恨老龍歸。</text>
<title>輓詞[門下生李樟秀]</title>,<text>巖巖鶴駕峯。仰之不可俯。上有靑田巢。下有華表柱。積厚成其大。泰山於鄒魯。鄒魯君子國。儒敎又東土。						惟我鶴林翁。晩居鶴山下。鶴山出楩枏。斧可支大廈。鶴山産金石。鳴可諧大雅。境僻人不到。歲暮無知者。						我有鶴山緣。景仰鶴林久。鶴林磨厓孫。剛直有世守。鶴林湖門弟。道學有所受。心法希濂閩。文章準韓柳。						噫噫鶴林翁。爭與鶴山歭。鶴山不偏倚。翁以安所履。鶴山不遷轉。翁乃知所止。溫厚而接物。節約而行己。						我昔鶴山遊。屢過鶴林第。不以互鄕棄。執手仍講世。時自鶴山歸。滿說鶴林惠。今焉鶴山頹。那堪安仰涕。</text>
<title>輓詞 以先生臨化詩空使文章鶴山藏爲韻 [門下生權奎度]</title>,<text>南紀出芙蓉。秋華守其紅。歎息歲云暮。世事一幻空。						采采空谷蘭。望望黃昏美。達人貴知命。一聽造物使。						山西有靑雲。山南多白雲。不有竆益堅。何以衛斯文。						我有匵中玉。賈哉蘊其光。歸歟吾黨人。斐然欲成章。						後天仙不老。此事何冥漠。幾時寒柱月。飛來千歲鶴。						上洛臺邊水。新亭正生顔。摳衣願從之。頹矣失泰山。						老龍心何壯。庭槐枝更長。鶴山千丈秀。文章此中藏。</text>
