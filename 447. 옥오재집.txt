<title>和歸去來辭</title>,<text>夢窩相公。首有和作。三淵疎齋芝村諸公。並次其韻。夢窩又要余追和。余亦效嚬賦之。情見于詞。工拙不論也。歸去來兮。欲歸未歸何時歸。嗟塵寰不可以久處。恒鬱鬱而自悲。昔余志之嘐嘐。慨古人之難追。地幸同於洛閩。免趨向之或非。朝陪席於堤上。夕春堂乎摳衣。終老大而無聞。奈質薄而才微。顧我素性。厭世馳奔。幽居境僻。水繞山門。令節佳辰。勝事長存。湖亭漁釣。月堂琴樽。奉至樂於晨昏。期百年而承顔。泣風樹而苟延。戀舊巢而自安。蒙先王之我嘉。除旨翩於林關。策疲駑而趨命。媿高人之傍觀。遂低徊於鴻恩。遅十載之南還。痛烏號其曷及。空白首而盤桓。歸去來兮。思駕言而出游。旣菟裘之我有。捨初服而何求。縱江湖之退處。詎宗國之忘憂。秋風又攪余鄕思。紛萬寶之盈疇。登山有屐。泛湖有舟。掇寒花於東籬。蔭佳木於崇丘。愍世路之懷襄。涇渭坼而橫流。聊逍遙乎晩節。庶不忝於先休。已矣乎。衰榮自古無定在。負二宜去吾奚留。胡爲乎蹙蹙靡所之。軒裳爲桎梏。風月是襟期。引泉石以枕潄。滋蕙蘭而耘耔。玩消長於羲爻。詠薖軸於風詩。彼詹尹兮何卜。吾志已决不須疑。竊觀諸作。盖亦各言其志耳。若余者。眞是可歸而不歸者也。自謀猶不及。其可爲他人謀。其歸不歸之當否乎。以此篇內。只述己事。而不敢如疎，芝兩公之言也。因記昔年癸丑。先人偶有和陶辭一篇。尤菴先生跋之曰。宗人宋某。爲示所和歸去來。其辭致之高古。某亦自知其不能與之上下矣。惟日乾夕惕之句。是淵明道不到者。而又淵明所不屑者。只五斗米也。其視某之玉堂天曹。還可爭優劣於其間耶。抑使淵明生於某之後。則其將撫孤松而和此辭耶。殆難與俗人言也。噫。先生發揮之意。可謂盛矣。三復諷詠。尙有遺芬百世之下。其有不感歎於斯者乎。此文見刪於先生集中。恐遂湮沒無傳。仍並附見於此。</text>
<title>敬次尤菴先生韻</title>,<text>天書當日下柴扉。聖主恩榮滿路輝。萬事秪今堪涕淚。篋中惟有舊貂衣。</text>
<title>征婦怨</title>,<text>良人萬里逐征車。紫塞迢迢天一涯。却憶去年三月暮。大堤南畔共看花。其二紗窻寂寂畵屛低。鸚鵡聲中月欲西。起向玉階愁獨立。梨花深處子規啼。</text>
<title>感懷 時尤庵謫長鬐。文谷謫靈巖。</title>,<text>東望蓬山眼欲迷。朗州遙在海天涯。滿庭明月梅花樹。獨嗅淸香有所思。其二春晩江南鴈亦稀。一年消息杳難知。瓊潭綠草雖堪折。明月樓遙欲寄誰。</text>
<title>感舊。敬次同春先生飛來寺韻。</title>,<text>寂寞揚雄宅。衣冠掩夜臺。庭空惟見雀。松老自生苔。地下三年血。人間十月雷。千秋華表柱。仙鶴倘歸來。</text>
<title>敬次尤菴先生下示韻</title>,<text>吾道還隨杖屨南。莫將蓬島比湘潭。淸秋豈必懷憀慄。白日終須破霧嵐。小子眼障篦未刮。丈人胸次海俱涵。如今猥荷提撕力。從此門墻庶可探。其二杳杳蓬山嶺海南。秋風落葉滿江潭。九章屈子悲鶗鴂。七邑元城飽瘴嵐。明月自隨心鏡照。濁流還逼日車涵。誰知一片淸凉地。獨把朱書細賾探。</text>
<title>敬次文谷舅氏 金公壽恒 韻。別金弟大有 昌業，敬明 昌緝。</title>,<text>月岳經年別。相思地一涯。今來滿樽酒。落盡小燈花。北望風雲暗。東還道路賖。懸知分袂後。回首却長嗟。</text>
<title>次宋叙九 疇錫 韻</title>,<text>避地山思買。傷時海欲浮。路歧楊子淚。黃髮杜陵愁。藥裹看題檢。書籤傍架收。生涯秪如此。世事儘悠悠。其二林園雨晴後。山靄碧浮浮。蔣詡唯三徑。張衡謾四愁。素絲元易染。覆水更難收。悵望江南路。風塵此恨悠。</text>
<title>送成進士 琬 之日本</title>,<text>滄溟去路接天長。鰲背三山萬古蒼。想得彩毫籠物色。文星一點照扶桑。</text>
<title>歲除日。口占奉金正字士興。時傑</title>,<text>寶帖金花滿九街。帝京風俗闘豪奢。山村別有新春興。栢酒淸香暈紫霞。</text>
<title>金士興母夫人挽</title>,<text>早歲歸君子。閨門禮不愆。公姑稱孝敬。宗族頌仁賢。縫帳遺風在。瓊林積慶綿。應知碑突兀。婦德後來傳。其二德豈慚鄒母。賢應似孟光。至哀鸞鏡破。餘慶鳳雛將。一夕萱花落。南天婺彩藏。慣聞閨則懿。題挽愧揄揚。</text>
<title>送內兄金仲和 昌協 赴北幕</title>,<text>玉塞元戎鎭上游。靑油參佐最風流。千鍾蘆酒排金椀。百隊牙軍擁畵矛。壯志每思天外劍。奇謀時把幕中籌。轅門載筆公能事。勒石須臨瀚海頭。其二少年書記氣翩翩。驛路征軺向塞天。朔漠風煙詩筆裏。白山氷雪酒杯前。從軍自有王生樂。入幕爭推阮瑀賢。得意如君眞可羨。不須怊悵此離筵。其三玉署儒臣佐塞垣。雉城千里去從軍。穹廬朔氣朝朝見。哀柝邊聲夜夜聞。孤夢每回淸禁漏。旅懷頻望太行雲。應知早晩虗前席。經幄如今少似君。其四嶺路千重北望高。驅馳王事肯辭勞。關雲漠漠隨征盖。塞草靑靑照客袍。門對白山秋見雪。地隣滄海夜聞濤。昔年舅氏經行處。應識仙郞有鳳毛。</text>
<title>別趙定而 正萬 南行</title>,<text>萬壑秋聲滿。高林露氣凄。如何對搖落。又此惜分携。別恨欺人鬢。鄕心逐馬蹄。京華他夜夢。雲樹恐長迷。</text>
<title>敬次尤菴先生闌字韻</title>,<text>吾宗世德未曾闌。更有先生繼洛關。皇祖官名仍宋代。昔人村號卽懷山。要將奇遇傳來後。故着新篇賁此間。尙憶前春花樹會。至今歸夢繞溪灣。</text>
<title>又次陰字韻</title>,<text>憶昨陪淸話。書齋日欲陰。高山瞻氣像。碩果認天心。吹奬恩斯濫。提撕力更深。和風盈客座。霽月照人襟。忽爾辭函丈。徒然佩德音。平生執鞭願。回首望雲岑。</text>
<title>別申學士叔開 啓華 赴北幕</title>,<text>地是穹廬近。官將記室同。邊霜侵曉騎。征旆趁春鴻。意氣論兵壯。詩篇出塞雄。銘功兼草檄。莫負古人風。其二東國精兵處。從來塞北稱。袵金輕戰鬪。投石角驍騰。亦足呑靑海。何難報白登。平生繞朝策。相贈一沾膺。</text>
<title>送南左相 九萬 赴燕</title>,<text>前席曾看請使辰。侍臣猶覺膽輪囷。寧辭跋涉經千里。獨任安危在一身。海內風塵空有恨。大東冠盖豈無人。如今上策歸金幣。又送星軺渡鴨津。</text>
<title>柳集仲兄 成運 赴自如。索詩甚勤。走草以別。</title>,<text>酒暖茶淸橘柚香。督郵風味正難忘。如何九陌聞寒漏。踏盡端門午夜霜。</text>
<title>入登州 隨家大人赴安邊</title>,<text>登州形勝問如何。見說繁華着處多。梅閣香風朝引酒。鶴樓明月夜聞歌。仙區爲有淸歡在。鐵嶺看如坦道過。况是靑春好天氣。肎敎游賞付蹉跎。</text>
<title>釋王寺。次舍弟持卿 相維 韻。</title>,<text>千崖瞑色赴高松。遠客登樓對雪峰。入夜風泉驚夢寐。上方明月度疎鍾。</text>
<title>遊國島登元帥臺</title>,<text>乘風看盡千尋壁。走馬來登元帥臺。滄海近通湖水闊。白沙翻作雪峰堆。芳洲好鳥迎人舞。側島濃花暎酒開。此去扶桑知不遠。片帆安得日邊回。</text>
<title>送自如督郵李士晦 泰煥</title>,<text>自如新察訪。槐院舊曹司。爲有同僚契。那無送別詩。山川南紀遠。天地朔風吹。嶺外梅花發。相思寄一枝。</text>
<title>退憂仲舅 金公壽興 壽席。敬次文谷季舅韻。</title>,<text>共說先生福履稀。華筵爭祝萬年期。人間花甲回今日。天上蟠桃結幾枝。壽曜已從台座近。童顔不與鬢毛衰。連床更有塤箎樂。雪裏春光滿玉巵。</text>
<title>次仲和兄韻</title>,<text>寒谷陽回律。冬天氣似春。閒居觀物理。高卧養吾眞。世路終違性。詩篇亦損神。行當返初服。猿鳥莫相嗔。</text>
<title>又次</title>,<text>見說休官樂。城西獨掩門。寧敎兒輩覺。難與俗人言。靜裏工夫大。吟邊物色繁。何如九陌上。奔走了晨昏。其二寂寂揚雄宅。誰人肯過門。胸中着萬古。筆下見千言。更覺心源淨。寧容俗累繁。看君用高意。吾道豈長昏。</text>
<title>元朝。蒙內賜酒饌。占短律。示禁中諸學士。</title>,<text>香帶珍羞錯。春生酒暈重。擎來分御味。題處自天封。斗覺陽和遍。偏敎喜氣濃。要須誇盛事。休說作詩慵。</text>
<title>元朝直廬。錄奉諸學士求和。</title>,<text>趁班環珮大明晨。令節三元屬此辰。帝里笙歌從古盛。天門梅柳一番新。宮前雪色纔消臘。苑裏禽聲已報春。欲把屠蘇傳四座。箇中誰是少年人。</text>
<title>天安道中</title>,<text>曉日辭中禁。春風出上京。珍分三藥裹。恩極一書生。晝錦何須說。斑衣此可榮。明朝錦江館。父子荷宸情。</text>
<title>踏靑日口占 歸覲錦營時</title>,<text>江城微雨洗輕塵。錦水晴波動綠蘋。孤鶩落霞千古興。杏花垂柳一年春。功名已覺非吾事。詩酒休將付別人。正欲踏靑酬節物。畵橋東畔草如茵。</text>
<title>光城府院君金公 萬基 挽</title>,<text>光岳千年氣。儒林奕世英。棟樑推國器。詩禮紹家聲。時議歸前列。斯文畏後生。功言與名德。樹立竟誰京。其二弱冠推高第。淸時擁重名。文昌曾曳履。藝苑更提衡。玉珮光綸誥。靑衿正式程。得人知最盛。材俊摠門生。其三一自聯椒掖。逾看素履全。芬華殊俗態。禮法保家傳。世絶雌黃議。身疎屬托權。千秋靑史上。名在長君前。其四往者乾坤否。公時日月扶。忠規殫密勿。國步紓艱虞。纔就麒麟畵。旋歸虎豹符。試看章十上。高識古今無。其五每惜拘邦制。無由展大才。猶堪衛藜藿。何遽夢瓊瑰。殄瘁詩人慟。驚呼聖主哀。公私不盡淚。霑灑向泉臺。</text>
<title>驪陽府院君閔公 維重 挽</title>,<text>一代邦家望。三朝社稷臣。豫章材出地。瑚璉器稱珍。出入謀猷盛。從容啓沃頻。秋天上鵰鶚。雲路騁騏驎。諫草人人賞。甘棠處處春。持衡留藻鑑。曳履上星辰。世運多翻覆。人生有屈伸。炎荒曾泣玦。北闕更承綸。再托風雲會。重瞻日月新。至尊虗佇久。朝士想望均。國有曾沙慶。身居肺腑親。門闌雖赫舃。志操肯緇磷。處貴心猶小。居家禮必遵。何嫌聯戚畹。自是領衿紳。申伯休前輩。長君卽後塵。孤忠貫終始。多口任紛繽。愷悌神宜勞。膏肓病忽臻。艱虞當此日。痛哭失斯人。殄瘁空興詠。安危孰任身。龍門舊時客。霑灑向蒼旻。</text>
<title>用銀臺故事韻。示省中諸友。</title>,<text>閶闔平分曙色開。五雲佳氣擁樓臺。紫衣忙報中官下。赤棒驚呼御史來。香案更叨簪筆列。玉堂曾愧演綸才。東華坐見秋風落。湖海歸心未易裁。</text>
<title>蒙賜柚。復用前韻示僚友。</title>,<text>羅帕珍封手自開。一時恩澤遍蘭臺。匀圓早向冬前熟。錫貢新從海外來。久覺素餐孤聖渥。更驚嘉貺及微才。從知盛事須歌詠。爲把詩篇要共裁。</text>
<title>次聯句韻。示朴汝厚。泰淳</title>,<text>半夜嚴風凍碧池。禁林殘雪亦多時。銀蟾送彩籠簷角。玉虎凌寒卧井眉。鑾掖恩榮知我忝。錦囊才思見君奇。晨鐘喚起靑綾夢。獨對殘燈和舊詩。</text>
<title>次士興見示韻</title>,<text>入夜宮雲凍欲沉。九門寒漏報更深。詩成蠟燭頻頻剪。酒暖羔兒淺淺斟。盛代夔龍欣接武。百年山水託知音。憑君忽起江湖思。雪裏漁舟繫碧潯。</text>
<title>用東岳韻。和士興。</title>,<text>玉漏催虬箭。銀河接鳳城。詩篇隨意寫。樽酒爲君傾。九陌鐘聲逈。千門雪色明。淸談與歡笑。此夜更多情。</text>
<title>詠院中磁硯滴。與汝厚聯句。</title>,<text>歷筭文房物。論功爾獨弘。汝厚 陶泓爲石友。子墨是膠朋。玉汝 每伴中山穎。頻滋剡岸藤。汝厚 堅牢堪比玉。斲削更成稜。玉汝 自是陶甄巧。疑從造化能。汝厚 非鐺猶有耳。語量僅盈升。玉汝 隻眼中開鑿。羣趺下列承。汝厚 心虗涵似鏡。竅細引如繩。玉汝 宛守三緘口。如藏一段氷。汝厚 波從枯處潤。潮趁午時騰。玉汝 吐納仙方秘。淸明道氣凝。汝厚 涓涓驚似竭。滴滴喜相仍。玉汝 好與琴書並。長看几案登。汝厚 汗靑惟汝賴。緘素待君憑。玉汝 利用眞堪愛。形模亦足稱。汝厚 聯詩作嘉頌。深夜坐添燈。玉汝</text>
<title>夜與尹仲綱 世紀，內兄金汝成 昌集，李養叔 頤命 聯句。</title>,<text>坐久燈初落。玉汝 更殘月已西。仲綱 良朋偶並直。汝成 佳句各分題。養叔 雪盡宮梅綻。仲綱 煙沉苑樹迷。玉汝 時淸多暇日。養叔 樽酒數相携。汝成</text>
<title>送仲和兄出守淸風</title>,<text>雅望朝端第一流。峽州何事此分憂。時危轉覺孤蹤隘。歲晩聊爲百口謀。其二三世爲州事亦奇。百篇還有靜翁詩。江山不與他人管。傲吏風流又此時。外王父及伯舅與和兄之氷翁靜觀齋。並宰是郡。故云。其三寒碧樓東玉筍峰。四時光景畵圖中。應知江閣逍遙地。京洛風波一夢空。其四眼中偏覺少親知。牢落孤懷更語誰。怊悵銀臺一別後。不堪翻作隔年期。其五城西玉洞好園池。文酒交歡鎭日隨。心憶舊遊唯有夢。眼看時事欲無詩。其六墻根霜草一番新。歲暮龍蛇正蟄身。堪笑蘭臺老太史。被誰牽挽在風塵。</text>
<title>夜對。上出示御製命和。同諸臣賡進。</title>,<text>玉露團團夜未晞。皇恩更許醉無歸。天章倍激愚臣悃。萬世千秋願莫違。</text>
<title>西河李尙書 敏敍 挽</title>,<text>大雅何凋喪。斯文已寂寥。山河鍾淑氣。麟鳳覩高標。禮樂三千字。扶搖九萬霄。平陂看一節。寵辱閱三朝。直道貞金矢。精光切玉刁。胸襟元灑落。位望更岧嶢。選部懸淸鑑。騷壇竪赤幖。羣公瞻楷範。多士仰魁杓。雅論超塵臼。高文去飾彫。山龍資黼黻。鼎鼐待和調。未覆金甌卜。翻驚木稼祅。壑舟中夜失。箕尾上淸遙。卿月悲新晦。寒松憶後凋。大名知不朽。吾道欲無聊。孰任安危責。空吟殄瘁謠。經綸竟牢落。天地日蕭條。小子蒙知最。賢郞託契饒。登門思昔日。執紼愴今宵。贖百情何極。傷時骨欲銷。公私無限痛。淚盡郭東橋。</text>
<title>淸暉閣小集。次定而韻。</title>,<text>溪雨晩添響。林霏輕作陰。風塵今夕會。山水此亭深。倚檻桐花落。開樽竹葉斟。宦情從我懶。詩律讓君吟。</text>
<title>李相國 䎘 挽</title>,<text>明堂樑棟巨川舟。黃閣登庸屬望優。心切報君寧暫忘。病緣憂國竟難瘳。經綸大業身先盡。藥石忠言死始休。滿目艱虞還此日。九原回首淚長流。</text>
<title>玉堂直廬。獨坐口占。</title>,<text>上林煙樹動寒颸。拍拍羣鴉競一枝。鄕思劇將流水遠。宦情慵與白雲遲。潘郞鬢髮空催老。叔夜形骸詎適時。鍾鼎山林兩疎闊。暮年偏覺負心期。</text>
<title>洪參判 萬鍾 挽</title>,<text>萬里槎初返。三秋病轉危。無端隙駟過。不復左螯持。玉節曾關海。金貂幾省司。風流今寂寞。雲路竟差池。飛旐寒江遠。新阡榟樹悲。欲知身後慶。看取鳳毛奇。</text>
<title>次弇州閒居韻</title>,<text>小齋遙夜一燈淸。門外都無客可迎。月到解添舒嘯興。風來如助讀書聲。休官漸得安身法。抗疏方酬報國情。十日城西高卧處。向來名利一毫輕。</text>
<title>莊烈王后挽詞</title>,<text>月夢佳祥叶。坤維厚德參。簪從姬寢脫。飴樂漢宮含。尊養三朝至。慈恩八域覃。他時編女史。不獨美周南。其二長樂尊臨日。康仁冊號辰。宸居稱萬壽。睿筭祝千春。厭代仙遊遠。終天孺慕新。那堪問寢地。玉漏更催晨。其三仁壽皇天錫。神孫聖孝彰。星回花甲過。春滿玉巵將。愛日終難駐。乘雲却太忙。千秋節又届。淚盡舊頒囊。其四美疢終無藥。遐齡卽有涯。魂隨蒼野狩。遊趁玉欄期。象設新岡儼。廞儀舊仗移。宸章摹盛烈。何用史臣辭。其五永擬瑤池宴。翻驚素柰灾。粧奩宸極痛。社飯近臣哀。寶座長秋暗。因山五月催。傷心會朝處。不復問安廻。</text>
<title>哭文谷季舅墓。歸路口占。</title>,<text>秋山宿草露華滋。谷鳥松風助我悲。奠罷一杯尋舊路。淚痕猶濕白楊枝。</text>
<title>山谷書贈一兒 山谷地名</title>,<text>見爾無言淚自垂。若翁曾與我偏知。古來天道猶堪恃。看取當年匿袴兒。其二靈帷寂寞灑寒風。一枕南柯夢已空。惟有舊時親友在。獨來揮涕萬山中。其三衰榮無定不須疑。得禍如君最可悲。泉下有魂應自悔。十年湖海賦歸遲。</text>
<title>途中戱占</title>,<text>行裝草草弊衣冠。誰識金華舊講官。嫌把姓名傳俗子。任敎人作秀才看。</text>
<title>重陽偶題</title>,<text>今日是何日。云是九月九。天氣日凌凌。百卉盡衰朽。芳委谷中蘭。葉謝門前柳。盈盈數枝菊。獨秀風霜後。楓林似畵圖。照暎屋左右。雖有感時懷。尙多會心趣。隣人亦解事。過墻送白酒。搴衣掇落英。泛之香滿手。臨風獨自酌。不惜傾數瓿。頹然至日夕。浩歌仍擊缶。醉鄕眞可樂。佳辰吾不負。榮落不置懷。是非焉掛口。山鳥爲我客。山月爲我友。人生此亦足。世事知何有。回思曩形役。如馬脫羈紐。乾坤雖云窄。丘壑猶堪守。始覺天公意。於我餉獨厚。笑彼夸奪子。塵土勞奔走。擾擾百年內。知有此樂否。一觴持自詑。淸風動戶牖。</text>
<title>追次仲和兄舟過呂相公 聖齊 亭子韻</title>,<text>迢遞嚴程北海潯。小亭留與客閒吟。從知廿四中書考。不及江湖半日心。時呂相竄北邊未還</text>
<title>新齋漫吟</title>,<text>靑山繞左右。流水在上下。中有一茅茨。淨室頗蕭灑。窻虗面疎林。簷豁眺平野。淸風滿衣襟。明月照樽斝。逍遙得我所。不羨居廣廈。蓬蒿仲蔚居。松菊淵明舍。謀生豈云拙。盖頭足一把。跡阻鵷鷺羣。身逐雞豚社。泉石縱幽討。詩篇賴陶寫。天遊在一室。此樂知者寡。擾擾紅塵裏。冠盖何爲者。</text>
<title>閒居</title>,<text>澹澹夕風吹。泠泠幽澗鳴。閒居恣偃仰。微雨園林淸。茅茨夜色靜。燈火何靑熒。文史徒在眼。觴酒誰與傾。忽憶同心子。川塗渺脩程。睽離幾日月。悵望勞我情。窮途易感慨。况此悲晨星。陰雲閉四野。白日無光晶。常恐霰雪至。使我瑤華零。放歌且自寬。天道有虧盈。</text>
<title>次朱文公晝寒亭韻</title>,<text>吾鄕稱勝區。玆地名後谷。聊將一把茅。縳得數間屋。輪奐雖未具。幽致此其獨。春窻對花林。雪溪看氷瀑。如何捨此去。役役隨竿牘。世故若驅人。十載東華宿。聖代無棄物。微名溷除目。頻聞御爐香。幾賞宮花馥。延英法筵上。咫尺陪講讀。出入躡俊髦。冠冕何齊肅。而我性疎戇。不能如粥粥。身名縱云華。訾毁紛相逐。風波寢亦驚。迷路行當復。大廈忽風雨。乘者棄亡軸。乾坤莽晦冥。濁流渾平陸。不歸亦何俟。夢入東窻竹。畸窮不須恨。富貴眞足恧。脫身謝世氛。如垢得新沐。山園足橡栗。庭際列嘉木。此樂期永矢。前車戒再覆。開尊命親友。劚藥課童僕。塵纓已盡濯。澗水淸堪掬。丈夫隨所遭。吾生豈碌碌。本自乏細骨。安得珠百斛。朗詠北風詩。坐對山頂禿。</text>
<title>聞尹仲綱竄嶺南</title>,<text>自我還鄕里。閉戶逃蓬藋。驚心非一日。忽聞君又謫。謫居在何方。南鄕瘴癘域。黃茅極望平。朔風捲素幭。酸寒不足道。所悲庭闈隔。庭闈受玦久。相去千里逖。瓊雷尙有恨。比古君更惻。應知白雲思。遠繞靑楓夕。去國豈無人。此痛君所獨。况我乖一別。前期莽難卜。欲寄平安字。路遠何可得。孤懷坐壹鬱。夢想徒歷歷。詩篇省中席。樽酒城南宅。親朋幾人餘。舊遊無處覓。引領望東南。渺渺脩岑碧。但願加餐飯。慰此長相憶。</text>
<title>次老杜秋興八首韻</title>,<text>伏枕荒山限禁林。鳳城雲物眼中森。窮途日月催人老。大澤龍蛇識歲陰。萬里乍回奔電足。一陽終見上天心。西方渺渺空愁思。不獨鉛華戀藁砧。其二寒夜虗堂缺月斜。孤懷悄悄感年華。靑山此日新開逕。銀漢淸秋舊泛槎。世事頻驚槐穴夢。故人多聽戍樓笳。頭顱已卜何須問。鬢欲添霜眼欲花。其三隱几翛然對夕暉。逢人羞說宦情微。看來世界蝸爭觸。老去功名鷁退飛。但使此身長自在。不妨吾道暫相違。閒居飮水眞堪樂。病骨今年較舊肥。其四高歌擊節復彈碁。不省人間喜與悲。元亮久知難適俗。馮唐敢道未逢時。天寒宿鳥投林急。地僻孤雲出岫遲。惟有一心猶愧死。四年前席負論思。其五城西林壑弼雲山。尙憶幽棲在此間。千里夢魂迷漢水。一年蹤跡隔秦關。依依物色空留眼。歷歷親朋盡記顔。不恨南歸朝請絶。向來吾已懶追班。其六牢落乾坤易白頭。騷人無處不悲秋。寒郊日暮騏驎病。哀壑雲霾虎豹愁。未向丹山聞彩鳳。欲從滄海狎輕鷗。百年最有無窮痛。忍說耽羅與沃州。其七盛世曾無尺寸功。閉門高卧萬山中。吳牛半夜虗驚月。海鳥當時故避風。靜室只須觀鼻白。帝城休更蹋塵紅。淸宵朗詠歸來賦。異代知音栗里翁。其八山園石路細逶迤。坐見飢烏啄澗陂。藜杖有時尋北麓。庭梅幾日動南枝。寒輕古峽氷霜盡。月照空林魍魎移。預想吾廬春色好。滿溪花發綠楊垂。</text>
<title>偶觀谿谷集。有會于心。遂次其韻。</title>,<text>蕭蕭雨雪送殘年。獨坐空齋意索然。一道烏鴉衝晩日。數村籬落起寒煙。文章漫爾窮三篋。富貴從他食萬錢。看取敬通終老棄。古來遺恨足靑編。其二憶昨承恩侍玉除。石渠金匱細紬書。三韓世運平陂際。六載身名寵辱餘。白日回瞻丹鳳闕。淸秋歸卧碧山居。文章只得窮愁障。却笑從前作計疎。</text>
<title>呼韻</title>,<text>殘年棲息稻魚鄕。不羨朱門厭肉粱。唯有憂時一念在。每逢閒處輒傾觴。其二閒居生事足江鄕。飮有淸泉飯有粱。榮悴筭來還一夢。法筵曾醉九霞觴。</text>
<title>寓言</title>,<text>人生在世間。百年會有終。賢愚與貴賤。畢竟等是空。人能適其適。視塞亦猶通。嗣宗未爲達。何用哭途窮。其二短綆不汲深。方輪豈行路。物性有定分。强之徒自苦。鳴玉非我事。飮水非吾窶。優游以卒歲。樂矣何所慕。其三膏明以自煎。櫟壽由臃腫。多才信爲累。無用是有用。榮華不滿眼。危禍丘山重。至人貴無名。高風邈難踵。</text>
<title>雪</title>,<text>自能虗室白。更作倚風輕。正使着詩好。不妨添鬢明。乾坤同淨色。松竹助寒聲。卽此堪乘興。何須上玉京。其二憶曾靑瑣直。微雪下西淸。前席催宣召。宸章忝共賡。天顔蒙一笑。宮漏徹三更。無復瑤臺夢。窮途百感生。</text>
<title>記見</title>,<text>今冬氣候愆。異哉前所無。東風送微雨。土脉起墳壚。輕氷解澗谷。殘雪消山衢。墻根已死草。日夕向靑蕪。誰云觱發時。氣若陽春敷。爐火不必親。狐裘不必須。前村赤脚女。負暄頗歡呼。今秋木綿貴。衣褐將無需。天心信仁愛。故使免凍膚。老翁却向說。汝言何其愚。陰陽失其常。早晩相侵踰。冬燠春必寒。玆理良不誣。安知二三月。路有凍死夫。况今氛霧惡。宿麥應盡枯。無衣尙或可。無食將焉如。如今縱云幸。嗣歲豈無虞。燮理是何人。無乃羞鴻樞。朱門日歌舞。肯念蒼生痡。公牒疾於火。鞭撻徵逋租。疲氓骨髓乾。愁怨遍海隅。乖氣自致異。天道豈云虗。君門邈千里。何由一聞諸。語罷聲猶咽。仰天空長吁。</text>
<title>次寄權敬仲 𢜫</title>,<text>西淸明月上林秋。回首瑤臺一夢悠。好是江南春水闊。不妨料理釣魚舟。</text>
<title>梅</title>,<text>伊昔勤封植。平生癖此花。暗香通竹塢。春色護苔槎。冷韻氷同潔。淸標玉絶瑕。紛紛姚與魏。笑爾競繁華。其二莫說三春卉。須看萬玉葩。幽姿天下白。疎影月中斜。老栢相侵暎。游蜂已斷遮。山家無長物。持此送生涯。其三處士西湖上。詩翁灞水涯。高情千古在。勝賞幾人知。月下微吟處。風前獨嗅時。看他淸不俗。吾欲託襟期。其四忽覺明吾眼。還憐絶世紛。盈盈偏有態。脉脉似將言。自是桃爲僕。唯堪竹作羣。無人解幽賞。獨立耿黃昏。</text>
<title>內兄金正字 昌直 內挽</title>,<text>有女生不育。有男才而夭。生死四十年。後事終如掃。死者誰不悲。似此應亦少。冥冥九原下。哀寃徹穹昊。其二夫子晩决科。旋復値斯世。不得見安榮。何遽先長逝。凄凉御瑟詩。寂寞偕老誓。挽歌不成曲。北望徒揮涕。</text>
<title>郭僉使 再亨 挽</title>,<text>落落干城氣。翩翩草澤豪。官雖僉使詘。班是折衝高。埒廢曾調馬。塵生舊戰袍。新阡春欲盡。霑灑向靑臯。</text>
<title>偶吟</title>,<text>梅子靑黃杏子肥。游蜂爭啅草花飛。茅簷坐對前山夕。近壑晴嵐欲濕衣。</text>
<title>金姪伯雨 春澤 來訪。有詩次贈。</title>,<text>僻地無人問。窮途此會奇。俱含新涕淚。各誦舊書詩。學業輸君富。功名判我遲。不須悲暫別。努力百年期。其二牢落親朋隔。蒼茫歲月更。忽從湖外見。渾似夢中迎。對坐靑山夕。孤吟白髮生。不堪分手處。高柳聽新鶯。</text>
<title>雨次簡齋</title>,<text>郊原處處遍菑耕。一雨連宵未放晴。已向千家供喜色。更從孤枕送寒聲。飛烏語鵲交沾濕。近壑遙山遞暗明。天意故應驅酷吏。暫煩槍甲羽林兵。</text>
<title>晴次簡齋</title>,<text>雲陰漸薄透天淸。高樹殘霞晩更橫。餘潤尙留巾角墊。舊痕微减石灘平。寧論羣鷺爭新沐。且喜孤松立晩晴。急掃風軒鋪枕簟。卧看林杪夕陽明。</text>
<title>有感</title>,<text>千秋無限渭陽寃。獨立西風淚眼昏。始覺楚人情更少。忍將何語賦招魂。</text>
<title>月夜。有懷李養叔。</title>,<text>高樹生夜凉。月華滿前墀。披衣起彷徨。悄悄心不怡。念我平生友。邈矣生別離。山川旣脩阻。會合知何時。昨得贈我書。滿紙鋪情辭。雖云慰飢渴。亦覺增悽其。晨星古人恨。天末當年思。交情我最深。世禍君偏罹。如何各少壯。共抱淸秋悲。蘭蕙爲君珮。芰荷爲我衣。芳華共晼晩。惜哉當何爲。</text>
<title>秋日早朝郊行</title>,<text>秋野何淸曠。秋天似畵圖。林疎初日淡。村遠白煙孤。澤國蘭將歇。山田豆更蕪。西方空渺渺。延佇欲誰須。</text>
<title>秋懷</title>,<text>發地茅茨小。逢秋草木衰。閒居雖可樂。世事亦堪悲。嶺海風霜遍。江潭日月遲。向來趨走處。魂夢至今危。</text>
<title>重陽翌日。寄持卿。</title>,<text>舍弟高棲處。秋風祗樹林。空山人跡少。遙夜佛燈深。令節堪乘興。陳編得會心。匡廬舊遊地。回首十年侵。</text>
<title>用法泉小集韻</title>,<text>溪亭終日弄寒淙。望裏秋山錦繡重。天上玉堂輸一夢。鏡中靑鬢欲衰容。窮來意氣看猶壯。老去詩書味漸濃。正愛風霜搖落後。蒼髯依舊澗邊松。其二城西宅近弼雲峰。尙憶鳴珂拜九重。御陌寒鐘催曙色。上林煙樹畵春容。花甎緩步天香逼。玉署揮毫醉墨濃。窮巷秪今人事改。寂寥唯對萬山松。其三茅簷日夕對前峰。門外蒼苔石逕重。南畆不妨歌帝力。北山曾笑抗塵容。循除碧澗秋逾淨。滿戶晴雲晩更濃。最愛小窻淸坐處。夜來疎雨過庭松。</text>
<title>有感。復用前韻。</title>,<text>歸來一室傍雞峰。谷口茅茨覆數重。末路浮生何處樂。淸朝我輩幾人容。川華受月添新白。山翠逢秋失舊濃。不識紫薇花下醉。何如庭畔撫孤松。</text>
<title>二月廿七大風雨</title>,<text>氣入千山暗。聲連大地號。喧豗疑走石。滂沛怯翻濤。茅屋三重破。溪流一尺高。天機近人事。心緖劇憂忉。</text>
<title>淸明</title>,<text>春事今年晩。淸明不見花。澗楊纔弄色。庭草欲生芽。高卧看時變。閒吟到日斜。喜聞家釀熟。稚子不須賖。</text>
<title>寒食翌日口占</title>,<text>日晩墻頭樹。風褰谷口霞。游絲礙空碧。啼鳥下晴沙。對酒酬佳節。題詩答物華。庭梅看欲動。春色滿山家。</text>
<title>抱川途中</title>,<text>驅馬悠悠石逕斜。白雲深鎖峒人家。東川地僻餘寒在。四月山桃始放花。</text>
<title>訪雩沙李兄 世白 於楮島。留別。</title>,<text>窮途人事秪堪傷。契闊存亡淚共長。一宿江亭還此別。幾時風雨更連床。其二一哭金村又洞陰。晩沙歸路獨悲吟。江樓半夜挑燈話。不盡生離死別心。晩沙卽李兄亭號</text>
<title>馬上記見</title>,<text>婦摘兒頭虱。翁驅壠上牛。蔭凉鋤暫息。當午饁初休。和草澆秧子。搴松截洑流。田家多喜色。南畆麥將秋。</text>
<title>成歡驛。逢金伯雨濟州省覲之行。口號書贈。</title>,<text>爾向瀛洲去。吾辭石室來。休言經嶺海。猶勝隔泉臺。世事看逾變。人情覺轉哀。臨歧一杯酒。離恨兩難裁。</text>
<title>寄定而兼示士興</title>,<text>一別風塵萬事悲。舊遊隨處倍相思。瑤華寂寂懷中字。玉樹依依醉後姿。明月靑楓千里夢。白雲流水十年詩。存亡契闊無窮恨。岳麓如今異昔時。靑楓。溪名。白雲。亭名。</text>
<title>尹朔州 時進 挽</title>,<text>磊落談兵略。飛騰食肉姿。功名二千石。氣槩四連枝。結客黃金散。歸田白髮垂。城西舊遊地。存沒不勝悲。</text>
<title>李懷仁 泰祺 挽</title>,<text>鴈㙮龍門占一年。少時才氣正翩翩。琴堂化洽陽春脚。畵省名高列宿躔。浮世風燈還有恨。窮途濡沫幾相憐。應知薤露秋天曉。父老攀號素紼前。</text>
<title>遊山園口號</title>,<text>碧樹凉全薄。靑山景已曛。披衣藉芳草。覓句對歸雲。竹色秋堪賞。蟬聲夕更聞。秪應甘寂寞。何事欲離羣。</text>
<title>次籠水亭韻 卽谷雲伯舅所住處</title>,<text>曲曲溪流矗矗巒。小亭淸絶白雲間。閒來不怕談時事。世上何人到此山。</text>
<title>默默</title>,<text>默默誰相語。悽悽秪自驚。乾坤雙眼冷。湖海一身輕。小雨催秋色。頑雲翳月明。詩書供枕藉。猶足慰平生。</text>
<title>惻惻</title>,<text>惻惻淸秋暮。茫茫白日昏。江湖身萬里。天地淚雙痕。落鴈鳴逾急。寒虫咽更繁。風光正蕭瑟。心事不堪論。</text>
<title>秋夜</title>,<text>隱几淸宵久。翛然萬慮空。虗簷偏受月。喬木易生風。地僻心逾遠。家貧道不窮。詩篇亦聊爾。何必語能工。</text>
<title>復用前韻。酬定而。</title>,<text>歧路怱怱握手悲。別來猶是隔年思。愁邊鬢髮添新色。秋後芳菲失舊姿。山墅不堪孤對酒。草堂誰與共題詩。煩君翰札遙相慰。莫負江湖鴈到時。</text>
<title>過壯節亭舊基</title>,<text>喬木平陽里。秋風壯節亭。至今雲水白。終古簡編靑。曠世猶相感。遺墟况屢經。徘徊無限思。日暮采芳馨。</text>
<title>靖節祠齋宿。夜夢見成，李兩先生有感。</title>,<text>王竹村墟古。新祠面勢巍。美名天共弊。高節日爭輝。隔世空瞻仰。微詞豈發揮。丁寧二子夢。魂魄定相依。奉安祭文。乃余所作。故第六句云。</text>
<title>梅澗李尙書 翊相 挽</title>,<text>隴西家世斗南尊。文苑聲名祖子孫。昭代國華眞有種。暮年人事欲無言。追班上界朝三后。握手親朋會九原。湖外獨餘賓客在。不堪回首舊龍門。</text>
<title>連山途中</title>,<text>窮冬虐雪繁。烈烈陰風吹。苦哉旅遊子。去去當此時。乾坤正慘黯。日暮迷所之。天機近人事。俯仰雙涕垂。山村老傖父。豈解時安危。見我有凍色。亦復嚬其眉。紅爐煖我手。白酒醺我肌。生涯此可羨。行役逾自悲。豈但愧高人。恐爲此輩嗤。</text>
<title>曉行</title>,<text>行子眠正熟。曉來猶未覺。村雞忽叫罷。月明疑曙色。呼童檢行裝。起坐整鞭策。上馬別主人。依依越陵陌。不辭踐嚴霜。漸喜東方白。想見中林士。高卧至天旭。行矣勿復道。處世多物役。</text>
<title>遯巖村</title>,<text>朝投遯巖村。秣馬聊暫憇。霜華映白日。天色何淸霽。窮陰豈終塞。春意忽已届。依依柳梢動。決決川流細。怡然得佳境。暫破窮途涕。行事顧有程。焉得更留滯。却尋前路去。扶江杳迢遞。</text>
<title>辛未除夕</title>,<text>爆竹驅儺舊俗傳。窮愁無賴歲華遷。黃河易使成平陸。白髮難將更少年。鍾鼎韜鈐俱已矣。海山兜率兩茫然。筭來身事都如此。雪屋殘燈坐不眠。</text>
<title>聞鴈有感</title>,<text>萬里南天鴈。今春又北徂。無心避矰繳。何事厭江湖。沙磧驚風亂。陰山百草枯。不如遵舊渚。隨意啄菰蒲。</text>
<title>題疏箚稿末</title>,<text>三年玉署忝周旋。奏牘虗名擧世傳。不學古人焚諫草。寸丹留與作靑氊。</text>
<title>夜坐</title>,<text>夜色高堂上。星河望裏晴。雲從山逕宿。溪繞竹籬鳴。意氣窮途壯。文章薄俗輕。獨愁誰與語。長嘯倚簷楹。</text>
<title>新秋口號。示李郞。夏坤</title>,<text>忽忽浮生老。茫茫此道窮。靑山猶雨色。碧樹已秋風。身世漳濱似。情懷楚客同。向來飛動意。高卧送歸鴻。</text>
<title>別李郞</title>,<text>蓬門誰遣爛生光。爲有明珠在我傍。意氣向來頻促膝。別離今日劇回腸。寒潭水落魚龍窟。哀壑秋生薜荔墻。努力前期莫虗擲。待君料理菊花觴。</text>
<title>寄李季章 寅燁</title>,<text>秦城風雨夢初醒。却放孤鴻在杳冥。招隱我攀叢桂樹。卜居君傍泛波亭。關門已覺收眞氣。湖海誰知有客星。最是停雲頻入望。一樽何日眼回靑。</text>
<title>疊前韻。酬季章。</title>,<text>歲暮離愁醉不醒。那堪雨雪復冥冥。風塵老去雙蓬鬢。江海歸來一草亭。曲裏瑤琴含淥水。匣中雄劍動寒星。新梅欲寄相思恨。嶺外雲山萬疊靑。</text>
<title>飛來寺。別閔靜能 鎭厚</title>,<text>落日孤雲滿眼愁。酒醒離思在山樓。萍蓬一世長如許。莫向樽前問去留。</text>
<title>七夕</title>,<text>雙星今夜會天河。萬古神光竟若何。鸞帳淡雲籠月色。鵲橋靈雨動秋波。深情脉脉忘機杼。別淚斑斑染綺羅。莫遣蛛絲煩曲綴。世問剛恨巧人多。</text>
<title>和季章寄示韻</title>,<text>憶君迢遞在關東。消息纔憑白鴈通。人事自生今日恨。歲華能幾又秋風。星河曉色亭亭遠。絡緯寒聲處處同。莫問金莖天上露。古來詞客秪消中。其二林泉樂在碩人槃。室有淸樽意自寬。倚杖雲陰催短景。開簾秋色動微寒。須從白社論新契。莫向金華問舊官。遙憶泛波亭畔客。棹歌乘月下前灘。其三伏枕空山懶未除。閉門終日似逃虗。驚心正類聞弦鳥。得意休論縱壑魚。散地形骸元土木。暮年工力在詩書。斜陽曳杖柴門側。紫翠千峰小雨餘。</text>
<title>詠事</title>,<text>當關虎豹動成羣。直道誰言可事君。地下三年應碧血。海東千載復朱雲。蛾投夜燭寧辭爛。桂折霜風尙帶芬。莫怪臨河追聖歎。路人猶自涕橫紛。</text>
<title>別庶舅歸淸風北津</title>,<text>寒天寥落夕陽昏。惻惻離懷未易論。最是歸程愁絶處。北津風雪一孤村。</text>
<title>次杜雪韻示李郞</title>,<text>始訝飛來密。俄驚落勢紛。疎林聲折竹。寒谷氣連雲。釣艇閒應繫。樵歌寂不聞。賦詩添物色。玉潤對郞君。</text>
<title>趙德而 大壽 將赴龍岡。索別語。書此以寄。</title>,<text>西塞雙鳧令。南宮列宿官。功名歸奉檄。心事異彈冠。日下故人少。天涯行路難。荷衣餘舊製。莫受北風寒。</text>
<title>癸酉除夕</title>,<text>四十纔除二。吾年豈少年。蒼茫賈傅策。牢落祖生鞭。寵辱皆身外。悲歡幾眼前。天時看又改。雪夜意怊然。</text>
<title>卽事</title>,<text>三月池塘楊柳風。溪花無數暎人紅。斜陽拄杖忘歸去。老子新詩在此中。</text>
<title>酬趙長卿 亨期 令公見寄</title>,<text>霄漢當時早策名。邯鄲一夢失春營。黃沙脫縶恩波闊。白石高歌鬢雪明。昭氏本無成毁分。翟公方識死生情。閒居我亦尋初服。十畆菑田帶雨耕。趙令曾宰春川。春卽防營。方寓牙山白石村。</text>
<title>李原州 敏章 挽</title>,<text>大家文彩暎當時。不獨聲華在白眉。老去功名殊自薄。年來人事幾回悲。絲蘿久託朱陳好。蘭玉曾同管鮑知。最是龍蛇前日淚。更堪沾灑此哀詞。</text>
<title>金鍾城 益廉 挽</title>,<text>燕谷歸程昔叩關。暫時相對說悲歡。閒居草已玄經罷。浮世人將白眼看。老木逢春開獨後。涸鱗無水動應難。詩名宦跡平生事。白鷺洲前曉月寒。</text>
<title>柳川途中</title>,<text>三月春陰欲雨天。行人匹馬度山川。村花岸柳看如許。獨鳥孤雲去杳然。垂老幾回驚節物。征途猶得領風煙。江樓野寺關情地。此去新詩滿眼前。</text>
<title>鎭岑途中</title>,<text>十載江湖鬢半華。又携孤劍向天涯。九峰山外人煙少。三月春深鷰子斜。落日牛羊非故里。淸溪桃李是誰家。不堪腸斷西行處。芳草連雲道路賖。</text>
<title>扶江途中</title>,<text>羅浮春色使人愁。落絮飛花滿渡頭。賈客帆檣風欲趁。濟王臺殿水空流。繁華有限餘陳跡。詞賦無成故倦遊。明發征車更何向。海天雲樹是西州。</text>
<title>到西林</title>,<text>騷人到此倍堪傷。極目江臯蕙草芳。千里客遊今幾日。一年春盡是他鄕。官橋柳色和煙暗。驛路棠花帶雨香。彈罷蒯緱歌自苦。天涯獨立倚斜陽。</text>
<title>浮生</title>,<text>自笑浮生有底忙。十年塵土汚衣裳。東塗西抹人誰識。北去南來路正長。靑瑣鵷鴻辭舊侶。輞川花竹憶新庄。求田問舍從玆老。不恨窮途鬢已蒼。</text>
<title>春盡日口占</title>,<text>平野茫茫海接空。山川不與故園同。西林客舘三更月。極浦漁家盡日風。潘賦當年悲白髮。楚歌終古怨靑楓。江南又送殘春去。無限煙花感慨中。</text>
<title>白雲寺感古</title>,<text>征驂少憇蔚藍天。物色依俙似昔年。壁古丹靑靈像在。春深花木上方連。高僧雪衲鳴鐘飯。遠客風廊借榻眠。不必明朝懷往路。他鄕無此好林泉。</text>
<title>聞鵑</title>,<text>江鄕春色夜凄凄。何處靑山杜宇啼。遠客自然堪下淚。孤臣况復易含悽。聲沉苦竹臨風斷。血染殘花共露低。千載少陵無限恨。北辰遙隔五雲迷。</text>
<title>大風</title>,<text>朝來雲霧接郊原。忽地威聲萬馬奔。木石轟雷掀屋宇。塵沙漲日失乾坤。波翻積水魚龍動。氣挾千林燕雀喧。縱有扶搖能借力。不如高卧閉閒門。</text>
<title>喜雨</title>,<text>一犂時雨正霏霏。甘澤方知造化機。枯圃潤回蔬甲長。旱田膏得麥人肥。村翁負耜顔爭破。野客看山意欲飛。却憶故園應更好。釣臺春水滿前磯。</text>
<title>望海</title>,<text>滄海茫茫島嶼孤。乾坤吐納在須臾。龍堂積水深千仞。雞浦鹺煙散百區。萬穴爭歸流敢後。三山不見到應無。誰人浪說呑雲夢。筆寫溟波是壯圖。其二泠風吹袂上高丘。一試平生汗漫游。大壑春陰連萬里。仙槎物色渺千秋。驚波沃日潮聲怒。積氣涵虗海若愁。忽憶當時天下士。雲帆何處問靑州。</text>
<title>歸途</title>,<text>郊原物色已淸和。興入奚囊信馬過。野竹風前含粉籜。楊花雪落覆靑莎。此時遠客添歸思。何處新鶯送好歌。江海壯遊詩滿篋。玆行還覺不蹉跎。</text>
<title>黃山</title>,<text>黃山渡口客帆歸。千仞岡頭更振衣。不盡剛風吹水立。何來白鳥傍人飛。西南地坼江聲走。莽蒼天低野色微。無限滄洲古今趣。百年吾道未曾非。巖上石刻。有尤庵先生所書朱子詩永棄人間事吾道付滄洲十字。</text>
<title>申生 永植 挽</title>,<text>憶曾仙洞住征驂。薝蔔花前罄笑談。壽樂堂淸人似玉。屛風巖古水如藍。天無老眼才堪惜。世有中郞筆不慙。從此山林便寂寞。少微中夜落江南。</text>
<title>送兪寧叔 得一 以書狀赴燕</title>,<text>六年浮世事堪論。遼鶴歸來恨尙存。乍向禁中重識面。却從天外更銷魂。三秋馹騎關西路。萬里煙霜薊北門。擎奏此行眞可賀。大東今日復乾坤。</text>
<title>玉堂。次軸中韻。</title>,<text>六年重踏禁川橋。夢裏匀天不是遙。遼鶴乍歸悲舊柱。野禽雖縶戀層霄。林泉有約非生面。軒冕無心强折腰。幸得知音諸子在。騷壇此日共揚鑣。</text>
<title>乞郡準許後。吳員外 命峻 以詩見賀。疊其韻。酬南伯珍 正重。</title>,<text>明時蹤跡一毫輕。游子京華寸草情。欲去只爲供老計。將歸還切戀君誠。靑綾乍罷匀天夢。紫綬聊偸下邑榮。從此不知軒冕貴。十年經幄摠虗聲。</text>
<title>送冬至上使申宗伯公獻 琓 赴燕</title>,<text>宗伯今爲使。行臺昔所經。山川留物色。關路記樓亭。地望推卿月。天文動客星。獨賢輕跋涉。專對重朝廷。露宿風穿幕。晨裝雪打鞓。雲煙薊門樹。笳鼓浿江舲。去日灰吹琯。歸期月變蓂。寸心元自赤。雙鬢向來靑。別語唯珍重。離愁正杳冥。千秋燕市曲。試向酒人聽。</text>
<title>送書狀官朴衡聖 權 赴燕</title>,<text>晨星相望幾回悲。萬事重逢夢寐疑。誰謂玄都賞花日。更當遼塞飮氷時。桑楡已作中年感。樽酒翻成隔歲期。努力遠遊須自愛。朔風關雪滿前歧。</text>
<title>趙定而大夫人挽</title>,<text>通家戚誼葭莩重。託契賢郞管鮑知。丸膽含來仍絳帳。雙蓮化處見瓊枝。風林歲暮停難久。澗藻春回薦更誰。最是欒欒攀擗地。北堂無復弄雛嬉。</text>
<title>人日</title>,<text>經年游子尙京華。人日今朝倍憶家。萱草北堂春色遠。白雲南望亂山遮。滄洲隱吏非無趣。疾病歸田未有涯。最是東園早梅樹。今來又負一番花。時余出拜忠州。以病憂未卽辭朝。故頷聯云。</text>
<title>丹陽使君任大仲丈 埅 以春操來會。書示二律。宰忠原時</title>,<text>東方千騎上頭居。正是當年拄笏餘。詩興不隨鈴牒散。病懷頗得酒杯舒。誰言長孺功名薄。自笑虞翻骨體疎。惟有美人長在念。欲將瑤草問何如。其二琴臺獺水共縈廻。關峽春光二月來。勝地爭傳同穎霅。神交何幸得陳雷。空山夢入高人桂。東閣詩生太守梅。早晩菟裘如可卜。不妨携手老巖隈。</text>
<title>權生 燮 自黃江將入京。書索別語。走草以寄。</title>,<text>嘗笑東吳陸士衡。辭鄕入洛竟何成。今君亦有閒田地。寒水齋前月正明。</text>
<title>金汝習 灝 出補蔚山。行過中原。書贈一絶。</title>,<text>名高身墮古人詩。淮水何如鳥嶺危。自有神明扶正直。不須中使護行隨。</text>
<title>爲哭庶舅喪。乘舟抵淸風。暫登寒碧樓。歸途口占一絶。</title>,<text>佳處頻逢句未裁。江花空送客舟廻。丹丘十日詩千首。始覺三淵絶世才。</text>
<title>贈陰城尹使君 遇明</title>,<text>冐雨緣風磴。披雲到雪城。山疑峒客隱。水似長官淸。細草虗庭綠。危花疊巘明。幽閒有如此。足以養吾生。</text>
<title>途中記所見</title>,<text>田家五月旱。麥秋何其遲。靑黃半隴畆。刈者飢可知。所刈亦幾何。數肩便無遺。持歸八九家。廑充朝夕資。田間拾穗女。傾筐復隨之。終日不盈把。泣涕空爾爲。見此食豈甘。愧無歌兩歧。不如解吾紱。去逐商山芝。</text>
<title>天安。得金達甫 鎭圭 留書。書此以答。</title>,<text>客路違交臂。情緘喜得書。萍蓬眞有數。金玉肯相疎。碧樹行塵外。靑山驟雨餘。孤吟人不見。虗舘獨躊躇。</text>
<title>途中。示陰城尹使君。</title>,<text>征途終日困風埃。殘夢依依馬上廻。黃鳥灌木心乍醒。綠楊村墅眼頻開。功名不管溪山好。簿領終敎老病催。應有高人譏屑屑。故園三逕已蒼苔。</text>
<title>次南別堂舊板韻</title>,<text>盡日微吟下筆遲。坐看簷影落前墀。苔庭雨過蒼衣合。松樹風來翠盖垂。燕寢凝香當此夕。淸樽行樂記他時。南山秋色眞如畵。不用丹靑問郭煕。</text>
<title>仲秋夜。獨坐口號。</title>,<text>閶闔秋風起。雲霄皓月來。山河相掩暎。星斗共徘徊。勝賞添詩草。淸光溢酒杯。中原半年客。此夜好懷開。</text>
<title>雩沙李兄以冬至正使赴燕。書索別語。占短律寄呈。</title>,<text>骨肉經年別。天寒路更長。河橋違執手。江榭憶連床。斷鴈燕山夕。征驂鶴野霜。欲題詩寄遠。愁劇不成章。其二不死由天定。誰知有昨年。遼陽重返鶴。滄海幾成田。世事浮雲外。離愁朔雪前。向來存沒恨。此別莫潸然。</text>
<title>乘舟。會原牧李大規 宏 于金遷。江倉鄭仲淳 澔 亦來會。口占要和。</title>,<text>二月琴臺下。春波已沒鷗。輕煙漁浦樹。微雨使君舟。興逐雙旌會。閒從一日偸。臨風嘯詠地。豪氣壓江樓。其二急雨添春水。輕舟放碧波。亭亭孤㙮近。歷歷遠山多。正好含杯詠。何妨擊棹歌。平生江海志。歸夢落漁簑。</text>
<title>寄仲淳</title>,<text>黃堂烏几倚輕風。睡罷閒庭鴈鶩空。萬里湖山春色裏。一年花柳雨聲中。詩情未接宣城守。歸計空慚栗里翁。咫尺故人勞悵望。芳洲極目思何窮。</text>
<title>次尹陰城韻</title>,<text>春明一出卽天涯。却把梅軒換竹扉。佳節忽驚寒食過。滄洲長恨拂衣遲。林泉入夢吾將去。桂玉關心子亦飢。莫向東華謀就食。窮途何處是朋知。其二江雨霏霏江水流。滿堤芳草使人愁。一春離恨仍佳節。半日淸談是勝遊。莫歎門無裹飯客。不妨身作種瓜侯。花間秉燭留連地。醉裏相看話白頭。</text>
<title>仲淳又以前冬贈別韻。見示要和。率爾酬寄。</title>,<text>別意傳杯細。高情下榻親。滄洲慙傲吏。雲水羨閒身。世事驚心久。家山入夢頻。庭前蜀魄叫。應笑未歸人。</text>
<title>戚兄金高城 盛達 挽</title>,<text>飛舃當時東海東。使君爭道有仙風。蓬山蠟屐追靈運。句漏丹砂負葛洪。他日高名詩草在。半生豪氣指薪窮。情鍾自古元吾輩。不獨遺民墮淚同。喪出後。吏民多追思涕泣者云。故末句及之。</text>
<title>寄李養叔</title>,<text>炎海歸來後。三年不見君。乾坤雖解網。蓬藋尙離羣。共作周南客。長懷嶺外文。無端雪夜興。歸夢繞江雲。其二爲客幾日病。歸來生事微。詩書渾不理。藥餌但相依。水冷魚龍蟄。冬暄蠅蜹飛。靜中觀萬物。隨處各天機。</text>
<title>長樂宮 以下月課</title>,<text>九重宮闕告新成。閶闔觚稜入紫淸。仙蹕曉聲隨鳳輦。霱雲佳氣繞龍旌。臚人引路千官入。法酒登筵廣樂呈。看取禮儀俱秩秩。叔孫綿蕝未宜輕。</text>
<title>銅雀臺</title>,<text>層臺新構壓春濤。南國傾城入望勞。風動綺羅香霧散。月明歌吹彩雲高。三分割據英雄老。一代繁華意氣豪。無奈西陵日欲盡。夢中羣馬已同槽。</text>
<title>邊城早秋</title>,<text>西風吹入漢家營。摵摵關楡葉盡鳴。玉帳戎衣驚乍冷。金河刁斗覺新淸。微霜已落黃花戍。凉月偏侵白草城。牧馬初肥筋簳勁。夜來都護更添兵。</text>
<title>上林早秋</title>,<text>閶闔新聲動苑林。禁中天氣日蕭森。池荷褪粉香初歇。宮漏添籌夜正深。金掌逈邊凉露濕。玉樓高處曉寒侵。誰知篋裏藏紈扇。獨閉長門恨不禁。</text>
<title>老僧</title>,<text>黃面白眉瘦骨稜。禪房寂坐似無僧。座中猶有談經塵。壁上空懸禮佛燈。時喚沙彌縫破衲。偶逢山客拄枯藤。庭前手植靑松子。偃盖如今已百層。</text>
<title>老仙</title>,<text>霓旌絳節幾朝天。三見蓬萊變作田。衛叔卿爲大兒子。杜蘭香是小姑仙。閒尋玉局花間醉。倦向瑤臺月下眠。俯視塵寰眞一瞥。笑摩銅狄已千年。</text>
<title>夜坐卽事</title>,<text>寒窻風雪夜深聞。獨坐名香手自焚。忽覺此心無一累。燭前閒讀晦翁文。</text>
<title>將赴燕。行到高陽。寄持卿 以下星槎錄</title>,<text>萬里思親騁傳車。三杯別弟涕沾裾。君歸細報吾行李。一出西郊病已除。</text>
<title>板門橋</title>,<text>天磨山色望岧嶢。官路鳴鑣駟馬驕。近水晩風吹睡醒。夕陽初下板門橋。</text>
<title>喜雨堂。與上使 崔公錫鼎 副使 崔公奎瑞 留守 趙公相愚 聯句。</title>,<text>西征冠盖駐松京。和 快覩三星一路明。直 故國風煙輸滿座。文 高樓物色入飛觥。玉 風流却憶凝香勝。直 客路遙憐浿水淸。文 明發別懷君莫問。玉 幹回秋日笑相迎。和</text>
<title>廻瀾石</title>,<text>廻瀾石三大。字問誰筆法。如此奇云是。當年許天使。一經品題便有名。前後皇華幾詠此。滄桑世事無不有。此石屹立猶不陊。君不見行人五月走幽燕。石若有知寧不恥。</text>
<title>太虗樓</title>,<text>黃岡征盖暫躊躇。却上高樓倚太虗。地理斜通滄海界。風煙遙控朔方墟。關心物色三春後。屈指行程萬里餘。爲是飮氷王事急。不須官柳繫人裾。</text>
<title>中和途中</title>,<text>海西行盡又關西。漸覺殊方氣候凄。芳草不堪封客恨。怪禽何事傍人啼。家書數紙情難盡。塞路千重夢亦迷。從此陽關天外遠。一樽誰與醉相携。</text>
<title>次副使韻</title>,<text>晩來雲氣忽凄迷。雨脚斜飛日色西。十里官街催馹路。楊花無數撲征蹄。</text>
<title>途中遇小雨</title>,<text>炎途終日困風埃。有意天公霡霂催。却望西郊雲尙密。急須鞭起老龍來。</text>
<title>平壤途中</title>,<text>已涉箕城界。翻驚故國遙。江郊芳草遍。山郭晩煙消。飛盖行程遠。懸旌客思搖。分明昨夜夢。猶趁紫宸朝。</text>
<title>大同江</title>,<text>晴江煙水漾蘭舟。遲日仙槎爲少留。羅綺影翻河伯室。管絃聲雜棹人謳。名區偶結三生夢。絶域聊寬萬里愁。更指練光亭縹緲。小輿催上郭東頭。</text>
<title>練光亭觀燈</title>,<text>勝處繁華要盡看。黃昏更上曲欄干。樓臺十里香煙合。燈火千家夜色闌。浮世豈無佳節會。百年難得此宵歡。玉京孤舘淹留日。淸賞應輸一夢殘。</text>
<title>次副使箕子墓韻</title>,<text>闢得人文有大功。眞同日月揭高穹。三韓始識仁賢化。千古猶傳禮樂風。周粟豈能來海外。洛書還自見天中。秪今香火隆祠廟。爲是烝民賴聖躬。</text>
<title>安定舘。書奉副使。</title>,<text>去矣吾行遠。懷哉曷月歸。塞花飄客淚。關雨裛征衣。戀闕心空破。思親夢屢飛。今來一般恨。惟與少陵依。少陵副使別號</text>
<title>次正使肅寧舘韻</title>,<text>由來王事不遑寧。跋履行裝敢小停。鄕月屢從愁外白。塞山剛厭眼中靑。行看海色連賓日。誰識天文動客星。差喜一樽留醉地。雪堂晴晝睡初醒。</text>
<title>安興舘</title>,<text>雄關鎖鑰鎭西陲。千尺城臨薩水湄。異代乙支曾戰伐。當時南八亦男兒。荒山遠戍蒼煙斷。落日高樓畵角悲。無限眼前懷古意。塞天遼闊鳥飛遲。南八。指丁卯節死南節度。</text>
<title>百祥樓</title>,<text>層城飛閣出雲霄。極目風煙四望勞。山勢北來連朔漠。海門西拆納江濤。詩驚黃鶴千年壯。氣壓元龍百尺高。倚劍酒闌空感慨。古今登眺幾人豪。東岳，崔顥題詩黃鶴樓之句。至今膾炙。故第五句及之。</text>
<title>百勝樓 在七佛寺前</title>,<text>名區隨處足淹留。七佛菴連百勝樓。地湧靑螺開島嶼。川分白鷺落汀洲。沙禽慣聽佳人瑟。江月長隨賈客舟。雲外妙香浮萬疊。側身東望思悠悠。江水分二派。島在其中。故用白鷺洲語。</text>
<title>次正使韻以自解</title>,<text>自笑泥粘絮。閒看柳媚煙。心輕解珮地。情薄摻裾筵。夢有秦城去。書無洛浦傳。何須强滓穢。秋月本淸圓。宋僧參寥詩曰。禪心已作粘泥絮。不逐春風上下狂。</text>
<title>新安舘。錄奉副使。</title>,<text>共作遊方戀。誰憐許國心。馬顚知驛弊。身病覺杯深。此去期全璧。同行卽斷金。沿途詩滿軸。只爲遣愁吟。</text>
<title>次倚劍亭板上韻</title>,<text>冠盖聯翩自漢城。幾回遺跡感皇明。雲迷渤海仙槎路。星落深河大樹營。王事秪今猶跋涉。故人於此暫逢迎。山川不解當時恨。只管年年送客行。李季章以御史相逢於此。故第六句云。</text>
<title>宣川延賓堂。留別李季章。</title>,<text>萍逢此地卽離筵。一渡龍灣便各天。湖嶺白雲愁望外。洛陽靑草淚痕邊。身同許國吾先病。職並銜綸子獨賢。努力相期王事了。鳳城秋日更聯翩。</text>
<title>良策途中</title>,<text>塞雨濛濛不放晴。行人此夕倍傷情。秦雲漸隔千重嶺。鴨水今臨半日程。區域已窮猶往路。海山雖好卽邊城。平生謬作桑蓬計。只得霜毛種種明。</text>
<title>龍灣館</title>,<text>萬里天邊眼。三韓地盡頭。江靑知鴨水。山黑認麟州。戰伐當年事。風煙此日愁。登臨易下淚。莫上最高樓。</text>
<title>聚勝亭。次上使韻。</title>,<text>千尺危亭壓塞隈。憑欄此日思悠哉。波晴渤海天連水。雲捲陰山月滿臺。戍客不眠愁擊柝。行人無興醉深杯。玆城縱遠猶吾土。爲報征車且莫催。</text>
<title>灣舘。次上使用息庵集韻。</title>,<text>君親一念恨離違。况復窮邊信使稀。江水不風波自湧。海天無雨氣恒霏。去時燕地應嘗麥。回日秦城近授衣。縱是王程懷靡及。白頭從此宦情微。</text>
<title>次正使鴨江韻</title>,<text>行舟沙渚雨霏霏。却羨居人送我歸。傾盖使君還戀戀。語檣江鷰故飛飛。惟憐舊國雲山隔。誰識今宵露草依。賴得驪珠頻自慰。異方風物頓生輝。別賦。居人愁臥。怳若有亡。今日當露宿。故云。</text>
<title>湯站途中</title>,<text>蹤跡平生恨局天。遠遊今日却茫然。親年六十將加十。客路三千廑過千。遼塞亂雲低馬首。鳳城殘照閃鴉前。灣江渡日曾相報。此夜家人定不眠。</text>
<title>鳳凰城</title>,<text>安市流傳卽鳳城。文皇當日謾窮兵。玄花白羽眞龍困。玉塞秋霜代馬驚。但使中原一鑑在。豈勞東海六飛行。彈丸不入靈州石。天外虗留駐蹕名。</text>
<title>鳳城。次正使韻。</title>,<text>客中時序水東流。花落辭家見葉稠。千里遼程憑譯舌。一宵香閣憶歌喉。關雲出峽常隨馬。塞草漫山盡沒牛。縱是壯遊窮絶域。眼前風物却生愁。凝香閣在龍灣其二却思申歲淚先流。城闕煙塵戰血稠。已把太阿歸閹手。誰言定鼎扼夷喉。燕臺未致千金駿。卽墨難看五彩牛。惟有東方皮幣使。每年冠盖不勝愁。其三城下長川滚滚流。故園東望亂山稠。不堪沙塞塵隨眼。那得金莖露沃喉。去國音書須白鴈。出關行色異靑牛。應知萬里秦京月。分照征人夜夜愁。其四鳳凰山色翠如流。夾路棠花滿目稠。村燕受風低晩翅。林鶯穿水弄嬌喉。日邊歸夢迷蝴蝶。天外飛槎上斗牛。戀闕思親無限意。與君同是一般愁。</text>
<title>松站次正使韻</title>,<text>極目荒郊有數家。邊風吹動帽簷斜。山川尙記單于壘。玉帛空催使者車。異地人情留客茗。故園時物籍田瓜。思歸觸處渾無賴。欲說深愁未有涯。我國端陽。例進籍田瓜。而今已節近。故第六句云。其二素志平生在國家。秪今無奈鬢絲斜。聲名半世叨靑瑣。詞賦當年愧赤車。關外此來吟誕葛。客中何處覓浮瓜。炎天跋履元吾分。只恐洪恩報未涯。其三台星遠照野人家。卿月今看塞外斜。此去飛霜應避馬。向來靈雨已隨車。欣從蘭室投針芥。欲報瓊詞愧木瓜。叵耐出關芳草歇。美人消息隔天涯。</text>
<title>八渡河途中</title>,<text>背指三竿日。行穿萬疊雲。仙槎聊作伴。胡馬自成羣。路已千山過。河曾八渡聞。詩囊頻叩取。愁緖句中分。</text>
<title>通遠堡</title>,<text>通遠郵村枕塞隅。赤雲斜日下平蕪。牛羊識路家家入。鸛雀投林處處呼。北望可堪宸極遠。西來惟占客星孤。逢人欲問前朝事。敗甓崩城半有無。</text>
<title>會寧嶺</title>,<text>危石槎牙亂木攢。緣雲鳥道正難攀。噫吁畏過天梯上。呼吸疑通帝座間。鞍馬少年輕萬里。路歧今日怯千山。惟應叱馭丹心在。握節他時好往還。</text>
<title>遼陽次正使韻</title>,<text>大野西通瀋。荒城北據河。英雄名已滅。興廢恨空多。仙鶴千年柱。羌兒一曲歌。腥塵猶滿目。天意竟如何。</text>
<title>遼陽食櫻瓜</title>,<text>含桃還與早瓜幷。客裏新嘗喜欲驚。西蜀野人多厚意。東門物色動歸情。氷開碧玉登盤冷。露綴紅珠暎袖明。摩詰詩篇元有感。陸郞心事更難平。</text>
<title>華表柱。次正使前韻。</title>,<text>眞仙何處更思家。華表雲空白㙮斜。誰見寥天回鶴馭。但令遊客駐星車。千年城郭惟荒草。百戰山河似裂瓜。莫向遺民問往事。秪今灰刦恨無涯。</text>
<title>遼陽。次副使韻。</title>,<text>大野茫茫遠色微。火雲亭午擁驂騑。唐宗蹕向前峰駐。太子河從古堞圍。千里地形關外壯。百年人事眼中非。歸來華表無窮恨。不獨當時有令威。</text>
<title>十里堡</title>,<text>漠漠雲沙萬里開。眼中那見一山堆。天留逄管聲名在。地歷華戎戰伐來。行客但尋新店舍。驛夫猶指舊煙臺。人生不踏遼陽野。安得題詩筆力恢。逄指逄萌</text>
<title>白㙮堡。遇寧陵忌辰。次副使韻。</title>,<text>不謂崩天日。今當到瀋時。還將遼塞淚。重作杞人悲。大業嗟中失。單車尙北馳。昔年淹恤地。遺跡恨難知。</text>
<title>瀋陽有感</title>,<text>當年石室老先生。握節還同漢子卿。萬古春秋扶大義。一時夷夏仰高名。朝宗尙有前江水。絃誦難尋舊日城。慚愧後孫甘淟涊。手擎豳幣走燕京。</text>
<title>瀋陽。遇端午。</title>,<text>遊子經春滯遠方。瀋陽今日又端陽。衣思細葛開新篋。酒憶香蒲滿壽觴。彩架歡娛兒走索。紋枰談笑客哄堂。家鄕物色腸堪斷。夢逐孤雲度太行。其二天中佳節海東傳。寶箑頒從近侍先。一自翰林供奉後。屢霑霄漢渥恩偏。熏風每向身邊挹。明月今從夢裏圓。遙想九重新帖子。幾人能賦進規篇。其三更憶家人在洛中。那堪節序又怱怱。客愁無賴蘭湯洗。離恨難憑錦字通。燕槖綌衣聊自試。楚盤粽角與誰同。歸時稚子應添長。一笑門前慰乃翁。</text>
<title>瀋陽</title>,<text>全遼第一此雄藩。粉堞華譙入塞雲。中國異時堪保障。上都元代漫辛勤。陰房秘殿千重合。寶肆香街百隊分。獨有城邊嗚咽水。至今如怨賀將軍。瀋陽失守時。守將賀世賢走死。</text>
<title>永安橋</title>,<text>野色連天盡。河流出塞遙。長空獨去鳥。斜日永安橋。隱隱晴虹動。蹲蹲石獸驕。誰知東海客。驅馬感前朝。</text>
<title>邊城途中。復用前韻。</title>,<text>落日荒荒暮。孤雲漠漠遙。人同蒼水使。路出赤欄橋。野勢盤雕遠。邊城牧馬驕。仍聞巨河近。愁殺渡明朝。路中。有新橋以赤欄架成。</text>
<title>一板門。次副使韻。</title>,<text>大漠通滄海。遙山接塞門。村名傳一板。客路走中原。土畜驢兼馬。方言漢雜蕃。黃塵欲眯眼。行役更堪論。</text>
<title>廣寧有感</title>,<text>舊廣寧前日色黃。昔時城堞已榛荒。山河不盡興亡恨。風雨空餘戰伐塲。天意秪應歸玉塞。地形無賴控金湯。書生早有輪囷膽。駐馬悲吟撫劍鋩。</text>
<title>壯鎭堡途中</title>,<text>曉旭晴隨盖。和飈穩送輪。身輕渾失病。路淨不生塵。絶塞山如馬。遙村樹似人。他鄕看物色。得句語還新。</text>
<title>閭陽途中。望見十三山。</title>,<text>閭陽大道接燕關。萬里行人意未閒。最是今朝開眼處。天邊蒼翠十三山。</text>
<title>四統碑</title>,<text>往跡分明萬曆時。一回臨讀一回悲。誰知四片王家石。尙帶皇朝雨露私。</text>
<title>小凌河</title>,<text>客到凌河里。回看古錦州。虗傳閫外寵。那忍隴西羞。百戰功何在。三韓恨尙留。丁寧城畔水。莫向杏山流。錦州城陷時。東兵脅作前隊。</text>
<title>松山</title>,<text>虜騎交衝日。殘兵百戰時。千秋應厲鬼。一死是男兒。力盡城同破。人亡義獨垂。秪今關外路。天地尙餘悲。</text>
<title>杏山</title>,<text>誓死蒼黃日。臨危保障才。能令虜豺虎。猶識漢風雷。成敗人何與。興亡事可哀。荒城一片土。魂魄倘歸來。</text>
<title>雙石城途中</title>,<text>石城天畔大堤平。煙柳依依弄晩晴。張氏畵中眉黛淺。楚姬風外舞腰輕。無心落絮隨征袂。何事長條拂去旌。最是赤欄橋下水。至今如帶莫愁名。夾路左右。有垂楊數百株。又有紅橋在其下。故篇中云。</text>
<title>次副使牛字韻。哀袁督帥。</title>,<text>秘略眞同運木牛。誓心期復舊邊州。北門可但燕人祭。南漠將看虎穴搜。明月巧讒朝野痛。白符遺唱古今羞。秪應千載荒城下。寃鬼啾啾哭髑髏。</text>
<title>貞女祠。次壁上王致中韻。</title>,<text>遺祠片石點靑螺。想像當時淚眼波。花似粉粧愁寶靨。草如裙帶怨輕羅。從知苦節難成泐。肯遣芳心易被魔。堪愧楚秦朝暮士。幾人千古姓名磨。</text>
<title>望夫石</title>,<text>海竭山崩此恨深。芳魂千載豈銷沉。不如化作禽精衛。塡得滄溟見苦心。</text>
<title>山海關</title>,<text>東經遼渤北窮燕。忽覺今朝眼豁然。萬馬奔馳山接塞。六鰲騰蹙海連天。添防竟恨重關失。絶脉纔看二世傳。唯有往來懷舊客。壯遊輸入紀行篇。明朝徐郡王達。增築長城。以爲防守之圖。故第五句云。</text>
<title>楡關</title>,<text>楡塞從來屬漢封。契丹渝後渥溫終。明朝此地還通甸。百歲伊川又作戎。雲際亂峰飛鳥外。水邊殘店夕陽中。茫茫往事尋無處。一唱悲歌溯遠風。</text>
<title>撫寧縣</title>,<text>蓐食楡關道。驅車入古城。褰帷覽碑字。停策問山名。沃野圍村逈。長川注海平。風光雖不惡。爭奈異鄕情。</text>
<title>永平途中</title>,<text>灤河初日照新晴。孤竹遺墟是北平。天地獨留淸節廟。風雲猶護漢家營。雕盤朔野思猿臂。人遠西方寂鳳鳴。千古山川空滿目。客來那得易爲情。</text>
<title>榛子店。次上使韻。</title>,<text>江西夔峽古今村。羅綺千秋共斷魂。鏡匣殘香餘翠黛。碧窻明月自黃昏。珠詞尙帶當時淚。玉骨應留異地寃。莫把琵琶和此曲。向來人事不堪論。店卽季文蘭題詩處。事見息庵集中。文蘭。江西人。</text>
<title>玉田路中</title>,<text>誰家墳墓玉田西。石獸凄凉蔓草迷。一片荒原何足道。八陵無樹見烏棲。</text>
<title>薊州途中</title>,<text>薊門微雨淨塵沙。風景依俙極目賖。雲白山靑千里塞。樹濃煙淡萬人家。奚囊應接皆詩料。活畵粧成盡物華。隨處奇觀供一快。此身那恨到天涯。</text>
<title>漁陽</title>,<text>秦虎雄威振八區。長城北築更防胡。豈知閭左徵兵日。一夜叢祠有野狐。其二沉香嬌醉賞花時。羯鼓新聲養祿兒。畢竟靑騾迷不悟。雨淋猶作蜀中悲。</text>
<title>滹沱河</title>,<text>漢火重炎賴此河。雲臺誰似爾功多。眞人一去今千載。日暮津亭空白波。</text>
<title>通州。次上使韻。</title>,<text>萬家煙樹鬱蒼蒼。伊昔名都近帝鄕。趙女遺風鳴鳳瑟。越人生計在烏檣。烹茶列肆排金盌。吸草羣胡佩錦囊。過客不禁懷舊感。幾時重睹漢儀章。</text>
<title>通州</title>,<text>關中形勝說通州。一帶官河遶郭流。𩣭馬月題燕地客。錦帆茶貨浙江舟。煙籠碧樹連香陌。風颭靑旗暎酒樓。縱道繁華猶古昔。百年文物已含羞。</text>
<title>燕京感懷</title>,<text>永樂雄風軼漢皇。神都百二擁金湯。靑黃台吉鞭笞伏。山海重關壁壘長。煙火已聞通鐵嶺。職方還道限遼陽。如何卜洛年纔半。却見千駝繫苑墻。其二當時土木事堪嗟。不作靑衣幸更多。賴有于公扶社稷。免敎周顗泣山河。南宮已誤貪天力。尺布終慙聽漢歌。看取鐵碑無復在。禍源誰障末流波。英皇復辟。專出於徐有貞輩圖利之計。景泰。帝崩。不以天年。事見歷代小史。高皇帝時。以鐵碑。刻立內官不得干政字。王振用事後失所在。閹禍盖始於此云。其三藩邦再造島氛淸。正賴神皇萬里明。飛輓已殫天下力。發徵奚但朔方兵。中原此事無今古。東海深恩浹死生。蟣虱小臣空忍痛。爲誰冠盖抵燕城。其四爽鳩從昔孰長存。說到崇禎淚暗呑。北極憂勞宵負扆。東林論議日分門。流氛竟致三精塞。遺詔空含萬古寃。惟有禁泉橋下水。至今嗚咽繞宮園。其五天壽諸陵共一山。寢園今作野花壇。衣冠寂寞浮雲散。松栢凄凉落照寒。金粟莫論當日恨。玉箱那得後人看。千年蜀魄休啼血。舊國冬靑亦已殘。其六千秋何處問金臺。往跡茫茫但草萊。鄒子談天眞誕說。樂生分國是英才。從知汶水移篁烈。秪在涓人買骨廻。此道今來那復見。風前攬涕一悲哀。其七賢豪意氣亦堪思。最是當年易水湄。一劍强燕眞可笑。單車搦虎竟何爲。白衣怒髮衝冠日。羅縠微詞絶袖時。欲問悲歌屠市上。不知今有酒人誰。其八丞相三年只一樓。天敎正氣此間留。黃冠若遂當時願。赤幟應看舊物收。燕市子規殘血怨。浙江精衛暮潮愁。騷人莫作招魂賦。定逐崖山捧日舟。</text>
<title>北征聯句百韻</title>,<text>國有重輪慶。歡騰薄海隅。爲徼封典降。寧緩使車趨。和 台閣掄丞相。卿班輟大夫。自慙叨下价。安敢惜微軀。玉 象胥多簪玉。褊裨摠履珠。三千餘里外。二十八人俱。和○北征三千一百四十里。三使臣外正官二十八員。 北闕琅函捧。西郊餞席鋪。亭高挹花石。臺廢感松都。玉○臨津江上。有花石亭。栗谷先生舊基。松都有滿月㙜。 玉溜川觀媚。黃樓野望紆。山河箕壤麗。花月浿江娛。和○葱秀站，玉溜泉。水石淸峭。有朱之蕃筆。黃州有太虗樓。浿江。卽大同江。 薩水煙和柳。龍灣雨送艫。一行纔點撿。三節並馳驅。玉○薩水。卽淸川江。渡江時冒雨作行。 露宿依戎幕。氷餐凊客廚。鳳飛餘廢壘。鶴去但荒郛。和○兩夜。露次氷餐。用葉公事。 八站山同麗。全遼塞接盧。經村懷管隱。臨水弔燕逋。玉○鳳城至遼陽。謂之東八站。管寧客遼東。新城南。有太子河。稱燕丹曾渡處。 瀋衛眞天府。雄關舊挹婁。龍潛聖王困。羝乳老臣拘。和○我孝廟潛邸時。以質來寓。外曾祖淸陰金文正公及遅川崔文忠公。同被繫瀋舘。 未見金戈挽。空將玉帛輸。行人心欲折。弱國事堪吁。玉 客榻逢翁伯。行囊問大蘇。塵沙人易眯。炎溽馬頻瘏。和○巨流河。訪郭朝瑞則其子垣云。見往瀋陽云。以行資周之。 路向雙旗轉。車從一板逾。游氛褰境落。秀色見醫巫。玉○大小黃旗及白旗堡，一板門俱地名。自是見醫巫閭山。橫亘於北方。 玉女盆淸澈。桃花洞有無。門樓宛猶在。督帥爾何誅。和○舊傳。醫巫山上。有玉女盆，桃花洞。祖大壽牌樓。在寧遠。石門。窮極巧侈。 錦堞降壇見。寧城戰骨枯。愁雲空慘淡。寃血尙糢糊。玉○錦州。是祖大壽設陣處。寃血。指袁崇煥。 海色蒼知曙。山光紫覺晡。長城徒築怨。秦帝誤防胡。和○自寧遠望見渤海。角山。在長城北。 禦暴功思魏。開門策笑吳。藩籬輕毁撤。豺虎遂呑屠。玉○徐魏公達改築長城。吳指吳三桂。 天地迷雰雺。衣冠變羯膢。紛紛雜華語。穰穰看胡雛。和 漢將無橫草。邊軍孰饗租。淸風孤竹遠。仙種玉田腴。玉○叙李廣李牧事。永平。有夷齊廟。玉田。舊傳雍氏種玉事。 野盡霜蹄駿。門多皓齒姝。燕歌雖厭聽。薊酒亦堪沽。和 百尺禪樓壯。諸天佛像殊。風檣通海潞。煙樹擁闤闍。玉○薊州獨樂寺。有佛軀甚壯。通州潞河。通江海船。邑居殷富。 帝宅觀基固。天時迫暑徂。嶽祠更傳馬。河舘稅征徒。和○詩曰。六月徂暑。以五月晦到京。更衣於東岳廟。 禮部纔呈牘。鴻臚暫曳絇。序班眞狡獪。衙譯極頑麤。玉○到京明日。詣禮部。呈奏咨及呈文。其後往鴻臚寺。參朝參演儀。 拭玉誠徒切。捐金計亦迂。微辭瀝危懇。駁議踵前誣。和○禮部曾誤引會典防啓。今又仍前駁題 蠻貊行雖愧。豚魚信可孚。穀朝仍好語。輿卒亦歡呼。玉○淸主特許準行。七月初一日。聞喜報。 喜氣傾樽淥。秋聲隕井梧。主憂紓可矣。臣罪免知夫。和 縱是心無累。其如跡類俘。病喉愁濁井。疲鬣厭陳芻。玉○玉河井甚濁。味且苦。買飮他井。馬草當夏。亦給陳穀草。 幻子瞞羣目。形形類鬼符。燈籠藏百戱。種種出新模。和 異觀聊相噱。煩襟竟未愉。盤腥集蠅蜹。庖肉雜駕鳧。玉 列肆堆紈綺。長街似畵圖。崇財棄禮讓。尙武賤文儒。和 卧榻粧藤竹。賓筵重酪酥。香茶隨越賈。歌舞畜荊歈。玉 城闕羣駝滿。官衙衆草蕪。皇天如此醉。世運一何汙。和 謾設金湯地。虗開陸海區。始焉生闖賊。終乃付單于。玉 事往堪流涕。機危甚捋鬚。請行非得已。竣事盍歸乎。和 馮子歌何苦。莊生病已穌。秦城紫宸遠。湖嶺白雲孤。玉 載膏間關牽。催鞭躞蹀駒。行隨鴈違漠。回望日生嵎。和 白露凋邊草。金風動渚菰。佳回今日蔗。苦失向來荼。玉 學士當朝彦。才華衆望須。香聞荀令席。氷映鮑生壺。和○二句敍書狀 彦國推專對。敦詩擢典樞。文章餘事業。經濟足訏謨。玉○二句叙正使 夙昔同瀛舘。風波亦宦途。羨君猶齒壯。嗟我已筋駑。和○以下四句合叙 虬戶登知忝。班門弄是愚。襟期托膠漆。詩韻叶笙竽。玉 吏部心如水。明堂器化瑚。時名追范呂。家學慕濂洙。和○二句另叙副使 異域均憂喜。聯床輒爾吾。丹心元共勉。白首肯相渝。玉○以下又捴叙 鶼蟨如相待。蓬麻也不扶。許身非趢趗。當事詎踟躕。和 夷險何須擇。升沉且莫諏。恩波方浩蕩。賢路不崎嶇。玉 少海歌皇漢。卿雲頌有虞。協心扶社稷。終老卧江湖。和 自笑支離粟。眞同屈轂匏。園荒元亮菊。秋晩季鷹鱸。玉 十載重持節。當年左設弧。生爲大男子。志不在妻孥。和○丙寅春。以副使赴燕。今又再赴。 行李看垂槖。風煙入把觚。來程變楡柳。歸興趁茱萸。玉○此行。以閏三月晦。拜表。將以九月初。還漢京。 檄倚參軍馬。威生御史烏。自應輕李白。無乃學揚朱。和○上句。再叙書狀。下句。另屬副使。此令。以長律聯句爲多事不肯。僕笑謂爲我之學上關。用崔顥事。 和璧嫌彈雀。祥金恥躍爐。傍觀休笑拙。亦勝畵葫蘆。玉○二句承上文。仍屬副使。</text>
<title>自黃州先發。留寄副使。</title>,<text>萬里曾無一日離。此來何事却差池。太虗樓上頻回首。欲下朱欄步步遲。</text>
<title>李參判 光夏 大夫人挽</title>,<text>名門福慶晩逾新。一代咸稱大碩人。觀察府留文駟詠。侍郞兒作彩衣身。北堂風拂將停樹。南澗春回舊採蘋。雙劍百年重會地。海村今日卽延津。</text>
<title>無聊中偶吟。示金仲惠兄 盛迪。</title>,<text>幾番風雨滿長安。春事無多客意闌。燕子不來空薄暮。杏花初動尙輕寒。水生南浦垂綸夢。山到西窻拄笏看。應有吾人相暖熱。錦溪高興在彈冠。末句。因昨日錦溪一麾之言。復此致意。</text>
<title>疊前韻。酬仲惠兄。</title>,<text>一心無累是爲安。只有詩情偶未闌。蹤跡乍離丹地近。官司猶壓白雲寒。蟾蜍六日終乖用。傀儡千塲已厭看。不怪傍人好長短。向來吾坐惠文冠。末句。有所聞及之。其二浮名未博一身安。銓部秋曹意共闌。劇地更堪詩太瘦。熱官何事病增寒。人逢舊要論心好。酒爲佳辰滿眼看。公退小軒仍就睡。晩風吹落竹皮冠。惠兄方患寒。故頷聯云。</text>
<title>送洪兄九而 重箕 赴箕城少尹</title>,<text>看君五馬豈蹉跎。最是名區得意多。松院雪晴花似錦。浿江氷泮水如羅。荒年縱急行春政。暇日何妨聽艷歌。自笑靑衫西去路。向來豪興負經過。昨年再過箕城。而以吏事靡及於遊賞。故末句及之。</text>
<title>送謝恩書狀李仲剛</title>,<text>遼燕秋日尙炎塵。拭玉行裝正苦辛。欲向離亭相贈處。不堪持策憶秦人。贈處見家語其二陽坡相國辰猷遠。南澗先生大義明。今日不知何處得。九原回首恨難平。朝廷。近有此論。故及之。其三縱然專對屬賢臣。章甫何堪適越人。但使象胥騰寸舌。不須三易到君身。時下价三易。終歸仲剛。其四驚心疆域起煩言。國恥無前反謝恩。未見吾曹紅抹額。謾勞冠盖大淸門。大淸。卽北京宮城門名。其五耶利江邊卽瀋陽。槖駝胡馬滿沙塲。西河舊舘悲公子。東國遺黎泣聖王。其六北鎭醫閭氣勢雄。灤河水色映秋空。桃花洞裏千年雪。孤竹祠前萬古風。其七角山望海休言壯。最是長安第一關。六十年來興廢地。滄桑只在此中間。其八繁華最說通州勝。樓觀應知天下無。猶有當時燕趙客。往來調笑酒家胡。其九淹留賓館日如年。一出烏蠻喜欲顚。只是近鄕情更怯。柵門消息待眞傳。其十星槎八月玉河湄。尙憶前秋賦載馳。天外白雲何處望。遠遊心事我先知。</text>
<title>金監司仲惠兄挽</title>,<text>中表情親二十年。幾回文墨忝周旋。楓溪螢雪同書榻。玉洞鶯花並醉筵。齒髮較來憐我少。風流隨處讓君先。峩洋舊曲依然在。白首那堪獨絶絃。其二芳桂秋風各一枝。十年同在鳳凰池。靑綾對燭論文夜。紫闥聯裾拜箚時。浮世幾曾驚寵辱。卜隣何幸數追隨。從今花樹西門道。不獨羊曇醉後悲。其三薇垣不及謝新除。玉節居然變素旟。遺草覓來無禪頌。旅魂歸去但荒廬。銀臺尙憶淸秋別。錦水纔回十日書。最是寢門無限慟。此生孤負巨卿車。</text>
<title>萊伯趙聖登 泰東 將行。索別語。率爾占贈。</title>,<text>炎州隣卉服。重望出仙曹。海巿鮫人集。蠻船橘稅高。威生伏波柱。氣壓呂虔刀。獨有鵷行侶。秋風別夢勞。</text>
<title>銀臺直廬口占。別淮陽兪使君道叔。信一</title>,<text>我被揶揄鬼。君同汗漫仙。雙鳧日下去。皆骨海東傳。郡吏收詩草。山禽拂酒筵。丹砂句漏意。臨別更茫然。</text>
<title>將赴湖西。辭朝前夜。李季章携酒來別。趙定而適來會。使李郞拈韻。得西字共賦。</title>,<text>寒更燈燭向人低。明發湖城別意迷。半世聲名同翰苑。十年詩酒憶楓溪。桐鄕擁節慚逾分。雪屋傳杯愴解携。迢遞望宸知有所。北樓元在錦江西。</text>
<title>冬栢亭</title>,<text>畵角金沙外。高亭碧海中。乾坤迷上下。雲日眩西東。萬古登臨壯。三山物色同。最憐冬栢樹。花發自春風。</text>
<title>保寧途中</title>,<text>老木含風響。荒城羃雨陰。民憂空滿目。行役更關心。鸛鶴村墟靜。帆檣海口深。臨歧忽自笑。何事負山林。</text>
<title>永保亭</title>,<text>明湖千頃接滄溟。上有朱欄百尺亭。玉節新隨春色到。鳴笳半雜棹歌聽。驚潮浩淼波濤白。極浦微茫島嶼靑。最是翠翁留傑句。坐來疑對一文星。</text>
<title>夜坐口占</title>,<text>微風吹送碧荷香。落月多情照畵堂。從古錦江佳麗地。幾人能似廣平膓。</text>
<title>拱北樓。次板上韻。</title>,<text>幾年官立右螭頭。玉節今臨五十州。少日雄心曾許國。淸秋豪氣獨憑樓。山連粉堞靑如簇。水遶蒼厓錦作流。前度綵衣趨省地。聖恩偏荷此遨遊。</text>
<title>秋夜</title>,<text>秋來客思滿江城。風落庭槐夜色淸。遙想草堂明月下。家人應說未歸情。</text>
<title>夢</title>,<text>玉樓秋氣夜迢迢。咫尺天顔夢裏朝。不是周南留滯久。覺來猶恨錦江遙。</text>
<title>白蓮庵</title>,<text>精藍占斷白雲峰。錦繡千林一逕通。斜日竹輿吟嘯去。却疑身在畵圖中。</text>
<title>次持卿淨覺庵韻</title>,<text>藤梢石角路纔通。隱映叢林錦樹中。徙倚不知西日晩。禪家亦有好房櫳。</text>
<title>次持卿石峰庵韻</title>,<text>靑山疊疊水重重。一路籃輿轉石峰。僧與白雲同入定。客乘初日到高舂。瑤壇夜唳知更鶴。碧洞秋盤聽法龍。步出巖扉頻佇立。晩風吹送隔林鐘。</text>
<title>解節後口占</title>,<text>經年竊食愧維。不待人言我自知。遠色敢云堅素守。斷杯兼亦怕淸羸。思宣聖澤才難逮。欲矯民風謗輒隨。從此行藏吾已卜。楚江煙月是生涯。</text>
<title>送冬至副使李侍郞仲先 壄</title>,<text>此路吾能說。當年飽險艱。殊音驚鳳柵。鄕信限龍灣。滿目滄桑跡。傷心玉帛班。應須早了事。征旆及春還。</text>
<title>李監司大規挽</title>,<text>熊幡晩起積薪中。推轂從來見至公。少日才名空冀北。明時毁譽任河東。棠陰不待春風盡。雲路那知錦水窮。世好交承兄弟誼。寢門惟有淚濛濛。</text>
<title>悼金生 崇謙 次李郞韻</title>,<text>萬里方開奔電足。百年無此泣神詩。天應作記須長吉。我昔逢人說項斯。華嶽淸秋收爽氣。東湖明月照虗帷。風雷是日乾坤慘。莫道存亡不係時。</text>
<title>金監司士興挽</title>,<text>離別猶堪恨。存亡忍見分。秪今悲逝水。何處賦停雲。舊曲朱絃斷。餘生白首紛。如君那可挽。情至自無文。其二大化誰能免。君亡最可傷。功名纔節鉞。時議忽參商。草草浮生盡。冥冥此恨長。阿郞幸寬赦。猶足藉恩光。</text>
<title>李判書養叔大夫人挽</title>,<text>一德閨儀正。三從誥命尊。衰榮本難定。哀樂更堪論。備物牲頻養。將雛鳳卽鶱。文昌重繞膝。依舊上卿門。其二八十方臨制。三千忽送車。徽音應不沫。福履更誰如。孝子扶歸櫬。新阡接故廬。張磈何用托。彤管已堪書。其三夙昔婚姻故。諸郞骨肉親。杯圈餘舊澤。蘋藻爲誰春。忍說銜哀地。驚催卽遠辰。斯覘違宿計。慙愧國卿賓。</text>
<title>送李得甫 德成 赴燕</title>,<text>金泉樽酒夕陽邊。尙憶當時醉別筵。念我乘槎曾犯斗。看君握節又趨燕。西關花柳尋前債。北地山河賦大篇。萬里停雲何處望。夢魂飛度薊門煙。</text>
<title>李判書 世華 挽</title>,<text>血封當日有三臣。生死雖殊志則均。自是天心存碩果。終敎晩節作完人。風波幾閱滄桑變。霜雪方知竹柏眞。畢竟文昌隨月馭。好收精爽返星辰。坤殿昇遐。翌日。公又逝。故末句云。</text>
<title>渼湖戱成俚語</title>,<text>隣叟村童不待呼。相隨見我色敷腴。炎天節扇深冬曆。可笑人情自不無。</text>
<title>送金兄文仲 昌錫 自丹陽移赴南原</title>,<text>明時遷擢見才良。都會南州墨綬光。纔罷鍊丹辭句漏。却從騎鶴上維楊。紅榴綠竹千家色。畵舫寒樓五月凉。休說古來靑草瘴。使君胸裏有氷霜。</text>
<title>李監司得甫挽</title>,<text>相知貴在寸心傾。中歲論交兩鬢明。禁裏傳觴長入夢。海西分袂最關情。靑雲不盡鵾鵬化。錦水空悲驃騎營。陳跡他時檢遺帖。落花飛雪摠堪驚。</text>
<title>宋杆城 光涑 挽</title>,<text>仙鳧碧海興闌珊。欲向秋風借羽翰。行路未窮霄漢上。旅魂先斷峽江寒。靑雲器在終三郡。丹桂寃深戢一棺。舅氏東床君又逝。不堪垂涕對孤鸞。自杆城赴秋科。行到楊州江村。得病暴逝。</text>
<title>送李判書養叔赴燕</title>,<text>冢宰含綸事未曾。何須專對藉君能。羊腸歷盡仍尊馭。斗醋呑餘更葉氷。遼塞弊裘衝朔雪。玉河孤枕剔寒燈。行時莫縱滄溟眼。江漢東流恨不勝。</text>
<title>送金溝金使君 浣</title>,<text>不識金山寺。今看五馬行。人非張處士。詩似謝宣城。鴈鶩公庭少。氷霜廨宇淸。憑將別離恨。遙寄嶺南營。仲台時在嶺營</text>
<title>尹判府事 趾善 挽</title>,<text>南極中台耀並隆。一時耆社弟兄同。雲雷久鬱經邦志。岳瀆潛收潤物功。老去西河那忍痛。向來東閣已成空。亦知人世哀榮盡。秪爲公私淚不窮。</text>
<title>金相國 構 挽</title>,<text>干莫雙龍氣。扶搖萬里翰。陰陽一心了。成敗片談間。有此才猷盛。誰言際會難。時來大丞相。天奪劇悲潸。其二受冊延登日。居廬泣血時。身爲國輕重。忠自孝推移。未究調梅業。空留結草期。分明臨絶語。添得鑑亡悲。其三世態從千變。深情在百年。文詞謬見許。才術獨推先。車笠曾論契。峩洋已斷絃。傾河無限淚。遙寄上江船。</text>
<title>鄭公州  挽</title>,<text>吾將藩節子遨頭。錦水相從歲一周。悃愊無華循吏譽。湖山自得小民謳。齊瓜已熟先朝露。江舍初成失夜舟。陳跡傷心最何處。北樓明月鶴菴秋。</text>
<title>伏次御製大報壇親祭韻</title>,<text>再造恩同父母親。傷心忍說甲申春。靈壇禮取燔柴報。大享儀從膳犢陳。寖遠豈忘星拱極。積衰猶覺髮衝巾。宸章勉述寧王業。留與神孫萬世遵。</text>
<title>渼湖悼念李甥 重之</title>,<text>杏花如雪掩輕煙。花裏題詩記往年。今日花時人不見。不堪垂淚落花前。首句。卽昨年來此時渠所作也。其二怪爾詩篇苦語多。杜鵑來哭後苑花。羅浮山竹臨江裂。恨入東風夜月斜。杜鵑之句。亦渠年前一絶也。其三憶曾携手下前汀。共上輕舟擊汰行。汝與李生爭博局。我從漁父濯塵纓。其四新齋相伴讀書釭。更說江山勝白江。想爾精靈明月夜。只應來往此軒窻。其五吾詩爾筆兩相隨。詩不停吟筆似飛。何處得來如意筆。老夫從此欲無詩。其六江花江水復江雲。雲散花飛水自奔。人事至今如夢幻。獨留遺墨上樑文。亭舍樑文。卽渠所書也。</text>
<title>族姪 堯佐 慶席。抽韻口號。</title>,<text>佳會春堂喜氣春。妙齡文彩暎宗人。門闌積慶今方驗。江漢遺思久更新。垂柳綠添袍色動。落花香入酒杯頻。榮名一世渾閒事。勉把家風繼道眞。</text>
<title>黃同知 世楨 丈挽</title>,<text>窻前立雪坐中春。脚血南州更後塵。煙窟做成紅玉面。林泉收得白雲身。千場偎儡從他變。一室簞瓢任舊貧。歸拜先師定無憾。九原何處有傍嗔。</text>
<title>九月初旬。與舍弟及隣從數人。乘月往尋鳳隱菴。口號。</title>,<text>此會何眞率。精藍卽好期。重陽初過後。片月欲生時。石竇霜泉冷。巖階露菊滋。不須携俗子。幽興只心知。</text>
<title>盤松歎</title>,<text>植物中有松。盤者乃尤奇。平生愛此物。恨未多見之。石嶺大路畔。天然有異姿。其長不盈尺。已作虬龍枝。雖居衆草中。偃蹇不受欺。奇寶任棄擲。惜哉無人知。豈不欲充庭。寒天非種時。會待明春早。乘雨帶土移。江亭助盤桓。永伴幽人嬉。崑岡一夕火。良玉忽無遺。凄凉獨秀節。零落歲寒期。虞翻坐骨體。賈傅傷濕卑。古來共如此。松乎亦奚悲。托身已失所。招禍固其宜。岱畎與華陽。千歲雨露滋。干霄勢莫禦。豈復中道萎。毋論材不材。顯晦生安危。三復山木篇。感歎成此詩。</text>
<title>送黃參判敬之 欽 令公赴燕</title>,<text>冠盖翩翩北向燕。秪今行李異朝天。三千里外山川別。六十年間世界遷。碣石崢嶸當暮日。金臺蕭瑟只寒煙。乾坤俯仰無窮意。不敢分明寫贈篇。</text>
<title>次李相國 慶億 贈尤菴先生韻</title>,<text>風流先輩遠。詩律至今傳。豈但蘭同室。將期石補天。大名懸白日。公議在靑編。畢竟蘇張事。何須損昔賢。</text>
<title>無聊中。漫用放翁韻。</title>,<text>心期落落竟何成。齒髮駸駸歲屢更。且學神龍寒正蟄。誰言天馬老能行。君恩未有纖毫報。世事曾無一日平。最愛西樓眠起處。繞籬江色雪中明。</text>
<title>解文衡口占</title>,<text>十疏煩哀籲。高天感至誠。幸敎弛重負。方免竊虗名。恩義元相奪。行藏敢自輕。江湖春漸近。好托白鷗盟。</text>
<title>申參判 懹 挽</title>,<text>朝端頗怪積薪遲。爲乏平生嫵媚姿。幾箇兒童紛項領。從來薑桂是襟期。芹宮晩繼先公席。松岳纔分二品司。哀挽正當凋落候。一聲鶗鴂助凄其。</text>
<title>無題擬作</title>,<text>秋風嫋嫋桂花開。白紵歌成四座回。莫惜羅衣沾夜露。小樓留與月徘徊。其二羅幃香動篆煙殘。落月依依夜向闌。莫遣西風吹畵棟。素娥衣薄六銖寒。</text>
<title>內兄金子益 昌翕 內挽</title>,<text>淑質由天賦。賢聲擅大家。瑟琴看靜好。綦縞謝紛華。蘗洞餘蝸室。寒山負鹿車。休言莊叟達。潘簟恨無涯。</text>
<title>至月十七日記夢</title>,<text>夢中趨走若平生。香案前頭奏大明。說到寧陵猶未畢。枕邊驚斷曉雞聲。</text>
<title>閒居對雨。偶思東坡歲行盡矣。風雨凄然。紙窻竹屋。燈火靑熒。時於此間。得少佳趣。語有會于心。信筆分韻。成二十四絶。時丙戌十二月二十日</title>,<text>軒冕謝淸朝。田園當晩歲。人疑尺蠖屈。自許冥鴻逝。其二霜臺忝居長。文苑虗提衡。旣乏蛟龍筆。何須𩣭馬行。其三短髮雖不禁。長心未肯盡。君看枯朽地。尙能生芝菌。其四六經有微言。雕虫眞小技。及時且努力。日月其逝矣。其五閉戶讀書史。倚杖觀雲峰。還思渼湖上。一棹凌江風。其六北土三尺雪。南州連夜雨。似憐春色遲。故濕梅花塢。其七層陰起高閣。夜色更凄凄。借問憑烏几。何似燃靑藜。其八龍門昔標峻。叔度方頹然。有名雖見賞。無跡斯爲賢。其九至道在人心。俗學鑽故紙。毫釐謬千里。惜哉江西子。其十赤茀趨黃陌。雲篇檢晴窻。時賢足馳騖。不妨吾滄江。其十一春風桃李花。灼灼驚人目。豈知霰雪中。靑靑獨松竹。其十二人情易參商。世路多機梏。去去勿復陳。空山有茅屋。其十三欲說閒居味。應知歲暮增。空階滴雨夜。坐對讀書燈。其十四夜深圍地爐。撥灰通紅火。弊帽衝雪客。應知不如我。其十五新廬谷口下。環以萬山靑。搶楡一枝足。不羨圖南溟。其十六中宵天氣晴。萬玉何熒熒。仰視太一居。默感吾心靈。其十七陰陽本相沿。盛衰各有時。春來萬樹花。總是經寒枝。其十八閒居日已久。故交日以疎。而我亦忘機。魚鳥共相於。其十九中原久淪沒。冠屨何倒置。吾邦豈不貴。文獻猶在此。其二十人壽會有盡。榮名亦等閒。不有三不朽。虗生天地間。其二十一平生好看書。泛濫無所得。依然一措大。自笑還自惜。其二十二躍爐豈祥金。被褐自懷寶。寄語丘中士。莫歎知音少。其二十三窮冬喜見雪。對雨心亦佳。始知北風詠。不關高士懷。其二十四行年過半百。無聞眞可懼。拙修雖已晩。庶同古人趣。</text>
<title>洪正言士吉 萬迪 自文義縣將赴召。書索別語。口占以寄。</title>,<text>難把春湖換玉珂。漫將漁唱當離歌。輕舟好向中流泊。無限江風兩岸波。</text>
<title>六月十五日</title>,<text>天時滚滚遞相催。六月流頭節又回。身老尙堪詩滿眼。家貧猶有酒盈杯。喧林鼓吹啼鶯合。入室親朋語鷰來。今夜月晴應更好。東簷坐待暝雲開。</text>
<title>平川申相國 琓 挽</title>,<text>崧嶽分靈氣。雲霄接上台。却將瑚璉器。終作棟樑材。霖雨思頻切。風波閱幾回。逌然乘化去。天地任蚊雷。其二異代裵公貌。中年謝傅碁。人雖好長短。國亦係安危。盛德歸銀管。姸詞付雪兒。定知公論在。何限百身思。其三並世推先輩。同曹忝下僚。自慚叨禮數。何幸挹風標。東閣嗟誰在。西州恨不消。空餘舊賓客。雙鬢日蕭蕭。</text>
<title>別金山使君尹春卿 澤</title>,<text>金陵路出楚江東。五馬翩翩伴朔鴻。無限別懷憀慄處。嶺名何事又秋風。</text>
<title>李丹城 墀 挽</title>,<text>婆娑鄕里幾年餘。八十人間一筭除。樂志但追長統論。求官寧作子公書。牛刀割處看遺愛。馬鬣封來近故居。瓜葛昔曾情誼在。束芻難奠恨何如。</text>
<title>崔康津 基德 挽</title>,<text>嗚呼崔康津。今世無此人。絃以直其心。氷以淸其身。持此欲有行。何往非方輪。一仕守門將。再任宣傳官。才雖射穿楊。志亦羞彈冠。歸來四壁空。濩落甘飢寒。案上大學書。袖中黃石篇。南裨與北幕。一笑聊隨緣。超然脂膏地。行李惟一鞭。貧窮老益甚。齒豁仍華顚。世無孫陽子。櫪驥誰能憐。晩遇李尙書。忽若知己然。首擢殿中班。萬武相驚嘆。弊帽府中趨。羸馬分臺還。紛紛姣麗輩。姗笑何足論。同官服苦節。老吏驚法言。一刺性所愛。不識銓官門。末俗雖溷濁。公議亦間存。聲名稍稍起。久屈宜暫伸。湖南一弊邑。選擇終歸君。牛刀利刃恢。恨此非盤根。束濕惴豪猾。五袴歌小民。咬菜志不變。弊褐寧易新。淸風破瘴氛。肅肅凌霜旻。惜哉施未竟。奄忽歸沉淪。父老共隨泣。士女爭趨奔。感人何若是。遺惠宜不諼。行路亦嗟咨。况我平生親。樓船錦江春。畵鵠城西壇。俛仰數十年。陳跡空辛酸。天豈不佑善。君子疑其傎。朝過節度門。酒肉羅華筵。暮過大將家。金帛如流泉。如君止於斯。妻子行負薪。嗚呼崔康津。今世無此人。</text>
<title>洪持平士吉挽</title>,<text>一麾江縣暫遲回。歸去靑雲萬里開。瀛舘佇看華國手。玉樓先召掞天才。春陰蕭瑟餘萱背。霜色凄凉在柏臺。當日別詩情不淺。薤歌那忍寄悲哀。</text>
<title>內兄農巖金判書夫人挽</title>,<text>惟我三洲公。士林推冠冕。亦嘗有驥子。汗血追奔電。吁嗟賢夫人。克稱婦與母。德美豈無本。家庭有名父。尊章問如何。禮法是家秉。淑質資擩染。積善宜吉慶。門閭光赫舃。夫子最挺拔。悲歡事反覆。萬事不堪說。農巖隱耕耨。石室依門墻。鸞誥是何物。鹿車欣共將。此樂亦云足。造物胡見猜。無端晝夜哭。腸斷巴猿哀。夫子縱達理。莫慰慈情酷。以玆沈綿久。頻年在床褥。如何天不弔。未亡痛更至。還將德曜案。奄哭黔婁被。荼毒此何忍。一死聊以誓。先後半載間。雙劍終偕逝。依依靈芝谷。鬱鬱松柏堂。泉下倘有知。陪遊樂無央。所悲在後事。烝嘗誰當尸。縱有螟蛉孫。成立未可期。天道乃如此。佑善語徒虗。平生閫範在。彤管豈盡書。秪應不朽名。永托三洲傳。再拜作歌詩。遠寄悲風前。</text>
<title>春日悼懷</title>,<text>去年明月夜。命賦杏花詩。詩篇那忍記。花月秪堪悲。其二鳳寺看花去。漂巖弄水歸。那知當日樂。終作百年悲。其三月淪還自出。花落更重開。黃壚一白璧。埋却幾時廻。其四凄凄雨來夕。皎皎月明時。獨坐但垂淚。此情誰得知。其五筆札從渠好。詩書望汝傳。無端中道失。擧目秪悽然。其六亦知脩短數。無奈死生情。逢人强作語。撫迹輒呑聲。其七森森猶在眼。默默暗傷魂。欲識肝腸痛。須看涕淚痕。</text>
<title>徐領相 文重 挽</title>,<text>歎息今年厄。邦家失老成。深林龍虎逝。大廈棟樑傾。慘淡台躔色。凄凉洛社英。山丘華屋恨。千古共傷情。</text>
<title>四月初三日夜。分夢見亡兒。在傍同宿。披衾而坐。言笑如平生。言則不記。而音容宛然。俄而驚覺。則但見虗窻。悄閴四無人聲。欲覓其蹤而已無所矣。撫席惝怳。倚枕流淚。忽聞前林杜鵑聲正苦。此時此情。誠不忍形諸言。而亦不忍不志。朝起書之。</title>,<text>夢汝雖時有。尋常恨不明。那知當此夜。忽復似平生。宛爾提携樂。琅然笑語聲。前林杜鵑哭。驚起淚縱橫。</text>
<title>雲藏臺 俗離山</title>,<text>層標飛石聳危冠。氣壓東韓萬疊山。太白雞龍聯地軸。塵埃野馬俯人寰。飈輪滅影應須駐。日馭當空若可攀。欲向吳門看匹練。休言裨海隔中間。</text>
<title>謁靑川書院</title>,<text>寂寥祠宇枕江濱。遺像重瞻感慨新。不用良工模七分。高山千丈是傳神。畫像。卽金達甫所寫也。</text>
<title>萬東祠</title>,<text>葩溪遙派接滄洲。日夜朝宗向漢流。一部麟經誰更讀。新祠香火自春秋。晦庵晩號滄洲</text>
<title>銀臺。書示金達甫。</title>,<text>少日追遊翰墨塲。知君旗鼓正難當。同升敢道肩相並。代斲曾慙手屢傷。璧水承綸仍較藝。銀臺視草更含香。如今秪恨俱衰老。欲報洪恩鬢髮蒼。纔與達甫偕往泮宮。試士以來。</text>
<title>李持平國美 東彦 挽</title>,<text>東海三年旱。燕霜五月秋。深寃天亦慟。直道世爭仇。恩許丹書滌。名從白簡留。所悲身後事。無女泣呼囚。其二一疏吾無力。孤魂衆所憐。時多易蒼素。戰又血黃玄。凜凜曾驚世。冥冥莫問天。秪應千古恨。長在汶陽阡。</text>
<title>趙大憲聖登挽</title>,<text>城南門巷晩相隣。幾度逢迎意自親。爲是襟期靑眼在。從他輕薄白頭新。銀臺笑語渾如夢。栢府交承遽隔晨。呑不復宣爲此別。篋中遺札秪傷神。</text>
<title>尹判書仲綱挽</title>,<text>鍾鼎家聲大。雲霄地望恢。從知龍虎氣。不愧棟樑才。世變驚心久。沉痾復魄催。風流今寂寞。門舘已蒼苔。其二行似元侯備。堪爲末俗師。官居司馬長。身作弄雛兒。莊壑舟移夕。延津劍合時。傷心倚閭地。目斷暮歸期。其三管鮑交情在。潘楊世好稱。忘年叨末契。接武愧同升。萬事山陽笛。孤懷雪夜燈。玄扃違一哭。垂淚對親朋。</text>
<title>送夢窩金判樞赴燕</title>,<text>三千里外氷霜路。七十年來冠盖行。遙想使軺經歷地。感今懷古不勝情。其二臨湍崧嶽怱怱過。却到黃岡始豁眸。往跡不關蘇學士。風光專屬太虗樓。其三浮碧練光稱勝地。檀祠箕井幾千秋。此間詩句元難着。牧老雄詞在上頭。其四安西都護古名州。最是難忘紫電樓。一曲關西齊唱地。舍人當日亦風流。其五倚劍高亭出半天。宣沙浦口遠相連。仙槎舊路依然在。只是滄桑已變遷。其六登臨休上統軍亭。且向前村訪壽星。前後後孫來往處。幾回遺跡淚雙零。其七九連安巿至遼東。大抵山川我國同。白㙮今爲華表柱。新城元自黑山戎。其八渾河昔作西河館。東國猶傳雪窖編。今日此行眞愧死。却將旄節向幽燕。其九茫茫大野但平蕪。極目培塿一點無。湧出北方雲萬疊。十三山外是醫巫。其十雄關第一倚天開。山海遙連碣石回。敗甓崩城雖滿目。魏公經略亦勞哉。其十一文筆奇峰射虎石。後人傳說至今疑。西山且莫論眞贗。萬古淸風在一祠。其十二行過漁陽百尺橋。薊門煙樹晩蕭條。卽今宇內知何似。阿犖餘氛尙未銷。其十三潞河一帶水悠悠。商客帆檣簇萬舟。知有江南消息否。桂林㽕蘖幾時抽。皇朝末帝永曆。亡於桂州。其十四行裝收入烏蠻館。咨表親呈禮部官。最是演儀頒賞日。却隨羣醜强趨班。其十五玆行艱險亦難言。露宿風餐過柵門。到處房錢苦需索。主胡行卒競啾喧。其十六曠野獰風勢若狂。征車掀簸僕夫僵。相看堪笑還堪怕。面上塵沙一寸强。其十七麻貝通官護我行。去來顔貌轉生獰。羶葷滿鼻終難近。谿壑爲腸未易盈。其十八黃閣年來罕出疆。聖情今日不尋常。異邦專對公餘事。垂槖他時看越裝。其十九恩命臨門拜判樞。自便那敢一身圖。難將物議爲輕重。只倚氷心在玉壺。其二十蠻觸場中跡更孤。可堪時事日艱虞。關河積雪千重險。若比人情是坦途。其二十一從來世路足風波。身似虗舟不管他。早晩公歸吾亦去。故山何限白雲多。其二十二聚散悲歡幾飽更。暮年人事倍堪驚。誰知湖嶺相思夢。更結燕雲遠別情。其二十三相看非復別離時。孤露餘生各已衰。去去行程須自愛。洛城春日賦來斯。</text>
<title>別金弟大有燕行</title>,<text>阿弟靑衫換白衣。翩翩結束好男兒。霜鴻薊野聯飛影。春草寒溪費夢思。萬里風煙輸壯觀。百篇酬唱富新詩。臨分欲把吳鉤贈。自笑吾生鬢已衰。三淵時在寒溪。故頷聯及之。</text>
<title>除夜。用高常侍韻口占。翌日。閔郞 通洙 來訪。書贈使之奉呈于其尊君。</title>,<text>愁聽寒鐘破曉眠。伴人殘燭只依然。風塵京洛空添病。霜露丘原又隔年。</text>
<title>送赤裳洪使君 重衍</title>,<text>雙鳧飛影去悠悠。淸絶湖南第一州。詩壘江山相暎發。酒筵歌吹更風流。赤城霞起蓮峰夕。玉洞雲深桂樹秋。喚作散仙眞不忝。使君家世本秦樓。</text>
<title>武溪</title>,<text>武溪林壑萬松蒼。杖屨陪遊迹已荒。山水如今亦蕭瑟。世間何事不滄桑。</text>
<title>李佐郞 世雲 挽</title>,<text>落落靑雲器。棲棲白首郞。懸河空有辯。射斗尙餘光。奇寶人誰惜。同庚我最傷。楓溪詩酒會。回首恨山陽。</text>
<title>李持平 邦彦 挽</title>,<text>萬里槎回蛟鰐窟。三年身在鬼薪中。從知此禍眞無妄。不謂浮生又遽終。誰信槖裝輕可驗。直須箱篋洗應公。憐才悼屈情何限。欲向蒼天問化翁。</text>
<title>盧掌令 世夏 挽</title>,<text>春臺拆號記當時。免被冬烘笑主司。宦跡不嫌潘岳拙。詩名何似玉川奇。北庭裝槖歸如洗。西邑絃歌去見思。同甲秪今零落盡。白頭臨挽倍凄其。</text>
<title>闕下依幕閭家。見杜鵑花數朶。有感口占。</title>,<text>春來無限洛陽花。處處名園各自誇。欲識春光眞箇在。水村山寺與田家。其二鄕園曾種百叢花。紅白開時向客誇。何事經春不歸去。數枝來賞巿人家。其三三年孤負故鄕花。身外浮榮未足誇。桃李在門非我事。夢魂無日不還家。</text>
<title>金忠州山甫 鎭華 挽</title>,<text>琴臺五馬久遲徊。忽見歸舟載櫬回。長筭豈期中道盡。少年曾擅洛陽才。人言鬼伯相參會。別袖銘旌異去來。交契亦知泉下在。斷絃那忍此生哀。</text>
<title>松峴徐相公 宗泰 鑿蓮池不成。圍以木板貯水。亦滲漏。日夕頗勞心。余於庭中置兩盆沼種蓮。新葉已出水。戱成一絶奉呈。</title>,<text>石甃難成板隙疎。濂翁深賞恐歸虗。何如滿貯雙盆水。移得芳根玉井餘。</text>
<title>次藥院諸公韻</title>,<text>宗社靈長驗此時。大庭齊賀肅朝儀。天回喜氣隨銅輦。雷動歡聲繞玉墀。莫道神丹羣技效。從知眉壽萬年宜。恭聞八彩今殊勝。晝接臨筵指日期。</text>
<title>送李令德哉 宜顯 赴海西</title>,<text>已喜潘輿養。因看范轡淸。朝廷重觀察。國子倦先生。聖主寬西顧。名流惜內輕。何如老學士。白首媿提衡。</text>
<title>中秋月夜。獨坐感懷。</title>,<text>此夜中秋月。還應照月堂。百年期侍奉。孤露忽凄凉。無復琴樽盛。空餘竹栢蒼。秪今千種恨。那忍更思鄕。其二此夜中秋月。還應照美川。松楸封植淺。霜露感懷偏。天地悲孤影。丘原隔幾年。平生誓墓願。回首愧前賢。其三此夜中秋月。還應照渼湖。江流明素練。簾閣暎氷壺。村笛臨風斷。漁燈隔水孤。憶曾詩酒興。無夢到塵區。</text>
<title>呂校理 光周 挽</title>,<text>深情不在過從頻。世誼元同骨肉親。已覩雲程方闊步。更將風味欲書紳。沙堤舊業今誰繼。玉署浮榮竟未眞。泉路草心應恨結。北堂那忍有殘春。</text>
<title>九月十四日夜。失睡口占。</title>,<text>滿窻霜月夜三更。獨卧空床睡不成。默筭平生身計誤。半緣文字半功名。</text>
<title>送趙定而赴綾州</title>,<text>故人霄漢盡騰鶱。惟許詩翁作吏煩。何况一城如斗大。不堪雙鬢已霜繁。風流濯錦看前度。月色連珠近上元。去矣莫論榮辱事。落梅花下醉金樽。其二詞翰論交四十秋。于今相對雪盈頭。功名只合浮雲看。歲月眞同逝水流。薄宦君應愁遠道。歸期吾已負滄洲。平生最是難忘處。太古亭中秉燭遊。其三三刀南國夢相仍。前歲光羅此日綾。靑草湖愁杜工部。白蘋洲詠柳吳興。笙歌席上人忘老。橘柚村邊路記曾。千里莫敎音信隔。北來春鴈正堪憑。</text>
<title>尹大諫 世綏 挽</title>,<text>丘山力重萬牛回。千仞方期柱廈材。十載功名纔岳牧。三年兄弟共泉臺。風斤縱在吾無用。漢轂虗推命奈猜。最是冥冥不盡恨。高堂寒日欲西頹。</text>
<title>趙扶餘 正緖 挽</title>,<text>吳興書法倚樓詩。雙美如今識者誰。陳迹壁間隨轉眄。有時揮淚息翁碑。其二朱文誦說自家庭。牙頰瀾翻四座傾。看取萊蕪塵滿甑。幾人銅綬漫馳名。其三羅浮好泛使君船。大筆淋漓更幾篇。今日丹旌湖外路。也應花鳥亦悽然。</text>
<title>臨陽君 桓 挽</title>,<text>城西公子最翩翩。早歲恩榮荷九天。豪氣肯隨紈綺變。名園堪作畵圖傳。淮南叢桂今誰賦。薛下鳴琴但可憐。從此廣陵江上望。秪應春草自年年。</text>
<title>次田氏詩軸韻</title>,<text>至寶榮光夜貫閭。摩挲遺誥一漣如。魯戈誰挽虞淵日。秦火猶存孔壁書。陵谷已遷眞隔世。子孫雖遠敢忘初。南公且莫稱三戶。七萬臨淄爾舊居。田氏家。尙有皇朝所賜其祖先誥命自燕京傳來者。故篇內及之。至寶榮光。用歐陽公御飛白記中語。</text>
<title>淸明日。祗役獻宣兩陵。路中望見楮島雩沙李兄舊居。有感。</title>,<text>遠近皆王事。園陵祗役廻。村煙變楡柳。江日淨樓臺。節物看方好。塵襟得暫開。松楸隔歲恨。無奈首空回。</text>
<title>送鄭宗之 必東 出尹雞林</title>,<text>徐耶伐是舊名疆。此去知君宦興長。可但松楸沾雨露。也應桑梓倍輝光。雞林樹老迎秋色。鮑石亭空納月凉。堪笑江湖未歸客。白頭銓部困彈章。宗之除府尹。後依國典追榮。其先山與鄕家。皆在忠州。歷路將拜掃留連而赴任。故篇內及之。</text>
<title>金副率 盛益 挽</title>,<text>雞骨支床泣血哀。忽驚幽聞又泉臺。安知死孝非傷孝。可惜生才不盡才。千戶素封留舊業。六男餘慶付方來。從今湖海風流絶。只有芳池鏡面開。湖中別業。有堂臨小池。扁以臨鏡。</text>
<title>次金弟 昌彦 歸巖隱居詩韻</title>,<text>處世焉能役此身。歸巖須是作閒人。分甘耕鑿謀雖拙。樂在詩書味更眞。何用聲名驚俗子。不妨蹤跡混編民。秪今笑殺金門客。索米長安浪說貧。</text>
<title>送兪季毅 命弘 赴三陟 自水部出宰</title>,<text>關嶺極天滄海闊。月明歌吹在西樓。詩翁此句世爭誦。太守玆行仙可儔。已道看梅歸水部。何如騎鶴上楊州。平生屢被鬼傍笑。欲夢三刀今白頭。</text>
<title>送申學士正甫 靖夏 赴北幕</title>,<text>嶽澤溟農號四雄。燕山終恨失銘功。看君自有蘭臺筆。直待王庭萬里空。其二男兒身世井蛙羞。太史游蹤已謬悠。賴有白山靑海壯。百年差不負雙眸。其三蓮幕遙從玉署開。幾人空作漫郞回。須將讀易西窻意。莫費詞塲倚馬才。蘇子由少時爲鳳翔幕官。東坡寄書曰。遙知讀易西窻下。車馬敲門喚不應</text>
<title>送書狀官尹季亨 陽來</title>,<text>每歲燕山此別頻。厭將詩句送行人。遼陽華表傳徒妄。易水悲歌語亦陳。使事只應深着念。游觀不必太勞神。一言唯有堪相贈。珍重加餐意較眞。</text>
<title>任知事 弘望 挽</title>,<text>朝端不見老成風。歎息那堪又失公。少日文侯批鱗士。晩來東海釣鰲翁。怡神洛社聯槐座。種德家庭長桂叢。乘化定知眞一快。笑看偎儡幾塲空。</text>
<title>崔判府事 錫鼎 挽</title>,<text>九入黃扉六上台。古今能得幾人來。文心早抉千家秘。敏手旁通萬務恢。晩歲春明雖暫隔。淸時東閣擬重開。無端璧月中宵蝕。耆社凄凉聖主哀。其二瀛舘當年忝後塵。靑衫更作幕中賓。煙花浿國陪遊賞。椒桂烏蠻共苦辛。卷裏尙餘聯唱什。世間誰復賞音人。他時腹痛車經處。宿草應悲淚葉春。</text>
<title>柳安邊 泰明 挽</title>,<text>乞得雙符赴鶴城。多君雅志厭承明。若知此別成千古。肯爲私便借一行。北海風流眞似夢。西淸陳迹只傷情。鵬圖莫恨中摧翮。玉樹留看後日榮。出守。乃余在銓時。故頷聯云。</text>
<title>金安州一卿 斗南 挽</title>,<text>憐君白首赴西州。總爲家貧百口謀。宦迹乍臨都護府。旅魂旋斷百祥樓。升沉有數人何與。淸白留名世罕儔。同甲舊交生死別。不堪隣笛淚雙流。</text>
<title>乙未除夕</title>,<text>寒更孤燭半摧花。守歲兒曹任爾譁。少日只知娛節物。老來空復惜年華。椒盤柏酒愁無賴。霜鬢灰心恨轉加。能化衛賢吾敢望。達夫詩句但堪嗟。明年六十。故末句用蘧伯玉事。達夫詩。卽旅舘寒燈獨不眠絶句也。</text>
<title>三淵兄在谷雲。於回。書寄一律要和。謹步以呈。</title>,<text>谷雲蘿月擁書床。寒盡山中已載陽。念我風塵身漸倦。看君詩律意何長。難從剡水尋安道。莫向歧亭比季常。春日小車來肯否。太和無處不堪觴。下兩句。盖出招隱之意。第使太冲見之。則又以爲如何也。附原韻氷雪巖阿凜逼床。欲從何地驗微陽。書來始覺黃鍾過。情摯應憐白髮長。好在雲霄須鄭重。慣看涇渭亦尋常。明春百五韶華富。擬勸三淸洞裏觴。</text>
<title>次寄持卿韻</title>,<text>老我宜歸去。明時足俊髦。不才何所補。能退是爲高。春入鄕山遠。愁添客夢勞。淸芬邈難及。東海魯連逃。</text>
<title>洪大諫 禹瑞 挽</title>,<text>吾衰那忍哭君亡。蕙歎芝焚自古傷。每接周郞如飮酒。可從荀令更聞香。高名未及參銓席。淸議誰能重玉堂。滿眼公私無限淚。百身難贖理蒼茫。</text>
<title>李判書季心 彦綱 挽</title>,<text>叔世論人物。如公亦罕哉。文章塗再闢。才術刃餘恢。巧匠雖閒手。崇班卽踐台。但悲耆社會。終欠狄君來。公於耆司。以年格之未及一歲。不得入。故末句借用故事。其二早託忘年契。相看保始終。風波雖眼底。鱗甲豈胸中。禁闥裾頻接。籌司席幾同。存亡忽異路。霑灑向蒼穹。</text>
<title>申獻納正甫挽</title>,<text>弱冠蜚英早。淸時發軔初。却將蓮幕筆。更作皁囊書。世運平陂際。身名寵辱餘。無端乖與奪。天道竟何如。其二雅望氷同潔。淸文玉絶瑕。軒裳看外物。篇籍作生涯。忽促長途轡。翻驚過眼華。流傳遺草在。應不愧名家。</text>
<title>感懷</title>,<text>庭院寥寥木葉稀。塞鴻依舊解雙飛。秋來强起趨朝處。淚濕當時手製衣。其二琴瑟歡情世所稀。秪今空羨雉朝飛。非無篋裏遺縫在。腸斷隣家夜搗衣。</text>
<title>今歲丙申。卽尙書李公 光迪 回榜之年也。上聞而嗟異。特命賜花宣醞。且給宴需以寵嘉之。一時聳傳以爲盛事。公之胤子殿中君。設讌飮邀簪紳。以侈上恩。盡歡而罷已。又求詩於諸公。亦及於余。余適以憂慽未廁席末。况疾痛呻吟。久廢筆硏。然顧玆事。匪公一己之榮。實爲邦國之光。不可無一言以飾其慶。謹綴拙詩三首。奉呈尙書公。末篇略及感舊之懷者。亦知公意之必當如是也。</title>,<text>世有天生福。公今地上仙。九旬臨一歲。重榜又當年。御醞擎杯重。恩花壓帽偏。耆英太草草。堪笑洛中筵。其二昭代三朝老。崇班八座行。壽星方曜彩。丹桂更回香。簡策傳應艷。邦家事亦光。還慚病太史。弱筆負鋪張。其三聖祖掄才日。公年正黑頭。龍門一周甲。海屋幾添籌。尙有匀天夢。依然曲水遊。從知懷舊處。感淚亦難收。</text>
<title>姨兄李林川景和 湛 挽</title>,<text>兩姨羣從世誰無。吾輩深情卽友于。詩廢渭陽餘淚在。痛纏風樹一身孤。榮枯久作浮雲看。存沒那知此日殊。何况長公悲隻影。不堪中夜斷鴻呼。</text>
<title>興巖，華陽兩院御筆宣額後。隋城伯李伯瞻 喬岳 有詩寄來。次其韻奉呈夢窩相公。</title>,<text>兩賢遺澤入人深。祠廟猶爲聖主欽。寶墨蛟龍新降扁。昏衢日月儼高臨。卽看吾道重回泰。敢有何人更設淫。千古淵源眞氣像。洛川應與並華岑。</text>
<title>再疊和夢窩</title>,<text>江漢秋陽感幾深。憶曾函丈見欽欽。商山亦被春風過。葩谷空留霽月臨。天意故應生兩哲。聖心端欲破朋淫。遺祠寶額高懸處。萬古斯文重泰岑。</text>
<title>三疊示聖猷台 閔公鎭遠</title>,<text>華山雲谷一般深。洛水嘉名異代欽。金版書從天上降。銀臺人自日邊臨。陰陽莫道相消長。雅鄭今看判正淫。遙想士林爭吐氣。却回春色遍寒岑。</text>
<title>銀臺口號。送別江界李府使。相成</title>,<text>絶塞孤城號受降。黃堂仍闢碧油幢。龍荒地接千家帳。鴨綠天開萬里江。但使淸芬流一境。自然威望壓殊邦。春來戎務應多暇。莫惜音書寄鴈雙。</text>
<title>丁酉元日</title>,<text>流光滚滚若奔川。六十吾生又一年。心事自憐都倦了。鬢毛惟覺日蕭然。人亡琴瑟歡何在。跡滯樊籠病更纏。坐到曉鐘仍不寐。强隨珂馬去朝天。</text>
<title>尹大諫君房 星駿 挽</title>,<text>慙負藍田送別辰。鵩飛何事又承塵。風霆自是無終日。嶺海眞能枉死人。素幭丹旌俱涕淚。停雲逝水總悲辛。哀詞莫擬招魂賦。一片新阡故國春。</text>
<title>黃判書 欽 夫人挽</title>,<text>合巹年回再。宜家福履俱。兒郞登玉署。夫子執金吾。尙恨春暉短。翻驚壽曜孤。不須悲作誄。榮艷亦泉壚。</text>
<title>趙持平 尙健 母夫人挽</title>,<text>靑史爭傳范氏親。壼儀今日復芳塵。解將直道兼慈訓。能使淸朝得諍臣。丸膽尙留消永夜。草心終恨負三春。張碑突兀他年事。且把哀詞慰棘人。</text>
<title>李大諫士冬 晩堅 挽</title>,<text>城西喬木至今繁。國器咸推好弟昆。早識相門淸議重。更聞臺閣直聲喧。昨年上疏也 甘棠按節翻如夢。欒棘招魂可忍言。莫怪相看俱失涕。邇來吾黨幾人存。</text>
<title>洪監司 禹寧 挽</title>,<text>推轂當年忝選司。只緣公議敢言私。一邦惠澤靑州政。千古佳名峴首碑。叔世才難空有歎。親朋指盡更堪悲。南歸悵望衿陽路。淚灑秋風薤露詞。</text>
<title>歸鄕果川途中</title>,<text>勞役風塵久强顔。七年今始返鄕關。抽身宦海千重浪。刮眼秋空萬疊山。野鳥豈堪羈紲苦。孤雲本自去來閒。回頭尙有懸情處。日日彤庭問候還。</text>
<title>對盆梅有感</title>,<text>雪裏春光在一盆。今年花較去年繁。如何秉燭看花伴。不逐寒梅共返魂。</text>
<title>追寄冬至使兪仲英 命雄</title>,<text>滿空風雪撲寒窻。遙想行旌過浿江。詩思正妨王事急。酒杯聊遣客愁降。莫嫌身踏腥塵窟。要使人知禮義邦。天下異書看未遍。待君歸槖費燒釭。</text>
<title>李判書 光迪 挽</title>,<text>耆英社裏最高年。白髮童顔望若仙。千古罕聞回榜宴。一時傳誦謝恩箋。怡神肯役無涯智。乘化翻驚不憗天。欲效三號還出涕。回看喬木日蕭然。</text>
<title>春日</title>,<text>春日雙雙鷰子飛。入簾猶是舊烏衣。呢喃莫向堂前喚。喚得何人共爾歸。</text>
<title>金判書達甫夫人挽</title>,<text>夫子云亡未二朞。忽聞賢閤又相隨。老懷久抱山陽感。哀挽空添薤露悲。定有芳塵傳女史。忍看遺恨在孤兒。重泉倘及人間事。爲說高堂似昔時。</text>
<title>梁參判 重廈 挽</title>,<text>三世登龍已罕倫。同朝况復並簪紳。何須萬石方稱盛。始覺籯金未足珍。暮歲佇看耆宿會。中宵忽報壽星淪。哀詞不用煩揮涕。似此全歸亦幾人。</text>
<title>兪淸州君四 命岳 挽</title>,<text>功名不待决科求。一蹴居然到上州。霹靂揮拳公牒盡。雪霜留背吏人愁。盤根利器看纔別。皁盖丹旌換却休。莫以昇沉重感慨。鳳毛餘慶在瀛洲。</text>
<title>儒川君 濎 挽</title>,<text>城南公子最恩私。爲是年前侍藥時。擎出御衣兼內醞。屬和奎藻更新詩。龍光擧世誰堪比。疾病經春竟莫醫。看取德音生死際。九原應復戀丹墀。</text>
<title>送湖南伯洪良臣 錫輔</title>,<text>火雲千里動征輪。六月鵾鵬變化新。前度繡衣今玉節。向來幽谷更陽春。村經橘柚思萇楚。路熟江湖念涸鱗。從此一方膏澤遍。已看甘雨好隨人。</text>
<title>黃修撰 奎河 挽</title>,<text>尙書耆德丈人行。每喜承家有季郞。金馬聲名看甚蔚。玉樓消息報何忙。高堂彩服今無影。靈座縗衣但在傍。忍見秋江飛旐遠。挽歌悽咽不成章。</text>
<title>蕩春臺。往審城址。</title>,<text>北嶽看天險。登臨屬素秋。帆檣來沁島。雲樹見楊州。不是緣公事。那能辦壯遊。人和猶未洽。廊廟得無憂。</text>
<title>重陽前二日。行甲孫冠禮。三淵先生來臨字之。翌日。投惠二詩。過自謙挹。且有頌祝之語。謹次以謝。</title>,<text>掃門惟恐賁然遲。吉日三加有好期。厚意眞同千里駕。欣情如獲十朋龜。紫芝眉宇看他別。黃菊秋容助一奇。莫向賓筵稱可笑。提衡吾亦抗顔爲。其二縱使科名似摘髭。吾人事業未云奇。廿年文苑何煩祝。只願家庭有好兒。附原韻野人賣藥出城遲。强赴尙書鄭重期。曳踵賓階行似蟹。措躬醮席縮如龜。高高卿月當空滿。濯濯庭蘭挺秀奇。何限人間可笑事。吾於今日大賓爲。其二廿載文衡撚雪髭。四佳之後獨雄奇。傳心大硯爲家貨。更屬今朝突弁兒。疊奉太學士差池齒髮各衰遲。籩豆曾無一會期。賓主三杯浮綠蟻。祖孫齊壽等玄龜。卿家禮數斯爲盛。野叟謳吟竟未奇。試看兒曹催我老。今朝不樂復奚爲。</text>
<title>送金仲禮 在魯 出守安邊</title>,<text>一疏高天感。銀臺借鶴城。海山窮勝景。烏鳥展深誠。共惜由親屈。何妨得意行。回看浮世路。鐵嶺較還平。其二憶昔趨庭日。歡娛正少年。春風倚香閣。落日泛湖船。往事依依夢。餘生種種顚。離歌欲有贈。膓斷舊詩篇。</text>
<title>銅津 赤裳奉安行時</title>,<text>十月銅津上。微風碧浪平。樓船交馹路。簫鼓雜江聲。似脫紅塵累。難尋白鳥盟。傍人應笑我。不是浩然行。</text>
<title>果川</title>,<text>幾喫果川飯。又踰狐嶺行。公私兩多事。去住摠關情。逝水悲今古。靑山慣送迎。白頭猶道路。深覺負平生。</text>
<title>隋城途中</title>,<text>霜露遙空肅。雲煙遠岫微。寒天驅馬去。落日見人稀。歷歷山川古。依依村店非。鄕心不可止。鴻鴈正南飛。</text>
<title>素沙途中</title>,<text>默筭平生事。悲歡此路中。囊書曾冒雪。鼓角屢乘風。未遂歸田計。空慚許國忠。到來何事業。霜鬢已成翁。</text>
<title>全義途中</title>,<text>忽覺身無累。眞同馬脫羈。人皆疑避事。我獨喜忘疲。備局晨趨日。金吾夜罷時。預愁還此况。不敢易歸期。</text>
<title>公山</title>,<text>少日春營覲。中年錦節歸。流光幾回換。人事已全非。驛路空衰草。山城但夕暉。白雲無處所。東望淚沾衣。</text>
<title>錦山客舘。書示尹使君。泓</title>,<text>畵閣臨流逈。靑山繞郡斜。人逢錦溪雨。路指赤城霞。岳老詞偏壯。文翁跡未賖。經過懷古意。不獨戀丹砂。辛丑年。文谷舅氏以奉安使過此。故第六句云。</text>
<title>茂朱客舘。次文谷先生韻。</title>,<text>翠壁澄江繞縣門。官樓淸絶醒心魂。從知跋涉元王事。更覺遨遊亦聖恩。千里往來爭日月。百年行止任乾坤。遺篇一讀還增感。六十光陰逝水奔。</text>
<title>登按廉臺</title>,<text>赤裳高與白雲齊。馬耳千尋更覺低。呼吸想應通帝座。飛騰疑有上天梯。偰仙丹竈難尋覓。澤老碑文費品題。醉踞按廉臺上石。欲將長劍抉虹蜺。</text>
<title>梅澗李尙書宣諡之日。余適以病未赴。其胤子晦甫 光朝 以諸公韻語見屬。顧念情誼有不可辭者。牽率和奉。</title>,<text>東澗秋光集酒樽。駱峰元是舊龍門。華筵劍佩傾高會。法部笙歌侈上恩。千古聯芳知最盛。百年喬木賴猶存。人間俯仰還多感。却把深情勉後孫。</text>
<title>戊戌除夜</title>,<text>六十三將至。居然一老翁。厭聞儺鼓閙。愁對燭花紅。天上星辰轉。人間雨雪瀜。那堪今夜盡。白髮又春風。</text>
<title>任參判大仲令丈。以年八十。元朝。特陞恩秩。不勝喜悅。詩以賀之。</title>,<text>八十童顔似少年。人間眞有地行仙。新春喜氣騰三壽。峻秩恩光下九天。金帶肎嫌寬瘦骨。錦袍還覺稱吟肩。從今待入耆英社。更擬華筵賦賀篇。</text>
<title>李大將 基夏 挽</title>,<text>山西家世本豪英。受鉞登壇位列卿。傳得虎韜仍嚄唶。襲來麟閣更崢嶸。朝中隱若長城在。夜半驚聞大樹傾。看取絲綸哀痛切。不須良史頌營平。</text>
<title>送通信使洪令士能 致中</title>,<text>四月行人發漢陽。雲帆渺渺略扶桑。極知吾道元忠信。遮莫蠻酋自倔强。夷險但憑蘇武節。去來休戀陸生裝。天池一徙從今始。會見摶風九萬翔。</text>
<title>送副使黃輔德聖在 璿</title>,<text>北使令人氣涌山。玆行何事又南蠻。威聲未壓銅標柱。專對空勞玉筍班。弱國金繒無日了。殊方冠盖幾時閒。秪應壯觀窮天外。鷁首祥飈護節還。首句。指今春南別宮事。</text>
<title>檢漕船。歸路暫登挹淸樓。口號示鄭正郞。赫先</title>,<text>抽身簿領亂叢間。落日微風緩棹還。十里淸江樓百尺。始知人世有寬閒。</text>
<title>送兪侍郞季毅赴燕</title>,<text>此路吾能記。君行倍覺愁。關河萬里別。宇宙百年羞。鶴野風霜暮。燕臺草樹秋。滄桑倘再變。留眼見神州。</text>
<title>李同敦寧 弘逸 挽</title>,<text>尊名誰似德興君。奉祀賢孫早出羣。二品班從卿月近。八旬年自老星分。風流豈但人爭艷。佚樂唯應世罕聞。今日北邙春草路。不堪陳跡已浮雲。</text>
<title>送冬至副使趙令錫五 榮福</title>,<text>莫說烏蠻舘。生憎鴨水船。北來唯古月。西去豈朝天。往迹空遼薊。悲歌尙趙燕。那堪沙峴路。此別在年年。</text>
<title>送書狀官申正郞聖與 晳</title>,<text>使節燕京路。星郞粉署仙。已無周禮樂。空有漢山川。別恨三冬暮。吾行廿載前。向來留物色。輸子入新篇。</text>
<title>王子延齡君挽</title>,<text>聖代佳公子。髫齡寵渥新。綺紈寧習氣。秋水自精神。脩短天難問。哀榮世莫倫。千官扈宸哭。雲日亦悲辛。其二至性由天賦。多年侍禁中。憂深忘己疾。誠篤愜宸衷。乍結晨昏戀。翻驚露電空。惟將一片誌。千古賁幽宮。承命撰誌文。故末句及之。</text>
<title>衰翁</title>,<text>悲歡苦樂幾年同。契闊恩情保始終。未挽鹿車緣世故。忽沉鸞鏡坐吾窮。兒孫膝下看今長。俸祿家中視舊豐。無奈轉頭人事變。獨留霜鬢一衰翁。</text>
<title>尹淸風春卿挽</title>,<text>情緘纔到訃書隨。倐忽存亡夢也非。滿臉東床猶有淚。傷心孀女更無依。交期可但從今盡。喪禍唯應似此稀。等是幽明相聚地。故山那忍送君歸。</text>
<title>西原府夫人挽</title>,<text>川豐源羨驗名門。聖主吾甥女小君。聯得濯龍嚴似截。養來雛鳳蔚成文。悲歡幾與時俱閱。壽福終看世罕聞。彤管鐵券相配地。只應千古並流芬。</text>
<title>閔判書靜能挽</title>,<text>云亡殄瘁古人詩。痛哭如今又見之。諸葛鞠躬惟一死。杜公憂國已先衰。洪河永失持篙力。蒼野空看扈蹕隨。草草單杯千古別。秪應泉路盡交期。</text>
<title>肅宗大王挽詞</title>,<text>精一傳心法。文明啓聖期。道追姚姒盛。治薄漢唐卑。七世應觀德。千秋永有辭。靑編書不盡。何况十篇詩。其二孝理敦新化。躬行及庶民。歡聲長樂殿。和氣八方春。霜露諸陵展。蒸嘗太廟禋。白頭遺父老。垂淚說深仁。其三宵旰求治急。憂勤至暮齡。民飢猶己溺。歲旱若躬丁。舟水存深戒。盤盂繼古銘。幾回哀痛詔。扶杖泣生靈。其四繼志追寧考。尊周尙血誠。朝宗有門號。大報亦壇名。萬古春秋義。三韓日月明。回看一天下。誰復記崇禎。其五世運陰陽際。人心出入幾。乾旋與坤轉。雷厲又風飛。壼位歸光復。儒林定是非。煌煌不刊烈。應並日星輝。其六人紀曾扶植。儒先盡表章。風聲振末俗。禮義遍窮荒。曠典今皆擧。先朝昔未遑。欲知千古盛。看取復方喪。其七一念憂民困。虗心集衆籌。寬條方熟講。德意已旁流。佇見舒長日。翻驚遏密秋。秪今無限慟。何處更訏謀。其八四紀光臨久。三階泰運升。北門烽火息。南徼海波澄。耆社追先烈。瑤編紀顯稱。居然至治化。不數宋昭陵。其九每昃周文日。渾忘漢帝疲。聖猶衰氣血。天竟嗇期頤。未卜金縢吉。空留玉几悲。依然陪祭曉。還似問安時。其十錯莫祈靈嶽。蒼黃候閤門。此生遲蟻褥。何路答鴻恩。淚盡還成血。腸摧已斷魂。空慙叨紀述。無力繪乾坤。大漸前一日。承東宮命。往禱木覓神祠。故首句云。</text>
<title>趙應敎 尙健 挽</title>,<text>特立風波際。頻驚寵辱塲。諸人多厭厭。是子獨堂堂。萬馬叢中駐。孤蘭爇後芳。居然戢一木。天道劇蒼茫。</text>
<title>李參判光仲 澤 挽</title>,<text>嗟君伯父是名卿。却喜賢咸更老成。千仞豫章推國器。九霄風翮振家聲。淸班咄咄文昌逼。浮世怱怱曉夢驚。銓省十年僚寀誼。不堪揮淚送丹旌。</text>
<title>過慶德宮有感</title>,<text>輦路無人草色多。春風依舊扇微和。十年問候趨班地。惟有孤臣掩淚過。</text>
<title>有人來說忠州事。有感口占。</title>,<text>聞君說着忠州事。使我追思嘿自悲。庭信往來無十日。室人歡樂亦多時。山川好處頻探勝。簿領叢中且賦詩。此境此生那復得。白頭於世愧支離。</text>
<title>聞黃鸝</title>,<text>終日匡床暑氣侵。簿書賓客更煩心。綠槐風送黃鸝語。始覺人間有好音。</text>
<title>姨兄李右尹叔器 世晟 挽</title>,<text>未摻歸時袂。俄驚訃告書。吾生亦已老。羣從更誰餘。祭燭情徒寄。緦麻月易除。幽明俱草草。此恨定何如。其二愷悌神宜勞。康寧福自將。官居漢京兆。身似魯靈光。存沒皆安順。升沉孰短長。極知無一憾。蘭玉亦成行。其三年序吾雖後。深情許獨親。有書皆滿紙。無語不傾囷。往事渾如夢。遺蹤已作塵。城南來去地。那忍更停輪。</text>
<title>送金士敬 時保 赴靑松</title>,<text>栢在峰頭蜜在筒。名談猶可想遺風。吾今送別無他贈。君但爲治似此翁。滿峽秋濤淸欲襲。倚天霜骨傲還同。從知邑號如相待。隱吏高情偃盖中。鄭新堂鵬宰此邑。朝貴求栢蜜。答曰。栢在高峰頂上。蜜在民間蜂筒。爲守令者何由得之。至今傳爲美談。</text>
<title>八月十五日。卽先王誕辰也。病未參陪祭。偶思杜詩。足成一律。以寓感懷。仍呈夢窩案下。</title>,<text>自罷千秋節。頻傷八月來。古人猶志感。今我亦心摧。雲斷蒼梧駕。風悲金粟堆。忍看陳賀地。空作哭班回。</text>
<title>姨兄李領府事 濡 挽</title>,<text>三朝元老位偏崇。藹藹羣公總下風。諸葛一生唯盡瘁。子囊臨死尙深忠。身名獨保滄桑際。事業長留簡策中。天不憗遺乘化遽。滿城冠盖望如空。其二婁公盛德范公仁。千載歸來可等倫。擧世已能蒙利澤。一家何况篤情親。爭瞻柱石支高廈。自幸帲幪庇老身。從此永無承誨日。白頭相仗更誰人。其三前秋至痛在喬山。病裏悲懷死不刪。戀主孤忠長鬱結。憂時雙涕尙痕斑。宗祊幸値新騰賀。劍履空思舊押班。泉路亦聞消息否。也應歡忭似人間。</text>
<title>兪判書仲英挽</title>,<text>同朝接武幾多年。白首交情共淡然。世向漢庭稱篤厚。人從元祐得完全。傳家賴有三珠樹。出郭都無二頃田。乍隔郊扉仍永訣。寒江飛旐淚雙懸。</text>
<title>金報恩 純行 挽</title>,<text>凶音忍向乃翁傳。千里歸來但叫天。怳惚銘旌疑彩服。虗凉書榻換靈筵。賢關讜議曾驚世。下邑佳聲廑閱年。縱欲忘情那可得。秪應吾黨共潸然。其大人士敬。在靑松任所。聞訃上來。故首句云。</text>
<title>銅雀舟中口號。別李 夏坤，徐 命彬，閔 通洙 三婿。</title>,<text>江頭此別莫銷魂。宦海風波幾覆翻。二字罪名何太甚。秪應天日照深寃。以矯誣構罪。故第三句云。</text>
<title>果川途中</title>,<text>淸溪冠岳轉頭非。何况終南隔暮暉。獨有長風知我意。時時吹夢日邊歸。</text>
<title>蘆嶺途中。次韓文公韻。</title>,<text>此生行止總由天。却笑蠅蚊閙百千。北極衣冠非舊日。南州節物又新年。雪消細草蒼山畔。春動垂楊古驛前。莫把潮陽論遠近。古今同是一窮邊。其二十年京洛厭塵沙。今日炎方是我家。嶺外嚴霜侵客鬢。天南飛雪作春花。蠻煙漠漠山城暗。海氣昏昏水驛賖。忽見汀洲鷗鷺在。羨他羅網不相加。</text>
<title>天應</title>,<text>天應有意玉成之。莫以幾微見色辭。鰐海蛇山寧是病。秋霜春露本無私。平生學道心方驗。垂老投荒事亦奇。到處村隣爭聚問。愧將名姓遣人知。</text>
<title>靈巖途中</title>,<text>靈山江水德津橋。兩處皆通碧海潮。十里帆檣商客集。千村籬落竹林饒。山川自覺風煙別。京洛何嫌道路遙。縱欲卜居那暇問。楚臣無計駐征鑣。</text>
<title>次趙相國 泰采 寄示韻 趙相方謫珍島</title>,<text>自笑年來事業荒。一封今日又罹殃。楓林楚水憑愁過。松栢喬山掩淚望。報國誠深終罪大。憂時髮短尙心長。靑闈倘得平安信。老死蠻鄕亦豈傷。</text>
<title>次洪良臣韻 洪令方謫靈巖</title>,<text>月出之南滄海濱。何來怪客一綸巾。衰顔未試紫金術。炎窟要爲紅玉人。須識有生還有死。不知誰妄又誰眞。雲陰莫作顚狂態。浩蕩春風吹更新。柳子厚自稱怪民。今謂怪客。亦無不可。然民久客。暫不無企望之意。一笑。</text>
<title>次東坡初到黃州韻</title>,<text>吾衰休恨此行忙。賈傅韓公亦漢唐。地僻雖多炎瘴氣。春深猶見雜花香。南隣海島居丞相。北接巖村有侍郞。鼎足三分眞可笑。一般風景各詩囊。</text>
<title>戱題</title>,<text>讀罷離騷八百番。少年詞賦擬凌雲。江潭老作行吟客。千古欺人是屈原。余自兒少時。喜讀楚辭八百番。乃實狀也。意在應擧決科而終不得。以此成名。今者放逐來南。故戱語如此。</text>
<title>此地濱海。而寓舍後山。有虎夜衝人藩墻。兵營發軍逐之。聞此漫題。</title>,<text>水宿有蛟鰐。山行多豺虎。兩處皆有畏。人生亦云苦。然能不涉波。且以扃鐍固。自然彼害遠。亦復何所惡。非山又非海。別有藏險處。有手毒如箭。有舌利如鋸。此機若一發。生死隨指顧。愼哉莫近前。嗟我亦晩悟。</text>
<title>趙相復投示前韻。勉强和呈。</title>,<text>不歸三逕理榛荒。翻向囚山負罪殃。世事已隨春夢斷。故交今作曉星望。愁添庾嶺寒梅發。恨入瓊潭綠草長。秪此眼前多少感。楚人何待凜秋傷。</text>
<title>次東坡雷州韻</title>,<text>退之貶潮陽。子瞻謫儋州。今我亦何辜。遠來南海頭。開軒面菜圃。倚杖看牧牛。一區聊自足。何羨萬戶侯。其二古人不可見。古道惟自許。心源苟淸凉。眼中無炎暑。嶺海雖云遠。何莫非王土。豺狼與魑魅。一笑聊任汝。其三前山春色好。未敢謀一游。開窻日夕望。聊以消我憂。園花與庭草。玩心非外求。流坎自有時。莫問吾去留。</text>
<title>聞三淵訃</title>,<text>痛哭淵翁逝。凄凉世界空。眼曾高四海。心亦薄三公。竟失糠粃鑄。猶餘蘭雪風。千秋精爽在。孤月滿山中。其二少若游方外。終看味道腴。巖川二樂在。風月一塵無。手裏先天學。胸中太極圖。瑤琴絃已絶。衰俗日荒蕪。朱子感興詩曰。瑤琴空寶匣。絃絶將如何。其三禍網彌天日。幽憂伏枕時。去來雖自適。生死亦同悲。楚澤懷沙賦。靑郊絶筆詩。南溟書忽到。字字淚新滋。是日。見夢相書。</text>
<title>春盡</title>,<text>瘴雨連江暗。荒村掩竹扉。碧憐汀草合。紅惜野花飛。故國書難得。親朋夢亦稀。南來幾日月。又送一春歸。</text>
<title>肅廟祥禫與祔大廟皆過。號慕冞切。珍島趙相國。書示志哀之作。依韻答之。以寓此懷。</title>,<text>珍康雖遠亦南州。嶺海焉能使我愁。秪是流光悲隙駟。於乎盛德憶傳郵。軒弓共抱號何及。羿彀爭張意未休。此境此情誰與語。秋風獨立暮江頭。</text>
<title>次載大和東坡韻</title>,<text>寂寞僑居近海門。窮陰雨雪暗荒村。逢君忽覺生春色。憂國空餘拭淚痕。靑眼共看燈燼落。愁腸時喚酒杯溫。歸期屈指無多日。預怕臨歧更斷魂。</text>
<title>又疊</title>,<text>終歲深居不出門。此生將老海南村。汀蘭莫作悲秋思。籬竹須看傲雪痕。萬事糾紛心獨靜。一陽來復氣初溫。天公送雨非無意。洗盡炎方萬壑魂。明人詩曰。一雨初晴萬壑魂。</text>
<title>次載大韻口號送別</title>,<text>嶺海河氷千里餘。蠻鄕蜒洞逐臣居。依然杜老羌村句。秉燭相看夢寐如。其二窮冬有味在三餘。其奈南方不可居。案上易經那易讀。窟中紅玉亦難如。右答讀易語其三牢落孤村雨雪餘。爾歸誰復訪吾居。若逢親愛須傳道。生計蕭條退院如。其四來時荒店暮同眠。更說徐郞涕泫然。細筭平生多少別。斷膓惟在果川邊。徐甥到銅雀津。臨別下涕。故云。其五三冬閉戶只昏眠。一笑逢君意豁然。把酒論文消永夜。却忘身在海天邊。其六離憂悄悄不成眠。欲問前期更杳然。笑把一言留好約。渼湖亭在水雲邊。其七寒更燈燭伴愁眠。歲暮氷霜正凜然。㝡是世間難別處。鎭南城外竹林邊。其八湘潭日月付閒眠。漁父惟應笑莞然。但得惠州能飽飯。不愁憔悴老江邊。</text>
<title>雪後。望見月出山。</title>,<text>月出山頭雪。南來始見之。千尋銀突兀。萬壑玉參差。朔氣埋朱鳥。寒光奪火維。平生尋壯觀。欲賦愧吾詩。</text>
<title>次鄭仲淳寄示韻</title>,<text>忽忽年華改。悠悠遠客心。叢篁纔冒雪。新柳已颺金。其二休言浮世事。共勉百年心。自有腸如鐵。從他口鑠金。其三吾病兼衰懶。抛毫更斷杯。君能猶强飮。却寄好詩來。其四海魚時入饌。蠻酒亦盈杯。萬事蒼天在。浮雲看去來。</text>
<title>大報壇樂章</title>,<text>明明聖后。萬邦之辟。皇公伊濯。在我東服。有俶其壇。有嚴其神。承筐是將。用肇精禋。右奠幣。帝有大造。耆其神武。復我廟社。奠我疆土。報祀伊何。大饎犉牡。於昭陟降。庶幾歆佑。右初獻。籩豆有踐。鐘鼓斯喤。匪曰報德。維以竭情。禮儀旣備。載撤不遲。於萬斯年。庶無射思。右撤籩豆。</text>
<title>大殿上尊號樂章</title>,<text>維天生聖。維德邁古。復我坤位。彝倫攸叙。崇我宗祀。曠典是擧。雝肅宮廟。四方作孚。亦有義問。昭揭尊周。樹立天經。駿惠寧王。允矣我后。休有烈光。啓佑後人。萬世之昌。</text>
<title>中宮殿上尊號樂章</title>,<text>思齊聖女。克配我王。至哉承天。含物化光。壼政以修。有穆其風。贊治家邦。莫非陰功。維惠維順。維德之厚。以永柔則。天祿是受。</text>
<title>琴巖宋公墓碣銘</title>,<text>琴巖宋公諱夢寅。字文炳。卽全州府尹贈左贊成諱國澤之所後父也。公生于萬曆壬午。天才穎悟。七歲能屬文。稍長。詩格驟進。二十四。登進士。朝夕一第可指取。而無何病卒。年僅三十一。人莫不惜之。公旣早世。無所自見。獨一詩集在耳。後之人。雖欲考其事行。不可得。豈不重可悲也。然嘗聞天地之氣。淸者鍾於人而發爲文詞。文詞之精者爲詩。詩者。性情之物也。卽其詩而人之性情可見。故孟子曰誦其詩讀其書。不知其人可乎。今觀公詩。淸新峻潔。一語無俚俗者。神精氣味。猶可想見其彷彿。是其人類於詩耶。詩類於人耶。抑韓子所謂內外完好可畏而親者耶。是必有知者知之矣。公配驪興閔氏。進士守慶女。賢明淑哲。有女士行。裒公遺稿。求諸名公序引。刊行之。使世知有琴巖公者。閔氏力也。而又以公遺意。取子贊成公。敎訓成就。卓然有聞。擢文科躋顯位。贈公嘉善大夫吏曹參判兼同知義禁府事，五衛都摠府副摠管。閔氏封貞夫人。備享榮祿。年六十三卒。我宋系出恩津。始祖高麗判院事諱大原。三世至執端諱明誼。始居懷德之宋村。遂世家焉。自公高祖軍資監正諱遙年。曾祖郡守諱汝霖。祖贈執義諱世勉。考贈左承旨諱玲。妣開城金氏。佐郞忍之女。皆葬公州沙寒里。公墓在承旨公兆下巽向之原。閔氏祔焉。贊成公四男。奎光監察。奎輝監役。奎章早圽。奎明縣監。今授僉知。一女。適淸風府院君金佑明。實誕明聖王妃。其餘內外曾玄。甚多不盡錄。嗚呼。古之詩人。窮者必稱。東野，聖兪爲首。今公年位比二子尤懸絶。又兼以子雲之無子。則窮莫有如公者也。然世絶而紹。其後克昌。豐川羨源。終有塗莘之慶。此則古今詩人所未有者。豈公詩藻之外。別有隱德潛光人雖不知。而天乃默佑成之也耶。雖然。苟非贊成公爲之子。亦何以致此。是爲銘曰。古云昌其詩。不若昌其氣。若公之昌。昌在後嗣。昌於是爲大。公可謂有子。</text>
<title>聞玉齋之喪。出於康津謫所。嗚呼。於世知己盡矣。遂以落月滿屋梁。猶疑照顔色爲韻。賦得十篇。送置其靈几前。聊洩此悲。[趙正萬]</title>,<text>憶君自懷川。盡室入京洛。城西逼側居。一見膠漆託。鯉庭已知學。雪門早立脚。馥馥谷底蘭。皎皎雲中鶴。言笑儘儒雅。襟期照灑落。不待旬日阻。自覺鄙吝作。各奉大人敎。同榻得磨琢。憶君同筆硏。隨處若蛩蟨。澗堂百年松。楓閣三池月。同爨割甘小。聯寢磨肌骨。騈儷與大策。信手寫不竭。詞賦亦其長。誰復試郢質。農友每歎服。謂與畏老匹。果見鵾鵬化。萬里擊溟渤。憶君游庠序。士論方渙散。吾儕乃抗疏。正學爲左袒。聖批闢賢邪。伏讀手同盥。復有御製詩。斯文仰睿斷。唯彼鬼蜮輩。十年蓄憤懣。天地俄崩拆。日月亦虧滿。當時叫闔人。孰非魑魅伴。憶君冒大雪。訪我梅花屋。梅花勸君酒。相對人如玉。咳唾落珠璣。燦燦光奪目。名途豈多暇。興到輒乘隙。渾忘祿位高。日覺情義篤。杖節壽兩親。榮孝動鄕曲。尙記携龍友。就餞君家宿。憶君在舘閣。製作蔚有光。齊壇執牛耳。旗鼓儼開張。國朝主盟人。孰久擅文塲。谷翁近酷似。佳老遠可方。撰進多特旨。寵遇荷非常。十年掌制科。至公絶謗傷。皇猷贊黼黻。大廈爲棟梁。憶君袖別詩。贐我向竹州。竹州江山勝。我去不夷猶。諸公惜遠征。辭意信綢繆。光羅旣已遍。何必又南陬。內職多未試。外邑當近求。風土且不並。親舊所同憂。君獨勸我行。暫棲鳳棲樓。憶君秉銓久。愧我官屢移。太僕閱天駟。龍監長軍資。五朔惠局郞。十旬楊岳麾。大抵內外職。曾無周歲期。人或謂何求。鮮有知者知。君獨每稱道。棄官如棄泥。陋彼名利交。對面山九疑。憶君位司馬。血疏閶闔叫。冀幸聖心格。反謂慈旨矯。慘慘被構捏。迢超竄海嶠。憂國一片心。白日胡不照。方恨此行遲。就途還一笑。昔賢斥照管。直疏慍羣小。朗州卽湘水。過應投書弔。憶君在康縣。値我返商山。慇懃一封書。傳自千里還。開緘四三讀。怳如對君顔。謂言瘴癘侵。何心梅竹閒。羨我隱星庵。將老水雲間。卒乃同罹禍。何莫祟賢關。浮雲杳南北。萬一佇賜環。憶君枯槁容。憐我憔悴色。終期解蘭佩。佇見登鼎席。誰意賦賈鵩。奄忽易曾簀。文星晦夜臺。天柱拆衡嶽。鄙書得見否。先誌痛無托。魂招楓樹靑。魂返荊江碧。江上有遺院。千古同配食。嘉林趙定而。正萬 書于雪城鵩舍。</text>
