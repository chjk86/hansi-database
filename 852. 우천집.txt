<title>呈朴壺隱 羾衢○丁巳</title>,<text>曳杖凌寒址。尋蹊破晩煙。古人今已矣。陳迹只依然。木落山容瘦。冰融水面姸。臨風興感慨。竟日不知旋。</text>
<title>與家兄遊周王山。謹次家兄贈同遊僧義濟韻。</title>,<text>芳草松生路。明沙鶴洞濱。秋深蘿月白。期爾再尋眞。</text>
<title>輓金鶴湖 奉祖○庚午</title>,<text>忠孝門庭九弟兄。鸞停鵠峙摠天生。虞庭元凱難專美。荀氏慈明獨擅名。五桂花榮人共艶。九泉恩及世皆驚。醇儒自是名家出。實學元由積德成。符竹分憂留惠澤。甘棠佐幕播徽聲。戴豸佇看行素學。夢雞還慟 三字缺。固知厚德將流慶。誰把浮生妄羡彭。賤子夙叨蒙記憶。淸儀長痛隔幽明。前秋夜雨團圞話。追想依然涕淚傾。</text>
<title>搆小堂。寄金終卿 時忱。</title>,<text>生平疎懶無所營。蝸室幾年憂燥濕。先人結搆有遺基。善繼肎堂吾何及。委材訪工待歲稔。一紀未就慚鳩拙。邇來始成數間屋。曠有軒楹隩有室。淸幽自喜愜所願。瀟灑亦足除昏煩。靑山當面不覺窄。流水聒耳誰厭喧。圖書滿壁供悅目。花竹掩牖堪怡神。親朋情話久愈好。靜裏看書味更眞。但恐浮名終誤人。此樂無由保霜霰。書之於壁以爲戒。幷寄東鄰替一面。</text>
<title>輓柳敎授 襑○辛未</title>,<text>公生積德門。早聞詩與禮。懿質備柔剛。天資稟豈弟。望推鄕堂重。才堪盤錯際。利器久未試。婆娑伴松桂。偪迫出世路。黽勉旅京邸。暮景侵桑楡。薄宦困淹滯。纍纍兼若若。彼豈才盡逮。誰之不能如。運命一何盭。山裂忽感夢。彼蒼胡爲厲。天涯動丹旐。鄕關路迢遞。卽遠已有期。佳城叶休筮。幽堂一以封。千秋從此閉。人生於地上。厚薄有分劑。有才太必達。壽非仁所計。此理竟難究。將何礪斯世。有後者不死。古語非謬戾。蘭芽摠白眉。繼述應無替。門墻况有人。玉潤眞佳壻。付托旣無憾。經紀責有繫。方將偃巨室。餘外視附贅。公應穩瞑目。余獨浪沾袂。知遇自髫年。厚義論世契。雲山杳莫攀。幾恨阻軒砌。那知洛下拜。便爲永隔歲。屈指已三秋。談論記次第。謦欬耳尙存。儀形眼猶晣。追惟增感慨。萬事嗟電逝。匍匐尙後人。沉吟顙有泚。凄凄落日寒。慘慘愁雲曀。再拜寫哀詞。一行一行涕。</text>
<title>寓漢陽城南有懷。戲吟。示申望久 弘望。○癸酉。</title>,<text>東風搖蕩百花開。北郭南鄰錦作堆。滿眼繁華渾不管。獨憐墻外一枝梅。</text>
<title>同諸友遊鳳寺。以事先歸。</title>,<text>鳴玉臺邊路。年來幾度尋。良朋多好事。勝地數開襟。殘雪明幽壑。斜陽掛半林。前期休道易。塵累苦相侵。</text>
<title>讀金自菴終卿製策。有感。</title>,<text>甘由攻苦得。達是竆處求。到老勤藨蓘。知君定有秋。</text>
<title>課小奚。築小壇。</title>,<text>高處爲低欹處平。小僮終夕苦經營。主翁靜坐看功畢。却喜方隅愜意成。</text>
<title>赴野城試邑。過落淵。</title>,<text>萬壑爭流赴一潭。千尋鐵壁聳鑱鑱。風雷皷激淵龍怒。珠玉傾輸水伯饞。始訝軒轅張廣樂。還疑天地坼機緘。塵胷盪盡神魂爽。竟日忘歸缷客驂。</text>
<title>歸到中原 甲戌</title>,<text>辭家今幾日。春序已將闌。階竹應添玉。庭梅想綴丸。小池荒草合。幽徑晩花殘。且去收餘景。開樽一破顔。</text>
<title>輓金煕伯 乙亥</title>,<text>一死誰能免。如君最可憐。有親垂素髮。無子托靑氈。但夢空樑月。難尋宿草阡。遙封數行淚。寄洒海雲邊。</text>
<title>贈婭姪李生</title>,<text>乃翁使爾來尋我。見爾眞如見乃翁。歸報疏慵新活計。小亭臨水百花紅。</text>
<title>次李生池亭韻 丙子</title>,<text>康氏風流遠。斯人又在傍。依巖開竹徑。俯澗架茅堂。碧沼涵雲氣。遙岑送月光。樽傾情未已。留客倒錢囊。康氏涵鐘堂。在近而荒廢無主。此生何必問巫咸。耕釣山陰與水南。萬事不求天分外。好將詩酒老雲巖。</text>
<title>秋思七絶 七月十五夜。聞蛩聲。有感而作。</title>,<text>十載塵埃面撲黃。如今得喪等亡羊。閒中事業猶堪錄。花木千叢遶小堂。詞源筆陣愧俱荒。戰藝爭名摠已忘。莫向燈前尋細字。邇來雙鬢更添霜。秋來溪曲興逾長。稻熟魚肥酒正香。坐對碧山成一醉。陶然還復卧匡床。小齋新搆碧溪傍。蔬果盈園竹過墻。已辦殘生終老計。肎求華屋飫肥粱。池荷香動晩風凉。獨倚幽軒靜趣長。乾沒半生成底事。已將竆達付穹蒼。譽誰爲喜毁誰傷。付與閒人閙一塲。赤舌燒城君莫怕。謗來無辨是能禳。冥行昔日困榛荒。却望幷州似弱喪。賴有指南明訓在。回轅何日客還鄕。</text>
<title>金子仁 燾 以鳴玉臺韻示余</title>,<text>鯫生此日仰高遊。依舊橫天岳色秋。白水當年經玩賞。想應洙泗接淸流。退陶先生二詩。皆有白水蒼巖等語。</text>
<title>夜坐</title>,<text>閏曆先秋暑已殘。微凉稍稍入柴關。流光荏冉懷偏感。世事艱危淚未乾。攬鏡有時看白髮。化丹無術住朱顔。詩篇老去還成癖。好句安批勝做官。</text>
<title>白鷺</title>,<text>菰蒲深處漾淸漪。雪點雙飛認鷺兒。引吭窺淵如有欲。翻身避繳似知機。高標迥露秋江上。逸態宜看暮雨時。把釣會應爲伴侶。煙波終老莫相違。</text>
<title>雨後</title>,<text>好雨滌煩暑。滿簾凉意生。月斜林影亂。風定渚煙橫。詩似神功助。身疑羽化輕。無人會眞趣。淸嘯倚前楹。</text>
<title>遊南磵 四首</title>,<text>晩向詞塲懶著鞭。却收陳迹試林泉。百年棲息非無地。一壑幽貞信有緣。鹿洞淸風來枕上。鶴山晴靄入吟邊。傍人競道浮名好。笑我逃空卧已堅。雨後溪山景更奇。一筇緩步冠童隨。團團翠壁松陰冷。裊裊晴沙柳影垂。探勝便忘歸路遠。哦詩不覺夕陽移。苔磯著處堪乘興。會待秋風拂釣絲。詩酒溪山癖已牢。竆途猶覺氣偏豪。閒情說去誰能會。勝趣評來却見嘲。適意自能忘世味。感時何必泣霜毛。東華摠是思歸客。爭似無官不待拋。喪亂之餘。人皆不欲做官。故云云。年來無事累襟期。活計都忘却似癡。杖策緩尋松下逕。看魚靜俯竹間池。時從好友評詩句。更伴鄰翁翫奕棊。莫笑半生間過盡。有爲未必勝無爲。</text>
<title>丁丑歲。牛瘟大行。將無遺類。亦時變之酷者也。遂以俚語綴韻以記之。</title>,<text>牛是稼穡資。有牛方有穀。天將絶民食。乃先殲此族。今歲是何歲。俗呼牛有癖。居然轉相染。十家無一活。愚夫惑之甚。牽去竄荒谷。何異輦賄者。徒勞竟無益。或飼以蟾鮒。或熏以參朮。或將木垂項。或將纁繫角。預防信備至。何曾脫此厄。海東二千里。角者幾乎絶。有時聞牟然。如聞韶濩曲。仆躓相枕籍。鴟鵶餧臭肉。行旅掩鼻眼。嘔哇聲相屬。原野蔽蓬蒿。欲闢何由闢。間有人荷犂。十夫肩盡赤。崇朝未半畝。相看淚逬落。亡羊摠一槩。貧富誰分別。明年春事殷。播厥應無策。曾聞聖人言。滿盈天所疾。當今上天意。雖遠不難測。國家創牛禁。金科列方冊。市肆著律令。省署亦糾摘。引表沿沫事。 重農意寓此。聖謨宜莫易。紀綱日漸弛。法制徒謾設。屠兒競饕貨。椎殺不少恤。連頸百爲羣。揮刀恣臠割。下邑爭視效。狼戾尤極欲。守宰謀悅口。恬然不之責。人皆飫玉食。必要肥胾齧。有肉固爲美。無食不可獨。貪肉不計食。粒食從何出。牛耗食不足。方知牛有力。繄初烝民生。天降穀兼犢。降祥固非偶。降威豈多僻。人旣慢惠錫。天應嗔屑越。食力又食肉。天豈視此恝。癘疫並此時。亦足明其罰。方今喪亂後。府庫皆告竭。豐稔亦難繼。廢農將安給。幸也餘數牸。蕃息固難必。吾將牋于天。冀見紓禍酷。還憂誠未格。沉吟仰冥漠。</text>
<title>送別金子仁 幷序</title>,<text>聚必有散。散未必有聚。散未必不有聚也。而然而聚之散也易。散之聚也難。如使散而聚之難。如聚而散之易。則天下寧有別離之苦哉。今吾與子聚幾數月矣。人世之聚。可謂極矣。不可謂散之易也。然一散之後。會合之疎。不啻數月之久也。則寧可不怨聚之難也。噫。聚散人也。而若有數存焉。數者天也。非人所能爲也。然命千里之駕。赴雞黍之約者。未必數使之然也。秋淸湖舍日晏。柴扉如聞剝啄聲。須倒屣而迎之曰。吾敬吾至矣。聊綴短律。以敍今日之恨云。聚散無常孰使然。悲歡從古此中偏。那知握手論交地。忽作傷心惜別筵。書信定稀秋水外。夢魂應繞嶺雲邊。一樽酒盡君當發。細酌停杯故少延。</text>
<title>寄金終卿 二首</title>,<text>一點殘燈照夜更。悄然無語倚窓欞。傾危世路眞難測。飜覆人情未易明。愁緖自能催白髮。流光忽已屬玄冥。筭來多少平生事。靜聽空階落葉聲。久卧林臯絶世緣。琴書爲伴酒爲年。世間毁譽何關我。心上分明自有天。獨鶴知時歸故樹。亂鴉多事噪寒煙。柴門却掃無人到。好句時憑稚子傳。</text>
<title>金終卿次涵鏡堂退陶先生詩韻見示。與金子仁共和。二首</title>,<text>沿溪西去幾多村。不意竆林有此園。人入煙霞疑絶俗。地連蘭若更無喧。空餘故宅臨流水。誰復華筵對綠樽。勝事卽今雲過盡。夕陽依舊暎山門。將軍當日卜居深。晦迹還同豹隱林。細澗微波通碧沼。幽軒脩竹閟淸陰。儒仙一去留餘馥。騷客頻來爲會心。往事悠悠多感慨。流鶯時復送哀音。</text>
<title>夏日漫成。寄金子仁。</title>,<text>衰懶休人事。疎迂絶世情。有朋消永日。無夢戀浮名。暑色依林薄。蟬聲向晩淸。萬緣渾欲謝。詩句不須成。</text>
<title>登聞韶北樓。感古傷時。口占一律。</title>,<text>百尺危欄壓水涯。停驂一上思依依。圃翁題句回槎日。慵老憑軒製錦時。落鴈寒聲臨渚斷。漏雲殘照傍林微。蕭條物色堪惆悵。獨何西風鬢欲絲。</text>
<title>述懷。寄金終卿。</title>,<text>茅廬藿食足平生。意適身閒無所營。鵬鷃自殊何用笑。熊魚難並不須評。寒窓日上睡猶穩。小閣客稀塵自淸。萬事有求還作病。須憑莊叟問虧成。</text>
<title>病中述懷</title>,<text>一病悠悠已換時。霜風摵摵響枯枝。天傾杞國憂常切。路盡楊生淚易滋。漠北驚沙侵帳殿。漢南寒日照城池。中宵倚枕愁無寐。此日求生亦可悲。</text>
<title>次金子仁歸來亭韻 戊寅</title>,<text>浮生隨處卽吾家。醉卧高樓興若何。浪迹煙波聊可樂。致身霄漢未爲多。閒居事業輸佔畢。晩學工程笑筭沙。人世百年渾似夢。好將詩酒作生涯。故人一別今一歲。有約不來何時來。懷君幾望渭北樹。想子獨登江上臺。鸞驂會向爐峯住。鷁首姑停錦渚開。南磵從遊雖已矣。東林物色亦佳哉。磵齋兄必畏痘不來。而鳳寺可以敍話。故云云。</text>
<title>寄金子仁 子仁時寓歸來亭</title>,<text>騷客來棲江上樓。江天物色入冥搜。時從野叟尋幽徑。還把漁竿下綠洲。極浦晩帆煙外立。雄州粉堞畵中浮。携壺擬趁桃花節。共凭危欄豁病眸。</text>
<title>移四季上盆。敬次退陶先生綠叢花韻。四季。一名綠叢。退陶所命。</title>,<text>病脚怯世路。只合巖穴蹲。看書有餘閒。策杖窺花園。季君吾最愛。海上移寸根。綠葉綴丹萼。絶艶驚蓽門。妙質出天然。剪刻誰論痕。生生自四時。不煩香返魂。曾依凈節社。幾承君子恩。昌歜尙思嗜。愛爾非徒言。貯之白玉盆。滋潤謝乾坤。明窓托幽契。相好期彌敦。陶山。有凈友塘，節友社。</text>
<title>春夏無鶯</title>,<text>恠底春來未見鶯。園林閴寂少歡情。東君亦解傷時事。故輟嬌歌睍睆聲。</text>
<title>謝恩後七日。出城別諸友。時除章陵參奉。</title>,<text>脫屣歸來快欲飛。秋風一葉漢江湄。林泉宿約終難負。杮栗收時尙未遲。天爲征途開積潦。人因遠別勸深巵。官微不是輕恩命。性拙惟甘守分宜。昭代羞爲偃蹇容。拜恩初入大明宮。君臣義重雖難廢。魚鳥盟深庶有終。狂態不妨驚末俗。歸帆猶幸値秋風。故山溪壑休嗔我。會洗蘿衣紫陌紅。</text>
<title>在洛城。見秋風有感。寄鄕友。</title>,<text>塵埃九陌裏。蕭爽喜逢秋。獨鶴懷羣侶。歸雲戀故丘。浮名同弊屣。時事類官舟。不如歸江海。投竿對碧流。</text>
<title>聞趙聞遠 鳴漢 讀書</title>,<text>終宵隔壁聽吾伊。年少才豪進學時。造道可能窺閫奧。讀書還愧比畬菑。培風雲翼應無閼。掣電神行會有期。莫向名塲太早計。願同磋切起吾衰。</text>
<title>輓李子章 爾樟</title>,<text>末俗知心少。衰年戀友增。平生能制淚。今日自成冰。旅宿聯衾枕。羣居共榻燈。追思渾似夢。題挽恨難勝。</text>
<title>輓金謙可 烋</title>,<text>昔尋陶院訪君居。花竹葱蘢擁小廬。把酒劇歡山日夕。挑燈靜話夜窓虛。溪山風月今誰主。河岳英靈始復初。惟有平生書滿篋。一回看過一沾裾。</text>
<title>金敎官 光繼 丈將赴洛索別詩</title>,<text>高情不是愛微官。去就得宜人所難。累世受恩恩亦大。平生服義義求安。殊方烏白三年恨。故澤龍歸二聖歡。此時卧雲那忍決。趍朝須趁賀雷班。時聞春宮。自瀋返國。中外擬進賀箋。深憂先事秪招疑。一策應爲百世知。謀國可無陰雨戒。愛君猶是小官卑。天涯白首懷歸切。江左蒼生屬望虧。垂死欲全天畀性。格言銘在後生肌。金丈上疏陳復讐之策。請築御壘城。時多誚之者。</text>
<title>渡漢江</title>,<text>一年三到此江濱。鬢底霜毛照水新。魚鳥莫嫌來往數。此翁非是愛名人。</text>
<title>申望久。登第來訪。枕上占贈。</title>,<text>誰將鰲柱拄傾天。濟世要須不世賢。鳳渚誅茅吾已晩。蟾宮折桂子能先。庭松帶雨寒聲緊。籬菊凌霜晩色鮮。山日易曛情未極。更留征袂共衾眠。</text>
<title>別金慶仲 庚辰</title>,<text>愛我如君少。知君似我稀。游魚久同隊。雙鳥早分飛。話舊頻携手。臨歧更把衣。倉顔已非昔。靑眼定無幾。離索朋情切。艱危壯志違。甘爲谷口隱。全息漢陰機。林下誰來往。天涯又送歸。相思惟有月。兩地共淸輝。</text>
<title> 聞鸎</title>,<text>紅桃半落碧桃開。急雨初收細雨來。忽見流鸎墻外過。綠楊堤上數聲催。</text>
<title>幽居漫成</title>,<text>庭除獨倚弄鳴泉。物色經春摠可憐。繞砌竹竿靑裊裊。盖池荷葉碧田田。人從閒靜知眞樂。地爲淸幽結勝緣。還笑東山携妓客。襟懷未必合天然。</text>
<title>夏夜</title>,<text>良夜風淸月又白。小池魚擲露荷飜。先生非好吟詩者。是處不能無一言。</text>
<title>四月二十九日夜。夢入冥府。有一人言都事從兄。方爲知制誥。詞頭塡委。不暇辦應云。覺而思之。與顔卜修文之說相類。雖涉渺茫。足慰歎惜之懷。爲賦二絶。</title>,<text>白首竆經志未伸。高才當日惜沉淪。誰知此世金吾掾。去作冥司視草人。守靜安貧一畝宮。藏名抱屈世皆聾。淸文自合居綸閣。始信冥司簡選公。</text>
<title>重五醉吟 午日。兒童以緣蒲編髮。我國俗例也。</title>,<text>屈指人間世。回頭四十年。流光催夏五。行樂屬秋千。坐見羣兒戲。追思少日顚。醉中摸短髮。疑有綠蒲編。</text>
<title>羡金終卿金剛之遊。恨其不作遊山記相示贈。</title>,<text>方丈仙遊是宿緣。來生一覽願堪憐。妙年探歷如君少。况侍家尊玉節邊。看山作記子能優。快適吾心便卽休。何似餘閒揮灑就。使人皆作卷中遊。</text>
<title>月夜偶占。寄金終卿。</title>,<text>世情垂老薄於紗。獨卧林園領物華。鳧短鶴長休較勝。水流山峙孰爭多。已知名者實之客。未信竆爲達所誇。山月滿簾淸不寐。半庭香露濕靑荷。</text>
<title>山中避熱樹陰</title>,<text>脫巾揮箑俯淸渠。老樹垂陰蔭古墟。赤日燒空垂熾焰。奇雲噴壑殷雷車。戴盆遙汲知泉冷。携席頻移怕葉疎。坐見壠頭流汗者。素餐華屋意何如。</text>
<title>夜起</title>,<text>老鶴鳴松杪。淸霜灑竹林。開窓滿庭月。獨坐撫瑤琴。</text>
<title>途中記所見</title>,<text>洞霧侵巾重。山風入袖凉。溪寒魚訴日。葉薄鳥號霜。樹染虽尤血。林餘夏后糧。淸秋饒景物。隨處惱詩膓。</text>
<title>訪金子仁 子仁。時在山上冶所。</title>,<text>乍見還爲別。離懷話未能。携壺訪君去。獨上碧山層。</text>
<title>金子仁每詆南磵泉石之勝。今朝路由其中。故口占以贈。</title>,<text>欲識南溪勝。淸秋霽日看。來從畵圖裏。應爲駐征鞍。</text>
<title>九日。遊鳳停寺。登後山。與趙聞遠。共賦。</title>,<text>古殿煙銷盡。深林月上遲。良宵足可惜。後會杳無期。</text>
<title>獨酌半酣。寄金秋郊終卿。</title>,<text>木落溪山濶。天寒物象悲。感懷垂老易。豪興把盃知。半世隨人後。求名笑我癡。筭來何事業。雙鬢欲成絲。</text>
<title>雞一號。攬衣呼燈。持螯把酒。興可知也。</title>,<text>曉窓微月夢難成。起䂨霜螯倒玉甁。坐對細君論活計。人生如此不須贏。</text>
<title>送金終卿入洛</title>,<text>迢遞關河路。嗟君歲暮行。冰霜危棧滑。魂夢旅窓淸。已決趍庭志。誰論對榻情。腥塵迷象魏。西望涕沾纓。</text>
<title>柳善膺 元慶。 寄書來開緘。見梅蕊數朶。淸香襲人。粲然可愛。卽以詩謝之。</title>,<text>數朶輕盈一札披。寄來應索故人詩。寒英見我如相笑。似記樽前醉倒時。去冬醉倒膺兄梅下。故云云。</text>
<title>輓金經歷 是樞 丈</title>,<text>高名重望冠儒林。世德家聲衆所欽。伏藁陳忠奸破膽。登壇奮義士傾心。浮榮已自忘雞肋。薄俗從他閙鷇音。正是時危材乏日。忍埋英爽九原深。</text>
<title>被差賑監呈鄕堂 辛巳</title>,<text>世間何處脫塵鞿。籠鶴哀鳴不得飛。寄語花山城裏土。莫汚高士薜蘿衣。</text>
<title>贈宋子敬 周賓○同爲賑監</title>,<text>一落人間四十秋。三生結習在風流。塵埃潦倒心猶壯。花月淹留興未休。莫使閒愁生白髮。須敎從事到靑州。詩篇醉裏神如助。笑展華牋灑玉鉤。</text>
<title>宣城道中</title>,<text>山靑水綠宣城路。芳草萋萋三月三。日暮東風魂欲斷。不知何處典春衫。</text>
<title>自北縣分賑而歸。金子仁寄詩來。馬上。口占步韻。却寄。</title>,<text>山水窟中三日路。每逢佳處便淹留。孟陽千載同襟調。幾向公餘辦勝遊。潘孟陽。因賑。荒作山水遊。</text>
<title>記異 午月之霜。八路同然。而慶源之雪。出於朝報中。非妄傳也。</title>,<text>辛巳五月再旬三。夜卧凌兢如抱冰。起擁重裘出門看。滿園竹樹霜華凝。重五飛霜已可怕。奈何慘災今相仍。百歲老翁猶吐舌。欲問休咎將誰憑。傳聞是月之九日。慶源大雪埋觚稜。廟堂賢相勤爕理。不應有此無前徵。無乃上天啓我聲。欲因異衆而思興。正月繁霜古猶歎。致災有以誰當承。幽都殺氣彌析木。理或可辨言不能。</text>
<title>將送學載做業鏡光</title>,<text>鏡齋游息十年餘。憶向晴窓讀古書。此日爾曹宜念我。轉頭華髮已蕭疎。</text>
<title>輓李君顯 傅逸○君顯。余從兄壻也。與余同年。生性謹順。居家以孝聞。不幸短命。悲夫。</title>,<text>玉樹摧來恨未裁。葬期誰報薤牋偕。固知爲善天偏忌。不謂斯人地忍埋。落月分明留舊面。寒梅寂寞寄餘懷。他年宿草難禁淚。洒向緘詞到海涯。</text>
<title>登觀魚臺</title>,<text>突兀危臺揷海堧。凌風一上怳登仙。西臨大野疑無地。東望滄溟只有天。牧老雄詞鳴萬古。畢翁芳躅暎千年。時危未遂乘桴志。目極扶桑意惘然。</text>
<title>廣興寺。謹次板上聾巖先生韻。</title>,<text>微雨初晴射晩輝。遙岑點點露脩眉。禪窓盡日閒無事。默數寒林宿鳥歸。</text>
<title>又次板上高翠屛韻。時諸友期不至。</title>,<text>北眺層峯勢欲崩。南臨危檻𢥠難憑。雲橫谷口無人到。晤語都輸碧眼僧。</text>
<title>寄趙聞遠朴子浩 滈 索和</title>,<text>把酒悠然對碧岑。世間何事是關心。花紅柳綠三春暮。燕語鸎啼一院深。亂後死生隨命分。老來身世任升沉。峨洋賴有鍾期耳。時向閒中不廢吟。</text>
<title>鶴庄歌走筆。呈柳因卿 宗之 聯壁案。</title>,<text>高人結廬在幽谷。杳然絶世立於獨。末路知己是磵翁。頻叩蓬門敍寒燠。恠君道氣發奉宇。談屑霏霏落珠玉。從前屢驚不一再。豈止偶刮三日目。若非逢異人。定是學仙籙。吾聞三山三十六洞天。散在中原及東國。世人足履不能識。可笑心塵而眼肉。鶴陰從古號奇隩。恨未一造竆尋討。幾望煙霞勞夢想。自歎塵緣猶未掃。韶光已老佳節屬淸和。感物思人閒興惱。今朝出門策蹇驢。丹崖靑壁愁攀躋。穿雲越壑不知幾重兮。山花巖桂發幽香。風吹馥郁沾衣裾。去天十分五在下。宛然洞府回山谿。眼爲明兮心爲開。望望欲進催枯藜。竹扉半啓草堂靜。繞舍琪樹珍禽啼。岸巾迎我笑且訝。底事涉險尋幽棲。岑家跫音已可喜。况此好客來相携。時。從姪幼溫偕往。 手掃苔軒俯綠池。展席狎坐頻呼兒。春盤擎進蕨芽馨。碧樽開酌松醪淸。山中風味喜淡泊。滌蕩煩惱塵魂醒。淸談未了展遐眺。指點洞壑輸閒評。鶴駕西橫開萬疊之靑蓮。照骨東峙拔千丈之雲根。翠屛靑嶂繚而周兮。往而復太行。盤谷未足喩其奇兮。別一天地於焉存。秔稻滿野百泉流。麥浪際天春風翻。下土連年苦旱乾。誰知福地絶愁歎。天旋斗極兮地穴狐貍隅。金精耀芒兮石皷鳴山。桃源邈矣不可期。此世何處求身安。羡君優游老一區。上奉慈親下妻孥。考槃聊試碩人寬。風流跌宕惟適意。俯仰天地有餘懽。時從野老聽農談。或參韻釋敲雲關。淸詩吟處屬人和。玉局爭來留客看。百年眞箇隙駟然。局促胡爲膏火煎。竹帛垂名雖不惡。蒿目憂時還可憐。東山繫望反爲累。南陽性命甘苟全。那將萬鍾粟。換此二頃田。得喪榮辱不足以亂吾之靈臺兮。浩然之樂誰能遷。萬壑松風和醉歌。一春蘿月臨閒眠。世間何限富貴子。到底淸福君能專。自笑區區戀塵臼。一名纔得雪盈顚。沉迷抵死欲何爲。直欲脫去辭牽連。携家卜鄰計已決。不待招我歸來篇。</text>
<title>別趙聞遠 時海濱餓殍尤甚。慘不忍聞。故詩中及之。</title>,<text>雨餘新綠漲柔枝。更見黃鸝歷翠微。人事蕭條傷此日。風光依約似前時。憂深餓殍忘身賤。學乏經綸歎志違。佳節不妨謀一醉。看花有約莫來遲。</text>
<title>次李聞若 時馣 呈權公慶壽席韻 幷序</title>,<text>生乎世而享遐壽。旣難矣。享遐壽而荷恩榮。又難矣。荷恩榮而陞峻秩。爲尤難矣。至於父母兄弟俱享耋艾之壽者。千萬人而僅有一焉。則抑又難之最難者也。有一於斯。足爲一方之盛事。况於合四難而兼有之者乎。永嘉權公。行年八十。値朝家擧優老之典。授通政階。於是設慶壽之席。以侈上賜。李正字聞若首爲詩歌其事。屬而和者日益多。連爲大卷。圖傳不朽。後十年又陞嘉善階。殊恩荐加。光耀絶世。福榮之號。將不羡於古人。而公猶精神不衰。氣力益健。龜齡鶴筭。應又無疆。崇品之增。將指歲而待之矣。公之先考享年九十二。先妣享年八十六。伯兄八十三。伯姊八十五。壽星降精。同萃于一家。蓋由家世積德。天篤其祜。五福之膺。如幾如式。終至於荷恩榮而陞峻秩。則所謂合四難而兼有之者。非公而誰歟。斯乃曠世之所罕有。豈止爲一方之盛事而已邪。壬午端陽前四日。侙拜公于門。公囑和卷中韻甚懇。竊喜厠名其間。敢綴荒拙。因敍短引。弁諸首云。華筵初闢侈殊恩。爭道琅函紫壐痕。位列朝班三品貴。敬先鄕黨九旬尊。冰桃錯落堆雕案。霞醞淋漓溢翠樽。盛事已敎雷萬口。况垂佳什永無諼。鬢玉腰金兩度新。世間榮宦是爲眞。應知老宿淪丁土。誰把雌雄較甲辰。壽域風流承世德。壺天物色看長春。囊中寶訣如相許。肎惜千錢買比鄰。聯翩紫誥下勻天。申錫華御寵老仙。壽祿方知仁享報。讚揚仍信魯多賢。重開慶席看今日。共賀恩光倍昔年。已有靑蓮陶寫妙。更須摩詰畵圖傳。</text>
<title>與諸友遊觀武樓。贈金子仁。是日。與金終卿走馬城外。諸友期以八月旣望再會玉淵。</title>,<text>天公有意助淸遊。三日愁霖一夜收。塵浥陌頭宜走馬。波添江面好行舟。須憐月色渾如洗。爲報詩朋且更留。浮世盍簪嗟未易。佳期莫負玉淵秋。</text>
<title>與人論冶隱事 人皆知冶隱之高。而不知籠巖所立。抑又有難者故一篇並稱云。</title>,<text>烏山聳翠節俱聳。洛水流淸名與流。萬里遼陽回駕客。風聲千古孰爲優。</text>
<title>有感 時觀邸報一二名流。臨事做錯。大乖所望。</title>,<text>浮世榮枯夢一塲。幾人能說不能忘。成虧政爲昭文鼓。何似陶琴本不張。</text>
<title>夢遊伽倻山枕上口占 辛酉九月。謁朴龍潭先生。轉往遊覽。</title>,<text>丹崖百轉玉虹流。琪樹千層錦繡秋。回首舊遊渾似夢。夢中又作夢中遊。白雲臺上象王峯。俯視層雲幾蕩胷。南望赤城霞建標。飄然直欲駕長風。峯上。望頭流山。似不甚遠。</text>
<title>內弟李子愼 廷機。搆亭于赤羅下流。扁以鳶魚。追先志也。首爲近體詩二首。屬而和者甚多。余亦忘拙續貂三首。一以咏名亭之意。一以賦溪山之勝。一以寓感慨之懷云。</title>,<text>羡子飄然避俗塵。幽貞得所結廬新。天淵飛躍形容妙。化育流行上下均。活潑工程要造極。芬華聲利是爲賓。名亭先志期無忝。肎把閒情付釣綸。淸絶元無一點塵。更添臺榭境逾新。風搖鏡浪靴紋細。日射霞峯錦纈均。玉局爭來留野客。華牋題罷屬詩賓。平生未盡江湖趣。擬具靑鞋與白綸。瑤琴零落久埋塵。俯仰遺蹤感慨新。翰墨香餘 餘或作留 煙霧濕。昭回光被澗林均。搆堂追志眞能子。載酒來遊是好賓。浮世百年空自苦。何如此地共垂綸。</text>
<title>憶盆梅</title>,<text>遙想淸齋裏。盆梅獨自開。惹帷香冉冉。暎壁雪皚皚。雅賞空寥闊。吟魂幾往來。倘能留數蕊。缺 待主人回。</text>
<title>寓孤村。見村人與比鄰爲婚者。戱賦。</title>,<text>妾見阿郞騎竹日。郞看小妾折花時。生同一里爲夫婦。不信人間有別離。</text>
<title>病卧連得金終卿書。副以沉蠏石魚。兼示服苦蔘方。</title>,<text>卧病孤村裏。何人問死生。艱難知薄俗。款曲荷深情。異味喉能潤。神方鬼可驚。數書珍重意。倚枕手頻擎。</text>
<title>曉起有感</title>,<text>旅窓晨起悄無歡。獨擁爐熏岸鶡冠。春夢政如時事擾。山醪猶勝世情酸。醉中詩句醒尤好。少日心期老未闌。半世區區干進意。從他直作好名看。</text>
<title>除夜</title>,<text>今歲今宵盡。明朝四十三。朱顔愁裏皺。白髮鏡中毿。疎懶都無用。摧頹百不堪。平生經世志。已分稼漁甘。</text>
<title>營鳳陽庄</title>,<text>千章老柏碧森森。雙澗交流洞壑深。已結茅齋甘養拙。莫將塵累更棲襟。疏池種藕蓴兼密。斲塢栽松竹間陰。晩歲優游眞得所。世間何處有昇沉。</text>
<title>聞金鶴沙先生 應祖 與李容叟 尙彦，權厚之 垕。遊鶴沙。呼韻賦詩。次其韻。</title>,<text>人間何處覓仙源。水繞山回別有村。莫道端居忘世事。一瓢箕穎亦堯恩。以上流寓所作。</text>
<title>移芍藥於山中古村墟。眞絶品也。癸未。</title>,<text>荒墟冷落斷人蹤。獨有名花混棘叢。辛苦移來君莫笑。忍敎拋擲度春風。</text>
<title>金終卿不喜植花草。聞書齋成。寄栽梅花戱贈。</title>,<text>馨德難孤必有鄰。恠君庭院絶淸芬。慇懃爲寄梅叢去。倘解靑枝與杏分。石曼卿梅詩。認桃無綠葉。辨杏有靑枝。</text>
<title>走筆。次柳因卿贈金終卿歌。</title>,<text>不見世上友。論交惟自口。爲雲與爲雨。只在翻覆手。借問叔季來。更有雷陳否。山中二難賢。托契眞耐久。來登德公床。賓主禮何有。有酒卽開樽。不待謀諸婦。披襟露肝膽。生死期無負。愛君善調謔。風情冠諸柳。良辰痛飮莫停盃。爲君更歌將進酒。</text>
<title>寄趙聞遠</title>,<text>落花飛絮政茫茫。九十韶光一夢忙。多病邇來疎酒伴。自憐空負餞春觴。</text>
<title>遊鳳庄歸路口占</title>,<text>空山春日獨徘徊。手掃松陰坐碧苔。幽興已闌歸興逸。隔林啼鳥更相催。鳥名有催歸。</text>
<title>次趙聞遠韻</title>,<text>多病休人事。耽閒絶世情。小樓當碧峀。佳節屬朱明。竹影含風冷。泉聲帶月淸。翛然忘物我。誰使起心兵。</text>
<title>偶吟</title>,<text>滿樹棠花錦倒披。蓋池荷葉碧參差。若爲喚起龍眠老。寫我幽軒獨倚時。</text>
<title>次趙聞遠韻</title>,<text>藐然孤立笑吾身。末路知音有幾人。自分宜棲空谷裏。誰憐爛死大江濱。牀頭萬卷堪娛老。甕面新醅剩做春。爲報詩朋同一醉。花前且莫訴盃廵。</text>
<title>到鳳庄</title>,<text>課劚荒畬及旱時。更從村老問耕宜。持粱齧肉應無分。從此妻孥庶免飢。</text>
<title>搆茅舍於溪陰。欲穿池玩魚。未得其處。今朝始占隙地於西偏。鑿開方塘半畝。刳木引泉。落於塘中。淸響泠泠。聽之不厭也。種蓮若蒲。峙假山三峯。賦詩以記之云。</title>,<text>新搆茅齋俯碧溪。更穿方沼小堂西。分泉山腹傳聲細。種藕波心布葉齊。魚樂緬懷濠上趣。龍宮猶訝鏡中迷。三山不待凌風到。九節靈根擬採携。</text>
<title>謹次笙潭詩卷中伯氏韻 主人丈。寄示伯氏詩篇。索和。</title>,<text>疎檻倚靑壁。幽蹊接小臺。瑤潭開霽色。鏡面絶纖埃。高卧饒閒致。浮榮笑倘來。箇中奇勝處。蟾影浴寒醅。憶昔携兄手。同臨潭上臺。鴒沙空弔影。鶴御久超埃。遺墨香猶濕。春塘夢不來。他時尋舊迹。那忍對樽醅。伯氏詩。有招我置醇醅之語。故云。</text>
<title>閒居</title>,<text>莫笑生涯淡。閒居樂有餘。遶堂栽綠竹。開沼引淸渠。園菜香宜摘。村醪嫰可釃。小溪春水漲。况復足鰕魚。</text>
<title>贈裴道亨 益謙</title>,<text>遠訪江村友。非關食有魚。襟懷明白雪。詩韻逼黃初。離索誰相問。追尋愧太疎。松間半日話。全勝十年書。</text>
<title>金終卿會親友。燕飮於新亭。余方苦背疽。未得往參。數日後。終卿寄示會上詩。枕上次韻答之。</title>,<text>卧病徒聞勝會成。自憐淸債負玆生。爭揮翰墨珠璣爛。交暎襟懷玉雪明。亭枕碧山供遠眺。壺傾湛露暢懽情。吟君佳句撩新興。暗似微陽地底萌。</text>
<title>次金子仁石屛韻 二首</title>,<text>小齋穿落一燈深。卧病誰憐夜獨吟。多謝故人煩寄問。更投佳句替來尋。秋淸湖舍松門靜。霜晩山村杮葉陰。兩地相思空脈脈。想應寒菊伴孤斟。疎柳依依一院深。夕陽孤坐似猿吟。離懷病裏那堪苦。佳會樽前倘復尋。已信交情同管鮑。更憐詩韻逼何陰。春風會趁湖遊約。滿眼芳醪擬共斟。</text>
<title>留龍山書院時。裴德彦 潤全 在坐。談星命。</title>,<text>庭梧蕭瑟送寒聲。故絮生稜瘦骨淸。志士幽懷多少感。騷人閒興古今情。蒼苔滿逕遊蹤斷。紅葉漫山夕照明。歲暮行藏吾已了。肎將竆達問君平。</text>
<title>向辰穴椒泉。行天燈，鶴駕兩山之間。秋景正濃。</title>,<text>霽日秋山錦葉明。微吟處處摠關情。瘦驢獨跨翛然去。却訝丹靑障裏行。</text>
<title>夜起有感</title>,<text>一片靈臺萬慮侵。小窓孤坐擁寒衾。明揚濟世男兒志。期望成名父母心。事業還同沙作飯。文章無賴雪盈簪。從今始識昇沉理。猶向風塵恥苦吟。</text>
<title>趙聞遠來問病。詩以謝之。</title>,<text>深情可見踵門時。病失逢迎歎我衰。想得蕭條林下徑。夕陽歸去一筇遲。</text>
<title>寄呈朴壺隱案下 二首</title>,<text>南州綿邈隔千岑。消息傳來敵萬金。芝宇幾曾忘俗慮。瓊詞時復爽塵襟。身安竆約心常泰。道自淸高世共欽。須信子雲應有作。莫言今日少知音。龍潭門下昔摳衣。每喜從容得御歸。鶴渚煙花陪雅賞。漁湖雪月接芳徽。依俙感舊三生夢。歎息如今萬事非。西海久忘知己報。幾回中夜淚痕晞。龍潭朴先生諱而章。仕至禮曹參判。壺隱之先君。余之妻外祖也。妻翁韓公歿。葬海美地。余時未往哭。故云。丁巳歲。壺隱與韓公。奉參判公。寓居眞城漁川。</text>
<title>得㲲巾 本國假造者</title>,<text>一自腥塵迷薊路。中華冠服到無因。邇來刻鵠傳毛肆。猶喜南流見似人。</text>
<title>庭梅盛開。寄趙聞遠索和。</title>,<text>冰容玉色畵難同。千古騷人枉費工。欲識精神呈露處。更須來看月明中。</text>
<title>大風連日。庭梅凋落太半。吟寄金自菴。</title>,<text>封姨無賴妬嬌姸。玉色摧殘更可憐。縱有山花與溪柳。一春佳興已蕭然。</text>
<title>醉睡晩起</title>,<text>南澗輕煙碧。西林落照紅。酒醒初睡起。獨倚半簾風。</text>
<title>夜坐</title>,<text>林煙淡淡水潺潺。獨倚幽軒夜已闌。商略古今愁不寐。子規聲裏月窺山。</text>
<title>寄金自菴</title>,<text>三春景物正暄姸。最是山中富貴天。高柳含風搖翠幕。崇桃昡晝爛紅綿。登盤細菜初宜筯。入網肥魚不計錢。醉卧閒軒無一事。莫言雲外有眞仙。</text>
<title>代人。次林廵察韻。廵察喜遊西岳寺。去後有詩曰。雪月誰尋西岳寺。煙波空憶暎湖樓。</title>,<text>碧幢紅旆影悠悠。四月江城雲景幽。平仲高蹤留古寺。元規淸興在南樓。長堤抹綠林橫靄。廣野搖黃麥欲秋。爭道州人多喜色。皇華重度此來遊。</text>
<title>次謝朴子浩</title>,<text>博學多聞君子事。良由立志致功崇。荒頹似我眞無比。過譽如君是不公。深造逢原方謂得。端居味道莫言竆。相從愧乏師資益。唯望孜孜有始終。</text>
<title>過庭對之二日出城。宿深谷村。呈同行諸益。</title>,<text>客子懷歸久未歸。秋風此日鴈俱飛。傍人莫問昇沉事。空外寒山帶夕暈。</text>
<title>次金自菴遊鳴玉臺韻 乙酉</title>,<text>浮世榮枯摠謬悠。勞攘空歎歲頻遒。羡君擺脫塵緣縳。呼友來尋別界幽。翠栢陰中珠閣迥。蒼巖斷處玉虹流。同遊酬唱皆英妙。老子端宜讓一頭。</text>
<title>遊鳶魚亭。李子愼索詩。歸家寄呈。</title>,<text>蓬壺千古但聞名。未必仙居勝此淸。月滿層臺潭影靜。箇中惟欠紫鸞笙。</text>
<title>紅桃</title>,<text>幽居寥落似僧家。茅屋柴門傍水涯。幸有紅桃披爛錦。一年春事屬繁華。</text>
<title>夏日病後</title>,<text>先生高卧竹陰堂。傲視三庚赫日長。赤脚踏冰何太躁。不知心靜自生凉。避暑無他術。惟澄心靜坐。爲妙法。世人好逐高樓快閣。纔離此。便不能堪矣。</text>
<title>老馬</title>,<text>人與馬俱老。馬神人益愚。騎之度西關。一一識征途。遇險卽跼顧。薄暮便踟躕。柰何人不如。半世迷所趍。向學昧歧徑。涉世困泥塗。顚冥不知止。黽勉策蹇駑。後輩競嘲罵。目我反爲駒。嗟哉爾老馬。我將師爾乎。旣不望翦拂。昂首何煩呼。空懷千里志。顧影聊自娛。</text>
<title>輓權湖陽 益昌</title>,<text>早向邱園樂守雌。閒中偃仰閱期頤。心無物累忘恩怨。案有圖書玩耦奇。臨水看山饒興趣。耕雲釣月足生涯。花山故老今誰在。一任澆風不勝悲。</text>
<title>見花有感 白鵑花甚早。常先於杏花。而今年則鵑未開而杏先開。可恠也。</title>,<text>白鵑未發紅杏發。造化應知亦有私。爲報鵑花休怨晩。後開猶自勝先衰。</text>
<title>踏靑日。獨坐感賦。</title>,<text>豪氣當年欲競春。看花沽酒不辭貧。如今垂老仍多病。拋却風光屬別人。</text>
<title>醉眠</title>,<text>世事波翻覆。從他摠不知。醉眠花影裏。喚起日西時。</text>
<title>張雲卿 龍遇 和寄錦江韻。更步却寄。</title>,<text>但許心期合。無論命數奇。豪談鳴亂雹。藻思起風漪。佩酒同尋勝。臨流共詠詩。別來增戀嫪。披霧更何時。</text>
<title>擬贈李掌令應蓍</title>,<text>危辭觸諱敢求生。去國身如一葉輕。朝議只憂言路塞。聖心要遂直臣名。淸風凜凜吹今古。烈氣昭昭貫日星。接武靑雲多少士。不知誰是繼君行。時金相達于榻前曰。若竄應蓍。則適以成其名。而於聖德有損矣。上曰。欲成與應蓍之名云云。</text>
<title>憶從子 時基學參別解在京</title>,<text>漢北秋高客未歸。旅窓霜重冷侵肌。人間科第渾閒事。庶免痾痒慰遠思。</text>
<title>林將軍 慶業 死獄中 主上有可惜之敎。近臣聞者傳道之。感而賦之。</title>,<text>楡關一戰答天恩。千古綱常賴爾存。壯志只今埋不得。光芒夜夜斗間翻。人臣臨難敢求全。亡命圖生是逆天。功過雖均難曲貸。聖君明法豈徒然。</text>
<title>遊鳳停寺。贈會上。</title>,<text>勝友逢今夕。離懷破昔愁。盃心誰訴滿。鼎足好相酬。月出寒山靜。煙沉古殿幽。良宵足可惜。談笑未宜休。</text>
<title>見新鷹裹束哀鳴</title>,<text>高秋勁翮逼雲飛。萬里天邊瞥眼歸。何事塵中遭縶縛。只緣多欲昧危機。</text>
<title>記異</title>,<text>臘月七日之己卯。大風掀天雨如注。數聲疾雷破山岳。荊南虩虩何足數。未見三白驗來豐。異事還驚百歲叟。祥邪孽邪縱莫知。天威赫然亦非偶。命酒獨酌紓我憂。大醉長歌倚樓柱。</text>
<title>感時</title>,<text>去年之冬冬似夏。土床不熏衣不襲。今年之夏夏似冬。飮湯挾纊猶凄栗。吾知廟堂勤爕理。爲民憂寒復憂熱。然聞寒燠必以序。百穀用成民乃足。陰陽反節時氣乖。疾癘由生饑饉作。寒熱逼肌雖可怕。其如飢病顚溝壑。寄謝賢相采蕘言。更令歲歲時無易。</text>
<title>中伏獨坐足閒偶吟</title>,<text>酷吏歸何日。淸風報再庚。竹陰輕冉冉。荷葉凈亭亭。隱几眠還引。看書眼忽明。鳴蟬如慰寂。向晩閙閒庭。足閒。所居堂名。取人生待足何時足。未老得閒方是閒之語。</text>
<title>退陶李先生守丹陽時。得石假山。置郡齋几案間。先生從子進士完。往省之。其歸也。以假山爲贈。進士曾孫李君弘徵。以余好奇。持以遺之。</title>,<text>一片丹山石。三峯削出奇。曾經大賢賞。幸荷故人遺。飛瀑垂虛竇。輕雲噴小池。仍成卧遊興。潘閬笑徒疲。</text>
<title>題金生 學基 畵</title>,<text>金生畵法透玄機。筆下精神細入微。春草溪邊牛對卧。夕陽郊畔馬爭歸。珍禽逐侶穿花底。牧竪持竿俯石磯。半壁摩挲三歎息。更思吾友涕交揮。金生。亡友謙可之子。</text>
<title>閱新曆 戊子</title>,<text>白屋愁貧歲。飢膓不厭糠。方春添一閏。非獨厄黃楊。</text>
<title>喜朴季獻 璿 寄碧梧</title>,<text>海仙遙寄碧琅玕。栽向階除待鳳鸞。雨潤風揉柯葉長。滿庭花木减容顔。</text>
<title>春帖五絶 扣韻。得眞五篇。禁疊。</title>,<text>親年垂大耋。兒齒近中身。厚德荷天地。承歡萬萬春。右親闈拖玉應無分。堆金况有因。林居餘樂事。高卧作閒人。右寢齋惠妾能安分。賢妻解敬賓。年豐饒釀林。花底醉眠頻。右中堂敎子通詩禮。持身遠齒唇。烝嘗能勿替。降福有明神。右姪家舊病除今日。新知長此辰。從玆供子職。不復廢昏晨。右兒家</text>
<title>次南公卓甫 礏 由由軒十二詠韻</title>,<text>吾愛柳下子。檢身若不密。與俗混光塵。行止固無必。內介而外和。處世亦多術。矧今當末路。誰能肆忿疾。古人有遺則。服膺期勿失。由由聊與偕。不害表裏一。右由由軒依約半弦月。長涵一畝宮。圓滿非吾願。惟憐活水通。右半月塘馨德不孤立。相鄰如有知。小壇疎影裏。鼎坐托襟期。右雙梅壇瑞色燭雲端。冰輪欲上處。高臺倚杖立。注眼默無語。右邀月堂一方淸凈地。月色偏多得。擧酒餞姮娥。來往情何極。右餞月墠最愛坤裳色。靑叢滿逕栽。對玆霜下傑。樽酒爲頻開。右黃花逕誰道湘妃淚。千年尙未消。純厖自有種。且看長新條。右班竹塢栽楸號爲亭。三四池頭列。因樹想申屠。脫皮思君實。右七楸亭手植豈無以。寄懷微且幽。本深而末茂。此理君知不。右三槐陌壠上千章碧。經寒色不虧。高標人愛少。須看雪中姿。右後凋壠已融臘前雪。更催晨後曦。春色此中早。化工亦有私。右先春坊暖日薰花市。穠香醉眼魂。韶華那久住。且莫對空尊。右百花岸輕盈復嫋娜。莫遣別離攀。會待成雲幕。長堤畵裏看。右萬柳堤</text>
<title>與柳子直 敬之。會話于玉山中。谷簾諸人期不至。</title>,<text>踏盡層崖俯石臺。玉虹垂處殷晴雷。山靈豈解疎塵俗。自是塵蹤不肎來。</text>
<title>遊廣興寺。呈諸益。</title>,<text>惠好相邀處。春山古寺幽。林深嵐翠潤。風暖鳥聲柔。得句何煩筆。傾壺不用籌。夜闌情未極。微月上簾鉤。</text>
<title>登西岳東樓</title>,<text>形勝東南數福州。登臨物色有斯樓。遙岑隱暎靑螺䯻。二水依俙白鷺洲。棨戟華軒應屢過。風騷豪客幾曾遊。乘酣大叫揮椽筆。不怕佳人笑白頭。</text>
<title>忝三溪洞主。展謁有感。冲齋權先生書院。</title>,<text>忠順雷霆下。遐荒竄殛中。高山障洪水。貞栢傲霜風。廟貌儀刑在。民彜景慕同。學求如是耳。吾道有全功。</text>
<title>暑夕乘凉步出池上</title>,<text>夕日蒼凉暑氣微。好風吹送透裳衣。池荷冉冉淸香遠。階竹娟娟翠影披。意足自能忘隱約。身閒那用羡輕肥。耕雲釣月囂然趣。爲問時人知不知。</text>
<title>夜起</title>,<text>淸露霏微月滿庭。梧陰竹影自縱橫。披衣靜坐臨虛檻。一片靈臺萬古情。</text>
<title>輓金參判 榮祖</title>,<text>淸文俊彩照亨衢。出入恩光世罕俱。久感盃蛇違禁闥。竟隨笙鶴赴蓬壺。匡時白簡留霜府。攬轡英風溢海隅。從此東南收間氣。不堪哀淚徹重壚。</text>
<title>省先墓于盤龍山。歸路賦一絶。以寓愴感之懷。</title>,<text>掩淚辭墟壠。蒼山落照紅。白楊無限樹。無葉不悲風。</text>
<title>園中。手種來禽三樹。結實甚繁。經霜濃熟。色味兩絶。每摘以奉親。去年冬。失所恃。四月夜夢。三樹結實離披。半紫半黃。余見之欣然。將以供親。擇其爛熟肥脆者。手摘滿袖。回踵數步。忽悟慈闈捐背已久。卽擲棄於地。失聲號慟而覺。覺來餘音尙在喉。哽咽久之。朝起窺園。始知結實之繁。倍於昔年。又爲之愴感流涕。昔孫興公梅直講居喪。皆有詩。是雖不必爲法。然其胷中哀鬱之懷。非此無以發泄其萬一。後之同我者。亦必有掩泣於斯篇者矣。己丑。</title>,<text>夢中霜實袖中香。懷橘微誠幸一嘗。翻悟竹堂空已久。長號投棄熱中膓。</text>
<title>過北溪 辛卯</title>,<text>昔年漁釣此溪頭。除雨除風不廢休。孤露餘生誰爲養。斜陽立馬涕交流。</text>
<title>盆橘</title>,<text>綠葉靈均喜。金丸永叔珍。平生勞夢想。此日撫柯根。綴實雖難冀。裁盆亦可親。堪居松竹列。雪裏看長春。</text>
<title>盆柚</title>,<text>柚是橘之類。移來自海濱。徇時人共變。爲枳爾何嗔。細葉疑經剪。嚴冬色尙新。淸香尤可愛。三嗅不辭頻。</text>
<title>桃川新築</title>,<text>斲野開三徑。誅茅蔭數楹。關心無俗事。入耳但溪聲。客少長懸榻。碁閒任散枰。塵緣從此謝。還欲學長生。</text>
<title>送從姪基發南歸</title>,<text>送爾嶺外歸。秋風葉正飛。文章還自誤。潦倒似吾稀。霜老東蘺菊。煙寒舊釣磯。溪山誰管領。從此拂塵衣。</text>
<title>李翼世 尙逸 以七言步前韻。以我長君短爲言。卽以長律。更步答之。</title>,<text>僑居無日不思歸。悵望南雲恨未飛。桂玉憂時憐子少。貂金耀處記吾稀。秦川雨雪欺游子。洛水煙波暗釣磯。故國音塵魚鴈隔。夢中頻見寄寒衣。</text>
<title>金受而 㶵。忽寄詩來。必要卽和。來奴不肎去。對食口占。</title>,<text>夜永疑經歲。衾寒似抱冰。病深疎酒伴。懷惡戀詩朋。雨壓千家曉。愁殘一壁燈。沖天猶有意。夢裏跨摶鵬。</text>
<title>寄金受而</title>,<text>疎雨寒煙鎖泮村。旅窓愁坐送朝昏。世間科第眞兒戲。幾箇英雄誤此門。</text>
<title>贈李翼世</title>,<text>左海竆淸淑。惟君獨稟眞。良金經百鍊。美玉絶纖塵。璧水隨緣會。情瀾到底新。交深忘老醜。莫訝戲嘲頻。玉立亭亭塵外姿。衰翁何幸托心期。儒林正氣回君手。留與高名百世知。翼世。曾爲星山疏首。故云。</text>
<title>庭對前一日。日已暮。方治入庭之具。李翼世，申輝遠 吉暉。 預搆强韻近體。促次以困之。蓋欲見力屈技竆而後已也。遂卽次以答之。</title>,<text>愁看急景過前簷。庭對難容一線添。寶坐高臨丹石陛。微臣重拜水精簾。旬日前。入親試。故云。 文驅萬馬何論妙。筆掃千人不數兼。同志倘同金榜額。交情豈道負荊廉。</text>
<title>附寄裴章隱 幼章。章隱不屑擧業。素所歎服。故寄以詩。</title>,<text>靑陽失路竟迷歸。白首顚冥不自知。莫恠題詩頻寄語。塵間回首望鴻飛。</text>
<title>金受而有疾。欲不入庭對而歸。笑其不情。卽寄別詩曰。知兄此行。決不可成。吾之贈詩。無乃與生祭文丞相同邪。</title>,<text>羡子飄然去。鴻冥不可攀。有懷輕脫屣。無計逐征鞍。漢水風濤壯。丹山道路艱。行行愼原隰。珍重且加餐。</text>
<title>患腫復寄金受而</title>,<text>浮名誤晩計。雅尙負林泉。十月遠爲客。三更寒未眠。異鄕誰共語。同病幸相憐。末路知心少。幽懷爲子宣。</text>
<title>輓權奉禮 寏○代岳丈作</title>,<text>靑衫一宦久京塵。白首三秋夢想頻。少日追遊聯伯仲。半世交契擬雷陳。方期嶺邑紆朱綬。忽見鄕關返素輴。歲暮空山愁棣萼。緬懷存沒倍霑巾。</text>
<title>斲得茯苓。其大如五升袋。喜而賦之。</title>,<text>松下龜蛇窟。靈仙秘幾年。如期得大藥。始覺有眞緣。塡髓功無比。除彭效十全。飛昇從可冀。天賜豈徒然。</text>
<title>燕</title>,<text>含泥汚畵閣。搖舌弄新晴。暖來寒便去。肎念主人情。</text>
<title>遊淸凉山。入蓮臺寺。</title>,<text>細路掛靑壁。幽泉鳴綠蘿。玉峯凝瑞靄。琪樹帶殘霞。久恨尋眞晩。今來發興多。孤雲贈丹訣。莫待鬢添華。楓光已老。故有殘霞之語。</text>
<title>登金㙮峯</title>,<text>不堪膏火日相煎。興入煙霞絶世緣。擢玉奇峯圍眼界。橫空危棧入雲邊。金生古窟無人到。崔子幽栖有板傳。千載英靈應識我。文章筆法幾竆硏。</text>
<title>出山 是日。與溫溪諸友。宿龍頭山龍壽寺。</title>,<text>塵緣消未盡。歸思浩難裁。回首山谿合。穿雲道路開。禪翁問後約。遊伴話重來。此夜龍頭月。還應夢碧臺。</text>
<title>申持平望久。赴平海謫所。歷訪余於秋山。余追送於安東。宿南門外。夜半餞席。出牋求別章。走筆贈之。</title>,<text>親朋從此別。逐客若爲心。嶺峀橫天黑。溟波接地陰。思鄕新白髮。戀主舊丹忱。珍重加餐飯。因風寄好音。</text>
<title>望鶴駕仙方寺</title>,<text>國師峯底仙方寺。牧老遺蹤世共傳。上出重霄雲在下。南竆遠眺地無邊。憑虛發興知何日。掃壁題詩記昔年。卄載煙霞勞夢想。今朝入望倍依然。</text>
<title>朴都事 檜茂 丈。示同牢宴軸詩命和。次韻以呈。幷序。</title>,<text>同牢之慶。世旣罕有。而仍父子有此慶者。蓋絶無焉。至於能自賦詩。要和席上。詞翰雅健。令人起敬者。尤鮮覯焉。癸巳春。余拜公于六友堂。公示以軸中詩。命次其韻。且屬爲跋。余旣以在遠。未覩盛禮爲歎。竊喜厠名其間。謹綴荒拙。僭附於羣玉之後。若其跋語。則當待文人巨筆以張大之。小子何敢焉。花燭東西兩鬢霜。恭人婦對大夫郞。誰知兩世同牢慶。從古人間見未嘗。</text>
<title>讀心經二絶</title>,<text>靜坐明窓讀且思。章章警策起新知。愛如父母敬如神。始信陶翁不我欺。顚冥半世躓荊榛。得喪榮枯枉費神。賴有指南明訓在。此生還作不芒人。</text>
<title>榮川倅崔君 汝㞳。誦其誦其與諸友唱和浮石聚遠樓韻。卽次之。</title>,<text>夢落煙霞外。乘閒辦勝遊。眼竆惟碧海。天近更高樓。月上千峯白。雲橫大界浮。仙鳧難久駐。歸思不禁悠。</text>
<title>魯林書院。吟呈諸友。弦窩李公蒤聞之有和。藏在詩軸中。</title>,<text>潛德幽光閟幾年。儒宮初闢故墟邊。厓翁信筆堪傳後。栢老高詞已唱前。作聖工程由向正。象賢論議不容偏。溪山風月猶依舊。緬挹遺芬欲理絃。</text>
<title>輓朴判事 𤥚 丈</title>,<text>數葉芳聲桂籍聯。綿州華閥最嬋嫣。才推利器諸曹劇。化溢鳴絃五邑專。晩屈閒官人共惜。頻遭慘禍理胡偏。兒孫挺秀多英妙。餘慶應知慰九泉。</text>
<title>走筆。送南聖輿 俅。用張雲卿韻。</title>,<text>之子有行色。關河冰雪淸。異鄕分去住。歲暮若爲情。</text>
<title>裴道亨來訪。寄桂谷脩禊韻。留宿次贈。甲午。</title>,<text>忘年托末契。命駕荷高人。野菜初嘗玉。山醪更注銀。共開靑眼喜。誰作白頭新。擬和山陰詠。還嗟句語陳。軒冕應無分。溪山更可人。閑情友麋鹿。夜氣識金銀。學訣宜尋舊。詩工莫厭新。世間多少事。閉口不須陳。</text>
<title>走次裴道亨送黃魚韻</title>,<text>黃頰知時節。迎春上碧湖。饞涎空逬口。喫淡比髡顱。玉尺疑飜動。金盤怳有無。故人情不俗。多謝及衰吾。</text>
<title>更步脩禊韻。寄南君望 碩。</title>,<text>谷口耕巖叟。湖邊把釣人。竹齋風碎玉。江閣浪飜銀。垂老朋情切。逢春別恨新。詩筒頻起予。靡麗逼梁陳。</text>
<title>寄題朴季獻二五堂 季獻以二五作題徵詩。諸賢皆賦短律。而吾拙於詩。獨爲絶句。以塞請云。</title>,<text>積雪壓虬枝。蒼髯奮如蝟。若論君子節。燕獄人堪比。右冒雪孤松琅玕森似束。透過但淸颷。靜夜虛堂月。疑聆紫鳳簫。右梳風密竹疎枝兼冷蕊。帶月倍精神。馨德難孤立。淸標自有鄰。右迎月新梅粲粲披金蘂。凌霜色不渝。陶公千載後。愛爾孰云無。右傲霜佳菊取爾爲庭玩。徒觀富貴容。不須矜艶麗。傲視百花叢。右矜春牧丹朱葩明麗日。絢爛鬪芬華。金帶當時瑞。休呈處士家。右耀日芍藥繁英含曉雨。眩眼濕紅綿。莫恃成蹊徑。年華豈久專。右含雨紅桃霏霏白玉露。泫此靑瑤葉。待鳳歲將暮。撫柯空佇立。右浥露翠梧最愛思仙樹。經冬葉尙靑。名高百草譜。端爲制頹齡。右冬靑杜沖開花首百卉。朱實秋離離。神功在塡髓。採服扶吾衰。右秋實茱萸</text>
<title>雨中書懷</title>,<text>疎雨孤村夕。新凉十分生。助成溪竹韻。添却石泉鳴。閉閤惟宜睡。尋山好待晴。泥深來往絶。聊復適閒情。時將營孤鶴山庄。故二聯及之。</text>
<title>柳廷直 㰒 有和五絶。走筆更步以答之。</title>,<text>玉友宜親不可疎。淸談勝讀十年書。分形隔月還成會。無限離愁得破除。松簷赫日影疎疎。竹塢輕陰卧看書。濯熱醒魂無異物。淸泉戛玉自循除。涵鏡堂前松檜疎。憶曾來寓讀韓書。如今萬事渾如夢。惟有臨池興未除。涵鏡堂在廷直家傍。自笑謀身計大疎。姓名公府已登書。莫言翼老非忠厚。憎我科塲念已除。翼甫薦我於鄕堂。首任稱爲第一等。人爲李城主所斥退。城主爲余言之。三魁解額愧才疎。四忝銓衡薦鶚書。漸染無成頭半白。靑雲壯志未全除。靑雲壯志。若作名利看則誤矣。</text>
<title>病卧寄權子售 鋌</title>,<text>久抱沉痾不自聊。佳期再負北鄰招。二三人似十洲隔。五百弓如千里遙。雨洗萍池開古鏡。風搖竹砌響靈簫。園亭物色增回首。擬待黃花擧一瓢。諸友置酒池亭。病不能赴。詩以識恨。</text>
<title>輓金參奉萬悅 秋任</title>,<text>夙昔欽風裁。相逢便卽親。淸華推地望。疎雅見天眞。對話溪齋夜。同登岳寺春。永懷揮老淚。無路哭靈輴。妙歲搴蓮日。淸名動一時。紅塵羞俯仰。白首任棲遲。樽酒堪逃世。湖山可樂飢。泉塗猶足慰。蘭玉慶應滋。</text>
<title>輓金直孺 黯</title>,<text>托契忘形卅載間。相望長恨會時難。倘非魯院三宵話。幾失良朋一世歡。軒鶴避羣看氣像。幽蘭同臭露心肝。聞君入地情何極。哭盡秋天淚未乾。</text>
<title>過直谷龍湫 在鶴駕山之東北十里。時方營愚川精舍。</title>,<text>蒼崖中坼玉虹流。曲曲瑤潭漾綠油。神物養形終變化。竆林留迹閟淸幽。遊蹤地僻何曾到。圖志名遺始見收。來往愚川探此勝。世間方信鶴兼州。永嘉志落而不錄。余手自添入。</text>
<title>登天燈山城。贈詩僧片雲。</title>,<text>匹馬來登興國寺。仍逢韻釋辦淸遊。能仁古窟風煙冷。恭愍遺城草樹稠。萬疊雲山供遠眺。千年興廢入閒愁。東林已暎天邊月。欲別相將故故留。</text>
<title>贈雲上人 上人。學詩於李東岳。</title>,<text>師師東岳老。句法有眞傳。艶麗傾時輩。雄豪慕古賢。結茅淸嶂裏。飛錫白雲邊。他日容禪榻。珠璣倘許聯。</text>
<title>愚川漫興</title>,<text>湖山是處最淸幽。選勝誅茅占一丘。白傅三間聊可樂。長卿四壁未爲憂。雲歸遠峀心無着。月印澄潭影不流。喚起十年塵土夢。更將身世付滄洲。</text>
<title>宿李萬里 溟翼。草堂口占。</title>,<text>縹緲雲山護一村。幽居蕭酒隔塵喧。主人好客良宵永。月滿前川酒滿樽。</text>
<title>立春日。醉占寓意。在愚川。</title>,<text>東君已逐斗杓回。北帝竆陰捲八垓。陶鑄一天新氣像。柳黃梅白自相催。</text>
<title>人日。將向愚川。乙未。</title>,<text>冰腹初披柳展眉。一天雲物已春姿。老人亦覺生新意。擬向江湖理釣絲。</text>
<title>啞雞</title>,<text>啞雞自速烹。不識當誰咎。彼微物尙爾。最靈宜知懼。</text>
<title>與諸友。約會無根寺。途中口占。</title>,<text>策馬尋幽徑。禪房趁會期。飛泉鳴磵戶。斜日映山扉。仰面看蒼壁。憑鞍覔好詩。悠然心境適。渾欲謝塵機。</text>
<title>觀放鷹</title>,<text>呼鷹出遠郊。春雪未全消。玉瓜才無敵。華蟲氣不驕。風生過箭翮。血洒蔽空毛。快意聊爲樂。從他笑老饕。</text>
<title>愚川途中</title>,<text>春陰漠漠正愁人。信馬山阿與水濱。忽見靑梅花照眼。詩魂頓覺十分新。</text>
<title>愚川曉起</title>,<text>境僻少來客。林深聞早鸎。平湖夜雨過。虛閣曉風淸。洒洒襟塵凈。飄飄腋羽輕。仙居知在此。不必誦丹經。</text>
<title>在愚川。獨行湖岸。感物書懷。呈李弦窩子韶 蒤。</title>,<text>意倦拋書出。湖邊每獨遊。幽花隱亂樹。野鸛戲淸流。世事暮雲外。閒情芳草洲。誰能解塵累。攀桂共淹留。</text>
<title>與諸友。會話映江亭。醉中口占。錄呈座上。諸友皆有和。鶴沙公。亦追次其韻云。</title>,<text>佳期那忍負。力疾赴江樓。秀秀鬟爭列。澄澄鏡不流。風烟從古勝。宇宙此生浮。他日徵鴻跡。須將醉墨留。江樓夜醉故人同。燒燭題詩氣吐虹。壯志靑雲期勿墜。不須携鏡泣秋風。坐上雲卿兄。有失志悲歎之語。故及之。</text>
<title>愚川。寄張雲卿，吳而晦 益熀 諸兄。</title>,<text>淡淡湖光鏡面平。白沙蒼壁眼偏明。來尋定有眞仙侶。月戶雲牕夜不扃。</text>
<title>愚川偶吟</title>,<text>沙渚微茫漾玉流。靑林翠壁影幽幽。登臨便覺神魂爽。塵事何由到念頭。</text>
<title>病中簡柳廷直</title>,<text>愚川別恨尙依依。病闕參尋歎我衰。獨臥空齋愁永日。苦吟多是憶君詩。</text>
<title>送金終卿入京都</title>,<text>京華夢斷已三年。高卧雲林氣浩然。今日送君還敗意。明朝匹馬向愚川。</text>
<title>到愚川柬張雲卿，吳而晦諸兄。</title>,<text>愚川猿鶴喜吾歸。蘿月松風若有期。不見吳張二詞友。壁間空咏舊題詩。</text>
<title>次李壽翁 爾松 草堂韻</title>,<text>一壑風烟藏小堂。樹陰轇轕自生凉。靑山窈窕當軒矗。碧水縈回護野長。袖裏久懷游刃手。閒中聊試養神方。安危任責非吾事。高卧江湖也不妨。</text>
<title>又就座中事綴韻。續呈。</title>,<text>思君匹馬訪茅堂。虛檻秋風笑語凉。勝景愜心忘日短。枯膓得酒引盃長。時情閱過嗤餘子。盛作評來悟大方。歸去肯愁山路遠。衝宵騎月亦無妨。</text>
<title>輓裴道亨</title>,<text>栢竹先生後。依然有古風。題詩輕萬戶。把酒傲三公。雲月閒吟裏。江山醉興中。斯人不可見。將老慟何竆。</text>
<title>別李子韶弦窩丈 李公稡所著詩文。名之曰弦窩敝帚。</title>,<text>半生心迹鶴孤飛。晩向詞壇拜碩師。幾荷郵筒傳好句。每承窩帚覷天機。愚川乍別猶相憶。暮境長違豈勝悲。賴有卧雲精舍記。紫芝眉宇想依俙。</text>
<title>愚川。用前韻。</title>,<text>絶世離羣豈厭幽。更憐淸泚繞林丘。隨緣肯費穿栽巧。苟美能忘燥濕憂。耕釣閒情元不淺。詠歸狂興自同流。燒香宴坐無餘事。目送孤雲度石洲。</text>
<title>在愚川。訪孤鶴山上大寺遺址。</title>,<text>捫蘿躡危磴。探勝豈辭勤。古徑堆黃葉。荒墟鎖白雲。甃傾淸溜瀉。㙮倒紫苔紋。往事憑誰問。沉吟倚夕曛。</text>
<title>愚川雪夜</title>,<text>雪月交輝一室明。梅香冉冉鼻觀淸。擁衾高卧松濤裏。靜聽江冰坼玉聲。</text>
<title>哭朴晦叔 烶 墳歸路馬上口占</title>,<text>一片荒墳帶夕暉。數聲淸淚洒征衣。空山寂寞無人語。惟有啼鸎送我歸。</text>
<title>寄金自菴</title>,<text>一牕風雨夜三更。獨坐相親只短檠。老境看書方有味。亂時全性是無名。槐黃應擧聊循俗。髮白求榮豈近情。擬向山中尋活計。先要惠好與同盟。</text>
<title>立秋日</title>,<text>細風疎雨已秋凉。滌盡煩歊快欲翔。志士不須興感慨。此生竆達繫穹蒼。</text>
<title>寄權厚之</title>,<text>璧水秋將暮。愁人怨夜長。旅遊何所得。添却鬢邊霜。騷人綴蘭佩。自合遊江湖。胡爲入京國。歲暮空踟躕。</text>
<title>歲除日。寄趙聞遠求和。丙申。</title>,<text>自笑魁然丈夫身。行年五十六回新。縱橫禮樂言無采。馳騖經綸志未伸。漫向殘編尋舊業。却來竆巷作陳人。江湖滿地春風動。會泛扁舟岸葛巾。方擬裝釣舟於湖亭。故云。</text>
<title>卧雲亭贈友</title>,<text>碧山深處卧松雲。俯瞰淸流對綠樽。不是仙人不是隱。傍人問我摠無言。</text>
<title>寄朴汝唯 景曾 蘆坪精舍</title>,<text>主人邀賞蘆坪勝。爲是愚翁好勝遊。一水護村羅帶遠。千峯隔野玉簪浮。風烟怳入壺中域。雪月疑乘剡裏舟。從此往來成二老。羊裘開徑繼風流。</text>
<title>敬次義山不飮酒會韻 金鶴沙元韻。和者數十人云。</title>,<text>淸談自可謝壺樽。醉語喧豗不是眞。共向山齋成好會。更憐蘭臭襲同人。忘形不必待傾樽。燕坐淸閒各任眞。除却醇醪心自醉。坐中知有飮和人。莊子曰。至人不言而飮人以和。</text>
<title>次趙聞遠過愚川草堂韻</title>,<text>碧山東畔是吾家。種樹疏池樂事多。春日草堂人不到。白雲誰和紫芝歌。</text>
<title>自愚川歸故山。贈趙聞遠。</title>,<text>竆谷春回解積陰。故園歸興自難禁。遊絲杳杳橫原陸。殘雪斑斑點澗林。萬事人間惟適意。一生名路枉勞心。茅堂月白山醪熟。擬待梅花共一斟。</text>
<title>寒食。直洞途中。</title>,<text>寒食今年不似春。山中物色正愁人。行行盡日溪邊路。忽喜寒梅照眼新。</text>
<title>朴龍卿，閔魯以 若曾 來問韓文。臨別。口占以贈。</title>,<text>湖上無人叩竹扃。小齋寥閴送昏明。幸逢二妙談文趣。勝聽敲金擊玉聲。</text>
<title>柳子直以酒山。欲較勝於愚川。故戲賦。</title>,<text>酒山孰與愚川勝。酒可忘憂愚不憂。酒則着君愚着我。地人皆得勝何求。</text>
<title>呈金鶴沙</title>,<text>買亭專勝賞。佚老讓高官。雅趣沙湖白。淸風鶴洞寒。世方霖雨望。人作客星看。何幸容疎拙。參陪得盡歡。洞天梅雨洗炎氛。水檻孤憑看縠紋。白鳥䨥飛依綠渚。靑蛙亂叫近黃昏。意中詩伴參尋少。湖上仙棲夢想勤。杖屨追陪應有日。打魚沽酒款柴門。</text>
<title>金景謙 啓光 來訪愚川。口占以贈。求和亭韻。</title>,<text>堪笑愚川避世翁。幽居寂寂似逃空。湖山待子方增價。須試平生筆力雄。</text>
<title>苦旱數月。閏五旬三日始得雨。人皆謂栗尙穗棗尙花。猶可蒔秧。故喜賦之。</title>,<text>暵乾農事已全非。一雨人猶望庶幾。露立不辭衫袖濕。夜闌惟恐霤聲微。龍公更要施𩃎霈。電毋須煩助霍揮。栗穗棗花稽自古。競將秧馬出郊圻。十八日大雨。乃盡蒔秧。</text>
<title>次水雲亭韻 卽朴公檜茂亭。時年八十三。</title>,<text>仙老嫌塵濁。凌虛架碧簷。峀雲看變態。江月伴窺覘。碁任人間換。籌從海屋添。飛昇仍可冀。不但性情恬。飛甍臨水迥。危檻倚雲橫。萬象皆呈態。千峯似乞盟。年高身尙健。道屈意還平。剩得江湖趣。知公不世情。</text>
<title>愚川雜詠八絶</title>,<text>此地有何樂。山阿一小屋。傍臨石臺闊。俯瞰湖水綠。琴書一室靜。高卧樂幽獨。只恐紅塵人。來尋白雲躅。松籟爽襟靈。江月淸心目。逍遙惟適意。浩然無不足。素性倦俯仰。在世愁局束。超然萬物表。不受榮與辱。蕭蕭一叢菊。粲粲照巖曲。幽香人不知。歲暮委空谷。娟娟一樹梅。脈脈依脩竹。孤芳世誰愛。瘦骨淸如玉。憂衣與憂食。塵念還相續。庶保夜氣澄。免爲朝晝牿。乘閒把釣出。一徑苔磯熟。忘機愧鷗鷺。溪友時相逐。</text>
<title>述懷</title>,<text>壯志當年負倔奇。塵中俯仰唾羣兒。兎烏走疾時難住。龍虎丹遲鬢易衰。高卧東山初未失。長辭鍾阜竟何爲。早知事業如斯耳。不用功名漫自期。</text>
<title>積雨納凉醉眠</title>,<text>竆居厭蒸鬱。水檻引淸凉。峽束濤聲壯。山高雨脚長。豪吟酬逸興。滿酌沃煩腸。萬古華胥域。頹然是我鄕。</text>
<title>納凉遣興。呈金鶴沙案下。</title>,<text>長夏竆居困鬱蒸。結廬來住碧山層。盤中細膾疑堆雪。石底淸泉欲妬冰。半夜灘聲搖月檻。滿空松影散風棚。一作遶檻灘聲風洒洒。滿空松影月澄澄。 九街塵土爭揮汗。何似閒翁卧曲肱。</text>
<title>漁奴。網得大龜。</title>,<text>呼奴獻若龜。徑圓尺二足。靈貺豈無意。湖山好藏六。</text>
<title>奉次金鶴沙寄示二絶</title>,<text>精廬映帶碧波灣。花竹成陰數畝間。已辦暮年棲息地。乞身何待賜湖還。山中積雨水平灣。一葦誰橫兩涘間。咫尺仙居千里隔。烟波空羨鳥飛還。附元韻縹緲仙居俯碧灣。烟霞十里隔人間。何緣學得驂鸞術。月夕暄晨恣往還。憫旱綸音動邇遐。鴻疇爭進想冠峨。桑林一雨江成海。白首臨流祝聖多。獨上高臺展眺遐。澄江浩渺碧山峨。塵喧不到淸幽境。物外風流占最多。附元韻聖主誠通九萬遐。甘霖成漲雪嵯峨。孤臣掩淚臨洋淼。若比恩波較孰多。</text>
<title>水雲朴丈來訪愚川</title>,<text>愚翁活計更無贏。湖上山阿一草亭。莫恠林泉光照夜。壽星來傍少微星。</text>
<title>偶興</title>,<text>結屋淸江上。吟詩對碧峯。聽琴邀好月。醒酒引淸風。老覺時情異。閒知世事空。紅塵有舊識。且莫悼吾躳。</text>
<title>寄張雲卿</title>,<text>晩向烟霞癖已成。小亭高卧送餘生。蜻蜓聚舞知秋近。鸛鶴和鳴占雨晴。靜裏分明觀物化。竆居冷淡識時情。知音賴有丹溪子。時向西風寄一聲。</text>
<title>送張雲卿應擧入洛。臨書口占。</title>,<text>白首擬攀蟾窟桂。秋風又渡漢江舟。男兒勵志要如此。笑我無成半道休。泮水當年共采芹。去留今日路歧分。塵中故舊如相問。爲報愚翁卧白雲。</text>
<title>漁奴。捉生蠏於洛江來獻。蒸以佐酒。</title>,<text>草泥風味隔多年。右手持杯幾悵然。珍重來尋郭索子。開樽一笑謝葷羶。</text>
<title>開徑</title>,<text>孤鶴山前漾玉流。丹崖翠壁映滄洲。石間處處堪開徑。天許閒人恣意遊。</text>
<title>送柳子直之關東</title>,<text>造物逞奇地。羡君先我遊。雲開瑤海闊。雨洗玉峯秋。騁望毗盧頂。疏煩萬瀑流。尋眞問丹訣。歸贈老人不。</text>
<title>湖亭秋晩</title>,<text>雨洗碧山晩。波涵紅樹明。愁蛩吟露徑。斷鴈落寒汀。怕老非安命。悲秋豈近情。湖山正瀟洒。行樂恣沉冥。</text>
<title>雪中。過直谷。馬上口占。</title>,<text>踏盡瓊瑤窟。淸寒透骨肌。忽思披鶴氅。還欲典貂衣。默想袁安卧。高吟孟浩詩。琪花眩銀海。疑入閬風歸。</text>
<title>寄題柳子直江亭 丁酉</title>,<text>吾君意匠自超凡。斲斷層崖架短簷。坐對長屛抽玉筍。俯看寒鏡浴銀蟾。碁因寓興隨緣着。酒爲澆愁盡意添。一徑穿雲來往熟。靑驢猶解向西崦。</text>
<title>復用前韻。自述。</title>,<text>不是眞仙不是凡。碧山深處蔭茅簷。攻文已似遼東豕。出世眞同午後蟾。白首始慚追隱逸。丹功聊復試抽添。壺天自有長生訣。莫道衰翁日迫崦。</text>
<title>鵑花雪損盡枯。晩杏一樹始開。醉賦遣懷。</title>,<text>去年花開霜殺之。今年花發雪摧之。幽栖寒士亦何罪。暫時繁華猶未期。吾聞北胡挾肅殺。其來必降霜與雪。近者又聞胡使至。氣類之感非虛說。一春花事已蕭條。對酒悲歌不自聊。安得長劒抉浮雲。一揮落盡攙搶妖。飜思廊廟肉食多。處士大言其柰何。漫山杜鵑魂不返。尙憐晩杏留巖阿。絳蠟初坼數枝橫。嫣然似慰幽人情。掃除千愁與百感。一尊且向風前傾。</text>
<title>踏靑日。獨坐無聊。口占寄朴汝愚兄弟。</title>,<text>跫音久斷愧庄貧。一笑開懷未有因。十里江郊芳草細。不知誰與踏靑人。古人詩庄。貧客不來。</text>
<title>江齋夜起</title>,<text>江齋春暮夜凄凄。徙倚層軒俯碧溪。風露滿襟淸不寐。半山花月子規啼。</text>
<title>登浮石寺。聚遠樓。口占示同遊。</title>,<text>一上危樓勢欲浮。長風掃翳豁雙眸。超然獨出鴻濛外。脚底微茫七十州。</text>
<title>南臺記見</title>,<text>風恬水面魚羣戲。日暖沙頭鷺對眠。靜坐悠然忘物我。眼中光景自無邊。</text>
<title>戲次裵華隱留題愚川韻</title>,<text>仙翁去仙窟。暫許塵蹤遊。竊飮九霞餘。乘時恣猶猶。一卧綠蘿月。永謝紅塵人。猶愛東湖子。題詩筆有神。附元韻 華隱自楡巖。訪愚川。値余不在。題詩壁上而去。仙客訪仙窟。主人何處遊。獨斟秋露飮。斜日久夷猶。隨處江山好。江山待主人。主人無一事。風月足頤神。</text>
<title>李克淸 渫 寄詩邀我。冒雨往訪。相遇於龍湫。遂俱來湖舍。次其韻。時積雨初霽。</title>,<text>白雲有幽約。靑驢衝雨來。淸歡知不淺。佳興浩難裁。邂逅龍潭話。聯翩湖舍回。仙區好風日。樽酒爲君開。</text>
<title>李克淸，柳因卿，子直兄弟。來愚川。克淸贊湖山之勝不容口。因卿兄弟。以杯小酒不足。爲咎別去。戲記座上事。寄贈。</title>,<text>境勝高人喜。杯小酒人怒。仙翁本無心。一任塵客閙。喜亦不自多。怒亦不爲怍。別後但依然。湖山還寂寞。</text>
<title>敬次金鶴沙不夜齋韻</title>,<text>涵空碧水動前榮。照夜瓊沙繞舍明。靜坐燒香虛白裏。靈臺那得惹昏冥。勻天已厭夢中榮。物外還專不夜明。願借齋前千頃雪。映來塵世覺沉冥。</text>
<title>遊棲碧亭</title>,<text>名亭今寂寞。日夜水鳴波。雨潤蝸粘壁。牕虛鳥啄紗。豪華隨夢冷。景物入秋多。立馬忘歸去。漁歌起晩沙。</text>
<title>九日。次金一慵。</title>,<text>九日淸樽誰與同。寒花寂寞對衰翁。向來狂興今誰在。老去新詩謾許工。秋色靑黃疎雨裏。鴈聲高下暮雲中。懷君忽見瓊琚句。諷玩千回思不竆。</text>
<title>訪金汝用 𥖝 不遇</title>,<text>興來孤往欵柴扉。正値高遊入翠微。咫尺仙梯攀不得。夕陽驢背朗吟歸。</text>
<title>柳廷直將還水谷。寄詩告別。走次答之。</title>,<text>彩服歸庭日。佳辰逼上春。久欣資益友。還恨失芳鄰。秋墅留殘業。雲巢寄病身。玄亭寂寞地。誰是叩門人。</text>
<title>簡張雲卿，吳而晦。</title>,<text>湖亭物色在春晴。烟柳搖堤綠浪平。描寫正須詩老筆。幾時聯袂叩雲扃。</text>
<title>金汝用來訪。仍與往話于鳶魚亭。有酬唱。到夜乃歸。朝賦寄呈。</title>,<text>交契平生擬斷金。竆居此日荷來尋。梅牕對話薰馨德。水檻賡詩聽雅音。坐久豈愁山路暝。情稠不覺酒杯深。別來幸有前期在。擬理芒鞋度遠岑。</text>
<title>次魯林齋會時韻</title>,<text>昔賢去已遠。流風猶在人。百年公議定。今日享儀新。林壑延佳氣。衣冠映暮春。指南遺訓在。從此不迷津。</text>
<title>齋宿挹鶴軒。半夜。枕上口占。</title>,<text>挹鶴仙翁乘鶴去。空留明月滿虛堂。宛然几杖猶平昔。邈矣音容已杳茫。牆竹娟娟曾手撫。階花艶艶只心傷。潘郞感舊情何極。來趁春風酹一觴。潘岳爲其婦翁。作懷舊賦。</text>
<title>輓李景顯 莘逸</title>,<text>嶺海幽遐有此君。潛光隱德世誰聞。方知積善終流慶。已見猗蘭早播芬。水竹閒居頤老病。蓬壺赴約謝塵氛。丹山舊識連凋喪。白首題詞淚洒裙。</text>
<title>贈別尹城主 鏶○侯字純夫。與余同年進士。又生同辛丑。爲養乞得吾州來。相遇情好甚篤。爲營將所折辱。投紱而去。性嗜酒。洒脫不凡。非俗吏比也。還驪州別業。故末句云云。</title>,<text>飄然歸計似無端。爲養恩除數月間。琴鶴高風驚末俗。壺觴佳興屬餘閒。新知便覺傾心易。老境偏傷作別難。百里歌聲還寂寞。驪江從此更淸寒。</text>
<title>權擇仁 揀。乞盆梅詩。以代簡。</title>,<text>寄贈寒梅樹。西湖處士廬。孤芳人愛少。歲晩莫相疎。</text>
<title>余在愚川張用卿 龍變。與朴汝愚兄弟。簡要相見于伴鶴亭。歸路口占。</title>,<text>惠好相邀慰我思。淸齋終夕吐襟期。歸來薄暮江村路。信馬行吟故故遲。</text>
<title>過柳子直溪亭</title>,<text>千日仙醪未易醒。一軒風月任雙淸。村童不識遊人恨。空倚斜陽送笛聲。</text>
<title>自故山將歸愚川。入玉山洞上嶺。歇馬口占。</title>,<text>塵中煩惱苦相尋。擬返幽居養道心。石嶺巍峨仙界別。林巒回合洞門陰。溪流蒼壁白虹掛。路繞靑山紅葉深。此去衡門知不遠。行吟直待日西沈。</text>
<title>次李翼文 徽逸 韻 前月中。自故山歸愚庄。承見所留短韻。諷玩瓊詞。喜慰雖深。如失佳期。惋恨何可量也。才鈍意滯。今始和呈。幸發一粲。</title>,<text>修琴賣藥始歸來。宛爾仙蹤印紫苔。碧海茫茫烟霧隔。不知風御幾時迴。附元韻正當佳節爲尋來。松逕寥寥長綠苔。看竹誰云無問主。碧波潭上悵然迴。</text>
<title>愚川月夜聞笛 己亥</title>,<text>孤鶴山前月滿川。憑虛一望思飄然。數聲玉笛瑤臺畔。疑是雲間下羽仙。</text>
<title>謹次龍洲丈詠朴汝唯盆梅韻</title>,<text>雪牕寒蘂已盈枝。爲有幽人好護持。淸逼詩魂疑瑩骨。香侵鼻觀却忘飢。宜邀韻士飛瓊唾。豈合華筵倒玉巵。誰似龍洲老仙伯。遠來吟賞不辭疲。</text>
<title>値歲凶歉。將歸故山。留別溪友。</title>,<text>塵緣不盡道緣微。吸露餐霞未救飢。爲謝溪翁須好在。秋風會拂薜蘿衣。</text>
<title>輓南巨濟 恕</title>,<text>鄕曲沉淪恥壯夫。玅齡投筆挽強弧。名登虎榜超羣輩。腰綰麟符閱二郛。撥老雄心馳大漠。衝星紫氣掩黃壚。英魂一去難招得。鯨海如今正軫虞。</text>
<title>五月十日。聞大行昇遐。十三日早。會哭于殿牌。仍留。竢十五日成服。</title>,<text>艱虞十載聖情勞。厭世賓天鶴馭遙。湖海小臣偏洒淚。已將樗散閱三朝。</text>
<title>恠雨</title>,<text>中宵恠雨劇傾盆。屈注天河溢四垠。高岸爲淵淵作岸。靑苗白屋摠漂淪。浩浩三旬垂雨脚。鍧鍧盡日響雷車。捲野崩山猶未已。不知天意欲何如。</text>
<title>輓申掌令 悅道</title>,<text>淸標不受世氛侵。靜養深功夙所欽。懶向紅塵回舊跡。喜從黃卷得初心。碩師遺訓思冰履。末路浮名笑陸沈。談論幾叨聞蕙鬱。篇章更荷賁雲林。自期駑質長承誨。何意瑤徽遽閟音。猶有枉書披滿篋。欲尋餘馥倍沾襟。</text>
<title>讀小學題冊面</title>,<text>文公小學用意深。比之四書尤親切。愛如父母敬如神。魯齋之言卽吾說。</text>
<title>張雲卿次寄微字韻。卽疊却寄。時將歸愚川。</title>,<text>節近仲秋暑氣微。飄然歸興可忘飢。松牕對月那無酒。爲報溪翁早典衣。</text>
<title>次金一慵韻。病沒詩思。強瀝枯竹。次呈求敎。</title>,<text>草堂閒夜不扃扉。卧看流螢度竹籬。苔色上侵秋雨榻。蛩聲來和病吟詩。芸編漸怕燈前近。闌室長懸夢裏思。咏罷新詞淸齒頰。巴歈鄙拙子應知。</text>
<title>偶和屛中牛溪韻八絶</title>,<text>桃杏陰中自一家。蒸霞耀日爛紅花。一春富貴猶堪詑。世上芬華亦有涯。看他狗苟與蠅營。到底無成只苦生。何似土床風雪夜。擁衾高卧到殘更。冬寒始具新綿褐。夏熱還披舊葛衣。隨分安閒無不足。樂行休道勝憂違。天地中間自在身。詠歌長作太平民。升沉榮辱心無累。好過光陰六十春。十年浪走塵埃裏。半世藏名水石間。松桂爭如蘭蕙茂。也須看到雪霜寒。遺經好向靜中尋。起拓西牕已見參。獨坐中宵誰與語。幽懷都付一張琴。心無穢累覺身輕。看水看山意更淸。夢罷小亭天欲曉。數聲沙鳥戛然鳴。修行無愧有神明。禍福由人影待形。守道固竆期不貳。皇天從古玉于成。</text>
<title>愚川賞杜鵑</title>,<text>鶴林仙賞杳難追。愛此幽棲錦障圍。只恨看花前歲客。蒼顔白髮已全非。鶴林杜鵑盛開。每歲仙人會賞。出廣記。憂患煎迫半年間。鬚髮盡白。故云。春花負爾白頭何。人自傷心負此花。佳景對花須痛飮。白頭於世亦無多。</text>
<title>偶記所見</title>,<text>雨打芭蕉葉。風翻芍藥枝。靜中生意動。寓目自成詩。</text>
<title>旅寓曉起有感</title>,<text>曉起披殘絮。凄凄不似春。園花霜斂蘂。鬢髮雪侵根。流寓經時久。交情始見眞。羡看尋壘鷰。兩兩入西鄰。</text>
<title>僧靈說來宿溪窩。袖軸求詩。曉起揮贈。</title>,<text>靈師自何來。喜氣滿尺宅。手持杜谷詩。索和雲巢拙。欹枕聽軟語。禪理析毫末。夜闌共不眠。茅簷皎霜月。</text>
<title>過春陽縣洪主簿居。馬上戲賦。</title>,<text>遙望孤山處士家。疎籬冷落夕陽斜。山中猿鶴休相怨。欲濟蒼生柰爾何。孤山。洪氏所居村。一部心經三十年。平生期待豈徒然。如今聖代無遺隱。濟世還須不世賢。</text>
<title>大行發引十月二十八日。永窆二十九日。一府士大夫。會哭官門。二十九日子夜後。雷雨遽作。移時乃止。昇遐之後。劇雨爲災。復土之日。又示此異。悲痛之餘。隱憂還深。歸路口占一絶以記。</title>,<text>慘惔喬山廞衛臨。臣民此日痛難任。玄天降格寧無感。子夜雷聲發沍陰。</text>
<title>口占題庚子曆書</title>,<text>猶子京書至。驚看曆日新。爾如催我老。天已布王春。六十何嘗化。衰慵但任眞。解懸餘幾日。庶作不芒人。老境减精力。今年羨去年。看書愁隔霧。把盞㥘從弦。已閣登山屐。長拋走馬鞭。居然歲又改。衰謝更堪憐。李白章臺。走馬著金鞭從弦。俗語效老杜戲用之。</text>
<title>李廣文 馥 粧義牛圖。求詩於金鶴沙。請余和韻曰。人皆以韻強爲辭。不肎和。須別出他韻云。故續成一絶。</title>,<text>人而無義是心糊。休道毛羣賦性麤。臨危爲主能忘死。何似襟裾七尺𨈬。觩角鋒牙勢莫當。徒將義膽弱鏖強。恩微豢養猶知報。嗟爾紛紛肉食郞。第二絶。非元韻。附元韻山君髑髏血糢糊。一戰功成膽氣麤。弱變爲強㥘轉勇。主恩深處便忘𨈬。</text>
<title>輓全善山 益禧</title>,<text>親友凋零孰不悲。哭君非獨哭吾私。圭璋令質人爭慕。冰蘗淸標世共推。佇見便蕃承異渥。那知奄忽隔明時。薇垣柏府成陳迹。四邑猶騰萬口碑。</text>
<title>愚川賞花</title>,<text>滿山鵑杏錦成堆。躑躅巖間次第開。耀日蒸霞知幾日。詩翁須早佩壺來。</text>
<title>草堂偶成</title>,<text>園林春盡綠陰交。獨卧書齋掩寂寥。惟有簷端定巢燕。喃喃相近慰無聊。</text>
<title>聞李子愼自順天受由還鄕。約會于義城官舍。臨別口占以贈。時李萬里爲太守。</title>,<text>晝錦明鄕路。佳辰五馬還。親朋爭洗眼。地主罄交歡。銀燭盃盤重。華堂笑語闌。暮年難作別。把酒更團欒。</text>
<title>在泮下。將與諸友遊曹溪。雨未果。吟寄金景謙，金天休 學培。</title>,<text>萬古曹溪洞。來遊日幾人。山靈如待我。凍雨洒行塵。</text>
<title>金爾思持酒來訪。醉卧口占。</title>,<text>泮水思歸客。閒愁日日添。開懷惟有子。晤語聽無厭。華翰淸詞並。香醪異味兼。交情不待說。正似水晶塩。</text>
<title>到中原。別金天休向草站。</title>,<text>落魄同歸日。臨歧又送君。剩添雙鬢雪。相望萬重雲。老甲思藏六。奇毛欲出羣。從今異趍舍。把袂日西曛。</text>
<title>獨在愚川。方憂家患。鬱悒不自聊。村人李天吉。忽攜酒來訪。辛丑。</title>,<text>撩亂閒愁撥不開。誰敎鄰叟佩壺來。頹然醉倒梅花下。起嗅淸香又一盃。</text>
<title>與金子仁。會話魯林。酒酣。子仁偶持紙幅。請賦詩。卽題以求和。效吳體。</title>,<text>詩豪酒仙孰兼兩。我友子仁爲近之。平生不作皺眉語。對景輒吐凌雲詞。床頭春色洗磈磊。世間物累辭支離。愚川拙隱是知己。百年相好無時衰。</text>
<title>卧雲亭晝眠</title>,<text>高卧松雲知幾年。紅顔白髮照林泉。世人莫問仙何在。無事閒眠卽是仙。</text>
<title>孤芝洞觀放鷹</title>,<text>洞裏風恬雪半消。蒼鷹整翮氣方豪。草間孤兎應須盡。快覩平蕪洒血毛。</text>
<title>夢中。會飮愚川花下。賦此詩。覺而記之。</title>,<text>三春已盡尙餘旬。佩酒呼朋涉勝園。醉倒不知山月上。杏花飛雪洒空尊。</text>
<title>愚川記夢 幷序</title>,<text>正月十九日在愚川。曉夢有報洪仙人在門。使人請入。則已升堂矣。卽把余手曰。來年子當入來矣。傍有一人。似裵華隱曰。何其言之慘邪。仙人謂余曰。畏而欲哭乎。則吾當緩之。余笑曰。死生往復。理之常。何慘之有。何畏之有。仙人更把余手曰。是是。固知君如是。又曰。來歲當相見云。覺而診其夢。以誇說於人。人或訝其虛誕者。余答之曰。人生受天地之眞精。稟五行之秀氣。或爲聖神中和之德。或爲仙聖靈妙之道。其最下者爲凡人。而其所受所稟之理。未始不同。往復變化之理。又甚昭昭。余雖性質愚陋。在凡人又甚庸下。而安知宿世結緣。或在於上淸之界。而仙人者來感于夢。以致不忘之意邪。設若斯言不驗。苟度來歲之期。則或者謫譴未了。蛻解尙遠。塵濁苦惱。欲脫而不可得耳。余爲此言。固知見笑於世之君子。然於心中。亦有自信者何邪。余於平生所好者。詩酒淸閒也。所愛者。烟霞泉石也。雖欲忘之而不得。其所以然者。夫豈徒哉。今得此夢。益信其不誣。故記而詩之云。芒芴爲形六十年。勞攘塵土厭餐烟。幻泡已了浮生理。解蛻思尋宿世緣。偶向淸齋成短夢。來傳吉語荷眞仙。翛然乘化方爲貴。不用鸞笙下九天。附次韻 金啓光文囿書林閱歲年。詩家筆勢靄雲烟。籠中剪翮寧無意。鵬背摶風會有緣。魂夢解登金闕路。招呼定遇玉堂仙。聖朝文運將回泰。來歲奎祥已占天。</text>
<title>三月念五。愚川遇雪。</title>,<text>曉看林樹幻瓊枝。騰六飛花訝不時。莫是山靈知我至。故敎淸境倍添奇。</text>
<title>亢旱三月。民事罔極。而初伏後一日。忽寒凜如九十月。吁可恠也。</title>,<text>數月驕陽歲廢功。寒生溽暑理難通。飛霜六月聞燕土。枯旱三年見海東。聖代不應兼有此。啣寃無乃偶相同。孤臣絶塞歸何日。遺直今朝道又竆。尹善道加圍置。趙龍洲以救尹。將得罪云。</text>
<title>新搆茅齋。夏日偶吟。時道內守令之以贓濫。拿去者十餘人。故云。</title>,<text>白髮山翁生事微。茅齋一架俯淸池。看書倚枕眠仍就。怕熱隨陰席屢移。食有鮭蔬輕五鼎。行攜几杖當雙旗。褒書拿命交州縣。老子深居摠不知。</text>
<title>悶旱</title>,<text>大地如烘金石流。蕭蕭百穀已先秋。咎徵從古由人事。天意分明欲盡劉。</text>
<title>以拔白鑷子。遺學姪。鑷子。先君所用。而余用之。幾三十年矣。</title>,<text>用鑷須於初白時。皤然盡白鑷何施。誰知一鑷傳三世。此事人間亦是稀。</text>
<title>贈金子仁</title>,<text>我愛霞村老居士。相逢把酒銷百憂。金盤不待吸灝氣。玉樹便覺生凉秋。詩篇千首彩錦摛。䆉稏萬頃黃雲浮。飢寒不到地仙居。肎羨人間公與侯。時旱荒方極。而水南灌漑處。豊稔倍昔。故云。</text>
<title>悶旱口占</title>,<text>五月不雨至七月。已逾兩旬猶閟澤。火焰燒空鬼譆譆。萬類如入紅窰窟。川源滌滌魚鱉枯。洞壑炎炎石崖坼。南州千里野如赭。草木蕭條猶隕蘀。可哀貧民貸種糧。播者未生苗者縮。不論甌婁與汚邪。一望高低地盡赤。荐飢三年今又極。土無所出將何食。官倉已爲賑飢空。富家有糶而無糴。公私穀數止於此。外此救死知無術。菜無莖葉禾無實。危喘何由延晷刻。嗷嗷泣血聲沸天。仁覆之天寧不惻。頻遣雲陰作雨候。輒有飛廉吹使鑠。俾令膏澤不能下。此象如今知不忒。伸寃直枉德意厚。柰何壅蔽爲殘賊。缺。 眩亂白黑靡顧忌。匪言不能咸囚舌。况禮屬火議匪人。下剛凌上暘爲孽。天經地義恣簸弄。堂堂大統敢移易。今玆之旱咎伊誰。慘慘爲虐非徒魃。安得奮翼叫閶闔。屈注天潢洗炎熇。</text>
<title>次趙上舍聞遠韻</title>,<text>玅質淸標夙所欽。別來經歲始開襟。功成便覺眉黃滿。衰謝應驚鬢雪深。撥眼秋光紅絢錦。映簾山色碧抽簪。斜陽猶在柴門外。更挽征驂細話心。</text>
<title>到愚川喜賦</title>,<text>仙賞久違緣底事。靈臺剛被火膏煎。紅花錦葉都虛過。白首塵蹤秖自憐。蕙路任從樵客破。苔磯空付釣兒專。重來不覺生新趣。翠壁淸流倍洒然。</text>
<title>輓李器成 元圭</title>,<text>文曲還精照舊躔。騷壇海內已蕭然。爭傳傑句龍堪掣。共惜層霄鳳未騫。妙斲幾煩夔子堊。哀彈今斷伯牙絃。他年忍過西州路。宿草猶應淚到泉。</text>
<title>次李子實 蕡 石假山韻</title>,<text>丹邱秀氣鍾瓌奇。好事人爲有力移。鬼斲神剜成峙質。苔蒸蘚潤化幽姿。生雲細竇龍應蟄。掛壁危松鶴屢窺。怳入蓬壺迷去路。仙蹤處處儘堪疑。</text>
<title>立春後二日。偶吟述懷。</title>,<text>幽居無事玩流光。喜見窓櫳日漸長。梅帶臘寒猶吐白。柳迎春色欲浮黃。山城酒債金難敵。儒老生涯玉並凉。得喪筭來還自笑。白頭於世合相忘。一作身世筭來還自笑。白頭端合識行藏。</text>
<title>輓朴師傅</title>,<text>淸文博學是吾師。早歲從遊夢裏思。處困猶亨寧失義。抱才終屈不尤時。虹光夜燭藏書壁。帶草春生洗硯池。遙想新阡雙劒合。忍殫衰淚寫哀詞。</text>
<title>聞申望久棄官歸。以詩賀之。</title>,<text>五載基川水。因君十分淸。麟符昨日解。鳧舃曉雲輕。松竹應無恙。風雲却有情。嶺南州七十。今見賦歸行。</text>
<title>忝屛山院任。謁廟後口占。</title>,<text>恭瞻廟貌整冠襟。跽薦淸香罄我忱。冰玉精神天與厚。經綸德業世爭欽。撑空卓爾蒼崖峻。入望淵然碧水深。杖屨逍遙餘馥在。只今追想爽塵心。</text>
<title>在屛山書院。與諸友會話。</title>,<text>鐵壁瑤潭暎畫堂。洞天風日最淸凉。莫將塵世紛紛事。話我蒼松翠竹傍。</text>
<title>登水洞下遷石臺。命酌。覓亭基。</title>,<text>崖尖徑側勢浮空。難把亭臺著此中。幸有倚筇登眺處。憑虛不羨御泠風。千丈層臺萬頃潭。臨風把酒興難堪。元龍豪氣吾何羨。一曲高歌倚半酣。</text>
<title>過魚樂亭古基</title>,<text>遺墟寥落草萋萋。古徑縈紆高復低。往事悠悠誰與問。隔林斜日鳥空啼。</text>
<title>聞金生 善基 中司馬 生少從余學。又其嚴君。與余爲莫逆交。故其得也尤以爲喜云。</title>,<text>懷才抱屈幾多年。此日初搴鳳沼蓮。遙想爺孃聞喜處。滿堂和氣鬪春姸。</text>
<title>晨起見山花盛開</title>,<text>風雨連宵花信催。滿山鵑杏一時開。二八蛾鬟眞解事。笑擎新釀勸啣盃。</text>
<title>屛山院下。小舟告成。喜賦。示同事朴汝完 垓，李子承 世白。</title>,<text>丹崖千疊揷淸流。準擬沿洄恣意搜。桂棹蘭舟今已就。筆牀茶竈共君遊。</text>
<title>避癘孤村。對花有感。時飢饉方甚。興况蕭索。</title>,<text>今年花似去年花。憂惱連年柰爾何。欲賞芳華謀一醉。靑絲無處繫壺賖。</text>
<title>壬寅三月之三。屛院舍菜前一日也。士友會者數十人。詢得梅樹。卽日移栽立敎堂下。人皆稱美。李克淸請賦一絶。仍拈呼梅字韻。口占呈諸益。</title>,<text>屛湖不减西湖勝。只恨曾無一樹梅。此日庭心看玉立。滿園桃杏莫相猜。時以修巖祔享事。爲一二異議者所排。故云云。</text>
<title>題藥溪草堂 㱕路馬上口占</title>,<text>昨到廣興寺。暫過溪叟居。穿雲石徑細。俯水茅簷疎。窓間鶴老詩。壁上慵齋書。塵念坐來息。窅然忘所如。</text>
<title>二月在屛院。爲盆竹兩坐四月初移來。柳時用 世翊。時在院中。寄書請賦詩。</title>,<text>尊德祠前玉兩竿。春來幾度問平安。亭亭對立淸齋裏。坐我夷齊伯仲間。</text>
<title>道老村下二里許。水石可愛。名曰水落巖。淸坐半日。爲吟二絶。</title>,<text>激激淸流白石間。胷襟洒洒却忘還。十年枉走塵埃裏。此日方知物外閒。此地經過日幾人。奔忙誰爲住行塵。白頭來賞君休恠。泉石膏肓老更眞。</text>
<title>重遊水落巖</title>,<text>白石嵯峨洞府幽。淸泉中貫玉虹流。此間勝景應無比。爲問松池較孰優。舊聞松池泉石之勝。思欲一見而未得。故末句寄意。</text>
<title>戲吟 壬寅春。南獻納九萬。爲南道賑恤御使。自上引見。令訪問人才。列邑皆有薦目。此府鄕校鄕堂。各有所薦。府使特薦吾名於其中。而余不知。以賑任在御使。坐見輒欵語。心頗恠之。久乃得聞。可笑。</title>,<text>繡衣啣命拔茅茹。列宰旁搜上薦書。若要卧龍扶世道。須從水鏡問何如。塲屋誠難得異才。長吟側席意悠哉。爬羅瑣碎將焉用。須使風雲起草萊。下比平津羞與伍。上方渭叟恐難侔。不如自在竆山裏。免彼靑春笑白頭。</text>
<title>柳長卿 元之。以李觀海寄題河回草堂韻。索和。</title>,<text>先哲留芳躅。蕭然一畝廬。勳名空帶礪。素業但琴書。昔號封邱第。今爲栗里居。風流猶起敬。人過式前閭。</text>
<title>次義城倅李萬里韻</title>,<text>早歲英聲擅鶴天。虹蜺却踏紫雲邊。只緣烏鳥私情切。久佩麟魚左海偏。雅標酌泉吳隱二。新詩泣鬼謫仙千。淸風俊彩寧無自。松老高名世共傳。</text>
<title>洪水嘆</title>,<text>己亥洪水不堪說。萬野溝塍變沙礫。今年洪水又倍之。己亥之餘盡蕩覆。靑靑之稻已盈尺。忍飢鋤耘勞勩極。穰穰之麥亘原陸。貧民指日期果腹。一朝捲入馮夷宮。平地狂濤起雪岳。雨中攜筐拾殘穗。棲畝漬窪生耳角。豆粟莖葉埋泥沙。秋事從今望已絶。松衣剝盡菜無餘。孑遺赤立將何活。村廬漂蕩仍墊溺。道路號泣聲悽惻。民是天民天孔仁。豈欲殺此無辜民。怨氣沸空雲爲愁。寃呼徹上天應顰。意者龍公司雨職。竊弄陰機如亂臣。上帝深居恣欺誑。敢假威勢私其身。徼求牲幣阻嘉澤。又求不饜生怒嗔。作此狡獪兼戲劇。汨湮下土成奫淪。汝爲天用乃如是。我將牋夭姦弊陳。當今連歲荐凶饑。流殍滿目堪悲辛。荷鋤田畝什不一。佇見小稔蘇涸鱗。賑飢勸耕誠惻怛。玉音丁寧宜感神。爾旣有靈宜體此。豈容貪慾爲頑嚚。曾聞聖世塊不破。噫此暴雨摧嶙峋。汪汪沛沛倒河漢。自辰至酉連昏晨。雷轟電掣助氣勢。萬壑如將頃刻湮。陵夷谷變堤岸平。千里蕭然愁殺人。累我位育之盛德。誣彼閔覆之高旻。己亥之罪恨不徵。使爾怙終迷自新。天上羣仙飫酣醺。黨惡蔽聰如不聞。緘辭擬付赤心風。上排閶闔徹紫雲。願賜天府斬邪劒。快斫癡龍身首分。百尺竿上梟其元。刌切膾脯充飢飧。鱗甲猶堪作障泥。骨節亦可供醫門。永絶凶灾害邦本。又令羣龍知戒存。雨暘時若年穀登。地道以寧民生蕃。嗚呼此計良已迂。仰望天門空斷魂。</text>
<title>柳長卿寄病暑一絶于柳因卿。使之通告于金終卿及我。期會于萬松亭。次韻寄長卿。</title>,<text>大包爲甑孰逃蒸。水玉秋菰化未能。濯熱開煩欣有地。碧波千頃月澄澄。</text>
<title>與諸友。會屛山書院。座上走筆。</title>,<text>湖海風流石屛子。錦標文彩烏臺郞。聯鑣來訪意非偶。名區物色增輝光。主人驚喜情倒極。冰盤膾雪飛瓊觴。坐中談笑儘佳賓。金聲玉韻何鏗鏘。炎天蒸鬱豈愁逼。世間煩惱還能攘。百年今日是良辰。此會此樂誠難忘。須憑健筆傳勝事。洛水與之爭流長。</text>
<title>霪雨嘆</title>,<text>重五之雨到重七。極備之凶大範曰。淫淫日夜不暫休。有時萬馬驚奔突。陰雲四垂晝爲昏。門巷沉沉暗如漆。狂風亂吹非一道。雨脚掀空洒堂室。或疑漏天移海東。日出犬吠非妄說。其霽其霽日復日。直似萬古無開豁。厨竈烟沉噪蛙黽。裳衣蘚潤生暈碧。婦子嘆吁婢僕病。有米莫炊炊不熟。老我閉戶卧匡牀。夜不能眠朝不食。騷騷窣窣簷語喧。亂耳攪心空頞蹙。秔苗盡漂麥盡腐。又病田禾絶豆粟。溝壑餘生望一飽。不死何時喫椀飥。蒼蒼之意竟如何。嘯歌擬和桑戶曲。</text>
<title>立秋後五日。偶題。</title>,<text>積雨初開霽。殘炎已解圍。天高容澹澹。日短影暉暉。蟋蟀侵階語。蜻蜒接地飛。只應隨運化。不必惜芳菲。楚客悲秋暮。潘郞感鬢斑。天機元不息。人意自多端。水國風煙淨。田家事務閒。時哉好行樂。遇酒卽爲歡。</text>
<title>獨坐小軒偶記所見</title>,<text>偶向幽軒學坐禪。靜觀物理盡參前。蜣蜋並轉應同利。螻蟻忙趍爲妬羶。得意飄揚憐晩蝶。失時啁噪笑寒蟬。翻然却悟人間世。萬事無如一醉眠。</text>
<title>中宵枕上口占</title>,<text>秋宵頃刻變陰晴。枕簟新凉十分淸。月色巧從窓隙入。雨聲偏向竹間鳴。居竆漸覺交情異。到老方知物累輕。不是儒冠能誤我。平生獨恥附時名。</text>
<title>次柳長卿韻</title>,<text>間世名賢後。承家有此人。靑陽曾共榻。白首更相親。道妙還藏拙。才高竟鞱眞。心期如對面。誰恨阻同茵。細觀此日事。指馬相非然。若要調停法。須尋歡喜緣。思量義與理。點檢忿兼悁。藤葛一刀斷。莫問賢不賢。長卿詩。有葛藤孰賢之語。蓋指今日士林事而言。忿悁二字。出史記。</text>
<title>苧田村下孤山之側。有盤陁石。可坐十許人。蓋今夏大水後露出者。小溪細澗。環合于前。洞門幽敻。遠峀縹緲。靑林白沙。隱暎左右。亦一佳境也。余因事獨坐。盡日逍遙。嘯咏忘歸。因命其石逍遙巖云。</title>,<text>溪流曲曲玉鏘鳴。暎帶蒼巖境更淸。竟日逍遙誰與語。恨無仙客對瑤枰。</text>
<title>癸卯立春日</title>,<text>六十二年客。今朝又見春。溪山覺嫵媚。天氣更淸新。甕面香初動。梅梢白未均。欣然成一醉。嘆老是何人。愚老龍鍾甚。題詩尙有神。擧盃能引滿。扶杖好尋春。事業終無述。文章亦不貧。塵埃免俯仰。猶作樂天人。</text>
<title>到愚川。題示張上舍仲文 璇。</title>,<text>一別仙區歲二周。思歸幾作夢中遊。重來景物渾依舊。笑拂瑤臺俯碧流。野老佩壺至。溪翁攜被來。對酌山窓下。寒梅花半開。</text>
<title>奧室。對盆梅，盆竹。</title>,<text>奧室偏宜老。春寒未拓扃。梅花絶世白。竹色出天靑。夜月明虛幌。朝陽淨曲欞。燒香無外事。呵筆點黃庭。</text>
<title>輓柳廷堅 㮨</title>,<text>走慰苫廬恨已遲。那知遽作寢門悲。明時貧賤非吾恥。正氣東南賴子持。斂迹丘園忘外慕。游神簡冊暢幽思。靑山萬古埋英魄。此地誰刊第二碑。</text>
<title>庭梅寒損有歎</title>,<text>小梅猶自鬪春寒。數朶先開忽被殘。寄語東君休忌早。孤標宜冠百花班。王荊公梅詩。東君謬掌花權柄。却忌孤高不主張。</text>
<title>次李夏卿 惟樟 贈別之作</title>,<text>忝居樂育地。謬長章甫羣。腹便無一事。朝暮玩煙雲。所喜得吾子。談論異俗云。天光發泰宇。道氣超塵氛。妙數看游刃。傑作聽風斤。謙虛妄推讓。謂余知古文。奇寶世罕識。至音人不聞。離合苦無常。緬焉懷英芬。又失蕭寺約。惆悵日西曛。</text>
<title>輓李濟彦 榏</title>,<text>姻婭情親夙所敦。欲題哀輓倍銷魂。一生俱乏乘龍譽。卅載同遊挹鶴門。亹亹淸談蘭有馥。溫溫懿質玉無痕。可憐白首空山裏。獨抱幽懷誰與論。</text>
<title>夜聞小塘魚躑。開窓喜賦。</title>,<text>活水方塘徹底淸。星涵月印湛虛明。時從靜裏觀生意。卧聽游魚潑剌聲。</text>
<title>將赴廣寺之會。與柳因卿。宿鳳停寺。敬次敬亭舅氏遊修淨寺韻。</title>,<text>暇日尋蘭若。招邀惠好同。鳥吟嵐翠裏。人入畫圖中。到寺塵心靜。登樓望眼通。淸歡殊未極。皓月又臨空。</text>
<title>睡起</title>,<text>池上茅齋碧樹陰。虛凉不受午炎侵。日長睡足蒲團上。老去方知此味深。</text>
<title>雨晴野望</title>,<text>小溪淸漲欲沈沙。澹蕩光風動日華。好景不須模寫妙。會心惟在思無邪。簡文帝遊華林園曰。曾心處不必在遠。思。當作上聲。</text>
<title>宣城，基城兩倅。以善治見罷於夏考。冒熱登道。嘆而賦之。</title>,<text>列宰被驅逐。蒼黃棄簪紱。携孥觸畏景。顚頓忍倦暍。撫字不見恕。抱枉誰從詰。紅埃不到處。碧樹交陰密。中有白髮翁。頹然傲炎熱。</text>
<title>聞從孫惟興。參升補入格。喜而賦之。</title>,<text>九戰勤勞一得微。觸炎千里赴文圍。終能慰我衰翁望。業繼箕裘倘庶幾。</text>
<title>悶旱</title>,<text>乖龍虐魃若相謀。山冢纔崩金石流。百穀如焚民命絶。廟堂須體九重憂。</text>
<title>七夕小雨。田家失望。</title>,<text>天孫河皼老無情。別淚今朝只數行。枯旱經時瞻卬切。何妨副急慰羣生。副急淚古語也。</text>
<title>幽居遣懷寄呈一慵</title>,<text>桑麻暎籬落。水石帶人煙。闢草開三徑。編茅蔭數椽。家貧難中聖。交狹孰稱賢。萬事宜高卧。從今了世緣。</text>
<title>論詩偶吟</title>,<text>文者詩之祖。詩爲文所推。源洪流自達。根遠葉方滋。渾健眞堪尙。雕華未足奇。癡前難說夢。留與子雲知。余論素如此。多爲詩家所笑。</text>
<title>訪鄭用晦江亭。口占錄奉。</title>,<text>一約經三歲。仙區夢想勞。凌晨策蹇衛。乘興赴江臯。滿眼瑤潭闊。堆盤雪膾高。飮和心自醉。不必置醇醪。主人以無酒爲恨。故落句云云。</text>
<title>別徐僉知 景霦 歸中原 知事渻之季子。來居安東外家。年八十九㱕忠州。爲近葬地計也。</title>,<text>世誼兼年分。叨陪卅載强。鄕閭尊宿德。門屛接疎狂。湖右歸程遠。秋風別恨長。前期那更料。衰白共悽傷。</text>
<title>到愚川卽賦</title>,<text>湖亭景物正宜秋。濯錦山光漾玉流。塵想已隨憑檻失。詩情不待撚髭求。魚肥水國盤飧美。稻熟村壺酒味柔。野老溪翁交舃處。不知西日下林丘。</text>
<title>愚川亭北。有一老松。偃蹇奇古。每手撫移日。</title>,<text>巖壑深盟有此翁。霜髯雪鬢略相同。非無蘭蕙靑春色。歲晩何能保始終。竹爲此君。則松爲此翁。無恠也。蘭蕙一句。意有所寓。</text>
<title>寄李壽翁洛臯亭</title>,<text>少年聲譽擅龍頭。晩歲聊爲養拙謀。五馬浮榮眞夢寐。一丘形勝是菟裘。抽簪碧峀當軒聳。漾玉澄江抱野流。景物任君陶寫妙。腐儒才退合宜休。</text>
<title>輓權護軍 山立</title>,<text>競從雲外覓仙翁。不識塵間有我公。厚德當求先輩列。淸詩足繼古人風。師門見大心常泰。鄕黨年尊爵亦崇。委蛻卽今歸永宅。怳聞笙鶴下秋空。</text>
<title>過鳴玉臺。呈同遊諸益。</title>,<text>蒼巖白水玉鏘鳴。翠栢丹楓夕照明。昔日儒仙遊賞處。忍敎芳躅綠苔生。與寺僧。約搆精舍而未果。故下句寄意。</text>
<title>輓權中正</title>,<text>鏡光路上初傾蓋。鄕射堂中數把盃。器局恢恢隨事應。襟懷款款向人開。松村鶴去煙光冷。江舍魂歸月色哀。聞道二孤誠孝至。定無遺恨入泉臺。</text>
<title>與諸友。約會廣興寺。歸家。次李翼之韻。</title>,<text>越壑穿雲並轡歸。雨餘淸景助吟詩。朅來鳴玉臺邊路。默想儒仙坐詠時。</text>
<title>更用愚川韻</title>,<text>水繞山回洞壑幽。精廬穩著白雲丘。疏池種樹堪爲樂。把酒聽琴足寫憂。遇興班荊多野客。題詩滿壁摠名流。鶴沙仙老曾容榻。來往何辭涉渚洲。</text>
<title>寄朴季獻陶谷八景</title>,<text>巖底琳宮百轉深。靈區不許俗人尋。居僧學得惺惺法。時送鯨音喚我心。右雲寺曉鍾芳草東西細徑橫。牧兒閒送笛聲淸。郊村日暮驅牛處。溪靄林霏十里平。右煙郊晩笛著來春服恣猶夷。爲愛瓊潭曲曲奇。閒傍柳陰忘去路。一竿終日坐溪湄。右九曲平川移山不必效愚公。天借孱顔待主翁。千載西湖人去後。一般幽趣古今同。右一點孤山騰櫛山形直欲趍。雄蟠地軸勢非孤。晴嵐吐腹迷蒼壁。恰似長鯨噴海圖。右鯨岑嵐氣驚波蹴地震雷門。聲似千兵卷甲奔。宦海危瀾多聒亂。不如閒卧聽濤喧。右鰲海濤聲寒流一曲小橋通。岸上霜楓暎水紅。僧帶夕陽何處去。短筇遙指白雲中。右芝麓歸僧楊花如雪望中依。曲渚芳蘭帶雨肥。歷歷沙汀人兩兩。綠陰閒踏夕陽歸。右柳汀行人</text>
<title>輓權子夏 尙忠</title>,<text>人皆知面我知眞。托契由來二十春。寒水經過欣邂逅。竆山遠訪荷情親。名賢遺澤一何促。勝地風流今已塵。抱病空題哀挽去。他年宿草亦沾巾。</text>
<title>七夕後一日。夜夢渡大江。舟中遇一佳人。期以後日相見。佳人乞詩。卽口占書贈。夢覺了然。仍記之。</title>,<text>一葉仙舟泛渺然。數聲柔櫓夕陽邊。佳人莫恨前期遠。帝子今宵已獨眠。</text>
<title>輓金甥 文壽</title>,<text>汝去歸何日。雙親鬢已絲。靑孀惟有淚。黃口摠無知。妙質憐溫潤。丰姿入夢思。竟誰成宅相。衰白不堪悲。</text>
<title>中夜有感。枕上口占。</title>,<text>厭向塵間候物情。蕭然一室有餘淸。家貧晩食忘珍味。眠少晨雞愛早鳴。淨盡機心方入道。掃除妄想始存誠。中宵細量平生事。雪月交輝隔幌明。</text>
<title>永夜無眠。枕上忽聞雞鳴。喜賦。</title>,<text>永夜無眠數點燈。屛間懶僕喚生憎。忽聞膊腷鄰雞唱。更覺靈臺爽氣淸。</text>
<title>夜半不成眠。一夢罷。窓已白。喜而賦之。</title>,<text>老去閒無事。光陰閱往來。一窓明暗裏。惟覺百年催。</text>
<title>李君器成。次別知賦見寄徵和。卽步韻以謝。</title>,<text>余之生夷又晩兮。僭有志於孔周。思强輔之取益兮。閱幾年於旁求。旣觀善之無人。孰切磋而交修。慕高風於神想。隔千載而增愁。羨雙鳥之共處。喜蚷蛩之相收。憶傾蓋之初載。攝提指乎孟陬。縱倚玉之遂願。顧市朴而還羞。頻枉眄於空谷。感離索之紓憂。揮犀柄而穩接。叩蠒緖而屢抽。究玄談於三昧。探奧旨於九流。愧才思之偏短。謝風雅之挾輈。竹亭亭而常靑。松落落而不樛。期晩節之共保。等外慕於雲浮。嗟好會之不可常兮。欲往從兮靡由。送余美兮天一方。悵隻影兮空留。</text>
<title>道峯書院</title>,<text>遊都邑以逐名。汨吾眞而沈迷。獨中夜以潛歎。冀一驗夫提撕。睠道峯之有院。寔先哲之攸祠。追儀刑於彷像。庶依歸之在玆。趁曉皷而整策。出東門而遄邁。睨負兒以北騖。軼楊州之南界。峯攢雲以擢筍。泉出林以瀉玉。澄霽景於洞府。眩秋光於崖谷。疏煩想於幽絶。爽塵魂於淸虛。亦旣竆夫窈窕。覩玆宇之所居。步推馬而褰衣。望門墻而躋攀。忽心眼之灑醒。耀華扁於楣間。庭壇閴其無人。暗吾伊之入耳。循東齋而歷叩。喜縫掖之來止。睠殘礎於庭心。認明倫之舊堂。經回祿兮幾年。嘆復古之未遑。將致禮於展謁。慮遠方之殊制。詢故事於典僕。整冠衣而乃詣。瞻廟貌之肅穆。齋余心而拜俯。怳靈爽之在上。若祇承乎杖屨。誠自專於向慕。念已息於紛囂。曠百載以尙爾。况親炙乎薰陶。恫後辰而莫及。緬當日而增悲。稟金玉之懿質。早琢磨乎賢師。學由成於主靜。敬以貫乎終始。旣自得之有裕。寧獨善而無義。擬三五之陶甄。慶千一之遭逢。倡小學以育材。行鄕約以正風。絶標望於朝端。隆晉接於經幄。忽陰虹之干白日。駭機砉其中作。隔九門之豺虎。抱危忱而莫白。慘綾城之後命。果天理之難覈。蘭已摧而愈馥。玉經炎而彌瑩。信好德之攸同。年不百而論定。偉多士之爭趍。托遺躅而建宇。爰揭虔而妥靈。奉春秋之簋簠。玆道峯之一山。名萬古而共峙。仰蒼壁之矗立。想造極之卓爾。俯活水之鏘鳴。應接泒於洛伊。隨感觸而興懷。空佇立而依遲。撫身世以永悼。慨迷復之何時。諒所賦之非嗇。人自遠而不知。幸賴天之休靈。倘來今之可贖。奉前修之明訓。期服膺而自勖。</text>
<title>輓辭[金應祖]</title>,<text>皎皎烟霞六十齡。璇街淸潤少微星。逸才人惜阿房屈。活計吾憐谷口耕。沙鷺有盟聊適意。世紛無盡豈嬰情。愚川往迹今依舊。剩馥千秋水益淸。金應祖 鶴沙</text>
<title>輓辭[李時明]</title>,<text>憶昔雪兎春暮月。君來訪我石溪庄。醉徵拙作興三嘆。仍放高吟惠一章。獻玉縱無知璞眼。唾珠應有識奇楊。愚川別築今何似。菊塢松壇迹已荒。李時明 石溪</text>
<title>輓辭[柳元之]</title>,<text>與君相識卽相親。情許由來五十春。文字固應居館閣。淸修奚啻聳鄕隣。方嗟遊寺曾乖約。誰謂傳凶只隔旬。萬事如今成一夢。老懷凄切不堪陳。柳元之</text>
<title>輓辭[金是榲]</title>,<text>墨帳年來業典墳。妙齡馳譽四方聞。筆傾魏子人傳寶。詞壓曹公世不羣。幾向淸時恨空老。竟歸冥府作修文。自憐殘月今誰配。太白西沈有斷雲。金是榲 瓢隱</text>
<title>輓辭[金時忱]</title>,<text>半世才名萬口傳。一時流輩莫能先。文章韓柳思方軌。筆法鍾王欲比肩。楚玉抱寃誠可歎。灞橋吟雪更誰憐。鄕邦共切人亡痛。况我相依四十年。金時忱</text>
<title>輓辭[金㶵]</title>,<text>冰玉其人錦繡膓。文如翻水早專塲。江湖歲暮君門遠。墳典心潛豢味長。金薤空垂餘寶唾。仙官應勑六丁將。祗今精爽遊何處。鶴駕山頭月色凉。金㶵 野庵</text>
<title>輓辭[申弘望]</title>,<text>天以才華旣賦君。胡爲落魄卧江濆。書樓日覺光陰促。司命還疑好惡分。脩夜卽今沈璧彩。此生何處襲蘭薰。惟餘篋裏珠璣在。留待侯巴識子雲。申弘望 孤松</text>
<title>輓辭[鄭維地]</title>,<text>冰檗其操玉潔心。風流爲世所推欽。百家案上親贒聖。萬卷胷中富古今。可惜文章憎命達。堪憐名位寄郞潛。秦京幾撫凌雲賦。郢路空悲白雪吟。喚起十年塵土夢。棲遲一曲水雲潯。風來苧里淸溪畔。月到愚川軟綠陰。靜裏觀天多道味。閒中得地少塵侵。論交末路如君鮮。托契當年最我深。懸夜靑燈屛院雨。踏秋黃葉鶴山林。庚同韻宇千尋栢。道合冲襟百鍊金。天上孰令催作記。人間無復遇知音。江山故宅空文藻。霜露新阡宿布衾。寶劒雄詞隨寂寞。銀鉤大筆永淪沈。白頭垂淚仍題訣。長憶平生意難任。鄭維地 稚巖</text>
<title>輓辭[洪汝河]</title>,<text>南州稱獨步。文軌騁夷途。史潔追堪逼。郊寒叱欲奴。忽驚藏夜壑。誰復置生蒭。不用招魂些。君今白玉都。洪汝河 木齋</text>
<title>輓辭[金啓光]</title>,<text>公嘗厭濁世。乘化定悠然。獨有侯巴在。終身讚太玄。侍敎生金啓光 鳩齋</text>
<title>輓辭[李徽逸]</title>,<text>才名落魄五十秋。晩歲愚川更卜幽。久矣陽春和者寡。邇來魚目笑還稠。千年谷口聲猶爀。三絶人間迹謾留。我病永違臨穴哭。不堪哀淚向西流。李徽逸 存齋</text>
<title>輓辭[李埰]</title>,<text>歷數當今贒十儔。我公文采冠南州。蛟龍筆下驅三峽。雲夢胷中納九流。未見莊鵬飛擊水。謾敎豊劒氣銷牛。猶餘不朽千篇在。身後高名永世留。李埰</text>
<title>輓辭[李廷俊]</title>,<text>翰墨靑丘立幟雄。聲名不讓漢西東。乾坤一代胚靈俊。人物三韓屈指中。倒峽文瀾掀海嶽。擲金詞調協商宮。菁華筆挽芝蘭秀。文采胷藏錦繡濃。論議士林推宿德。風儀庠舍說愚翁。行看平步靑雲濶。豈意窮途白業終。宇宙百年餘恨意。山河萬里尙愁容。箕裘先業螟猶在。咳唾遺篇鬼亦聦。衛道誠心如昨見。會文淸話絶今同。丘前祗有留蒭客。門外誰招掃榻童。萬事已隨泉裏盡。一筇無復世間從。偏傷新賀迎春日。泠落門庭但雪風。李廷俊</text>
<title>輓辭[李惟樟]</title>,<text>屛阜從容問難時。鯫生何幸得贒師。將隨函丈終承誨。豈意修文又促期。楊子草玄悲擧世。孟生頭白苦吟詩。傷心去歲瓊琚韻。竟是幽明永訣詞。侍敎生李惟樟 孤山</text>
<title>輓辭[金善基]</title>,<text>雪月襟懷老鶴姿。早將文藝重當時。有才端合邦家用。無位其如命數奇。一室閒居心自適。六旬長逝事堪悲。恩深敎誨終難報。不料幽明負此師。門生金善基</text>
<title>輓辭[琴聖徽]</title>,<text>左柳傳眞訣。秋河放厥辭。誰憐和氏寶。空抱子雲奇。谷口存幽計。泥中說古詩。遺篇光焰在。祗恐下雷師。琴聖徽</text>
<title>輓辭[裴幼華]</title>,<text>柳泉韓海夙能體。聖訓贒謨亦所欽。孝友于家全誼行。功名於世笑浮沈。一江風月供吟詠。千卷詩書閱古今。忍向寒山埋玉樹。壁間空倚斷絃琴。裴幼華</text>
<title>輓辭[張璶]</title>,<text>洞天寥廓洞林幽。喜得溪庄接近丘。問柳春風度澗谷。聽詩秋月亂江流。丈人襟抱居山樂。小子顓蒙失學憂。物是人亡增感悼。依然喬木舊汀洲。侍敎生張璶</text>
