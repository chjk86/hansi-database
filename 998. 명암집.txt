<title>咸安大寺洞口</title>,<text>石路雲深處。苔留宿雨痕。靑驢慵不去。山色已黃昏。</text>
<title>龍華山。訪趙建叔 景建 不遇。</title>,<text>江漢相思後。龍華此日尋。山空人不見。啼鳥一般心。</text>
<title>宿勝山茅房寺</title>,<text>竹院僧初靜。殘燈到曉明。山空人倚戶。明月有松聲。陰壑生靈籟。雲窓客未眠。千峯長短影。隨月倒前川。</text>
<title>宿梧谷書齋</title>,<text>落葉蕭蕭響。微生洞樹間。淸宵山月白。有客宿秋山。</text>
<title>宿茅房寺。憶趙大呂 重世。</title>,<text>昔時遊跡已悠悠。歲月人間一十秋。誰識滿山風雨夜。獨携雲衲宿層樓。</text>
<title>觀海</title>,<text>滄溟萬里濶。落日倚孤舟。浪白沉雲黑。天長一鴈秋。</text>
<title>昭君㤪</title>,<text>昨夜昭陽夢裏朝。覺來紅淚濕靑綃。無心彈作琵琶曲。唯見陰山漢月高。</text>
<title>詠鴈</title>,<text>月黑繁雲重。寒空一鴈來。吳山與楚水。孤影蹔徘徊。</text>
<title>次韻鄭君弼</title>,<text>仙旆南來爲暫停。百年佳景足斯亭。禽隨暖日鳴幽壑。春逐香梅入小庭。已喜今辰留好客。應知前夜動文星。携君安得分山半。瀟灑林泉送暮齡。</text>
<title>龍巖松壇。憶郭萬通 在會 有感。</title>,<text>同遊蹤跡宛然存。感舊無端拭淚痕。溪水潺潺山寂寂。獨留巖月照黃昏。</text>
<title>濂江</title>,<text>石壁臨江屹。湖山落木秋。蘇仙千載後。今夜又孤舟。</text>
<title>登天王峯</title>,<text>自從開闢隔人烟。特立䧺盤碧海前。矗峀入雲曦馭側。老巖排壑斗墟懸。身超宇宙山河上。目極扶桑日月邊。四海無竆看不盡。一團天勢接茫然。</text>
<title>贈別趙進士伯賓 明觀</title>,<text>人言仙旆駐丹丘。不憚南來數日遊。人世偶然萍水會。天時又是菊花秋。論文華榻奎光射。携酒晴窓夜色幽。此地還成千里別。岸篁汀柳亦含愁。</text>
<title>入德門</title>,<text>語汝前驅僕。仙區幾里餘。風光如許好。不必策征驢。</text>
<title>幽居</title>,<text>浮生蝴蝶夢。萬事足悲傷。焉用千鍾粟。有餘一草堂。登盤春菜綠。滿酌濁醪香。富貴何如物。醉眠竹榻凉。</text>
<title>南江</title>,<text>斜日江南花滿城。柳陰濃處亂鸎鳴。汀邊少婦誰家女。洴澼春羅纖手輕。</text>
<title>登天王峯</title>,<text>䧺壓東溟淑氣融。架嵒築石極神工。屹然頭戴靑天立。雨雪千年不變容。</text>
<title>訪趙无庵史汝 壄</title>,<text>一路穿層壁。瘦驢步步危。鳥聲晴雨後。山色半秋時。峽束川流急。林深日影遅。何須灞橋上。淸景雪中奇。</text>
<title>撻嶺</title>,<text>手折萬年枯躑躅。扶登撻嶺天中石。千巖壁立又如飛。楓葉濃霜紅欲滴。</text>
<title>詠懷</title>,<text>深棲丘壑此身閒。千古羲皇夢想間。於世自知無用處。一生惟合管雲山。靜裏安身是萬全。凌虛何必學神仙。不知山外奔忙事。滿壑松雲抱膝眠。</text>
<title>宿佛日庵</title>,<text>百年三入此名區。樹老星壇舊跡留。夜寂松窓僧有月。血添楓葉鶴多秋。巖鳴雪瀑驚人夢。壁掛雲梯喚客愁。世外情緣消已盡。佛燈淸話是仙遊。</text>
<title>送酒四無齋族兄 楫</title>,<text>謀婦聊存酒一壺。却思吾伯忽忘吾。寒厨縱欠黃鷄煑。佳節何須綠蟻無。猶勝茶湯情則欵。更烹薇蕨拜而輸。所嗟不得躬親酌。也是嘉山一髮孤。瀟灑胷中萬慮刪。飄然仙鶴下塵寰。江湖閑事忘魚鳥。宦海功名歎蜀蠻。歲月消長床上局。巖花開落杖邊山。分明昨夜莊園夢。忽逐羲皇自往還。高卧山堂絶世緣。暮年淸福一何全。吾看道氣元非俗。誰謂人間不有仙。獨自吟詩塘草外。幾番回首杏花邊。瓦樽白酒聊相送。沽渴應無別聖賢。</text>
<title>閑居</title>,<text>裏無塵事。雲林草屋幽。巖花開又落。猶得識春秋。</text>
<title>夏至日</title>,<text>梨花落盡杏花頹。一夜春心上綠槐。峽屋鳩鳴淸晝永。煖風飛蝶過墻來。</text>
<title>偶吟</title>,<text>牢卧雲林數十春。性同猿鶴孰能馴。耳聞流水眠松戶。手折叢篁掃榻塵。山欲藏蹤深萬疊。月憐無伴動孤輪。溪童野叟如相愛。時向幽居指點頻。</text>
<title>從軍行</title>,<text>將軍投甲血痕斑。不斬樓蘭誓不還。酒後悲歌提釰出。塞天秋色滿燕山。征馬蕭蕭日欲殘。塞雲迢遞角聲寒。邊城半夜歌嗚咽。非爲佳人泣別難。</text>
<title>塞下曲</title>,<text>上將腰間不解刀。自言䧺畧勝驃驍。銕衣夜卧陰山雪。夢罷三更瀚海潮。</text>
<title>香山上院。第一瀑㳍。</title>,<text>靈壑曾經禹斧開。石層千疊玉成㙜。三淸昨夜多雲雨。一派銀潢汎濫來。</text>
<title>第二瀑布</title>,<text>噴月漱星漏玉津。雲峯霧壑貯精神。如何不作人間雨。快洗山河北虜塵。</text>
<title>第三瀑布</title>,<text>分明銀漢倒爭流。漱月漂星勢不休。飛波響亂三淸畔。仙夢應醒白玉樓。</text>
<title>戊午十二月初三日夜夢作</title>,<text>物外身仍老。靑山白屋愁。風塵知己小。江月買漁舟。</text>
<title>過召南江</title>,<text>萬古無窮水。千年不變山。吾生生有限。何惜去來閒。</text>
<title>涵碧樓</title>,<text>十里沙如雪。孤嵒架小樓。烟生日欲暮。楓落鴈呼秋。</text>
<title>梧谷書齋</title>,<text>洞僻雲侵榻。天寒葉下山。三淸今夜夢。無復向人間。</text>
<title>三山有感</title>,<text>南來舊客暫停軺。月下林扉掩寂寥。多少當年談笑事。半庭踈葉下蕭蕭。</text>
<title>記夢</title>,<text>親將詩禮付微躬。万里雲梯駕碧空。繼往開來安可得。敢承天語感吾衷。</text>
<title>次宗姪夢弼 尙說 韻</title>,<text>宇宙一逆旅。吾生是適來。日月如跳丸。寒暑幾還回。萬古風燈滅。百年隙駒催。人於倐忽間。虛老尙堪嗤。富貴元有命。於我浮雲哉。仁義爲干櫓。欲泝洙泗隈。胷懷物不隔。水月無塵埃。生涯寄林泉。誰爭孰相猜。拱默戒金人。或恐媒禍胎。三旬九遇食。身世亦足欸。古逕人不到。柴門晝未開。看山自怡悅。得月還傾盃。徜徉聊自得。不願蟾桂摧。圖書開左右。滿庭皆花魁。小兒易解字。山妻強添罍。所樂在此中。貧賤誰復哀。堪爲聖代棄。文學可用才。神州尙陸沉。大明如飛灰。北望心欝欝。撫釰蓮花頹。聖人生五百。王風幾時迴。謀猷不得獻。天門遠崔嵬。窮居宜獨善。樹義仁以培。朝聞夕死可。撫躬恒腮腮。</text>
<title>天梅上人</title>,<text>尊攘大義日星明。爾不知心但識名。身世百年無所托。白雲流水送平生。</text>
<title>述懷</title>,<text>只爲柴桑老別區。竹床藜榻一塵無。禽聲喚作尊前句。山翠開成壁外圖。峽險雲從巖角去。林深人與月輪孤。藏蹤自得安身術。俗士如何辨智愚。</text>
<title>磨雲嶺</title>,<text>磨雲嶺上披雲坐。俯視東西南北閒。夷夏交流三大水。乾坤惟有白頭山。</text>
<title>月南値雨</title>,<text>嵯峨月出山。萬古神仙所。千峯露石頭。雲雨不知處。</text>
<title>采蓮曲</title>,<text>蓮舟移上曲塘西。粉汗微微雪臂低。日暮淸歌嬌迭唱。不知花雨近前溪。</text>
<title>滿月㙜。次權石洲韻。</title>,<text>搔首西風客意悽。粉墻頹盡草相齊。荒㙜雨泣秋雲散。古郭烟生落日低。輦路楓丹猶有葉。瑤階禾熟揔成畦。繁華孰謂今如此。往事千年一鳥啼。</text>
<title>鳳谷精舍八景</title>,<text>檻外田畦萬頃多。嘉禾千種滿平陂。農家自有年豊願。長短斜陽幾處歌。右西郊農唱家在南湖湖上頭。蘆花如雪滿寒洲。漁翁不管人間事。明月孤舟一笛秋。右南湖漁笛嶽樹陰陰夜色昏。小庵遙在幾重雲。下簾獨宿書籤靜。時有踈鍾入戶聞。右義谷晨鍾霽月徘徊上碧峯。淸宵光景浩無窮。一般上下虛明裏。頓覺胷中萬慮空。右玉峯新月重城如壁壓江灣。地利金湯勝釰關。畵角聲中天更濶。女墻千堞粉成顔。右孤城粉堞▣後千村日欲曛。白烟初起亂紛紜。橫斜遠邇輕紈色。散入西風幅幅分。右千村炊烟古戍蒼茫草樹迷。川原寥濶水東西。咿咿曉角聲悲壯。吹罷江雲月欲低。右戍樓曉角鯨鯢不動海波殘。候火常傳塞外安。謾作騷人吟翫事。卧看明滅暮雲間。右望陣夕烽</text>
<title>己亥春。寓義谷寺。</title>,<text>禪家本自小喧譁。曲岸春深景亦嘉。半夜泉聲當戶聞。夕陽山影入樓斜。依微晩綠烟凝樹。亂落殘紅雨濕花。悄坐無心空寂處。三更白月照金沙。</text>
<title>詠懷</title>,<text>忍說求和丙子秋。筐珠篚玉走中州。皇皇使華龍灣者。不識吾東百世羞。賓服年來北以尊。休言禮樂寄東藩。綱常未定君臣義。皮幤全忘聖帝恩。擧目羞看前日月。容身恨出此乾坤。空將蹈海平生志。夜卧牛衣拭淚痕。天下存亡九十春。含生愚智抱羞均。盈朝但見千羊士。擒敵嗟無一虎臣。致帛貯金謀潤屋。紆靑拖紫詑榮身。揚揚自道男兒者。不識嵒間哂爾人。</text>
<title>夢過一處。水石淸奇。時霽景甚鮮。吟成一律。覺後只記芳草落花踈雨外之句。遂足成上下句云。</title>,<text>湖山何處水雲邊。蝴蝶尋春栩栩然。芳草落花疎雨外。明沙白石短筇前。飄飄宛是驂鸞客。忽忽還如化羽仙。會得他年蟬蛻日。又從靈境續眞緣。</text>
<title>聞鴈</title>,<text>高飛羣鴈一行過。何處江南有淨沙。叫罷數聲紅葉外。曉天霜月影邊斜。北陸竆陰動虐威。蕭蕭枯荻不堪依。霜寒七澤魂驚月。葉下三江夢罷磯。聲斷楚雲秋塞遠。影斜吳雪曉星微。南湖雨歇呼新侶。何處愁人獨掩扉。</text>
<title>夜坐</title>,<text>竹屋寒多戶未開。小燈明滅夢初回。滿天霜月三更白。萬木秋聲葉葉來。</text>
<title>義巖</title>,<text>形勝南州第一區。義娥遺躅此汀洲。千年哀㤪江波咽。萬古芳名石面留。寂寂孤城雲鎖峽。蕭蕭墜葉月籠秋。臨風最是傷心處。翠黛依俙泣渡頭。</text>
<title>㫌忠壇有賜祭</title>,<text>江上烟波萬古愁。山河空帶至今羞。兵家勝敗星霜久。壯士精忠日月留。爭頌義聲榮百代。寵贈新渥煥千秋。分明不死英靈感。雲雨蕭蕭咽晩洲。</text>
<title>松</title>,<text>托在山阿處所宜。龍形蛇骨稟天奇。亭亭特立凌雲榦。凜凜孤高傲雪姿。𤃡水淸風巢父隱。首陽寒月伯夷飢。當時枉被封官累。我爲秦皇亦一嗤。</text>
<title>竹</title>,<text>政合幽居隱者看。滿簷踈韻不嫌繁。瘦莖任飽風霜苦。勁節能堪雪月寒。密葉參差宜鳳睡。孤根屈曲學龍蟠。閑來欲剪猗猗翠。更釣當年渭水湍。</text>
<title>梅</title>,<text>婆娑粉白透氷霜。不與凡芬待載陽。獨保千年寒士節。初成淸夜美人粧。雪深虛舘花無影。風捲踈簾月有香。庭畔一枝斜更好。小窓先得早春光。</text>
<title>菊</title>,<text>香飄詩榻夜氳氤。影動虛簷霽月新。古砌幽深離汚俗。曉風吹到擺纖塵。叢叢綠葉迎霜晩。馥馥黃葩浥露均。閒坐北窓淸致足。尊前如對葛巾人。</text>
<title>蓮</title>,<text>深紅微白澹和烟。雪藕亭亭十丈連。風搖翠盖欹還正。雨散明珠碎却圓。淸倒寒波看濯濯。靜臨虛月愛姸姸。可憐千載濂翁後。誰取餘香尙宛然。</text>
<title>梧</title>,<text>手植梧桐盖有緣。物中惟汝最天然。深幽旣得寬平地。孤直能擎覆燾天。疎葉將秋來戶外。寒枝扶月護庭邊。盤桓縱得閑中伴。只恐蕭蕭客未眠。</text>
<title>閒居</title>,<text>靜裏安身是萬全。風燈泡沫實堪憐。荒田數畒營三務。白日淸窓穩一眠。松檻月升移卧榻。楓汀雨細理漁舟。淸宵抱膝長吟後。惟有孤懷憶仲連。</text>
<title>過廣灘</title>,<text>沿江一路蓼花灣。盡日孤行水石間。去去沉吟詩思苦。便知身世未曾閒。</text>
<title>次許滄洲詠懷韻</title>,<text>關門一闢使車繁。天下同穪鐵木尊。擧目寧堪悲日月。紆籌還欲整乾坤。臣隣已負三綱罪。聖帝空遺萬世恩。如使仲尼生此世。豈云軍旅未曾言。</text>
<title>訪四無翁</title>,<text>雨後春江北。行尋一草堂。落花紅滿路。步步屐生香。</text>
<title>聞杜宇有懷</title>,<text>夜夜花間泣血痕。月明何處訴煩寃。書窓有客偏多感。疑是禧宗聖帝魂。花落山空曉月痕。三春啼盡有餘寃。無端一箇皇明士。淚下孤燈獨斷魂。</text>
<title>雜詠</title>,<text>誰言君子疾無穪。學到無名至道凝。不事王公高尙志。何須千載讓嚴陵。塵埃何必役神精。况是浮榮過鳥鳴。千載淵明堪笑處。一官彭澤汚平生。</text>
<title>咏懷</title>,<text>久失神州理卽無。歸之天命可言愚。至今尙蔑重恢策。楚越男兒亦鄙夫。事業詩書易外無。釣磯明月一竿孤。霍公倘識烟霞趣。不向雲㙜入畵圖。</text>
<title>宿匡山寺</title>,<text>漸覺扶桑近。晨隨月影來。孤雲今不在。誰與話蓬萊。</text>
<title>宿昌原海亭</title>,<text>高低羣嶽四望開。萬里重溟一小㙜。夜色虛明波湧月。却疑身是泛槎來。</text>
<title>與郭欽若 鳴朝 望海聯句</title>,<text>出門觀大海。若。 地盡近扶桑。甫。 鯨噴風濤立。甫。 龍吟貝闕凉。若。 嚙巖平作礪。若。 呑浦斷無梁。甫。 萬棹聲咿戛。甫。 天光接杳茫。若。</text>
<title>斷俗寺。觀姜通亭手植梅。次南冥韻。</title>,<text>人臣猶可薄湯武。忠義寧忘世祿家。尺土今非麗代物。寒梅何事又開花。</text>
<title>漁翁</title>,<text>蒻笠蕭蕭覆白頭。一竿垂處渚雲幽。晩來雨歇江潮漲。移上漁舟繫柳洲。呴沫銀鱗跳復驚。貫來江柳拂新晴。歸時路暗蘆花岸。獨倚西巖待月生。</text>
<title>訪四無翁夜話 三首</title>,<text>銅壺滴滴漏聲殘。吟到深更興未闌。花墜壁燈天欲曙。雪飄詩榻筆生寒。世途苦海升沉劇。人事浮雲會合難。盤有佳肴樽有酒。莫辭談笑盡情歡。吟到三更蠟燭殘。醉中奇思未全闌。湖心月上林生白。簷外霜侵壁透寒。佳興不窮呼酒數。豪情無限寫詩難。慇懃笑話披肝膽。能得人間一夜歡。草堂寥寂小燈殘。北斗垂天夜色闌。窓外淸光湖月湧。檻前踈韻竹風寒。酒緣怕醉斟盃淺。詩爲爭奇下筆難。勝會無常人易老。浮生那得不相歡。</text>
<title>贈許君則 榘</title>,<text>等閒庭畔小寒梅。愛此方塘一鏡開。看取虛明波上月。宛然移得底心來。</text>
<title>夜坐有懷</title>,<text>底事中宵坐涕洟。皇明消息杳無期。只憐鴨綠長江水。幸別吾東不混夷。</text>
<title>訪道谷</title>,<text>竹裏漁家晝掩門。江花半落渚禽喧。白首圍碁無語坐。案頭童子數斟尊。七十人間自古稀。一生經術老書幃。時遊法界雲山勝。偶逐江花雨後歸。</text>
<title>移植舍兄舊居紫荊。有感懷賦二絶。</title>,<text>無情草樹有情移。何日傷懷不在玆。花事不知人事變。夜來重着舊年枝。無恙西來客土移。却憐人壽不如玆。存亡人世難堪痛。風雨餘根有一枝。</text>
<title>玉連環體</title>,<text>日長村巷夕風凉。小塢芳蘭綠暎床。木葉迎春濃影碧。石衣經雨古紋蒼。君懷蕩蕩寧憂餓。我志囂囂亦似狂。王事不關雲水客。各將尊酒醉花香。</text>
<title>次崔兵使 鎭漢 矗石韻</title>,<text>蒼嵒不轉翠樓危。壯士仙娥往蹟奇。恨入長江層浪碧。至今嗚咽夕陽時。明月南樓罷詠詩。指揮䧺畧六花奇。當年未遂剸鯨志。欝欝龍光夜吼時。</text>
<title>呈崔兵使求和</title>,<text>龍泉匣裏暗鳴秋。元帥書生豈異憂。休道百年鯨海息。至今未雪二陵羞。</text>
<title>拙修齋集中。有寄謝吾先人詩。不勝追感。敬次其韻。</title>,<text>拙叟身窮道德流。昔同先子說懷幽。凄凉詩句惟殘墨。倐忽星霜幾十秋。遼鶴不來餘往跡。緱仙無返愴前遊。雲愁谷口偏多感。一讀淸篇悄倚樓。</text>
<title>憶大明</title>,<text>頭戴明天一居士。百年東海泣徘徊。山僧不識平生意。秪道烟霞翫景來。</text>
<title>辛丑夏。自三月不雨。至五月晦始雨。謹賡。大行大王喜雨詩韻。御製詩曰。春雨知時夜未已。乾坤霈澤物皆被。病中民事何能忘。只願年豊自麥始。</title>,<text>天感堯誠雨不已。桑麻千里盡添被。憂民聖筭無時休。萬世開平知有始。宵旰民憂出至誠。至今宸翰感丁寧。仁天喜雨沾膏澤。應賴先王不昧靈。</text>
<title>謝地主送米魚酒</title>,<text>泥下惟甘曳尾龜。鷦鷯何害處深枝。平生恨未藏踪密。枉使虛名太守知。</text>
<title>曉坐</title>,<text>三間茅屋一蒲團。人說生涯似范丹。誰識此身能富貴。分明前夜夢槐安。</text>
<title>與四無翁。遊義谷寺。</title>,<text>古麓千年寺。山回石作門。僧歸踈雨過。林外暮禽喧。</text>
<title>憶檜山露頂軒海亭舊遊</title>,<text>露頂幽亭小嶼邊。別來仙賞已依然。蕭蕭落葉漁汀月。忽憶三宵伴鷺眠。呼朋携酒昔同遊。政値楓丹橘熟秋。碧海三更無限月。共聽漁子話孤舟。</text>
<title>偶吟</title>,<text>杜門三十有餘春。底事窮居樂自珍。迂拙不知時俗事。衆訕如影未移身。</text>
<title>詠史</title>,<text>武王渡水剪殷時。八百諸侯會不期。未有當年孤竹子。綱常萬古果誰知。</text>
<title>感懷</title>,<text>深讐羞戴一天同。萬國何心執玉恭。看取東流江漢水。至今猶不變朝宗。</text>
<title>偶題拙守齋壁上</title>,<text>世道日機巧。人誰性命全。惟君能拙守。萬事一聽天。</text>
<title>大龍洞石佛</title>,<text>寺破千年石佛孤。古篁幽處尙跏趺。曾聞慣識三天事。風雨空山不掩軀。</text>
<title>訪義相㙜</title>,<text>登登石壁脫驢蹄。踰盡千岑或越溪。花雨東風曾一過。却因黃葉路依迷。西風吹雨過前山。洞樹秋光錦葉斑。宿鳥投林巖路暝。一筇僧踏白雲還。法界風烟古。登臨絶世情。樓含雲氣濕。山帶雨痕明。月白禪心凈。泉鳴客夢淸。沉吟仍不寐。秋夜欲三更。</text>
<title>感懷</title>,<text>羞看玉帛走幽燕。幾箇英豪淚泫然。休問餘生蹤跡秘。伯夷曾不戴周天。</text>
<title>謹次朱夫子與南軒赫曦㙜聯句韻</title>,<text>先生遊嶽麓。筇下幾層岑。緬仰風期合。還欽道契深。隱淪前後計。涵泳古今心。勝跡傳千載。餘生慟莫尋。</text>
<title>呈地主韻</title>,<text>翩翩鳧舃又南州。廊廟江湖揔是憂。一箇東方巖穴士。可憐林下讀春秋。</text>
<title>曉坐</title>,<text>鷄鳴獨坐掩書扃。萬竅迎風但聞聲。星月滿天天欲曙。幾人依枕計功名。</text>
<title>菁川觀練兵</title>,<text>鐵騎縱橫釰戟森。風幡獵獵陣雲深。鳴金撾鼓軍容壯。一倍男兒雪北心。</text>
<title>和地主乘月見邀韻</title>,<text>東風消息返庭梅。良夜芳尊特地開。豪興無邊銅漏永。不辭同醉淺深盃。</text>
<title>贈方丈山妙上上人</title>,<text>忽喜沙彌夕到軒。狵眉微帶白雲痕。自言不慣人間路。共逐溪流出石門。</text>
<title>遊靑谷寺</title>,<text>花樓來倚日斜時。春滿東林物色宜。萬㥘灰殘雲塔古。千年松老鶴巢危。窮探異境平生願。更有何山此外奇。佛榻携僧談水石。世間消息欲無知。</text>
<title>過黃柳津</title>,<text>麗日淸湖花滿堤。堤邊芳草入驢蹄。長郊漠漠東風暖。忽有鶬鶊上下啼。</text>
<title>春日。和益齋韻。</title>,<text>堤邊烟柳弄金斜。春滿江南處處家。別是幽居一奇翫。短籬橫出數枝花。</text>
<title>與宗侄汝良 相詹 遊臨江亭戱贈</title>,<text>浮生於世貴無爲。自古繫華揔一時。看取百年身後事。不知何物是吾資。</text>
<title>偶吟</title>,<text>明庵居士淡無營。不欲時人識姓名。只取春秋三傳讀。首陽山色夢中靑。</text>
<title>義相臺</title>,<text>一杖投來步屐遲。登樓何事不吟詩。看山翫水無竆趣。政在收心寂默時。</text>
<title>次退溪先生矗石樓韻</title>,<text>城下長江江上石。人間知有架空樓。漁翁獨釣西巖畔。商女爭喧北渚流。壯士不還春草碧。貞娥無跡浪花浮。沉吟不禁龍蛇恨。悄坐黃昏月湧洲。</text>
<title>讀禹貢</title>,<text>當時導氷意無窮。鍊石媧皇不足工。敷土八年勞帝力。隨山四海費神功。諸川會九東南北。厥賦分三上下中。萬派千源從古道。封疆依舊限華戎。</text>
<title>遣懷</title>,<text>野藿園芋備夕餐。古冠單褐不曾完。君恩尙及垂竿地。剩得南湖月一痕。</text>
<title>夢中遊何處山齋。月色微明。吟成一絶。覺後只記末句。子䂓啼血㤪聲聲之語。因綴三句。</title>,<text>開懷不欲說平生。底事無端涕自橫。半夜山簷微月照。子䂓啼血㤪聲聲。</text>
<title>閑居</title>,<text>明庵居士謝知音。案上羲書一古琴。無喜無悲無語坐。滿庭春草一般心。</text>
<title>庚申秋七月。宿山齋。是夜風聲蕭蕭。蛩音喞喞。</title>,<text>虛堂獨宿感懷生。風雨三更睡未成。世上經營誰得失。千秋人事一蛩鳴。</text>
<title>麻田赤壁。追次先人與金相國 錫胄 唱酬詩韻。先人詩曰。峨嵋形勝最。層壁壓長洲。古蹟麗王墓。楓林廢寺秋。淸尊留遠客。落日送孤舟。回首問漁父。何如蘓子遊。</title>,<text>麻江流不盡。山月暎寒州。想像當時景。依俙壬戌秋。世移餘赤壁。人去繫虛舟。小子追吟意。抆涕愴舊遊。</text>
<title>三壯寺。次善甫韻。</title>,<text>我似箕山老。君騎𤃡水牛。耳聞天下事。當洗碧溪流。</text>
<title>畣人</title>,<text>人言從俗衆誚無。畣謂斯言不識吾。富貴功名都謝了。更求何事向人諛。</text>
<title>朋黨之作盖久。而究其歸則不過勢位相傾軋。轉輾醞釀。遂成大禍。閒居默念。不勝慨嘆。吟成一絶。</title>,<text>其勢難容若炭氷。釀成非是亂如繩。危檣䆠海無人退。百尺風瀾又一層。</text>
<title>有懷</title>,<text>百年驕子坐中州。如彼簪纓亦足羞。天下宗周非大義。仲尼何必作春秋。</text>
<title>贈客</title>,<text>眉帶雲嵐客上堂。笑言行色自天王。仙區只恨鞭驢早。楓葉猶遅爛染霜。</text>
<title>偶吟</title>,<text>未復皇明死亦輕。忘讐寧不愧簪纓。君看魯叟春秋筆。今日應無罪我名。</text>
<title>憶靑蓮庵</title>,<text>靑蓮古寺入依俙。望裏瓊岑一髮微。遙想孤僧無語坐。滿林紅葉閉禪扉。</text>
<title>有感</title>,<text>相傳吾道已無徵。竹帛餘言寡服膺。今日更當千五數。有誰豪傑再中興。</text>
<title>寫懷</title>,<text>一箇腐儒在。乾坤痛未旋。身㞐東魯地。頭戴大明天。歲月悲歌裏。山河血淚邊。重恢如有日。吾死是生年。</text>
<title>宿武夷精舍聞落葉</title>,<text>夜有蕭蕭山雨響。夢驚孤枕却生疑。開窓月白星河潔。悔被秋風落葉欺。</text>
<title>義相臺。與李汝三同話。</title>,<text>來往仙㙜不失期。我心君貌鳥應知。山僧笑向巖楓語。紅葉何如綠葉時。</text>
<title>次盧完寶 珏 韻</title>,<text>吾㞐寂寞海雲邊。物外藏蹤已有年。日月長閑幽壑枕。風塵不近綠蘿烟。可期洗耳箕山老。羞作投竿渭水賢。窮巷始逢傾盖客。晴窓如對羽衣仙。</text>
<title>己酉正月二十七日夜。與李汝三同宿于義相㙜。感其舊遊。約以重尋因吟。四首。</title>,<text>細問金剛雪夜中。金剛大抵勝吾東。高低萬二千峯裏。第一龍淵倒白虹。又言皆骨石崔嵬。萬二千峯萬瀑雷。深洞碧桃明月下。玉蕭微囀永郞來。莫向淸尊㤪別離。爲君今日定前期。靑山薇蕨初生際。杜宇新花未落時。江北江南手忽分。別愁無限動汀雲。丁寧花鳥東風事。不負山僧不負君。</text>
<title>次李子大 天根 詠雪韻</title>,<text>嶽色湖光接凍天。鶴飛無影玉堆前。乍含巧態斜侵燭。微帶寒威任透筵。地白初疑花錯落。林明何待月高懸。應知楚竹三更夜。萬葉蕭騷動客船。</text>
<title>題李汝三觀瀾堂壁上畫</title>,<text>何處孤僧着衲衣。行裝閒與白雲歸。夕陽底事停筇立。松下分明石逕迷。</text>
<title>再上雙溪八詠樓</title>,<text>憶曾經過此名區。物色當時紅葉秋。山入白雲深萬疊。水從靑鶴合雙流。嵒門尙在孤雲筆。風月偏多八詠樓。滿地碧桃花影亂。今遊何似昔年遊。</text>
<title>贈贊益上人</title>,<text>智異山中最勝區。萬峰回處一菴幽。上人莫道心無慾。專取雲泉置案頭。</text>
<title>獨坐感懷</title>,<text>愀然含淚對山河。何事成來髮欲皤。風雨乾坤無可往。一生蹤跡寄禪家。</text>
<title>謾吟</title>,<text>北定中原不復期。世間何謂有男兒。夜來杜宇啼寃血。天下興亡鳥亦悲。看盡蓬萊萬瀑流。歸來方丈草廬幽。百年天地腥塵外。獨老皇明一白頭。</text>
<title>釣南湖</title>,<text>招呼釣伴下漁磯。童子看菴鶴護扉。日暮歸來魚貫柳。滿溪風雨濕簑衣。</text>
<title>與史汝宿義相臺</title>,<text>携手三人石逕行。法天風日十分晴。杖頭嶽色皆前樣。燭下僧談揔舊情。古壑雲深松自老。荒㙜仙去月空明。峨洋一曲兼詩興。物外奇遊足此生。</text>
<title>病中感吟</title>,<text>蓬萊楓嶽久難忘。十里鳴沙路杳茫。病卧水雲松月裏。白頭心事忽悽凉。</text>
<title>有懷</title>,<text>玄黃玉帛走龍灣。莫恠明翁慨涕潸。宇宙寧無夷夏別。君看天限白頭山。</text>
<title>食蕨</title>,<text>對食人皆彈鋏悲。爭將珍錯樂生涯。明翁獨採西山蕨。天下誰知此味奇。</text>
<title>宿內延山繼祖菴</title>,<text>滿室宿雲留不去。石頭杉木老斜斜。庵僧憐我連飢坐。笑進囊中松葉茶。</text>
<title>次宗侄季宗 相周 韻</title>,<text>平生於俗異方圓。白首蓬蒿氣欝然。遍踏仙山峯萬二。大觀瓊海路三千。身扶漢鼎羞當世。淚灑燕雲歎百年。惟爾慇懃能愛我。今人誰識阮公賢。</text>
<title>錦山題名</title>,<text>風塵萬事等寒灰。重訪烟霞碧海隈。掃石玆留名姓字。羣仙應喜故人來。</text>
<title>菩提菴</title>,<text>菩提靈境極淸幽。居士重來舊跡留。蓬島雲收溟萬里。蓮㙜仙去石千秋。俯看日月初生處。高卧山河已盡頭。從此塵緣無復在。百年身世自悠悠。</text>
<title>兜卛庵</title>,<text>尋眞重到卧蒼藤。知我仙緣果有曾。萬古奇觀巖立立。千年靈蹟塔層層。波頭點碧蓬山出。窓外翻紅海日昇。人世歸心從此絶。却將生滅問高僧。</text>
<title>出石門</title>,<text>我是皇明一布衣。百年於世事皆違。金剛昔翫龍淵瀑。錦嶽今看日出歸。</text>
<title>九井峯</title>,<text>兔沒楡花影。烏飛桑葉天。神仙來海上。簫囀白雲邊。</text>
<title>碧海菴。見漁燈。</title>,<text>窓外潮鳴碧海頭。黑風吹雨打寒洲。漁舟夜載孤燈去。照破蒼溟萬頃秋。</text>
<title>宿默房菴。詠落葉。</title>,<text>亂岑紅樹閉禪扉。靜夜蕭蕭落葉飛。窓外若無明月色。眠僧誰道雨聲非。</text>
<title>過洛東江</title>,<text>腰間唯有一瓢子。手裏兼將躑躅枝。江湖如此長來往。人世昇沉果不知。</text>
<title>宿義相臺。贈性每上人。三首。</title>,<text>獨携雲衲宿仙壇。月滿松簷掩石門。同是悠悠忘世物。一燈相對雨無言。夜坐松風壁月寒。晝眠紅樹白雲間。不吟不賦專無事。未必神仙勝我閑。居士行裝等楚狂。百年何事獨捿遑。悲吟宇宙無窮意。朝海江波萬古長。</text>
<title>過魯陵</title>,<text>孤墳一點魯陵云。草樹荒凉鎖暮雲。半夜旅窓人有淚。哭花鵑血不堪聞。</text>
<title>燈下偶吟</title>,<text>獨掩柴扉山夜時。北風蕭索動庭枝。燈前抱膝仍流涕。大丈夫心誰得知。</text>
<title>贈狂隱河會一 錫徵</title>,<text>憐君襟袍絶無塵。座上淸談十倍新。誰謂箕山長寂寞。海東今日有斯人。</text>
<title>憶大明</title>,<text>天下今無帝胄眞。百年非是舊王春。可憐白首烟霞客。痛結山河涕滿巾。</text>
<title>再上天王峰</title>,<text>高撑星漢立雲中。天地精神到此窮。玉兎金烏飛不遠。坐看西落又生東。</text>
<title>題名大源盤石</title>,<text>淸泉白石合仙眞。故欲留名閱萬春。莫道三千瑤海遠。碧桃花月返風輪。</text>
<title>有懷</title>,<text>滄海東頭一布衣。如何無語淚空揮。西山萬古靑依舊。薇蕨非徒爲伯夷。</text>
<title>幽居</title>,<text>淵明不取淸風去。巢許猶餘𤃡水留。獨卧頭流千萬疊。此翁生契可言優。</text>
<title>有感</title>,<text>痛哭皇明消息絶。聖氓空有白頭吾。人間日暮無歸處。天地彷徨一丈夫。</text>
<title>題壬辰曆</title>,<text>是歲鯨波漲海東。旆㫌飄拂萬帆風。堯彊渾入魚喁裏。營鎭皆空蟻附中。一騎西關天步窘。萬師南嶺將謀窮。可憐赤子殲亡盡。依舊山河夕照紅。</text>
<title>讀中庸</title>,<text>如非居敬又非誠。學貫天人恐未成。做到無聲無臭地。配於悠久配高明。</text>
<title>偶吟</title>,<text>爲愛仙眞搆一亭。此間宜我送餘齡。巖門鎖洞知天秘。瑤草遍山覺地靈。淸榻有人松影亂。小庭無客桂花零。藏修靜業從玆穩。顔四曾三又作銘。</text>
<title>黃處士翼哉 道翼。新搆江舍。詩以贈之。</title>,<text>聞君東洛築幽居。想像孤亭點碧虛。竹檻天晴千嶂露。蘆洲雨過暮帆踈。壠頭莘野耕雲在。磯上桐江釣月餘。老物亦捿方丈麓。石門流水較何如。</text>
<title>卜居洛東</title>,<text>明庵居士愛名區。楓嶽看來雪滿頭。又向洛東江上去。頭流千疊夢中愁。</text>
<title>東萊釜山讀明將戰捷碑</title>,<text>一掃蠻酋碧海隅。將軍功烈古今無。千秋壯跡豊碑立。天地方知有丈夫。</text>
<title>沒雲臺</title>,<text>沒雲㙜上坐。滄海盡含天。忽欲凌風去。鶴來生紫烟。</text>
<title>贈別黃侯 懰</title>,<text>勇退狂瀾術似踈。滄浪孺子不歌歟。孤舟倘趁秋風去。千載蓴鱸尙有餘。</text>
<title>卧龍菴漫題</title>,<text>曾聞一士與天爭。天盖高高亦感誠。莫以明翁看一介。明翁不死不亡明。</text>
<title>過麻田碑</title>,<text>朝宗萬古長江上。誰立胡酋數丈碑。履戴龜龍寧不愧。可憐天地石無知。</text>
<title>新塘書院水月軒韻</title>,<text>玆樓不合俗人㞐。何事登臨忽起予。鏡面波平風定後。天心雲盡月生初。有形可見靈機活。無物方知本軆虛。妙理分明由靜得。莫將光景浪躊躇。</text>
<title>謹賡肅廟輿地圖韻 御製詩曰。一幅生絹掛壁隅。大明天地此中輸。便敎志士傷心閱。更覺良工有意模。州縣不曾三代異。英䧺何獨一人無。忍看穢德臨中土。欲挽黃河洗古都。</title>,<text>衣冠纔保海東隅。聖帝乾坤底處輸。玉帛忍爲千乘畏。山河愁對畵工模。君臣大義今安在。天地綱常到此無。萬古明陵寃憤鬱。何年神怒掃燕都。</text>
<title>有感</title>,<text>明月淸風無限好。百年何事淚沾裾。世人不識新亭歎。只說雲山處士㞐。</text>
<title>見中國地圖</title>,<text>大地山河一幅連。星羅碁列揔昭然。三江五岳居專勝。易水長城得萬全。豪傑英䧺人幾箇。利兵堅甲敵無前。如何將此吾皇土。輸盡區區北虜邊。</text>
<title>題從孫龍臣草堂</title>,<text>草屋依山作。柴門向水開。淸風無限到。明月不期來。架濶容千軸。窓虛隔一埃。此間何事業。學孔慕顔回。</text>
<title>盆城懷古</title>,<text>客杖鳴秋弊笠低。露王雙塚問城西。凄凉覇業千年事。七點山靑野鳥啼。</text>
<title>道興</title>,<text>天寒雪凈欲三更。隔岸村燈一點明。眠罷竹窓山月上。曉風吹送滿江聲。</text>
<title>過鵲坪</title>,<text>匹馬烟郊路。何來牧笛聲。江風吹白雨。殘照一邊明。</text>
<title>鱸魚臺。偶吟。</title>,<text>簞瓢身世與人違。只喜門庭絶是非。頭白生涯何所有。一竿明月一簑衣。</text>
<title>贈許德稱</title>,<text>旅舘寥寥官柳斜。柴扉獨掩近鷗沙。吟魂欲斷燈前雨。感淚重沾嶺外花。地待高人宜水石。天敎方丈屬烟霞。老夫幸得江湖伴。明月城南問酒家。</text>
<title>道興江亭</title>,<text>千尺磯高百尺淵。爲臨層壁架三椽。𩿨眠月嶨能全性。魚戱烟波任得天。花落武陵春水上。雲晴華嶽暮帆前。一竿生計何緣有。欲學飛仙竟不還。</text>
<title>遊白雲洞</title>,<text>蒼巖爲席石爲門。十里淸泉出白雲。亂瀑爭流雷戰壑。隔花僧語不能聞。</text>
<title>石榴</title>,<text>漢臯瓊佩失仙羣。偸着天孫錦繡裙。假使携來投暗處。夜光明月孰能分。</text>
<title>送相文入白雲洞</title>,<text>爾得頭流第一巒。幾年仙境秘人間。烟霞旣富桃花洞。日月長閒桂樹山。猿鶴守林天所與。雲梯懸壁世難攀。讀書巖上書宜讀。實地存心學孔顔。</text>
<title>夜坐有感</title>,<text>碣石迢迢瀚海深。吾皇消息杳于今。靑山夜月鵑啼血。似識明翁痛哭心。</text>
<title>假夢</title>,<text>夢與關張諸葛友。長驅鐵馬橫金戈。西戎北狄無遺殺。洗釰黃河萬丈波。</text>
<title>有懷 三首</title>,<text>白首狂歌宇宙間。欲超鴨綠蹴天山。如何掃盡腥塵穢。牢鎖長城第一關。不有神宗皇帝德。壬辰安得保東藩。都緣賣國奸臣在。全負千秋萬世恩。何事身爲一腐儒。悲歌慷慨更長吁。堂堂宇宙中華國。恢復英䧺掃地無。</text>
<title>寄外孫田龍雨龍</title>,<text>別爾臨歧有所思。還山弄月已多時。年來老倦江湖事。看護鱸㙜付二兒。</text>
<title>示相協相文相華諸兒 四首</title>,<text>孔孟雖云遠。書存道不亡。苟居眞樂處。房內有仙鄕。道可求之得。求之見未甞。寄言豪傑士。何必待文王。明月夜光璧。人非不寶藏。惜哉千載下。遺棄在康莊。一指伸難屈。心誠必問醫。全身失性理。笑矣不求治。</text>
<title>臯蘭寺</title>,<text>白馬長江上。臯蘭隱碧峯。歸僧回首立。風落暮雲鍾。</text>
<title>落花巖</title>,<text>花落千年後。雙巖屹碧洲。空聞楓葉語。愁殺滿江秋。</text>
<title>白馬江</title>,<text>白馬江流碧。扶蘇日欲斜。千年興廢事。花落又開花。</text>
<title>白馬江。次處能上人韻。</title>,<text>蕭條王氣十分愁。故國興亡白馬流。野老猶傳千古事。山河空帶至今羞。鍾聲依舊扶蘓夕。草色荒凉半月秋。風雨兵塵渾寂寞。暮江惟有往來舟。</text>
<title>德川書院。奉和河上舍 世應。</title>,<text>萬古巖開穴。行尋路轉幽。碧峀當雲立。淸潭和月流。仙區宜可取。玄圃更何求。不盡探眞興。還成分外愁。</text>
<title>躑躅杖。贈李汝盎 德粹。</title>,<text>托根巖隙勢孤危。閱幾風霜雨雪時。採得一莖呈野老。子䂓山月哭何枝。</text>
<title>夜坐</title>,<text>白髮蕭蕭氣味淸。雲窓寂寂小燈明。羲文讀了空山靜。月下松枝鶴子鳴。</text>
<title>題卧龍庵</title>,<text>晦老何年隱武夷。更將餘淚感天時。傍人不識山人意。只說光風霽月奇。終霄無寐淚凝眸。不是經營富貴憂。第有男兒天地慟。百年驕子坐中州。</text>
<title>曉吟</title>,<text>茅屋如蝸九曲濆。衣裳長濕武夷雲。三更夢罷依孤枕。山雨溪聲兩不分。</text>
<title>武夷精舍偶賦</title>,<text>少婦何愁已罄甁。鼎中烹粥作松聲。靜觀太極天人合。細讀朱書義理明。流水洗心窓外去。白雲多意案頭生。都將得失千秋事。坐聽枝間一鳥鳴。</text>
<title>癸亥六月七日。胡主到瀋陽時。右相趙顯命。爲遠接使。得金鞭駿馬。加金紫爵。得得而來。持平趙重晦上䟽斥之。辭甚直截。此與胡澹庵斥和䟽。可以並烈千古。可謂國有人矣。余聞而壯之。賦一絶。</title>,<text>相國精忠動夏夷。大官金馬自穪奇。雖然得意東還日。鴨綠江神獨恥之。</text>
<title>題武夷精舍壁上</title>,<text>顔四曾三作佩銘。鶉衣瓢飮是平生。殷天日月薇歌咽。晉室柴桑露史明。一句缺 百年何似鳥無情。孤燈昨夜丁寧事。夢落金剛萬瀑鳴。</text>
<title>漫賦卧龍庵</title>,<text>胡運將窮百二秋。眞人何晩掃神州。武夷九曲孤庵上。獨泣皇明一白頭。</text>
<title>石鶴</title>,<text>鶴自無心立。我亦無心坐。相對兩無心。山空桂花墮。</text>
<title>讀陶靖節詩。其寫出隱者幽趣。可謂超越千古。漫取其尤會於心者幾句。每拈一句。輒足成末句以詠歎之。何以免續貂添蛇之譏乎。</title>,<text>東方有一士。被服常不完。物色古猶今。摸寫一毫端。侵晨理荒穢。帶月荷鋤歸。自有無限意。來者孰依俙。採菊東籬下。悠然見南山。幽趣認自極。吟得一層閑。辛苦無此比。常有好容顔。富貴何足動。至樂在這間。俛仰終宇宙。不樂復何如。自得斯可想。千載更起余。</text>
<title>贈李郞封若 圭</title>,<text>雪嶽金剛翫已窮。老來身作武夷翁。翁今不可專諸勝。分汝烟霞洛水東。</text>
<title>甲子四月雨。至七月不止。</title>,<text>雨脚如麻近十旬。雲雷隱隱電光頻。玉皇要鑄新天地。洗盡山河萬古塵。</text>
<title>家中所有。雙石鶴，三恠石，一朶桂花而已。終歲無盜竊之患。是可幸也。枕上賦之。</title>,<text>鶴自閒眠石自幽。一庭多得桂花秋。頹垣破壁三更月。高枕全無患失憂。</text>
<title>謂諸子。汝曹旣誦易詩書矣。晨夜又當誦習庸學。以知爲學綱領次第。又以餘力誦念逍遙，齊物，秋水，范蔡，原道等篇。以觀作家機軸可也。因賦一律示之。</title>,<text>我以衷言說復重。賢愚在此可聽從。勤工旣誦詩書易。大道當尋學與庸。司馬文章丸弄掌。南華仙筆海吟龍。波瀾又法韓公手。欲使䧺詞富爾胷。</text>
<title>宗侄𥠧圭 相琦 輓</title>,<text>吾門惟汝獨穪賢。君子斯人孰不憐。接物柔和循厥性。居家孝悌得於天。心輕爵祿藏修早。樂在貧寒德業全。空憶雙溪探勝日。玉簫松月夢依然。</text>
<title>自開闢後至崇禎甲申。六萬九千一百四十年。甲申後至今乙丑。一百二年。而一元都數則十二萬九千六百年。</title>,<text>開闢來六萬九千。二百四十有餘年。一元都數今過半。連代興亡揔倐然。自堯以至于今年。不過四千四十二。中間歷代之興亡。都做黃粱一夢裏。</text>
<title>簡贈封若</title>,<text>一笑逢迎不復謀。此翁悲緖轉悠悠。江湖有約頻歸夢。日月無情嘆白頭。九曲雲泉空勝景。武夷楓葉又殘秋。寒棲若對西山面。剪盡靑燈話別愁。</text>
<title>漫吟</title>,<text>希贒希聖又希天。所業惟存孔氏篇。始悔仙方曾不學。忽敎霜雪滿吾顚。</text>
<title>憶楓嶽</title>,<text>重遊楓嶽轉蹉跎。回首關雲感意多。歇醒樓前丹桂樹。夢中寒葉月婆娑。</text>
<title>靑鶴洞重遊</title>,<text>琪花松子落庭苔。慧霧神雲鎖不開。瀑布聲中靑鶴老。滿壇明月客重來。</text>
<title>謝李命大 漢培 送酒</title>,<text>獨卧城南老病身。一年空負杏花春。情醪遠自東湖至。倒作羲皇以上人。</text>
<title>己亥十月七日暮。夢弼過余武夷精舍。是夜風露凄凉。微月在西。因朗誦武夷棹歌一篇。拈石洲集韻。共賦。</title>,<text>靑眼逢迎意若何。擊壺時或一狂歌。誰知觀海難爲水。還悔窮經不用戈。世事無端膏煎火。光陰渾與露傾荷。開懷偶得今宵樂。窓外三更月更多。</text>
<title>蝴蝶軒</title>,<text>軒名蝴蝶意惟存。請爲諸公一二言。今古恒河沙上路。幾回莊叟夢中魂。陶朱富貴雲無迹。金谷繁華月有痕。更看北邙山上土。只憐秋葉墮黃昏。</text>
<title>贈曺台老</title>,<text>盆城遺跡翫遊曾。往事凄凉說未能。七點山浮餘覇業。三叉江碧護雙陵。南橋雨過孤僧去。古堞鴉鳴片月昇。物色無非興感事。暮潮來往咽層層。</text>
<title>題卧龍菴</title>,<text>九曲嵒門世外遙。卧龍遺踪未專消。香爐屹立如相揖。恰似巢由讓帝堯。</text>
<title>次贈孫虞侯壽大</title>,<text>雲深九曲武夷亭。自在中間喜獨醒。水月難言淸凈妙。烟霞何限捲舒形。無名恠鳥林林語。不老靈芝岸岸靑。別有山家奇玩處。桂花開落襲微香。</text>
<title>無題</title>,<text>百年山水任徜徉。富貴功名都兩忘。盡日竹窓高枕卧。不關人世有炎凉。</text>
<title>寒捿舘偶吟</title>,<text>讀罷羲文看鶴出。微吟偶坐桂花楂。白雲政我知心友。籠盡靑山不露家。</text>
<title>無題</title>,<text>垂老關心何物是。漢挐方丈金剛山。春花秋葉隨時去。人道閒人自去來。</text>
<title>聞鴈</title>,<text>霜鴈叫聲過枕頭。江城木落月橫洲。飛飛一片雲間影。點盡寒空萬里秋。</text>
<title>坐薩川石上</title>,<text>山無心立水無心。人亦無心坐石吟。宛見羲皇前物色。喜聞開闢自然音。</text>
<title>漫賦</title>,<text>家在武夷九曲濱。杜門三十有餘春。山深尙可藏愚拙。客絶惟宜養性眞。鶴愛松雲同壑久。鳥憐花竹入簷頻。掩書時學溪童事。手索靑蘿作釣綸。</text>
<title>石鶴</title>,<text>依然雙鶴立花壇。玉趾玄裳兩頂丹。影點三更松月白。眠拳一足桂風寒。飛窮瓊海烟雲濕。掠盡遼天雪羽殘。添得武夷奇絶勝。小庭晴日笑盤桓。琢鶴蒼頑勢欲飛。一眠一立雪依俙。放翁可謂無良策。枉設雲羅得皓衣。陸放翁甞養鶴後放之。有詩曰。筭貧先放鶴。嫌閑並踈僧。今余琢石爲鶴。家雖至貧。而無養放之勞矣。</text>
<title>乙丑四月二十七日。微雨終日。獨與相寅。坐讀朱子語類。時桂花爛熳。海棠始開。其間對立。雙石鶴而已。心甚可聊。賦此一絶。</title>,<text>勝蹟武夷九曲東。家資石鶴桂花紅。其餘富貴功名事。於我浮雲過太虛。</text>
<title>偶吟</title>,<text>破屋數間而已矣。玉川身世果如之。笑乎所得平生物。九曲淸泉一武夷。</text>
<title>案上披梅月堂集。山風吹雨沾卷。賦之。</title>,<text>山窓高壓小溪虗。薄靄輕烟畵不如。孤坐半簷茅更短。夕風吹雨濕床書。</text>
<title>贈封若</title>,<text>幽㞐聞築洛江干。可想囂囂自在安。籠野烟霞朝暮色。滿淵秋月古今寒。傳心事業書千軸。隨分生涯竹一竿。九曲巖門翁獨閉。水雲沙鳥夢中看。</text>
<title>遊武夷洞</title>,<text>武夷山下水如苔。偶爾來遊偶爾回。身世百年猶自得。莫誇麟閣與雲臺。</text>
<title>關東八景</title>,<text>永郞曾伴述郞遊。依舊烟霞幾百秋。玉竈霞丹眞怳惚。仙槎何處可淹留。海棠花發鳴沙路。越客松靑立鷺洲。石島崢嶸多異跡。長橋斜日更停輈。右平海越松亭危巖百丈聳庭前。碧海東頭太白巓。雲檻夜分三島月。風簾朝納十洲烟。潮光萬棹聲邊立。天勢千帆影外圓。取洗乾坤如可得。不憂夷夏混紛然。右蔚珍望洋亭萬景樓頭眼不竆。接天鯨浪怒鮫宮。升沉日月籠中入。浩蕩乾坤檻外空。浮海欝陵應似夢。沒雲歸帆任欹風。非徒擧此論形勝。雪岳崢嶸氣勢䧺。右扞城淸澗亭高壓東瀛畫閣新。洛迦峰影倒汀濱。撼天黑浪鵬摶翼。盪海紅潮日湧輪。楓岳白雲尋瀑客。梨花明月滿庭春。名區第一誰評品。畫入皇明動聖神。右襄陽洛山寺登臨不覺有淸緣。閑坐層巖百丈邊。石老江空雲萬古。杉垂松倒月千年。長橋落日孤僧去。細雨鳴沙立鷺眠。默數頭陀山下水。流爲五十涉來川。右三陟竹西樓桑溟無限大樓東。十里澄湖一鏡空。竹島鳴沙山影外。棠花眠鷺雨聲中。海含九万長天遠。波照三千出日紅。楣上碧桃花下句。仰瞻宸翰掛玲瓏。右江陵鏡浦㙜山納滄溟勢若封。依然西子淡粧濃。波心小島天慳勝。壁面丹書鬼護蹤。玉立萬二千皆骨。影含三十六芙蓉。四仙已去亭空在。坐弄琪花喚赤松。右高城三日浦誰將萬石束爲叢。見此方知鬼斧工。無乃媧皇橫鍊石。分明銀漢倒長虹。風驅雪浪來天上。鶴老雲巢叫月中。時有玉簫聲怳惚。永郞應返十洲東。右通川叢石㙜</text>
<title>濂滄津</title>,<text>待舟沙上睡。夢與白𩿨閑。忽聽漁歌起。殘陽隱碧灣。</text>
<title>宜春鼎巖</title>,<text>禹鼎當年厭向秦。海東漂沒幾千春。精金竟化江中石。屹立滄波不汚塵。</text>
<title>武夷山別李季甫 光浩</title>,<text>落日臨溪相送君。謾將勤學說慇懃。此間離合何曾恠。人事元同聚散雲。</text>
<title>韓柳塢東賚 箕錫 輓</title>,<text>從遊無復摻君裾。故舊人間痛漸踈。博學洞談千古事。聦明能誦五經書。風流湖海曾誰敵。心事氷壺亦不如。怊悵江南花柳好。暮年詩酒費吹噓。</text>
<title>戊申除夕。與汝三守歲于防禦山白雲庵。</title>,<text>吟筇到此十分安。山下狂塵一笑看。曉起隨僧無語坐。佛燈明滅白雲端。</text>
<title>雙溪石門</title>,<text>雙川漏出白雲深。學士荒坮倚碧岑。千載石門山不鎖。落花流水客重尋。</text>
<title>贈李翼天 鵬壽</title>,<text>花鳥春風一醉歸。離愁無限掩山扉。不宜久誤江湖事。分付烟霞護釣磯。</text>
<title>上書地主具侯 宅揆。請遞訓長。繼之以一絶。</title>,<text>東海歸來門獨閉。万千皆骨夢中新。招之欲問人間事。昨夜靑山月似嚬。</text>
<title>讀張良傳</title>,<text>恩深五世可忘耶。國破宜君不顧家。大槩男兒大地恨。秦車未碎博浪沙。</text>
<title>讀張儀傳</title>,<text>六里當年尙不欺。吾知信士是張儀。千尋楚水無情去。萬古靑山有九疑。</text>
<title>次洪學士畵會稽山韻 丙子之亂。世子大君。俱質于瀋陽。洪學士翼漢。以斥和被執時。遇越人孟永光。亦以楚囚來。而是善畫者也。學士因求畫會稽山。有贈詩曰。因君求畫會稽山。執玉遺蹤遠莫攀。曾是越王捿息處。欲令長在掌中看。盖有托意於吳越事也。千載之下。足以釀志士之涕。遂次其韻。又賦二絶。以志其事云爾。</title>,<text>畵出稽山山外山。當年應恨未能攀。分明翠黛渾依舊。千載愁容豈忍看。畫工只識會稽勝。移得會稽粉墨間。大槩會稽山有事。會稽山不會稽山。咫尺稽山碧萬重。越中深掛又形容。巖頭何用浮雲出。峯上無端月桂松。</text>
<title>和會稽蘓處士一渾 凝天 見寄韻 二首</title>,<text>昔歲空聞第一人。會稽雲月樂仙眞。餘生亦有分華計。欲得淵源滌世塵。能傳千載不傳心。宿昔風塵已賞音。玉韻投來雲水外。百年新契一般深。</text>
<title>智異山</title>,<text>千巖競秀白雲中。萬疊盤回氣勢䧺。流水疑從銀漢落。碧峯應與玉京通。山名大槩聞天下。仙景非徒最海東。不死靈芝靑滿岸。昔年何處住秦童。</text>
<title>宿中山村</title>,<text>寄宿名山夢寐淸。小窓秋夜欲三更。一輪明月千峰裏。靜聽風泉萬壑鳴。夜宿天王洞水邊。水聲擾亂易驚眠。綠蘿孤月微明處。山雨無時過天。</text>
<title>佛藏菴。次法領上人韻。</title>,<text>丈室談經日。靑春最少年。烟霞留衲上。松月曜毫前。喜遇名山裏。笑期瀑布邊。對床無外事。示我遠遊篇。</text>
<title>曺護軍 夏鼎 壽職慶宴韻</title>,<text>方丈山深淑氣留。百年挺出赤松儔。瑞呈南極星輝榻。慶洽君恩玉點頭。四座竆歡驕舞袖。三男獻壽錯觥籌。碧桃花下瑤池月。勝事何如此日遊。</text>
<title>寄贈曺上舍 夏長</title>,<text>問君何事出巖程。却恐襟懷惱世情。萬壑白雲深鎖處。洗心波月至今明。</text>
<title>贈別朴侯 泰三</title>,<text>欲送湖山百里春。一盃來餞別愁新。平生不識人間事。只爲斯民惜去輪。</text>
<title>見𩿨偶作</title>,<text>歲歲營營日日求。百年如此惚懷憂。世間獨有無心物。人是明翁鳥是𩿨。</text>
<title>題名搜勝㙜</title>,<text>一層靈境勝蓬萊。萬古仙㙜鶴幾迴。白石未消開闢雪。蒼嵒猶帶混沌苔。溪花亂落無風雨。洞水奔狂不電雷。黃葉昔年經過客。暮春今日又尋來。</text>
<title>尋眞洞</title>,<text>未識靈源若此深。淸遊半世莫如今。奇巖磨玉宜停杖。亂瀑鳴雷却洗心。岸上多生初見草。林間時有不知禽。携僧穩借禪房宿。松籟蕭蕭月掛岑。</text>
<title>次黃翼哉舟中韻</title>,<text>十里蒼屛石。分明粉墨圖。吾儕能有此。何必訪淸都。</text>
<title>寄默房寺。就軒和尙。辛亥五月。與田鼎漢。刻名于天皇洞石面。</title>,<text>名字天皇洞裏留。別來松月鎖仙區。靑山似識明翁恨。故遣淸川咽不流。</text>
<title>述懷</title>,<text>平生有願願如何。手倒黃河萬丈波。洗盡中原山與水。歸來方丈白雲家。</text>
<title>記夢</title>,<text>長城萬堞勢嵯峨。一夢分明渡鴨波。白髮將軍心慷慨。滿關殘月咽悲歌。萬堞蜿蜿枕海頭。朔雲燕路夢悠悠。皇明老將當關立。向月高歌㤪不休。</text>
<title>地主尹侯 基慶 輓</title>,<text>如傷如保浹仁恩。何忍操毫作誄文。靈鳳本非捿枳棘。賡歌終未和南薰。淸名万古留生犢。往事千秋有白雲。嶺路迢迢丹旐去。曉天薤露不堪聞。</text>
<title>無題</title>,<text>藏蹤不是出無輿。何事窮年守弊廬。世上啾喧誠可笑。莫如林下靜看書。</text>
<title>伽倻山</title>,<text>伽倻山水凈無埃。削玉崢嶸碧欲堆。風瀨飛湍鳴隱隱。巖門有路細回回。紅流滿壑當春暮。白石連溪勝雪來。千載仙蹤探可盡。與僧明日上雲臺。</text>
<title>紅流洞</title>,<text>伽倻高碧海東頭。千載崔仙宛舊遊。天地旣慳山水秘。烟霞深鎖石門幽。客探春景來三月。僧說紅流勝九秋。莫歎尋眞笙鶴去。當時物色喜分留。烟霞方丈幾吟呻。蠟屐倻山更採眞。疊石潭邊長噴玉。紅流洞裏本無塵。坮荒學士昇仙後。樹老珠師誦偈辰。隨處落花流水遍。宛然身在武陵春。</text>
<title>霽月潭</title>,<text>伽倻靈境隔人寰。一杖揮來破鬼慳。滿壑紅流花倒。揷天靑色雨經巒。神遊歷盡千秋勝。世外應無此日閑。塵土百年多少事。忽然忘却月潭灣。</text>
<title>入武陵橋</title>,<text>知是靈源在不遙。此身今入武陵橋。人間謾有荒唐說。應被羣仙拍手嘲。爲訪伽倻蠟屐催。問僧何處是仙㙜。白雲不盡藏眞境。露出虹橋引客來。</text>
<title>學士㙜</title>,<text>登臨何處意悽悽。學士臺荒曲水西。怊悵仙翁千古事。彩毫斜日謾吟題。</text>
<title>光風瀨</title>,<text>孤釰行裝慕壯遊。一筇今日入仙區。雙溪不盡人間累。更洗伽倻萬壑流。</text>
<title>上伽倻第一峯</title>,<text>直上亭亭萬仞擎。世人何足患天傾。石立巖奇竆造化。始知元氣大流形。</text>
<title>出落花潭</title>,<text>吟筇何事出遅遲。万景紛如觸目奇。無限落花巖畔恨。白雲流水杳前期。</text>
<title>噴玉瀑</title>,<text>無源一派忽飛空。十丈蒼巖掛白虹。天上銀潢如不漏。明珠碎落水晶宮。</text>
<title>上蘓利庵</title>,<text>雙泉擁石可言奇。聖賜金鍾尙在玆。玉洞朝雲猶未散。今宵無乃宿安期。</text>
<title>吹笛峰</title>,<text>仙驂不返洞雲冥。萬古空餘一髮靑。明月滿天松影亂。臨風如有玉簫聲。</text>
<title>露梁忠愍祠</title>,<text>忠武祠堂壓海汀。豊功萬古石崢嶸。潮聲尙帶英䧺怒。蠻臭猶餘戰血腥。氣射南天雲散合。寃深北極日陰晴。男兒宇宙誰無膽。別有今朝景慕情。</text>
<title>昌善津</title>,<text>看盡秋風錦岳回。仙巖幾處踏穿苔。昌津萬里無邊海。又棹孤舟泛泛來。</text>
<title>月出山</title>,<text>立立千峯聳海濆。登探靈迹愜曾聞。壯觀日月生層浪。奇遇神仙下白雲。石狀巖形飛欲去。水光天色杳難分。有僧指點東瀛外。鰲背蓬山隱暎云。</text>
<title>龍巖庵</title>,<text>嶽勢䧺盤大海湄。截然橫揷九霄危。蜿蜿萬峀雲耶未。立立千巖釰却疑。窟養金猪傷往迹。山開玉井想靈師。休言方丈三韓勝。能與金剛次第奇。</text>
<title>松廣寺</title>,<text>寺在漕溪萬疊深。國師遣跡有觀音。千年枯木無生滅。一箇靈珠翫古今。寶界留經香水凈。高禪傳法聽龍潛。沙門暫住探眞杖。怳惚烟霞惱客心。</text>
<title>九精菴</title>,<text>石榻雲㙜架絶巓。藤床巖戶宛居仙。靈泉貯在無源水。蒼壁縈回有別天。黃葉路深琪樹落。白頭僧坐佛燈懸。今從物外情緣盡。非學禪心共默然。</text>
<title>宿白雲山</title>,<text>百年皮幤愧無顔。大義專忘宇宙間。人世逃塵孤釰遠。仙區有事一筇閑。心隨逝水東朝海。身逐浮雲暮入山。到處逢僧多熟面。此生蹤跡幸相班。</text>
<title>開興寺。贈玉蘭上人。</title>,<text>每向晨昏禮磬撞。慈尊開化尙淳厖。靑眸爲進王孫飯。卓上香燈耀玉釭。</text>
<title>幽居雜咏</title>,<text>一炷爐香萬慮刪。洞天終日閉松關。靑山有意遮塵界。流水何心出世間。踪跡已隨林鳥秘。幽情分與嶺雲閑。淸風箕𤃡雖難及。回也簞瓠若是班。</text>
<title>過李遠漸 廣運 草堂</title>,<text>微風習習響園條。掩卷晴窓逸興饒。天外雷聲時隱隱。應知滄海急回潮。</text>
<title>漫詠</title>,<text>早着蘿衣不染塵。白頭閒作卧雲人。世間莫羡獜坮客。俱是曾經万死身。</text>
<title>憶關東舊遊</title>,<text>萬千峯色雪嵯峨。遊翫當年一屐過。桂月蘿風雲水勝。果無吾少赤松多。</text>
<title>敬次曾祖考龍岡先生韻</title>,<text>曾祖進士府君。嘗居楊州魚龍山。自號龍岡居士。一時文章。與仲氏農圃先生。有難兄難弟之穪。遭光海政亂。遂憂憤廢擧。無意世事。惟放情山水。吟咏自娛。嘗題一絶曰。辟糓子房遺世日。登山孤竹採薇辰。扶綱萬古憂長夜。憔悴元非楚逐臣。有詩稿幾卷。盡失於丙子兵燹。實爲子孫無窮之恨。僅有得於誦傳者若干篇。爲之追次其韻。因並書之。以存遺蹟云爾。先祖貞忠感鬼神。至今追憶痛生辰。男兒大節能如此。愧彼當年助桀臣。</text>
<title>又次梅月韻 原韻曰。雪壓亭亭松與竹。靑靑俱是歲寒姿。詩家淸賞知無數。月到梅梢分外奇。</title>,<text>平生托契於松竹。兩箇誰非可愛姿。別是梅花無點累。橫梢揷月十分奇。</text>
<title>又次大夫松韻 原韵曰。物性元來人莫奪。秦皇相逼一何愚。不緣獨秀風霜後。失節同歸莽大夫。</title>,<text>秦皇頌德非徒笑。可謂千秋萬世愚。木公自在雲山物。何事當年爵大夫。</text>
<title>又次送李通判歸江陵韻 原韻曰。簿領叢中度一秋。幾回歸夢到瀛洲。爭如投紱超塵世。鏡浦㙜前伴海𩿨。</title>,<text>玉鏡新磨鏡浦秋。人間仙賞是瀛洲。夕陽僧過鳴沙路。十里棠花點白𩿨。</text>
<title>次三淵山齋韻</title>,<text>雲裏秋山每寂寥。竹陰松影近庭交。空聞鳥語偏喧耳。知是虛簷有衆巢。</text>
<title>竹枝詞</title>,<text>二妃當年㤪。千秋寄竹枝。三更風雨夜。蕭瑟訴餘悲。</text>
<title>謹次三從兄露頂軒公韻</title>,<text>余幼少時。受學于露頂公。嘗見公題新曆一絶曰。余見江都錄。斥和大義明。如何賣國賊。正朔受於淸。余當時亦能壯其義。至今衰老不忘于心。中夜無寐。忽復念起。詠嘆之餘。敢步其韻。吾師露頂老。深痛在亡明。安得眞人手。腥塵快掃淸。</text>
<title>再過麻田碑</title>,<text>誰將蹈舞康莊語。忍向麻津石面銘。頭戴明天何許客。讀之嗚咽不成聲。</text>
<title>涵碧樓 吾先人。甞與陜川守趙景望。船遊於樓下。</title>,<text>先子文章世有名。伽倻何日浪遊淸。至今涵碧樓前月。猶帶烟湖舊跡明。</text>
<title>上李陶庵</title>,<text>泥塑春風識面遲。百年松月杳前期。仙筇莫住仙遊洞。九曲爭流一武夷。寒泉雲月卧高人。斯道存亡寄一身。若悔藏蹤猶不密。桂花開落武夷春。</text>
<title>見徽，欽二帝塚。感而賦之。六鎭古爲胡地。故至今有五國城遺址。</title>,<text>雙墓峨峨草木生。千年空有子䂓鳴。當時北轍無人返。漢月分光五國明。</text>
<title>次退溪先生陶山山梅贈答韻</title>,<text>幸與幽人得地宜。西湖庾嶺不須思。非徒書榻飄香可。何似踈枝帶月時。得爾寒棲物色宜。名山勝水更無思。香奇鶴外烟消夕。影妙庭邊落月時。</text>
<title>贈反觀齋趙仲孝 希閔</title>,<text>解榻無由更對吟。別來空鎖石門深。吾全性命逃塵俗。爾賦英才邁古今。九曲雲川宜把釣。一山松月可論襟。慇懃欲問先天事。流水仙源幾日尋。</text>
<title>韓揔管 範錫 輓</title>,<text>哭送將軍作誄文。將軍何下漢將軍。蹈危桑海千層浪。躡險燕山万里雲。壯畧不難淸宇宙。素心惟欲報明君。龍泉怒吼無人用。消息休令北虜聞。</text>
<title>寄史汝</title>,<text>俱老空悲鬂雪繁。舊遊如夢更何言。林猿澗鳥啼相㤪。桂樹桃花落幾番。明月有情留鶴洞。白雲無恙鎖巖門。仙山往跡重探到。爲泝寒捿九曲源。</text>
<title>贈李汝盎</title>,<text>歲暮無緣對謫仙。白頭衰病兩相憐。中宵只有浮雲夢。飛落東湖霽月邊。</text>
<title>偶賦</title>,<text>仁宅無人義路空。淸芬全沒是非叢。誰知世上紛紛者。盡入明翁一笑中。</text>
<title>呈嶺伯金 尙魯</title>,<text>首陽依舊武夷奇。千古遺蹤兩在玆。如使數間茅屋有。庶將蘿月寄生涯。</text>
<title>戱謝無庵老友譏余專取山水</title>,<text>任取名山債已酬。無翁何事向人尤。烟霞自在雙溪洞。雲瀑空懸雪岳流。鏡浦越松容易得。竹西叢石等閑留。箇中皆骨千峯勝。爲爾當年不盡收。</text>
<title>有感</title>,<text>皇明時事足長吁。文物衣冠掃地無。食祿羣䧺何碌碌。竟將天下與單于。</text>
<title>次韻。寄趙仲孝。</title>,<text>經年寂寞武夷居。忽見淸詩錦不如。雲水萬重誰得問。石門千古俗來踈。山薇孤竹生涯裏。松月羲皇物色餘。九曲寒捿能再訪。玄談太極可聞歟。</text>
<title>有懷</title>,<text>秋葉春花不負辰。更隨魚鳥許相親。誰知白首孤筇客。乃是皇明舊日人。袖裏龍光射斗牛。乾坤未雪丈夫羞。子䂓知我平生恨。明月靑山哭不休。</text>
<title>曉起漫賦</title>,<text>聞鷄睡起夜光闌。何事愀然淚不乾。天下卽今頭盡削。惟餘東魯舊衣冠。</text>
<title>屯鐵</title>,<text>杜鵑花裡竹筇投。十里靑山亂水流。人世奔忙堪一笑。百年誰得此閑遊。</text>
<title>輓權貫之 一亨</title>,<text>交遊人事一邯鄲。痛惜淸儀再見難。淇澳千年餘綠竹。謝庭今日茁芳蘭。生並癸亥情何極。北望丹邱淚未乾。早晩重泉同去就。隨君應上玉樓寒。</text>
<title>神興庵</title>,<text>神興庵在最深巓。居士重來景宛然。烟火不通開闢後。松杉已老混沌前。連溪瑤石應留雪。滿壑琪花別有天。洗耳巖邊塵想絶。徘徊斜日憶崔仙。</text>
<title>觀夜操</title>,<text>天設金湯險有餘。戎樓高出太淸虛。壘連萬竅星無數。堞掛千燈月不如。角語吹開風虎陣。釰光橫斜斗牛墟。鉋聲大發山河動。奔走魚龍失所居。</text>
<title>題大源溪邊盤石</title>,<text>白瀑紛成雪。明珠亂落顔。平生人世外。看破化翁慳。</text>
<title>次脫遠上人韻</title>,<text>垂老遐懷尙有餘。乘秋投到遠公廬。巖雲拖白迎鳩杖。洞樹將紅照雪裾。一縷香生靈雨夕。數聲鍾落法天初。慇懃細話多生事。案有蓮花玉軸書。</text>
<title>閒居雜咏</title>,<text>希年欠八鬂毛斑。纔保生涯九曲灣。天下豈無孤竹伴。人間又有武夷山。春花富貴何須念。凡楚興亡揔不關。讀罷悠然開遠眺。碧松巢鶴倦飛還。</text>
<title>佛日庵</title>,<text>佛日菴中坐整襟。二禪相對寂無音。雲山万疊僧同宿。星月三更鶴共吟。法𡇂灰殘驚一㥘。層巖瀑落翫千尋。吾閒若此何緣有。始識悠悠世外心。</text>
<title>贈別南宮高靈 億</title>,<text>可惜征驂不可留。洛城千里路悠悠。歸時試看前江水。無恨烟波揔別愁。</text>
<title>夢登首陽山。拜伯夷叔齊覺而有感。以記一絶。</title>,<text>大義堂堂日月臨。千秋空對卷中欽。神交幸托今宵夢。一片西山萬古心。</text>
<title>首露王陵 陵前有碑</title>,<text>荒陵寂寞點平岡。片石空傳首露王。覇業不過春草碧。幾人含淚度斜陽。</text>
<title>許后陵 后泊舟於明月寺前浦口。與王行昏禮於寺中云。</title>,<text>玉淸宮裏返仙靈。人世空留一壠靑。明月寺中花燭事。至今遺跡謾丁寧。</text>
<title>燕子樓</title>,<text>百尺平臨大海東。畫欄丹碧射玲瓏。假令白玉京仙見。應愧瓊樓制未工。</text>
<title>七點山</title>,<text>徐巿東來欲自謀。欺秦難得掩千秋。當時只播三神在。不說仙山七點浮。</text>
<title>過呂氏姊塚</title>,<text>平生骨肉隔東西。如昨容音一夢迷。落日行吟江上路。忍看原草碧凄凄。石砌荒凉一半堆。莘荑花落點蒼苔。可憐寂寂黃昏月。惟有孤猿自往來。</text>
<title>感懷吟</title>,<text>堯舜君民計未能。一瓢身世淡如僧。百年寥落男兒事。獨對江湖夜雨燈。</text>
<title>琶瑟山楡加寺</title>,<text>瑟山如髮勢崢嶸。下有東流洛水淸。雲裏千年藏古寺。碧松盤似老蛟形。</text>
<title>丹城龍興寺</title>,<text>看盡龍湫曲水幽。龍興今日又奇遊。東風昨夜蕭蕭雨。幾片桃花泛碧流。</text>
<title>過南江有感</title>,<text>殘月凄凉鬼哭啾。謾留遺堞壓江頭。堂堂義士千秋恨。嗚咽烟波不盡流。</text>
<title>庚子暮春。舜卿，昌擧乘興而至。共成聯句。</title>,<text>樹綠花殘岸岸春。卿。 斜陽驢背醉詩人。甫。 一尊佳會城南宅。卿。 無限韶光入句新。擧。</text>
<title>贈別姜甥 世殷 之京</title>,<text>莫說雲臺事。箕山亦有人。今將松月色。不欲換紅塵。</text>
<title>與郭仁卿 榮之 權貫之 一亨 會。宿嘉谷鄭士中宅。</title>,<text>臘盡江梅欲放花。話燈三老喜忘家。明朝共作東南別。何忍揮鞭出岸沙。</text>
<title>望白頭山</title>,<text>鶴野茫茫豆滿北。黑龍分作白龍湖。寧無一介英䧺在。忍使吾皇寄一隅。</text>
<title>山亭遇過僧</title>,<text>獨坐山齋愁送春。落花飛絮點衣頻。忽逢雲水悠悠衲。我亦悠悠雲水人。</text>
<title>對石鶴偶吟</title>,<text>睡起山窓桂影移。依然雙鶴共人飢。蕭然小逕生靑草。世上炎凉春自知。</text>
<title>次退溪先生夜起看月韻</title>,<text>獨坐山齋嶺月明。枝間宿鳥共無情。寒生石砌留雲影。夜寂蘿窓有水聲。因靜得眞知物妄。緣虛忘我覺神淸。花開葉落皆天理。不必悲形感此生。</text>
<title>太極圖</title>,<text>萬理同原出。開來說不長。人人一太極。物物卽陰陽。樞紐及儀則。三綱與五常。是皆天賦性。無忽亦無戕。</text>
<title>武夷精舍</title>,<text>何羡飄飄鶴上人。試看山水絶淸眞。分明宇宙今腥穢。天與名區㓗我身。</text>
<title>丁未正月。發關東行。宿深源寺。別李封若。此下係關東錄</title>,<text>東訪蓬萊碧海潯。仙山大盖萬千岑。人間亦有捿遅處。天下誰知感慨心。關雪未消頭欲老。嶺雲無限夢難尋。男兒自古剛膓在。一掬何須灑別襟。</text>
<title>次李仁叟 聖壽 贈別韻</title>,<text>手裏孤筇異俗裝。麻姑消息問金剛。秋風關外歸期晩。一曲離歌倍斷膓。</text>
<title>入匡廬山萬興寺</title>,<text>蓬萊歸路杳無窮。去去行裝指海東。山日欲西溪鳥返。喚僧飛策入琳宮。</text>
<title>修道庵</title>,<text>單瓢孤釰在腰間。物外烟霞一杖閑。今夜匡盧山下宿。不知明日又何山。</text>
<title>入鷲捿山靈鷲寺</title>,<text>蕭灑行裝竹杖携。遠遊曾不問東西。曺溪水碧諸天近。鷲嶺雲深客路迷。亂石崎嶇生屐響。征衣飄拂罷禽棲。松蘿何處鍾聲出。却恐斜陽欲漸低。</text>
<title>密陽道中。遇明月山僧。問靈隱寺。</title>,<text>日暮溪頭路忽分。行人側耳遠鍾聞。有僧指點靑山北。寺在白雲深處云。</text>
<title>宿慈氏山父菴</title>,<text>首露王都草一邱。興亡如此涕堪流。千年覇業今猶壯。落日風潮怒海頭。</text>
<title>臨鏡㙜。次崔孤雲韻。</title>,<text>孤雲臺下水溶溶。十里澄潭萬丈峰。有僧解識千年事。坐我蒼嵒說舊蹤。</text>
<title>入圓寂山</title>,<text>幸與三師氣味同。探眞千里一瓢空。飛筇暮入仙山裏。路指松雲萬萬重。</text>
<title>寂照菴。贈秋演上人。</title>,<text>登探成佛已忌緣。寂照庵中更學禪。僧老千年雲水窟。客來靈境雨花天。談經不覺心無累。今日應知世有仙。幸借蒲團終夕坐。瀑流聲亂未能眠。</text>
<title>月城</title>,<text>羅王陳跡有荒城。極目斜陽百感並。貝闕珠宮傾覇業。石梯雲塔困蒼生。居僧尙識千年事。坐佛應懷古國情。誰謂興亡渾寂寞。至今依舊暮鍾聲。</text>
<title>鷄林</title>,<text>從古興亡苦不齊。千年人事揔依迷。楊山瑞盡悲靈馬。金櫃光寒歎白鷄。廢堞鍾鳴殘月冷。空林鴉噪夕陽低。凄凉往跡無由問。歸去荒郊碧草萋。</text>
<title>瞻星㙜</title>,<text>此地繁華一夢凉。西城何處更心傷。當時太史瞻星宿。萬古荒㙜滿月光。恰似銅駝留漢土。應看丁鶴返遼陽。捐軀事佛皆同轍。尤笑豪奢景德王。</text>
<title>禪堂窟</title>,<text>壁露千層自作臺。禪居寂寞頓無埃。人間浪有三生說。世外今經幾劫灰。簷影時時松鶴過。簫聲夜夜海仙來。登玆一笑風塵事。欲閉巖扃永不開。</text>
<title>觀音窟</title>,<text>山深石路更淸眞。洞僻松陰絶世人。鬼秘仙區金片片。天開層窟玉鱗鱗。簷收劫雨靈芝綠。燈盡禪窓慧月新。惟有一僧雲霧裏。幾回蒼海變生塵。</text>
<title>含月山祗林寺</title>,<text>大壑爭流法界波。四山松檜欝嵯峨。春來別有奇觀物。五色花生一朶花。</text>
<title>宿雲梯山吾魚寺</title>,<text>此地應知護百靈。法師陳迹宛千齡。溪邊鐵壁當軒立。積翠浮嵐勝畫屛。雲梯山裏滯歸蹤。客裏酸寒老衲同。千里旅愁長短夜。一燈明滅雨聲中。</text>
<title>延日道中</title>,<text>西遊方丈又東還。期入仙區破鬼慳。山水係緣餘事小。乾坤無托此行艱。天長左海風濤外。日落關河雨雪間。蓬島三千歸路遠。前峯回首月重彎。</text>
<title>興海泉谷寺。憶故園。</title>,<text>茫茫雲海久相離。昨夢分明見小兒。寂寞禪窓無語坐。故園消息月應知。</text>
<title>泉谷寺井</title>,<text>遼天歸路二千長。水險山高雨雪凉。南望頭流何處是。碧天無際海茫茫。窓下盈盈數丈泉。泉從何處大源連。山僧只道波無竭。其上團圓有小天。</text>
<title>淸河內延山上龍湫</title>,<text>左海名山說內延。神龍異迹問龜淵。千尋瀑落虹垂洞。萬丈巖高玉揷天。眞境偶然閑坐我。赤松何必獨穪仙。靈區若此人來小。世事悠悠實可憐。</text>
<title>東海</title>,<text>一杖飄然大海東。洪濤萬里夕翻風。微茫始覺天包壯。浩蕩方知地負䧺。日月浮沉元氣裏。山河搖動怒聲中。平生亦有乘桴願。極目扶桑快我胷。</text>
<title>平海栗峴村</title>,<text>漁浦烟生暮色暝。千村殘店散如星。波頭杳杳雲帆影。天外依依馬島靑。出沒輪翻驚曉日。往來潮怒聽風霆。多少名區知遠近。去去棠花繞海汀。</text>
<title>望洋亭</title>,<text>俯卽重溟仰太淸。迢迢南斗與人平。日沉有限知天盡。水濶無窮㥘地傾。萬棹聲邊層浪立。千帆影外怒潮鳴。男兒宇宙玆遊壯。白衲催歸不下亭。斜陽欲去更淹留。快意渾忘遠客愁。人物古今佳麗地。山河東國最名區。鰲頭海碧風驅浪。鶴背雲晴月滿洲。浮世百年能幾日。吾生幸卧此仙樓。</text>
<title>蔚珍途中遇雨</title>,<text>不知其是不知非。物外生涯已息機。千里金剛關海路。夕陽疏雨與僧歸。</text>
<title>遇雪。宿太白山。</title>,<text>西遊壯志自非遷。東蹈初心本慕連。太白山中僧與宿。滿窓風雪泣燈前。</text>
<title>天笁山佛影寺漫興</title>,<text>千里行裝一杖輕。爲看名勝到東溟。窮探雲水千年寺。高卧箕城萬古亭。臘屐何嫌登險急。仙區不得秘眞靈。可憐身世如斯老。顔色槁枯鬂髮星。</text>
<title>太白山漫興</title>,<text>名勝東關滯客輈。海天看月又如鉤。雙鞋踏弊千山石。一杖輕淸萬水流。世上昇沉何許事。此間搜索十分幽。更聞佛影多仙景。明日登臨快意遊。</text>
<title>箕城途中 平海古號</title>,<text>儒䆁雖殊氣味同。旅遊千里一瓢空。微茫碧海仙槎外。迢遞歸程太白東。大抵人心餘古道。洽然僧敎有西風。堪憐日暮無依宿。何處村狵吠巷中。</text>
<title>觀海</title>,<text>千丈層潮湧海濆。驅來沙岸勢將呑。風生鵬翼雲雷怒。浪打天門日月昏。地軸欲傾三島沒。鯨鯢失所六鰲奔。燈前客枕難成睡。淅瀝聲中或喪魂。</text>
<title>眞珠途中 三陟別號</title>,<text>欲訪蓬萊物外天。一筇東海路茫然。此去分明山月夜。永郞迎笑碧桃前。</text>
<title>竹西樓。次栗谷先生韻。</title>,<text>抱水層嵒上下連。曾經神斧幾千年。淸光戶近頭陀月。爽氣軒臨五十川。埜店烟生踈雨後。虹橋人去夕陽邊。依然白玉仙樓界。投到應知有凈緣。</text>
<title>頭陀山</title>,<text>踏盡頭陀萬峀奇。石間巖隙柏參差。湫穿百丈龍吟壯。壁聳千尋鶴夢危。開闢以來人未到。天皇之後鳥無窺。論山始訝僧言誕。若此深䧺政不知。</text>
<title>臨瀛途中。有懷偶吟。</title>,<text>宇宙捿遑一丈夫。百年身世可長吁。西瞻魏闕頭回數。北望燕雲釰怒呼。大禹山河窮遠眺。皇明日月撚霜鬚。同羣鳥獸元非幸。誰識時時泣路隅。</text>
<title>寒山寺 在寒松亭</title>,<text>暮越㙜山天畔高。寒山寺裏弄吟毫。滄波日影翻金塔。靜夜松聲動海濤。關外流傳名勝處。古今來去幾英豪。孤僧坐說千年事。龕下靑燈向客挑。</text>
<title>鏡浦㙜 在臨瀛</title>,<text>分明西子理仙粧。玉匣新磨一鏡光。小島橫邊雲淡淡。千帆歸外海茫茫。鳴沙白鳥雙飛影。踈雨棠花萬朶香。石老湖心虛月照。不知何處問紅郞。</text>
<title>月精寺</title>,<text>五臺名勝月精寺。居士來投日暮時。借問神仙何處在。昔聞山水十分奇。雪深古壑僧歸路。雲掛蒼松鶴宿枝。憇卧碧霞淸影裏。此生踪跡有誰知。陰森大檜老千株。掩日蒼藤亦半枯。山下溪雲晴不散。月邊松鶴夜相呼。當庭金㙮經灰㥘。滿壁龍蛇壯畵圖。卓上奇花紅映綠。屹然三佛共跏趺。</text>
<title>五㙜山寂滅寶宮</title>,<text>誑誘愚氓僞敎傳。誰知禍福本由天。麻絲粟米人常事。父子君臣理自然。不幸始生堯舜後。如何未定禹湯前。山林謾作黥奴窟。浪設淫祠玉帛捐。</text>
<title>過峴山 襄陽別號</title>,<text>落日欲沉峴峀傍。山翁行色一筇忙。風流頓减靑蓮士。拍手街童笑蔽陽。</text>
<title>襄陽途中。遇寒食。</title>,<text>今年寒食襄陽路。一㨾今人與古人。芳草落花誰上墓。故園回首倍傷春。</text>
<title>五峯山洛迦寺</title>,<text>洛寺平臨地盡陬。桑溟寥濶六鰲頭。尙傳肅廟當時句。方識東韓第一區。窓外三山雲隱映。檻前紅日浪沉浮。梨花亭上披襟坐。仙償何須願十洲。天濶東南碧海隈。畫樓高處容徘徊。千秋玉藻揮神筆。一樹梨花宛舊臺。日出雲收金作塔。月明潮怒夜驅雷。人間自此歸心絶。欲逐浮丘去不迴。</text>
<title>洛山寺賓日寮。謹賡。肅廟御製板上韻。</title>,<text>千鬟立立揔瓊峯。瑤海茫茫瑞霧濃。月滿梨亭花影亂。依俙仙侶夜相逢。</text>
<title>洛山寺梨花亭</title>,<text>宸遊𨓏跡尙分明。庭畔梨花一樹橫。桑海當前紅日出。雪山臨北白雲生。天光欲沒千颿影。旅夢頻驚萬棹聲。人世淸遊眞快濶。浪吟亭下笑浮榮。</text>
<title>梨花亭。贈思玉上人。</title>,<text>洛山第一景。山僧謂余曰。滄波日出天。滿庭梨花月。</text>
<title>雪岳山</title>,<text>石石嵯峨面面新。無花無木本無春。白雲半掩千峯色。山意分明避俗人。岳勢䧺盤大海隈。金蓉千朶絶塵埃。尖峰何處將飛去。危石分明欲墮來。瀉壑淸泉爭噴玉。落天流瀑却喧雷。白雲一半藏眞面。無乃羣仙向客猜。</text>
<title>神興寺漫吟 在雪岳山</title>,<text>此地名山甲海東。幾年空碧夢魂中。爭言雪岳眞靈最。果與金剛表裏同。瀑布應從銀漢落。瓊峰遙與玉京通。吟筇穿到烟霞窟。閑卧龍堂聽暮鍾。</text>
<title>雪岳山雪夜偶吟</title>,<text>飢不能舂凍不裘。此翁身世劇悠悠。大明日月頭將白。東魯山河足遍投。人事黃粱悲一夢。仙區勝跡感千秋。捿遑宇宙專無托。寧欲乘桴泛碧洲。</text>
<title>吐仰城瀑希 在雪岳山</title>,<text>亂瀉遙岑勢若傾。漏雲漱月下崢嶸。靑大倒掛長虹影。白日空飛急雨聲。銀漢無津通一脉。仙槎有路屬三淸。時來又作神龍戱。口嘖明珠萬斛橫。</text>
<title>雪岳山五歲菴。贈自諶上人。梅月堂所居處</title>,<text>琳宇曾經幾㥘灰。天慳凈界有何埃。鸞聲仿佛香爐月。鶴駕依俙萬景㙜。靈壑未消開闢雪。幽溪猶碧混沌苔。巖扃寂寞仙僧去。石榻松花亂落來。</text>
<title>雪岳山</title>,<text>雪岳崢嶸大海東。千峯奇秀似芙蓉。巖巖萬古人同老。閱歷皇明不改容。</text>
<title>萬景樓</title>,<text>登臨一望水天空。万態千容浩不窮。黃鶴樓低吳楚北。岳陽軒落鰈鯷東。玉妑喚出滄溟月。銀屋驅來萬里風。名勝人間斯第一。古今留滯幾英䧺。</text>
<title>雲根亭。次百淵韻。</title>,<text>高亭四面揔新顔。仙景東關最此間。滄海竆邊惟出日。碧天低處更無山。金剛秀色當虛壁。雪岳寒流注曲灣。瑤石瓊沙渾皎皎。白鷗飛去又飛還。</text>
<title>眞珠雲興寺</title>,<text>烟霞寂寞鎖龍堂。頭白孤僧宿上房。有意明朝呼我去。溪邊指點紫檀香。</text>
<title>金剛山鳥啼菴</title>,<text>回溪不盡碧峯低。萬朶花開有鳥啼。客到僧還山日暮。一聲鍾落白雲西。</text>
<title>高城三日浦</title>,<text>鏡裏層巖自作峯。一樓前後寫花容。淸光榻近波心月。翠色軒低石面松。異事流傳三日浦。丹書依舊四仙蹤。扁舟更泛靑蓮興。泉寺微風送暮鍾。</text>
<title>四仙亭 四仙名。永郞，述郞，安詳，南石行云。</title>,<text>東關第一此仙區。松老層巖花暎樓。畫棟應同黃鶴勝。扁舟何似四仙遊。依然明月千年事。不盡滄波萬古流。却向蓬萊歸計少。棹歌終日倚汀洲。</text>
<title>鉢淵寺</title>,<text>山容如玉立嵯峨。幸趁東風此一過。萬壑身登經雨石。千溪足涉落花波。春晴綠杖雲無盡。夜宿何庵月最多。隨去永郞雖未得。願從仙衲老松蘿。</text>
<title>通川叢石臺</title>,<text>臨汀萬石森如束。下揷滄溟上彼蒼。萬古山河撑鐵柱。千年宇宙積虹樑。螺鬟縹緲千尋直。禹斧嵯峨六面方。可惜異珍空棄擲。持歸還欲獻媧皇。六面蒼頑忽聳高。來看東角却忘勞。䧺盤萬古成坤軸。屹立千秋抗海濤。恰似天邊橫鍊石。分明波下護神鰲。心驚不覺躕躇久。日暮蘋風滿客袍。</text>
<title>喚仙亭</title>,<text>平臨三島洞天根。立石橫空又徹坤。滄海月明波嚙壁。扶桑雲破日翻軒。詞人韵釋爭留句。羽客仙驂宛有痕。名勝三韓斯第一。蓬萊方丈不須論。</text>
<title>歙谷侍中臺</title>,<text>行到東溟日出隅。仙區別有侍中㙜。三韓地絶人誰過。一片壇荒鶴幾回。雲鎖古汀層石老。月明滄海怒潮來。當時謝屐空留跡。風雨年年長碧苔。去去汀沙明似雪。海棠花裏鶴翩翩。臺荒萬古星霜後。石老千秋日月邊。地近蓬萊籠瑞霧。水連瓊海駐遊仙。三淸自此無多遠。直從靈槎欲上天。</text>
<title>瀑布菴</title>,<text>雕窓畵壁照輝煌。繞路金沙側岸傍。庭下月明松有影。石頭風動桂飄香。虹光白瀑橫千嶂。雪色層巖老万霜。數箇閒僧無事睡。碧嵐晴霧護龍堂。</text>
<title>山暎樓</title>,<text>巖巒回互揔瓊瑤。琪樹䓗籠晝寂寥。石效媧工經鬼斧。樓從蜃制壓虹橋。侵軒爽氣山橫影。上榻寒光月滿霄。不盡今辰探勝興。正陽明日更逍遙。</text>
<title>松林庵</title>,<text>溪路纔通壁畔門。一菴幽處杏花繁。香生綠岸仙芝老。影落蒼藤日月昏。戴雪奇峯難辨色。漏雲流水不知源。嵒藏五十三諸佛。僧說居中是世尊。</text>
<title>摩訶衍</title>,<text>萬二千峰玉揷高。東臨鯨海壓金鰲。浮雲本不隨風去。白雲曾無向日消。欝欝松凉僧宿窟。飄飄霞掛鶴巢梢。仙簫一曲來何處。花發瑤㙜月滿霄。仙境烟霞最此中。百年何幸一投筇。踈松夜韻香爐月。奇石天懸穴望峯。間壁楓杉千障繡。隔窓雲礭萬波舂。蒲團共伴高僧宿。旅枕寒多睡未濃。</text>
<title>皆骨山</title>,<text>皆骨人間獨有名。扶桑咫尺石崢嶸。蜿蜿萬峀雲應去。立立千巖雪互呈。天地中分來北極。金鰲下戴壓東瀛。琪花影裏羣仙老。鶴叫香爐霽月明。</text>
<title>安心庵</title>,<text>黃庭誦罷卧瑤坮。何處鸞笙一曲來。明月碧桃花影亂。永郞應與述郞回。</text>
<title>凈心庵</title>,<text>巖洞寥蓼水自流。雲中萬古三臺屹。僧言月白風淸時。鶴駕鸞驂來怳惚。</text>
<title>眞佛菴</title>,<text>壁擁山回餘萬疊。庭前有石三峯立。孤僧見客不相談。白日閉窓看貝葉。</text>
<title>上白雲菴</title>,<text>苔碧巖溪僧閉門。小軒晝靜幽禽喧。忽然不見庭松色。松上飛來何處雲。</text>
<title>靈源洞</title>,<text>又向靈源洞裏來。蒼崖幾處踏穿苔。磨雲萬丈金沙窟。徹壑千尋玉鏡㙜。峭壁分明當楚。爭流堪足比天台。仙庵靜對閑僧坐。鳥自無心花自開。</text>
<title>表訓寺。有懷偶吟。</title>,<text>頭白皇明一丈夫。爲憐山水到東隅。金剛勝翫探龍瀑。嶺海歸心聽鷓鴣。月壑驚眠風罄落。雨窓無夢佛燈孤。從遊圖斧元知忘。誰識乾坤泣暮途。</text>
<title>長安寺山映樓。次淸什上人韻。</title>,<text>離懷無恨更登樓。却恨仙山條忽遊。萬二千峯如送我。披雲天畔露頭頭。</text>
<title>須彌洞。贈性一上人。</title>,<text>寂寞孤菴近紫冥。滿山風月盡輸扃。溪雲捲處鼯懸樹。花雨飛時鶴下庭。萬派淸泉鳴曲曲。四邊奇石立亭亭。仙僧笑進香茶椀。落日吟筇更暫停。瓊峯縹緲東瀛畔。雪滿千巖雲滿壇。玉洞仙來笙鶴囀。夜深月照天風寒。</text>
<title>望軍㙜</title>,<text>層巓才過又層巓。頭白巉巖鳥道邊。側度雲梯無下土。仰攀鐵索上靑天。遙通碧海東西北。歷數羣峯万二千。擧目何徒論勝槩。神州回望涕潸然。</text>
<title>踰內水岾</title>,<text>壁路高低大嶺垠。瓊林掩映紫檀云。四時白石看猶雪。萬二奇峰動卽雲。雙屐踏來飛瀑濺。一筇揮處碧霞分。世間消息從玆隔。浪子啾喧耳不聞。</text>
<title>永郞㙜</title>,<text>須彌谷裏無人過。立立奇巖千丈屹。淸夜永郞來洞天。碧桃影落瑤坮月。</text>
<title>南漢山城</title>,<text>千丈高城百丈溝。登臨底事涕橫流。烟霞慘惔雲屯日。甲馬蒼黃月暈秋。地利從來穪險固。人和非是賴長籌。天磨失守嗟何說。擧目山河尙帶羞。</text>
<title>過鍾樓</title>,<text>紅塵九陌返遐蹤。去國悲懷出晝同。行色遲遅南郭路。歸心望望白雲峰。瓢筇可耐離辰北。錦水如何走海東。魏闕五雲從此遠。無端有淚自沾胷。</text>
<title>俗離山舍利閣漫吟</title>,<text>跨巖捫壁伴僧行。隨步筇音落石淸。水向人間鳴不已。山離俗子立無情。瓊岑瑞草萋萋碧。琪樹晴雲片片橫。寄宿仙庵仍少睡。石門蘿月夜微明。</text>
<title>詠懷 關東錄止此</title>,<text>富貴如浮雲。功名同落葉。空將無限懷。雪嶽山中泣。</text>
<title>感古</title>,<text>掩卷窓燈夜已深。如何一笑更長吟。乾坤得失無時定。往者英䧺浪用心。</text>
<title>白馬江</title>,<text>白馬江奔半月斜。荒臺枯木有啼鴉。凄凉日暮扶蘓屹。千古愁客㤪落花。</text>
<title>敎子求仁</title>,<text>吾將何語面諭諄。雖斃無違一箇仁。人世若論奇貨重。夜光明月亦非珍。</text>
<title>寄贈許學膺 濂</title>,<text>催回雪棹剡溪東。嶽麓奇遊片夢空。宛是襟懷相對處。夜來明月上梧桐。</text>
<title>寄許君則 榘</title>,<text>螢榻無緣共切磋。淸儀空入夢婆娑。幽㞐一倍相思恨。歲暮吳山雪月多。</text>
<title>次林上舍 薰 韻</title>,<text>第一西湖士。南來郢雪高。誰憐㞐木石。惟幸屈劉曹。飄轉經夷險。沉吟費冶陶。暮雲多楚峀。新月滿吳臯。竆欲含張舌。寒無贈范袍。傷心今夕別。何以送勞勞。</text>
<title>憶亡兄</title>,<text>靜念平生感淚凝。只敎顔面夢相承。心中別有依然事。雪壑風窓共一燈。</text>
<title>過黃柳津</title>,<text>烟波萬頃濶。一葉孤舟遅。鴈陣斜斜外。千峯落照時。</text>
<title>次吳思湖送鄭桐溪謫濟州韻</title>,<text>欲浪迷茫苦海津。綱常廢絶國無臣。三韓萬古餘元氣。血諫當年不顧身。</text>
<title>次許滄海 格 送金息庵錫胄使燕京韻</title>,<text>微物蔡花猶冋日。自然江漢亦宗朝。可憐將幤淸城老。何面西行鶴野遙。</text>
<title>遊義谷寺</title>,<text>無語靑山無語吾。相看不厭更踟躕。自來自去心自樂。世上何人泣暮途。</text>
<title>河澤漸 潤碩 草堂咏花</title>,<text>當軒梅與碧桃隣。淡白深紅次第新。姸態雖均香自別。莫言同作一般春。</text>
<title>次河聖休 應明 壁上韻</title>,<text>人能居敬又明誠。道可由行德可成。然後方爲大事業。莫營浮世一時榮。</text>
<title>與姜甥 趾殷 遊義谷寺</title>,<text>春殘花落僧吟苦。地僻林深鳥夢牽。對坐禪樓談笑穩。世間風雨隔茫然。</text>
<title>次金三淵 昌翕 屛山韻</title>,<text>寄跡金剛避官津。凄然星月耀千春。堪憐水穴風巖裏。寂寞三韓第一人。</text>
<title>次三淵長安寺韻</title>,<text>三淵金處士。霞氣染容顔。用力文章境。存心義理關。千巖雙屐弊。萬壑一筇閑。景仰平生夢。長懸雪嶽山。</text>
<title>義谷寺。贈妙香僧聖一。三首</title>,<text>一杖單瓢無定㞐。萬山松露濕雲裾。人間富貴功名事。果見秋毫不與渠。我亦馳情物外天。百年心月靜中圓。人間憂惱猶難脫。羡彼禪家頓絶緣。未見金剛與妙香。妙香何似彼金剛。他年欲訪三花節。何水何山是去程。</text>
<title>偶吟</title>,<text>非惟一氣始成形。知此何難辨色聲。願莫離心天命外。花甁便是底花甁。秪憂富貴不如人。竭力經營日苦辛。余謂平生宜自㓗。寧求外物却忘身。</text>
<title>觀水樓。贈別愼黃臯 守彜。</title>,<text>觀水樓中兩白頭。一尊離合意悠悠。汀花泣露波嗚咽。不獨山愁雲復愁。</text>
<title>自警</title>,<text>戒之在隱微。可畏天人際。雖欲欺吾心。其能欺上帝。</text>
<title>看易</title>,<text>披得羲文詠括囊。更從奇耦察消長。柴扉獨掩秋山雨。終日齋心默炷香。</text>
<title>白馬江</title>,<text>宮虛草碧雨聲愁。半月城空白馬流。舟子傷心停棹語。繁華無過義慈侯。</text>
<title>偶吟 三首</title>,<text>挈家遯迹水雲傍。夕釣歸來睡草堂。看取百年天下事。此心惟欲保綱常。飽喫黃粱讀古書。一竿烟月釣前湖。默然點檢人間事。至樂分明此外無。神州北望涕潸潸。百載深讐痛未刪。萬古綱常宜自保。淸風何必讓西山。</text>
<title>幽懷</title>,<text>食有山田飮有泉。百年丘壑樂夫天。淸風萬古吾無讓。欲挽菁川作穎川。平生樂處僻而幽。江上荒田好自耰。牛下何人歌白石。不堪回首笑千秋。</text>
<title>追次趙一峯顯期。贈別吾先人韻。</title>,<text>忽見峰翁句。不禁感愴情。追思坐長夜。風雨滿孤城。</text>
<title>道興江亭</title>,<text>堯舜君民我未能。百年東洛伴漁燈。病中相問來舟子。老去同懷見嶽僧。烟浪倒流江十里。釣磯橫立石三層。此間亦有無窮樂。月滿虛窓卧枕肱。</text>
<title>仙遊洞。流觴曲水。</title>,<text>笑坐流觴曲水濱。此間閒事最仙眞。淸波白石桃花上。物▣依然癸丑春。</text>
<title>三壯寺</title>,<text>探眞重向法天行。默數光陰十載傾。入洞不知前去路。上樓依舊暮鍾聲。</text>
<title>獐項洞</title>,<text>疊巘叢巒勢未齊。雲梯石棧少攀躋。林深谷靜經千劫。鼯不驚人鳥不啼。</text>
<title>三壯寺。贈運上人。</title>,<text>窺得天慳忽破眞。削巖懸瀑詠中新。山僧莫問何如客。半世江湖放浪人。</text>
<title>吾師露頂翁見臨。顔髮衰白。已非吾挾書之日。感懷賦此。</title>,<text>水石依然目尙存。舊遊何處不留痕。當窓梅樹臨軒竹。已閱風霜作老根。</text>
<title>詠懷</title>,<text>變夏爲夷近百秋。如何豪傑苦無謀。相逢莫說中華事。纔說中華淚不休。風雨中原事可憐。百年被髮足潸然。報仇雪恥平生志。莫謂無心對卷眠。</text>
<title>燈下感吟</title>,<text>獨掩柴扉山夜時。北風蕭索動庭枝。燈前抱膝仍流涕。大丈夫心誰得知。</text>
<title>贈朴美叔 亨彦 鄭仲雲 相夏</title>,<text>襟懷相許百年間。一榻同盃笑語閑。漏盡江村鷄欲唱。小窓燈暗月窺山。</text>
<title>白雲庵</title>,<text>步上白雲天不尺。白雲庵鎖白雲間。白雲長在僧常靜。僧與白雲一槎閑。</text>
<title>幽㞐</title>,<text>生涯自足一簞飄。至樂無如處寂寥。天下猶爲身外物。巢翁曾不受於堯。</text>
<title>洗心亭</title>,<text>來醉古亭紅葉秋。一源寒玉洗心流。依然回首塵鬟外。堪笑當年有底愁。</text>
<title>讀周易</title>,<text>一理消長往復還。月盈如鏡又如彎。千秋絶學無人繼。自愧優遊影響間。</text>
<title>贈別文瑞 龜年 還鎭岑</title>,<text>佳節三三歲甲辰。對床何事倍傷神。雲雨防山今夜後。一天孤月兩鄕人。</text>
<title>效遊仙謠</title>,<text>鶴駕朝眞歸太虛。瑤壇夜靜森星月。碧簫聲歇天風吹。玉珮響寒雲海濶。</text>
<title>示諸子</title>,<text>相在家中何所藏。獨留風月滿林塘。寧無憐爾飢寒意。只恐經營反有殃。</text>
<title>雨後獨坐</title>,<text>幽眠晩罷竹窓間。披卷微吟覺自閑。夕照滿簾簷有溜。不知雲雨過何山。</text>
<title>戒言</title>,<text>鸚鵡能言禍自臻。桑龜有語亦戕身。良圖可戒金緘口。寧學當年示舌人。</text>
<title>佛日菴</title>,<text>瀑落鄰蛟窟。巖高近鶴巢。雲深僧閉戶。秋老桂花梢。</text>
<title>適意</title>,<text>天高身可立。地大足可舒。兩間生日月。光明亦有餘。</text>
<title>詠鸎夢中作</title>,<text>得意翩翩谷裏鸎。暖風晴日有餘情。幽林深樹宜藏體。何事遷喬自喚名。</text>
<title>道心</title>,<text>濶水無風波不生。滿源秋月十分明。方知鏡面淸虛裏。過鳥浮雲揔外形。</text>
<title>庭梅</title>,<text>江城春雨夜霏微。忽見寒梅雪滿枝。物性不隨時態薄。草堂重返舊年娑。</text>
<title>弊袍</title>,<text>裁新晩舊亦無由。弊袍單衫近十秋。千載子陵猶勝我。釣㙜風雪有羊裘。</text>
<title>大報壇</title>,<text>八路咸寧賴聖靈。至今仁愛浹遺氓。仰看大報皇壇屹。萬古昭昭日月明。</text>
<title>次梅月堂平海越松亭韻</title>,<text>僧言名勝越松亭。十里𩿨沙與鶴汀。西望碧海薇茫外。天接滄波一色靑。</text>
<title>春晝</title>,<text>白日柴扉掩小坡。一床書外室無他。簷前忽過何山雨。睡起梅香便覺多。</text>
<title>理氣詠</title>,<text>一理初爲萬化原。氣隨那裏始形存。世間無物無斯理。斯理應從靜處看。</text>
<title>聞杜宇</title>,<text>四海寧無一義士。百年長作會稽捿。東風杜宇知吾恨。明月靑山竟夜啼。</text>
<title>仙巖寺千佛殿。贈等遠上人。</title>,<text>閒談三夜伴燈輝。南北今朝愴別歸。莫謂相忘消息絶。百年松月夢依依。</text>
<title>錦山</title>,<text>一杖南來錦嶽陲。千年仙躅見無疑。兩虹門對天留勝。九鼎峯高地護奇。日月巖邊香霧濕。蓮花臺上瑞雲遅。世尊何處行舟去。碧海雙巒杳似眉。</text>
<title>兜卛庵</title>,<text>靜聽踈鍾坐法筵。人間回首政茫然。身遊萬古神仙窟。眼濶東南日月邊。琪樹香飄三島霧。蓬山靑隔十洲烟。更探石舸流傳事。僧亦依俙不記年。伽倻方丈昔投筇。異跡今探錦岳東。日月浮沉波浪上。蓬瀛隱見海雲中。當時往來乘槎客。底處躕躇採藥童。塵土百年悲失所。此間肆意挾天風。</text>
<title>菩提菴</title>,<text>越海尋眞步屐忙。秋入瓊岑桂葉黃。日出桑枝知地盡。雲收鰲背覺天長。蓬萊方丈今何處。越界吳疆兩杳茫。頓忘人間風雨事。翛然今夕睡藤床。</text>
<title>九井峰</title>,<text>玆巖從古號仙區。爲擲吟筇趁仲秋。海碧三千紅日出。雲收九萬太虛浮。橫眉玄圃瀛洲嶼。泛葉吳商楚客舟。宇宙東南看盡後。更聽仙語卧仙樓。</text>
<title>兜率庵。贈孟宗上人。</title>,<text>萬丈孤庵大海邊。白雲深裏與僧還。世間未有神仙已。如有神仙我卽仙。千年庵在白雲隈。巖作蒼屛石作㙜。南望大洋三點碧。問僧何處是蓬菜。</text>
<title>碧海菴</title>,<text>禪菴高壓曲灣幽。萬里天晴碧海秋。窓外三更無限月。卧聽漁子語孤舟。</text>
<title>天子庵。牛頭梅檀香木。</title>,<text>移來雙樹問何時。細葉孫根有異姿。三島祥雲蒸玉甲。九天香露浥瓊枝。當年偸得生成妙。此地偏留造化奇。千載長爲人愛惜。摩挲宛若對珠師。</text>
<title>天冠寺</title>,<text>月出東山冠嶽橫。祥光佛日耀千齡。丹禽麓靜留靈跡。白馬經來悟衆生。恠彼老巖疑是虎。屹然蒼石落何星。薰香古殿隨僧坐。萬籟無聲慧月明。</text>
<title>入白雲山黃龍寺</title>,<text>前程專賴兩師行。物外仙區一杖輕。欲訪黃龍須側耳。白雲何處暮鍾鳴。</text>
<title>仙巖寺。贈冠雲上人。</title>,<text>我師知我何如者。風雨人間事不關。看他寂默元同體。非學禪心對佛閒。</text>
<title>玉泉寺。贈脫遠大師。</title>,<text>認到眞空十地閒。烟霞古色秀眉間。心同逝水渾無累。身學浮雲本不關。一夜懸燈參法席。百年分手憶何山。前期可待三生得。莫把離愁上爾顔。</text>
<title>幽㞐</title>,<text>與世無爭物。吾生孰是非。江湖頭欲白。烟雨一簑衣。</text>
<title>月牙山土窟。贈月明首座。</title>,<text>道體宜求性命初。吾心曾豈墮空虛。丁寧彼我淸明事。不在槁枯寂滅餘。</text>
<title>餘航山義相臺</title>,<text>義相仙㙜鎖碧岑。一筇花雨客重尋。閑排月戶僧同話。靜步星壇鶴共吟。萬劫灰忙悲得失。滄溟粟杳笑昇沈。此心已在無形外。耳聽長松太古音。一片層巖萬古蒼。義仙遺跡小㙜荒。山深古壑禽心靜。月滿踈松鶴夢凉。玉局聲中驚浩劫。金鰲背上感滄桑。坐來無語靈機寂。風雨人寰隔杳茫。義相靈師去莫還。古菴空在白雲端。靑囊秘𧗱曾餐玉。法竈餘香舊鍊丹。鬼護烟霞留勝地。客憐松月上仙壇。閑隨雪衲同眠處。風露凄凄不勝寒。千尋鐵壁一仙亭。万疊雲巒作翠屛。眞境宛然前物色。此間應有舊精靈。松含霽月依巖角。客伴孤僧掩石扃。世外風塵何與我。整襟終夕對黃庭。昔時仙錫此倘佯。一鉢生涯但玉漿。惠鑑眞空登十地。法言香海泛慈航。千年異跡雙松在。萬古仙居老石蒼。羽盖鸞驂今不返。壁間空照一燈光。孤庵隱映碧蘿邊。仙鶴何時去上天。幻學空傳談栢日。多生誰記拈花年。烟霞客拾靑囊詠。松月僧揮白拂眠。坐掩石門雲影裏。此身應似一高禪。道氣仙風說兩翁。今來寂寞古琳宮。靈筇已解巖邊虎。淸範應聞壑底龍。陳迹尙留松月白。生涯還與水雲空。百年竟負傳燈願。淚滴三花一朶紅。千年庵古小泉淙。中有孤僧禮磬撞。山近嵐光時上榻。月明松韻夜侵窓。人間勝賞仙區一。天下興亡客淚雙。閒掩石門無語坐。白雲深處睡靈狵。松月巖雲皆可樂。我今何事一唏噓。深嗟薄薄淆風末。不見煕煕太素初。天地已非堯舜物。山河未免犬羊居。平生一掬男兒淚。獨對龕燈盡濕裾。怊悵靈師去不還。星霜已閱二千年。金華異術誰能得。玉塵餘風尙宛然。松月瑤壇鄰鶴警。石門花雨對僧眠。人間一片南柯夢。忽破龍堂說法筵。雖存蒼髮迹如禪。寧欲凌風學羽仙。頭戴大明前日月。眼窮神禹舊山川。能迢苦海千層浪。獨老烟霞自在天。到處名區如許好。桂風蘿月喜周旋。</text>
<title>道興江上</title>,<text>漁磯上下壁層陰。喜得仙區更整襟。𤃡水何年人已去。桐江今日客重尋。天留風月寧無主。地秘烟霞自有心。與爾同成終老約。非徒沙鳥夙盟深。</text>
<title>買漁父車滿所居道興鱸魚坮</title>,<text>道興山水冠南陲。半世探眞得勝區。七里形容層石屹。武陵消息泛花流。魚侵磯月宜投釣。人伴沙𩿨懶棹舟。已厭風塵曾掩耳。笑而無語對汀洲。</text>
<title>靑松寺</title>,<text>琳宮咫尺水舂撞。人愛烟霞不掩窓。動壁寒光雲擁樹。滿空淸影月沉江。紛飛渚鴈難知數。亂點沙𩿨未計雙。惱殺仙區無限景。吟毫安得天如杠。</text>
<title>再遊道興。贈封若。</title>,<text>晩歲幽期結白鷗。道興江上更淹留。依然采石靑蓮月。泛彼東坡赤壁舟。塵世百年今勝日。山河萬古此仙區。有人欲問烟霞事。一笑無言卧碧洲。</text>
<title>偶吟</title>,<text>萬事曾無分外求。一瓢身世正悠悠。春花秋葉隨僧翫。默數名山跡遍留。</text>
<title>憶舊遊</title>,<text>曾遊眞境更難尋。人事如期足歎吟。月出山遊踈雨夕。伽倻洞坐碧松陰。逢僧每說仙區夢。對月空勞物外心。別有未忘何處是。白雲溪上亂波音。</text>
<title>幽居偶吟</title>,<text>詩書終老百年間。風雨奔忙揔不關。分外功名雲共去。靜中身世鳥同閑。床頭月白羲皇色。屋上山靑太古顔。渴飮淸泉飢食木。自然生契亦無難。</text>
<title>曉渡蟾江</title>,<text>漁村寂寂曉光闌。霜重沙洲鷺夢殘。咿戛棹聲穿浪去。白雲山月滿江寒。</text>
<title>再入白雲山有懷</title>,<text>雪鬚霜髮老山河。蘿月松雲幾詠過。莫道夷齊無㤪意。首陽薇曲本悲歌。</text>
<title>喚仙亭</title>,<text>物外名山任往還。百年踪跡十分閉。張良未早從松計。柱費精神漢楚間。</text>
<title>武夷恠石</title>,<text>天皇應擲地皇來。尙帶千年混沌苔。無乃神翁偸鍊石。不然仙子失蓬萊。雲猴縛立飢形瘠。風虎䧺蹲怒眼開。白首山簷何事笑。分明相對小天台。</text>
<title>武夷精舍花石雜咏</title>,<text>白首山翁獨掩扉。海棠抽葉雨霏霏。梅兄竟日開相笑。石友窮年坐不歸。蘭菊惟君家所有。竹松靡爾我疇依。紫荊對立梧桐處。月鶴眠簷桂襲衣。</text>
<title>次李子大 鼎祿 韻</title>,<text>身與高僧共往還。世間何者得吾閒。逍遙不盡仙區興。悔擲吟筇却出山。</text>
<title>贈洪 錫玉 林 祥彦 二賢友</title>,<text>信宿茅齋得二贒。眼前存沒更依然。風生澗竹聲侵戶。雪壓林扉冷透筵。千古䧺心三尺烱。百年情話一燈懸。休辭滿酌十分醉。明日山河隔暮天。</text>
<title>贈許友學應 濂 君則 榘</title>,<text>晩歲襟懷托二公。逢塲談笑喜由衷。同遊宇宙狂歌裏。俱老山河氣槩中。好事曾期恩寺月。淸遊恨阻剡溪風。他年倘有追蹤意。幸趁汾江錦葉楓。</text>
<title>贈別李希善 增淑</title>,<text>相逢心月一般明。也是新情似舊情。莫負探眞方丈約。白雲何處不宜行。</text>
<title>餘航山。與李汝三同遊。</title>,<text>二老俱忘世外愁。携僧來坐碧峯頭。浮雲未散層㙜石。應想神仙共我遊。</text>
<title>先君子嘗得一雙海鶴養之。敎以舞戱。每花朝月夕。叩扇勸舞。則兩鶴對立。開翮蹁躚。余爲八九歲時。得及見之。至今老白首追思之。宛然在目。愴涕賦此。</title>,<text>先人愛鶴養多年。白羽玄裳列案前。叩作靑田飛舞戱。月明梅塢雪翩翩。</text>
<title>精舍後山曰武夷山。有九曲水。其東曰首陽山。皆載州誌。</title>,<text>首陽山對武夷峰。中有茅廬膝可容。天地已成長夜久。悲歌欲訪墨胎蹤。</text>
<title>憶封若</title>,<text>賢郞遙在洛江涯。竹樹烟霞第一家。與爾當年沽酒處。景陽明月武陵花。</text>
<title>許君則輓</title>,<text>柴扉每擬爲君開。豈意今朝忽報哀。楚璞難呈悲世道。齊竿未售惜賢才。鑑湖共泝桃花浪。梅嶽曾酬石榻盃。白首不知樑月落。虛將雲水待君來。</text>
<title>敬次晦庵先生武夷九曲櫂歌詩</title>,<text>先生昔愛武夷靈。又得眞源一樣淸。千載遺音留九曲。何如金玉發爲聲。一曲虹橋繫小船。靈岑千疊發長川。源頭有路無人過。空使溪山入暮烟。右垂虹橋二曲嬋姸玉女峯。一溪流處蘸花容。都消世慮探眞境。無恙雲蘿鎖萬重。右玉女峯三曲誰移壑底船。松枯壁老不知年。雙流亂瀑何時斷。白首遊人實可憐。右弄月潭四曲屛圍十丈巖。落花隨浪泛𣰦毶。坐來休歇忘辛苦。惟見蟾光射碧潭。右落花潭五曲雲山去去深。閒來無語倚楓林。千秋一局爛柯處。移得箕山洗耳心。右大隱屛六曲蒼巖枕曲灣。雲扉無客晝常關。光風灝氣盈襟夜。任得人間分外閑。右光風灝七曲沉吟霽月灘。分流層瀑獨耽看。蘧然睡裏羲皇近。松韻泉聲入夢寒。右霽月臺八曲身安眼豁開。皷樓巖上笑忘回。人間樂處無如此。未見高朋自遠來。右皷樓巖九曲龍巖勢屹然。瀑流千丈落成川。探源莫道藏蹤僻。獨閉明窓作一天。右卧龍瀑</text>
<title>武夷精舍偶吟</title>,<text>獨保皇明日月輝。首陽山裏閉柴扉。富貴功名人世事。付之流水白雲歸。</text>
<title>簡贈朴尙叟 台望</title>,<text>德裕淸遊與爾同。鳴筇何處不探窮。連溪白石分明玉。滿壑靑楓一半紅。巖月待人如掛鏡。仙庵留客欲飛空。至今猶有尋眞興。猿鶴寒聲落夢中。</text>
<title>柳經甫 鳳儀 求造陶鶴</title>,<text>千載陱河法在今。爲翁何害造仙禽。恨無雪羽靑田侶。愛有雲霄萬里心。穩睡可成三島夢。驚呼應送九臯音。丁寧分付休飛去。明月蘆花恐不尋。</text>
<title>贈崔潤叔 致德 勉學</title>,<text>賦爾英才不偶然。莫將漫浪過靑年。吾家千載傳心法。指點光風霽月天。</text>
<title>辛酉五月二十四日。携三兒上白雲洞明翁㙜。</title>,<text>靑雲得失實無端。辛苦奔忙足一歎。何似淸寒吾父子。頭流烟月考阿槃。</text>
<title>謝人譏余買鱸魚㙜</title>,<text>買取鱸坮計不非。世人何事笑相譏。千秋依舊嚴陵物。只是桐江一釣磯。</text>
<title>讀林將軍 慶業 傳</title>,<text>將軍憤起把金戈。鞱晦䧺心越海波。隻手當年扶日月。孤蹤萬里泣山河。人離事去嗟無及。運訖天亡可奈何。空使男兒肝膽裂。一回吟罷一悲歌。不幸身當板蕩秋。將軍非但爲東憂。圖恢宇宙皇明業。欲洗山河老父羞。壯志百年裝一釰。滄波萬里棹孤舟。奇謀竟作奸僧誤。天下何人淚不流。獨見將軍泣海陬。南朝豪傑豈無羞。爲將社稷重恢策。直掛雲帆萬里舟。天地忘恩肝膽怒。山河有誓日星愁。如何一誤英䧺事。未梟當年北虜頭。</text>
<title>白雲洞</title>,<text>玆山素有卜居盟。白首今來晩計成。何幸水雲松月裏。樂天隨分送平生。</text>
<title>白雲洞明翁臺</title>,<text>層㙜人卧白雲間。万瀑成雷吼碧巒。深鎖石門山影裏。小橋斜日一僧還。</text>
<title>漫吟</title>,<text>東遊皆骨訪仙眞。歸卧頭流白髮新。又有首陽山萬丈。古今薇蕨一般春。</text>
<title>有感</title>,<text>瞿塘水急太行險。易覆其舟必折車。若比人心皆坦道。莫如閑卧老蓬廬。</text>
<title>宿武夷精舍。夜半獨坐。萬籟俱寂。山月滿窓。感舊遊賦之。</title>,<text>獨坐中宵憶舊遊。水雲何處思悠悠。曾爲落日孤筇客。經過秋風漢水頭。</text>
<title>觀箕雅。容齋李相公有悼我旁祖虛庵公詩。詩曰虛菴居士去尋眞。不見悠悠世事新。湘水有魂應共吊。人間無地可藏身云云。不勝追感。次其韻以志之。</title>,<text>虗菴當日幻仙眞。歲月人間幾換新。獨有雲仍千載慟。水雲何處未歸身。</text>
<title>武夷精舍漫吟</title>,<text>與世無爭萬慮刪。逢人誰不笑開顔。身遊宇宙塵埃外。夢落山河水月間。千載甘同孤竹餓。一生何似赤松閒。如非羽化驂鸞去。竟欲乘桴入海灣。</text>
<title>恠石</title>,<text>盡日晴窓坐不吟。人無心對石無心。如何此老偏憐汝。太古形容尙在今。</text>
<title>宿武夷精舍</title>,<text>搜得烟霞第一區。數椽新結白雲隅。人能位至三公易。識得此間眞樂無。月落鷄鳴夜欲終。夢驚人在水聲中。追思出入名山事。往跡昭然感雪鴻。水石烟霞可隱身。百年爭奪復何人。英䧺自古無眞樂。風雨山河得失頻。</text>
<title>題斷俗寺政堂梅</title>,<text>政梅堂在小池濱。相國遺蹤久亦新。花事不隨人事誤。東風依舊一般春。</text>
<title>寓懷</title>,<text>皇明禮樂逐烟空。舊物惟餘此老翁。山外不知何事有。百年閑卧水雲中。</text>
<title>上寒泉李先生</title>,<text>寒泉源自晦翁家。恨彼雲林隔地涯。遺棄人間忘爵祿。浮遊塵外得烟霞。溪邊霽月猶無恙。河上春風幸不遐。身在頭流空有夢。石門深鎖老芝花。</text>
<title>幽居卽事</title>,<text>萬事無心逐日踈。浮雲流水興如何。庵僧有約花開後。釣伴相期月出初。兒質經疑披案卷。妻移亂石養園蔬。山禽喚起晴窓睡。滿砌梅香自襲裾。架揷諸經與百家。讀餘耕釣是生涯。晴窓睡起因無事。分付山童掃落花。</text>
<title>憶雪嶽山繼祖庵</title>,<text>雪岳山中繼祖寺。何年尋入越千巒。懸空石室雕成戶。穿壁巖門琢作欄。咫尺鳴雷鯨海怒。嵯峨列戟雪峯寒。常思對話顔師夜。風雨蕭蕭一夢殘。</text>
<title>壬戌三月十日。命名武夷九曲。刻之各曲石面。垂虹橋，玉女峰，弄月潭。季子相華筆。大隱屛，落花潭，光風瀨。中子相文筆。霽月㙜，皷樓巖，臥龍瀑。長子相協筆。明庵鄭栻四字。余自筆也。石工金仁發。</title>,<text>萬丈武夷一髮橫。此間誰不慕先生。嗟吾小子千年感。獨有淸泉九曲鳴。靈境深深九曲奇。幾回興感想當時。閑中霽月能無恙。今古淸光照武夷。崢嶸壁立武夷巒。九曲縈回万瀑寒。物色何曾無彼此。依俙如對典形看。</text>
<title>換鵝亭</title>,<text>綠岸明沙點數𩿨。客來春暮渚烟收。停盃一笑當斜日。風送飛花鏡面流。</text>
<title>贈別呂濟萬 匡周</title>,<text>後約丁寧寄此間。送君何必作愁顔。百年可共耕雲事。分與頭流一半山。</text>
<title>出大源洞</title>,<text>如對仙娥惜別離。洞天朝日去遅遲。丁寧寄語林間鳥。不負秋風錦葉時。</text>
<title>和贈郭仁卿 榮之</title>,<text>吾居欲訪武夷西。第一峰前九曲溪。入洞須聞漁子語。白雲流水路依迷。</text>
<title>壬戌七月旣望。與客泛舟南江赤壁下。</title>,<text>呼朋沽酒泛舟遊。赤壁名區壬戌秋。無限詩仙今古興。一般明月滿江流。</text>
<title>壬戌八月十四日。刻明翁臺三字於巖上。巖在白雲洞溪中。上平可坐三十人。下有澄潭。名曰萬花潭。</title>,<text>仙㙜深秘白雲存。幾度携兒入石門。爾看萬花潭上月。月波留我舊遊痕。</text>
<title>南冥集中有許荷谷 篈 少微星之說。出於陳栢谷 克敬 所記。余見荷潭金時讓破寂錄曰。此說眞是孟浪。許篈取第於南冥已歿三年之後。則冥翁下世之年。豈有入中原。聞少微無光之說乎云云。余固亦疑其事而無可質。漫賦一絶。</title>,<text>柏谷當年何所聽。躗言無乃近偸鈴。徵諸直史斯爲信。千古桐江一客星。</text>
<title>明翁㙜</title>,<text>山靑水碧兩無塵。開闢從來不失眞。博陸當年知此樂。悔將形像畫麒麟。</text>
<title>宿九龍山高嵒精舍。贈曺龍汝 應翼。</title>,<text>幽居雲石最淸眞。一逕遙回曲澗濱。風雪柴門今寂寞。九龍虛老卧龍人。</text>
<title>贈萬能 在全</title>,<text>一別星霜已屢更。白頭悲昔不平鳴。山河握手期難再。雲樹離愁夢未成。晩節菊香花有信。百年書阻鴈無情。石門方丈應相訪。流水仙源可濯纓。</text>
<title>癸亥除夕</title>,<text>中宵默坐忽興嗟。不但愁懷感逝波。世事應同桑海變。功名何似雪鴻過。溪山寂寞人誰樂。蘿月分明我獨多。千古知心孤竹在。首陽今有詠薇歌。方丈閑居數十秋。此間身世劇悠悠。烟霞夢裏三淸近。仙景人間九曲流。旣卜雲泉能得所。更將松月却忘愁。諸君莫話紅塵說。纔入耳來便棹頭。</text>
<title>偶吟</title>,<text>靜無塵事亂心魂。蘿月松風獨掩門。此樂猶存人樂外。欲言其樂未能言。</text>
<title>次人除夕韻</title>,<text>六十明朝又一秋。這中何事是深憂。絲毫所學無成就。虛送光陰已白頭。</text>
<title>謝呈地主李侯 齊聃</title>,<text>東關皆骨萬千巒。踏盡歸來髮已班。太守何須消息問。武夷雲月古今閑。</text>
<title>癸卯三月二十八日。與四無翁。嘉谷齋唱酬。</title>,<text>二日差夕三十日。惜春愁緖兩相如。山齋物色重來暮。爲問殘紅幾許餘。</text>
<title>贈曺台老 元齡</title>,<text>仙湖昔日暫徘徊。喜見春風席上回。別路迢迢忙擲屐。離愁脉脉懶傾盃。蓬萊海月閒收拾。首露山河盡踏來。歸卧頭流多感舊。岸花汀柳夢中開。</text>
<title>癸亥歲除日雷鳴</title>,<text>歲値擒胡運始回。天從新舊怒成雷。一陽已向陰中動。亨泰元隨否極來。千載休徵當聖作。万年佳氣見氛開。庶吾不死重興日。烟月南薰獻賀杯。</text>
<title>寫懷</title>,<text>一月何曾飽一旬。十年猶着弊衣巾。雖然點檢平生事。不愧于天不怍人。</text>
<title>贈襪宗悅上人</title>,<text>爾曾隨我訪烟霞。萬二金剛碧海遐。一襪今朝相贈意。憐君繭足踏鳴沙。</text>
<title>偶吟</title>,<text>人置田園遍數州。繁華皆欲擬公侯。胡爲此老平生物。獨有武夷九曲流。</text>
<title>題統營制勝樓</title>,<text>高樓縹緲極神工。下壓滄溟上逼空。地利便居專勝勢。軍容要作蔽遮䧺。天連桑海微茫外。日出鮫宮蕩漾中。南望斗邊鯨浪息。只將蠻月掛如弓。</text>
<title>武夷幽㞐</title>,<text>天寒谷多風。氷合水不流。雪峯松靑靑。有時雲自浮。日晩坐欲眠。寂寞山家幽。巖下有我田。嵓上松欝鬱。疇橫靑藤中。牛耕頻蹶膝。犂罷喚犢來。林外微月出。山深木與居。客來山日落。石門雲冥冥。路絶黃葉積。竹枝掃嵒坐。問婦新酒熟。溪行日已夕。偶與山僧語。欲坐還不坐。南去又西去。有鳥鳴嚶嚶。斜逕遶石渚。</text>
<title>題武夷精舍壁</title>,<text>居士愛山。登彼西山。一間茅屋。萬重雲巒。</text>
