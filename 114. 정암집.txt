<title>肅宗大王御製</title>,<text>讀靜菴集有感每思臨死言。涕淚自交迸。今讀先生書。益知道德晟。朝紳咸仰成。野嫗亦尊敬。餘事游於藝。佳哉筆勢勁。</text>
<title>靜菴先生文集重刊序[宋秉璿]</title>,<text>東方道學。肇自圃隱。至靜菴先生而大闡。推明性理之源。使濂，洛，關，閩之緖。煥然復明於世。其盛德大功。伊誰與京。嗚呼。明德新民。是聖賢血誠所欲。而或不能行於一時。傳之千載之遠。或不能容於當世。終爲百世之師。蓋先生立朝事業。慨然以堯舜君民自任。一治之會。於斯爲盛。使大中至正之矩。如日中天。傳之無弊。以開千眼。則其澤利之及物。豈一時當世而止也。唐虞之化。如時雨。孔孟之澤。如江河。時雨之施。四海均霑。江河之流。萬古不渴。此宰我所以以賢於堯舜。贊美夫子者。噫。先生之光前功後。如彼其卓犖。則吾何敢問。然先生文集有嶺，湖二本。而湖本。藏于綾州竹樹書院。及院撤。學圃後孫梁珽煥。收板本藏之。尋罹災。嶺本。亦刓缺不完。苟爲士林之齎恨矣。珽煥之子會淵。與湖南諸章甫。謀所以重刊。而按使閔公正植。樂爲之相役。收兩本爲四卷。首揭明陵御製詩。又裒集列聖朝致祭文及諸家敍述。編成一卷。附諸其後。余於斯役。益驗先生德業之感人深。而高山景行之實爲好仁也。會淵以先生後孫及章甫之意。要余志其首。顧末學膚見。安敢承當。且有吾先子弁文。至矣盡矣。復何贅焉。竊嘗聞文字興廢。與氣數相關。見今世衰道微。正學不明。邪慝幷起。而以此時。重刊先生書。以廣其傳。亦詎非斯文世道之幸也歟。不覺踴躍。忘其僭猥。遂書此于先子序文之下。亦各言其志云爾。崇禎後五回壬辰一之日。後學宋秉璿。謹書。</text>
<title>春賦 正德庚午進士會試壯元</title>,<text>序云。陰陽錯。而四時序。春者。天之元也。四時。自春而始。四端。自仁而發。無春。序不成。無仁。端不遂。然天無欲而春行。四時成。人有欲而仁喪。端不充。故心自竊悲。以作賦云。惟陰陽之交變兮。寓理氣之妙要。理乘氣而相感兮。元復元而不消。紛四時之錯立兮。各循序而昭昭。惟春陽之生意兮。獨天機之無窮。專乾坤之幽妙兮。蘊和氣之融融。彼蒼天之寥寥兮。徒付心於和風。理不掛於虛無兮。賦形象而未渝。羌鼓噓而茁萌兮。渙生意之愉愉。紛萬物之林林兮。各隨時而成形。豈徒天道之有歸兮。物遂性於冥冥。茲天心之靡改兮。固自然之生生。孰太極之難究兮。著兩間兮昭明。彼秋風之遂利兮。與夏炎之長亨。雖所成之固異兮。乃一春之所爲。惟茲陽之一動兮。發自微而愈彌。擧全體於三春兮。邈利貞之在斯。嗟人生之所稟兮。與四時而爲一。豈安排之所致兮。天與人其不錯。具四性於初賦兮。推自仁而爲三。括衆善而無垠兮。藹至誠之常涵。雖所發之眇綿兮。廓四海之準則。或發揮其萬變兮。謇明立此人極。雖禮義之多端兮。資一仁而不忒。何牛羊之日牧兮。汩喪仁而蔑貞。泉涓涓而欲達兮。被黃流而不淸。上褻天之明命兮。下慢人之倫紀。甘下流而不悟兮。羌衆惡之所委。豈細行之不修兮。乃本源之不臧。昔顏子於尼父兮。問求仁之至方。知四大與五常兮。亦由茲而乃昌。勤四勿而操存兮。方寸盎無不春。與春氣而比和兮。化氤氳而日新。春著功於草木兮。我事業之彬彬。春賦容於花卉兮。我面背之睟盎。雖天人之似殊兮。理在仁而靡爽。然則春之於天。仁之於人。同一春也。或常常而不變。或冥冥而莫恂。茲豈非有欲與無欲之所由臻也。遂作歌曰。在天兮春。在人兮仁。皆本太極。異而同兮。識此何人。無極翁兮。</text>
<title>奉和恥齋 終南副守昌壽</title>,<text>生平喜聞善。願遊君子側。有友若干人。爲學旣心得。嘗念每相隨。百世同摸索。自機侵迫來。一城猶遠域。故人獨山齋。朝暮唯對嶽。閑忙頓二跡。路杏空我落。豈無相戀情。敍心兼春酌。長安雖萬家。無一投我足。宦遊苦如斯。徇人且強色。眞性見一凋。恐負前所讀。須當解纏去。永爲吾性適。葵誠差太愚。顧望終有極。但恨素蓄無。補拾應不博。</text>
<title>送順之南行 五首○順之。卽安處順。時爲親乞養。補求禮。</title>,<text>扶時有所歸。適幾尤陳力。習流慣可人。奈如戕善俗。聖主方轉化。東丘欣日出。款款效忠信。莫此更何得。天威嚴咫尺。一誠毋移易。大道久寂寞。異議今崢嶸。渾渾千丈波。黃流欲掩淸。王澤滯莫下。殘岷無自生。嘗聞古君子。歎靡逢君明。維時難再得。爲君鳴不平。慈母保赤子。莫學中兒情。吾民且有口。我志當先明。濟物固分事。素學爲今行。化宣君能不。最父子弟兄。大雅曾未聞。汚染何由淸。君行屬春時。天地養仁和。活油江新流。丰茸草生坡。道迥千里盡。眼中幾歷多。君子惟心遠。無非意所加。他年聞報政。須憶此日歌。聚散無端事。分離可堪情。悵朴周期遠。況有大載行。南懽同母子。北樂講延英。忠孝難全保。隨居各傾誠。湖人問洛息。君傳聖志貞。僕性不能詩。又莫好之。雖有素者。只以口言而不敢詩也。順之來宿儂齋。固素數章之詩。順之之意。豈非一別而久隔大期。朋友相規。迥渺無得。以此而欲作慰想之一事。警懈之一助耶。不較拙也。書其宿夜之話。以擬順之後日箴戒云。靜菴養老。</text>
<title>送叔父赴慶源鎭 幷序○叔父名元紀</title>,<text>朝廷薦叔父鎭慶源。以有學也。學之名。非徒章句文辭而已。學知事物之理。處得其宜之謂。故在朝而格君。處藩而宣化。無往而不以學。源。國之北門。捍敵之謀。農桑之課。政化之修。皆出鎭帥。苟非學者。何以當之。況關北。如源者六。不可輕內重外。而盡任以君子。可以才德表於六者。擇一人任之。以爲觀化。其爲責。重矣。然責重者。難副。苟一事之小乖于理。人皆驚怪。莫不缺望。六亦必不矜服。將有譏侮。居是責者。豈不畏哉。叔父有古人之學。事事以義。姪決知其不然。然非上智之資。未必事皆合理。常常儆畏。亦君子之道。其不致意歟。叔父之志。朝夕於帷幄。坐使朝廷有道。四方以富。邊鄙乃安。不必親行藩鎭而後可也。然古之人。或由幄而以出。自鎭以入。一出一入。丈夫之事。而況是命。出於表率之意。其視尋常帷幄者。何如。且戎狄難化。而必以德。德非一朝之成。所爲盡出於誠。無一毫假僞。可以感動其心矣。然則學必處物而後益明。還而入幄。以益明之學。行平昔之志。豈不易哉。世人不究理。文武爲兩事。文旣非章句。武豈善射騎。武侯在草廬。所事明心地。朝廷重北門。叔也充其帥。野人雖難化。稟性非有二。聞道服廉潔。是事猶可類。德來必來服。但念治不治。鎭將闇且悍。威武且貪肆。遂使昔來格。反致城下伺。固知禦戎道。不在威與備。</text>
<title>題姜淸老 㶏 蘭竹屛 八首○一首逸</title>,<text>人生本自靜。淸整乃其眞。穩毓馨香德。何殊草與人。崖懸蘭亦倒。石阻竹從疏。苦節同夷險。危香郁自如。筍生俄茁葉。稚長却成竹。觀物做工夫。如斯期進學。嫩質托巖隈。孤根依雲壑。倩描寓逸懷。擬取幽潛德。南巡飄不返。哭帝喪英皇。血染成斑竹。淚沾漾碧湘。數竿蒙瞽雨。葉葉下垂垂。天意雖同潤。幽貞恐卒萎。幽芳誰共賞。高節衆同猜。所以隱君子。孤懷倚此開。</text>
<title>送韓恕卿 忠 赴忠淸水營</title>,<text>城闕關山北。樓臺瘴海邊。歸心迷極浦。別淚洒寒天。木落晴江雨。秋深古壘煙。悠悠投絶域。日暮撫孤絃。</text>
<title>[靜菴先生遺墨]</title>,<text>送順之南行扶時有所歸。適幾尤陳力。習流慣可人。奈如戕善俗。聖主方轉化。東丘欣日出。款款效忠信。莫此更何得。天威嚴咫尺。一誠毋移易。威嚴大道久寂寞。異議今崢嶸。渾渾千丈波。黃流欲揜淸。王澤滯莫下。殘氓無自生。嘗聞古君子。歎靡逢君明。維時難再得。爲君鳴不平。慈母保赤子。莫學中兒情。吾民且有口。我志當先明。濟物固分事。素學爲今行。化宣君能不。最父子弟兄。大雅曾未聞。汚染何由淸。君行屬春時。天地養仁和。活油江新流。丰茸草生坡。道逈千里盡。眼中幾歷多。君子惟心遠。無非意所加。他年聞報政。須憶此日歌。聚散無端事。分離可堪情。悵朴周期遠。況有六載行。南歡同母子。北樂講延英。忠孝難全保。隨居各傾誠。湖人問洛息。君傳聖志貞。僕性不能詩。又莫好之。雖有索者。只以口言而不敢詩也。順之來宿儂齋。固索數章之詩。順之之意。豈非一別而久隔六期。朋友相規。逈眇無得。以此欲而作慰想之一事。警懈之一助耶。不較拙也。書其宿夜之話。以擬順之後日箴戒云。靜庵養老謹復。久想。得見君書。欣慰何如。前日之違。迨今恨悵。無長進之歎。僕亦深病。日喪所學。而今當憲長。能副諸友之望耶。養沖公事。深可痛悼。得助飮之佐而致此歟。惠扇。多謝多謝。惟照下。光祖</text>
<title>贈松齋 趙世求號</title>,<text>特松凌雲碧。孤月照氷寒。欲識先生節。請取松月看。</text>
<title>次松齋早梅詩</title>,<text>一陣淸芬淨。千秋老影奇。中宵氷磵側。惟有素娥知。</text>
<title>過避世亭有感</title>,<text>物理隨贏積。恢恢地有餘。觀今淸景溢。認昔大人居。</text>
<title>松齋夫人義城金氏輓</title>,<text>䦱戶承顏日。深知梱範純。華門稱配德。風什詠宜人。恰佇春暉永。俄驚婺曜淪。林鶯啼有血。庭鶴弔爲賓。孤姪偏傾淚。慈闈最愴神。共堂情愛密。分饋記存頻。湖海猶傷別。幽明遽隔塵。</text>
<title>過楊根迷源</title>,<text>惟彼楊根郡。深藏桃李源。誰能從我者。相與鍊乾坤。</text>
<title>贈朴提督 彥桂</title>,<text>斗北高名嶺以南。淸詩吟罷壓陳三。一樽何日論文細。雲樹情懷更不堪。</text>
<title>贈鄭秋波 義孫○出鄭氏家藏</title>,<text>氣入雲霄豁。志從雪嶽高。移來經傳上。能晦愛君豪。</text>
<title>江湖亭會遊韻 出朴三可亭遂良家藏</title>,<text>洛陽西畔海門東。地勢逶迤壑勢雄。八九人家山影裏。兩三禽語水聲中。淸風入戶繩床冷。返照侵簾酒斝空。踏遍名園花事歇。春光隨我杖頭紅。</text>
<title>曺梅溪 偉 輓</title>,<text>梅溪先逝寒暄弔。野史當年感愴多。聞道河陽猶有子。霜天如見一黃花。</text>
<title>贈張孟羽 出張氏家藏</title>,<text>瀟灑衡門洛水頭。天敎佳士抱窮愁。十年韞櫝售高價。何日方膺側席求。平生伎倆路岐頭。白首窮途謾抱愁。上帝聰明元在我。向來名利不曾求。</text>
<title>秋夜。舟中。奉別金子田 緣。號雲巖。官監司。 之任榮川。</title>,<text>才傑膺時運。登庸簡上心。豸威烏扇肅。虎略塞垣深。再折淸都桂。重鳴宓子琴。萊衣兼晝錦。壽席雪盈簪。</text>
<title>綾城累囚中 出小華詩評</title>,<text>誰憐身似傷弓鳥。自笑心同失馬翁。猿鶴正嗔吾不返。豈知難出伏盆中。</text>
<title>贈趙秀才 光祖幷小序○楊煕止</title>,<text>秀才趙君。故人之子也。年未二十。慨然有求道之志。聞金大猷斯文學有淵源。自其魚川鯉庭。轉往大猷之煕川謫所。爲摳衣請益之地。要余一書紹介。余年來。斷絶親舊間往復久矣。第其懇意不可孤。書贈二句俚語。俾以持示大猷。大猷。其無以爲載禍相餉否乎。十七趙家秀。三千弟子行。慇懃求道志。迢遞關西鄕。</text>
<title>敬次靜菴趙先生示韻 姜顯</title>,<text>揩眼黃花夕。論衿晧月辰。枯棋停破局。薄酒喚佳賓。暫喜歸靑峴。難堪隔紫宸。時憂無進退。一任倂珂晨。昔日黌齋樂。今來澗石濱。論詩神欲爽。對榻氣猶新。谷鳥黃爲貴。沙鷗白易親。何當携手去。歲晩共垂綸。白酒逢迎眼拭靑。連宵情話一高亭。氷玉淸標元不俗。寸心惟喜喚惺惺。白日西江舍。靑袍好箇人。雪增山氣象。霜透劍精神。合席傾心久。聯詩刮眼新。從今期永好。相訪豈嫌頻。</text>
<title>獄中述懷上靜菴先生 鄭義孫</title>,<text>先生正學有何殃。無路宣揚日月光。掩蔽浮雲如可斷。袖中三尺刃秋霜。</text>
<title>丹月驛餞別靜菴赴謫 趙世求</title>,<text>吾知孝直有今行。諫札丁寧不世情。雷礮豈知終日怒。電幡猶照寸心明。維鳩驛裏龍眠活。徙鰐城邊馬步輕。大丈夫身非寂寞。一時評叱亦殊榮。</text>
<title>孝直喪車自竹樹歸故山 朴祥</title>,<text>不謂南臺舊紫衣。牛車草草故鄕歸。他年地下相逢處。莫話人間萬事非。分手院前曾把手。怪君黃閣落朱崖。朱崖黃閣莫分別。纔到九原無等差。分手院在光州南門外。靜菴謫綾城路次。○出訥齋集</text>
<title>感興 柳馨遠</title>,<text>東韓僻海外。偏幅數千里。檀君肇開國。箕子乃傳祀。侵伐劇三邦。荒蒙嗤麗氏。聖朝啓文運。群賢出乎類。卓哉文正公。發強且剛毅。旣篤敬義功。且興堯舜理。北門一夜開。邦國竟殄瘁。天意竟難知。志士歎而已。</text>
<title>嘉靖乙巳。與居館諸生上章。請復靜菴先生官爵。且有詩曰。姜公憲</title>,<text>己卯年今久。萬民痛若饑。兇威會已酷。淸議此猶遲。世道將回泰。天心可有爲。君看伸雪典。恩綍下彤墀。</text>
<title>譯士安庭蘭。貞愍公瑭曾孫 道己卯事甚詳。崔岦</title>,<text>傷心己卯是何年。國脈因之一苶然。自古亦多邪忌正。當時能使聖疑賢。淵源足徵儒先錄。芟刈堪驚黨籍編。家傳分明渠更記。話闌落月在床邊。</text>
<title>題道峯書院 崔岦</title>,<text>榮辱新規與舊基。道峯終覺設名奇。巖巖秀色當空聳。活活寒泉不暫衰。揭妥前賢森陟降。藏修後學謹微危。幔亭異跡輸精舍。今見吾東一武夷。</text>
<title>題道峯書院 宋時烈</title>,<text>蒼崖削立洞門開。澗水潺湲幾曲回。堯舜君民當世志。廟前空有後人來。</text>
<title>竹樹尋院日感成一律 趙正萬</title>,<text>先生名節仰巍巍。此地經過意轉哀。一境人民瞻舊廟。千秋天日照空臺。蘭華不發離騷怨。竹樹猶疑杖屨來。回首考巖同出處。精靈泉下倘追陪。</text>
<title>次趙使君 正萬 尋院韻 權尙夏</title>,<text>魁衡在仰泰山嵬。千里東韓不盡哀。堯舜君民違聖世。程朱事業斂泉臺。忠賢何罪斯文厄。天地無情否運來。楚地重吟天日句。雲車風馬想頻陪。</text>
<title>深谷書院揭板韻 李縡</title>,<text>不覩先生貌。須知天地心。可憐手種樹。上竦下無陰。</text>
<title>拜深谷書院 成永愚</title>,<text>種樹仍成院。先生德可知。唐虞今不見。孔孟竟何爲。道學池中水。風雲壁上詩。客來愁日暮。門外政多岐。</text>
<title>登天日臺 粱禹圭</title>,<text>靑山遺廟在。瞻禮幾冠纓。遠憶當年事。登臨感涕橫。</text>
<title>過靜菴先生墓 成近默</title>,<text>草際穹碑恨未尋。叢叢嘉樹幾重深。至今掩鼻衮貞臭。天日光懸萬古心。</text>
<title>天日臺 梁進永</title>,<text>天日寧偏照。此臺獨得名。想像後千載。猶復見先生。</text>
