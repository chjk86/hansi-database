<title>贈別李國寶</title>,<text>婆娑城下客。太白山中士。相阻十五年。相思數千里。誰知故人驂。忽到窮峽裏。連床小燈下。細論平生義。猶嫌不盡意。共向浮石寺。天公助吾興。白雪滿天地。玉立千巖上。瑤藏萬壑邃。行行復行行。處處登臨費。宇宙百年內。此遊眞奇事。西峯日已夕。却愁催別意。摻手下重階。願言愼行李。</text>
<title>次凈師詩軸韻</title>,<text>我有山水癖。欲來猶不來。支離病纏身。論懷誰與開。昨者始到寺。西林日已昏。凈師頗聦明。識道窮其源。欣然邀石壇。與語憂盡消。胷中無滯碍。可謂知心交。峯頭月初上。踈磬烟霧外。坐談釋氏說。語誕曾所昧。羡爾脫塵累。超然鸞鶴伴。今朝理蠟屐。脚踏仙區慣。天風捲急雨。碧山看更好。自少喜探勝。與爾相知早。悠悠外形骸。亹亹情欵曲。同登聚遠樓。危欄高百尺。且欲冠爾顚。拂袖將遠去。去矣各異趣。爾道吾不取。</text>
<title>淸和日。以詩代札寄水南叔。</title>,<text>久阻戀慕極。連丞尊下札。憑審起居安。喜慰難盡說。長篇與短篇。皆是叔主筆。旣道相愛情。又能寫景物。吟來齒牙凉。格與天寶匹。欲和愧不如。顧我才甚拙。淸和未盡暮。我且鞍馬歇。佩得過夏酒。敢不一進謁。但念善啓叔。何由同一室。目送華嶽雲。夢繞晉陽月。人生百年內。每恨千里別。餘忙姑不宣。伏惟尊下察。謹拜謝上狀。卽日幼華侄。</text>
<title>輓全善山益禧</title>,<text>南國稱多士。如公復幾人。襟期自皎㓗。氣味何溫淳。聦明又才藝。賦予元不貧。早從愚老遊。警咳公能遵。窮經際昌時。少日志經綸。淸班澟鶚立。勁氣橫秋旻。難回聖主聽。反被時人嗔。歸田賦所懷。壁上詩句新。功名已悠謬。世事多紛繽。分憂九重內。到底能愛民。暮年佩善符。施澤同陽春。薰然不覺醉。人皆如飮醇。寧使一州專。廟堂將作珍。遽然一夢覺。奈此時運屯。去日擁朱幡。來時悲素輴。親朋痛無涯。行路亦沾巾。斯人而止斯。天心胡不仁。余年十五六。尙爾迷去津。先公素愛公。托此愚昧身。向我誘掖勤。依俙懷丙寅。平生慕心德。耿耿猶自恂。人生例多患。幾恨相離頻。山中忽聞訃。始訝非其眞。吁嗟長已矣。果失吾情親。倀倀人世間。此懷誰與伸。不但哭吾私。邦國無良臣。哀哀七星山。百歲留精神。題詞是永訣。薤歌風雨晨。</text>
<title>友石</title>,<text>吾聞友者友其德。不如己者人不取。昔者龍泉一居士。如何以石爲其友。非友其面友其性。可想平生全所守。當時天地入變易。恥向南州腰紫綬。人間已賦絶交書。物外還憐交別有。就中何者可作伴。有石盤陀蹲左右。爾雖物中最頑者。性之堅確誰能偶。性之堅礭是之取。定交於爾應無咎。風淸月白最宜夜。半世襟懷聊自叩。悠悠淸興不能禁。琴鳴膝上盃傅手。以吾觀物物亦我。惟爾與我同眞趣。不是宋人誇燕石。又非米芾呼爲叟。誰知一區寂寞濱。得友年來交契厚。笑看羣兒翻覆態。手自摩挲心自負。苟有精誠可以通。托契聊自須其久。爾若負我我焉歸。謾向城裏頻回首。徒將悄悄多少懷。日夕徘徊心語口。</text>
<title>甘文昨夜洞寓所詠懷</title>,<text>自金泉寓楊川驛。自楊川寓仙源里。自仙源寓昨夜洞。不知又寓於何地。兩簷蒼砌樹擁扉。蛙聲喧聒難通語。房中如斗僅容身。夜半雨漏無乾處。功名尙帶督郵啣。身世還同漂泊人。無言抱膝悄然坐。此間艱牀憑誰陳。頻聞庫儲已乏絶。况報兒病猶沉綿。兵房吏房籬底坐。小童馬徒砧頭眠。庫子朝夕獨炊飯。挾筐熟菜兼園頭。得免飢餒亦云幸。盤中魚肉吾何求。覓句無人相唱酬。有碁無人爭勝負。寥寥土床午睡餘。主人冶匠爲吾友。旣問生涯隨手辦。且問秧種移未移。從容問答永今夕。邇來憂惱都忘之。忽有長吏來告曰。統營進上方來到。進上雖小進封多。載得一馬難就道。一驛奔走皆喪魄。裨將揮鞭生號令。余聞此言大驚動。星火遑遑招上長。極擇壯健兼夜望。起送雙烽夫馬整。又有本驛文報云。都事營將將踰嶺。兵營虞候八道掌。接衛官行有先聲。大馬皆蹇騎馬瘦。暑月長程難可行。一行必送二大馬。某馬分把某行次。刑推棍杖不足恤。路文已過今何以。報狀辭緣果然耳。外驛何鬣能堪駕。始尋朱墨發牌子。推捉雲鬃雲碧馬。又有査正色吏言。立案戶口差違了。州官大怒將報使。兩漢諸吏今來告。全家徙邊新法嚴。處處人多逢此厄。南人北去北人南。扶老携幼相痛哭。民而犯法固可惡。其中亦有橫罹者。曾聞諸葛初不入。此日謀身逃走可。聞來不覺心膽寒。自我善處誠爲難。欲考形止案所載。案送兵營時未還。兵營方據訓鍊關。査出保人歸別隊。兩西三保兩南二。區畫周詳三百載。一朝如或有變更。疲殘吏卒將何訴。各營營將發傳令。州縣亦難充其數。孤寒校生入密封。除却考講將移定。兵惟務精不務衆。勝敗由來都在將。東方甲卒非不多。國家先務求頗牧。如何籌筭不出此。別立名目添新額。當今政令欠寬宥。徒以察察爲名耳。吾王愛民逈出古。孰能施仁奉聖旨。入耳事事儘堪哭。况復饑饉連仍乎。持瓢指腹滿庭號。無以賑濟誠嗚呼。我欲歸去孰縶我。仍使淹留年又年。故園松柳自成林。中有吾廬纔數椽。南塢無恙和靖梅。東籬依舊淵明菊。四壁圖書一張琴。柴門半掩淸溪曲。淸溪如練繞洞門。鐵岳如削橫其西。山翁溪友共招邀。鶴峴雲門路高低。溪山處處皆可居。築北纔完轉築東。陶林舍在反浦東。八斯庵留泉谷中。芒鞋竹杖任所之。時赴村村鷄黍約。人間富貴等浮雲。從此無榮又無辱。優遊於此足怡神。老我端合餘年送。回頭長短舊亭邊。四載驅馳眞一夢。紅袍不稱白髭鬚。肎向塵埃復局束。沉吟聊自寫我懷。和此語者鰲山伯。</text>
<title>輓忘言金先生榮祖</title>,<text>惟我忘言金相公。國之蓍龜鄕之賢。如何位不滿其德。使我小子雙涕漣。悠然高閣對南山。中有八龍相蜿蜒。蓮花桂萼一家榮。柏府薇垣半世步。浮榮奚足爲公說。淸標苦節人爭慕。荒詞不敢畫公德。惟思五十年前事。公於先子最相親。竹馬從遊咫尺地。騷壇共唱短長詩。酒席同傾深淺盃。存亡無限十載懷。每向孤兒含淚開。孤兒何幸荷深知。幾祝五公享嘏福。憂時病纏退休身。此日竟致幽明隔。朝端無復見玉立。聖主如今賢佐失。上爲公悲下爲私。事有難疑何處質。靑蒲尺䟽照人目。一言凜凜扶綱常。男兒事業只如此。一心忠貞誰敢當。紛紛患得患失輩。見此直筆寧無愧。庭前森列謝家樹。孝友能繼吾公志。基城東畔卜新阡。吉地端合千年宅。那堪衰草十里路。丹旐一去無消息。聊將痛懷寄一篇。題罷再拜而痛哭。</text>
<title>聞琴進士琴破裂。寄一律。</title>,<text>一罷禪臺會。無緣更盍簪。天時雪飄散。世路日崎嶔。縱有樽中酒。誰彈膝上琴。可憐絃已斷。爲是少知音。</text>
<title>到樓巖塔野。日已黃昏。</title>,<text>塔野黃昏度。寒衣着露華。久觀星漸見。頻問路猶賖。飢馬貪枯草。驚鷴起荻花。僕言人定近。今去入誰家。</text>
<title>宿壽山曉發。行到卵峴。</title>,<text>驛鷄催曉發。鞭馬入丹丘。月落天將曙。雲深地更幽。前程愁遠近。半世任沉浮。這裏悠悠興。當凭二樂樓。</text>
<title>往溪上聞敬始訃</title>,<text>忽到寒溪上。南來始訃音。光陰當歲首。存沒感人心。得酒誰同飮。題詩獨自吟。壁間山水墨。觸目倍沾襟。</text>
<title>鰲山乘月來訪。次月沙集中韻。</title>,<text>公故各牽掣。相思隔一岑。新詩爲言志。交道貴知心。下榻襟先映。挑燈夜已深。莫愁歸路黑。明月滿松林。</text>
<title>憶故園陶林精舍</title>,<text>郵亭高枕卧。夢裏近陶林。碧峀粧烟外。紅雲映水心。沙頭鷗鷺宿。磯畔蘚苔深。淸曉忽然覺。還愁隔萬岑。</text>
<title>同鰲山煑花。次澤堂短律。</title>,<text>郵亭坐寂寞。寒食淸明時。太守偶邀我。西山共賦詩。交情淡若水。歸思亂如絲。宇宙百年客。啣盃是好期。</text>
<title>倒步前韻</title>,<text>此日山阿會。前宵未有期。吟邊對紅萼。壺上繫靑絲。宇宙一樽酒。江湖千首詩。他年相憶處。勝事說玆時。</text>
<title>寄張聖源求和</title>,<text>柴扉掩僻巷。何日子經過。花欲辭千樹。燕能訪舊窠。中宵勞夢想。斜日費吟哦。鵲報前頭喜。朝來簷外柯。</text>
<title>安林驛。次前督郵尹松韻。贈李弦窩蒤。</title>,<text>白髮詞翁在。靑眸此日開。寬懷惟有酒。握手共傾盃。落葉風吹去。斜陽鳥帶來。莫言存沒事。入耳揔堪哀。</text>
<title>往蘆川草堂。贈裵公瑾，宋彬彬。</title>,<text>雨後始騎馬。川原草政春。他鄕新景物。別墅舊朋親。細語開心盡。深盃到手頻。各忘歸去晩。明月滿溪漘。</text>
<title>輓趙同年聞遠</title>,<text>常恨音容隔。忽驚凶訃來。同年今又逝。此日若爲懷。箭折弓無用。芝焚蕙自哀。他時評物論。孝友作人楷。</text>
<title>輓金生漢箕</title>,<text>孝友人皆許。謙恭我最知。如何君子器。遽使若翁悲。邂逅初秋別。幽明永訣時。吾兄弟未死。願爾報龜兒。邂逅亭名</text>
<title>輓張生宇紀</title>,<text>去夏哭猶子。今秋寫此詞。有才天所賦。無命理難知。忍拓金烏土。空埋玉樹姿。平生勤學志。益使乃翁悲。</text>
<title>輓柳務安貞立</title>,<text>早受詩書業。仍垂蕫子帷。唯修內美篤。不許外人知。孝友居家日。慇懃接物時。卷中探義理。心上絶營爲。踽踽身今世。休休志古䂓。莅官淸一字。開抱酒三巵。不厭論文會。時題寓興詩。春風和笑語。秋月暎襟期。瀟灑君離俗。朋流各願隨。顧吾携朴魯。何幸襲蘭芝。對榻伊山院。交觴漢水湄。謔來忘叔侄。情極去毛皮。自有平生契。今纏永訣悲。朝廷乏善士。里巷失明師。白首空餘世。靑眸更對誰。題詞無限慟。不獨爲吾私。</text>
<title>呈沈廵相梓</title>,<text>客裏愁懷欝不開。今迎玉節上高臺。長林急雨風吹去。遠峀斜陽鳥帶來。促膝已敎同一席。放心何厭中深盃。荊州刺史湘亭會。奚似湖山此日陪。</text>
<title>思鄕吟。贈李德滋希楙求和。</title>,<text>舊省西連景福宮。仁王山色入窓櫳。一年京洛塵埃裏。千里鄕關夢想中。白酒黃花酬令節。紅袍烏帽愧衰容。橋頭亦有平生友。日夜歸心與我同。</text>
<title>無題</title>,<text>客遊千里苦懷長。兩鬢經春不禁霜。老覺求名爲拙計。病知高卧是良方。抽毫每服君詩健。臨局常誇我勢強。莫道山居生理薄。雨餘薇蕨正堪嘗。</text>
<title>次文山韻。贈李元吉佩酒來訪。</title>,<text>移席團欒對落暉。擣江直向遠山依。自憐林下安棲息。不管人間有是非。四月夏風吹面至。一壺秋露滿觴飛。世情閱盡頭俱白。携手從當與子歸。</text>
<title>浮石寺。次權厚之。</title>,<text>莫使深盃到手遲。人間難得此佳期。歌聲寥亮行雲遏。琴語從容指法奇。長夜窮歡皆舊面。異時傳勝有新詩。年年此會應無盡。何用臨分浪作悲。</text>
<title>走次鄭愚川侙</title>,<text>聞子卜居不厭幽。愚川一曲是名區。酒能成癖詩兼癖。貧豈爲憂道則憂。獨倚松關迎好月。復携藜杖俯淸流。方知此界眞仙宅。何羡三山與十洲。</text>
<title>醉次杜草堂韻。題龜巖草堂。</title>,<text>新卜幽居太白山。柴門誰設晝常關。聖賢長對瓦樽裹。非是都忘塵世間。自有林丘眞樂足。渾然天地一身閒。客來寫出淸詩句。人道還生草屋顔。</text>
<title>老人宴。呈盧奉化定甫求和。</title>,<text>峽裏深秋景物鮮。爲開公舘設芳筵。玉纓金帶公卿秩。白髮蒼顔十二仙。太守淸樽深北海。老人星彩耀南天。昇平烟月玆遊勝。安得龍眠繪事傳。</text>
<title>次蓀谷集中韻</title>,<text>誰向寒梅折一枝。寄來窮巷慰相思。雪天舍北開新釀。午夜燈前誦舊詩。交道更深遲暮日。豪情太减少年時。陽坡直待春光早。列坐餠湯是後期。</text>
<title>送姜啓叔之任晉州</title>,<text>耆洞金泉卄里餘。笑談猶阻幾愁余。忽然南北今成別。聊爲遲留更摻裾。隔水鳥聲春晩後。滿山花意雨晴初。時時若有便來往。須寄平安二字書。</text>
<title>到甘文。復次前韻。</title>,<text>世間交道必黃金。此輩何殊獸與禽。愁裏但傾無事酒。床頭空倚斷絃琴。平生於世惟知面。今日逢君獨許心。對榻論詩眠不得。角聲傳處夜將深。</text>
<title>次權聖源韻。仍謝聖源琴百興來訪。</title>,<text>峽裏時逢自遠朋。爲人俱是學顔曾。春風浮石聯雙榻。秋夜楡巖共一燈。大海吾知來萬派。泰山元自積千層。君如不惰修工業。聖賢堂中可以升。</text>
<title>草宴</title>,<text>早晩耕耘幾問奴。腰鋤手耒一村俱。都將春夏田中苦。共做盃盤席上娛。男女衣裳皆濯澣。短長歌曲雜驩呼。山居食力知君賜。願絶南憂與北虞。</text>
<title>往浮浦。次武陵韵詠泉谷幽居。</title>,<text>葺以藤蘿編以蘆。其中惟束聖賢書。蹉跎事業人皆笑。澹泊生涯我自知。鬢上逢秋詩思沒。山中習靜世情踈。有時乘興尋浮浦。擧網前川共得魚。</text>
<title>金剛臺 二首</title>,<text>落日沙庄扶杖來。先人遺跡有高臺。乾坤俯仰成今古。詩酒登臨入愴哀。大小白山雲外屹。梧桐村水洞邊廻。居民亦解當時事。此地年年剪草萊。勝地淸遊屬後來。亂山殘照獨登臺。蒼髯尙帶當年迹。白首難堪此日哀。雲外送眸千里盡。峽中鳴玉小溪迥。弟昆相勉無窮意。免使玆丘入草萊。</text>
<title>次楓巖申瓛韻</title>,<text>爲尋楓老發羸驂。還喜沿途勝地探。山勢嵂嶙連太白。水聲淙滃下薪潭。淡濃烟霧容千萬。瀟灑茅茨屋二三。隨處沉吟收景物。不堪幽興酒中酣。</text>
<title>客中詠懷</title>,<text>節序催環各有名。天涯可耐送還迎。雨過便覺江山態。春晩方知草木情。客抱寂寥詩揔廢。鄕程迢遞夢頻驚。何方換得忘憂物。滿酌深觥與子傾。</text>
<title>贈鰲山伯</title>,<text>金烏遠挹甘川流。同樂風光最一州。鳥帶烟嵐投遠樹。人隨鷗鷺下長洲。臨江列峀渾無影。不霽飛虹半欲浮。郵卒莫催歸去路。不妨詩酒更淹留。</text>
<title>次鰲山韻</title>,<text>世味方知老去微。自非多病故人稀。春殘古驛花初落。雲暗前山雨欲飛。骨肉凋零雙白帶。功名凉薄一紅衣。閉門終日頹然卧。東浦漁磯夢裏歸。</text>
<title>次金明彦韻</title>,<text>半畒方塘綠水凝。伽倻物色比前增。石門兄弟淸如玉。郵舘生涯淡若僧。戀極有同千里隔。事多難保一心恒。獨憑危欄頻回首。珍重書緘忽復承。</text>
<title>暮春送朴星州元禮歸錦山</title>,<text>君向湖南我洛東。兩鄕重遇馬牛風。自憐短髮憂時白。人笑衰顔借酒紅。千里別愁雲影外。一年花事雨聲中。升沉終古皆關數。處分惟憑造化翁。</text>
<title>寄成牙山士翼</title>,<text>道路迢迢消息稀。十年雲樹幾相思。兩鄕難與靑眸對。一札聊封白足歸。我賞驛梅方綻萼。君看官柳欲開眉。流光荏䒣春將半。夢裏頻尋舊釣磯。</text>
<title>寓伽倻洞</title>,<text>小堂瀟灑小溪濱。嘯咏今爲一散人。花意正濃寒食節。杯心長凸洞庭春。樵童路出山腰帶。官吏家從谷口鱗。又有孤雲知不遠。數聱淸磬報淸晨。</text>
<title>上申楓巖 幷序</title>,<text>以兩陸公之才。遇文公先生。而其爲學。止於兩陸公者。以其病在於務勝故也。於鵝湖酬唱詩。可以見矣。遂演文公先生之和意而和之。呈于案下。晦翁遺書起人欽。授受精微在一心。不有靜中眞積力。誰登天下最高岑。工夫自大終難變。志氣潛驕轉入沉。寄語二三吾黨子。商量爲學古猶今。</text>
<title>贈明彥</title>,<text>梅花落盡杏花開。客裏偏驚節序催。舊識晉陽將遠送。新知歸美幸今來。深盃懶把非雄量。淸韻難酬愧不才。郵卒倚鞭歸去促。夕陽溪路首空回。</text>
<title>次朴參奉時甫韻。贈別都正郞明叔。時謫黃澗</title>,<text>世間離別自銷魂。况復君今未雪冤。多少覊愁詩作軸。醉醒身世酒盈樽。湘潭莫灑窮途淚。早晩應蒙聖主恩。落日停驂龍浦路。聊將拙語寄雲孫。</text>
<title>己酉暮春。廵相沈公。與近邑諸宰向黃嶽山直指寺。邀我同往。辭以寺中有拘忌疾。廵相復要會於金陵直指間山坂。而亦未果。獨坐伽倻寓舍。心緖無聊。玆咏長律以遣。</title>,<text>聞道明公向翠岑。翩翩皁盖集棠陰。巖花老與三春謝。澗水新添一雨深。僧採首陽餘味煮。客占飛嶽舊篇吟。擡頭十里徒瞻望。誰會金泉寂寞心。</text>
<title>輓鶴沙金先生應祖 二首</title>,<text>荀家毓慶八龍奇。公挺其中瑞世姿。有道乎躬金不雜。絶求於外玉無疵。儒林一代依歸是。經幄三朝進退宜。南極忽看星彩晦。哭之奚但爲吾私。先生襟韻映珠球。自少工程下實頭。賢傳聖經探義理。佳山美水任優遊。心灰爵祿貧猶樂。志切君民退亦憂。怊悵鶴沙亭上月。淸光依舊照寒洲。</text>
<title>輓趙姊兄壽頤</title>,<text>相思千里幾經春。同是孤哀未死人。白首重逢秋有約。凶音遽至夢耶眞。禮經雖欠期功制。情義何殊骨肉親。病裏緘詞聊遠寄。只敎衰淚倍沾巾。</text>
<title>輓鄭愚川</title>,<text>山河毓氣鍾英材。百戰荊圍幾占魁。少日聲名文十斗。暮年豪興酒三盃。愚川有約身將老。仙子催歸夢獨回。寥落草堂餘玩好。千篇佳什一枝梅。</text>
<title>輓金監役遜卿</title>,<text>人材終古數吾鄕。况是悠然不可當。詩禮家庭仍孝友。鵠鸞姿質更慈詳。豪情起處吟成軸。世事忘來酒滿觴。久恨梅仙空老去。不堪今日寫哀章。</text>
<title>輓全時彦</title>,<text>貝宮寒月照蚌胎。端正容儀出類才。徒爾詞林聲早藉。可憐雲路命無媒。十年鄕思窓前夢。千首詩情雪裏梅。轉惜南州佳士失。白頭心事向誰開。</text>
<title>輓豐山叔</title>,<text>一幅章成我欲書。人間多福孰公如。夫妻偕老期頤近。內外諸孫七十餘。忘是忘非拋外事。無榮無辱愛閒居。篋中尙有當年筆。字字看來淚滿裾。</text>
<title>輓臨河金從兄</title>,<text>寒溪酷禍又河上。零落悲懷伯仲間。此日哀詞那忍寫。昔年餘淚未曾乾。平生誠孝天無報。才子功名古亦難。萬事祗論留後慶。一家相賀滿庭蘭。</text>
<title>輓張生友朱</title>,<text>昔訪吾君一往還。至今猶憶小溪灣。吟邊風月詩千首。病裏生涯屋數間。剩向閑中專趣味。不於名上惱心關。可憐世事渾如夢。爲寫哀詞淚泗汍。</text>
<title>輓宋景濂</title>,<text>江城霜落鴈初飛。自是秋懷易生悲。此日尙難人世別。親朋何况夜臺歸。詩書成癖人皆歎。恭謹持身我最知。黌舍他時文會處。可堪雙淚倍沾衣。</text>
<title>輓金都事堯欽</title>,<text>翰墨從遊自少年。愛君才格出人前。一生情義同兄弟。半道存亡有後先。壁上幾留王趙筆。篋中空拾漢唐篇。草堂寥落寒梅在。忍見春來獨自姸。</text>
<title>輓朴丈敏修</title>,<text>淸秋憀慄感吾衷。輓幅從何落手中。少日聞名三榜首。百年承緖大庵公。迹踈官府塵緣斷。門掩山村靜味融。追憶草堂陪話處。小梅閒傍白頭翁。</text>
<title>輓權察訪厚之</title>,<text>洛陽城裏接靑眸。政是前年八月秋。自擬歸來餘歲樂。忽驚消息夜臺幽。少時聲價推三昧。半世功名只一郵。從此騷壇誰主張。酒泉春日泣詩流。</text>
<title>宋正郞光心</title>,<text>人言寬厚與高才。我憶交遊淚滿顋。遠別經年歸夢促。淸詩未和訃音來。有誰晨夕開情話。無復溪山把酒盃。怊悵白沙衰柳下。可堪他日獨徘徊。</text>
<title>輓崔上舍齊寶有璿</title>,<text>今聞明日葬吾公。細想平生淚不窮。世不我知嗟亦已。心何強屈與之同。襟懷落落塵埃外。談論堂堂氣槩中。詩酒溪亭誰復主。杏花芳草自春風。</text>
<title>入直詠懷</title>,<text>鬢髮添霜雪。功名有是非。冐雪離家客。踏靑猶未歸。</text>
<title>與成慶餘。往丹丘洪聖任家。</title>,<text>雨晴山日明。扶杕沿溪行。丹丘入指點。一帶炊烟橫。</text>
<title>敬題寒岡鄭先生古琴</title>,<text>琴猶禁也禁邪心。所以前賢樂此琴。嗚呼三十餘年後。尙有正音留至今。</text>
<title>謹次鶴沙不飮會韻</title>,<text>只對琴書不對樽。穩承淸誨樂天眞。義山此會同興國。狂藥何能更害人。</text>
<title>早春偶吟</title>,<text>細草微花㹅化生。芳春何物不敷榮。東君本是無私意。梅柳中間各自爭。</text>
<title>春祝</title>,<text>旣問成都且問醫。皆云病與甲辰歸。梅窓忽報春消息。政見全蘇在此時。</text>
<title>重陽</title>,<text>歲歲重陽不在家。誰將白酒對黃花。美人如解今宵意。時送風前一曲歌。</text>
<title>望華亭。次吳上舍而晦韻。別尹城主。陽關體</title>,<text>華筵高設大江隈。忍把賢侯送別盃。穎川遺事榮川效。應見玆行去又來。</text>
<title>與宋子野，文星，李元吉，琴邦俊及舍弟。會話斗月。</title>,<text>黃昏來過故人家。瀟灑高軒對白沙。握手慇懃開一笑。床頭只有古梅査。</text>
<title>次舍弟太極圖屛風韻</title>,<text>初無文字又無圖。誰著其形列座隅。欲知萬理皆歸一。須起乾坤以及吾。</text>
<title>次舍弟韻</title>,<text>移居非是入山林。祗爲幽閒養此心。端坐小齋淸夜靜。一輪明月獨來臨。</text>
<title>卽事</title>,<text>睡起開窓日已西。山阿古木暮鴉棲。茅簷寂寂無人訪。吟得新詩手自題。</text>
<title>龜侄生日</title>,<text>爾自兒時氣味醇。况今身際聖明辰。立揚他日須無忝。世世傳家是樂貧。</text>
<title>贈金景繁</title>,<text>聞道金剛玉骨皆。平生可作一遊佳。出塵賴有梧溪友。願及秋風杖屨偕。</text>
<title>賦柳爾粹三客亭</title>,<text>浮世百年元是客。况今蓬轉客於榮。小亭庭畔逍遙處。當戶南山亦客名。</text>
<title>苦熱示舍弟</title>,<text>短簷無計度炎天。又有蒼蠅戲午眠。病弟老兄何所事。論詩終日一床聯。</text>
<title>籬下紅桃</title>,<text>未得栽時常願栽。旣栽還復願花開。紅葩朝露雖堪賞。却怕狂風動夜來。</text>
<title>觀稼</title>,<text>布衣霜鬢一書生。來寓窮山底事營。數畒石田南澗上。及時耘耔望西成。</text>
<title>次金明彥韻</title>,<text>淸詩擎讀齒牙凉。人是今時句有唐。想君閒卧高吟處。春色都輸錦繡囊。</text>
<title>送鄭從侄碩黔歸八溪</title>,<text>共趁淸和四月天。怱怱驅馬渡伽川。八溪漸近龜城遠。還羡今朝爾着鞭。</text>
<title>送瀟湘八景圖於龜侄。以慰病懷。二首</title>,<text>八幅龍眠出篋笥。重封聊自寄龜兒。烟波景物皆瀟灑。昔疾應蘇對玩時。瀟湘勝地入良工。八景森羅八幅中。知爾卧遊心目爽。病蘇何必待秋風。</text>
<title>與退之及伯仁過水雲亭有感。次宋子野。</title>,<text>小閣空留斷岸頭。昔年於此幾淸遊。仙翁一去無消息。雲月悠悠水自流。</text>
<title>次寄聖任</title>,<text>人間勝事問何事。鼎坐親朋共討心。山雨已晴溪水落。不妨徒步暫來尋。</text>
<title>數日雨。不見慶餘。吟寄一絶。</title>,<text>芳茵淸話阻東鄰。獨坐茅齋送卯申。聞道梨花香滿爵。羡君長占洞庭春。</text>
<title>次裵公瑾咏天王峯韻</title>,<text>太白之山鎭海東。行行雄歭嶺湖中。欲窮萬里山河目。須上天王第一峯。</text>
<title>送晉州牧使</title>,<text>世間送別人皆酒。今日離筵我獨詩。無以晉陽爲遠也。夢魂無夜不相隨。</text>
<title>送李勉餘 馥 之金陵任所 二首</title>,<text>立馬郵亭去路催。離懷脉脉入深盃。知君湖外琴軒夢。應繞三峯一樹梅。杏欲開唇柳展眉。一年春事正芳菲。金陵客送金陵客。離恨都輸一首詩。</text>
<title>贈宋彬彬</title>,<text>平生最愛宋彬彬。雲樹相思問幾春。郵舘幸成三夜話。故人相見亦君恩。</text>
<title>送金明彦，經彦兩戚弟。</title>,<text>昨日欲歸今日歸。遲遲行色問何其。山齋晝永無他客。對榻論詩未忍離。</text>
<title>過宋子野居有感</title>,<text>籬落蕭然落木踈。溪村依舊故人居。黃昏立馬空垂淚。浮世存亡一夢虗。</text>
<title>次趙星州叔玉韻</title>,<text>問爾緣何羽翮摧。叫聲如怨復如哀。春來縱脫樊籠裏。却恐黃粱更作媒。</text>
<title>次韻示人</title>,<text>莫道楊公心不欺。辭金半夜便招疵。受之無處辭而已。何必區區證四知。</text>
<title>庚戌中春在楊州</title>,<text>起坐東窓萬慮侵。獨憐明月滿庭心。遙知風詠堂中弟。應讀羲經到夜深。</text>
<title>輓詞[姜栢年]</title>,<text>初從嶺外入長安。不謂高才止一官。鄕里共期衣錦到。弟兄重擬奏塤歡。君山旅邸亡何遽。東野靈輿返亦難。臨輓含凄懷舊範。暮天寥廓北風寒。姜栢年</text>
<title>輓詞[沈梓]</title>,<text>昔我忝按嶺南日。君是金泉賢督郵。靑眸輒對禮數外。欵曲新篇頻唱酬。歸來京洛重相遇。我鬢如霜君白頭。有才無名可奈何。薄宦齟齬三年留。旅舘凄凉破衾寒。一病奄忽終難瘳。僮僕驚呼寡妹泣。妻兒遠隔天南州。一片丹旌引孤櫬。風雪歲暮歸故丘。鳥嶺連天漢水深。人間此恨長悠悠。沈梓</text>
<title>輓詞[金𤧚]</title>,<text>溫溫風度美容姿。才行南州衆所推。席上揄揚詩思妙。樽前傾倒笑談奇。家人哭望丹㫌路。郢客悲歌白雪詞。獨立都門無限慟。忘年交契荷心知。金𤧚</text>
<title>輓詞[南益薰]</title>,<text>大嶺以南多士藪。乃家聯璧最才賢。高風北海追先輩。薄宦東華惜暮年。誰道旅遊終速禍。亦知修短揔關天。故山風雪孤旌返。鄕里相看淚涕漣。南益薰</text>
<title>輓詞[權愃]</title>,<text>早擢三塲晩爲貧。來從日下幾經春。淸談藹藹人爭慕。和氣醇醇我獨親。宦海覊遊非素志。故山歸計奄成塵。空將病裏無窮淚。灑向南雲欲損神。權愃</text>
<title>輓詞[李元楨]</title>,<text>同居嶺表又同襟。世義由來可斷金。妙歲才名期遠大。暮年官位惜淪沈。鄕山迢遞音書濶。旅館荒凉疾病侵。遙想鴒原纏至慟。不堪回首淚霪霪。李元楨</text>
<title>輓詞[南漢天]</title>,<text>文彩風流慕古人。當年聲價逈超倫。差池鵬路時難遇。潦倒鵷行志未伸。旅枕忽驚塵世夢。詩魂終作玉京賓。哀詞寫罷情無極。不忍攀輀渡漢津。南漢天</text>
<title>輓詞[金聲久]</title>,<text>風流文雅出羣英。詩禮傳家繼舊聱。脩短固知元有命。榮枯不是滯歸情。三秋旅館同歡戚。千里他鄕異死生。哭送丹旌遵故道。也應行路亦霑纓。金聲久</text>
<title>輓詞[朴玄守]</title>,<text>自是先君擅美名。至今文彩想彯纓。早登蓮榜宜延譽。晩造蔭班不墜聲。莫識宦遊爲死祟。誰云造化有神明。向來談笑終冥漠。哭送南關旅櫬行。朴玄守</text>
<title>輓詞[權尙任]</title>,<text>慟矣斯人而至斯。欲題哀輓淚先垂。才沉下位天難必。仁不遐齡鬼奈爲。萍水兩年同作客。雪山千里獨何之。微茫落日鄕關路。正是歸魂飮泣時。權尙任</text>
<title>輓詞[李英甲]</title>,<text>俯仰之間奄古今。耳邊酬唱尙餘音。盛名已自南中老。晩契還從客裏深。幾向垂堂存炯戒。暫於浮世寄孤吟。傷心不盡驪興淚。此日都門更滿襟。李英甲</text>
<title>輓詞[尹深]</title>,<text>居停二歲日追隨。一日相違三月思。夜榻團欒常及曉。晴窓棋槊每忘疲。終知寸祿非難捨。爭奈天年遽至斯。季弟故山惟血淚。欲將寬譬若爲辭。尹深</text>
<title>輓詞[金啓光]</title>,<text>一代名家內外孫。聯芳爭挹谷蘭薰。龜城不害從吾好。驥展都緣荷聖恩。千里旅遊驚片夢。百年和樂忍中分。臨詞欲寫人琴痛。哀淚斑班蘸墨痕。金啓光</text>
<title>輓詞[柳世鳴]</title>,<text>淸標淑德映時賢。京洛風埃雪滿顚。蘿月幾曾回客夢。簪裾還復解天懸。音容永隔經年後。人事空悲逝水邊。想得終南羣彦會。也應流淚望新阡。柳世鳴</text>
<title>輓詞[任碻]</title>,<text>與君相識自成童。修禊由來氣味同。半世塤篪如伯仲。數年離別各西東。一書遽報音容間。萬事都歸夢寐中。杕杜悲懷誰共討。章兄及弟兩衰翁。任碻</text>
<title>輓詞[金鑾]</title>,<text>與子行年較一歲。呼兄呼弟最相親。誰知旅館招魂日。政是仙樓作記辰。半世交歡還似夢。一塲談話奈無因。忍看白璧埋黃壤。欲寫哀詞淚滿巾。金鑾</text>
<title>輓詞[宋光璧]</title>,<text>三世交親似一身。經年客榻兩情新。關東晼晩思公久。洛下沉吟憶我頻。朝案却餐聞訃日。曉窓垂淚返魂辰。平生友愛吾知熟。忍見楡巖少一人。宋光璧</text>
<title>輓詞[李溟翼]</title>,<text>宿昔陵前別。如何遽上仙。巖墻誰有戒。生死豈非天。宦作金吾貴。壽逾耳順年。可憐來日路。丹旐去翩然。李溟翼</text>
<title>輓詞[任相元]</title>,<text>一索長安米。顔韶髮更鬒。笑談眞醞藉。簪弁尙精神。美疹能欺客。良方不起人。經過昔解榻。淚灑嶺雲頻。任相元</text>
<title>輓詞[柳元之]</title>,<text>少日情相合。中年義更親。才華優出世。志業逈離倫。每擬前途遠。誰知舊迹陳。病中驚起坐。追憶轉傷神。柳元之</text>
<title>輓詞[柳宜河]</title>,<text>早負南金望。風姿逈出倫。分携今幾月。人事遽成塵。舊驛民思惠。幽居草自春。更無承誨日。題輓淚沾巾。柳宜河</text>
<title>輓詞[金雲章]</title>,<text>燕市悲歌日。江南有故人。魚遊同十載。鸎喚已三春。北闕天恩重。西山永宅新。幽明不盡痛。題輓淚沾巾。金雲章</text>
<title>輓詞[權昌震]</title>,<text>聞君卽遠期。秉筆淚先垂。旅櫬連三世。家氈托二兒。死生雖有命。禍福固難知。可惜孤飛鴈。何堪失侶悲。權昌震</text>
<title>輓詞[李英哲]</title>,<text>雅韻仍文采。英聲滿世間。亨衢淹驥步。雲路躡鵷班。客舘孤魂逝。園林旅櫬還。病違臨穴慟。悵望涕空潸。李英哲</text>
<title>輓詞[南亨會]</title>,<text>翩翩志氣稱家聲。佳士南州早擅名。利具已知能脫穎。席珍方許剩飛英。官纔通籍才何試。壽不酬仁理莫評。休怪送喪偏作痛。從來世義弟兄情。南亨會</text>
<title>輓詞[金時行]</title>,<text>草土餘生一線延。含悲忍綴哭君篇。芝蘭眉宇人皆愛。氷玉襟期我最憐。客宦寧知歸櫬遽。家聲聊慰過房賢。新阡聞說鴒原近。朝暮何堪入望邊。金時行</text>
<title>輓詞[金雲望]</title>,<text>慈詳仁孝出天姿。間世高標衆所推。早抱才華蓮榜捷。晩恢公道省郞宜。雲衢未展君民志。一疾如何命數奇。惆悵六旬如夢寐。祗應餘慶在麟兒。金雲望</text>
<title>輓詞[金堯錫]</title>,<text>童稚情親五十年。中間消息兩茫然。前冬喜看來乘馹。今日驚聞去上仙。不是名韁挽有力。直緣生死揔由天。白頭餘歲知音少。惟幸論衿有小連。金堯錫</text>
<title>輓詞[金宗灝]</title>,<text>早歲全眞卜一庄。晩年聲譽動京鄕。溫溫情欵人爭慕。澹澹生涯味自長。驥步臨途期以遠。木氷爲祟痛云亡。平生景仰違匍匐。悵望新阡我涕滂。金宗灝</text>
<title>輓詞[金聖任]</title>,<text>南國聞名久。西來始識韓。風猷傳世德。聲價動騷壇。濩落悲三刖。浮沉困一官。龍門頻奉袂。旅榻幾相歡。逸興憑詩遣。覊愁得酒寬。宦情如薄葉。歸思在林巒。未遂投簪計。還驚大夢殘。蒼天乖好惡。人世足悲酸。十日纔違面。萬緣已盖棺。歸程千里遠。樑月五更圓。舊宅雲烟慘。新阡草樹寒。雪天悲斷鴈。塵鏡泣孤鸞。祖道親朋痛。氷程嶺嶠難。都門數掬淚。斜日倍汍瀾。金聖任</text>
<title>輓詞[羅以俊]</title>,<text>從弟人皆有。哀吾表季賢。生離仍死別。一去間重泉。可惜蟬聯胄。元方早嶷然。詩書本世業。孝友自家傳。丰秀風流雋。磯韋器度圓。筆麾南國士。名入北樞懸。才命還相忌。窮通理又玄。郞潛終白首。文彩舊靑蓮。萬事驚莊夢。浮生歎逝川。零存頭盡白。詠昔涕增漣。髫齔從魚隊。床氊共食眠。彌敦昆弟義。俱保客僑邊。幷影隨哀樂。相須及沛顚。從君視我篤。知我愛君偏。契濶傷塵事。悲懽迫暮年。歸期還訃告。旅櫬托秦廛。愼疾曾辭祿。微官豈自牽。天高鬼甚惡。情惻事堪憐。筍束留遺墨。心言溢遠牋。白眉依對晤。衰腎轉焦煎。飛旐門前去。靈輀望裏旋。幽明多愧負。危喘奈粗延。淺土荒村雪。孤魂暮水烟。城崩杞婦哭。囊乏廌兒錢。是處猶藏魄。新塋卽近先。松楸餘雨露。月笛舊江天。萬歲雖長夜。一丘喜靜便。長辭雲雨俗。好伴浪吟仙。我輩情鍾地。鴒原有惠連。人間無限痛。渠說老夫前。執紼違前路。蔬綿奠几筵。泉臺期早晩。悲語不終編。羅以俊</text>
<title>輓詞[全益遂]</title>,<text>末路少知音。如公我無幾。連派又連庚。同心且同師。金蘭契早托。竹馬相追隨。喜接孟氏隣。白首長如斯。靑羊各避患。鴻鵠驚風吹。別多會常少。苦抱雲樹思。此猶不自堪。矧挽今日歸。追惟平日事。欲說淚先垂。孝友傳家世。溫雅得天姿。處貧志不移。接人誠必推。倚馬才誰敵。驚人語復奇。纔摘玉池蓮。還紆聖主知。北寺稱神明。南郵騰口碑。庶見承異渥。那知隔明時。公去皁盖飄。公來丹旐飛。窮村寂無人。殯幕何凄其。故宅風烟變。新阡草樹悲。儀形如在目。良覿嗟無期。我懷曷有極。行路亦齎咨。櫬返今幾日。一哭猶此遲。如今就窀穸。蒿里餞又違。非纏漳水疾。亦豈情愛衰。天長地何久。此恨無窮涯。無從雙下淚。非獨爲吾私。全益遂</text>
