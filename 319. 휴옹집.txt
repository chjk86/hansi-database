<title>題畫簇</title>,<text>遠岫日沈霧。寒江風起波。小溪穿柳去。隔岸有人家。</text>
<title>靑鶴洞</title>,<text>危棧補飛路。搖搖跨絶壑。履之若平地。幽討眞成癖。右棧路始到佛日菴。入定有高釋。煙火斷已久。形神似枯木。右佛日菴來尋靑鶴洞。欲從靑鶴遊。靑鶴去不返。石老今千秋。右靑鶴峯奔流飛白練。劈破蒼崖色。還嫌境寂寥。晴天生霹靂。右瀑布手携紫玉杖。飛上香爐峯。仙人舊遊處。落落餘蒼松。右香爐峯寺下有深潭。毒龍所潛處。欲往驚睡眠。懸崖不得去。右龍潭此地隱孤雲。白衣岸綠幘。我欲從之遊。同騎千歲鹿。右懷崔孤雲</text>
<title>次崔御史大容 有海 贈房妓韻</title>,<text>且盡一杯酒。堅持方寸心。人生有離合。別恨幾重深。其二芳迹曾遊地。劉郞今又來。年年傳驛使。折盡幾枝梅。其三風流杜御史。能識紫雲聲。破鏡如圓月。如何太薄情。繡衣曾所眄。而今爲暗行却之。故以此調之。</text>
<title>九日溪遊 在海州作</title>,<text>閒隨鷗鷺傍淸川。佳節無端到客邊。濁酒一杯今夕會。此生嗟不負流年。</text>
<title>鏡湖堂。次外王父韻。</title>,<text>春寒釀雪晩霏微。湖上人家盡掩扉。惟有遊人貪勝賞。輕舟容易泛斜暉。</text>
<title>銅山道中。次申企齋 光漢 韻。</title>,<text>海天寥闊散羈愁。馹騎翩翩杜若洲。棠花未吐鳴沙啞。辜負仙區訪勝遊。</text>
<title>次桂娘韻 扶安詩妓</title>,<text>閒愁壓夢覺偏多。籹淚盈盈濕枕紗。滿地落花春色去。一簾微雨篆煙斜。</text>
<title>次落花巖韻</title>,<text>千尋絶壁落花時。萬世金甌此夕虧。擧目山河無限意。一聲長篴倚風吹。</text>
<title>松廣寺</title>,<text>丹靑殿宇鬱岹嶢。煙火當年未盡燒。獨臥上房眠不得。數聲淸磬動寒宵。</text>
<title>次太能見贈韻</title>,<text>萬里秋風動別愁。旅窓歸夢漫悠悠。遙知此夜峯頭寺。明月鍾聲正隱樓。其二萬事人間任彼天。算來榮辱更茫然。累臣無計超塵網。辜負還山此百年。其三浮世炎涼已白顚。瘴江憔悴又經年。聖恩倘許歸山野。重與吾師對榻眠。其四天涯悄悄影爲隣。異服殊音漸可親。魂夢不知身是放。夜來依舊拱楓宸。</text>
<title>過崑磯魚別監家。訪主不遇。</title>,<text>問竹尋花到野居。靑山隱映樹扶疏。主人採藥今何去。惟見飛泉響砌除。</text>
<title>題九萬李執義 慶生 溪亭 九萬。固城邨名。</title>,<text>長夏柴門晝不開。聯鑣齊到坐溪隈。黃梅雨過沾衣袂。碧樹風來拂酒杯。其二繞屋溪聲響玦環。滿林蒼翠掩松關。幻人榮辱知多少。爭似先生老此間。其三飮因隨量何須勸。歸亦非家爲暫留。桑下已存三宿戀。澤邊差免獨醒愁。</text>
<title>送尹生 三起</title>,<text>瘴雨蠻煙接素秋。百年身世足離憂。江南芳草今凋歇。何事王孫耐薄遊。</text>
<title>漫書</title>,<text>窮愁咄咄坐書空。酒暈時時上面紅。夢裏分明見鄕國。不知關塞隔重重。</text>
<title>河丈 憕 見訪。仍徵鄙詩。書此以呈。</title>,<text>五十而聞斯可畏。年來茹破道腴眞。晉陽自古賢豪窟。不獨文貞啓後人。其二義戰勝來私慮退。天機深處俗緣疏。日長茅舍無餘事。且喜挑燈看古書。其三文字看他須理會。世人枉自費工夫。說到前賢所未道。孰云東國少通儒。其四宗元昔記先人友。小子親紆長者車。均在南荒淪謫裏。以今視古更何如。其五且銜杯酒接慇懃。三世通家舊義敦。只恨纍臣常見縶。未隨屨杖奉林園。</text>
<title>法泉寺。本倅呼韻賦詩。</title>,<text>休將短綆汲寒泉。萬事人間一任天。好是東風無限意。夕陽扶醉寺門前。其二幾年豐獄閉龍泉。紫氣空衝半夜天。若敎磨洗爲時用。亂領妖腰詎敢前。</text>
<title>敬次聽松先生軸上韻</title>,<text>琴書寂寂滿筐床。荷有紅衣菊有裳。一壑松聲鳴過耳。靜中相伴味偏長。</text>
<title>次金去非 地粹 贈李實伯 葩 戚丈韻</title>,<text>雪晴雲散北風寒。楚水吳山道路難。怊悵今朝相送罷。峨洋絃在爲誰彈。其二弊裘無力障輕寒。歲晏天涯旅食難。莫道書生甘落魄。向來人事指頻彈。其三世味嘗來齒亦寒。樊籠一入出誠難。此身還似傷弓鳥。虛向空中幾怯彈。</text>
<title>次辛 翊 韻。兼示金去非。</title>,<text>北來音信近尤稀。秋盡南天雁獨飛。莫道家山隔千里。分明昨夜夢中歸。其二柴扉岑寂客來稀。落葉憑風作意飛。却羨村翁生計足。山頭賽罷醉扶歸。其三冥鴻高擧鳳儀稀。日下烏鴉陣陣飛。惟有冤禽啼吐血。年年苦道不如歸。</text>
<title>箕城偶成。錄示延慰使趙玄洲善述 纘韓 令公。</title>,<text>嬋娟洞裏月黃昏。環佩依俙返夜魂。莫道巫山能感夢。朝朝此地起行雲。</text>
<title>次贈朴生 弘遠。前縣監朴東命之子。時代父入防義州。</title>,<text>歲晏邊城殺氣高。登陴猛士各分曹。如今始信儒非腐。橫槊吟詩意益豪。</text>
<title>次贈吳生 仁信</title>,<text>生洪州人。少時。負笈從洪通津茂績學。洪公得罪後。生亦不參大論。以黨於茂績陷君不義。見削於四學。退歸其家。杜門自處。今歲簽軍。朝家令搜閒遊。本州以生應命。生不欲自卞。循例入防。病鶴投籠莫奮飛。群鷄空啄稻粱肥。男兒方寸須明白。此外寧論是與非。其二塞路茫茫塞月圓。窮冬朔雪滿胡天。南軍罷戍知何日。西路連兵已屢年。</text>
<title>西征歌</title>,<text>龍灣地接鳳凰城。萬里朝天往返程。自從驕虜中遮截。海路如今不易行。其二消憂獨上統軍亭。遠近山河內外城。在昔繁華稱勝地。卽今凋弊僅存名。其三三聲角罷出旗麾。猛士如雲狹路馳。折衝尊俎渾閒事。肯使狂胡敢朶頤。其四歲晏邊城殺氣昏。千軍裝束立轅門。輕裘緩帶居中吉。始覺書生氣像尊。其五風掣旌旂雪滿陴。肩輿巡視點軍牌。如今塞上嚴防守。從此胡兒可折箠。其六東北諸山祖白頭。鴨江源出向西流。淊淊萬古爲天塹。爲報胡鞭莫謾投。其七沿江一帶接穹廬。西自遼陽亦屬胡。朝家昔用羈縻計。烈士心腸幾鬱紆。其八一劍西巡遍塞垣。誓心天地答君恩。軍書閱盡明燈坐。氣壓胡雛百萬群。</text>
<title>昌城客館。次金北渚 瑬 韻。</title>,<text>長聞鼓角此那堪。胡馬居然恣牧南。莫道天山難可定。將軍魚服矢橫三。其二世間何事不關天。立大勳名豈偶然。卽今邊塞皆頗牧。莫道朝家不用賢。</text>
<title>望奉天臺山。憶韓道人。</title>,<text>道人名無畏。淸州人。殺人避仇。隱居此山。修鍊得道。往來香山。世多有見之者云。世間豪傑異凡夫。隱見雖殊與道俱。奉天臺迥塵寰隔。爲報韓公也在無。</text>
<title>皇城坪</title>,<text>世間萬事摠浮漚。今古英豪土一丘。纍纍叢塚依山麓。誰是幹粘與兀婁。</text>
<title>江界客館。次北渚韻。</title>,<text>漢家新數中興年。胡虜如何不畏天。靑瑣詞臣今出塞。誓將勳業勒燕然。</text>
<title>妙香山普賢寺。次靈煕軸上韻。</title>,<text>如如萬法摠歸空。定慧元來不二功。欲識無央眞色界。月沈西海水流東。其二一筇長擲水雲間。蹤跡飄然不可攀。入定幾年空色相。滿天花雨落瑤壇。</text>
<title>次崔御史贈房妓韻</title>,<text>莫道尋芳去較遲。風流隨處有深知。盈盈一水分牛女。無限新愁上翠眉。其二此生何日整憂端。誓海盟山血易乾。怊悵雪泥鴻迹遠。幾回明月出關山。</text>
<title>鏡湖堂。次外王父韻。</title>,<text>步下湖亭晩。移舟更促觴。機忘親白鳥。坐久密紅粧。逸興飛蓬海。歸心繞漢陽。餘歡猶未穩。落日照危檣。</text>
<title>雙溪寺。觀崔孤雲眞鑑禪師碑。</title>,<text>螭首壓龜趺。龍蛇字字紆。孤雲名學士。眞鑑聖浮屠。道德當時仗。文章後代無。摩挲一朗誦。胸次覺昭蘇。</text>
<title>翫山亭。次趙竹陰 希逸 韻。亭在定山。</title>,<text>傲吏非眞隱。官居似鹿門。小塘通曲水。老樹擁孤邨。嶂合雲蒸氣。庭空月印痕。客來無一事。隨意倒淸尊。</text>
<title>永保亭</title>,<text>遠客驅馳倦。登臨一破顏。休辭今夕醉。且樂片時閒。浪擺風掀海。林昏日隱山。寒聲出畫角。秋氣動江關。</text>
<title>贈僧。次趙竹陰韻。</title>,<text>懶慢抛鉛槧。慙渠遠索詩。斯心良已篤。一面豈嫌遲。臥閤淹新病。趨班隔舊儀。針羹倘可飮。從此照肝脾。</text>
<title>次竹陰韻</title>,<text>湖路分南北。雲山隔幾重。同爲相喣鮒。共作後凋松。望眼迷瓊樹。愁腸割劍峯。所嗟嬰斗粟。猶自滯雷封。</text>
<title>贈別</title>,<text>經年縻薄宦。歸計斷還不。驛路千峯夕。江城一葉秋。淸談猶亹亹。雅度自休休。更有明朝別。居然起片愁。</text>
<title>題笑兼堂</title>,<text>剗平開隙地。瀟灑起華堂。竹影交虛塢。泉聲咽小塘。詩盟東閣晩。醉興北窓涼。卽此同眞隱。何須羨退藏。</text>
<title>高達夫草堂。次任寬甫韻。</title>,<text>偶爾聯鑣出。來尋小隱居。邨醪供竹葉。野菜進芹蔬。世路行長澁。名場迹已疏。休辭今夕醉。爛熳任如如。</text>
<title>初到配所志懷 癸丑</title>,<text>投北恩猶貸。寧辭處濕卑。窮秋聞落木。古戍認殘陴。萬事何須問。餘生亦足悲。線衣空弊盡。長自淚垂絲。其二吁嗟投絶域。草草送年華。歸夢家千里。孤囚海一涯。蠻鄕秋到晩。蜒戶瘴來多。隣酒何嫌薄。呼兒強使賖。</text>
<title>元日</title>,<text>往事何須說。流年不可攀。酒多愁裏倒。家每夢中還。萬象生春氣。孤臣損暮顏。思親兼戀主。長自涕潺湲。其二嶺嶠殊風土。春來覺最先。憂愁長汩沒。節序易推遷。黯淡漁邨雨。微茫驛樹煙。居然看物色。太半入新年。</text>
<title>卞汝吉。次元日韻。見寄再疊前韻。</title>,<text>擾擾百年間。勞生寄觸蠻。病於春有約。身似水無還。醉眼看杯海。愁腸割劍山。邇來明鏡裏。斗覺減容顏。其二淳風今已死。古道邈難攀。夢斷家何在。春回客未還。柴荊存活計。鼓角動哀顏。何時歸舊隱。碧澗聽潺湲。其三年華欺病客。衰鬢識常先。漢水何時渡。湘潭此日遷。蠻鄕淹歲月。驛路老風煙。梅柳渾無賴。爭姸妙少年。</text>
<title>次韻李座首</title>,<text>採藥人何去。携藜客獨來。迎逢知有數。懷抱悵誰開。樹色千重合。溪流一道廻。淸幽堪寄傲。塵世孰相猜。</text>
<title>北面諸友置酒禾巖。遣舟相邀。仍赴會席上。次卞汝吉韻。</title>,<text>積雨欣初霽。登臺倚晩晴。雲霞分片片。鷗鷺戲輕輕。細酌何辭醉。高談不厭淸。新詩頗警我。投報媿瑤瓊。其二寄興煙霞外。勞生宇宙間。地窮天接海。林暝日沈山。凍雨蘇詩肺。長風爽醉顏。頹然相枕藉。入夜不知還。</text>
<title>寄竹兄</title>,<text>蠻鄕今五載。鴨塞更窮邊。兩地遙相望。雲山隔幾千。明時皆欲殺。同病最深憐。不盡西風淚。濡毫灑滿牋。</text>
<title>寄任茂叔 叔英</title>,<text>擾擾百年內。與君長別離。月樑頻入夢。雲樹幾興思。世道今如此。吾儕事可知。淮南叢桂長。歲暮以爲期。其二曩得數行書。故人猶記余。睽離今已久。棲息近何如。身世千憂裏。升沈一夢餘。耕巖他日約。莫使墮空虛。</text>
<title>次贈李子時 敏求</title>,<text>死生甘契闊。孤負百年身。邂逅還今夕。遭逢是故人。莊吟猶越曲。郢唱更傷春。歸夢迷長路。中宵每覓秦。其二壯志雖零落。當年早許身。逍遙適意客。惶恐泣名人。酒凸杯中綠。梅偸雪後春。今宵良宴會。猶可話歸秦。其三懷沙意惻惻。吾患有吾身。不謂朝中舊。來尋澤畔人。旅羈成白首。才命及靑春。歎拙思還緬。桃源豈必秦。</text>
<title>夢趙怡叔</title>,<text>神交不計遠。地近夢先知。握手遭逢處。披心款洽時。此生那易見。何日不相思。兩眼汪汪淚。臨風似散絲。其二面目雖難見。精魂或易從。分明今夜夢。髣髴舊時容。落月低寒幔。停雲逗遠峯。羈愁兼別恨。牢鎖不開封。</text>
<title>再疊李子時韻</title>,<text>入幕摩楯手。趨庭舞綵身。高才非我輩。積慶有斯人。別酒蠻江暮。歸鞭漢水春。添波送君淚。憑寄遠通秦。其二世路難容足。儒冠易誤身。多憂還此老。獨樂更何人。桂樹山中晩。桃花洞裏春。堪嗟魯連子。談笑辦強秦。其三故國千重嶺。餘生萬死身。丹心猶戀主。白髮太欺人。社宇蠻鄕月。楊花帝里春。中宵耿不寐。寤歎念京秦。其四宇宙千千事。浮休自在身。文園多病客。楚澤獨醒人。篴奏關山月。杯傾竹葉春。臨岐增悵望。君獨向西秦。</text>
<title>贈洪勉叔 茂績</title>,<text>瓊雷雖隔海。許望亦君恩。半夜天涯會。中流地界分。晨星還落落。逝水更沄沄。莫怪空相對。深情不在言。其二江上一杯酒。世間千斛愁。長風颯萬里。落月漾中流。座客皆時傑。幽囚獨我儔。相將凌浩蕩。端可記奇遊。</text>
<title>竹陰次前日夢見韻來再疊</title>,<text>別恨雖云苦。如今始熟知。窮冬愁病日。永夜夢歸時。往事徒增感。來詩更締思。深情牽不斷。還似藕中絲。其二長年勞夢想。何日更追從。自爾時相背。吾儕世孰容。危塗千仞壑。險嶺九疑峯。驛使催回信。題詩拭淚封。</text>
<title>竹陰次韻來再疊</title>,<text>世道今如許。吾儕事可知。百年同病日。三夜夢君時。斷雁無消息。啼鵑最怨思。愁纏那易解。亂緖似縈絲。其二避喧甘屛跡。悄悄與誰從。㬉逼桃杯面。春舒柳岸容。流光凋兩鬢。落景霽千峯。芳草王孫恨。年年換舊封。</text>
<title>田博士 闢 次前日贈洪勉叔韻寄來。復次。田闢。平壤人。謫居巨濟。</title>,<text>不識神仙表。常懷夢寐中。淸談雖莫接。麗付幸相通。觸目千愁集。回頭萬事空。魂歸招未得。楚樹本多楓。其二從遊良已慣。山鬼鬧門中。嶺嶠居誠僻。鄕關信不通。撥衰彈劍罷。排悶引杯空。楚俗今方驗。家人爨用楓。</text>
<title>再次</title>,<text>平生忠孝意。反在罪名中。客日身全老。何時命乃通。瘴江雲似墨。關路草連空。日暮秋風色。蕭蕭岸上楓。其二思親戀主恨。歲暮白雲中。一室殊方遠。三杯大道通。悠悠常引笑。咄咄只書空。玉露蕭森氣。凋傷楚峽楓。</text>
<title>田西亭復疊四首。更次二首。西亭。田闢別號。</title>,<text>險阻艱難事。偏嘗七載中。士窮當見節。儒腐孰稱通。處轍魚吹沫。銜蘆雁入空。慕君無限意。目極望宸楓。其二玉瓚雖云美。黃流亦在中。人情常不遠。天意邈難通。報效初心在。榮華一夢空。全年還可羨。老樹有靈楓。</text>
<title>挽卞汝吉</title>,<text>我始投荒徼。從遊有數君。年來相繼沒。老去此生存。學富身終困。名埋世莫聞。傳家多玉樹。餘慶在兒孫。</text>
<title>次石洲贈高達夫韻</title>,<text>餘生離順境。幾度送年華。萬事凋霜鬢。三杯纈眼花。逢迎欣握手。憔悴更懷沙。怊悵今朝別。翻同嶺海涯。其二行吟良踽踽。贏得鬢添華。臘酒仍浮蟻。寒梅已着花。風霜餘短褐。身世老長沙。昨夜三更夢。分明漢水涯。</text>
<title>次金去非贈高達夫韻。錄示。</title>,<text>嫩蕊憐紅綻。遙岑露翠微。人耽無事飮。鳥喚不如歸。弊褐風爭透。虛簷雪亂飛。壯心同櫪驥。歲暮轉依依。其二懶甚詩才退。愁多酒力微。今宵殘歲盡。故國幾時歸。淚向南雲灑。魂隨北雁飛。憐君同病意。末路幸相依。</text>
<title>漫成</title>,<text>囚山兼竄海。寂寞掩寒扉。跡似飛鴻去。身應化鶴歸。亂雲陰處重。殘月看來微。寸草心猶在。三春幾夕暉。</text>
<title>聞雁</title>,<text>病臥蠻江上。新秋一雁聲。炎涼能自識。節候更堪驚。避弋冥冥去。銜蘆肅肅征。吾家元在北。聞爾若爲情。</text>
<title>卽事</title>,<text>世事還今日。人生每歲時。形骸看漸變。骨肉悵相離。地盡孤臣遠。天長一雁遲。冥冥立春雨。梅柳弄新姿。</text>
<title>次羅生 萬甲 韻。贈洪勉叔。</title>,<text>瘴癘投荒徼。雲山隔故林。凄涼懷土望。寂寞濟時心。客路連天遠。春愁共海深。平生重然諾。不爲少黃金。其二湘潭多蕙草。楚岸盡楓林。旅枕三更夢。危樓萬里心。雨淫江路滑。潮落海門深。嶺外來才子。君詩可擲金。</text>
<title>與金去非訪友。道中作。</title>,<text>楚塞天連海。湘潭草又春。八年同病客。千里異鄕人。對面渾疑夢。論心更愴神。男兒事未了。努力保吾身。其二半日江頭話。衝泥促馬歸。身隨年漸老。心與事多違。野柳浮春色。林巒起夕霏。冥冥海天雨。濕重舊征衣。</text>
<title>次趙景觀 國賓 見寄韻</title>,<text>塵累吾差重。詩才子更多。同嗟千里遠。莫奈百年何。世路瞿塘峽。蠻江楚汨羅。潮回憑寄恨。記取淚添波。其二八載延危喘。君恩此亦多。窮愁殊有力。痛飮欲無何。涸轍魚相喣。寒門雀可羅。處身雖濁世。不忍更揚波。其三一入樊籠裏。駸駸歲月多。當年嘗自許。此意是誠何。暮岫遙抽筍。秋江淨熨羅。相思不相見。目極送廻波。</text>
<title>昌城客館。次北渚韻。</title>,<text>古戍何年設。邊塵此日驚。主憂臣更辱。人醉我還醒。勝算今言戰。卑詞昔請成。時危思報國。斗覺一身輕。</text>
<title>又次諸賢板上韻</title>,<text>旌旗翻日月。號令急風雷。欲草平戎檄。多慙倚馬才。高歌出塞曲。獨上望鄕臺。客意迷東北。關山起暮埃。</text>
<title>路上</title>,<text>早興緣底事。只爲念王程。古戍生煙淡。畬田霽雪明。江從胡地發。山向漢關橫。處處城樓角。唯聞出塞聲。</text>
<title>次渭原板上北渚韻</title>,<text>兵興已七載。幾日報除殘。遠路前頭水。孤城右背山。月篩簾影亂。風動角聲寒。早晩酬雄略。吾毛尙未斑。其二羸驂踏氷雪。處處動乾雷。古戍殘兵集。荒城倦客來。空懷憂世志。未試濟時才。寂寞憑欄處。愁腸日九回。</text>
<title>北渚作斑字韻三首。各懸一板。次韻足之。</title>,<text>歲暮羲輪疾。更闌蠟燭殘。嚴風時折木。苦月欲銜山。慣閱交情冷。偏嘗世味寒。所經殊物色。的的惱詩斑。</text>
<title>得家書</title>,<text>家書何日發。至夕到天西。馬上手纔接。燈前頭屢低。朝家依宿昔。骨肉且安棲。別後今三朔。看來意自迷。</text>
<title>題寺門樓</title>,<text>勝境聞名久。今朝理屐尋。洞門蒼檜合。巖徑白雲深。古寺閒僧定。高樓獨客吟。陶然萬慮靜。山月照塵襟。其二寺古僧居少。山深客到稀。流年何鼎鼎。落雪故飛飛。祖殿荒將廢。禪房靜可依。明春事幽討。更拂薜蘿衣</text>
<title>題澹澹亭 在殷山</title>,<text>廣野千山雪。高亭萬里風。客來關塞外。人在畫圖中。斷岸排雲上。長川繞郭東。天西奇絶處。不讓楚王宮。</text>
<title>次某觀棋韻</title>,<text>初疑相昵事親從。次見連橫勢亦同。走馬向邊知必敗。奇兵衝腹眞爲雄。欲窮孤姥七枰勝。可費九淵三日功。顧我才慙賭墅客。不如歸作蠹書蟲。</text>
<title>江陵客館東軒。次外王父韻。</title>,<text>倦遊霜鬢又新年。嶺外名區別有天。山勢北來靑未了。海氛東漲碧無邊。樓臺隱映含淸景。樹木微茫帶晩煙。我木前身香案吏。莫言今是玉堂仙。</text>
<title>鏡浦臺。贈同遊諸子。</title>,<text>千仞高臺俯碧潯。登臨灑落爽煩襟。離杯三酌客舟發。長篴一聲湖水深。物外遨遊今日興。世間乾沒百年心。十洲三島知何在。便欲乘風一往尋。</text>
<title>鏡湖堂。次外王父韻。</title>,<text>聯鑣出郭向湖頭。到處臺亭辦勝遊。白髮驚春心尙壯。淸歌侑酒興難收。波光瀲瀲開銀鏡。酒量輕輕棹玉舟。王事有程歡易極。淡煙斜日起離憂。</text>
<title>洪川客館。次外祖韻。贈主倅安君實。</title>,<text>四合峯巒聳碧空。驛亭斜日又春風。經年作客傷離索。到處逢人說病癃。傾蓋候迎多邑宰。採芝逃遁羨仙翁。只緣身世浮名絆。長路驅馳太促悤。</text>
<title>砥平客館。次外祖韻。</title>,<text>春來無處不耕耘。每每原田似綺分。一抹炊煙籠樹暗。數聲啼鳥隔林聞。有時獨酌邀明月。何事孤飛學片雲。投老江湖存宿約。此身爭奈訣吾君。</text>
<title>題龍巖寺 在靈巖月出山</title>,<text>巉巖石磴入雲高。理屐幽尋不厭勞。金碧輝煌開殿宇。松杉蒼翠擁廚庖。禪心潚灑欣初愜。世累纏綿覺已逃。爲報山靈須記憶。掛冠從此伴仙曹。</text>
<title>次郭景華 希泰 見贈韻</title>,<text>旅遊心事自荒涼。匹馬江南道路長。折柳章臺空寄恨。採蘭幽谷暗聞香。人生草草須行樂。世故營營太覺忙。芳迹易陳餘興在。至今回首夢蒼茫。</text>
<title>次楮島舅氏韻。寄林子厚 坤 。</title>,<text>憶曾經過訪林塘。萬里江南月在陽。避世甘爲龐子隱。逃時寧學楚人狂。一中賢聖尊前醉。雙吼雌雄匣裏藏。羨子生涯無局束。掛巾吾亦好還鄕。</text>
<title>次李應休 曇慶 韻</title>,<text>乞得餘生竄海邊。聖君恩重似皇天。居卑尙被名爲累。處困終期志益堅。澤畔憔枯漁父問。鏡中衰謝故人憐。愁來尙寐寧無覺。客夢猶歸鶴髮前。</text>
<title>固城卽事</title>,<text>縣城南面枕江濆。百里滄波接海門。擊鼓家家迎竹鬼。生香樹樹返梅魂。獵人吹火燒林藪。蜒子叉魚賣野邨。此處謫來淹日月。客懷愁絶更堪論。土俗例於冬日。豎一長竿賽神。家家迎祭。猶恐或後。</text>
<title>贈別李兄和伯</title>,<text>跫音空谷聞猶喜。況有親知千里來。花柳三春淹絶域。萍蓬今日把離杯。容顏從此邈難接。懷抱憑誰更好開。怊悵行塵攀不得。強扶衰病獨登臺。其二壯心寂寞着寒灰。澤畔行吟白髮催。春事已從愁裏過。好懷時向夢中開。萬里滄波鷗浩蕩。幾年華表鶴歸來。高臺落日望鄕邑。陟屺詩成無限哀。</text>
<title>盧友 克復 贈櫻一筐。作此謝之。</title>,<text>嶠南五月櫻初熟。箇箇赬珠萬顆匀。筐裏盛來光不定。喉中呑送味偏新。憶曾禁掖先嘗日。正是公朝進食辰。雖有朋知相贈餽。天涯對爾一傷神。</text>
<title>主倅祈雨于碧方山。邀與同往。仍到峯底寺。遭雨。固城縣令尹三樂。</title>,<text>捫蘿躡磴上危峯。歷盡崎嶇到梵宮。天近星辰看可摘。地連溟渤望難窮。旱乾喜得通宵雨。炎熱偏宜萬里風。半夜數聲淸磬發。此心還與境俱空。</text>
<title>挽崔水使 堈</title>,<text>穿楊妙藝早超倫。符彩酋酋一俊人。再握龍韜臨漲海。曾揮羽扇靜妖塵。全生共荷君恩大。異域偏知舊意新。同病纍臣猶未死。可堪今日淚盈巾。</text>
<title>次盧子厚 㙉 別舍弟德右韻 㙉受業於公</title>,<text>欲書投筆意茫然。送爾今朝向日邊。堪恨相從能幾月。未知重見更何年。孤身世上容無地。萬事人間命在天。怊悵行塵留不得。臨風淚灑瘴江煙。</text>
<title>南座首家席上贈歌姬連眞 姬故居晉陽。少時以歌擅名。老來流落。尙有舊聲。</title>,<text>燕舞鶯啼四月天。棠梨如雪柳如煙。尋芳不厭移斑杖。乘興何辭醉錦筵。誰遣佳人歌宛轉。更敎遊子意悽然。少年聲價渾無賴。頭白相逢共海堧。</text>
<title>次李子時見贈韻</title>,<text>文采風流第一人。憶曾蘭室笑談親。世情擾擾今非昔。交誼偲偲久益新。自是萍蓬偶相合。莫辭椒桂擣餘辛。三年病臥楓林下。桃李爭他帝里春。</text>
<title>次天朝漂風人薛萬春韻</title>,<text>異方風物屬淸秋。客子襟懷自不收。萬里望鄕俱失路。百年多病更窮愁。通言以譯情難盡。肆筆成章和寡儔。遠托興悲今視古。歸心付與水西流。其二兩地風煙接素秋。經過歷歷眼全收。支機石辨曾如許。破浪風乘不足愁。隨處行裝安所遇。向來僮僕是良儔。詞源正派君先泝。羞向餘波挹細流。</text>
<title>次某人韻</title>,<text>佩蘭衣蕙啜鉶藜。江水東流海燕西。是處成樓生白蜃。何來隔葉囀黃鸝。騷人欲採綠蘋晩。遊子不歸芳草萋。逆旅相逢同過客。且將身世付澆書。其二九 缺 元來是瘦藜。聖賢長對玉東西。閒中報客籠中鶴。靜裏歌兒葉裏鸝。有約雲山常滴滴。無媒徑草任萋萋。紅塵交絶今差久。不必勞勞更聘書。</text>
<title>次蠶頭亭韻</title>,<text>瀟灑林亭俯碧洋。登臨忘却戒垂堂。高秋落木無邊下。薄暮歸潮有底忙。千古江山今日勝。百年感慨此時長。由來簪盍誠爲幸。且向樽前盡一觴。其二蛙埳當年歎望洋。平生意氣尙堂堂。九秋勝景輸高賞。一霎淸風撥俗忙。落日啼鴉原樹鬧。斷霞歸雁海天長。劇知盛會應難再。取醉何辭倒玉觴。</text>
<title>次李子異題梁喬桐亭子韻 子異一作子時</title>,<text>投紱歸來臥此家。橘林海塢送生涯。休言北海時堪避。且惜西山日易斜。幾歲韜鈐馴虎豹。長年漁釣伴魚蝦。雄心寂寞流光晩。醉眼光搖水底花。</text>
<title>再疊家字韻</title>,<text>江南何處是君家。鷄足山前燕子涯。松徑苔痕長羃歷。竹窓梅影任橫斜。酒斟浮蟻時邀兔。詩掣奔鯨不數蝦。待到時淸猶偃臥。莫敎春浪泛桃花。</text>
<title>復次前韻。奉本倅。</title>,<text>蕭條古縣似閭家。吏隱如今地一涯。繞郭靑山排闥入。連邨綠竹壓籬斜。魯郊童子馴田雉。齊野蝗蟲變海蝦。政化已成公事少。但開東閤賞梅花。</text>
<title>又次一首自況</title>,<text>當年見笑大方家。秋水涇流美兩涯。謾有詩篇傷主棄。閒尋字學惡朋斜。跏趺坐處肩巢鳥。款段騎來背似蝦。玄牝谷神如不死。定敎空裏散天花。</text>
<title>次睦督運 大欽 題淸海堂韻</title>,<text>一身憔悴老孤城。堪笑浮名誤半生。春草幾年遊子恨。暮雲千里故人情。愁聞絶塞軍聲動。坐接深杯客興淸。莫道臨分無可贈。隋珠入把夜還明。</text>
<title>林公眞 檜 丈書送近來所作。要余和送。竝次其韻。兼示金去非同和。林公謫居梁山。</title>,<text>海畔荒墟卜弊居。此生端合返耕漁。孤臣自古寧投水。慈母如今幾倚閭。身作羈囚傷老大。志懷經濟墮空虛。離愁錯莫終難遣。魚雁來時數寄書。其二一身憔悴瘴溪頭。念及平生涕自流。有主河山窺碧眼。無人野渡閣孤舟。凌凌雪色侵衰鬢。蔌蔌風威襲弊裘。居限洛江分左右。夢中神契是從遊。其三草喚愁生日蔓滋。魂招不返夢遲遲。交尋舊路羊曇哭。賦就新騷宋玉悲。當日場圍爭韅引。暮年江海共襟期。傳筒錯莫珠璣滿。揮筆何曾費締思。其四七年山鬼慣從遊。幾羨周南任滯留。望恨空勞千里眼。古鬼名 歸心已折大刀頭。杯中有物今須盡。道外無名不用求。同病如君憐更甚。新篇聊復寄冥搜。其五十月天南號北風。雨來連日氣冥濛。詩魔有約尋三上。酒聖無何復一中。高義如山眞可仰。雅言觀海孰能窮。殊方幸得新良友。幾度昏愚去蔽蒙。其六天涯節序更殘年。草草浮生意悵然。迹似鴻飛眞一瞥。身如蠶老已三眠。新詩詠歎心還爽。故國瞻望眼幾穿。自是聖朝無棄物。長沙肯使賈生捐。其七逍遙得意是眞遊。一枕黃粱任去留。忽忽窮愁山似積。悠悠往事水同流。美人天末傷遲暮。凶歲民間似未秋。桃李成蹊楊柳艶。凌冬松柏有知不。</text>
<title>次前日所送林丈韻。錄奉金去非。</title>,<text>相思一夕劇愁來。懷抱何緣得好開。萬事浮生添白髮。十年陳跡散黃埃。風霜消鑠身猶健。鄕國懷思首屢回。日暮人間途更遠。子山詞賦有餘哀。其二獨秀靑靑度歲寒。斬餘松柏未摧殘。詩鋒精猛強難敵。酒德薰香鄙自寬。義烈眞堪傳百代。英名奚但擅三韓。莫言末世人才眇。行事如君古所難。其三詩律傳來眼忽明。病身吟了氣還生。劇知宋調兼唐調。誰信文星帶酒星。三疊有時歌出塞。五言無賴作長城。濡毫欲和嗟才退。終日撚鬚斷幾莖。</text>
<title>再疊林丈寄來韻。示金去非。</title>,<text>當年着意賦閒居。陟巘燒畬入水漁。五柳自垂陶令宅。七松人認鄭公閭。升沈似夢差先覺。得失隨緣摠是虛。賴有莊生同此意。夜窓寒月誦遺書。其二平生長物是尖頭。萬卷經書泝九流。不啻千金珍弊帚。何妨一葉泛虛舟。靑蛇久已藏神袖。黃犬誰知補寶裘。怊悵暮年奚事業。暫於文藝且優遊。其三雨餘煙樹遠含滋。月替殘暉暝色遲。爽氣入簾槐露滴。寒聲咽座砌蟲悲。親知零落今何在。疾病支離若有期。客夜懷君眠不得。撚髭空復費吟思。其四病骨稜稜不可風。衰年視物眼濛濛。悲歡往事狂吟裏。今古閒愁痛飮中。當昔穿楊誇藝妙。從茲結草送文窮。騷壇老手終難敵。此外餘人等撥蒙。其五謫裏光陰今七年。故鄕消息杳無傳。太行雲物懷天末。長樂鍾聲夢日邊。君鬢如蓬嗟老矣。我身似葉任飄然。悠悠世事寧無覺。急雨狂風曉莫顚。</text>
<title>三疊</title>,<text>嶺海多年困謫居。此生那免見侵漁。楚囚相對悲中座。秦戍連調發左閭。大抵軍機須務實。先防虜計或乘虛。區區過慮終難勝。邊塞何時絶羽書。其二愁聞戍角古城頭。壯志蹉跎歲月流。少日曾提題柱筆。當年自擬濟川舟。龍埋此夕空衝斗。狗盜何人爲竊裘。牝棄未能忘世念。恢恢霜刃幾時遊。其三昔從權趙定交遊。嬴得詩名世上留。怊悵餘生身已老。思量住事涕空流。悼亡詩在今長夜。傷別書來又一秋。存沒同悲心更苦。欲爲忘却竟能不。僕少與汝章，怡叔往來。多有酬唱。汝章先死。爲賦長律哭之。故篇中及之。</text>
<title>敬次牛溪先生軸上韻 幷序</title>,<text>余在鐵城。怡叔自謫所蒙恩北還。爲來相訪。偶與討論文字。怡叔爲余誦次先生軸上詩曰。自西移配。道過坡山。仲深丈要使攀和。故追作寄去云。其中兩聯云云。余惟贊詠大賢之作。一句一語不可不三思。何可輕易乎。大抵世之咎先生者。壬辰不爲扈駕而已。甲午。又爲主和而已。和事尤爲孟浪。不須多辨。責不扈從者。愚竊以爲過矣。何者。其時先生當國秉匀。處廊廟參籌畫。則責之宜矣。若先生不容於時。斂跡山林。國事蒼黃。鑾輿播越。雖輦下臣僚。有未及知而追到者。先生居僻而病。其不迎謁而跟往者。勢所然也。何足疑乎。當時扈駕至義州者十七人而止耳。公卿大夫士食祿在位。遺棄君父。投竄山藪者何限。世之人不此之尤。而明目張膽。責後君於林下之人。此義何居。蓋先生之得罪先王。以其與鄭政丞澈相切。而鄭相之得罪。又有所以。其在辛卯也。獻讒者曰。鄭某與其黨。謀殺嬖寵。擬立今上兄弟。奉當宁爲上王云。天意震怒。一揮斥去。而至加賊字。先生固難免乎疑似之間矣。及其爲義將也。有一狂生上疏曰。天命人心已離。殿下願速禪位于東宮。而末乃有臣與成某同事。擧義討賊云云等語。先王想必疑此論之出於先生。而實曩日讒者之說矣。世之惡先生。亦以切於鄭相。而己丑之獄。疑與同參。欲加之罪。無辭藉口。以構殺崔司畜爲言。求其跡而卒莫能得。故借以遺君負國爲名。此豈近於先生哉。至於起義之事。乃是先生從衆處跡。與其時宰相。無端落後。不得已而爲之者。相似雖微。此擧豈少有嫌於先生之臣節哉。西路疏箚。格論至計多矣。上不見施。空言無補。先生之道成德立。豈藉此爲士林之輝哉。大槩論先生本末。則養德山樊。無心軒冕。蔚然爲一時儒宗。而人爵自至。卓乎人所瞻仰而不可企者。乃爲高致略而不及。怡叔無乃所見偶未到此而然耶。愚之所恨。以先生之世傳道學。若終始高臥。則末俗雖有媢疾之人。何敢輕以一言加於先生哉。唯其暫時官祿。匪榮以累。遂爲雌黃之奇貨。尙今呶呶。爲先生而一慨。故敬次軸上詩韻。竝及愚見。觀者恕之。去存人獸異幾希。樂道邱園不啓扉。齊士退耕寧負絏。宋臣行計竟乘機。倘來軒冕金爲注。終古坡山玉蘊輝。賴有高名垂宇宙。是非留待百年知。</text>
<title>次林丈見寄韻</title>,<text>詩來字字道相思。老去翩翩語益奇。嶺海久爲同病客。江關今動暮年詞。窮愁的的空凋鬢。瘦骨稜稜只有皮。自是男兒齊得失。莫將榮辱作歡悲。其二萬死拘囚判此生。百年悽斷有餘情。新蒭酒熟樽前醉。古劍塵埋匣裏鳴。心折幾回驚歲換。眼昏那復見時淸。寄言漁父休相問。須向滄浪早濯纓。</text>
<title>次田西亭見寄</title>,<text>休言白首滯周南。垂老投荒恨不堪。同病心懷今絶似。異鄕風俗久方諳。天涯受玦流光八。月下含杯對影三。惟有丹衷縣魏闕。夢中時或趁朝參。其二碧山相對碧巉巖。洞壑淸幽絶俗凡。日暮層矼勞着屐。天晴遠海見征帆。座中雲氣生巾舃。臺下嵐光擁檜杉。俯仰翩翩飛逸興。晩風容與颺輕衫。碧方山名</text>
<title>再疊參韻</title>,<text>當日才名擅斗南。十年淪落子何堪。災雖出眚誠無奈。毀有求全實未諳。賈誼上書流涕二。陶潛開徑就荒三。盈盈一水成分隔。酒席何時得共參。</text>
<title>九日。次金去非韻。</title>,<text>殊方八見九秋來。身世蹉跎老病催。萬里江山正搖落。一聲鴻雁獨飛回。親知凋謝嗟何在。懷抱凄迷悵莫開。縱把茱萸酬節物。魂飄無意更登臺。</text>
<title>挽盧座首 克升</title>,<text>奕世簪纓譜牒存。卽今爲庶尙淸門。才優盤錯終家食。臥穩江湖絶俗喧。伯仲之間曾託契。幽明相別更傷魂。後來餘慶將何見。蘭茁傳芳有子孫。</text>
<title>次觀海贈別韻。奉送李名隱之行。李敏求號</title>,<text>憂患年來老病侵。今朝握手此情深。殊方同作孤囚客。往事偏傷萬死心。自是遭逢多五鬼。願言將息保千金。天應我輩先空乏。親舊皆爲澤畔吟。</text>
<title>名隱，雪竹各次吟字韻來。再疊。</title>,<text>自從恩譴二毛侵。臥病蠻江歲月深。萬死過逢還地角。一陽來復見天心。瓊瑤豈合酬投李。瓦礫無緣點變金。惟有耽佳餘性癖。撚鬚強復效蛩吟。其二愁城牢閉孰能侵。詩律雖嚴厭刻深。世更何人存古貌。天敎使我鑿方心。長腰歲歲常如玉。衆口時時或鑠金。怊悵百年懷土思。病中時復發莊吟。</text>
<title>二兄復次前韻各六首來。輒復效嚬。</title>,<text>少也無幾老遽侵。此生窮病與年深。明時得罪誠無妄。晩節全名夙有心。擅譽子曾齊北斗。許身吾媿比南金。黃精雪盛長鑱臥。四壁男呻復女吟。其二窮愁忽忽病中侵。隱几支頤到夜深。自少性情無適俗。從來世事不如心。十年磨劍猶藏匣。六月披裘豈拾金。賴有傳筒頻起我。紛紛虛費短長吟。其三腰衰便怯暮年侵。愁劇難忘酒德深。物外每懷長往計。世間難保未來心。雷陳相竝膠投漆。華管同鋤石視金。萬慮掃除觀物化。時時獨和打乖吟。其四垂老蠻荒衆所侵。壯懷零落恨空深。菜根咬得無難事。鐵杵磨來不易心。止棘此時能點璧。築臺何處更懸金。君詩字字瓊琚好。擊節淸晨每朗吟。其五無媒徑路草茅侵。山鬼從遊地亦深。過訪自然稀面目。接譍更不擾神心。飯匙脂滑炊雲白。酒甕香浮熟鬱金。隨處生涯聊可樂。憑君莫和四愁吟。其六獨坐空庭夜已侵。月光如水照杯深。幽憂撥去頻搔首。險韻賡來幾劌心。顧我棄材同散櫟。知君美質似精金。狂詩投贈須相恕。太半休翁醉後吟。</text>
<title>復疊</title>,<text>一點塵煩不許侵。世緣雖淺道機深。光風灑灑長吹面。止水暉暉更洗心。莫謂珷玞齊璞玉。難將輿羽較鉤金。箇中意味人知少。淸夜詩成獨自吟。其二憶昔初來値大侵。至今生活主恩深。後凋晩節孤松意。難報春暉寸草心。翠袖天寒空倚竹。枯梧月白可徽金。蠻江憔悴成何事。賦就離騷學楚吟。其三世故多端更迭侵。習忘終日閉門深。早知萬事皆由命。堪笑長年枉費心。待價何人藏櫝玉。傳經有子勝籝金。新篇次第將成軸。囚縶窮愁摠在吟。其四年來黎庶困漁侵。何處雲山世外深。獨樂久緘司馬口。先憂空抱范公心。路窮鰈海隣三島。詩到鷄林價十金。莫詑當時干氣象。白頭憔悴苦行吟。其五覆盆無路日光侵。地極南溟深復深。櫪驥謾懷千里志。絛鷹空縶九霄心。要荒歲月凋雙鬢。京洛音書抵萬金。食芋賦詩猶不輟。獠蠻草木入謳吟。</text>
<title>竹陰次吟字韻。前後投寄三十首。復次。</title>,<text>羈愁旅恨每交侵。危喘雖延契闊深。明鏡易皤臨老鬢。弊裘空攬未歸心。千秋海底鳴雙鳥。萬里春生待一金。獨臥小齋眠不得。夜窓寒月動哀吟。其二遲暮餘生困被侵。離群索莫少村深。二三子亦同罹禍。四十吾能不動心。楚屈忠誠寧赴水。漢遷羞辱在嬰金。年年芳草思歸恨。盡入參差谷鳥吟。其三百感千愁次第侵。衰年小築畏人深。巖墻不立差知命。斧鉞雖加豈變心。隣婦解辭無乞火。舍郞疑意有亡金。詩能言志終何益。漫浪新篇不必吟。其四神全差免客邪侵。病久何辭治法深。半世行裝違宿計。百年經濟負初心。明珠投處猶逢劍。弊帚珍來倘直金。多荷故人能不棄。折梅頻寄隴頭吟。其五宴坐多年絶外侵。小軒寥落暮山深。已醒栩栩浮生夢。誰識如如不住心。貝葉玄經頭點石。蓮花淨界色成金。悠然自得閒中趣。何處春禽磔磔吟。其六胸中義利兩爭侵。戰勝年來樂自深。孰似維摩能見性。吾師老氏欲虛心。披開宿霧天如水。趕散殘星日捧金。此是上頭奇絶處。籠羅萬象入微吟。其七圍棋不必較分侵。生死奇權此亦深。肘後舊方論養性。病中新法得移心。蛾眉見妬三千女。馬骨誰捐五百金。窮巷悄然人迹斷。晩風時送亂松吟。其八早梅紅入小桃侵。南國春光造次深。匣吐蓮花騰劍氣。香浮竹葉溢杯心。枯桐獨戛聲聲玉。嫩柳輕搖樹樹金。物色自然增感慨。夢驚長樂曉鍾吟。</text>
<title>箕城偶成。錄示延慰使玄洲令公。</title>,<text>危樓突兀控城堧。歷歷山川在眼前。麗代雄強誇戰伐。箕封禮讓誦仁賢。嬋娟霽色千林雪。鬱第祥光萬井煙。自是陪遊形勝最。登臨端合賦新篇。其二前壓長江俯遠郊。登臨宇宙幾英豪。雄城控阨周遭壯。傑閣凌空結搆牢。領略山川輸望眼。籠羅物色在揮毫。老來將洩長纓憤。羞着團花錦戰袍。其三昔在靑春擁使軺。披榛曾上白雲橋。逝波依舊聲幽咽。飛棟如今影動搖。萬古江山元壯麗。千年事迹比沈消。白頭把酒重遊地。蔓草寒煙鎖寂寥。癸卯奉使時。只見遺墟。故篇中及之。</text>
<title>玄洲於百祥樓。作近體一首。又次沿江諸作。次韻復之。</title>,<text>宦遊茲地幾經秋。頭白重來更倚樓。落日半含紅瀲瀲。狂煙四合翠浮浮。危欄入漢星辰近。戰格連雲堞壘周。形勝不殊人事變。望鄕空復起邊愁。其二關外風霜已送秋。望辰聊復上危樓。涼飆振野聲初緊。落月窺簾影忽浮。世路茫茫窮哭阮。人生栩栩夢嬉周。同來萬里長爲客。此夜離筵不禁愁。其三傑搆連延雄且深。重簷複檻肅陰陰。千山景物輸平挹。萬井人煙入俯臨。直北關城塵漠漠。征西幕府戟森森。登樓落日時回首。歲暮風鳴松樹林。其四水石淸幽洞壑奇。舊遊陳迹事相隨。風光醉眼非緣酒。岐路關心不賦詩。暗竇洩泉瀧玉溜。老松依壁嚲霜髭。中興大業今將頌。來歲應磨萬丈厓。</text>
<title>過嘉山有感</title>,<text>昔在壬辰避亂離。渾家百口寄移時。非徒父母皆無恙。況復姻親盡在斯。往迹已陳何處問。浮生如夢不勝悲。還同華表令威鶴。城郭雖存斷舊知。</text>
<title>宿凌漢城 在郭山</title>,<text>凌漢山高半入雲。置城元爲護西藩。殘兵點閱無多數。倦客來巡自不群。巖竇早寒留積雪。海門淸曉射初暾。干戈滿目江鄕遠。此日登臨更斷魂。</text>
<title>題統軍亭</title>,<text>高城控壓鴨江頭。東國之西地盡陬。昔在龍蛇俱避地。曾揮綺繡共登樓。流光逝水今三紀。俊態奇才各九幽。老我重來懷往事。一吟遺什淚雙流。</text>
<title>昌城客館。次北渚韻。</title>,<text>一騎翩翩遍塞隅。書生何榮可平胡。自憐鬢髮隨時變。誰信雄豪絶代無。宇宙茫茫斯世幻。乾坤納納此身孤。長纓定繫單于頸。莫道奇功不出儒。</text>
<title>道上偶吟</title>,<text>十月長江半合氷。危途催趲馬凌兢。非緣與國同休戚。自是憂時忘寢興。萬里來遊雲共遠。九霄瞻望日方昇。安邊後作歸田計。此事如今我或能。</text>
<title>大小坡兒道中</title>,<text>邊雪飄飄點客衣。旌旗獵獵掣風飛。臨江古戍寒吹角。隔岸荒邨晝掩扉。異俗誅求今正急。朝家政令昔相違。平生耿耿憂民意。幾日還朝達紫闈。</text>
<title>同孟僉使 孝男 登阿耳城樓</title>,<text>窮冬積雪喜新晴。天外胡山玉削成。且倚高樓看霽色。莫吹殘角送寒聲。兵塵滿地迷千里。客路連天隔幾程。怊悵登臨無限意。五雲何處是神京。</text>
<title>宿理山館</title>,<text>來從國內向泥城。列戍緣江送我行。危阪帶氷征馬澁。荒城背嶺曉笳鳴。窮冬絶塞嚴風吼。獨夜長空片月明。萬事行藏違宿計。百年勳業誤書生。</text>
<title>客館。次北渚韻。</title>,<text>役役驅馳道路間。深衷祇欲濟時艱。邊烽屢警知無奈。朝野多虞敢自安。萬事已拚雙鬢換。百年難覓一時閒。天如祚國成吾志。不用今朝更苦顏。</text>
<title>受降亭。次北渚韻。在滿浦。</title>,<text>朔雲初捲月舒波。邊雪飄飄整復斜。絶塞登臨心錯莫。胡山繚繞眼森羅。兵塵滿地書生老。憤氣衝天壯士歌。一着征鞭巡閱遍。鑾坡視草較誰多。其二危檻光凝碧玉流。城頭旌旆迥添愁。十年謫後參戎幕。萬國兵前倚敵樓。王粲昔曾傷遠適。馬卿今復作奇遊。艱危受命收賢俊。巖穴奇才未易求。僕受探訪人才之命。故篇中及之。</text>
<title>又次板上諸賢韻</title>,<text>高亭雄峙控西藩。遠客登臨欲斷魂。劍作雙龍時怒吼。風如萬馬自騰奔。關雲杳杳迷征路。塞日茫茫照豎幡。王事驅馳誠不厭。此身恐未答君恩。</text>
<title>北渚作拗體。效嚬繼作。</title>,<text>受降亭下江自波。受降亭上日西斜。乾坤萬里入俯仰。物色四時歸籠羅。強胡何日請纓繫。烈士暮年彈劍歌。客子登臨慘不樂。茫茫古戍黃雲多。其二馬訾之水空自流。舍土洞口雲煙愁。滄波不洗萬古恨。苦月獨照三更樓。至今學士血猶碧。依舊胡兒魂尙遊。願比死者期一洒。此外邊功非所求。舍土洞。乃沈思遜被害處。</text>
<title>上土鎭。次北渚韻。</title>,<text>壯心無賴請長纓。自有胸中數萬兵。餘孼敢爲干聖化。大功將復出儒生。風傳朔氣今朝甚。雪作邊塵此日輕。欲識殘年憂國意。鏡中霜髮漸分明。其二馬首胡山送我行。邊頭朔雪滿嚴程。風霜惱客衣裘薄。歲月欺人鬢髮明。塞路寒雲迷遠望。江城薄酒慰羈情。男兒誓志淸沙漠。豈爲區區世上名。</text>
<title>江界客館。次北渚韻。</title>,<text>支離南北傍風塵。爲感君恩役此身。落日天涯愁望客。殘年塞外倦遊人。能無韜略平胡虜。謾有詩篇泣鬼神。自負如今差不淺。其如雙鬢漸成銀。</text>
<title>仁風樓。次北渚韻。</title>,<text>荒城元是舊扶餘。往事如今一夢虛。畫棟凌霄臨列雉。雕欄壓水數游魚。仁聲遠播人心聳。武略重恢士氣舒。從此邊民應奠枕。賢侯長保好樓居。鴨江內外。本扶餘國王金蛙地。其後高句麗滅之。</text>
<title>至日</title>,<text>去歲茲辰在嶺南。一身憔悴老湘潭。脩門生入眞如夢。絶塞巡遊敢自厭。鴨綠江波水正合。狄踰煙樹日初含。窮愁到底深如海。今日翻隨繡線添。其二昔年曾忝侍臣班。五夜追趨廁百官。日耀龍文浮御氣。雲開雉尾奉天顏。一陽生處天心復。萬甲屯前歲序闌。夢繞紫微身絶塞。辦香東望祝南山。</text>
<title>海伯次前寄過字韻遠投。復次寄之。</title>,<text>關河迢遞客中過。塞邑蕭條不數家。地盡胡山看漸近。天連漢水望還賖。三叉江上愁雲合。孤竹城邊苦月斜。兩處茫茫音信闊。幾曾回首發咨嗟。三叉。在義州。孤竹。在海州。</text>
<title>又作一首</title>,<text>浮生元似隙駒過。何事殘年久別家。白雪關山愁裏遠。靑雲衢路夢中賖。心腸非石誰能轉。鬢髮如絲不禁斜。賴有故人知此意。一封書寄再三嗟。</text>
<title>檣石 在長洞路邊大川中。高數十丈。</title>,<text>亭亭屹立出層霄。控扼雄關作漢標。形似帆檣臨水面。勢同劍戟割雲腰。行人指點遙知路。倦客經過爲駐軺。怊悵前賢皆見忽。風磨雨洗幾昏朝。</text>
<title>煕川。又疊前過字韻。</title>,<text>崎嶇峽裏僅能過。盡日溪行不見家。歸路已從山路遠。別時還與歲時賖。殊方日落孤城閉。虛館風輕一篴斜。隨處含杯雖自遣。側身東望倍興嗟。</text>
<title>次煕川客館北渚韻</title>,<text>香爐峯對小軒東。縹緲高撑積氣中。身作遠遊今望見。計存長往幾成空。眞仙窟宅塵凡隔。活畫山川造化工。靈境經過難再得。暫時留賞莫悤悤。</text>
<title>次月沙相公蟾江圖韻。贈鄭防禦。 可行。幷序。</title>,<text>蟾江。在湖嶺間。頭流，白雲兩山束起。大江由中行數百里。而放于海。山林原野。江湖田園之勝。兼而有之。求諸天下。恐無其甲矣。余少有物外志。往在甲辰。爲運使。巡兩湖。遍尋名山水。爲卜居終焉之計。見此地而樂之。有先世薄莊在光陽桃源村。築舍移僕。爲依歸之所。每以此意。誇詡朋輩間。瓜還作宰楞伽。擬遂宿心。北渚贈以詩曰。終老頭流他日計。古來林壑幾人歸。相與一笑而罷。厥後。罹癸丑之椐。求配此邑。而怨家之曾聞此言者忌而駁之。遂徙瘴海。將近一紀。中間。鄭防禦可行先占此區。余聞而羨之。自恨纍臣不得致身其間。求分一半。只自憧憧于心上。以爲物各有主者久矣。今歲賜環。遠赴幕府。行過安北。可行擁衆兵據守大府。語次出示一簇。乃蟾江圖也。月沙相公有敍有詩題其上。竹籬茅屋。雖非舊見。江山風物。依俙指點。亦認其曾遊處焉。悵然起長往之意。而奈此未能訣何。榮枯雖殊。其不爲蟾江主人則同矣。況可行效力明時。爲國干城。若非裹身馬革。則圖形麟閣。亦安能瀟灑送江海之日月乎。從此蟾江復無主矣。北渚之言。不我欺焉。覽斯圖而爲之一慨。可行求余言。略述其梗槩。兼敍所感如右云。天翻地覆人間世。何處雲林不可居。早有此心惟我爾。能成好事是君歟。獨專邱壑誰爭所。長占煙波迥自如。今日對圖重寄意。幾時投紱各歸廬。</text>
<title>元日</title>,<text>天南爲逐客。寂寞又逢春。斗屋蠻鄕裏。孤城瘴海濱。殊音今漸解。異俗日相親。杳杳秦京道。棲棲楚澤身。懷沙意悽惻。賦鵩事酸辛。落日丹衷苦。流年白髮新。嗟乎元有命。已矣莫重陳。罪戾知多積。生全荷至仁。甘心淪絶徼。沒齒作編民。陟屺頻回首。登樓更愴神。形骸變已盡。骨肉會無因。患難行乎素。吾將學古人。</text>
<title>題忠愍祠 李舜臣廟○二十韻</title>,<text>東土曾橫潰。障瀾賴巨防。大功成造次。威望倏開張。細柳營初闢。扶桑海不揚。六年臨鰐窟。萬舳擁龍驤。將易當誰咎。人謀實不臧。輿尸終衂辱。荐食恣猖狂。再用知雖晩。餘威尙自強。使船眞似馬。拒轍詎容螳。一戰能殱敵。三軍遽晦光。山河收壯氣。廈屋去脩梁。運去事無奈。身亡名益彰。酬功惟帶礪。記績但旗常。部曲今猶慕。忠勳久不忘。軒楹煥廟貌。扁額揭金章。殿宇殊寥落。英靈颯在亡。居人供灑掃。野老薦丹黃。鳥雀虛簷宿。鼬鼯古壁藏。階苔空委絶。庭草自荒涼。碑墮雙行淚。爐焚一瓣香。齋心煩一酹。感古意何長。</text>
<title>與趙怡叔，金去非。呼二十韻。</title>,<text>明時吟鵩賦。白首把漁竿。紫極長穿眼。靑冥久鎩翰。寧紆長者轍。莫考碩人槃。壯志空彈鋏。流光劇走丸。芝蘭憐馥郁。松柏撫盤桓。往者蒙洪造。微誠或上干。長沙千里遠。元祐幾人完。暮雨捐仙佩。秋風擲素紈。生涯甘潦倒。世味飽酸塞。寡鶴風前響。疏篁雪後看。眞同焚玉石。豈暇節和鑾。涸轍相吹沫。奔流孰障瀾。猖狂悲阮籍。明哲愧申蟠。交道期蘭室。文場接杏壇。永懷雙鬢白。空抱寸心丹。飯芋容常泰。誅茅膝易安。羈魂常嶺外。鄕夢每宵殘。柳子名愚谷。蘇公泣恐灘。死生今契闊。金石舊腸肝。悵望還相送。遺蹤詎忍刓。</text>
<title>再疊錄奉金去非及權克中。兼寄竹陰。</title>,<text>蟻封憂馬駕。鼇釣詑虹竿。世味嘗鷄肋。儒名陋鷙翰。行裝惟蠟屐。長物只藤槃。病惑樽中弩。文推板上丸。安能居鬱鬱。不是恃桓桓。匣有埋豐劍。旄無在浚干。隋珠從夜抵。趙璧幸今完。操尙存氷蘗。紛華脫綺紈。鳳池新寵極。鷗渚舊盟寒。士托知音在。人逢刮目看。一朝辭玉陛。三夜夢金鑾。篋棄涼秋扇。風恬古井瀾。途傷南阮哭。泥漲老龐蟠。錯愕聞傳箭。蒼茫憶築壇。愛君心抱赤。憂國面凋丹。黎庶方惶急。朝廷自宴安。幾回經世變。空復度年殘。客路三千里。蠻江十八灘。懷鄕長望眼。戀闕更摧肝。努力思經濟。終期朴反刓。</text>
<title>三疊</title>,<text>事業窺投筆。生涯抵揭竿。百年身折翼。萬事涕沾翰。順性知桮棬。無生悟涅槃。靈臺開水鑑。寶籙鎭泥丸。志陋三歸管。心羞五伯桓。終知乖世用。本擬老江干。德立誠難望。名虧不可完。自能安短褐。非是厭輕紈。世路行常澁。榮華夢亦寒。北風千里起。南雪七回看。脈脈思瓊樹。啾啾想玉鑾。團圓欣命駕。款洽倒情瀾。道路多脩阻。關山幾鬱蟠。同悲回白首。永媿隱玄壇。竄月麏驚黑。藏霄鳳慕丹。此生眞抹摋。相憶願平安。老去知音隔。年來壯志殘。郊扉臨鰈海。客路泝蟾灘。故國頻回首。新詩數鉥肝。死生膠漆地。銘刻莫令刓。</text>
<title>詠懷百韻。寄洪上舍勉叔。兼柬許名隱，趙雪竹，田西亭三先生。</title>,<text>方丈仙山外。炎洲漲海邊。投荒年閱七。去國路逾千。憔悴何須問。酸辛亦已偏。關心惟藥物。遣興賴詩篇。憶昔遊同隊。行年校竝肩。聲華欽藹鬱。交契許周旋。避地江都日。逢君甲午年。亂離皆各散。來往獨相連。佛隱聯裙會。傳燈對榻眠。最居鄕曲久。頻覺序時遷。釋褐吾差早。移家子亦先。蓬萊開漢闕。花柳媚秦川。通籍慙餐素。閉門羨草玄。切偲存舊義。窮達付皇天。下邑麾曾借。喬山涕遽漣。震宮初大啓。离日赫重懸。補衮供臣職。含香侍御筵。從班參玉筍。歸院送金蓮。孰謂池中物。咸稱地上仙。恩榮齊海嶽。報效蔑塵涓。大運寧長泰。常經不可權。椐來元有數。殃及豈無緣。名籍丹書在。身嬰黑索攣。小臣知罪戾。大德荷生全。萬死蒙恩譴。三危作配編。北垂辭闕淚。南泛上瀧船。桂嶺人難度。藍關馬不前。頭因瞻日擧。目爲望雲穿。遠地隣夷徼。孤城枕水堧。伽倻稱古國。霸業但荒阡。往事人誰識。遺蹤世莫傳。山川殊物候。趨向異方圓。地㬉冬無雪。潮來瘴似煙。鄕風多重女。土俗半推蜒。行獵丸飛火。迎神竹掛錢。群麏奔俟俟。烝蠋動蜎蜎。遷木聞嚶鳥。墜江歎跕鳶。異花初見橘。芳草或名荃。地勢連三島。天池接八埏。藻留碧鯖卵。潮送老鰌涎。路控要衝最。營開節制專。連檣迷舸艦。列格豎旌旃。幕府崇超伍。材官盡備員。剸犀恒撫劍。爭鵠每鳴弦。物力時需給。威容士氣燀。軍伶敲柘鼓。女樂舞花鈿。蠻貨來塡市。傖人集滿廛。曬籬皆網罟。登案摠腥膻。自我身來此。居然歲不延。沈憂能喪性。愛醉未逃禪。結舌防飛語。甘心受巧諞。傳家虧祖烈。杜戶省吾愆。卜築移深谷。經營架數椽。魍魑欣作伴。麋鹿喜同廛。履險顏常厚。鋤荒手盡腁。牽藤纏草屋。刳竹引山泉。樂道安窮阨。冥樓就靜便。阿舒眞懶惰。女嬃慢嬋娟。寄傲師元亮。修眞學老籛。殘生隨白鳥。舊物獨靑氈。世道今如許。吾兄亦已焉。忘身甘椐敗。被髮任蹁躚。座右同傷鵩。廬邊共拜鵑。艱危情益切。磨涅志彌堅。許趙光時彥。文章軼古賢。身名俱僇辱。放逐更連翩。入海誰先我。囚山又有田。吾曹人孰惜。同病自相憐。酒壘成分隔。詩筒幸接聯。離懷憑健筆。佳句滿華牋。白雪停巴唱。淸商奏越絃。江山歸造化。月露入陶甄。賈勇差張膽。爭雄厭老拳。深知才不敵。但覺氣成孱。卽事傷淪落。明時悵棄捐。投簪思芰製。曳履憶花塼。寂寞愁難遣。沈綿病莫痊。鳥窺須怕網。魚得莫忘筌。弊帚空珍惜。虛舟任泝沿。棲棲長失路。戰戰若臨淵。仰見妖星出。傍看殺氣纏。大邦羞已極。驕虜惡難悛。天討行何滯。王師去不還。徵調分擾擾。讒慝作睊睊。邦本嗟先撥。民征願少蠲。旱乾年況歉。老弱壑將塡。肉食謀全誤。臣愚死欲遄。了翁懷活國。司馬手旋乾。此輩何由得。今時則易然。雖云遭棄斥。不敢忘憂悁。翼或雙飛抻。刀猶一用鉛。放蹄知騕褭。側腦慕鷹鸇。宵旰精誠勵。忠良力可宣。臥龍承漢顧。匪虎出周畋。感激孤唫發。煩紆百慮牽。靑雲垂世路。紫氣射星躔。鬢換千莖白。腸回九曲煎。故林空漠漠。春草幾芊芊。玉貌能存趙。金臺庶築燕。前途今尙遠。努力且加鞭。佛隱。里名。傳燈。寺名。俱在江華。此土男賤女貴。人多未娶。俗尙海採。而沈水者少。端午正朝。俗豎竹迎神。人爭迎祭。靑魚每歲來施卵而去。竝從所見。篇中及之。</text>
<title>送權汝章南歸</title>,<text>昔我與夫子。落落同襟期。樽酒十年間。交遊得肩隨。風塵一分手。五載二見之。近我來京師。訪君江之湄。邂逅接淸談。通宵不知疲。日昨惠然至。告以當遠離。借問向何許。揮鞭赴南陲。男兒四方志。焉得辭驅馳。猛虎下深山。蛟龍出枯池。人生何太苦。見少多別時。難堪丈夫淚。豈效兒女悲。亦有還山約。方期採紫芝。</text>
<title>原州望雉嶽山</title>,<text>屹屹雉嶽山。根盤幾百里。雄爲一州鎭。四時豐享祀。茲土昔被兵。守臣能擧義。提軍保殘城。力盡繼以死。赫赫宇宙間。芳名無窮已。我來後廿載。感歎一灑淚。冤氣作長虹。時時射天紫。</text>
<title>月溪途中</title>,<text>去年去時路。今年來時路。來來去去間。歲月空復度。險阻已備嘗。幽遐亦飫覩。征鞍髀肉消。顏面留塵垢。男兒志遠遊。客行良亦苦。歷歷龍門山。依依廣陵樹。明朝漢陽城。回首隔雲霧。</text>
<title>過趙參奉邨居。次卷上金龍溪韻。參奉名成立。龍溪名止男。皆家君同年。</title>,<text>芳草媚新晴。高峯餘落日。幽花映古槎。好鳥役塞樾。客裏斷過逢。草草度時節。今來訪幽居。意愜趣自逸。臨觴忽起愁。白雲在天末。</text>
<title>趙丈次韻追寄。復作一首。</title>,<text>憶昨訪幽居。環堵露風日。開樽藉碧草。移席蔭古樾。蕭然出塵姿。矯矯脫俗節。款曲永淸朝。令人羨閒逸。從今數往來。金蘭託契末。</text>
<title>道岬寺紀事</title>,<text>藍輿越重岡。始到招提宮。丹靑二層殿。楹桷猶穹窿。伊昔守眉師。住錫茲山中。光陵時御極。禮貌頗尊崇。煌煌十行書。墨花今尙濃。稱師又曰獻。辭語何其恭。袈裟與座褥。刺繡成芙蓉。麈尾象毛赤。念珠琥珀紅。皆言出內賜。足見天恩隆。居僧十襲藏。得免干戈叢。客來輒誇示。永願傳無窮。奉翫再三歎。作詩記始終。</text>
<title>遊天冠山</title>,<text>我性喜山水。平生已成癖。自從來南方。到處理輕屐。巖巖天冠山。盤屈在海域。夙昔久聞名。今朝欣一覿。初到山底寺。群巒森在目。屹屹大藏峯。亭亭立墻石。爭奇競秀拔。雲霄去咫尺。翌日始躋攀。絶頂散遐矚。仰觀天宇大。俯見邦域窄。縹緲漢挐山。波間一點碧。三洲杳何許。滄海望不極。塵胸一洗盪。習習風生腋。幽尋意雖愜。王事見羈束。不可久淹留。歸路復杖策。林間夕鳥喧。落日半天赤。</text>
<title>送春有感</title>,<text>自我來蠻鄕。去秋今沮春。蠻鄕春到後。花柳爭姸新。感此時物芳。稍自怡心神。今朝春又去。使我愁紛繽。豈無一杯酒。餞別送芳辰。生涯更孤絶。獨酌誰與親。起來拓窓戶。綠樹禽語頻。門前碧海水。潮上波粼粼。此地是何地。吾身本何人。生逢聖明世。爲此放逐臣。惻惻更惻惻。百年長苦辛。棄捐勿復道。窮達任蒼旻。</text>
<title>送兒</title>,<text>去歲謫南荒。含悽辭北堂。今年瘴海上。送爾歸故鄕。望雲結遐想。撫景惜頹光。時秋方淫霖。道路阻且長。勿以我爲念。努力戒行裝。人生百年間。倏忽如電忙。骨肉長離散。沈憂迫中腸。</text>
<title>夢裏。作詩感懷。</title>,<text>霜露下庭草。綠芳漸消歇。歲華能幾何。流年眞一瞥。手把黃金花。泛此忘憂物。萬事臥陶然。碧空杳超忽。</text>
<title>崔季昇 晛 新卜崑山。寄示所作。因次其韻。晛居善山。</title>,<text>我沮崑山。陟彼巉岏。雪霜貿貿。松柏桓桓。維山有澗。煩囂之浣。林深谷䆳。人跡自罕。維山有淵。利及民田。我亦有秋。豈憂旱天。芳歲晏兮。歸期爛兮。瞻望樂土。我心亂兮。右崑山四章章四句崑山之陽。竹長之鄕。莫往莫來。我心憂傷。崑山之北。之子所卜。我田我廬。爰得我直。玉澗在東。龍淵在西。哿矣幽人。此焉冥棲。安得如鳥生羽翰兮。安得如雲任舒卷兮。何日從君肥爾遯兮。右崑山之陽四章。三章章四句。一章章六句。</text>
<title>古意。次金丈韻。</title>,<text>我懷如玉人。宛在水中涘。欲往從之遊。驚濤阻彼此。昔爲玉階花。今如古井水。榮華有凋歇。波瀾誓不起。惻惻生別離。相思今幾祀。幽愁令人老。素心曷有已。努力保堅貞。團圓或可企。</text>
<title>又次贈別韻</title>,<text>少無適俗性。自分老圭蓽。撫景惜寸陰。此意何卒卒。翛然樂天眞。十笏維摩室。羲皇去已遠。仲尼亦云歿。漫抱杞人憂。未試兪扁術。世故紛如毛。畢竟定于一。夫子學古道。制行神明質。分袂忽南北。屋樑惟落月。</text>
<title>慈母城 在慈山主倅安夢尹。乃余姻親。</title>,<text>爲訪慈母城。早發順安縣。氷凝澁馬蹄。霧捲露山面。洞壑何崎嶔。雉堞遞隱見。亭午上上頭。僕夫皆疲倦。伊昔蒙兵來。崔公此拒戰。壯節賊亦欽。芳名人所羨。譙樓據絶頂。俯臨千里遍。群山羅似孫。大江縈如線。兒啼華嶽雷。馬匹吳門練。主人勸我餐。蔬蕨充餚饌。不見二十年。相逢情不淺。日暮下山來。風磴已飄霰。</text>
<title>路逢</title>,<text>路逢遼陽民。往往皆剃髮。婦女與童孩。倉卒脚不襪。扶携向椵島。行澁路阻闊。狂胡讎上國。一境皆淪沒。間關避賊鋒。父子或相失。東來雖得所。奈此生事缺。飢寒迫於身。衣食時掠奪。居人見侵擾。怨詈肆口發。昔我在壬辰。擧國皆播越。再造蒙皇恩。男女保家室。念此天朝人。神宗休養物。流離困頓狀。見之心惻怛。我國兵號精。訓鍊賊可滅。送爾還舊居。吾王能事畢。</text>
<title>聞椵島消息</title>,<text>聞道椵島中。招集遼陽民。其數屢十萬。屋宇相接隣。舟楫通海商。物貨如山陳。毛將昔來此。義氣能感人。東人皆愛慕。欲使其志伸。自從名位高。誠意漸不純。後房擁愛妾。府藏堆金銀。入保不出陸。畏死却逡巡。所爲旣如此。何日淸胡塵。以是我天朝。終困於女眞。</text>
<title>龍灣感懷 幷序</title>,<text>歲壬辰。大駕駐此州。余自嶺北。奉父母避亂來時。外王父以亞銓扈駕。中表叔姪兄弟無不畢集。士大夫子弟若吳弼甫汝安。亦隨厥親在此。每一聚會。無異洛下。仲舅金化公。富詩才。佳辰月夕。輒率吾輩。上統軍亭。呼韻題詩。共爲唱和。積成卷軸。傳播人口。明年。大駕東還。余輩出來。因各糊口于諸處。洎還京洛。雖有相會。皆不若在龍灣之朝夕不離也。歲辛丑。先哭吾舅。厥後。余遠投南荒。連哭二吳。此身獨存。生入脩門。又參關西幕府。追思往事。已踰三紀。骨肉親知。盡皆淪歿。感傷之餘。仍賦一詩以志之。昔我在童丱。初逢壬辰亂。賊鋒遍八路。擧國一塗炭。吾家百餘口。嶺北皆奔竄。偸生林藪間。徒步詎敢憚。潼關骨高山。秦川血沒腕。關西稍乾淨。大駕駐江畔。間關踰嶺來。頭上光陰換。是歲仲冬交。始抵龍灣館。親知愍生還。耆舊迭嗟惋。流離困杜甫。喪亂哀王粲。揮涕覩威儀。拭目瞻霄漢。査駱二天將。師徒整鵝鸛。人心恃以安。闔境堵皆按。此州大都會。佳麗一道冠。比屋咽笙歌。塡城聳樓觀。家庭陪表叔。兩吳亦良伴。日夕與遨遊。僑居同里閈。杯觴共酬酢。文字相論難。望遠意悽迷。登高興爛熳。懷土發長歌。憂時增短歎。有唱必有酬。筆下珠璣璨。百篇忽在吟。卷軸盈几案。聲名衆共欽。才調人皆讚。箕城收復後。東還仍雨散。落落如晨星。音塵阻呼喚。後來立朝端。各被浮名絆。會少別時多。離懷憑札翰。吾先哭吾舅。幽明一朝判。中間禦魑魅。世禍誰能逭。二友繼淪沒。榮枯指一彈。俯仰人間世。百年未強半。三人各九原。遺作常愛玩。漢運初中興。逐臣還舊貫。狂胡讎大邦。七年猶伐叛。老去參戎幕。時來爲國幹。巡遊閱邊戍。復到鴨江岸。山川摠依然。蹤跡已漶漫。緬思舊行樂。三紀屈指算。萬事水空流。千秋石不爛。感此爲題詩。心懷轉凄斷。</text>
<title>述懷</title>,<text>去家日已遠。歸路日以長。行行復行行。落此天一方。但見山川異。人民非古鄕。沿江列障戍。殘堞遙相望。跋涉已千里。疲倦何可量。呀口九折坂。側足千仞岡。我馬踡跼顧。僕夫顚且僵。平生叱馭志。暮年還激昂。萬國盡征戍。此賊何時亡。窮冬氣凜烈。北風穿衣裳。雪積胡山白。雲迷沙塞黃。遠遊不辭苦。沈憂腸內傷。</text>
<title>四郡</title>,<text>四郡何迢迢。伊昔爲吾土。西阻鴨綠水。原田頗膴膴。國家全盛時。設邑置官府。沿江列烽燧。要處築戍塢。寇盜時竊發。居人受其苦。退守上土鎭。沃壤棄與虜。雖免朝夕警。奈此縮國步。年年西海坪。出師伐禾稌。師徒多失律。赤子飼豺虎。國運初中興。吾王自神武。他日定封疆。幅圓當如故。</text>
<title>梨嶺</title>,<text>歸路向泥城。侵曉發上土。居人指梨嶺。雪塞不可度。我行厭枉道。踏踐使通路。人言果不誣。登陟極艱苦。凌兢馬跼蹄。錯愕人回首。躋攀到嶺頭。歇安日向暮。晴光遠近山。暝色高低樹。寄語後來人。險阻誠難取。</text>
<title>阻雨不得上天王峯。出山有感。書示成則生。啓善</title>,<text>雲開遠見天王峯。蒼翠突兀撑靑穹。東南諸鎭此爲雄。靈異備載傳記中。理屐一擲尋山筇。絶境再宿招提宮。準擬登臨挾天風。一盪磊落之襟胸。山靈似嫌俗士蹤。故敎銀索垂長空。小澗潏汨漲水洪。大川驚濤奔汹汹。仙山咫尺路不通。欲飛無羽騎無龍。使我悵望心忡忡。後遊雖欲與君同。世故如毛那可從。今朝榮馬歸悤悤。回首雲山重復重。</text>
<title>贈別鄭評事 泗 年丈</title>,<text>東國賢才鄭評事。落落襟期天下士。赤驥長含萬里姿。朱鳳高垂千仞翅。自從童丱趨下風。三世通家隣里中。螢窓攻苦夕曾共。雁塔題名年幸同。數載名韁俱見束。世味嘗來齒生酢。皓首我今作南翁。靑杉公更爲北客。白沙淸川萬歲橋。咸關鐵嶺磨雲遙。悠悠行役淹日月。絶域風霜昏又朝。狂胡朶頤窺塞垣。佐幙宜須英俊人。策應要務振我勢。談笑佇看淸胡塵。漕臺御史竟何如。臥病湖西秋復除。瞻望行塵亦未得。作詩遠寄長相憶。</text>
<title>栗川。觀打魚歌。</title>,<text>大野茫茫平似掌。中有一川何奔放。淺處露脚深沒腰。下流咫尺通海潮。春雨成霖連日夜。渚涯纔能辨牛馬。黃魚之性喜新水。逆浪泝流不知止。磨頷戛顋向沙礫。處處灘瀨各聚族。今朝水落排魚網。余亦携籃隨衆往。編竹爲笱塞其流。絶溪一擁相喧咻。左者右者無所逃。波底喁喁潛復跳。數罟轉促魚轉急。漁子紛紛挺叉入。泥沙閃閃翻金尺。素鬐紅眼仍丹臆。垂頭者困立倔強。貫之以柳藏諸筐。饔人雙手揮霜刀。碪上爭堆白雪高。登盤擧筯美可食。且斟濁醪傾數爵。漢江鱨鯉誰化數。金陵葦魚無足取。他鄕且耽片時樂。酩酊歸來日西夕。殘年飽喫亦君恩。土之居者同忻忻。</text>
<title>別舍弟德右 公第六弟弼世</title>,<text>世間萬事如浮雲。聚散離合何紛紛。連枝能得幾日會。落葉還作今朝分。離歌一曲丈夫淚。握手相看無限意。秦城歸路太渺茫。楚澤餘生久憔悴。吾家本在長安陌。內外蟬聯稱盛族。弟妹同氣十一人。朝夕團圓侍親側。汝兄早沐恩波新。頗能出入要路津。良辰佳節率汝輩。北堂獻酌秋復春。往歲之禍雖無妄。福過災生語不爽。死者已矣生者流。一身淪落窮炎瘴。三年慣從山鬼遊。踽踽孤蹤無與儔。跫音空谷尙且喜。況有骨肉來相求。自汝之到我心夷。同被連床共怡怡。誦詩讀書有課程。行處相從坐處隨。光陰忽忽如箭急。屈指蓂葉今八變。西山頹日最可愛。大行飛雲長在戀。不可久留將奈何。千里結束驅征車。四月南風麥吐芒。火雲滋膩淫雨多。去去好保千金軀。鶴髮邇來應倚閭。歸庭若問此間事。莫道汝兄不好居。如吾無狀固難容。事親不孝君不忠。尙延餘喘戴天日。沒齒甘心作南翁。臨分贈語須記憶。愼勿浪遊勤做學。此後相見未易期。步月看雲豈終極。</text>
<title>次趙怡叔題人扇面韻</title>,<text>北風破極雲飛揚。芝蘭委質天雨霜。此時何處來吾君。銜杯接話頗云云。浮世功名何足喜。丈夫由來貴知己。誓掃胡塵淸漠南。一箭可定寧待三。幕府如今得公重。壯士相看色皆動。萬里前程當自此。麟閣雲臺亦可至。君不見休翁與世長相失。十年齊門空抱瑟。</text>
<title>悼燒松 舍後有長松。爲野火所焚。感而賦之。</title>,<text>我家西麓有古松。大可連抱高撑空。幾年托根幸得所。亭亭獨秀群木中。栽培雖荷造化力。把拱早免斤斧厄。永夜時聞爽籟聲。淸秋長帶常靑色。嚴霜一夕凋百草。蕭艾芝蘭共枯槁。陳根萎葉漫相依。豈有餘蔭能爾保。獵人順時燒林藪。猛勢橫來定難救。他山玉石尙俱焚。況此乾燥連宿莽。誰將斗水四面濡。但見烈風爲先驅。燎原狂焰一抹紅。鹿走雉飛驚且呼。須臾殃及更無奈。高者難攀宜下過。病柯脂流遽及然。炎上撲滅誰能那。煙氛四合天爲晦。白日慘憺收光彩。蒼顏頃刻變萎黃。幸全長身宛然在。春來雖降雨露恩。豈有生意其間存。腐朽將與棄材同。植物何知人汝冤。廈屋將營求大木。工師何人是匠石。若要此時充梁棟。猶堪一作明堂用。</text>
<title>次玄洲韻</title>,<text>萬歲皇城控遼薊。文皇實爲天下計。繞以重關置大帥。列戟森森熊虎士。二百年來刁斗間。陰山一夕腥塵起。鯨鯢未築京觀封。廟堂無策能平戎。三河以東盡陷沒。關外生靈多乞降。佳兵自古雖不祥。籌策豈可常乖張。我國元來同內服。討賊欲使皇威揚。一劍西出度千山。朔雲邊雪埋江關。莫將心髮論長短。回首乾坤入嵬眼。方寸許國輕一死。江湖舊盟寒鷗鷺。得梟端合資善博。掃蕩窮廬只傳檄。誰知百萬胡兒命。都在制勝人謀定。激以忠義可與俱。四方猛士何時無。立馬胡山第一峯。肯作猿鶴與沙蟲。但念此生若漚浮。紫石觀漁同蚍蜉。與君相逢便相別。吟鞭歷盡天西陬。嗚呼何時抽身置君側。長河極目層氷閣。</text>
<title>哀遼陽張御史 張公名國昌。以按察御史。監軍遼陽。及城陷。人勸之去。公不從。獨整衣冠。坐其本衙。奴酋見而義之。縱使歸朝。公不肯。酋問所欲。公願一死。奴酋許之。又問所欲。公只取銅印懸肘。酋命以弓弦縊之。厚葬立標。余巡塞上。聞公事甚實。作詩哀之。</title>,<text>奴夷崛起呑諸部。兵力數倍滿萬後。炎炎之初不早撲。其勢孔熾難下手。遼鎭左作京師臂。城高地險嚴守備。外列諸寨內重兵。佐以文武董大吏。桓桓熊公仗鉞來。威名直壓胡虜摧。一朝將易是何意。誰其代者非其材。豸冠御史七尺身。堂堂儀表眞天人。受命天子監此軍。城亡與亡存與存。瀋陽前蔽賊直擣。黑山之野旌旗倒。大勢蒼黃去八九。雖有金湯亦難保。鐵馬奔騰風雨至。陣雲坱莽腥塵起。八萬精騎背城戰。頃刻塡咽新湖水。城門不閉無奈何。抱頭鼠竄何其多。張公立志已先定。死則死爾逃能那。衣冠楚楚坐本衙。賊酋見之心歎嘉。縱使歸朝亦不肯。但願一死非求他。罵賊如狗不絶口。汝不殺吾吾必取。旣從其言問所欲。只取銅印懸諸肘。英魂忽散一條弦。正氣直射蒼蒼天。男兒方寸甚分明。不獨芳名流萬年。皇朝培養三百載。忠臣義士不乏代。至若吾公可無死。視之如歸爲一慨。成仁取義孔孟書。簡篇孰不常卷舒。知之者鮮行尤難。何異馬牛而襟裾。英靈爲厲不殺賊。上則星辰下山嶽。嗚呼九原如可作。與公同歸也不惡。虜犯潘陽。摠兵姜瑜率川兵五千。拒之于黑山。戰甚力。虜幾退。適分兵三陣。虜乘之。遂敗沒。虜迫遼城。山西名將柴國柱，李淮信等。率入寨精騎八萬。背城逆戰。虜以鐵騎蹴之。皆擁入新湖水以死云。故篇中及之。</text>
<title>易水送荊軻</title>,<text>大冠如箕劍柱頤。金臺落日悲風起。紛紛車馬慰沮征。祖帳初開易之水。臨當欲去未去時。一曲離歌慘壯士。若人義氣隘九有。早歲埋迹屠狗裏。心雄萬夫世莫知。紫燕綠駬空千里。重繭百舍赴燕雲。酒後狂歌驚一市。而我何幸得相逢。瀝血隳肝良有以。深仇宿怨在強秦。狺然朶頤方虎視。專諸曺沫竟何有。昔日先生今日是。千金一諾重於山。須憑神勇雪羞恥。築宮師事能幾日。回首離憂從此始。樊將軍首督亢圖。持贈吾君作芳餌。淸秋行色大河邊。擊筑聲高咽人耳。左右賓客白衣冠。先發商音後變徵。西關何許杳茫茫。匣裏秋蓮氣騰紫。五步之間濺頸血。渭水咸陽那可恃。男兒生世貴義烈。寸心耿耿酬知己。泰山鴻毛定取舍。生不爲生死不死。酒盡沙頭日貫虹。徒御蕭蕭啓行李。此行懸知必不歸。多少情懷曷有已。勉旃無使劍術疏。庶幾再興燕宗祀。</text>
<title>借地恨。此眞可爲百世之恨。</title>,<text>殷亡。箕子率中國遺民五千餘人東來。立國于朝鮮。至四十代孫準。燕人衛滿亡命。聚黨千餘人。東渡浿水。求居西界。爲藩屛。準信之。封之百里。令守西鄙。滿誘致稍衆。乃遣人詐告準曰。漢兵十道來攻。欲入宿衛。遂襲準。準戰不勝。浮海南奔。立國於馬韓。其故地。遂爲滿有。其後高句麗東明王子溫祚不容於本國。與十臣南來。求可居之地。馬韓王割東北百里之地畀之。是爲百濟。溫祚二十七年。謂諸將曰。馬韓漸弱。上下離心。勢不能久。倘爲他有。悔不可及。不如先人取之。陽爲出獵。潛師襲之。遂幷其國。箕子之後。遂絶不祀。殷墟麥已秀。海東敷八條。禮讓以爲俗。傳祚千年遙。燕地亡人適樂國。東明王子窮來托。君王不嫌二主容。錫之土田爲附庸。古來養虎多自患。逼逐幷呑飜在眼。前借衛後借濟。仁賢之後竟陵替。遺恨當年費虛惠。</text>
<title>金櫝引。其事有無。雖不可知。足見我國上世人心之淳古也。</title>,<text>新羅脫解王。夜聞金城西始林間有鷄聲。遲明遣人視之。有金色小櫝掛樹梢。鷄鳴於下。還以告王。取櫝開之。有小男兒在其中。姿貌奇偉。王喜謂左右曰。此豈非天祚我以胤乎。名曰閼智。地曰鷄林。閼智七世孫味鄒。遂有羅國。凡三十七王。脫解王亦是波那國人。浮海而來。解櫝而出。南海王聞其賢。妻以女。遂至爲王。駕洛國初無君長。聚居山野。一日。修楔。適見龜旨峯上。紫纓垂下金合。開視。有六金卵。不日皆化爲男。推立始生者爲首露王。都金海。餘五人各王五伽倻。首露王妃許氏。乃南天竺國王女。渡海而至。緋帆茜旌。來泊主浦。王迎入闕。立爲后。後生九子。令二人從其姓。今之金海金氏許氏。皆其子孫。至今先世之事。傳以爲實云。龜旨峯。在金海。金城城西白鷄鳴。羅王宮中眠不成。樹梢金櫝方取下。中有小兒何爲者。羅朝好奇多神異。三姓相傳從此始。貽謀旣失爭欲售。不獨黃呂啓來後。君不聞龜旨峯頭紫纓垂。茜帆載得君王妃。至今子孫傳爲實。斯言可信還可疑。畢竟鴻荒時事誰能知。</text>
<title>再請妻。流芳遺臭。</title>,<text>百濟蓋婁王。聞都彌妻之美。召都彌語曰。婦人之德貞潔爲先。然在幽闇無人之地。誘以巧言。能不動心者鮮矣。對曰。人情不可測。若臣之妻。雖死不易者也。王留都彌。使近臣詐爲王抵其家。語妻曰。已與都彌博賭而勝。汝當從命云。仍欲私之。妻請更衣。詿飾一婢子薦之。王後知見欺大怒。誣都彌以罪。矐其兩目。置小船泛之河。更引其妻欲亂之。妻曰。今則良人已逝。妾身不能自保。敢爲王辭。但今有月事。請竢他日。王從之。妻逃之江口。忽遇行船至泊泉島。其夫在此。遂同奔高句麗。前請飾婢子。後請有月事。但怒今日欺。不念後日嗤。平生不二心。耿耿留至今。</text>
<title>鷄林臣。其心則誠忠矣。訥祗弑君自立。無乃致身。非其時乎。</title>,<text>新羅訥祗王有二弟。一曰卜好。二曰未斯欣。俱出質於高句麗及倭國。王卽位思之。求得辯士往說之。聞歃良州干朴堤上勇而謀。可以濟事。召問曰。吾二弟久質倭麗。何術以生還。堤上曰。臣聞主憂臣辱。主辱臣死。臣雖無狀。請行。遂聘高句麗。說其王。與卜好同歸。王語堤上曰。我念二弟如左右手。今只得一臂奈何。堤上曰。臣雖駑才。旣以身許國。有何敢辭。然高句麗大國。其王亦賢。臣得以一言悟之。若於倭。當以謀紿。不可以口舌諭。遂入倭國。若叛者然。日與未斯欣。乘船遊玩。倭人不疑。堤上勸未斯欣潛還。答曰。豈忍舍君而獨還。堤上曰。若能救公之命。慰王之情則足矣。安敢愛生。未斯欣泣辭遁還。堤上獨寢舟中。倭人詗知。縛堤上。追之不及。倭主怒。囚堤上鞫之曰。汝何竊遣未斯欣耶。堤上曰。臣是鷄林之臣。欲成吾君之志爾。倭主怒曰。今汝旣爲我臣。而稱鷄林之臣。則必具五刑。若稱倭國之臣。則必賞以重祿。堤上曰。寧爲鷄林之犬㹠。不爲倭國之臣子。寧受鷄林之箠楚。不受倭國之爵祿。倭主怒。剝堤上脚刈蒹葭。使趨其上。問曰。汝何國臣。曰。鷄林之臣。又使立於熱鐵上問之。對如前。倭主知不可屈。燒殺之。汝何人。鷄林臣。來何意。王弟事。主憂臣當辱。主辱臣當死。白刃亦可蹈。湯鑊亦不避。王心載悅臣已矣。</text>
<title>三事知。一女小慧。適足爲他日基禍之地矣。</title>,<text>新羅眞平王薨。國人以長女德曼寬仁明敏。立爲主。是爲善德女主。初。唐帝賜牡丹花圖幷花子。眞平王以示德曼。對曰。此花必無香氣。王笑曰。爾何知之。對曰。此花絶艶。而畫無蜂蝶。必是無香。種其子果然。及立爲主。一日。宮西玉門池。蝦，蟆大集。主謂左右。蝦蟆怒目。兵士之相。吾聞西南邊谷。有名玉門者。意有隣兵至其谷乎。命將搜之。果百濟甲騎五百至其谷。掩殺之。又能預言死日。及薨。國人又立從妹勝曼。是爲眞德女主。其後國人。循故事。又立眞聖女主。淫泆失政。遂亡其國。蛙怒鳴必有賊。花無蝶相調謔。死固有預知。難合三如期。新羅代女治國。牝鷄晨家之索。昧大義貴小慧。善德歿眞德繼。狃故常罔知覺。所以眞聖主。終焉椓國脈。</text>
<title>城上拜。英雄豪傑曠世一有。而姓名不傳。可惜也哉。麗史抄城將梁萬春云。未知是否。</title>,<text>唐太宗伐高句麗。大破高延壽惠眞軍十五萬衆於安市城下。仍攻其城。城主堅守不下。凡留五十餘日。帝班師。城主拜辭於城上。帝嘉其固守。賜絹二百疋。牧隱貞觀唫。玄花新逢白羽箭。諺傳太宗攻安市。流矢中目云。而中國史諱不直書固宜。三國史。亦不載。未知牧老何從得此言也。孤城月暈五十日。大唐天子親臨戰。草枯遼左難久留。玄花新逢白羽箭。將軍介冑七尺身。城上拜辭屬車塵。久抗天威罪當誅。賜絹特勵爲人臣。姓名恨不傳千春。所以吾東善戰善守名中國。賴有此及薩水文德龜州朴。乙支文德敗隋兵於薩水。高麗朴犀守龜州。蒙兵來攻。固守三年。終不下。蒙將歎其善守。</text>
<title>黃昌郞</title>,<text>新羅人。其父死於百濟。黃昌年十餘。學劍舞。舞於百濟市。王聞而見之。遂刺王。與之同死。至今慶州。傳習此舞。十餘學劍舞。觀者傾一市。兒心豈無以。報仇輕一死。回首笑古人。舞陽眞豎子。</text>
<title>烏銜書。可爲千古佞佛人主之戒。</title>,<text>新羅炤智王十年正月十五日。幸天泉寺。有烏銜書來鳴。得其書。書外面云。開見二人死。不見一人死。王曰。與其二人死。孰若一人死。日官奏云。一人者。王也。王開視之。書曰。射琴匣。王入宮射之。果有人。乃內殿焚修僧與王妃潛通者也。妃與僧皆伏誅。自是國俗。每歲是日。以糯飯祭烏。至今猶存云。莫黑匪烏島之惡。胡爲銜書向金屋。一死二死開未開。誰料琴匣藏禍胎。君王酷好無君敎。內宮深處焚修鬧。贏得眼前見奇效。後王猶且不知戒。尙有燒柩散骨然後快。羅朝所爲誠可怪。新羅崇佛。文武王以下燒葬者頗多。</text>
<title>知己死。烈士此事。何代無之。</title>,<text>新羅眞德女主時。百濟義慈王使義眞來侵。進攻茂山等城。羅王遣金庾信率師禦之。濟兵銳甚。庾信苦戰力竭。顧謂丕寧子曰。歲寒然後知松柏之後凋。今日事急矣。非子誰能奮勵出奇以激衆心乎。丕寧子曰。今於稠人之中。獨屬我。可謂知己。當以死報之。出語奴合節曰。今日當上爲國家。下爲知己死之。子擧眞幼有壯志。必欲與我俱死。若父子倂命。家人疇依。若與擧眞。好收吾骨。歸慰母心。卽橫槊突陣。格殺數人而死。擧眞欲赴鬪同死。合節控轡止之曰。大人有遺命。負父命棄母慈。可謂孝乎。擧眞曰。見父死而偸生。得爲孝乎。劍合節臂。突陣而死。合節曰。所天崩矣。亦交鋒死。三軍感激齊進。所向摧陷。義眞僅以身免。庾信撫三屍哭甚慟。羅王哀之。恩賞甚渥。三軍苦戰力已竭。國事安危在一決。士爲知己死無辭。不然安用丈夫爲。丁寧一語付僕夫。歸奉郞君事老母。義氣所激誰能禁。子死於孝奴死主。流芳千千萬萬古。嗚呼遺君後親更何人。有不聞者宜書紳。</text>
<title>錦裙夢</title>,<text>新羅太宗王妃文明王后金氏。庾信之妹也。初。其姊寶姬夢登西兄山頂坐旋流。遍國內。覺與文明言之。文明戲曰。願買兄夢。因與錦裙爲直。後武烈與庾信蹴踘。故踐武烈衣紐落之。庾信曰。吾家幸近。請往綴之。因與俱往置酒。從容喚寶姬來綴。寶姬辭曰。豈可輕近貴公子乎。文明乃進綴。美而艶。武烈悅之。仍請婚。遂生六男。長卽文武王。昨夜姊有夢。今朝姊始言。姊謂夢無用。妹何換錦裙。錦裙燦吉夢圓。姊無福妹有緣。身國母子王貴。嗟夢直錦裙幾。</text>
<title>落花巖。適偶然當時宮女。豈無熒惑。義慈以誤國事者乎。</title>,<text>唐高宗遣蘇定方。將兵三十萬。伐百濟。新羅亦出兵應之。進圍都城。王與太子孝。夜遁保熊津城。王宮諸姬。走大王浦巖石上。墮水死。後人名其巖爲落花巖云。諺傳定方攻都城。輒風雨晦冥。術者謂江龍護國所致。定方以白馬爲餌釣出。至今巖石上。龍迹宛然尙存。落花巖截然屹立高幾尋。君王長日此遊衍。綠鬢紅顏花滿眼。誰知樂極生哀怨。運去神龍亦不保。城門不守旌旗倒。蒼黃時事春夢亂。玉碎珠沈俱草草。江妃啼恨水仙泣。山河不改乾坤老。千年冤魂散紅白。春來依舊傷心色。君不見鮑石出遊卒遇賊。辱生節死同亡國。</text>
<title>龍齒湯。祿眞之言。乃是我國確論。</title>,<text>新羅昭聖十二年。上大等忠恭坐政事堂。注擬內外官。請托坌至。忠恭莫能擧措。感疾而退。召醫診之。曰。病在心臟。須服龍齒湯。執事侍郞祿眞請見曰。伏聞氣體不調。得非早朝晩罷。蒙犯霧露。傷榮衛之和耶。忠恭曰未也。祿眞曰。然則不須砭石。可一言理之。忠恭曰。可得聞乎。祿眞曰。彼梓人之作室也。材大者爲梁柱。小者爲椽榱。偃者植者。各安所施。然後大廈成焉。宰相之爲政也。亦然。皆得其人。然後王政成焉。今則不然。循私而滅公。爲人而擇官。愛之。雖不才必進。憎之。雖有能必斥。取舍勞其心。是非亂其志。不獨害於國。爲之者亦病矣。若其當官淸白。莅事恪恭。杜貨賂之門。絶請託之路。如衡如繩。不可枉以輕重曲直。則國家和平。身亦不勞。何必區區於服餌乎。忠恭悅。卽朝於王。仍爲陳之。太子入賀曰。君明臣直。此國家之美事也。龍齒湯能愈身上疾。不治心上痛。藥石言能除心上疾。不諧世上用。世有此人還此言。時無古今病無彼此。三復擊節歎至論。安得更生此輩。奮髥吐雄辯。持以告時宰。轉以達吾君。悅而不繹亦已焉。</text>
<title>草衣人。此王子。名字亦不傳。是何爲善者之不幸也。</title>,<text>新羅敬順王時。疆宇日蹙。不能自保。議降于高麗。王子諫曰。當與忠臣義士。同死社稷可也。奈何以千年社稷。輕與人乎。王不聽。王子棄妻子。徑入金剛山。緝草爲衣。以終其身。草衣人獨在深山裏。問伊誰乃是羅王子。宗國昔傾覆。慷慨陳大策。父王不見聽。慟哭遁林壑。草葉緝爲衣。巖阿倚爲屋。了此百年身。邈爾與世隔。山中羅日月。山外麗天地。一言扶世敎。千秋立人紀。凜焉秋霜烈。颯焉淸風起。漢家北地王。與君兩人耳。</text>
<title>崔進士。 孤雲高擧物外。乃獲從祀。萬古一人耳。</title>,<text>致遠字孤雲。十二。隨商舶入唐。一擧登進士第。爲高騈從事。爲檄黃巢。巢見地中之鬼已議陰誅之句。不覺下牀。由此名聞天下。二十八。奉使東還。時新羅女主政亂。自以北學。多有所得。而不容於時。屢倅外郡。無復仕進意。與母兄僧賢後逍遙物外。後遂携家隱伽倻山。世莫知所終。初。麗祖未貴。致遠知其受命。遂上書。有鷄林黃葉鵠嶺靑松之語。後人名其居。爲上書莊。十二別鷄林。二十遷鶯谷。觀光早破荒。入幕曾草檄。世路少知音。衣錦還故鄕。松靑葉黃時。高臥上書莊。北學無所用。物外從赤松。萬疊伽倻山。千古祕靈蹤。咳唾留人間。英風如昨日。學宮儼從祀。益見公明哲。</text>
<title>種穄田。道詵事誠奇。以此偏信。則非爲國之道矣。</title>,<text>高麗世祖初居松嶽摩訶岬。道詵來見曰。種穄之田。何以種麻。言訖而去。世祖倒屣追之。及見如舊識。遂與登鵠嶺。究山水之脈。上觀天文。下察時數曰。此地明堂。君又水命。宜從水數作字。則明年必生聖子。宜名曰王建。因作實封。題其外云。謹奉書。百拜獻于未來統合三韓之主大原君子足下云。世祖從其言。築室以居。是月有娠。生太祖。俗謂延慶宮基。爲老鼠下田形云。其後子孫。世神其術。至仁宗時。妙淸，白壽翰等。以妖術惑上。請築西京太花闕。以麻繩作法。謂之太一玉帳步法。乃道詵所傳云。竟作亂據平壤。興師三年。僅能平之。老鼠下田住。蘇岬異氣多。我欲種其穄。誰使種爾麻。五百年來王者居。神僧茲記誠不差。子孫傳受護其術。紛紛奇事何其多。太一玉帳法。畢竟亂一方。所以吾聖學。不語怪語常。方言。箕子王。訛爲穄字之解。種穄。蓋曰種王之地云爾。</text>
<title>橐駝橋。事雖近正。禍流于後。</title>,<text>高麗太祖二十五年。契丹遣使。遺橐駝五十匹。王以契丹嘗與渤海連和。忽生疑貳。背盟殄滅。此甚無道。不足遠結爲隣。遂絶交聘。流其使三十人于海島。繫橐駝萬夫橋下餓死。橐駝五十首。橋下皆餓死。契丹滅渤海。于我誠何事。後代屢被兵。基禍實在此。石梁平侹侹。遺跡宛可記。</text>
<title>八關會。可爲後日之殷鑑。</title>,<text>麗祖祖訓第六曰。朕所至願。在於燃燈入關。燃燈所以事佛。八關所以事天靈及五嶽名山大川龍神也。後世奸臣建白加減者。切宜禁止。君臣同樂。敬依行之。初太祖元年十一月。有司言每歲仲冬。大設八關會。以祈福。乞遵其制。從之。遂於毬庭。置輪燈一座。列香爐於四傍。又結二綵棚各高五丈餘。呈百戲歌舞於前。其四仙樂府，龍鳳，象馬，車船。皆新羅故事。百官袍笏行禮。觀者傾都。王御威鳳樓觀之。歲以爲常。至於麗亡。毬庭結棚呈百戲。百官袍笏肅將事。八關大會斯爲盛。麗朝開國首崇敬。歲歲仲冬十一月。一遵祖訓行勿失。五百餘年蒙佛力。國安民豐綿寶曆。妖夢一惑出僧王。明人謂辛旽爲僧王。 是何求福反招殃。始謂斯道誠可尊。終焉其禍難俱論。吾聞三代主賢聖。莫不祈天能永命。此時無佛亦長久。俗躋煕暭域仁壽。高麗所以爲高麗。未免治道雜於夷。無足觀眞可嗤。</text>
<title>避姓行。可醜醜無乃誤計乎。</title>,<text>麗祖狃於土俗。以子聘女。諱稱外姓。其子孫視爲家法而不之怪。惜哉。大抵麗祖后妃。多是宗姓。或曰。欲杜外戚之弊爲之云。愚嘗觀王弇州說部。記此事。末曰。未知今亦行之否也。可羞也已。同姓不相娶。萬古明人倫。至親尙不避。禽獸乃非人。新羅告唐有叔氏。羅娶同姓。諱稱叔氏。 麗祖相傳爲古事。公然以女嫁其男。不夷秋風那有此。聞道當初亦有意。欲防外戚立此計。資謙義方競納女。異姓何曾不擅勢。一妹爲后配三主。身姓徒勞諱皇甫。中國簡冊看可醜。</text>
<title>用南人。得失可見。</title>,<text>麗祖祖訓第八曰。車峴以南公州江外。山形地勢竝趨背逆。人心亦然。彼下州郡人。參與朝廷。與王侯國戚婚姻。得秉國政。則或變亂國家。或銜統合之怨。犯蹕生亂。弄權亂政。雖其良民。不宜在位用事云。而其後南人。多仕麗朝爲名公鉅卿勳業著稱者。車嶺南山水背走。人心豈有歸服理。必懷統三爲一怨。勿用南人敗我事。麗祖訓戒有此語。子孫遵守期勿改。南人相繼立麗代。未聞以此招禍敗。我國山川白頭祖。聖祖降生有土宇。胡然擯斥不收用。使彼之人懷恨怒。得無將來貽後悔。麗用南我棄北。得與失終當識。</text>
<title>置光軍。願爲今獻。</title>,<text>定宗二年。以契丹將侵。選軍三十萬。號光軍。置光軍司。大遼謀攻我。我亦有以待。彼衆雖牛毛。我師亦辦對。誰道吾東兵力弱。三十萬人容肅肅。虜主親征多損傷。遜寧再來終大衂。先爲不可勝。實我戒戎作。收效在目前。國勢如盤石。百姓皆兵豈無人。今誰謀國置光軍。光軍若置豈憂虜。誰將此意開吾君。</text>
<title>雙學士。文風倡始可貴。流弊則千萬世矣。</title>,<text>雙冀後周人。仕周爲武勝軍節度巡官試大理評事。光宗七年。從冊封使薛文遇出來。以病留。及愈。引對稱旨。光宗愛其才。表請爲僚屬。遂擢用。驟遷至翰林學士。未逾歲。授以文柄。始建議設科。遂知貢擧以詩賦頌策。取進士崔暹等。自後屢典貢擧。奬勸後學。文風始興。雙學士何如人。中國儒高麗臣。不有遭逢寧有此。科擧之設實倡始。文風雖興長浮誇。小中華號徒虛華。聲容漸盛武備衰。流弊到今無奈何。恨不當初倡正學。君不見人才得失不繫此。花郞取士亦爲國。新羅無科擧。以花郞取人。</text>
<title>捨宅請。有激之言。然若比今時則天淵矣。</title>,<text>光宗厚待投化漢人。擇取臣僚第宅及女與之。一日大匡徐弼奏曰。臣居第稍寬。願以獻焉。光宗問其故。對曰。今投化漢人擇官而仕。擇屋而處。世臣故家。反多失所。臣愚誠爲子孫計。宰相居第。非其有也。及臣之存。請取之。臣以祿俸之餘。更營小第。庶無後悔。光宗怒。然卒感悟。不復奪臣僚第宅。慕華得華人。擇官仍擇屋。臣願捨臣宅。宅大居不得。麗時立賢雖無方。使至於此誠殊常。我朝一切不用客。其如事理恐過當。聖帝明王若處是。雖不爲彼亦不此。惟其得中而已矣。胡可使越可使。不獨中國之來士。</text>
<title>古長城。古人勤勞如此。今人將擧天塹而棄之。可惜。</title>,<text>德宗二年。命平章事柳韶。創置北境關防。起自西海濱古國內城鴨綠江入海處。跨威遠，興化，靜州，寧海，寧德，寧朔，雲州，安水，淸塞，平虜，寧遠，定戎，孟州等十三城。抵耀德，靜邊，和州等三城。東傅于海之都連浦。延袤千餘里。以石爲城。高厚各二十五尺。古長城基尙在。尾都連首國內。二十五尺高。一千三百里。築此防胡虜。勞苦亦云至。我朝據天塹。重關仍復嶺。地理倍古勝。如何猶不競。苟能守其要。虜豈敢窺境。</text>
<title>淸平山。世寧有綺紈中出斯人乎。</title>,<text>李資玄字眞精。中書令子淵之孫。侍中頲之子。頲三妹皆配文宗。家世貴顯。資玄容貌魁偉。性聰敏。登第爲大樂署丞。忽棄官入春州淸平山。葺文殊院居之。蔬食布衣。以禪道自樂。睿宗遣內臣賜茶香金帛。累詔徵之。資玄曰。臣始出都門。誓不復踐京華。不敢奉詔。遂上表曰。以鳥養鳥。庶無鐘鼓之憂。觀魚知魚。俾遂江湖之性。王幸南京召之。未幾還山。常於洞中幽絶處。作息菴團圓如鵠卵。只得盤兩膝。默坐其中。或數月不出。卒諡眞樂。鵠卵何團圓。容膝易爲安。都門何喧喧。一出誓不還。節彼淸平山。高高不可攀。</text>
<title>朝廷沈。湖名。在松京城外十里許。蓋取名朝士之死所也。○今古一體。其可不善待此輩乎。傷哉傷哉。</title>,<text>毅宗卽位。好遊衍。築臺館園池。無歲無之。日與金敦中，林宗植，李復基，韓賴等諸文士。酣宴唱和。樂而忘返。二十一年。聞城東沙川龍淵寺南。有石壁數仞削立臨川曰虎巖。流水渟滀。樹木蓊蔚。命內侍李唐柱等。搆亭其側。名曰延福。奇花異木。列植四隅。以水淺不可舟。築堤爲湖。人甚苦之。二十四年。自延福亭。將幸普濟寺。駕近普賢院。鄭仲夫，李高，李義方等作亂。盡殺扈從諸臣及在京文臣。初。仲夫爲牽龍。除夕儺禮。王臨視交躍爲樂。內侍金敦中以燭燃仲夫鬚。仲夫辱之。敦中父富軾怒。白王欲拷仲夫。仲夫逃免。由是慊之。時王荒淫。不恤政事。遊幸無度。每至佳境。與諸學士唱和未已。諸將疲困憤惋。始有不軌之心。加以宗植，賴等。怙寵傲物。蔑視武弁。衆怒益甚。是年。王幸和平齋。又與近侍文臣觴詠。將士飢甚。仲夫曰。文臣得意醉飽。武臣皆飢困。是可忍乎。遂搆兇謀。後王自延福亭將幸普賢院。至五門前。召侍臣行酒。酒酣。顧左右曰。壯哉此地。可以隷兵。命武臣爲手搏戲。蓋知武臣缺望。欲因以厚賜慰之也。賴恐武臣見寵。遂懷猜忌。大將軍李紹膺。雖武人。力羸不勝而走。遽前批其頰。王與群臣撫掌大笑。諸將皆失色。仲夫厲聲曰。紹膺三品官。何辱之甚。王執手慰解之。駕入院門。群臣將退。高等。手殺宗植，復基。賴匿御牀。高拔刀脅。出卽殺之。大小臣僚皆遇害。積屍如山。盡投湖中。使人呼於路曰。凡戴文冠者。殺無遺種。卒伍蜂起。搜殺無遺。放王於巨濟。尋遇弑。初。鄭襲明以潛邸師傅。及王卽位。多切諫。以嚴見憚。遂仰藥而死。王嘗遊幸。酣樂曰。襲明若在。吾豈至此乎。毅王好文事遊宴。墨客詞臣相狎款。延福亭前築儲水。晝御龍舟夜未返。君王一動從扈多。醉飽者誰飢者怨。手搏見辱燭燃鬚。鋒刃奮起眞斯須。文官殺死武官呼。積屍如葦沈前湖。王身國事從此休。襲明若在有是不。由來留連多喪國。況此親兵懷憤毒。君臣酣樂不知憂。畢竟奇禍生肘腋。至今過者心神死。當時景色知何似。數頃湖水色淨淥。千秋冤血猶凝碧。言之於邑豈終極。</text>
<title>貴人死。世道至此。無乃天亦從人稱謂乎。</title>,<text>高宗六年。崔忠獻死。是月。月犯熒惑。日官奏貴人死。忠獻聞之。召集樂工數十。奏樂竟日。至夜三更樂未闋。忠獻果死。百官縞素會葬。祕器，羽葆，鼓吹，旗常擬於王者。忠獻始誅李義旼而起。代執國柄。殺戮文官。連廢二主。窮凶極惡。人無敢忤之者。身死之後。子孫四代連執國命。朱門鼓樂喧。老賊死牖下。國家失常刑。哀榮等王者皇天垂象示咎徵。逆魁便當貴人應。此理莫曉將何憑。麗朝上下五百年。悍臣相繼執國命。懲前毖後終莫改。無乃天定人難勝。嗟呼子男山。可鑿至今存。後王都松京。幸勿忽此言。子男山在松都城中。術者謂以此山之故。權臣世出云。</text>
<title>撤城怨。弱國不能自立。每每如此。</title>,<text>高宗十九年。避蒙兵移都江華。二十年。築外城。入保凡二十五年。蒙兵連歲來侵。列邑盡破。勢不能支。不得已議降。蒙主曰。汝國出陸乃罷兵。遣使者周者等。諭以壞城。始壞江都內城。蒙使督役甚急。諸領兵不堪其苦曰。若知如此。不如不城。城郭摧折。聲如疾雷。街童巷婦。皆爲之悲泣。蒙使聞外城不壞。曰外城猶在。可謂誠服乎。卽令都房。又壞外城。初設江都外城。沿江環築。浦漵植木。上置樓寨。高岸設鋪。以爲屯營。上作城廊可以走馬。表裏完固。周遭幾數百里。至今遺址尙存。蒙將初攻江都。還告其主曰。江狹積甲可渡云。故仍名甲串江。誰謂城可築。土役民搰搰。誰謂城可保。畢竟勞毀撤。麗代昔被兵。入避海島中。積甲江擬越。築城防其衝。立國不自強。還撤不旋踵。始也虜兵抗。終焉虜命用。廊摧聲如雷。城塌夷爲地。當年周仡仡。纔能認遺址。民勞迄可息。可哀亦可憐。怨氣感傷和。怨聲上撤天。築城尙可撤。不可無使後人怨則那。</text>
<title>開剃歎。非其心也。勢不得已可歎。</title>,<text>元宗爲世子。朝蒙古時。憲宗皇帝南征。駐蹕釣魚山。世子自燕赴行在。適憲宗晏駕。時。皇弟忽必烈在襄陽。世子遂南轅。及於梁楚之郊，軟角，烏紗，幞頭，廣袖，紫羅袍，犀帶，象笏奉幣。迎謁道左。周旋可則。群僚以品服。排班于後。皇弟驚喜曰。高麗萬里之國。自唐太宗親征而不能服。今其世子自來歸我。此天意也。大加褒奬。適本國以高宗薨告。江淮宣撫使趙良弼曰。高麗雖名小國。依阻山海。國家用兵數十年。尙未臣附。前歲世子倎來朝。適鑾輿西征留滯者二年。供帳疏薄。無以懷輯。一朝得歸。將不復來。宜厚館穀。待以藩王之禮。今聞其父已死。誠能立倎爲王。遣送還國。必感恩戴德。願修臣職。不勞一卒而得一國也。皇弟從之。是爲元宗。自後歸服蒙古。又遣世子諶入朝。帝遣斷事官不花。護世子還國。國人見世子辮髮胡服。皆歎息。至有泣下者。蒙古俗。剃頂至額方其形。留髮其中。世子已開剃而國人未也。後漸爲之。印公秀勸元宗。效元服色。元宗曰。吾未忍遽變祖宗之法。我死之後。卿等自爲之。達靼兵威震夷夏。少有嬰鋒無免者。依山阻海竟何救。生靈盡斃鋒鏑下。麗朝力屈始議降。玉帛萬里朝大邦。世子親將奉天王。衣冠濟濟迎路傍。謀臣獻策厚館穀。從此三韓自歸服。尙主至結舅甥親。變俗漸將夷其人。辮髮歸國仍開剃。耆老見之皆流涕。汝身尙可吾不可。王心未忍全廢禮。後來未免擧國從。百年胡服行吾東。我願君王勤修德。莫以千里爲人役。</text>
<title>別抄叛。此可爲後世至戒。</title>,<text>初。崔瑀專國。以國中多盜。聚勇士。每夜巡行禁暴。因名夜別抄。又盜起諸道。分遣捕之。其軍遂衆。因分爲左右。又以國人自蒙古逃還者。爲一部。號神義軍。是爲三別抄。權臣執柄。以爲爪牙。厚其俸祿。或施私惠。又籍罪人之財而給之。故權臣頤指氣使。爭先效力。金俊之誅崔竩。林衍之誅金俊。宋松禮之誅惟茂。皆籍其力。及王復都舊京。三別抄反懷疑貳。遣使罷之。取其名籍。三別抄恐以名籍聞於上國。益有叛心。將軍裴仲孫盧永禧等作亂。使人呼之曰。狄兵大至。殺戮人民。凡欲輔國者。皆會毬庭。須臾國人大會。別抄禁人出入。巡江大呼曰。凡在舟不下者。悉斬之。聞者皆懼而下。或欲發船。賊乘小艇。追射之。皆不敢動。城中人驚駭。散匿林藪。婦女童稚哭聲滿城。乃發庫兵。分給軍卒。賊度江華不可守。乃聚船艦。悉載公私財貨及子女南下。舳艫相接。無慮千餘艘。時百官咸出迎王。而其妻孥皆爲賊掠。哭聲震動天地。賊初據珍島。後入耽羅。元宗命金方慶。兼請蒙兵。與蒙將忻都阿海等。凡三年。始得平賊。蒙人以子女玉帛。爲其所有。悉自隨而歸。悍臣專國家兵盛。強寇壓境勢不競。入海幾年還出陸。前者避狄後歸命。殱魁莫使反側安。已亂可平將亂難。別抄兇徒分至三。養虎寧不自遺患。君王迎詔返舊京。百官濟濟皆從行。一朝倡亂據留都。子女玉帛空滿城。樓船千艘下南極。席捲公私不遺力。蒼黃聞變無奈何。原野徒轟震天哭。竟借胡兵醜凶醜。妻孥何曾爲我有。君莫說當時事。至今思之猶塞氣。我謂幾者動之微。識者深憂無不至。</text>
<title>萬卷堂。讀書何用。</title>,<text>忠宣王以前王。入宿衛于元。値成宗皇帝崩。與皇姪及右丞相答剌罕等定策。迎立武宗皇帝。遂封瀋陽王。貴寵用事。開萬卷堂於燕邸。以李齊賢充府中。迎致文儒姚燧，閻復，趙孟頫，虞集等。與之從遊。以考究書史自娛。時忠烈王淑昌院主金氏。文衍之妹。忠烈薨。王自元奔喪。到文衍家。與院主相對移時。人頗疑之。仍蒸焉。監察糾正禹綽。白衣持斧上書極諫。王有慙色。未久進封爲淑妃。瀋陽協贊定大計。萬卷堂置燕京邸。閻姚虞趙皆名儒。曳裾王門何濟濟。文采風流盛於斯。聰明稽古稱當時。講學所以明人倫。淑昌院主胡爲妃。聖經賢傳空爾爲。萬卷雖多無所用。於詩只取墻有茨。</text>
<title>阿也麻。雖無此謠。其能免乎。</title>,<text>忠惠王淫縱無道。慶華公主元女。忠肅王之妃也。一日。公主邀宴。酒罷。佯醉不出。暮入臥內。公主驚起。使人扶之。使不得動。且掩其口。遂蒸焉。公主恥之。欲還于元。且作畏吾兒書通其事。王遮路禁之不得。元托以告廟頒赦。遣使偕本國宦者高龍普來。王率百官朝服。聽詔于征東省。元使蹴王縛之。王急呼。高院使龍普叱之。拔刃執侍從。群小百官。皆走避匿。卽掖王載一馬馳去。帝以檻車。流揭陽縣。諭曰。爾王禎爲人上。而剝民已甚。雖以爾血啖天下之狗。猶爲不足。朕不嗜殺。是用流爾。爾無怨我。揭陽去燕京二萬餘里。無一人從行。王手持衣袱而去。傳車疾驅。艱楚萬狀。薨于嶽陽縣。初。宮中及道路歌曰。阿也麻古之那。從今去何時來。至是人解之曰。嶽陽亡古之難。今日去何時還云。畏吾兒書。回鶻書也。阿也麻嶽陽。此去何時還。畏吾書遮路。截留誠亦難。狗彘必不食其餘。禽犢之行言可辱。院使雖呼反見縛。行路艱辛自持袱。自取之禍何須說。阿也麻當時。宮中歌未闋。</text>
<title>三帥冤。自古如此。忠臣義士所以解體也。</title>,<text>恭愍王十一年十一月。紅巾賊沙劉，關先生，潘誠朱亢帥等十餘萬衆。渡鴨綠江。王遣李芳實等。栅岊嶺禦之。賊以鐵騎攻破栅門。我軍大潰。王及公主奉太后南奔福州。賊陷京城。留屯數月。殺牛馬。張皮爲城。灌水成氷。人不得緣上。又屠炙男女或燔孕婦乳爲食。以恣殘虐。王以鄭世雲爲摠兵官。督諸將討賊。明年正月。世雲督安祐，金得培，李芳實等二十萬兵。進圍京城。奮擊大破之。斬賊魁沙劉，關先生等十餘萬級。遂平開京。初。金鏞與鄭世雲。俱爲王所寵。及世雲破賊。恐爲王所重。乃矯旨密諭祐等。使圖世雲。祐，芳實。就得培帳。議之曰。今甫平寇賊。豈宜自相翦滅。若不獲已。執致闕下。聽上區處。不亦可乎。祐，芳實退歸。復來言曰。討世雲。君命也。我輩成功而不奉君命。其如後患何。得培堅執不可。祐等強之。使人邀世雲於座。擊殺之。鏞遂白王曰。祐等。擅殺主將。是不有殿下也。罪不可赦。祐凱還。謁行宮。使門者搥其首。祐辭色不變。三指所佩囊。大呼曰。幸少緩。願至上前。獻囊書。就戮。搥者更擊殺之。遂捕芳實，得培。幷誅之。芳實子年甫十餘。遊於市街。人爭饋以物曰。今我輩獲安寢食。皆三元帥之力也。至有泣下者。紅頭賊百萬兵。攔入塞垣蹂開京。君王蒼黃奔福州。滿城士女遭屠烹。桓桓仗鉞三元帥。許國腦中血一斗。長戈一揮二十萬。蹴彼堅城如拉朽。軍中半夜傳密旨。賊鏞計就摠兵死。眞僞未覈遽奉行。不過當時錯料事。目以無上加其罪。反覆原情寧有是。元勳未酬俱就戮。冤氣千年射天紫。韓彭菹醢岳飛誅。自古功臣多類此。君不見巿人爭先哺孤兒。魂若有知魂不悲。</text>
<title>阿只問。難易言。</title>,<text>麗史言。禑小字牟尼奴。辛旽婢妾般若之出也。恭愍王常憂無嗣。一日。微行至旽家。旽指其兒曰。願殿下爲養子立後。王睨而笑不答。然心許之。及旽流氷原。王語近臣曰。予嘗至旽家。幸其婢生子。無令驚動。善保護之。旽旣誅。王名牟尼奴。納于明德太后殿。謂侍中李仁任曰。元子在。吾無憂矣。因言有美婦在旽家。聞其宜子。遂幸之。乃有此兒。欲以爲嗣。遂名禑。封爲江寧府院大君。冒稱故宮人韓氏出。追贈韓氏三代。遂嗣爲王。般若嘗夜潛入太后宮。啼號曰。我實生主上。何母韓氏耶。太后黜之。仁任下般若獄。臺諫巡衛府雜治之。竟投于臨津。初。恭愍王嘗謂代言林樸曰。汝知阿只事矣。蓋樸出入旽家。最親故也。及旽被誅。遣林樸數其罪。焚誓書。旽初聞樸來。喜曰。王必召我矣。阿只思我矣。蓋自謂有保護之功也。阿只。方言小兒之稱。問阿只誰氏子。林代言知阿只。逆旽臨死言。阿只思我矣。阿只竟亡國。姓辛傳後史。問阿只誰氏子。</text>
<title>攻遼誤。崔瑩難免誤國之罪於千萬世之下矣。</title>,<text>麗朝自元宗事元。忠烈王遂尙主。結舅甥之好。幾百餘年。忠惠王以下。皆元外孫也。代有其國。大明初興。恭愍王雖以義主事之。一時議論多以不可輕絶北元爲言。鄭道傳，朴尙衷等諸人。主事明。李仁任，池奫等諸人。主事元。互相詆斥。至有被罪者。及崔瑩當國。天朝適有鐵嶺立衛之擧。遂倡事元之議。決計攻遼。竟至易命。愚嘗聞諸祕史於先正。當時我太祖功名日盛。且有李氏當王之說。瑩實忌之。而無辭加罪。因使攻遼。使得罪於上國。因以除之。遂生此計云。此實大誤。安有空國授之以兵。欲危人以自安。而不反中其禍者乎。豈但一身不保而已乎。無乃耄而昏乎。百年舅甥好。天下義宗主。玄陵審輕重。大計定捨取。鐵嶺置衛誠細事。新造大國爲何似。白髮侍中老益戅。焉敢容易生他意。聞道當初亦有以。畢竟錯料誤大事。他事可誤此不可。旣誤之後定難救。麗祚告終殆天數。</text>
<title>風色惡。天時人事可知。文忠忠則忠矣。非眞儒以道徇身者也。</title>,<text>麗末。圃隱鄭文忠公以眞儒王佐才。出爲世用。最爲聖祖所知。屢辟幕下。回軍之後。同升爲相。文忠與金震陽諸公。忘身徇國。欲扶社稷。時聖祖功業日盛。群下歸心。勢難終於北面。文忠協謀傾之。太宗嘗告太祖曰。鄭夢周豈負我家。太祖曰。我遭橫讒。夢周以死明我。若係干國家。有不可知。及文忠心跡倡著。太宗設宴請之。作歌侑酒曰。此亦何如。彼亦何如。城隍堂後垣。頹落亦何如。我輩若此爲。不死亦何如。文忠遂作歌。送酒曰。此身死了死了。一百番更死了。白骨爲塵土。魂魄有也無。向主一片丹心。寧有改理也歟。太宗知其不變。遂議除之。文忠一日問病於太祖邸。仍察氣色。歸路過故酒徒家。主人出外。階花盛開。遂徑入呼酒。舞於花間曰。今日風色甚惡甚惡。連嚼數大椀而出。其家人怪之。俄聞鄭侍中遇害矣。文忠之自。太祖邸歸也。有櫜鞬武夫衝其前導而過。文忠變色。顧謂隨行錄事曰。汝可落後。答曰。小人從大監。何可他往乎。再三呵止。亦不從。文忠之遇害。抱持同死。當時倉卒。無人記其姓名。遂不傳於後世。今日風色雖甚惡。階上含杯舞亦樂。全裝武夫衝馬過。愼莫詰問知。能那五百年綱常。一身都自任。白骨委塵土。未改向主心。相公一死分內事。彼錄事誰氏子。生從相公生。死從相公死。君不見聖朝開國策勳臣。盡是麗時食祿人。</text>
<title>還入朝。處事明快。若比戀皁櫪者。霄壤判矣。</title>,<text>麗末籠巖金公澍。奉使大明。及還到江上。聞太祖受禪。卽還入朝。遣僕遺雙履於家人曰。以我還入之日爲忌辰云。遂告於高皇帝。請興師問罪。帝曰。帝王之興。自有天數。難容人力。問曰。爾在本國何官。對曰。禮儀判書。遂給尙書祿。終身。居於荊楚之間。生二女。壬辰天兵之來。有許遊擊者。自稱外孫云。同時王康。乃宗姓。以才顯。仕至八道都觀察使。亦奉使上國。革命後還來。竟與王氏同族。去時辭舊主。含命朝帝闕。來時開新主。此江不可越。手持高麗節。口食天朝祿。有是首山嶽。無飢也非惡。吁嗟乎王相國。</text>
<title>入山哭。噫若遭遷代之際。誰不逢此。</title>,<text>麗末。牧隱李公二子種學，種德。皆登第貴顯。革命後不二其心。皆以杖殞。牧隱退居驪州之邨墅。一日。門生來謁。公携之。引入深谷。門生莫知其故。及至人跡所不到處。放聲終日痛哭。始與俱出曰。今日稍豁吾胸云。蓋傷二子之死也。無聲煩我心。有聲落人耳。兩思無一可。不如走入深山裏。擧聲終日哭。父子之情豈終極。腸寸斷眼長枯。夢裏曾見此事無。牧隱麗末嘗有詩曰。松軒當國我流離。夢裏何曾有此事。松軒。太祖軒號。太祖最與親切。平日多被薦引故云。</text>
<title>壽盡坊。處身不以道。欲徼常福難矣。</title>,<text>鄭道傳嘗仕麗朝貴顯。及麗運告窮。知天命之有在。遂附聖祖。化家爲國。謀畫居多。爲開國元功。太祖以嬖。欲立芳碩爲嗣。道傳順旨奉行。元來我朝創業。太宗之力。與唐，宋二宗相似。地崇勢逼。群下疑之。家人勸道傳改圖。答曰。我旣負王氏。今又爲此。人謂我何。遂不從。及定社兵起。太宗率騎親臨。執道傳。出跪馬首。道傳曰。小臣指使可知。不敢有他意。願乞命。宮奴者斤。自後叱曰。口亦肉勿多言。以利刀刺其項。死於街上。初。太祖定鼎漢京。官闕，城門，坊里，橋梁名號。皆道傳所撰。作第於兩闕之間曰。吾富貴已極。願壽命極盡。遂名所居坊曰壽盡坊。未幾遇害。人以爲言讖云。壽盡坊開甲第。相公一時官濟濟。富貴功名稱吾意。但願百年長保此。壽盡名坊良有以。壽盡坊連北闕。街前甲騎紛如雪。禍機之來眞一髮。小臣指使定可知。誰使從前爾反覆。勿多言口亦肉。言猶未已頸血注。壽盡坊屍橫路。</text>
<title>剃髮主</title>,<text>慶善公主。乃太祖之女。與芳蕃，芳碩，俱出於神德王后。下嫁興安君李濟。芳碩之難。興安亦死。太祖親臨剃髮。泫然流涕。娘子失所天。孑然在靑年。不如事法王。了此一大緣。世上父子情。帝王同凡賤。自古托生人。天家多不願。</text>
<title>白衣來。麗末一人。而惜其書之不傳。</title>,<text>元天錫。原州人。麗末不仕。隱居本州。太宗在潛邸時。與之有舊。及爲上王。特命召致。天錫以白衣來謁。引入闕內。道故若平生歡。仍召諸王子出見。問曰。我孫如何。天錫指光廟曰。此兒酷似乃祖。且曰。嗟須愛兄弟。平生著書。藏之一篋。封鎖甚固。臨終遺言曰。子孫非聖人。愼勿開見。其家藏置廟中。子及孫時未曾開鎖。至于曾孫。一日時祀。宗族齊會。出言曰。先祖雖有遺言。歲月已久。必無所嫌。今則可以開見否。衆皆曰。諾。遂開櫃。乃是麗末野史。多與國史不同。旣見之後。恐難終掩。仍以獲罪。遂焚之。惟所著詩二卷在。多詠時事。逐題註解。辛禑以前曰國家。以後則曰國入。我朝則但曰新國云矣。白衣來自草萊。紫袍坐開玉座。但見故人恩。不見千乘尊。此行竟何事。應對惟一言。君不見櫝中之書成灰塵。曾謂子孫生聖人。當時著述空勞神。</text>
<title>寒羹郞。最爲患者。英雄之不見用。愚爲世憂。</title>,<text>世宗卽位。治化日新。制禮作樂。賁飾太平。文章節義之士。布列於朝。若跅弛不羈之人。多沈於下。韓忠成公明澮年四十餘。猶爲忠順衛人。無知者。時諸王子競迎賓客。文人才子盡歸於安平大君。光廟。時爲首陽大君。無以加彼。忠成偶仍進謁。大被器遇。密獻策曰。世道有變。文人無用。進賜須結武士。答曰。何以能之。忠成對曰。此最易。托以習射。大設酒饌。逐日往慕華館訓鍊院射帿。因饋武士。則盡可締結。遂用其策。數月之內。遍交武士。遂靖內難。因受內禪。每忠成來謁。光廟親引密室。終日接語。內人每告朝食。輒曰姑徐。或至日午。羹炙屢寒。及卽位。忠成超遷爲相。一日引入御內。顧謂貞熹王后曰。此是我昔日寒羹郞也。宮門金鎖平朝開。四十忠順曳履來。促坐密語忘飢渴。街上鼕鼕午鼓催。宮娥調羹煗更寒。王子當時未朝餐。運策靖內難。翊戴我聖王。勳業柱天地。竹帛爛輝光。回首語內殿。此我寒羹郞。英廟重養育。摠文人才子。英雄或散逸。國內始多事。早將一官絆斯人。未必效用能如此。吁嗟乎何莫非天意。佔畢齋銘忠成孫景琦墓曰。忠成公勳業。柱天地云云。</text>
<title>臨歿歎。人之將死也。善心自萌。乃是常理。</title>,<text>申文忠公叔舟少與成三問，朴彭年諸公齊名。同在玉堂。俱受顯陵託孤之敎。光廟受禪。成，朴諸公盡節不二。皆被極刑。文忠宣力王家。位至上相。年五十六卒。臨歿喟然曰。人生會當止此而死矣。蓋悔心之萌云。世上百年內。畢竟了此生。生前富貴重。死後節義榮。取舍旣已審。不必歎臨終。君看靑史上。萬古多如公。</text>
<title>丙子作。心與事違。古人亦有如此者。</title>,<text>李石亨。延安人。英廟朝。登三壯元。名冠一時。最與成三問，朴彭年諸人相切。光廟受禪。適丁內憂。服闋。卽除全羅監司。丙子六月二十五日。成三問等獄事起。石亨以外任之故。不爲連累。二十五日。巡到益山。聞諸人盡死。遂題一詩。懸于壁上。書曰。丙子六月二十七日作。詩曰。虞時二女竹。秦日大夫松。縱有哀榮異。寧爲冷熱容。其時臺諫啓請鞫問詩意。光廟覽之曰。詩人命意不知所在。何必乃爾。事遂止。先是。高麗掌令徐甄。入我朝不仕。退居于衿川。一日作詩曰。千載神都隔漢陽。忠良濟濟佐明王。統三爲一功安在。深恨前朝業未長。臺諫亦請鞫。英廟答曰。徐甄不仕本朝。元無可問之事。李氏宗社。豈能傳之萬年。有臣如此。亦可嘉矣。置之。事亦解。丙子六月廿七作。掛在金馬之軒壁。虞行秦松意何在。徒勞請鞫論籍籍。天心有主事包容。一言溫潤如春融。豈不感激臣深衷。前朝掌令亦有此。英廟當年嘉節義。植我綱常遺後嗣。家法相傳眞有自。</text>
<title>相公來。久在相位。吾未知其可也。</title>,<text>燕山末年政亂。成希顏等密謀廢立。時金文景公壽童爲左相。成公已與諸人定議。往白金相于家。金公聞言良久。答曰。豈有一宰相。便來遽以是爲言哉。爾須斷吾頭而去。因伸頸出案。成公惶恐伏地。更言曰。宗社已危。吾輩不得已爲此謀。實是推戴晉城大君。爾時中廟以介弟。居潛邸。金公曰。若然則我亦當往。爾須先去。成公起出。金公徐整衣冠。辟人而來。時靖國諸公。皆以戎服率軍。結陳于昌德前。金公到陣下馬。徑入據上座。卽召兵曹判書。問曰。爾等遣軍。護衛晉城大君第耶。答以未及。卽曰。判書須親率軍人往衛。仍入闕。廢出燕山。泣曰。老臣不死。忍見此事。然殿下失人心太甚。亦復奈何。好保而往云云。遂迎立中廟。其後辭職。家居而卒。相公辟除動地來。陣門次第皆洞開。紗帽犀帶身頎頎。緩步徑據中台位。惟言遣衛晉邸未。亦知倉卒能辦此。不獨端重專稱美。噫嗟嗟改玉之後尙可仕。恨不戊午與甲子。金公早年登第。爲注書。善於其職。蔡判書壽。時爲承旨。愛其端重。遂以名其子故蔡判書紹權。小字乃壽童也。愚謂燕山戊午甲子之禍。士類盡殱。以文景之賢。引退不在其時。而乃在靖國之後。君子責備於人。寧不爲之三歎也哉。</text>
