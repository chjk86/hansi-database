<title>題吉祥寺 十歲時作</title>,<text>細雨靑山夕。桃花錦繡天。隔林橫一笛。何處紫霞仙。</text>
<title>醒</title>,<text>醒酒微風入。吟詩晩日斜。淸時空老去。天地一悲歌。</text>
<title>春</title>,<text>紫陌花如錦。靑門道少人。三春感時淚。老杜此傳神。阮籍臨歧路。虞翻作旅人。生憎春爛熳。花柳自精神。</text>
<title>冬日</title>,<text>連日寒殊甚。北風過勁弩。登樓一望之。白雪故鄕路。</text>
<title>平山道中</title>,<text>信宿平山舘。遙尋天壽橋。玉人長在眼。魂去若爲招。</text>
<title>箕城小妓</title>,<text>楚玉頻頻去。歌姬故故留。去留渾不管。深夜獨憑樓。</text>
<title>戲題</title>,<text>靑山隣翠竹。白髮照蒼顔。世事春殘夢。功名魚上竿。數年加學易。四勿欲希顔。此外無餘事。春江一釣竿。</text>
<title>贈小山李郞 震哲</title>,<text>君從小山至。衣上帶松風。令人歸思亂。宵立月明中。</text>
<title>夜吟</title>,<text>夜深風色緊。月白水聲寒。心淸無一事。隨意獨憑欄。</text>
<title>書寄元生</title>,<text>數十年前別。依依一夢如。濠梁倘可到。相對看游魚。</text>
<title>壬午杪秋十日。書于墨洞旅窓。再明當乘舟南下。留別舟孫。</title>,<text>割愛有此別。去留俱悁結。莫令後會遲。滿鏡悲霜雪。</text>
<title>臨書走草寄外孫李 一舟</title>,<text>便中不見書。健否近何如。寂寞春山路。無人問索居。</text>
<title>甲申榴夏。舟也自江州持墨竹扇來。書贈。</title>,<text>蕭蕭一窓碧。誰折最長枝。掃却流金熱。淸風拂面吹。</text>
<title>贈別外孫趙 爾後</title>,<text>隔淚江楓暗。含情野菊開。秋風湖上別。觸物捴愁媒。</text>
<title>偶題</title>,<text>旅鬢千莖雪。歸心一片雲。綺窓梅正好。稚子候荊門。</text>
<title>憶西關舊遊</title>,<text>前後西關路。相從有幾人。到今皆寂寞。回首欲沾巾。</text>
<title>戱題復次前韻</title>,<text>村酒困壯士。竹風吹醉顔。白頭成一笑。紅日已三竿。</text>
<title>次韻</title>,<text>花殷兼柳嚲。遊賞與誰同。月白靑門夜。憑欄聽業工。</text>
<title>次平昌使君韻</title>,<text>斗屋人長卧。泥程馬不前。感君風雨夕。贈我白雲篇。</text>
<title>病裏偶吟題壁</title>,<text>耳目雖聾暗。天君自泰然。靈臺秋月白。沙界照三千。</text>
<title>大堤留別李上舍 嶷男</title>,<text>未愜新知樂。還添遠別愁。相思頻寄信。孤鴈海門秋。</text>
<title>步後瘳金尙書 藎國 韻</title>,<text>江村誰共隣。長與白鷗親。入洛相知少。惟餘我二人。北巷與南隣。杖屨可相親。剛恨各衰病。空懷情裏人。</text>
<title>別伯氏都憲公往湖南</title>,<text>江上春風落照橫。白鷗波濶小舟輕。鶺鴒飛急晴沙晩。草綠湖南萬里情。</text>
<title>有一山僧。約贈楞嚴而竟不果。</title>,<text>邂逅林僧有業緣。約言持贈紫霞篇。雲蹤一去無消息。空使韓公憶太顚。</text>
<title>次任參議 碩齡 亭子韻</title>,<text>隔林殘照落丹崖。山氣雲容日夕佳。未必仙遊探海外。玉峯瑤樹卽前階。</text>
<title>憶浿江舊遊</title>,<text>前身曾侍玉皇前。淪謫三淸問幾年。半世靑樓餘習氣。夢魂時到浿江邊。</text>
<title>尋地藏古寺。山僧無一人在。愴古有吟。題眞璣詩軸。乙酉冬</title>,<text>憶曾靑歲木蘭遊。頭白歸來五十秋。當日碧紗應有句。舊僧零落問無由。</text>
<title>在泮中送南客 丁亥春</title>,<text>片雲頭上雨催詩。正是東風惜別時。此骨送君驚太瘦。恨連芳草碧離離。</text>
<title>次華翁韻</title>,<text>市中相樂復相泣。海內獨絃還獨吟。知己無人已白首。感公貴義輕黃金。</text>
<title>訪友人幽居</title>,<text>明珠爲佩玉爲衣。何處仙山獨掩扉。紅日正高人未起。白雲時傍小窓飛。</text>
<title>過無極驛</title>,<text>驛名無極問何爲。無極之中生兩儀。春寒孤店數家在。寂寞眞如混沌時。</text>
<title>郵亭卽事</title>,<text>昔日玉皇香案吏。白頭今作可憐吾。孤燈寒驛五更夜。不寐頻聞三長呼。</text>
<title>偶吟</title>,<text>老來頗覺死生忙。佩劒衝星紫氣長。天涯落日心猶壯。醉後高歌淚萬行。</text>
<title>復次任參議 碩齡 亭子韻</title>,<text>洞天南畔斲蒼崖。月榭雲窓分外佳。淸坐不知歸路晩。樹陰山影落層階。</text>
<title>送別徐注書 挺然。仍寄書正字兒。</title>,<text>秋盡河橋又送君。暮林風葉豈堪聞。吾兒萬柳城南洞。須寄音書好在云。</text>
<title>白馬江宴會</title>,<text>莫辭携酒對床眠。人世元無不散筵。明日孤舟江海別。地分南北各風烟。</text>
<title>和伯氏大憲公</title>,<text>鴒原風雨何年別。桃李芳園此會奇。酒闌同卧落花上。春去春來捴不知。原韻 伯氏去歲梅前始見君。今春桃後更論文。花開花落君休問。但把深盃屬弟昆。</text>
<title>次韻</title>,<text>浮沉無計水東流。世事悠悠波上舟。遙想春山花落後。月明深夜獨登樓。世故憂歡已飽更。滄浪猶未濯吾纓。蘆花不解忙歸客。渾倚西風細細輕。明月三分酒一分。爭如雙鬢白紛紛。漫天秋水歸程遠。獨折黃花未贈君。</text>
<title>臘後一日。獨坐靑門客次。得愁字。</title>,<text>臘梅初動亂鄕愁。把酒消愁愁更愁。剛笑虞卿非達士。著書辛苦辦窮愁。</text>
<title>卽事</title>,<text>山蜂透壁營寒穴。野燕辭巢搶遠林。病卧深秋無意緖。撚髭虗費短長吟。</text>
<title>病裏書懷</title>,<text>衾寒如鐵夜如年。時復燈花落枕邊。病客獨眠還獨起。臘梅何處暗香傳。</text>
<title>嘲諸妙浴溪水</title>,<text>六七冠童捴俊才。斐然狂簡不知裁。夫子當年深與點。未應全爲浴沂廻。</text>
<title>秋日書懷</title>,<text>山雨乍晴雲半濕。林風稍緊葉全稀。離居不耐悲秋意。倚杖柴門對晩暉。</text>
<title>贈靑龍寺僧認彦</title>,<text>金地珠龕性所耽。前身應是老瞿曇。林僧莫問行年幾。六十年前二十三。無二文殊二阿難。世人冥諦認多般。通還戶牖明還日。浩劫精元一㨾團。師名認彦問云何。圓覺楞嚴認幾多。答說多聞雖未早。滿天花雨着袈裟。</text>
<title>夜吟贈友人</title>,<text>靑燈明滅雨聲寒。樽酒論文夜已闌。別後相思今夕會。依然詩景畫圖間。</text>
<title>雨</title>,<text>涸魚思水泣車中。哀訴難憑九萬風。頭上黑雲應帶雨。佇看膏澤遍三農。</text>
<title>夜吟</title>,<text>山下孤村月上遅。隔窓寒葉夢先知。可憐楚客多情思。不耐逢秋作許悲。</text>
<title>偶題</title>,<text>桑葉隕黃金氣緊。柳條踈翠玉風高。遠客離居驚歲晩。苦探詩律氣難豪。腰脚漸衰筇不定。容顔已老鏡先知。夢魂漫作靑雲事。鎖直西淸對鳳池。</text>
<title>獨吟</title>,<text>十月嚴霜劒戟圍。天寒日瘦少光輝。廵簷獨笑無人見。時有山禽拂袖飛。</text>
<title>示兒</title>,<text>不見兒書半月餘。天寒眠食更何如。生憎雲外無情鴈。漫自成行點碧虗。</text>
<title>偶吟</title>,<text>飄泊東西未有家。兒曹寒瘦足咨嗟。白頭無復靑春事。拔劒中宵發浩歌。</text>
<title>詠桃</title>,<text>方朔虗傳竊玉桃。碧霄寥廓五雲高。千歲開花千歲子。君今持贈足賢豪。</text>
<title>詠月</title>,<text>晩來踈雨洗秋空。霽後天機有候蟲。滿地金波凉似水。隔林烟靄翠重重。</text>
<title>卽事</title>,<text>不用憑高鄭縣亭。小齋淸絶數峯靑。新月滿空凉夜永。候蟲聲裏句還成。</text>
<title>後瘳送魚</title>,<text>恨不將身卧石巖。龍驤白首愧頭御。故人憐我庖厨薄。爲寄雙魚擬大饞。</text>
<title>贈舟孫</title>,<text>莊馬千言已病忘。更將文字立詞塲。渠今索去徵新語。欲折寒梅當別章。</text>
<title>贈友人</title>,<text>何時同夢白雲邊。消息中間兩渺然。今日相逢黑巖畔。一盃肝膽各衰年。</text>
<title>洛陽道中</title>,<text>去歲西遊花亂飛。今年花發又南歸。如何歲歲長爲客。每到花時賦式微。</text>
<title>偶吟</title>,<text>小奚來自西門外。爲說春城處處花。依舊錦囊風景好。綠楊芳草早還家。</text>
<title>夜吟</title>,<text>遮莫寒鷄啁哳鳴。關心豈爲憶鶯鶯。蟋蟀在床秋已晩。壁空殘月曉天晴。生計蕭然淡野僧。一窓風雪五更燈。竹吾兄弟梅吾友。索笑廵簷病未能。</text>
<title>春日</title>,<text>竹映柴門日色遅。晩風鶯囀綠楊枝。乘興去尋溪水上。碧桃花下路參差。</text>
<title>夜歸</title>,<text>夜深凉露欲霑衣。星斗縱橫猶未歸。自笑浮生添一日。回頭六十九年非。</text>
<title>憶家</title>,<text>鶩嶺峰前我卜居。春山採蕨暮江漁。卽今婚宦無歸計。目送閑雲點碧虗。</text>
<title>子規</title>,<text>一半西窓蟾影低。亂峯何處子規啼。只緣蜀路三千遠。血淚乾時夢亦迷。</text>
<title>曉吟</title>,<text>月在西窓鷄在棲。五更風色冷凄凄。夢破寒衾如潑水。卧聽霜葉落空階。</text>
<title>登水精峯</title>,<text>涉盡千巖紫翠來。水精高頂更遅回。行時子細看衣屨。半是秋雲半是苔。</text>
<title>遊酒洞</title>,<text>晩向溪頭掃碧苔。席邊踈雨映山來。莫愁霑濕盃盤失。錦石秋花興逸催。玉作芙蓉錦作苔。溪山邀得好人來。生憎山雨無情極。詩律觥籌苦被催。</text>
<title>偶吟</title>,<text>園果落來寒殼破。野禽飛去暝烟分。成虧消長無窮理。欲見深根未見根。</text>
<title>牧童</title>,<text>山木蒼蒼野逕昏。細烟和暝落花村。牛背月明堪畫處。一聲蘆管隔溪聞。</text>
<title>春日</title>,<text>簾外綠陰生暮寒。愁將白髮倚闌干。滿院梨花明月夜。杜鵑何事又空山。</text>
<title>更佳亭醉吟</title>,<text>人世元無不散筵。百年長咏送行篇。一春親串分離苦。却怕梨花有杜鵑。</text>
<title>贈上人</title>,<text>韻釋從地天雨花。無生何處更求家。憑師欲問西來意。坐到忘言竹日斜。</text>
<title>淸江</title>,<text>淸江同泛木蘭舟。岸柳汀花辦勝遊。落葉秋風還獨去。不堪吟望仲宣樓。</text>
<title>次印圭上人詩軸韻</title>,<text>古苔如錦月如圭。金偈應多貝葉題。好句欲賡湖海韻。奈吾才盡迹棲棲。高僧飛錫自嵩陽。萬二千峯說更詳。他日尋師踈竹寺。剩聞簷葍滿林香。</text>
<title>次友人韻</title>,<text>每恨離騷不及梅。誰憐辛苦雪中開。西湖學士眞知己。高興淸香一倂催。消息空傳驛使梅。金樽病未共君開。一枝不惜添詩料。好句何須擊鉢催。</text>
<title>次歡城諸妙悼靑鳥仙韻</title>,<text>金母重廻度幾秋。春殘花落殿西頭。傷心靑鳥斷消息。月夜魂歸留不留。</text>
<title>偶題</title>,<text>寂寞窮巷掩柴扉。午枕時驚山鳥聲。一部黃庭香一炷。暮年心跡喜雙淸。</text>
<title>餞別天安閔太守 韺 換任之金堤</title>,<text>好去賢明府。天涯路渺茫。心將孤劒說。眼入暮雲長。後會知何地。餘生獨異鄕。梅花須寄遠。竹外萬株香。</text>
<title>次李慶山 弘發 韻</title>,<text>偶然雲出峀。非是鶴鳴除。老氣猶看劒。行裝不滿驢。以吾思杜曲。知子夢匡廬。湖外同歸得。爭隈一水漁。</text>
<title>漢江留別</title>,<text>萬死爲兄弟。三生荷聖恩。維舟古寺雨。對酒暮江雲。白首連枝會。淸秋落葉分。斷膓南去鴈。何事不成羣。</text>
<title>夜吟</title>,<text>白屋秋多雨。靑薪帶濕烟。壁空猶有劒。琴古已無絃。毁砌虫聲切。虗窓露氣穿。淸宵不成夢。燒燭檢詩篇。</text>
<title>送朴淸州 應休 之任</title>,<text>細雨淸江上。孤舟送遠行。時危還惜別。日暮更關情。花落城西宅。雲迷拱北亭。相思如有句。一一寄郵程。</text>
<title>漢江留別李孫 一舟</title>,<text>脉脉津頭別。秋風落葉時。靑門同作客。白首又臨歧。泣玉誰相惜。屠龍會有期。終南看更遠。解纜故遅遅。</text>
<title>世子宮春帖</title>,<text>歲逐窮陰盡。春從暖律回。碧知金殿柳。紅綻玉階梅。鶴禁重雲敞。龍樓瑞日開。淸時眞有味。授簡愧無才。</text>
<title>贈李生 百完</title>,<text>謂我先人友。來尋話舊遊。音容俱寂寞。文彩尙分留。萍水相逢地。湖山欲暮秋。餘生君莫問。浮世夢悠悠。</text>
<title>酒洞秋夜。贈金生 汝玉。</title>,<text>酒洞秋深好。溪村正寂寥。我能騎馬出。君可釣魚邀。錦樹明山澗。霜禾映野橋。醉歸蘿逕細。凉月滿前郊。</text>
<title>曇華老僧詩軸。次鹿門韻。</title>,<text>老過曾遊處。愁添遠客情。暮年嗟易往。寒事苦難營。雪壑新開逕。風泉舊落聲。浮生長有悔。萬衲未藏名。</text>
<title>送長兒還歡城</title>,<text>好去翠堂兒。吾衰傷別離。不知明日事。况問隔年期。水驛征驂歇。柯山獨鳥遅。回看雲起峽。脉脉抱遙悲。</text>
<title>夢遊竹房寺</title>,<text>夢到翠微寺。碧桃香滿枝。禪房山擁衛。佳境水逶迤。雲衲皆新面。沙門異昔時。壯遊心每憶。宵寐豈徒爲。</text>
<title>待李孫 聖翼</title>,<text>旬四東閑札。孫兒翌日來。孤村山翠合。深峽野禽回。寂寂人何暮。冥冥雨未開。遙瞻上黨北。倚杖獨徘徊。</text>
<title>送郭淮陽 希泰 之任</title>,<text>苦恨金剛遠。移來計末由。平生違我願。今日送君遊。筆掃千峯月。琴淸萬壑秋。新篇雲錦好。倘寄拔窮愁。</text>
<title>別朴永興 安孝 之任</title>,<text>皓首淹爲客。秋風又送行。靑門分去路。紫馬向邊城。塞樹孤雲遠。關山片月明。誰憐東郭老。落葉掩柴荊。</text>
<title>次閱勝亭韻</title>,<text>舊遊如一夢。好事逐烟空。改席淸江上。憑軒落照中。春深花爛熳。酒凸玉西東。只恨分留少。詩慚簡易公。</text>
<title>熟食日。次淸風兒韻。</title>,<text>客間逢熟食。獨上仲宣樓。細柳和烟綠。新蒲帶雨抽。淸樽誰共飮。好句自爲酬。春晩東歸得。鄕山興轉幽。</text>
<title>聞金生 宗悌 逝</title>,<text>還往憑鳩杖。過從三十年。春風明月夜。細雨落花天。君已浮雲外。吾猶獺水邊。萍蹤宇宙內。西望一潸然。</text>
<title>客居</title>,<text>好是重三節。堪憐一禿翁。戶庭猶未出。愁寂謾書空。昨夜催花雨。今朝劈柳風。共誰探勝景。細酌玉西東。</text>
<title>憶校理兒。仍題黃生 後瓊 簡後。</title>,<text>京洛音書絶。童烏安穩無。寒泉觸石咽。斷鴈入雲呼。荏苒三春暮。覊栖一劒孤。誰携白隋酒。共過黃公壚。</text>
<title>甲申中春。在平昌贈主倅。</title>,<text>千峯環一郡。面面送春來。谷鳥鳴還過。簷雲宿未迴。琴淸常對月。印澁欲生苔。徐孺吾何望。仙鳧喜蹔陪。</text>
<title>乙酉四月初。往遊竹西。極其淸賞。今年此日。卧病郊亭。寥寂以遣世事。良可一嘆。</title>,<text>去歲眞珠舘。淸和細雨餘。飛簷臨碧水。高閣倚靑虗。歡極歌鍾咽。情忘禮法踈。郊扉今卧病。憶舊意何如。</text>
<title>霧</title>,<text>霧重前山黑。溪村咫尺迷。病眸愁更暗。高木見還低。人去疑無地。禽飛恐失栖。誰能披拂是。軒豁露坤倪。</text>
<title>送校理兒入洛</title>,<text>石城雖一霎。江漢已全晴。好入靑門去。旋登紫殿行。宮壺沾雨露。蓮燭拜恩榮。白首思還切。何時集玉京。竹州初五札。兒向石城山。冒雨登懸麓。鳴撓渡急灘。吾人淹老病。世事屬艱難。只爲風塵起。長憂念不闌。</text>
<title>己丑臘月。次舟孫告別韻還小山。</title>,<text>江天風雪裡。離恨若爲裁。抱病吾長卧。歸寧汝却廻。自携扶老杖。誰送暖寒盃。後會知差晩。淸詩寄鴈來。</text>
<title>淸和別兒</title>,<text>愛子峽中別。衰翁江上愁。春風花落樹。斜日水明樓。骨肉雖相憶。官人不自由。晩來無意緖。長嘯立芳洲。</text>
<title>昔徐花潭饋薏苡粥。起舞而使許草堂歌之。吾甞聞其風而悅之。有時起舞以遣懷。</title>,<text>遣悶詩篇拙。寬憂舞袖遅。花潭非俗士。杜老亦吾師。淸寠歸玄理。沉痾任小兒。天遊心獨會。惟恐世人知。</text>
<title>偶吟</title>,<text>破箑五經夏。宿痾三見春。愁邊思昔事。嶠外過玆辰。黃鳥猶新語。靑山是故人。幽懷無處寫。童僕轉相親。</text>
<title>白馬江宴會</title>,<text>杜老驚人句。江寒樹影稀。分留餘物色。高下入烟霏。碧海搖歌扇。靑山染舞衣。淸樽興不極。六日憺忘歸。</text>
<title>靑龍寺</title>,<text>聞說靑龍好。淸遊病未能。遙知紅葉逕。幾處白雲層。想象無人境。圓通有髮僧。杖藜他日到。猿鳥待吾曾。聞說靑龍寺。淸幽可一觀。隔江纔十里。歸路擁千山。殷葉經霜好。秋花滿目斑。撥衰須杖策。也得暫時閑。</text>
<title>地藏還路。望見金 汝玉 墳。悲感書懷。</title>,<text>宿草孤墳沒。寒崖野樹欹。他年玉斝醉。今曰白楊悲。舊事如春夢。餘生復幾時。沾衣駐馬久。不覺暮歸遅。</text>
<title>宿水精峯下。和李生韻。</title>,<text>寒塘初起地。攀桂卽山幽。薝葍燒香夜。如來指月秋。眞源吾道是。浩劫此生浮。杜老先知解。招提說壯遊。</text>
<title>向大庵途中作</title>,<text>緩步尋秋寺。相迎有暮雲。石門蒼蘚滑。巖逕亂淙喧。寶偈僧惟解。山情鶴共言。竹窓眠不着。淸磬夜深聞。</text>
<title>新正</title>,<text>逢着新正日。還憐舊督郵。靑雲迷世路。白髮亂鄕愁。鴈影離山外。梅花漢水頭。春深歸已决。片雲繞菟裘。</text>
<title>客中偶吟</title>,<text>竹逕連梅逕。金灘接劒灘。綬雞供野飯。霜栗薦山盤。病减花前飮。詩添鏡裡斑。向來幽興熟。淸坐翠微間。</text>
<title>庚寅上日。見兒孫八喜 銑兒名 書答寄。</title>,<text>少子似溫玉。大書行暮鴉。銀鉤須健筆。雲錦復添花。九萬鵬程遠。三千鷁路賖。他年舞綵地。丹桂影婆娑。</text>
<title>憶靑龍寺舊遊</title>,<text>昔往靑龍寺。羣賢比馬行。白雲緣路細。紅葉帶霜明。綠酒籌頻運。靑燈僕屢更。夜闌鍾鼓動。也使客心驚。</text>
<title>別舟孫</title>,<text>玉樹何來此。金風颯已秋。喜逢江揔日。愁倚仲宣樓。天壽古城路。碧瀾明月舟。看渠錦囊富。使我散千憂。</text>
<title>咏相公家盆梅</title>,<text>相國呻吟內。無塵只有梅。春來萬安否。雪後幾枝開。踈影黃昏月。淸香白玉盃。小窓奇絶處。焉得蹔時陪。</text>
<title>鄭生 姬翼 挽</title>,<text>去歲公山館。淸尊共錦筵。風流檜昌老。婥約海雲仙。事往空江咽。天高片月圓。窮秋抱病卧。無計哭南阡。</text>
<title>送人赴蓮幕</title>,<text>剛恨臨衰境。年年送遠行。嗟君今又別。使我若爲情。雨意前山暗。沙頭征馬鳴。紅蓮興不淺。覔句寄郵亭。</text>
<title>白馬江宴會</title>,<text>樽酒相逢地。湖山倚暮愁。前朝花落後。故國月籠秋。艶曲黃驪語。寒江碧玉流。淸歡意無極。徒倚木蘭舟。</text>
<title>忠江道中</title>,<text>生涯何處定。行役幾時休。海國經初夏。江鄕又暮秋。黃花應笑罵。白首尙覊遊。匹馬吳山路。還思指某丘。行雨難爲聖。逢秋易作悲。衾寒虫吊夜。夢斷月窺帷。久客身還倦。無家病敢辭。吳門知不遠。歸路恐遅遅。歇馬投孤店。前程復幾何。秋天常欲雨。寒水不成河。在世長如客。無身豈有痾。杜陵歸未得。枉了怨江沱。</text>
<title>客中偶題</title>,<text>忽忽心無適。前村日已昏。睡遅燈照壁。坐久月侵門。獨夜憑衣桁。誰家對玉樽。梅花知臘近。應慰苦吟魂。</text>
<title>次寄徐正郞 挺然</title>,<text>欲睹難窮海。何由一至門。驪珠遺貝闕。雲錦自天孫。投鑷驚呼祖。當筵忝達尊。他時鳴雪棹。舊路問溪村。</text>
<title>淸和</title>,<text>三春倐已謝。四月卽淸和。小麥輕花落。圓荷嫰葉多。靜聽山鳥語。閑愛野僧過。幽居心入定。不待戰紛華。</text>
<title>贈外孫李 聖翼</title>,<text>向來彈劒久。非爲有魚留。促織吟淸曉。高梧報早秋。離居雲樹隔。鄕路海山稠。負笈男兒事。何蕃亦遠遊。</text>
<title>鎭川道中</title>,<text>去去常山路。冥冥細雨來。峽深花氣暖。野曠水聲廻。始覺浮生晩。還愁暮景催。獨吟仍獨去。襟抱向誰開。</text>
<title>送金大赴解</title>,<text>湖外虞翻老。周南太史留。那知遅暮境。又値別離秋。劒氣腰間吼。山光雨後稠。淸才蓮出水。非晩鳳池遊。</text>
<title>步鄭評事 斗卿 韻</title>,<text>山河頻擧目。天地入搔頭。一粟身孤露。千霜水續流。未成黃白術。漫作古今愁。東遊蘇季子。弊盡黑貂裘。</text>
<title>靜吟</title>,<text>宇宙浮生晩。風塵事糾紛。詩從三上覔。天向一中分。觀妙心應定。回光道固存。從玆謝百慮。棐几對爐薰。</text>
<title>道中偶吟</title>,<text>二月江村路。淸明糓雨前。山銜雲裡日。馬渡鏡中天。野黑棲禽定。林深夕露懸。吳門知不遠。風杵數聲傳。</text>
<title>漫吟</title>,<text>窮通皆有數。天地豈吾私。水急心猶靜。雲閑意共遅。捲簾松月白。拂面柳風吹。長物惟詩卷。行裝任所之。</text>
<title>題金生 益久 草堂</title>,<text>月壑君爲政。溪山特地尤。琴樽留客處。雲鶴會心儔。玉局堪消夏。銀蓴不待秋。翠屛分一半。吾道付滄洲。留客溪亭裡。金樽當石尤。觀魚全至樂。馴鶴得良儔。翠壁喧松籟。黃雲送麥秋。倘分濠上興。扶病步芳洲。</text>
<title>燈夕</title>,<text>淸和逢令節。衰病卽閑人。久作留南客。徒勞望北辰。山榴催早夏。溪柳送殘春。苦吟生太瘦。杜老是前身。</text>
<title>挽 失名</title>,<text>二子聲輝赫。眞知是父賢。前期有餘慶。竟未執長年。鄭驛經過罷。蒼曹孝友偏。東阡舊路熟。寶劒欲高懸。</text>
<title>舟也自寒碧得一雲根船以來。戱吟以書之。</title>,<text>蓬壺失左股。誰得一拳來。古寺金爲地。殘山錦作苔。經霜松子落。冒雨菊花開。早晩趍庭日。斑衣見老萊。一片非言物。誰敎木道來。渚沙分翠靄。巖逕斲蒼苔。瓊草緣雲植。瑤花傍水開。卧遊觀衆妙。不必到蓬萊。</text>
<title>次虛窩韻</title>,<text>斲破烟霞窟。氷壺映澗陬。竹深人語碧。洞閉鳥聲幽。倚杖卽花外。觀魚還水頭。笑他遊宦子。役役夢刀州。</text>
<title>慰舟孫見屈發解</title>,<text>吾家江捴少。詩好得吾驚。蜀錦元多價。霜鍾柰不鳴。孤吟流水曲。久客洛陽城。會有飛騰日。腰間紫劒橫。</text>
<title>別舟孫</title>,<text>汝爲萬金産。吾慙一字師。秦中同作客。吳下住多時。歲暮憐衰病。天寒惜遠離。頻傳別後信。歸意恐遅遅。</text>
<title>送任 汝壽 令公按關東</title>,<text>萬二千峯裡。平生願一遊。君今持玉節。興已滿滄洲。露冕行春麥。鳴沙狎海𩿨。烟霞須有待。物色禁全收。</text>
<title>次校理兒韻</title>,<text>深慙聞道百。見笑大方家。養懶頭忘櫛。無錢菊自花。林居愁寂寞。世路苦欹斜。鷗鷺吾從汝。烟波學志和。垂老長爲客。如僧尙在家。耳聾床下蟻。眼眩霧中花。莫恠覊心折。都緣暮景斜。相隨惟藥餌。深恐損天和。</text>
<title>偶吟</title>,<text>萬念書灰夜。孤燈不寐時。事過多後悔。貧到本前期。門柳春猶遠。窓梅臘已知。濁醪誰送汝。慰我苦吟詩。</text>
<title>浿江途中</title>,<text>鷄鳴起我早。策馬路縈廻。孤店寒烟濕。羣峯亂雪堆。雲亭魂已斷。浿岸首頻回。道左雙彌勒。應憐人獨來。</text>
<title>夜雨</title>,<text>凍雨蕭蕭下。初來枕上知。更深疑雪落。聲細打窓遅。漸欲沾書卷。還驚透戶帷。煖寒無一盞。遣興賴吟詩。</text>
<title>遊俗離次廵相韻</title>,<text>竹外尋秋逕。彤雲鎖翠微。㙜高淸少睡。境勝憺忘歸。筧水分泉脉。松窓掛衲衣。覺來今日是。前去捴因非。</text>
<title>重過生陽舘。次皇華集韻。</title>,<text>天晴垂日彩。雲卷露城尖。地盡齊靑海。山高蜀白塩。九霄仙綍降。滿紙御香霑。怯見文章伯。鳴悲鬂雪添。</text>
<title>登浮碧樓次皇華韻</title>,<text>地逈平臨野。樓高半入雲。烟波行欲暮。沙鳥自成羣。玉斝飛吟內。金鞍簇水濆。歸來不覺夜。蟾影白紛紛。</text>
<title>過安定舘次皇華韻</title>,<text>柳深溪路暗。荷凈野池香。莫使芳辰晩。長留彩鳳翔。淸笳雲外烟。吟骨月邊凉。剛笑含泥燕。飛飛有底忙。</text>
<title>肅寧舘</title>,<text>地濶樓仍逈。山昏日欲斜。烟深迷去馬。屛翠擁餘霞。客恨連芳草。歸心倚落花。淸塵從此遠。好返紫皇家。</text>
<title>金將軍 應河 挽</title>,<text>海內奇男子。天東大丈夫。平生玉龍劒。戰死鐵關胡。萬乘嘉其義。三綱賴以扶。空餘嗚咽水。怒氣徹雲衢。</text>
<title>次修撰兒韻</title>,<text>天涯雙白鬂。吳下十東風。窓竹初生笋。庭梅老作叢。衰遅驚節序。留落任皇穹。得失心灰死。猶然笑塞翁。</text>
<title>次李參奉 三俊 韻</title>,<text>衰謝今如此。何由復夢周。無心言祿位。安事報恩讐。精力詩中見。功程卷裏求。抱琴淸夜月。閑過玉溪頭。</text>
<title>平昌途中</title>,<text>蓐食烏城縣。侵晨亂石川。鳴鞭紅樹衷。問路白雲邊。松老難知歲。林深不見天。莫愁詩料乏。隨處有風烟。</text>
<title>送別</title>,<text>暮年親串少。末契托峩洋。旅榻憐同病。秋風又異鄕。雨催深院菊。節迫兩重陽。更有明朝恨。江天路渺茫。</text>
<title>又次前韻。別舟孫還小山。</title>,<text>門掩袁安雪。閑愁苦未裁。寒頑知臘破。梅早認春廻。老罷拋書卷。淸羸怯酒盃。汝歸須念我。聞健去還來。</text>
<title>愁寂中漫吟</title>,<text>納納乾坤內。殘年過八旬。漁舟滿天月。花柳一江春。客裏逢寒食。湖邊住老身。淸樽要撥悶。載酒是何人。</text>
<title>次朴慶州 弘美</title>,<text>風度今何遜。文章古子雲。銀㙜醒御酒。玉笛迓神君。久別逢靑眼。俱衰嘆白紛。多公五馬貴。三畒愧能耘。</text>
<title>鉅子</title>,<text>齟齬鳴金齒。殘傷夭木天。稍蚕秦戰伐。破竹漢兵權。地濕鋪餘屑。談淸落醉筵。成虧君莫說。鐵壁火能燃。</text>
<title>贈金生 志尹</title>,<text>病卧三春暮。懽悰一日無。野花隨處發。山鳥自相呼。俗薄風烟好。時危心迹孤。逢君只淸坐。誰覔酒家壚。</text>
<title>聞舟孫過江西寺。仍憶舊遊。</title>,<text>昔過江西寺。于今四十年。淸笳烟樹裏。驛騎曉鍾邊。同往人誰在。分飛世屢遷。聞渠頻到此。憶舊意茫然。</text>
<title>偶吟</title>,<text>病騎天應赭。關人雨禁行。非蒙子公力。謾有魏牟情。拓落甘衰朽。棲遅養性靈。從玆知是命。萬事欲無營。</text>
<title>贈人</title>,<text>寂寞靑門內。誰能問索居。庭幽山翠入。秋晩樹陰踈。豈謂楊䧺宅。還勞長者車。深情無以報。伏枕恨何如。病覺親知少。衰慚萬事慵。幾年湖海別。今日洛城逢。凋謝秋前柳。淸高雪後松。那堪論舊抱。却欲淚沾胷。</text>
<title>奉呈芝崖閔二相 馨男</title>,<text>白首多年疾。三春斷送迎。芝眉忽相對。拂席坐來淸。才盡無佳句。時移說舊情。感公忘祿位。欵曲答平生。</text>
<title>挽朴生 詗</title>,<text>齒德州閭會。淸遊水石居。賢郞供竹筍。快婿佩銅魚。金谷芳園醉。靑門臘月書。追思平昔事。涕淚欲沾裾。</text>
<title>送睦延安 行善 之官</title>,<text>聞道南池勝。荷花十丈開。玉人今就此。香案幾回陪。官不三公換。光生五馬催。閑吟淸隱裡。能寄好詩來。</text>
<title>贈別</title>,<text>風流陸浚儀。好客鄭當時。金氣華筵近。銀甁繡幕依。淸歡掃砌日。俊味飫廬兒。久別各衰謝。臨觴無限悲。</text>
<title>想校理兒已發程。佇立有待。</title>,<text>知兒行已發。計日到何遅。榴夏炎猶酷。郵程馬正疲。鶯歌聞碧樹。𩿨戱泛淸池。老去才還躓。江山不助詩。</text>
<title>啄木鳥</title>,<text>天寒古木悲。啄啄剝枯枝。有喙非三尺。盈腸定幾時。謀生何自苦。終日不知疲。剛笑崑山鳳。雲霄獨耐飢。</text>
<title>謝尹知事 絅 來訪</title>,<text>湖外多年別。梅査月幾虧。重逢眞是夢。兩鬂各成絲。家窘空樽恨。情深脫粟知。歸鞭且莫促。後會苦難期。</text>
<title>次李慶山 弘發 韻</title>,<text>衰病春無力。門庭悶掃除。夢尋溪上竹。吟瘦雪中驢。只爲多牽帥。元非未有廬。行當畢昏嫁。便欲老樵漁。</text>
<title>偶題</title>,<text>老去心猶壯。春來意轉迷。渾忘昨暮事。况記舊時題。徙倚水樓上。沉吟山日西。梅花雖自好。無力到前溪。</text>
<title>贐關東伯任令 碩齡</title>,<text>苦道春愁劇。何兼遠別催。恨猶連極浦。病未凸深盃。駐節雲應慣。看山鶴不猜。勝遊都付此。頭白獨遲回。</text>
<title>偶題</title>,<text>嗒然吾喪我。寧復舊時人。開卷迷魚魯。和光混贗眞。從他梅蘂好。不分柳條新。久已忘機事。誰知名與賓。</text>
<title>平昌羅 彦恂 斫取躑躅杖送似</title>,<text>出自蒼崖裡。烟霞閱幾春。千層紅躑躅。九節翠輪囷。屈曲龍還走。堅剛鐵未伸。煩君揮玉斧。寄與白頭人。</text>
<title>偶吟</title>,<text>作字忘邊畫。臨飡錯晝昏。形容嗟獨老。離索與誰羣。歸翼投林急。斜暉入水飜。愁腸無計破。好飮憶陳暄。旅泊身難穩。寒天日易昏。惟知山不負。東與鹿爲羣。病目花常暗。吟髭雪欲翻。中宵愁漲臆。氷簞苦無暄。</text>
<title>夕景</title>,<text>詩何能警策。書有未曾觀。瘦骨雲邊鶴。幽懷江上山。晩林烟漠漠。秋逕雨斑斑。倚杖千峯暮。歸禽也不閑。</text>
<title>別閔太守又吟</title>,<text>梅花眞有力。奪我何遜行。天意憂南徼。公懷拱北情。赤憎江樹遠。靑惜雪山輕。楚客最蕭瑟。燕歌多苦聲。</text>
<title>夜吟</title>,<text>白首多年疾。靑雲隔世期。野人爭席日。親友過門時。到此方知命。從前作許悲。何當刮眼瞙。一笑倒芳巵。</text>
<title>過無極驛</title>,<text>東風正料峭。南雪未全消。茅扂臨溪水。柴門傍野橋。日斜驅傳急。路轉入村遙。魯酒何嫌薄。春寒擁敝貂。</text>
<title>贈琴客</title>,<text>客携綠綺琴。蓬逕雪中尋。地僻人稀到。天寒鳥不吟。辛勤枉道入。愁寂喜跫音。一曲洗吾耳。悽然遅暮心。</text>
<title>偶吟</title>,<text>每思靑歲事。長作白頭吟。飛動平生意。衰遅此日心。說懷憑斷劒。知己有孤琴。却欲拈春酒。花邊爛熳斟。</text>
<title>夜吟題舟孫貼冊</title>,<text>小窓風雪夜。布被欲生氷。未作還家夢。空添倦客情。龍鳴三尺水。燈暈九枝檠。耐可南歸得。梅梢對月明。不耐吟詩苦。頻驚太瘦生。易衰經世變。強笑作人情。曉月聽金鑰。殘燈釘鐵檠。來朝休照鏡。白髮夜添明。</text>
<title>贈宋進士 民古</title>,<text>舊遊猶在夢。今雨自何來。世故雲千變。襟懷酒一盃。井梧秋葉隕。庭樹暮蟬催。後會君休問。衰顔半已頹。</text>
<title>偶吟</title>,<text>萍泛東西作旅人。一枝何處可安身。沙田寡取長齋馬。竹簡停披已獲麟。苜蓿山盤惟照日。奚兒風雪尙懸鶉。顔回不在吾誰與。欲向寒梅說此貧。</text>
<title>偶題用前韻</title>,<text>不言山水卽詩談。世路寧知有北南。衰朽自憐聞道百。遠遊還愧過門三。客窓見月愁難撥。吟骨逢春瘦不堪。環顧一生知己少。誰將古鏡拂塵函。</text>
<title>李判書 時發 挽</title>,<text>公卧城南我向西。海山迢遆夢魂迷。那知病裡傳凶問。獨在人間意慘悽。天一柱傾誰衛國。鶴千年後倘歸棲。重泉定抱無窮恨。日暮門閭皓首啼。</text>
<title>廣陵途中</title>,<text>朝發終南暮廣陵。水邊茅屋耿孤燈。愛河汩汩幾時盡。苦器悠悠何所憑。半夜秋虫無客夢。脩程旅槖有行縢。靑門回首渺難見。膓日九廻魂九升。客夜孤燈耿不眠。鷄鳴驅馬過前川。野蛛網草承寒露。山鳥驚棲破曙烟。衰疾塵埃長在路。深秋湖海又鳴鞭。使兒身健猶堪戀。况復淸羸積病纏。</text>
<title>偶吟</title>,<text>家貧苦乏買山資。日夜思歸未得歸。覊恨每將孤劒說。客心還逐暮雲飛。江湖莫若韓爲樂。聲利深慚魯作皮。休道着身無定所。烟波自有釣魚磯。</text>
<title>別家姪掌令 鶴年</title>,<text>臘月無氷只薄寒。漢江流水熨綾紈。阿咸遠別情懷惡。羸馬驅馳道路難。燈下客愁孤店夜。雲間吳會萬重山。丈夫到此能無淚。凋落平生鏡裏顔。鷄鳴策馬問前程。曉色沉沉天未明。凍雨濕衣剛似鐵。嚴風吹雪利於硎。南圖不耐催歸路。北望那堪惜別情。可惜浮生眞苦器。天爲惡劇勸玄冥。</text>
<title>送正字兒之洛中</title>,<text>榴花開後又分離。遙憶常山獨去時。非爲宦途謀進取。祗將餌藥補淸羸。烟開漢水孤舟遠。日暮都門匹馬遅。從此北凉音問濶。倚閭何日不相思。</text>
<title>見洛下書</title>,<text>金生手把洛陽書。書發靑門五月初。客病沉綿猶宿昔。老夫驚念更何如。日邊望眼雲遮峽。湖外離情雪滿梳。請量淺深東海水。憂端澒洞未全除。</text>
<title>夜吟</title>,<text>半歲關山片夢迷。一春吳下又覊棲。曉窓淚洒荊卿傳。夜月魂傷杜宇啼。想象悲歌燕市上。分明怨恨錦江西。淸愁亦是催人老。未必離情惜解携。夜聞宮漏響丁東。尺五無緣御席同。旅寓寂寥茅屋冷。行囊羞澁酒錢空。盤松凍雨融城雪。木覔頑雲帶野風。布被有稜眠不着。暮年歸思落吳中。</text>
<title>次鄭書狀 之羽 韻</title>,<text>錦席淸樽昨夜同。纖歌玉裂響秋空。天涯留落黃金盡。匣裡悲鳴紫劒雄。傾盖偶成今夕會。乘騘還有古人風。剛膓獨被離愁割。定力慚無聖處功。關外倦遊今二秋。歸心日逐西江流。孤燈細雨大同館。綠酒錦筵浮碧樓。疇昔繁華已寂寞。只今烟月空分留。白頭濡滯未歸去。送客他鄕愁復愁。公詩不嫁已傾城。故選淸才上玉京。關外偶然初識面。洛中曾是久聞名。逢塲却喜淸樽凸。衰境偏憐白髮明。忽謾離筵還惜別。那堪脉脉去留情。</text>
<title>初發吳中</title>,<text>左挈蘭芽右玉郞。侵星驅馬起寒塘。午來軟脚山城外。暮去停驂水驛傍。融雪滿郊泥活活。冷雲低樹雨茫茫。自憐形役長勞苦。秋髮初添鏡裡霜。</text>
<title>鎭川道中</title>,<text>旅中垂槖揮金盡。吟內書空策馬頻。冷雨乍晴風力緊。蒼山欲暮客愁新。玉郞遒健貪前路。老子衰遅强此身。屈指還家明日是。居人應已夢行人。</text>
<title>宿長楊驛</title>,<text>天寒驛路古城西。夜入孤村歇馬蹄。行李蕭條三尺水。客囪愁殺五更雞。人間着處渾如寄。洛下誰家又定棲。夢斷修門今白髮。終南回首意都迷。</text>
<title>客遊</title>,<text>頑雲慘慘朔風饕。瘦日無光雪意豪。帶斷還愁十指直。吟多不覺兩肩高。誰家多竹臨江岸。何處踈梅傍野橋。可惜淸遊渾未做。天寒辛苦一身遙。去年冬至別都門。今又西來凍雪飜。萬丈銀橋連紫籞。數竿山日近黃昬。塵埃未免隨人事。憂樂何能脫世紛。舟子莫嗤頻往返。此身行止信乾坤。</text>
<title>洛陽途中</title>,<text>從古良工不露眞。誰將趙璧入西秦。犠樽定作溝中斷。韜櫝終成席上珍。雪後松心存晩節。雨餘花事送殘春。我寧爲此無爲彼。肯學盈車擲果人。滄海浮漚九點州。片雲孤鳥共悠悠。聞鍾長樂經旬苦。滯雨龍城一夜愁。江揔遠分湖海外。仲容猶在死生頭。歸程不覺頻回首。渭水終南路更脩。踈雨蕭蕭不滿蓑。暝鴉飛急集寒柯。行人策馬荒郊外。倦僕尋烟暮水涯。多病半生長作客。旅遊隨處便爲家。歇鞍古驛懸燈宿。入夜溪聲枕上多。</text>
<title>發佐贊驛</title>,<text>夜宿溪村枕席淸。五更孤夢雜溪聲。寒雞戒曉催前路。倦僕耽眠落後行。宇宙十年人役役。驛程三日雨冥冥。無身可以無來去。身在奔波苦不停。以細視天天不盡。將身觀地地無邊。石田一頃眞奇貨。塵界三彭是惡緣。盃酒引人歸勝境。雪風留客惱殘年。孤燈照夜淸無睡。蝴蝶莊周揔渺然。</text>
<title>送姜承旨 弘重 使日本</title>,<text>滄海孤舟萬里程。淸秋此日丈夫行。風先掃霧開征路。水亦無波護去㫌。從古善鄰爲國寶。卽今專對屬時英。多公二祖千年後。藉藉天東繼有聲。</text>
<title>送黃監司 謹中 按節湖南</title>,<text>大杜詩中淸切地。家家梅好竹猗猗。從來儘付風流伯。此去偏承聖主知。雲擁錦江迎玉節。日烘麟岳照金覊。天涯倘憶西郊老。折寄郵亭帶雪枝。</text>
<title>挽洪氏子</title>,<text>秋來三度寫哀詞。獨爲伊人淚滿頤。少沒長存寧忍此。兒呼妻擗問何之。紅蓮榜上香全歇。綠橘泉邊影自移。慘見泌翁滄海事。靑山埋玉不須悲。</text>
<title>次盆梅韻</title>,<text>歲寒無意作春姸。不在湖邊不在園。冷蘂踈枝侵雪月。玉琴璇帙共朝昬。瘦生灞水吟詩骨。淸殺孤山處士魂。折寄驛程如對面。若爲看去醉芳尊。</text>
<title>送雪蓑南令 以恭 按節關北</title>,<text>淹卧西郊晝掩扉。那堪今雨故人稀。長年藥餌扶衰病。浮世榮華有是非。正倚王陽騰暮景。還須冦老壯邊威。靑門別袖無由把。白首離居淚滿衣。</text>
<title>送別</title>,<text>向來身事劇悠悠。客寓西郊又一秋。暮歲壯心看匣劒。淸宵離恨滿江樓。靑門雨過征鞍濕。翠壁雲迷去路脩。悵望河橋情脉脉。病中孤負送行舟。</text>
<title>偶題</title>,<text>人生在夢飜成夢。世路濱危未覺危。謂事當然皆錯料。藏身無所竟何爲。虫鳴小砌新秋夜。門掩荒郊積雨時。安得親朋同一醉。太山毫末兩忘之。</text>
<title>送別</title>,<text>杜老平生亦壯遊。未能東盡白雲求。君從韓外尋眞境。我向樽前惜別愁。似是天公多好事。故遣星使趁淸秋。玉峯叢桂曾攀處。更就高枝掛鹿裘。仙曹行色可淸秋。好去三山作勝遊。王洞烟霞俱領略。羽溪泉石是菟裘。白𩿨踈雨衣曾濕。紅樹層巒路更幽。萬二千峯輸健筆。溟靈海若定深愁。</text>
<title>贈別</title>,<text>小庭梧葉已秋聲。待月虛窓夜不扃。自笑爲官何摭落。誰知於世太無情。坐深衰病愁長旺。涉盡風波夢亦驚。旅泊更堪添別恨。柳條和淚洒遙程。</text>
<title>題詠次韻</title>,<text>山鳥江風不用喧。喧卑圖遣此幽軒。春晴柳岸人聲碧。雲晩溪沙雨意昬。漁艇夜歸楊子浦。酒旗朝映杏花村。知公領畧無餘地。許我題詩共一樽。</text>
<title>觀音洞卽事</title>,<text>衰疾難醫入糆油。西郊春又白沙秋。觀音有壁三年面。對酒無心十日留。禽語竹窓山意靜。月明溪舘水聲幽。也知貧病人須棄。門巷蕭條落葉稠。</text>
<title>次夢烏亭韻</title>,<text>剗却靑峰第幾層。席邊雲氣慢憑憑。虛舟剩載中天月。遠岸微明隔樹燈。好是春風尊似海。莫敎衰鬂雪侵陵。醉來一笑梅花下。欲作新詩愧薛能。</text>
<title>次李體察石樓韻</title>,<text>北風吹日凍雲頑。江上㫌麾擁夕寒。天與銀橋迎雪馬。人從沙際住金鞍。自知荀御平生幸。况復嚴公禮數寬。酒力全勝稽古力。醉中誤着相臣冠。</text>
<title>庭梅枯槁。只發一萼。感而有吟。</title>,<text>庭得高寒一瘦梅。幾回香雪點階苔。靑枝有雨烟猶濕。古樹無花月自來。踈影不堪臨水看。孤芳應解爲詩催。老夫病起身還健。索笑巡簷去復廻。</text>
<title>偶吟贈安生 格</title>,<text>昔別觀音已十年。白頭重到倍依然。南隣人事堪惆悵。東里風烟可接連。竹戶半開秋色裡。草蹊斜轉暮溪邊。從玆杖屨頻還往。却恐君家少酒錢。</text>
<title>偶題</title>,<text>計我行年已六旬。傍人莫恠鬂如銀。塵中烏帽無心久。湖外靑山入夢頻。滯洛只應緣愛子。論文那復有情親。遙知南國多秋興。紫蠏初肥晩稻新。</text>
<title>次郭淮陽 希泰 韻</title>,<text>淸遊飽慣鱉魚鄕。生理何煩糴太倉。夜月透雲銜半嶺。夕帆和鴈趁危檣。春江𩿨泛添新漲。漁戶人喧集遠商。最是榮期三樂在。况逢佳節把深觴。</text>
<title>平昌寓居</title>,<text>笑吾顔狀老僧如。齒豁頭童兩鬂踈。野䔩採來秋雨後。山茶煮盡黑甜餘。半生欲送烟霞窟。懶性端宜水竹居。莫恠淸羸啖食少。猶能滿腹有詩書。</text>
<title>夜吟</title>,<text>夜深無夢坐書灰。忽覺鷄鳴曙色催。童僕看天言已晩。小兒耽睡不知廻。隣家白髮勤相送。客路黃花在處開。跨馬出門歸興動。萬林霜葉錦成堆。</text>
<title>僧人尙岑始構閑川小菴</title>,<text>碧眼何從杖錫來。小菴要築白雲隈。林泉有待久無主。巖逕就荒今始開。勝地豈宜終棄擲。蒼天故遣斲莓苔。自今便結香山社。步屧穿霞數往廻。地僻身閑斷往來。野翁爭席釣爭隈。籬邊樵逕緣雲細。竹外柴門近水開。沙帶筇音驚白鷺。月和蓑影印蒼苔。此間幽興無人會。留得西林老萬廻。</text>
<title>贈外孫趙 爾後九十氷程。冒寒遠來。白首相對。悲喜兼深。走草以及之。</title>,<text>雪虐風饕九十程。聞來衰白倒衣迎。逢塲忽漫驚難定。喜極生悲涕自零。嶠外豈知今夕會。燈前陶寫隔年情。夜闌相對眞如夢。遮莫寒鷄聽五更。</text>
<title>隣人約遊竹房。旋以雨停行戲題。</title>,<text>淸江流細雪聲乾。金刹靑楓正好看。平野那愁騎馬滑。小溪無復渡橋難。山陰皷枻堪乘興。竹外尋僧也自閑。雨不孤人雲不負。虗疑頭白恐風寒。</text>
<title>野亭卽事</title>,<text>孤村寥落小溪湄。白屋寒多曉起遅。客到柴門愁應接。身須藜杖倩扶持。僮樵雪嶺侵星返。婢斲氷泉數米炊。貧病元來天所赭。一瓢顔巷亦安之。耳聾腰急力全衰。舊事徒懷小少時。呼月玉盤初學語。寫鴉窓壁自知奇。只今僮僕相輕侮。到處逢人作許悲。安得眞仙丹竈術。白頭重黑鏡中絲。耄矣無能甚矣衰。朝聞夕失已多時。自憐還錦知才盡。誰復携壺問字奇。宋玉逢秋心獨苦。虞飜垂老意兼悲。直須重碧拈春酒。莫遣憂端亂繭絲。</text>
<title>贈掌令姪 鶴年</title>,<text>憶昨河橋送我行。殘年悲喜遠來情。海東春樹雲千里。鴈外秋天月幾明。長恨夢魂迷去路。那知風雪對孤亭。仲容莫惜頻還往。逝水滔滔不暫停。</text>
<title>舟也自延城來示一小札。乃吾人癸丑秋抵趙參議公直書也。于今三十六年矣。趙友作古已久。吾亦衰耄。已過八旬。而書札尙在。視之不覺愴然。聊題短律。以寓悼古之懷耳。</title>,<text>篋裡書留閱幾秋。却同遼鶴返吳洲。縱橫墨跡回靑眼。潦倒形容已白頭。筆下尙存新句法。世間誰是舊朋遊。窮愁忽忽無由遣。欲向前峰問趙州。</text>
<title>次修撰兒韻</title>,<text>曾入西淸不記年。悲歡世故苦推遷。餘生自歎容顔老。勝事誰令耆舊傳。池上鳳毛猶有在。禁中仙夢幾回圓。藥椒寶箑隨恩澤。佳節銀罌下日邊。</text>
<title>送徐正郞 挺然 還鄕</title>,<text>春坊騎省舊詞臣。誰遣沉冥寂寞濱。甞愛妙年詩似錦。自憐衰境鬂成銀。欲論世事堪流涕。還恨逢塲又暮春。擬把鸎花添別興。韶光無賴更愁人。</text>
<title>謾成</title>,<text>少日春眠曉起遅。卧聽鸎語出花枝。空餘舊耳聞全廢。縱有新聲付與誰。壯色不停長已矣。童心猶在益凄其。光陰未肯爲人地。更對韶華復幾時。</text>
<title>謾成 二首</title>,<text>四十年前舊從臣。白頭今作可憐人。衰難運步非無足。病易侵陵爲有身。草滿衡扉甘寂寞。塵生藥苦吟呻。坐思鄕國何由到。夜夜秋山入夢頻。家僮時報客來門。失帶忘巾屨不存。力弱僅能扶杖出。耳聾還愧對人言。靑春勝事空追憶。白髮衰容更可論。八十二年爲苦器。彼蒼何怨亦何恩。</text>
<title>丁亥百終日</title>,<text>百終令節人皆得。一病沉綿我獨愁。幾處名山千佛供。誰家高閣衆賓留。月中淸梵雲還住。盞底流霞蟻欲浮。勝地佳遊違伏枕。不堪牢落禁城秋。</text>
<title>夜雨</title>,<text>秋夜漫漫枕席凉。隔窓寒葉雨聲長。衰年病骨淸如水。亂世憂心沸似湯。才盡若爲詩遣興。家貧無計酒澆膓。書灰多少靑燈下。嘿坐深更爇妙香。</text>
<title>感興</title>,<text>鄕國思歸片夢勞。覺來纖月氷寒袍。水精秋晩抽香菌。山木溪深下紫螯。千仞振衣心欲壯。一筇扶病足難高。何方學得飛仙去。坦腹江天聽夜濤。</text>
<title>次承旨兒韻。別趙孫 爾䎘 南歸。</title>,<text>夜來山雨落餘飛。庭樹烟寒鳥懶依。萬慮倚簷芳歲晩。三春卧病壯心違。未追古聖傳心印。那識眞人杜德機。送汝一言須記取。珠藏玉韜自生輝。</text>
<title>次寄徐正郞 挺然</title>,<text>殘年已薄西山日。精力何須較盛衰。病卧一春無好况。書回千里寄新詩。騷壇格律誠難及。老境團圓未易期。遙想翠亭如有待。早梅應發傍簷枝。</text>
<title>次郭淮陽 希泰 韻</title>,<text>久拋硏槧不相親。文豈成章語有倫。撫劒撥衰悲暮境。看梅無咏負佳辰。三年苦恨音塵絶。千里徒勞夢寐頻。忽得隋珠驚刮眼。杜詩韓筆喜兼臻。</text>
<title>在忠江。書給晩翠大兒。乙酉秋</title>,<text>六十之兒八十翁。蒼顔華髮略相同。別人如此應儕伴。見汝猶驚况乃公。筭瓮定逢羣鬼笑。先秋正坐百憂攻。鹿門採藥携渠往。倘變淮南大小童。</text>
<title>次虛窩主人韻</title>,<text>籠罩靑雲絆此身。爭如江海自頤神。沙邊𩿨鷺皆吾友。磯上漁翁亦可人。大抵浮名渾一夢。能遊造物是全眞。仙山未必求瀛海。虛白爲心也出塵。</text>
<title>贈鏡湖草堂主人</title>,<text>平生夢踏臨瀛路。天借玆遊滿意觀。錦繡千峰明鏡裡。雲沙十里畫圖間。夜濤魚擲頻驚枕。曉岸𩿨飛誤上欄。安得與君分一壑。白頭還往共淸歡。</text>
<title>題䎘孫小冊</title>,<text>低頭暗壁新昏婦。合眼長眠入定僧。世態俗情渾不管。問書回札若爲能。容顔太瘦同飢鶴。筋力全衰仗古籐。安得羽仙難老術。振衣飛上白雲層。</text>
<title>䓗秀山</title>,<text>䓗秀山前碧玉流。林巒奇絶小亭幽。依依詩景看猶好。役役行人去不休。宇宙幾多留勝槩。關山聊復辦淸遊。浮生半日閑難得。自笑塵埃已白頭。</text>
<title>聞布糓</title>,<text>三日呻吟布糓詩。不成一句愧衰遅。客遊罷望營農圃。禽語丁寧報節時。磔磔靑山深樹裡。聲聲野岸小溪湄。可憐世亂天方旱。苦勸人耕更若爲。</text>
<title>楊花</title>,<text>楊花落盡野棠開。馬上偏驚節序催。處處鸎聲連碧樹。悠悠日色轉靑槐。微才本不關時用。老境何因出塞來。家在東吳兒在洛。迢迢長路首頻回。</text>
<title>辛參判 慶晉 曾爲江陵倅。故朝天往來。每說江陵勝絶。今送兒及之。</title>,<text>昔同辛使朝天日。聞道江陵若見之。鏡浦渺茫仙島逈。雲沙淸絶地形奇。紅粧好事留遺跡。太守風情有古詩。靑歲願違今白首。卧遊還送遠遊兒。</text>
<title>夜吟</title>,<text>老向江村生事微。一間茅屋一荊扉。溪邊有雨鷺全濕。竹外無風花自飛。丘壑已甘長病卧。親朋休道短書稀。只今懶慢忘機事。遮莫靑苔鎖釣磯。</text>
<title>道吟</title>,<text>早向風塵已息機。今何筋力故山違。元非鄭驛留賓客。正似高生向武威。此日行裝趍塞路。何年匹馬問郊扉。江湖不是無閑地。身未能歸夢獨歸。</text>
<title>昌陵下叙別</title>,<text>松林古道昌陵下。骨肉相携此地分。征馬蕭蕭如有意。斜陽漠漠苦無言。離亭正耐多芳草。前路還看起斷雲。似是天心偏惜別。夕風凄切不堪聞。</text>
<title>渡臨津</title>,<text>白頭何事又西行。曉渡臨津天未明。曙雀喃喃鳴野草。殘星閃閃映江汀。麥秋四月風猶冷。水驛孤村雨乍晴。歇馬暫時停酒幕。坐看東嶺日華生。</text>
<title>麥秋</title>,<text>晩來斑馬坐溪汀。鸎語初聞第一聲。正是麥秋天氣好。若爲關路旅魂驚。山遙故國雲千里。鏡照衰容雪萬莖。欲寄鄕書無信使。夢中時到洛陽城。</text>
<title>聽鸎有感</title>,<text>解道鸎爲故國聲。詩人實獲遠遊情。吳山已隔一千里。漢水又成三日程。方語漸殊關塞外。禽言猶似洛陽城。白頭正爾思歸切。箇箇關心不忍聽。</text>
<title>次亞使韻</title>,<text>蓮幕西巡路正遙。雲亭月色太蕭條。使君力疾開朝印。客子無眠聽夜潮。不耐寒花香易歇。生憎衰鬂雪難消。豫愁脉脉臨江別。莫遣離筵對楚腰。</text>
<title>贈庶尹</title>,<text>伊昔逢君最少年。衰遲▦見更相憐。時時候客頻連席。日日趍衙數比肩。肯作炎凉隨俗態。應知邂逅有情緣。天寒又向江頭別。未及分歧已惘然。</text>
<title>吳中偶吟</title>,<text>麥穗榴花五月初。淡烟芳草晩晴餘。野蚕作繭桑重綠。林鳥爭枝葉已舒。白首東吳生計冷。靑雲北闕夢魂踈。早知窮達皆由命。三十年前悔讀書。</text>
<title>梨花</title>,<text>梨花飛盡野棠開。燕地音書靜不來。杜曲殘春思驥子。林回何日負嬰孩。蜀鵑可耐啼山月。隴鴈難憑寄驛梅。吟到五更無夢寐。客愁離恨苦相催。</text>
<title>閱雲亭</title>,<text>欲撥年衰作遠遊。不堪關塞路悠悠。太同江濶能添恨。浮碧樓高未散愁。芳草有情迷古島。夕陽無語照長洲。苦思聞健休官去。淸夢先歸繞故丘。</text>
<title>從氏吳正 行敏 挽</title>,<text>兄笑吾衰詑黑頭。牋天吾欲換年籌。爭知造物眞多戱。苦促玄機劇轉郵。坦率與人無畛域。官銜由我豈營求。更看子壻俱淸拔。瞑目重泉百不憂。</text>
<title>從氏吳都事 行健 挽</title>,<text>金榜連倫孝友家。大兄胷次更無邪。靑雲有路身須到。皓首潛郞命也何。王粲故居雖寂寞。謝安諸子尙才華。定知地下逢劉阮。苦道前生醉未多。</text>
<title>從氏吳進士 行遠 挽</title>,<text>他鄕還往幾人存。白首秋風又哭君。湖外十年消息阻。峽中今日死生分。金椎脫穎休前輩。玉樹蜚英有後昆。半世悲懽多少事。滿山黃葉掩柴門。</text>
<title>朴延安 承祖 挽</title>,<text>老來親串幾人存。白首悲號又寢門。海邑至今留惠澤。野堂依舊鎖荒村。位年未足酬賢孝。福祿還應在子孫。他日山陽聞笛夜。若爲和淚賦招魂。</text>
<title>送東村金侍郞 蓍國 水路朝天之行</title>,<text>子桑淋雨童烏病。爭奈離筵又客間。水擊三千猶壯膽。人分去住若爲顔。丈夫能自知輕重。王事元無避險艱。佇見文星動紫極。明珠萬斛照車還。</text>
<title>在翰苑喜雨</title>,<text>夢廻仙漏響丁東。顚倒春衫怯曉風。簾額乍看微雨黑。陌頭新浥軟塵紅。花叢卧檻渾無力。秧馬移畦果有功。待罪汗靑山未答。年豐惟願與民同。</text>
<title>睦參判 長欽 挽</title>,<text>明公兄弟妙年知。唱和文章幾首詩。每恨茶山長已矣。何圖孤石又如斯。若論重望官應細。歸做賢郞理固宜。旅泊春來淹卧病。欲開襟抱更憑誰。秉筆曾同侍紫宸。舊遊如夢幾回春。早年雅望丘山重。晩節淸詩錦繡新。二妙連倫星有月。諸郞皆好玉爲人。白頭可耐知音少。彈罷孤琴淚滿巾。</text>
<title>宋知事 馹 挽</title>,<text>纔哭蓑翁淚未收。復何㐫問自湖州。聯名金榜俱靑歲。對酒琅城已白頭。寵擢十年官濟濟。悲歡萬事夢悠悠。達尊餘慶賢郞做。含笑重泉定不憂。</text>
<title>簡李燕歧</title>,<text>憶曾遊子告歸時。行李怱怱趁曉期。水墨漫書燈下札。驛梅虗負雪中枝。生憎南國無情鴈。不耐東雲隔路歧。却笑千年殷浩事。何如今日老翁爲。</text>
<title>送人作郡</title>,<text>乍見還催嶺外行。臨歧惆悵若爲情。寒梅着雪侵溪岸。新柳含春嚲驛程。紫禁合留蘇太史。朱輪蹔屈謝宣城。憑君拔薤非佳政。治郡如鮮細細烹。</text>
<title>又用前韻送別</title>,<text>年貌都非少壯時。別離那更問前期。家貧未易開樽酒。春早何由折柳枝。有意溪雲猶傍馬。無情山路亦分歧。從今轉覺親知少。能不飄零老淚爲。</text>
<title>憶兒</title>,<text>吾兒何地更淹留。別後春寒道路脩。烟外遠峯埋凍雪。沙邊宿霧隱汀洲。自憐老氣頻看劒。誰解浮名已掉頭。待汝西歸說懷抱。世間知己更何求。</text>
<title>贈上人</title>,<text>聞道林僧誦法華。鶴聽淸夜月輪斜。便思白業師金粟。肯向紅塵想玉珂。三昧本來超苦海。一燈無盡照恒河。仙山未到吾能說。香積諸天萬衲家。</text>
<title>閑居卽事</title>,<text>晩向溪頭結數椽。觀吾行止是癯仙。寒梅倒雪開紅萼。新柳當門嚲碧烟。野老忘形爭席久。隣人頗敬勸酒先。從今專政湖山裡。閑與沙𩿨取次眠。</text>
<title>憶兒</title>,<text>南州何處住行鞭。念汝中宵耿不眠。石室孤峯村路逈。瓜川泥淖馬蹄穿。生憎騖嶺蒼茫外。正憶荊江若箇邊。暫別亦知情地苦。遠離何耐隔山川。</text>
<title>松村李家疊有喪</title>,<text>樊子連年喪二親。淚聲和雨徹蒼旻。枯魚銜索傷心處。孤鶴臨門解吊人。天地有涯悲短景。江山無語帶新春。向來里巷猶嗚咽。况我曾爲舊館賓。</text>
<title>遣興</title>,<text>杜子淸晨梳白頭。我今朝鑷鬂邊秋。蜉蝣難比龜千歲。今古何殊貉一丘。靑鏡照來顔已老。紫霞尋去路還脩。衰遅如此心猶壯。撫劒時時憶壯遊。</text>
<title>早春</title>,<text>脉脉春愁不自由。強扶衰病倚高樓。山含凍雪寒生樹。江浸斜陽瞑隱洲。正憶親朋多北洛。更思遊子在南州。苦吟轉覺無情緖。獨向東風攬敝裘。</text>
<title>聞沈陽城 仁祿 㐫問</title>,<text>陽城隔歲阻音徽。㐫問纔傳淚滿衣。往事傷心春寂寞。舊遊回首夢依俙。暮年懷抱憑誰說。末路行裝與願違。他日倘過王粲宅。忍看溪上掩柴扉。</text>
<title>偶吟</title>,<text>寒窓終日檢新詩。兩眼生花手亦胝。坐筭平生無好句。回看述作儘麁枝。何由健筆凌鸚鵡。無計雄鋒拂斗箕。語不驚人吟不已。白頭磨厲紫金椎。老向郊扉萬事休。數椽茅屋小溪頭。滿床書籍心逾靜。繞院松篁地更幽。吟內自無塵俗氣。意中寧作寵榮謀。子房實獲吾心事。辟糓當年象外遊。</text>
<title>夜讀南華經</title>,<text>淸坐靜談齊物論。舌端擺弄一乾坤。至微說到秋毫末。垺大窮搜太極根。擧世人皆爭得失。回光誰更辨朝曛。爽然一洗胷襟凈。剔盡燈花五夜分。</text>
<title>閑居卽事</title>,<text>暮年非是愛吟詩。遣興還兼發興奇。野外尋梅雪晴後。水西看竹月明時。春來圍帶三分减。老去浮名一向遅。覔句不堪心正苦。鬂邊贏得白如絲。</text>
<title>別兒</title>,<text>念汝雞鳴且遠征。去留千里若爲情。古來貧別心逾苦。今後窮愁骨欲驚。努力春寒須愼疾。行藏末路未宜輕。也知軒冕渾閑事。聞健休官返野耕。</text>
<title>偶吟</title>,<text>倚伏悠悠不可期。或之使與莫之爲。賈生賦鵩齊生死。屈子懷椒問滑稽。從去何因龜筴决。妖祥唯在塞翁知。無寧滿酌杯中酒。萬事皆歸造物兒。</text>
<title>謝金 汝玉 贈活雞</title>,<text>淮南丹鼎久成空。定在扶桑碧海中。鳴早凾關催日曙。聲寒茅店怨途窮。危時起舞心猶壯。老境無眠耳獨聦。五德贈來知厚意。八雲聊作祝雞翁。</text>
<title>倦遊</title>,<text>倦馬行遅惜四蹄。不知山日已頹西。平林漠漠烟生樹。長路迢迢雪作泥。晩悟遊閑眞樂事。早聞名利是危階。從今便學安心法。雲共逍遙鶴共棲。</text>
<title>早春</title>,<text>納納乾坤半死翁。身經六十四東風。蕭踈短髮何勞白。淸瘦衰顔不蹔紅。疇昔壯心寧復有。只今豪氣揔成空。發春賴有屠蘇飮。醉後題詩語更工。</text>
<title>村居偶吟</title>,<text>留落天涯已暮年。壯遊如夢意茫然。逢春揔是傷心地。對酒渾爲送客筵。殘雪趁風侵竹牖。輕寒作霧透衣綿。可憐梅柳俱無信。誰共吟詩若箇邊。老去無由學少年。壯心奇氣捴蕭然。剛腸便作傷春語。忍淚還滋惜別筵。自愧一身空潦倒。誰將雙鯉問沉綿。撥衰苦擬探詩興。強到梅前與柳邊。</text>
<title>日者</title>,<text>夫子當年不語神。吾今願學聖人人。環中造化無窮盡。靜裡陰陽有屈伸。燭理未應驚禍福。聽天寧復怨沉淪。君平賣卜渾閑事。簾下靑錢只爲貧。</text>
<title>阻雨留東閑</title>,<text>一夜獰風振地維。百▦林木揔離披。頑雲待族篩寒雪。瘦日埋光嘯晩鴟。禁得仙遊眞惡劇。淹留行色苦回遅。裝爲直竢飛廉定。此意誰牋造物兒。</text>
<title>發東閑向俗離</title>,<text>滿空嵐翠襲衣冠。洗盡貪嗔與苦歡。木落林踈山欲瘦。說雲題月筆生寒。行逢佳處心先會。探到奇峯畫亦難。須向濁醪看妙理。忘憂忘適也能閑。</text>
<title>離大庵向獅子。和文倅韻。</title>,<text>竹外肩輿強老翁。白雲丹壑躡仙蹤。林僧一笑鳴秋鐸。露鶴頻驚起夕鍾。幽興不隨山色暮。淸愁亂入水聲舂。他時片夢如重到。琪樹瓊花鎖玉峯。</text>
<title>明欲西歸。夜題他韻。</title>,<text>踏盡烟霞思不窮。更將吟墨寫松風。名區例以詩爲地。衰境何曾醉有功。藜杖扶持腰脚軟。衣囊羞澁酒錢空。明朝匹馬西歸路。回首仙山似夢中。</text>
<title>題躑躅杖</title>,<text>躑躅千層崇小間。退之當日擅奇觀。古根水囓蒼崖瘦。老節苔封翠壁寒。風斤揮去隨緣得。雲衲持來帶笑看。玉女洗頭盆可到。赤藤筇杖揔無顔。</text>
<title>過冲菴書院</title>,<text>翠屛如畫寫澄潭。石瘦沙明古鏡凾。至樂便從佳境得。高風仍仰泰山巖。南匯細澗乾坤別。北接離峯氣象參。詩景逼人淸入骨。暮林黃葉撲征衫。</text>
<title>東遊</title>,<text>去歲淸秋經此地。今年秋晩又東遊。鳴鞭幸遂尋山計。倚杖還成採藥謀。丹壑白雲如舊識。碧峯蒼桂洗新愁。塵緣有力驅吾去。十步時時九轉頭。</text>
<title>思歸</title>,<text>人間事有不稱意。天下山多難見愁。落葉翻風秋逕失。冷雲低樹暮林幽。別家三日又三日。思子百憂還百憂。久客不如在家樂。明朝匹馬返吳洲。</text>
<title>出山作</title>,<text>仙遊纔罷下山歸。行色蕭然帶夕霏。葉故無情飄客路。雲如曉事撲征衣。藏名萬衲知何晩。願化千身計亦違。換質楞嚴良有意。春來重欵暎花扉。</text>
<title>下山後作</title>,<text>天地中盛老大吾。氷霜襟抱雪髭鬚。秋深離岳寒雲遠。夜靜禪窓片月孤。只合友于山鳥耳。那能遊戱酒人乎。塵緣未洗西歸疾。萬二千峯笑我無。</text>
<title>詩筒</title>,<text>千竿瀟碧拂雲端。誰遣風斤巧匠刊。練實幾年需鳳食。騷壇今夕作詩斑。行尋梅柳溪村遠。語帶烟霞水月寒。深謝美人珍重意。無緣持答翠琅玕。</text>
<title>客遊</title>,<text>七日西遊底事成。往來頗熟短長亭。秋山較老飛霜葉。白髮添明亂雪莖。佳節不禁催暮景。壯心偏覺迫頹齡。孤村秣馬還歸去。稍稍寒風樹杪鳴。</text>
<title>次兒韻</title>,<text>念汝深秋苦未歸。渚蓮霜倒落紅衣。生憎魚鴈無情信。莫說干戈有是非。天寒海國官人冷。歲暮湖關驛使稀。何日東歸尋別業。靑藜扶老共漁磯。</text>
<title>逆旅主人</title>,<text>籬落蕭條白屋貧。居人云是姓張人。綠槐靑杏亭園靜。高柳低桑野景新。塞外衣冠多古朴。天涯風俗自淳眞。他時此路成追憶。恰似莊周夢裏身。</text>
<title>箕城兒妓</title>,<text>越女纖纖學柳腰。淸歌艶舞百般嬌。玉顔頩爾生紅暈。花意飄楊揷翠翹。金縷衣寒沾暮雨。䲶鴦衾冷怯春宵。欲憑靑鳥傳香信。雲路迢迢弱水遙。</text>
<title>雲亭卽事</title>,<text>郵亭無事吏人稀。山鳥時時拂檻飛。風度晩簾初破睡。雲行暮壑自忘機。羇栖不耐鄕書斷。遅暮還憐壯志違。只賴是鄕無杜宇。有應令我倍思歸。</text>
<title>夜雨</title>,<text>白首東歸未有期。驛亭空咏式微詩。多情艶曲寬離恨。好事淸樽展皺眉。塵世幾人閑自在。客遊千里浪添悲。遙知一片吳洲月。偏照東窓綠玉枝。</text>
<title>夜飮</title>,<text>小尹前宵佩酒來。洪中軍亦一時廻。黯黯小雨沾官柳。細細流霞酌玉盃。千里塞關爲客日。萬重雲樹望鄕㙜。厭厭殘醉朝還醒。暮景離愁一倂催。</text>
<title>畫屛</title>,<text>健筆何人題散畫。丹靑繡錯錦屛中。玄裳戛戛倚巖竹。彩翮飛飛傍野松。花葉微茫多態度。枝條盤屈善形容。雖然繪事須神妙。棘刺三年巧不窮。</text>
<title>得三山崔老書</title>,<text>一枝香雪墮西關。珍重音徽慰苦顔。京洛團圓知幾歲。塞天淹泊隔千山。浿江日落歸魂斷。離嶽雲深望眼寒。長路寄聲無限意。白首憔悴困微官。</text>
<title>臘破兒不至</title>,<text>望望三冬望汝歸。歸何遅暮信何稀。逢春轉覺心逾苦。漸老還驚力更微。滿酌屠蘇寧復醉。五更魂夢但依俙。那時骨肉團圓好。助我晨昏不暫違。</text>
<title>次趙郞 相禹 韻</title>,<text>經年相憶忽相逢。氷雪依然昨日容。苦道京華留不樂。欲尋山澗去明農。可憐汩沒爲形役。爭似烟霞遠世蹤。我念此言眞有理。白頭同汝卧雲松。</text>
<title>又用前韻別金榮川</title>,<text>莫說荊州喜再逢。嶺雲還是隔音容。送人作郡爲淸隱。笑我求田作老農。驛路春寒梅吐萼。山橋曉雪鹿留蹤。預知大廈無樑棟。千丈先求卧壑松。暮年文酒亦風流。况復溪居境轉幽。骨冷只緣看瘦竹。詩淸渾爲說寒𩿨。窓虛梅影侵書卷。簾捲蟾光上玉鉤。領畧閑中無限興。應令花鳥困多求。</text>
<title>寄季兒</title>,<text>吾兒素有淸羸病。到處尋常藥餌隨。栽竹種花爲活計。道論羲易是襟期。靑雲紫陌身雖繫。好水佳山念已緇。早晩歸休專一壑。白頭偕汝採靈芝。</text>
<title>行吟</title>,<text>阮公何事哭途窮。西笑長安路已通。花蘂有情沾夜雨。柳枝無力習春風。田家已迫淸明節。野席還爭逆旅翁。賴有終南詩景好。好詩還與好兒同。一別經旬錦字稀。思家能不夢依依。野花亂發沾新雨。谷鳥孤飛背落輝。王粲登樓意未愜。阮公臨路事多違。春深不負尋山約。猿鶴無勞待我歸。</text>
<title>旅思</title>,<text>三歲東吳東亦客。一朝西去欲何依。新門舊宅人誰在。紫陌香街路轉微。世事悠悠春夢短。親知落落曉星稀。菟裘倘卜寬閑地。携取殘書火急歸。馬飢無豆客無資。一宿都門便憶歸。古屋但看春草沒。荒庭惟有暮禽飛。微祿豈堪添鶴料。沉痾端合倚烏皮。却思吳水晴波濶。聞健携竿坐釣璣。隔墻花發小桃枝。風送淸香滿酒巵。佳節正當三月暮。相逢盡是十年知。情懷欵欵須傾倒。世事悠悠本不期。剛恨客間頭最白。撥衰無計和新詩。水分雲隔已三霜。今夕團圓夢一塲。佳作儼開雲錦肆。淸樽滿酌欝金香。生憎溪柳添春瘦。不耐園花媚夕陽。騎馬從玆還往數。不辭辛苦過回塘。</text>
<title>無騎</title>,<text>白頭蹤迹太孤危。留亦何爲去亦宜。莫恠朝廷踈記憶。自憐京洛少親知。客亭濡滯花饒笑。鄕路微茫夢轉疑。有馬便歸吳水上。只緣無騎住多時。</text>
<title>憶家</title>,<text>欲將耕釣寄生涯。何事西遊傍日華。晩悟昇沉眞異路。始知喧靜不同科。白頭濡滯非吾志。綠水逶迤是我家。歸及故園花未發。釣魚江上負烟蓑。病卧西郊十日留。柴門晝掩小庭幽。燕含泥汚來還急。蜂趁花香去不休。微物靜觀皆有累。人生那得獨無求。信知浮世同春夢。覺後誰分蝶與周。</text>
<title>有客</title>,<text>暖日晴窓睡起遅。客來門外立多時。衣裳顚倒飛花襯。笑語從容曉景移。塵裡一逢良有數。人間萬事本無期。莫嫌淸坐交遊冷。陶寫心肝正在玆。</text>
<title>淸明</title>,<text>淸明時節滯秦關。落盡江花猶未還。貧馬久飢春更瘦。覊栖不爨夜生寒。靑雲有力能留客。白首何心苦戀官。遙憶故溪風景好。烟波𩿨鷺去來閑。人爲甚事不天爲。垺細紛紛捴出機。宦路昇沉雲改變。世間榮辱夢依俙。生憎風蝶探花急。閑愛沙禽近水飛。萬物信知皆一馬。塞翁何喜更何悲。</text>
<title>又次前韻</title>,<text>觀物觀心細入微。階庭日在掩柴扉。花非有意隨簷過。鳥亦忘機近檻飛。病卧不知春去盡。幽居徧覺客來稀。閑中更欲看魚樂。薄暮携竿上釣磯。</text>
<title>偶吟</title>,<text>病卧三春不到詩。白頭親近只烏皮。山中曆日花枝見。野外淸和麥穗知。塵世幾人常汩汩。江天獨鳥故遅遅。役心觀物還多事。面壁唯應學祖師。</text>
<title>訪友</title>,<text>昨日南郊問石交。綠楊溪路馬蹄遙。門多車轍皆詩老。庭列芳菲當酒肴。野外風花飛更近。堂前泥燕語還嬌。移時淸坐歸來晩。不覺斜陽掛柳梢。</text>
<title>發黃州</title>,<text>曉發黃岡天未明。平林漠漠淡烟生。鶯嬌碧樹時聞語。雉雊靑田不見形。草草行裝何所薄。悠悠離恨欝難平。白頭窘束今如此。丘壑初心在釣耕。</text>
<title>大同江</title>,<text>行到大同江水頭。烟波依舊木蘭舟。雙娥持酒迎沙渚。三老開帆泝玉流。三十年前曾過此。一千里外更來遊。西州亂後無官况。矧復風塵困督郵。</text>
<title>林居</title>,<text>林居日在閉幽扃。不似君平卽子平。正爾忘機山鳥下。悠然隨意野雲行。風烟每向閑中拾。詩句多於靜裡成。非是暮年輕紱冕。踈慵塵世本無情。</text>
<title>偶吟憶李孫 一舟</title>,<text>桑戶貧居雨一旬。作書無意報平津。寧存蹙齃魁顔相。猶是𡼲崎可笑人。銀屋浪飜秋水漲。綵虹橋斷夕風嗔。不眠正憶吾江捴。吟到中宵倚杖頻。晴有漁竿雨有蓑。向來忘適復忘痾。靑囊道秩行猶把。白雪猗蘭卧亦哦。靜裡此心如水鏡。世間何處不風波。回看綺陌繁華子。爭利爭名事轉多。</text>
<title>夜吟</title>,<text>欲賭榮名時已晩。將營農圃計還窮。若無書史三千卷。那慰衰遅六十翁。讀熟婢能知范蔡。吟多僮亦解東冬。笑他利祿渾餘事。飮水彈琴樂在中。</text>
<title>兪崔二妙來訪</title>,<text>秋深幽逕苦無媒。奚自翩翩二妙來。竹外跫音鳴落葉。門前車轍印蒼苔。漫勞負笈遊從楚。豈有洪罏鑄得回。問字多慙勤載酒。杖藜還拜謝摧頹。</text>
<title>丙戌夏。閑溪偶吟題壁。</title>,<text>去歲玆辰客大堤。滄溟東北碧峯西。獰風振壑雲雷吼。雪浪飜空咫尺迷。雨後棠花開錦繡。沙邊𩿨鳥任高低。野亭卧病思還切。吟罷山窓意更悽。</text>
<title>驛亭</title>,<text>少年奇氣已飄零。白首遅回此驛亭。草綠湖南思子淚。月明樓上戀君情。身爲苦器何時歇。心似驚波不蹔停。常愧陶潛眞達士。八旬彭澤卽辭榮。</text>
<title>贈邊崔兩人</title>,<text>一別香閨問幾春。天涯同作遠遊人。浿江花柳光陰換。離嶽烟霞夢寐頻。好把歸心看寶劒。剩敎粧淚濕羅巾。東歸問我爲官在。白首西關鬂已銀。</text>
<title>再遊西關</title>,<text>西關曾作繡衣遊。白首更登浮碧樓。㙜舘蕭條餘古木。江山寂寞帶新愁。香蘭猶唱竹枝曲。芳草分留鸚鵡洲。關塞月明秋色早。海天歸思正悠悠。西來多病廢吟詩。花鳥烟霞莫浪疑。月色江聲他自好。樹姿禽語也能奇。客愁撩亂身全老。鄕信微茫鴈亦遅。魂夢定嫌歸路遠。時時纔到漢江湄。江閣秋生昨夜凉。夢回孤枕思茫茫。野雲狼藉侵江岸。沙鳥驚飛拂畫樑。苦恨洛中傾盖晩。那知關外引盃長。相逢盡是東歸客。留落深悲白首郞。昨日中營到夕曛。風驅急雨欲翻盆。江間白浪如銀屋。郭外靑山擁石門。最是登臨千古濶。曾經喪亂幾人存。可憐次野全軍活。枉使寃魂哭九原。</text>
<title>朴都事 海 病深</title>,<text>仲涵奇氣太𡼲崎。晩歲風流似牧之。洛下聞名甞早早。關西會面苦遅遅。千年故國逢秋色。六月高樓對酒巵。卧病如今人事絶。枕邊惟有桂花枝。</text>
<title>客中偶吟</title>,<text>江天日暮雨霏霏。雲掩孤城草樹微。繞砌寒聲鳴蟋蜶。滿郊秋色入簾幃。樓高更覺鄕山遠。地濶那堪錦字稀。遠客思歸多少恨。玉琴誰奏鶴南飛。</text>
<title>松籬</title>,<text>山村月黑虎來夔。急喚家童使揷籬。霜後龍鍾蒼葛蔓。秋深鶴踏古松枝。風斤裁取能經緯。棘刺交橫已蔽虧。從此有同天設險。方城漢水未全奇。</text>
<title>卽事</title>,<text>貪看秋葉閉門遲。况又前林月色奇。蟋蟀有聲仍不寐。烟霞無筆自成詩。太玄獨守賓多戱。衰白交侵病敢辭。抹摋已拚人共棄。沉冥非是傲當時。</text>
<title>偶吟</title>,<text>天道難知亦易知。卽吾身上可推移。靈㙜自有寬閑處。虛室何煩戶牖窺。楊柳風來吹淡蕩。梧桐月照影參差。一中造化無人會。意馬悠悠坐自馳。</text>
<title>登詠歸樓。晩遇微雨。次皇華韻。</title>,<text>落盡黃梅五月時。淸江波煖正漣漪。雲拖小雨沾花逕。風送輕烟織柳絲。氷雪樓㙜銜暮景。男兒肝膽倒芳巵。綺筵倚玉眞天幸。朗咏歸遅不道遅。</text>
<title>偶吟用前韻</title>,<text>世間窮達且休談。白首飄蓬已落南。書史魯魚傳夏五。俗情雲雨任朝三。老心每到詞塲怯。愁陣多爲酒力堪。好好烟波眞得計。孰憂官謗滿檉凾。</text>
<title>贈山僧</title>,<text>有僧飛錫自何來。不是瞿曇卽萬回。雲衲鍊身燕長物。烟霞綺語絶纖埃。霜鐘一響觀音定。天笁諸經慧眼開。我亦將心棲淡泊。倘能三笑虎溪隈。</text>
<title>咏吹笛㙜贈金 汝器</title>,<text>盤中吹笛有高㙜。聽說楓林錦繡堆。君欲淸秋携酒去。我曾靑歲踏雲來。白玉芙蓉明鏡裏。蒼苔瘦石小山隈。更探佳境非難事。爭奈龍鍾老病催。</text>
<title>歡城途中</title>,<text>病起無端作遠遊。行裝寥落弊貂裘。看花野渡三春暮。滯雨觀音數日留。好事水風吹醉面。惡緣門柳照離愁。向來多少窮途恨。撫劒悲歌獨倚樓。</text>
<title>過玄直講 德升 舊居</title>,<text>希翁曾住小溪頭。物是人非問幾秋。寂寞空餘楊子宅。凄凉誰倚仲宣樓。凉烟靑藹迷村巷。古木蒼巖枕水流。回眺不堪多古意。綠楊芳草又新愁。</text>
<title>途中偶吟</title>,<text>正是淸明三月初。好風吹面酒醒餘。溪飜落照光難定。山帶孤雲畫不如。花氣濃香春爛熳。燕飛高下野沮洳。向來詩興知多少。莫笑行裝但一驢。</text>
<title>憶昔遊贈金 汝玉</title>,<text>憶昔法壽橋邊醉。健筆揮時氣像豪。淡活猶餘詩律細。繁華非復錦筵高。蓬扉晝掩袁安雪。蘭露宵吟楚客騷。賴有芳隣情練漉。杖黎還往不言勞。</text>
<title>偶題</title>,<text>悠悠塵世事多違。晩向菟裘掩竹扉。心似野僧猶有髮。情親山鳥已忘機。園收芋栗羞言祿。性癖吟哦懶採薇。堪笑俗人知己少。勸吾扶病向王畿。</text>
<title>李同知 海 挽</title>,<text>回首歡城憶舊遊。十年人事夢悠悠。翠仙艶曲觀音夜。紫叱驕嘶廣德秋。酒所剩看花在手。華筵幾費錦纏頭。誰能今日無悲恨。最是姻親淚不收。</text>
<title>癸酉冬在龍城春鶴家偶吟</title>,<text>石城山下老奴居。草草茅茨四壁虗。剗却蓬蒿三畒地。蕭然天地一蘧廬。花開頃刻融成濕。屋漏淫霖若决渠。莫恠家中遭水厄。猶勝風雪策寒驢。</text>
<title>黃進士 後石 挽</title>,<text>十二珠樓潤色才。玉皇寧許逗塵埃。忽驚半夜舟相失。倘見千年鶴重廻。皓首倚門朝夕淚。碧瑤齊戶一雙孩。絶知玄石猶沉醉。莫向靈筵酹酒盃。</text>
<title>題豐歲溪亭</title>,<text>未築菟裘雪滿頭。暮年何處辦淸遊。習家池閣偏瀟洒。庾信平生可自由。深洞細泉鳴。遠林晴靄晩悠悠。衣焦不展東歸急。心迹能無愧海𩿨。</text>
<title>偶題</title>,<text>春郊泥滑路漫漫。不耐東風又送寒。數點孤雲停遠樹。半竿斜日掛前山。何能着意文章境。祗自勞生宇宙間。羸馬弊裘行色倦。人猶旅泛鳥先還。</text>
<title>追吟辛參判 用錫 詩</title>,<text>憶昔乘槎上玉京。雙湖賢相忝同行。金樽爛醉龍灣月。氷雪驅馳鶴野程。三十年前還似夢。五千里外最多情。不忘在莒當時句。白首重吟淚滿纓。</text>
<title>金將軍 應河 挽</title>,<text>皷行西塞揔王臣。血戰深河復幾人。報國壯心塡碧海。殺胡雄劒掩黃塵。張廵已死知爲厲。先軫如生覺有神。恨結九京天亦泣。想應沙磧更無春。</text>
<title>長命道中</title>,<text>芳草溪邊信馬歸。杏花微雨欲沾衣。靑靑野麥穿微逕。漠漠村烟帶夕輝。辛苦此行緣底事。宦遊隨處捴危機。鄕心正覺春來苦。寒食東風燕子飛。</text>
<title>偶題</title>,<text>不讀仙經卽道書。山禽時喚黑甜餘。春來多病詩還廢。雨後栽松計亦踈。可是白雲爲枕席。好看靑嶂繞茅廬。莫將富貴同鷄肋。回首浮名一夢如。</text>
<title>有人吹篴求綿</title>,<text>有人橫篴欲裝衣。爲奏三聲弄夕暉。綠水波飜鳴。翠屛雲住影微微。吳山十月梅花落。楚岸繁霜柳絮飛。比昔秦靑誰第一。衰年側耳淚雙揮。</text>
<title>海美倅送石華</title>,<text>謝客詩中採石華。淸塵騷韻儘堪誇。月沉貝闕鮫人淚。波囓雲根白玉花。形似帝江竅未鑿。性同蓴菜冷還多。病餘忽沐金盤薦。俊味全勝漢水槎。</text>
<title>慶席</title>,<text>紅蓮早擢鳳池邊。二百人中最少年。點額龍門初發軔。摶風鵬路有餘天。光生里巷多車轍。喜動庭闈敞錦筵。末至相如頭最白。醉中空賦碧雲篇。</text>
<title>見李判書 志完 書迹有感</title>,<text>天部同僚李養吾。乘槎何日過箕都。郵亭古壁餘詩句。客路殘春騁隙駒。物色分留江月在。音容冥漠塞雲孤。只今往事成追憶。白首賡吟淚逬珠。</text>
<title>金掌令 孝建 來訪</title>,<text>舊雨來人今雨稀。劃看佳客欵柴扉。童時一見何年是。晩境重逢似夢非。身外昇沉渾不管。眼前貧病苦多違。莫辭把酒頻頻勸。明日天寒又北歸。</text>
<title>詠梅</title>,<text>解道梅邊別有春。昔賢佳句動驚人。孤山冷蘂傾前輩。漢殿新粧托後身。風送暗香侵綠綺。月分踈影亂朱塵。寒花困惱添詩興。白首廵簷問幾廵。</text>
<title>次月沙李相國 廷龜 韻</title>,<text>玉韞藍田磬泗濱。遇時方得發硎新。天翁定不窮通我。趙孟安能貴賤人。漁老沙鷗雖隔性。仁山智水卽同身。林宗亦是非高士。雨事廉纖漫墊巾。</text>
<title>夜吟</title>,<text>玉繩低樹夜將分。斗覺簷端宿冷雲。寂寂殘燈山下宅。微微踈杵水南村。寒生孤枕梅添影。曉拓虛窓月有痕。坐數十年多少事。白頭搔短雪紛紛。</text>
<title>挽舊交</title>,<text>時月猶嗟不見君。若爲今日死生分。去來舊雨餘秋逕。寂寞幽棲掩晝門。文似浪仙終未售。天於伯道太無恩。他年會過西州路。宿草深悲有斷雲。</text>
<title>曉思</title>,<text>溪風山雨夜來多。南澗波聲更若何。半壁候虫催玉露。滿簾殘月動金蛇。杜陵旅泊驚秋早。崔浩淸羸坐日哦。安得靑錢沽美酒。一樽重碧泛黃花。</text>
<title>偶題</title>,<text>家貧寧有舊靑氊。人客時來坐馬韆。雪水煎茶元淡活。春寒賖酒更無錢。生憎王吉黃金作。長笑虞卿白璧鮮。滿腹詩書吾道是。浮雲看度太虗天。</text>
<title>偶吟</title>,<text>人之言祿自何時。禍首分明是伏羲。皎月靈㙜元不昧。滔天欲浪便生私。牽連世網渾如醉。脫略名塲更有誰。白髮京華無一可。只思歸卧小溪湄。</text>
<title>宿五㙜</title>,<text>暮別東閑宿五㙜。數村牢落小溪隈。一簑踈雨衣全濕。半壁殘燈夢屢回。百歲常多爲客日。孤生苦乏濟時材。尙餘謝氏尋山興。好句探來擊鉢催。</text>
<title>出山作</title>,<text>仙山有力挽人蹤。能到蓬萊最上峯。落景孤雲千丈檜。浮生一日五更鍾。便思攀桂臨丹壑。直欲乘風問赤松。地位過淸留不得。朗吟飛下翠微中。</text>
<title>冒雪抵墨泉</title>,<text>旅窓無睡夜將中。鷄戒淸晨燭燼紅。雨後嚴風仍醞雪。秋殘寒事苦催冬。頭雖有髮心如釋。身是浮雲色卽空。萬事憂歡懸已解。直輸天地納吾胷。</text>
<title>小童</title>,<text>三五小童相遞代。眼前驅使作詩奴。時衝泥濘沾衣帶。更抱文書弄印朱。身隱曲欄眠半日。手持團扇氷斯須。憑渠莫說長番苦。猶勝渠官滯暮途。</text>
<title>聞冬至使臣回泊石津</title>,<text>忽聞冬至使臣回。報道先聲象胥來。萬里好歸滄海上。孤帆穩泊石津隈。人間未有難爲事。天下應須不世才。况復異恩承紫誥。日邊佳氣滿蓬萊。</text>
<title>箕城途中</title>,<text>軟脚箕城僅浹旬。遑遑又問石山津。客中頭垢何由櫛。忙裏衣焦不給伸。暫學折腰彭澤令。深慙晦跡武陵人。自知白髮非春事。何事驅馳強此身。</text>
<title>同亞使夜酌</title>,<text>蓮幕淸宵錦席開。兩行紅粉一時回。歌聲玉裂行雲遏。舞袖香飄蛺蝶來。均是異鄕爲客日。可堪同上望鄕㙜。人間此會知難再。莫恠頻頻勸酒盃。</text>
<title>別亞使入洛</title>,<text>伊昔神交問幾年。客間邂逅倍相憐。淸華小酌三更夜。絶塞行裝五月天。春酒頻傳衣綵日。高堂休賦式微篇。白頭老漢歸無計。只寄音書洛水邊。</text>
<title>醉歸</title>,<text>天設山河護古都。千年佳氣未全無。日沉遠峀雲邊暗。鳥破蒼烟雨外孤。思竭不能成好句。年衰那復騁雄圖。向來不耐鄕心苦。徙倚危欄雪滿鬚。</text>
<title>喜雨</title>,<text>去歲玆辰苦旱乾。今年霈澤又何慳。田疇渴涸黎元病。火傘高張穡事艱。聖主憂勤移正殿。天香馥郁下西關。無何一雨方千里。劃見三農喜動顔。</text>
<title>客中偶吟</title>,<text>雲晩孤城返照紅。危樓獨上思無窮。參差遠樹連江濶。多少歸禽入塞空。飄泊豈知重到此。覊遊還怯已成翁。鄕愁旅恨難消遣。回首吳山路萬重。</text>
<title>登樓</title>,<text>同人乘月上東樓。風送微凉已早秋。自在沙禽烟外宿。等閑漁艇夜深浮。龍吟長笛梅初落。玉裂纖歌水不流。坐到二更無夢寐。江天歸興轉悠悠。老我才慙趙倚樓。危欄獨上浿江秋。千花剛笑愁紅淺。百罰寧辭大白浮。雲外歌聲春鳥語。樽前琴韻暮波流。自憐白首龍鍾極。半世榮名揔謬悠。</text>
<title>倦遊得秋字</title>,<text>晩來携酒辦淸遊。一壑逶迤野逕幽。水隔暮雲踈竹寺。山深古木早蟬秋。經年絶塞憐覊束。結夏高僧羡自由。何日拂衣江海去。白鷗波上弄扁舟。</text>
<title>醉吟</title>,<text>落日高雲錦席凉。隔江烟樹接蒼茫。水搖簷影侵沙岸。玉裂歌聲激屋樑。萬里來遊悲地遠。暫時歡賞引盃長。自憐華髮非春事。勝絶渾輸遊冶郞。</text>
<title>洛陽途中憶舍姪家兒</title>,<text>北來肌骨苦淸羸。婚嫁關心不到詩。蠟炬獨消虛閣夜。野梅頻夢傍簷枝。是非政法寧吾事。窮餓山林乃分宜。爲報阿咸能會否。杜門良可作箴䂓。他人愛子亦如予。一別經旬苦憶渠。春到梅邊頻寄夢。客從湖外忽傳書。淹留仍藥誰相贈。京洛無親迹也踈。可笑敝裘蘇李子。黃金不復詑鄕閭。十日長安如十年。都門一出解拘攣。蕭蕭古路沒寒草。曖曖遠村生晩烟。臘月途中無點雪。北風江上有行舡。陰陽失節乃如此。漆室不堪憂杞天。</text>
<title>見吳上舍 裕立 書</title>,<text>虛往實歸先輩事。如吾孤露敢承當。平生陳說三盃酒。世事俱捐滿鏡霜。老病漁舟存計活。冶遊裘馬笑淸狂。從今逈脫形骸外。窮達昇沉夢一塲。</text>
<title>贈李僉知 元善</title>,<text>水西松竹夢悠悠。千里思歸又一秋。孤劒自憐爲遠客。小山誰共伴淸遊。雲開洞壑應靑眼。潦倒風塵已白頭。聽說溪翁修禊事。擧盃還憶故人不。</text>
<title>偶題</title>,<text>春愁如海正彌漫。短褐蒙茸敵暮寒。落日片雲猶客路。遠林靑靄卽鄕山。試看魚樂遊濠上。何用猿啼失木間。列子賢豪不落二。冷然旬五御風還。</text>
<title>霧中看碑石</title>,<text>霧裏看碑錯認人。須史點檢卽非眞。何官去後民追憶。誰氏生前事歷陳。千載是非唯有口。一時名譽捴爲賓。難分眞非徒石。潛聖中都未刻珉。</text>
<title>洛陽途中</title>,<text>倦僕耽眠喚不譍。天時早晩問無憑。行人先已揮鞭去。獨客遅回待日昇。前路又聞溪水漲。遠峯尋入亂雲層。出爲小草非吾志。恨未藏名萬衲僧。</text>
<title>次石樓李尙書 慶全 韻</title>,<text>自笑爲文業大家。每逢愁病苦相遮。強尋溪柳猶殘雪。欲詠庭梅又落花。日昨東樓殊未醉。酒香何處更能賖。不如意事知無限。只合將詩報物華。</text>
<title>憶外孫李 聖翼</title>,<text>一自驕兒去不歸。三春離恨正依依。鵲傳吉語仍猶左。夢見丰姿覺亦非。健筆淸才元似舅。妙年文賦定如機。懸知一室嚴師在。栢馬楊罘不用譏。</text>
<title>雨</title>,<text>終南山雨夜來過。庭樹花殘嫰綠多。江燕有情尋舊宅。金樽無酒對新鵝。滿城朝士渾生面。三歲光陰一擲梭。誰識劉郞今再到。白頭彈鋏獨悲歌。</text>
<title>客中除夕</title>,<text>無涯世故有涯生。役役南來又北征。雪後山容哀玉瘦。月中松籟亂笙鳴。窮陰垂盡思鄕夕。大塊空勞載我形。旅泊只憑詩遣興。老年才盡句難成。</text>
<title>寄正字兒</title>,<text>聞道吾兒在日邊。靑綾假直紫微天。遙知地禁銀㙜裏。剛恨書稀鶩嶺前。軒冕去來都是夢。夔蚿多少豈相憐。止觀可見神充實。莫使淸羸病易纏。</text>
<title>次車五山 天輅 韻</title>,<text>萬事風霜作冶長。誰憐碧蕙抱微芳。白頭離索雲千里。靑眼音書錦一張。顚倒開緘先下淚。依稀對面襲餘香。神交半夜分明意。願見陽春燠日光。元韻旅館淸凉客夢長。帝鄕春色此時芳。故人顔面分明見。西舍杯盤爛熳張。滿架葡萄新葉嫰。隔園桃李晩花香。預占二月東風暮。幽谷重回白日光。</text>
<title>次友人韻</title>,<text>病卧湖邊又一春。君惟還往最相親。與論襟抱眞同調。邂逅他鄕亦勝因。鏡裏顔容時屢改。世間榮辱卜惟陳。憑公莫問浮生理。曾是金鑾舊從臣。飄零蹤跡十年遲。衰病淹留漳水湄。天借好花悲令節。門無佳客愧當時。歲華屢改看新曆。魚鳥相親是舊知。無計丹丘仍羽客。白頭吟望苦低垂。</text>
<title>次後瘳金尙書 藎國 韻</title>,<text>雨後蘇端誰更過。三秋淹病一長嗟。撥衰寶劒衝星拔。隨意雲篇費日哦。身作轉蓬居不定。兒能擢桂事堪誇。北宸中夜危樓望。沐浴恩波愧許多。</text>
<title>贈人</title>,<text>宦路昇沉莫更言。俗情今古似雲翻。家寒四壁書侵坐。夜到三更月上軒。老境知心惟石友。涓埃無計答天恩。何當竹逕通秋屐。歲暮襟懷細細論。</text>
<title>送李貳相 尙毅 赴燕</title>,<text>夙將孤陋景龍門。山斗勤瞻地望尊。投分敢言交契淺。傾情欣荷德音溫。星高北極槎程遠。家隔南雲鴈路▦。是處傷心非一事。臨歧更斷黯然魂。</text>
<title>謹步竹樓韻。奉呈眞珠舘。</title>,<text>才未能修五鳳樓。登危還恨鬂先秋。席邊翠壁籠晴靄。簾外朱欄枕碧流。佳景入詩渾發興。淸樽如海可澆愁。西歸更覺滄洲遠。柔櫓回看媿白鷗。使君觴政最風流。珠翠三行擁畫樓。花鳥惱人春已遠。湖山供眼客還留。刀鳴鱠縷飛紅雪。玉裂歌聲起白鷗。醉裡不堪頻北望。五雲何處是皇州。</text>
<title>次李丹陽韻</title>,<text>繁華敢比楚春申。貧病惟甘與死隣。靜愛林僧時見過。酷憐山鳥自來親。三千苦海愁煩惱。八萬觀音有密因。幸賴故人投好句。閑中朗詠似元賓。</text>
<title>滯洛詠懷</title>,<text>來時雨雪今楊柳。旅食京華又一春。自笑官寒僮僕賤。欲歸家在故山貧。淸詩未退關西虜。短褐空淄漢北塵。明月滿城歌吹夜。誰知中有向隅人。</text>
<title>天安路中</title>,<text>春陰漠漠夕風寒。山逕纔窮野逕難。落日古槐臨水驛。冷烟孤鳥逗林巒。每思跌踼形骸外。何苦奔波宇宙間。此去歡城知不遠。急須揮袂動征鞍。</text>
<title>丁亥九日。送舟孫往延城。</title>,<text>送汝西歸秋已晩。霜酣紅葉菊盈枝。碧瀾渡口孤帆遠。滿月㙜邊匹馬遅。勳業必從勤苦得。男兒肯作去留悲。所嗟衰病今如此。臨別頻頻問後期。</text>
<title>排悶</title>,<text>羞澁空囊數米炊。近來米盡又多時。鏡中勳業都營飽。分外溪山可樂飢。幽鳥豈知人意苦。閑雲不管世途危。昔賢風味吾還慕。靑艾登盤亦一奇。</text>
<title>憶兒</title>,<text>眼前憂悶苦難排。漠北音書靜不來。節換離居魂欲斷。愁連蟋蟀夢頻回。休將名字題黃紙。却恨關山遠紫㙜。雲隔海西無限路。峯頭歸鴈去仍廻。窮通元自任安排。霖雨沉吟病子來。孤鶴露寒眠不着。萬牛山重首空回。記吾曾向臨津渡。念汝還經滿月㙜。此不斷膓無斷處。九迴今更幾千迴。</text>
<title>卽事</title>,<text>何年仙漏聽丁東。留落吳門一禿翁。野客來尋聊學稼。山僧逢着細談空。秋深亂峀盃中翠。水隔踈林鏡裡紅。老病孤舟無別事。月明柔櫓白蘋風。</text>
<title>口號</title>,<text>不憂窮厄不榮通。蓬累多年習養蒙。氷檗眞腴能自樂。湖山佳興與人同。病來親串無相問。老去詩篇浪費工。探化一中聊取適。休歌五噫學梁鴻。</text>
<title>小齋</title>,<text>小齋寥落枕溪東。寒聲入夢中。花靨有情嬌夕月。柳腰無力習春風。路迷江漢家何在。鴈盡雲山信不通。愛子遠遊歸未定。離愁一半漲心胸。</text>
<title>長命道中</title>,<text>秋深山驛小溪湄。歇馬孤村住暫時。客子思歸催飯。主人迎入勸新炊。暮年吟咏難成律。落日風烟易作悲。西望觀音知更近。白沙紅樹映踈籬。</text>
<title>閑居</title>,<text>好風姸暖日遅遅。詩景難將筆力追。細雨飛花春寂寞。淡烟芳草燕差池。長貧豈有陳平者。豪氣猶存杜牧之。四壁蕭條生事冷。淸尊無計換金龜。</text>
<title>悼金生 世弘</title>,<text>只爲有生還有死。本來無樂亦無悲。觀居人世何如也。辦得存亡或使之。吳會舊遊花落後。廣陵歸櫬月明時。兒啼婦哭嚴親淚。共作梅霖萬點垂。</text>
<title>石假山</title>,<text>西域胡僧孰姓支。多生博物辨神奇。未看融結元無日。那識嶙峋旣出時。九仞何曾因累土。一拳還復起三危。憑君不用論眞贗。有二文殊本一師。</text>
<title>金陰城喪兒子</title>,<text>昔聞東野無涯慼。今到陰城更見之。父子深情難說盡。死生極處只心知。非關水色還添恨。有意禽聲作許悲。寬譬欲憑天一語。騎雲安得大靈龜。</text>
<title>石假山前韻</title>,<text>假與眞其孰本支。且休優劣但論奇。非關春夏秋冬節。不動雷霆霹靂時。炎上龜頭從洛食。海中鰲背戴峯危。不知何處琳宮在。欲喚沙彌問惠師。</text>
<title>卽事</title>,<text>雲散前峯雨漸稀。冥冥深洞落餘飛。柳垂門巷靑還嚲。草滿階庭綠更肥。春鳥有情鳴樹梢。落梅無賴撲荊扉。向來詩景添離恨。獨倚孤筇背夕暉。</text>
<title>次江陵兒韻</title>,<text>水流東去鴈南飛。萬物芸芸各有依。客病峽中須藥餌。秋凉江上掩柴扉。自憐蒲柳先衰落。誰把瓊枝解渴饑。忽覺浮名俱外事。靑山無是亦無非。</text>
<title>丙戌淸和旬九偶成</title>,<text>楊柳陰濃十里堤。數村寥落小溪西。山邊細路晴烟合。野外危橋落景迷。病起暫扶藜杖出。興來忘却葛巾低。乾坤納納浮生晩。不耐蕭蕭暮色悽。</text>
<title>諸妙搆書齋</title>,<text>三妙經營築小齋。栗林南畔草堂西。賃傭人力憐鳩拙。結搆松梢似鶴棲。匠石風斤鼻可斲。公倕雪斧手常携。讀書從此非無地。須向靑雲萬丈梯。</text>
<title>菜圃</title>,<text>梅査東畔竹籬西。倦僕陵晨理小畦。種藥一分耕菜甲。隔林三畒近村蹊。田家已迫淸明節。糓雨初霑野逕泥。白首正堪爲老圃。更將方法敎山妻。</text>
<title>次秋雨</title>,<text>若爲蹤跡久栖栖。秋雨茅茨苦厭低。積水羣牛浮鼻過。尋巢獨鳥破烟迷。自憐金錯囊垂罄。誰送銀甁醉似泥。雲獻碧空看白兔。不堪覊思夜凄凄。</text>
<title>憶兒</title>,<text>京洛音書靜不來。雲山千里首頻回。子桑淹病黃梅雨。袁紹澆愁白玉盃。去歲秋霖同出塞。今朝何事獨登㙜。離居箇箇關心恨。一任容華鏡裡催。</text>
<title>遊吹笛㙜</title>,<text>太初誰起九層㙜。槖籥吹噓自作堆。翠壁可攀天路去。仙娥定自月宮來。山寒玉笛飄雲外。風送梅花落水隈。欲洗十年塵土耳。歸程莫使小童催。</text>
<title>淸明</title>,<text>庭花有意駐殘春。月又多情映半輪。幾處靑樓捲朱箔。誰家金盞對芳茵。思歸客子不成夢。終夜孤吟難及晨。縱有好花兼好月。可堪幽獨苦傷神。</text>
<title>夜坐</title>,<text>隔樹砧聲何處村。竹扉斜掩月黃昏。松間爽籟喧高枕。梅畔淸香入小軒。卧病一春無意緖。思人千里苦心魂。不堪長夜愁如海。挑盡寒燈誦古文。</text>
<title>夜吟憶兒</title>,<text>一塲春夢壓殘更。夢裡分明見汝形。笑語暫時蝴蝶散。團圓纔罷曉鷄鳴。覺來離恨還依舊。老去窮愁欝不平。骨肉何緣長聚集。琴書叢裡樂餘生。</text>
<title>夜吟</title>,<text>桂影婆娑玉宇寬。露華淸切透簾寒。遠林烟鳥栖難定。隔樹田家語未闌。冷淡生涯臨水住。寂寥門巷掩雲關。燒香靜几知何事。老易陰符點竄看。</text>
<title>過石室許進士 嶸 家</title>,<text>蓐食鳴鞭指故山。鵲橋紅日已三竿。馬行氷路移蹄澁。人涉沙川刮骨寒。雲外八峰低遠樹。雪中孤鳥下層巒。窮途賴有知音在。爲說離情暫住鞍。</text>
<title>偶吟</title>,<text>雲色蒼茫瘦日寒。柴扉人寂晝常關。馬飢櫪上貧無豆。兒叫門東夕未餐。屋角亂飛霜後葉。庭心摧卧雨餘蘭。老夫忽忽無情緖。徙倚南窓對遠山。</text>
<title>立春日次韻</title>,<text>陰陽相禪速郵傳。雪樹氷山見杜權。瀼岸柳先舍活態。野池𩿨欲泛淸漣。天心已驗窮愁日。衆妙方知讀易年。萬化一中眞畫筆。誰敎造物學龍眠。</text>
<title>夜吟</title>,<text>今冬寒事倍常年。况又淸貧罄倒懸。齋馬雪庭玄作白。不飡烟火衆疑仙。自悲孤露三千界。誰復親知萬一憐。先我子桑能處困。窮通憂樂儘歸天。</text>
<title>小溪</title>,<text>淸和時節雨餘天。牽帥親知傍水邊。柳嚲碧絲垂斷岸。沙明晴雪枕長川。漁童卷網踈烟外。野老鋤禾落照前。好句欲收多少景。才微無復筆如椽。</text>
<title>卽事</title>,<text>萬家皆慶遇豊年。我獨治生謝計然。山澗雨稀乾稻穎。野畦沙瘦病瓜綿。書窓亂帙封蛛網。客位生苔疊錦錢。賴有小塘荷正好。納凉亭午葉田田。</text>
<title>秋夜</title>,<text>旅泊吳洲嶺前。滿園詩景已秋天。壁空司馬添儒素。家有童烏與我玄。花逕懶尋圍竹陣。賓階稀到長苔錢。晩來愁寂無情緖。吟罷山窓聽雨眠。</text>
<title>憶大兒</title>,<text>大兒今在觀音洞。此去觀音問幾千。雲海渺茫人更遠。塞天寥廓月頻圓。關山隨處魂堪斷。魚鴈何時信始傳。記得前時南去夢。白沙峰下路依然。</text>
<title>偶吟</title>,<text>春陰漠漠鎖亭臯。山日初沈雪意豪。寒鵲濕衣衝野樹。冷雲低脚度江郊。覊栖寂寞無情緖。別恨蒼茫不自聊。安得力衰扶杖去。前村沽酒看梅梢。</text>
<title>秋日</title>,<text>平生眞似魏玉瓢。遮莫鵬程九萬遙。天性本於鍾鼎隔。鬂毛還覺雪霜飄。候虫催織鳴寒草。秋燕辭巢集晩條。猶有丹心老未折。不堪中夜望靑霄。</text>
<title>小雨</title>,<text>小雨廉纖不滿蓑。大江那復長新波。燕姬暫笑紅裙濕。吳客強愁白髮多。霑洒已敎官柳嚲。微茫還與野烟和。西民莫更愁乾旱。天意分明照㤪嗟。</text>
<title>眼病</title>,<text>暮年心計劇蹉跎。觸事乖張可奈何。燕市悲歌空自苦。齊門鼓瑟竟誰嗟。勾當耕釣身無力。點檢詩篇眼有花。安得撥衰還舊觀。倚天長劒抉雲霞。自傷遲暮眼添花。面壁還疑舊達摩。不分秋光刀好截。莫敎蟾影鏡新磨。逢人無復燃宵燭。作字唯羞列曉鴉。從此色空渾未辨。金篦猶在欲如何。鏡中蒲柳霧中花。衰鬂昏眸手自摩。老境雄心寧瞿鑠。少年奇氣捴消磨。秋村雨歇鳴寒杵。古樹烟深集暝鴉。景晏不堪無意緖。漫拈詩律學陰何。</text>
<title>雨</title>,<text>雨足森森亂蜀麻。欲知頭數問憑何。行人憂惱垂金槖。漁父嬌矜掛綠蓑。臨水小軒炎氣歇。隔窓踈竹夜聞多。恠來杜老茅茨濕。愁恨形詩不任他。</text>
<title>挽沈陽城</title>,<text>爲人溫雅好心腸。幾度從遊到酒塲。春靜小村爭野席。月明蘭若宿僧房。卽今世事隨流水。依舊柴門對夕陽。鄰笛一聲無限恨。不堪回首淚霑裳。</text>
<title>送別</title>,<text>脉脉東風送遠行。亂山何處獨歸情。水村柳色連沙岸。野逕梅花照驛亭。旅鴈已知春北去。浮雲何事暮南征。晩來轉覺分離苦。白首憑欄淚欲零。</text>
<title>憶翼孫</title>,<text>念汝東閑已發程。亂峰風雪若爲行。身經鳥道疑天近。馬度雲梯㥘地傾。割愛親庭雖強意。回看鄕土可無情。之罘計失南山去。剛被韓公苦喚醒。</text>
<title>山居</title>,<text>貌古身今事不今。山茹芛蕨水抽潛。非灰軒冕飛騰念。奈勝丘園懶拙心。鳥喚林間成頓悟。僧居竹外慣相尋。人嫌地僻吾耽靜。莫恠移棲更入深。</text>
<title>曉行</title>,<text>鷄鳴蓐食問前程。曉色蒼茫天未明。野路縈回霜滿野。邊雲慘惔月臨城。征人去去催歸意。班馬蕭蕭帶別聲。誰識生陽分手處。浿江烟樹遠含情。</text>
<title>秋耕</title>,<text>秋深山澗歲功成。北富南貧捴有營。種樹寧論十年計。力田還事一犂耕。老犍鄰石鞭難動。荒隴多荊鐵亦鳴。莫笑鹿門生理細。黃雲入夏滿車盛。</text>
<title>耕田</title>,<text>雨過前山野麥靑。村村農務趁淸明。芹畦已見鄰人種。藥圃還從倦僕耕。簾外小桃紅錦黦。溪前弱柳綠烟輕。絶知白髮非春事。強把詩篇玩物情。</text>
<title>夜吟</title>,<text>山樓月黑夜沈沈。雲意蒼茫欲作霖。鄰壁暗燈明細火。遠天孤鴈送哀音。衰顔已謝驚秋葉。壯志難回惜落陰。漲臆淸愁無路洗。白頭料理費長吟。</text>
<title>金秀才 雲龍 挽</title>,<text>毁壁欲尤誰執手。天關寥廓鬼門冥。齒當有室身先殀。病未知名藥豈行。疑出望還慈愛慟。撿詩揮涕孔懷情。大靈若解憐東野。南斗祈哀倘再生。</text>
<title>卽事</title>,<text>納納乾坤載我形。窮愁何苦嬲虞卿。踈慵未作蒙貂計。閑適惟聞打麥聲。靑嶂雨過群壑凈。綠陰風定一蟬鳴。修琴檢藥無餘事。不讀仙經卽道經。</text>
<title>更佳亭</title>,<text>白頭重上更佳亭。天雨新晴水滿汀。暝色將花侵卷帙。好風吹竹亂窓欞。春隨客子樽前暮。山向吾人分外靑。歧路可南還可北。舊愁新恨劇繁星。</text>
<title>押秋字</title>,<text>家寒無力不能秋。穫稻沙田未滿牛。風雨儘敎茅屋破。拮据何計雪堂修。笑休齊客冠纓索。貧只馮公劒蒯緱。待得酒香邀並舍。使人皆作醉鄕侯。</text>
<title>遊吹笛㙜</title>,<text>盤中山水最淸幽。四十年前向此遊。白首重來如夢寐。靑溪百轉盡汀洲。桃花過雨霑沙岸。柳絮隨風點玉流。蕭瑟古㙜人上鶴。數聲漁笛動春愁。</text>
<title>野興</title>,<text>萬事塵寰捴謬悠。謾將身世寄淸遊。壯心無復追風馬。老氣還同落草牛。山鳥數來成保社。水雲低度作朋儔。傍人莫笑生涯冷。湖裡猶藏一釣舟。</text>
<title>客中偶吟</title>,<text>踈慵只合卧溪頭。底事鳴鞭作遠遊。病眼昏花渾似霧。暮年衰柳易先秋。浮生一飽眞難得。逆旅三春可自由。昨夜分明千里夢。閑隨𩿨鳥到吳洲。</text>
<title>和李僉知 元善 溪亭申 應壽 韻</title>,<text>文氣能摧十萬羗。何年落筆水雲鄕。溪山潤色烟霞語。形勝勾當玉雪郞。亭廢但留明月在。人歸還與逝川忙。我今欲繼詩仙韻。才盡剛愁滿鬂霜。</text>
<title>送申承旨 濡 之任公山</title>,<text>繁華爭似錦江邊。畫棟朱欄壓水天。紫馬秋風官就此。靑門落日意茫然。淸班暫掇專城養。孝理還蒙異數偏。檜老憶同歌舞地。翠眉低唱海雲仙。</text>
<title>蟻戰</title>,<text>蠻觸鏖糟後。乾坤戰未平。陽秋饒殺氣。楚漢逞驕兵。鷸蚌何當解。風塵不見淸。旋磨亦好勝。列陣勢交爭。牛闘槐安國。輪殷紫塞城。慕羊爭效死。撼樹已忘生。不比愁山重。眞如問鼎輕。戰酣天正午。軍罷雨新晴。惡劇是天意。效尤非物情。天河未挽洗。於蟻嘆丁寧。</text>
<title>淘井</title>,<text>改火知春晩。無禽惻井泓。納汙須蕩滌。流惡激深淸。幾費銀甁瀉。還將玉甃橫。瑩心開水鏡。滿意吸瓊英。漢劒何勞拔。秦泉徹底明。埳鼃難可近。溺狗莫須驚。影入桃花浪。聲含夜雨鳴。尋源勞阿段。减渴喜長卿。自古憂先竭。如今驗大成。坡仙曾夢蝶。一句最多情。</text>
<title>登浮碧樓。次皇華韻。</title>,<text>山圍紅錦幕。水枕碧雲樓。地逈嵐光入。簾踈樹影流。月波金不定。江檻翠常浮。笙鶴來三島。喬松下十洲。傾盃丹液醉。拓戶紫霞收。虹渚昌辰應。鸞書異數稠。塞雲供擧眼。關路入回頭。驥逸蠅還附。鳳唫雀更啾。幸叨文酒席。那識蟪蛄秋。預恐雲泥隔。將詩說勝遊。</text>
<title>練光亭。次皇華韻。</title>,<text>詩人能解道。如練復如空。綠凈新含縠。蒼茫遠飮虹。游魚吹細浪。鳴雨挾豐隆。暝樹千峯暗。孤帆萬里通。時淸逢泰運。客好帶仙風。此席眞良覿。休論月下逢。</text>
<title>平壤送別。次皇華韻。</title>,<text>玉皇香案吏。把詔墨猶新。歷險靑徐海。辭朝紫籞春。文章高地步。練漉見天眞。槐夏時當午。萍逢歲建寅。心肝罄陶寫。山海卽比隣。幾夜燒銀燭。多時對玉人。詩淸凌鮑謝。氣逸壓梁陳。辱贈無由報。惟應勸酒頻。</text>
<title>贈全昌君柳公 廷亮 燕京之行</title>,<text>宇宙浮生晩。桑楡暮景侵。力稀惟杖策。髮短不勝簪。落日登樓眼。中宵戀闕心。玄都花已盡。華表鶴重尋。竹逕幽泉咽。蓑蹊落葉深。漢南空吊古。巷北到如今。隣篴還沾淚。覊棲不煖衾。平生飛動意。蕭瑟短長吟。自恨多年疾。誰憐十日霖。秦樓細烟霧。彭蠡濶胷襟。折位容樗櫟。游藩靠鄧林。山川嗟遠隔。金玉阻芳音。浪迹飄關外。何緣到漢陰。廷憂秦士會。國得晉軍參。拜賜親賢往。離筵夕照臨。公持專對節。我抱獨弦琴。玉樹纔東旆。星軺又北駸。馬驅王氏阪。天入范郞岑。萬柳霜初緊。三叉月幾沉。龝天萬里別。客夜數聲砧。孤竹曾經過。淸風尙起欽。江平流細細。廟古栢森森。四十年前事。蒼茫海北潯。薊門餘夢想。塞路憶嶇嶔。行矣知輕重。歸歟恐滯淫。摻裾情更苦。折柳恨難任。王事身何顧。庭闈念不禁。嚴程愼馳騖。努力保千金。</text>
<title>客裏偶吟</title>,<text>亂後庚申歲。秦中欲暮春。玄都花爛熳。皓首雪紛繽。身事嗟窮露。覊棲積苦辛。生涯四立壁。世路一荒榛。衰颯偏多病。呻吟動一旬。相如空老蜀。王粲未歸秦。落羽殊難振。秋蘭浪自紉。不如尋舊壑。何用問要津。春靜須攀桂。秋深不待蓴。明朝謝簪笏。把釣向江濱。</text>
<title>次北村李公 善復 韻</title>,<text>公本玉皇香案吏。紫淸宮殿艶神仙。淸標露出珊瑚彩。豪氣牢籠粉署賢。宇宙大名高北斗。烟霞秀句滿東天。衙官屈宋眞餘事。塗抹詩書已貫穿。沐浴鳳池遭九五。扶搖鵬海擊三千。夢刀忽覺雲霄逈。製錦頻聞惠化宣。鶴髮潘輿天一畔。葵心魏闕淚雙懸。飄零半世憐蕭瑟。膠㓒平生有業緣。玉樹蒼茫愁更遠。蒹葭衰颯病相纏。日邊蹤迹成寥落。天上官曹幸接連。我困泥塗雲掩月。君如璀璨玉生烟。誰知楚客空吟橘。時爲周郞誤拂絃。切玉靑萍生繡澁。泣魚紅袖欲花燃。磬懸蘇子黃金少。囊倒虞卿白璧鮮。本自無心爭野席。何緣有髮在家禪。斷膓今雨人何許。極目淸江路渺然。披霧只能增戀嫪。登龍無計奉周旋。望中斷續雲猶合。客裏淹留景不延。鴈去遠連秋草外。公來長憶雪山前。遍城桃李絃歌隘。萬戶春風法令蠲。化蜀文翁難出右。彈琴宓子孰爲先。杖藜歎世何如者。洒涕傷時亦有焉。歲晏但存司馬壁。吾衰堪着祖生鞭。生憎竹葉無交分。不耐梅窓坐靜便。物色分留心已領。江山神助目無全。南圖快若登樓豁。西閣那能閉戶堅。月榭風臺君正掃。雪權花政我能專。却回靑眼談離索。更向朱樓爛醉眠。酒話文期聊復爾。錦衾筇杖敢求旃。契深別語何曾出。禮厚行裾動欲牽。天與一時今夕會。雪渾雙鬂故人憐。况兼玉節逢遲暮。俱是金蘭托妙年。鐵索銀鉤新語妙。說雲題月舊痾痊。烹羊正對銷金帳。破浪難期泛玉船。臘破春寒侵短褐。魂隨溪月過幽泉。時危旅泊慚工部。筆老荒凉愧沈佺。潦倒屢騎山簡馬。歌辭須唱薛華筵。不須強作登樓賦。聊復閑吟說劒篇。分手只應千里隔。將詩不必萬人傳。他時化作身千億。處處隨君到酒邊。</text>
<title>奉寄用拙堂主人</title>,<text>蓬萊左股落天東。一帶氷紈熨碧銅。林壑幾年丹桂老。玉峯淸月翠屛空。地靈人傑須爲主。天遣湖山捴乞公。結習三生眞性癖。勾當諸勝已牢籠。堂依松竹輸寒碧。詩說雲霞盡紫紅。白馬灘聲江檻外。綠蕪春色野橋中。遙空獨鳥天機熟。落日孤雲目力窮。花月淸權隨杖屨。棲遅高興倚梧桐。求田海曲由謀拙。操瑟王門本不工。堂構肯虧先故業。蕭踈還有昔賢風。無營只欲歸眞率。甞巧何心學小童。玉節尙緣山未答。海鷗時與夢相同。仙標雪裏瑤㙜鶴。遐想雲間紫塞鴻。已向郊扉存晩計。會須身退竢成功。憶曾倚玉眞非分。勤苦徵文到薄躬。健筆豈能修五鳳。暮年惟媿轉孤蓬。倘蒙分我淸江半。同占烟波作釣翁。</text>
<title>李貳相 尙毅 挽</title>,<text>恭惟名閥冠雲霄。華胄嬋嫣世珥貂。積德歸成賢相國。嘉猷黼黻聖明朝。胷襟彭蠡秋江濶。符彩瑤臺雪鶴翹。戰藝靑春誇玉桂。摛文碧沼擷蘭苕。三塲喫着心何在。一節忠勤鬂已凋。累踐天曹懸水鏡。貳卿台閣邈風標。雲翁接引輸恩欵。柱史謙虛去色驕。七顆隋珠皆特達。大兒鵬海獨扶搖。可憐烟草無窮恨。更哭瑤林第五條。桂樹鸞鳴渾快壻。玉山蘭茁総仙苗。尾書石奮雲仍盛。首頷汾陽緖業遙。百祿平生徵福善。六旬超忽泣瓊瑤。人誰戀德能無涕。我獨懷賢益不聊。曾鎖春坊陪笑語。更從賢督忝同僚。許遊門舘容踈賤。時辱魚書問寂寥。蓮榜幾人猶在世。風燈短夢已殘宵。孤雲暗斷貞陵洞。寒月空明洛水橋。喬木冷烟秋寂寂。驪江歸櫬水迢迢。百年存沒天難問。每見遺文淚自飄。哀輓寫來情不盡。高林爲我送寒飈。</text>
<title>北登單于臺</title>,<text>紫皇神武駕雄才。運撫盈成御九垓。蟻視百王籠宇宙。盃看四海挺風雷。白蠻久絶窺靑海。金鎖長拋卧綠苔。高廟深羞期一洗。春臺至治可重回。誰知鶴塞驚妖祲。枉遣龍池塹劫灰。授甲太宮朝出塞。耀兵三楚右回梅。戈鋋照日天山動。組練連雲地軸廻。兵氣暗連蒼鳥域。威聲遙振白龍堆。沙塲夜靜哀笳咽。瀚海波翻疊皷催。皷下鯨鯢容易致。霜前朝菌已先摧。塵收丹水軍無憗。風落秋山我取材。遠涉層臺終髮外。平臨遙塞北溟隈。蒼烟九點秋毫細。遼海三邊大漠開。天步暫時勞玉趾。翠華容與拂崔嵬。身出玉聲驚辮髮。天回龍虎掃氛埃。普天準擬王無外。拓境應看地有恢。襄野迷塗眞恍惚。瑯瑘騁望亦嬰孩。只緣務外終虗內。錯遣勞師更費財。耀德先王曾有誡。秋風何晩悔輪臺。</text>
<title>杏園</title>,<text>至道澹無營。大方貴無門。朝三怒衆狙。達人譏其惛。多事蕫仙翁。種杏何大繁。寓物不留物。目擊知道存。乃是仙人徒。道貌塵不渾。靑山曲肱卧。白鷗洗心言。甞巧上池水。和緩難窺藩。口絶孔方兄。人栽倚雲根。看花興已闌。綠陰春滿園。入獸不亂羣。鳥耘何足論。金黃坐待價。玉粒無脛奔。桃李自不言。於菟管恩寃。誰能食其外。亦無痎市喧。望腹不待祿。何必食熊蹯。萬事不易此。至樂期不諼。與物本無競。喪我道彌尊。乘化入無窮。何如紫氣軒。</text>
<title>僧臘庭前樹</title>,<text>長松到靑天。世人不知年。無言送萬古。枝籠太始烟。下有碧眼僧。雲卧鳥巢肩。身猶縛禪寂。心已入寥天。疑年使之年。笑指高松枝。樹猶不記春。此僧那得知。甞聞老瞿曇。曠劫無盡時。趙州亦燒過。茅葦出於機。此豈其後身。翛然卧翠微。養雛鶴冲天。種子樹亦大。大千入豪末。不論六合外。甞悶世衆生。沉淪於苦海。人疑形如木。我已定生慧。八千歲爲春。是其所以乃。</text>
<title>烏啼</title>,<text>烏啼復烏啼。自朝恒及暮。霜風錦樹圓。落日靑溪路。啞啞枝上啼。飛飛簾外度。無人識禽言。吉凶誰爲報。</text>
<title>醉贈兒子</title>,<text>五十忽焉至。老蒼誰北數。著書者之乎。知非四十九。閉門藜藋間。懸磬室如斗。朝啖靑松腴。暮喫白墮酒。腹中無一物。心地日杲杲。酣酣宇宙寬。怳怳嵇劉伍。生活太冷淡。南窓時寄傲。居然我道是。靜觀萬物母。泰山輕秋毫。軒冕亦何有。</text>
<title>題外孫李 聖翼 墨竹帖</title>,<text>竹吾甚愛之。苦恨瀟湘遠。一日不可無。每夢江南岸。誰將三昧手。片綠來供眼。對之心亦凉。塵累却踈散。竹窓所以號。憑君不用莞。</text>
<title>鄭參議 瑴 赴京。鎖直未遂郊餞。贈以一詩。</title>,<text>年年灞陵橋。綠楊老不得。不喜秋草色。赤憎春江碧。如何此別離。正値天雨雪。雪高沒錦韉。歸馬骨正折。抱病卧靑綾。白頭心脉脉。脉脉未能別。恨入金樽凸。薊門烟樹寒。怯見玄冬日。不須問歸期。早晩鶯花節。但願作醉侯。寬此遙相憶。</text>
<title>聞崔 正則 凶問</title>,<text>崔乎不得已。於世猶然笑。一見輦轂下。襟韻頗同調。謔浪靑瑣賢。時草西藩詔。大名垂藉藉。餘子仰末照。若爲風塵中。別多會面少。萍蓬落萬里。魚鴈隔海嶠。霖雨誰飯。烟江獨垂釣。薇垣契會圖。夢想見玉貌。一昨疎雨餘。徐子披藜藋。聽說玉樹摧。浮生信難料。涕洒不能收。白頭影相弔。兩崔哭連年。今誰似二妙。萬事水東流。百年夢一覺。埋照死下官。福善理顚倒。嗚呼不重見。西悲一長嘯。</text>
<title>夜虎</title>,<text>盜卧月皎皎。重門無暴客。家中已眠卧。人閑夜寥寂。戾蟲亦何爲。高嘯蒼崖裂。耽耽憑其威。志在欺黃犢。吼時殷其雷。夜半聞風烈。阿段怯尋源。稚子瞿失席。天高月不語。當道勢敦迫。馮婦去已久。陽山盜已急。深之奈若何。嘆我藩籬弱。不寐念防患。中原豺虎窟。誰復守江陵。渡河無害物。老夫無能爲。起坐萬感集。</text>
<title>苦哉行</title>,<text>蒼頡鑄錯何自苦。作一苦字令人苦。人爲苦器苦莫苦。千頭萬緖多辛苦。最是骨肉分離苦。誰人不道此離苦。逖矣西土行役苦。極目南雲夢想苦。念汝戎馬驅馳苦。悶汝旅泊風霜苦。待汝不來秋雨苦。望汝不見秋月苦。夜聞蟋蜶聲聲苦。晝見烟雲色色苦。寒花隔淚何太苦。別葉媒愁又何苦。寢不安席寢時苦。食不忘憂食時苦。苦憶不耐苦。使我心獨苦。苦死飽酸苦。誰更謂茶苦。雖然物極變。甘來或替苦。甘味不長甘。苦亦不每苦。天乎照嗟苦。謂汝愼無苦。東歸免愁苦。與爾同甘苦。</text>
<title>少年樂</title>,<text>樂遊原上長安陌。萬戶垂楊烟漠漠。金羈白馬誰家子。綠幘賣珠眞輕薄。靑春冶遊須及時。赤憎風雨催花落。少年風流輕錦繡。惜客千金重然諾。夜燃紅燭賞繁花。白日朱樓連錦幕。紅叱撥驕花外嘶。十里家家捲珠箔。灞陵春光易浩蕩。大堤兒女多綽約。天津橋上白玉郞。莫惜杖頭黃金錯。白頭紅顔咫尺間。信陵豪貴今寂寞。山市靑帘酒如澠。長安大道平如削。勸君行樂須及時。昨日靑春鬢如鶴。東海桑田眞朝暮。若爲金樽酌未酌。君不見花林下有千歲墳。長夜誰知少年樂。</text>
<title>卧雪</title>,<text>洛陽城東人如玉。家徒四壁衣百結。骨相千歲枯松枝。氣味九江凍死鼈。夜來天雪沒牛目。靑山死瓦坤軸裂。頑雲棲日木怒號。九衢難分織車轍。之人生活太冷淡。身上飢寒此時切。飢寒至骨不我病。肯向朱門炙手熱。赤憎東隣寒乞兒。悲歌繞樑聲不絶。居然萬事付一卧。門掩玄冬忘凜冽。曲肱亦樂我道是。室中生白氷壺澈。誰能飯問死生。我爲不淸作玉雪。倘來浮雲入眼空。此腹可負腰可折。龜寒龍蟄歲已晏。天眼不開老劒咽。他時黃閣亦細事。漢鼎應看賴不缺。氷檗高標海鶴哀。雪與人今兩皎潔。人今不見雪意豪。似天會事戒饕餮。笑矣乎涸陰鄕裏有氷氏。料理炎凉費分別。焉得當年一條氷雪藉以如霞綺。吹洒淸風勵苦節。</text>
<title>戱贈次兒</title>,<text>白也十五觀奇書。心肝五臟皆錦繡。子美九齡咏鳳凰。大名藉藉垂宇宙。如以李杜才之美。捴爲苦吟生太瘦。我家童烏年二六。天上麒麟骨淸秀。謂言書足記姓名。涉獵黃彌不深究。蜿蜿大字滿窓壁。往往便腹瞑淸晝。老父鍾愛摑不得。鵠卯固非越雞伏。兒乎去縱靑冥靶。莫學二郞空白首。</text>
<title>上元月</title>,<text>一年明月今宵多。碧落高湧黃金闕。初疑白蓮浮出龍王宮。又似寶鏡飛入靑雲脚。吳質不眠斫桂樹。玉兎搗藥廣寒殿。望鄕之客白髮低。碧窓佳人紅淚泫。萬井交光月體同。一夜悲歡事千變。老農眞率不解愁。年年占月知豐㐫。而我對月亦何爲。綠酒但醉琉璃鍾。琉璃鍾琥珀濃。金波蟾影照其中。百年三萬六千日。月不落兮樽不空。</text>
<title>戱贈卞上舍 時煥</title>,<text>春王建辰月。隣有卞上舍。朝來見其眉睫間。顔色一似重憂者。無喪而戚憂必讎。借問何爲其然也。答云無所苦。但失所弄馬。馬自巫山雲雨峽。衣繡合置華屋下。騎之西遊長安陌。紫燕驛騮顔色寡。嗚呼林下棄敝帷。優孟一哀安可捨。君不見聖人不問馬。丈夫有淚不輕洒。天地萬物皆一馬。得喪安排任大冶。記憶細故非高賢。君何不馭風。逍遙廣漠野。安知世無燕昭王。千金買骨傾華夏。不用以馬喩馬之非馬。且就杜鵑花下醉玉斝。</text>
<title>戱吟</title>,<text>竹窓子三畒居一窓竹。靑山萬疊流水一曲。魚吾知其能游。鳥吾知其高飛。物物皆知己。魚鳥各天機。滿床書籍經史子集。不知老之將至樂吾之樂。靑篛笠綠簑衣。物外烟波徒爭席爭隈。勖哉歲寒心。白首同所歸。</text>
<title>題雪簑南公夢烏亭</title>,<text>昔公坦腹卧江亭。亭下漁村纔八九。有時烟簑垂釣歸。雲外終南入回首。晬日正値梅花開。座有佳賓樽有酒。相如末至忝華筵。爛醉仍嗔問升斗。玉裂纖歌繞飛樑。錦肆淸詩喧衆口。居然分手各風烟。碧樹無賴鸎求友。珊瑚出枝海已露。大鵬鍛翮風不厚。避世元非邴曼客。埋照還同畢吏部。玉皇悼屈招巫陽。一夕雷電煩下取。靑雲足踏宿昔趼。白日影靜千官後。城東茅宇幸無𧏮。窓竹園花待已久。聞道今年復盍簪。唱和文章皆大手。夢烏淸宴幾甲子。擧盃其能憶辛酉。如吾老氣皷不作。秀句凌雲寧復有。請公無忘江舍時。祝公長享冥靈壽。</text>
<title>偶題</title>,<text>庖羲氏六十四卦象帝先。漆園吏三十三篇蔽於天。異門同調。薪窮火傳。神徂聖伏。道由是昏。回光返照。不昧者存。空階鳥跡。一身乾坤。虛室生白。棐几爐薰。孰主張是。卓彼天君。</text>
<title>丙辰冬鎭倅李 季實 來過</title>,<text>鎭安天安迢遆路。一嶺二嶺間關行。一樽酒今夕會。千里駕故人情。</text>
<title>病裏戱吟</title>,<text>貧且病天所赭。今非昔隱几者。草不除花自謝。世踈棄吾自可。於是焉觀造化。</text>
<title>鳳凰來儀 月課壯元</title>,<text>致象物於六變。感至和之出虛。覺弗爽於作覩。騐要眇之相於。覛游聖之儀庭。想美善之徽音。淑重華之時乘。廸位育於熏琴。足一夔於典樂。光放唐之大章。紛戛搏而合間。藹祖格而獸蹌。而繼也之九成。軼形容之皷舞。有乘風之長離。來蔽日兮天路。絢九苞兮爲儀。覽德輝兮爰臻。寔文明之瑞應。亮有契於翕純。噫飾喜而導和。盖取法於出豫。若跂喙以昭蘇。間槖籥兮自與。肆體達之及物。神動氣而入微。彼躍魚而舞鶴。尙自得乎天機。矧蔑加之盛德。極養春兮函海。宜吳札之止觀。孔忘味於千載。何聖遠而樂崩。寂不聞乎歸昌。罔銜圖而巢閣。但增擊兮高翔。叫重瞳於南疑。益有感於象耕。𨗿歸來兮萬古。鳳不至兮韶無聲。</text>
