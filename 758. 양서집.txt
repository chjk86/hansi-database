<title>翫易齋</title>,<text>梅窻帶皦日。了無纖塵涴。開編對聖贒。肅容警昏惰。覃思俯仰間。疑義何難破。專心三字符。庶幾無大過。</text>
<title>西溪堂四詠</title>,<text>洞天窈而深。林木何森森。常時雲氣暗。朝暮成陽陰。宛在山中央。欲往從何尋。緬懷濂溪翁。永夕聊沈吟。右无極洞山下一道泉。激湍瀉蒼壁。滔滔復混混。晝夜流不息。琮琤雖共聽。活潑誰能識。旨哉鄒魯訓。服膺思無斁。右不舍泉夫道一而已。末學紛多歧。有谷得嘉名。捨此將安之。溪山自流峙。草木遞榮萎。居然好裏面。情境兩相宜。右原道谷峽裏有荒田。荊棘翦不去。殷勤劚株橜。始占寬平處。嘉禾易長畞。生意誰能禦。從玆學先覺。沒齒安吾所。右悟理田</text>
<title>次曺汝益 友仁 韻 三首</title>,<text>半世竆途仗友生。邇來江渭兩關情。風塵相識知多少。只認容顔不辨名。閒愁自是惱畸人。解引詩斑入鬢新。屈指別離今幾載。小園梅綻又靑春。㘅命南來九月初。春深鄕路未巾車。一生堪笑身謀拙。萬事空搔髩髮疎。北極此時憂旰食。南民幾日樂安居。美人不見惟明月。獨夜開窻對碧虛。</text>
<title>次金夢村 睟 玉山相和韻</title>,<text>每欲驅愁去。春來又不除。城池經火後。民物化蟲餘。案有關心。家無繫足書。梅花紫玉洞。行擬策疲驢。</text>
<title>又次夢村旅館書懷韻 二首</title>,<text>日晩孤城生淡烟。村蹊草色燒痕邊。已看白雪消巖谷。誰翦黃茅墾野田。千里失羣同旅鴈。百年多病等寒蟬。開窻絶愛蒼髥叟。閱盡風霜尙凜然。節序無端逼禁烟。南冠心在斗杓邊。溪楊颭帶風微岸。野菜生香雨潤田。飄落政如離塞鴈。淸凉長羨抱柯蟬。不堪吟斷回腸苦。莫道潸然是偶然。</text>
<title>次興海板上韻</title>,<text>望裏溪沙白耀鹽。淸流爭似長官廉。一簾疎雨風生砌。時有梅香入短簷。</text>
<title>謹步夢村韻。呈弼雲大人。李相國恒福。</title>,<text>那堪百慮寸腸盈。旅館無悰歎獨惸。聞說江頭魚網設。不辭郊外馬鞭鳴。將軍得雋張髥笑。牙校傾盂舚舌驚。斫膾此間風味足。莫敎官酒強三行。附和金鱗擲網綠尊盈。壓倒經年客意惸。投刃未容肌雪落。登盤先已腹䨓鳴。薑新蔥白饞涎下。膾嫰羹香老眼驚。此興秖今應不淺。風流孰似渼陂行。弼雲滿尺金鱗入手盈。耽看聊足破惸惸。切之爲膾銀刀落。和以作羹鼎水鳴。築石放來方目擊。翻身跳去卻心驚。季鷹不禁鱸魚興。豈待秋風理我行。夢村</text>
<title>再和</title>,<text>愛此春江綠漲盈。披襟暇日暢幽惸。脩鱗躍網金花閃。紫鬣翻灘玉玦鳴。水面爭拈漁子樂。沙頭亂擲渚禽驚。貪觀忘卻山西雨。郵吏持蓑謾促行。</text>
<title>昨夕伏承峻拒之命。不勝悚然。今此錄呈。極知煩濫。冀燕坐無聊。用爲囅然之資耳。三首。</title>,<text>夢回窻外鵲査査。晩出槐庭看落花。千里美人長在眼。今宵其柰月明何。身同驚鵲未安棲。一別園林舊路迷。入夜枝頭風力勁。更堪霜露曉凄凄。寒窻吟到月華明。誰會今宵獨坐情。一落塵中頭已白。年來剛恨不逃名。附和 三首○弼雲臥聞驚鵲鬪孤査。睡後餘痕襯眼霞。忽有小奚傳好語。新詩一一似陰何。春來空館怨孤棲。一別家山夢亦迷。無限客懷仍不寐。曉庭風雨又凄凄。行雲欺月遞微明。花露凄淸惱客情。筭到一生憂畏事。百年辛苦坐虛名。小絶猶或可爲。長律尤所益厭。依韻送款。以結罷塲。年少推鋒氣已盈。欲將豪縱壓寒惸。騷壇愧我旗先仆。詩壘看君鼓屢鳴。吳楚銳師天下壯。條侯堅壁夜來驚。不辭軹道勤㘅璧。好向春風奏凱行。</text>
<title>疊前韻。上夢村大人。</title>,<text>蓬萊江上別仙槎。夢裏麟袍映紫霞。花落海門春又老。玉人消息近如何。春回故國野花明。鬱律山含萬古情。匹馬逝將尋紫玉。溪臺淸絶舊聞名。</text>
<title>追次夢村，弼雲兩大人韻。是時。出在淸河興海邑。</title>,<text>薄晩憑危堞。荒村起淡烟。林風飄杏雪。溪雨濕苔錢。髩爲思親改。軀緣許國捐。孤吟空吊影。人事日蕭然。</text>
<title>憶渚翁 權上舍旭</title>,<text>乾坤雙眼大。四海孰英雄。細酌梅邊月。淸吟竹下風。愛山兼愛水。憂道不憂竆。語及干戈際。撐膓摠是忠。</text>
<title>用雄字韻。有懷渚翁。</title>,<text>渚老腰間劒。龍鳴半夜雄。翻芒騰紫電。噓氣鼓長風。只是遭逢晩。休言命道竆。誅蛟行有日。男子貴輸忠。</text>
<title>次夢村從字韻</title>,<text>水遠山長失遡從。春風愁倚曲欄東。白雲多事飛天末。樓上消魂是狄公。苦憶庭闈未得從。傷心江水亦流東。登樓極望寒生眼。縹緲雲烟隔八公。齊民咨怨豈無從。杼柚皆空大小東。寄語轅門橫槊客。撫摩殘卒在淸公。疊盈字韻。喩以戰呈弼雲。一鼓三軍氣色盈。爭鋒撫劒絶愁惸。攻斯略地猶無戰。飛則衝天但不鳴。晉鶴唳來秦卒走。楚歌聲裏項王驚。仁人所至誰能敵。鄭伯輸平捲甲行。夢村多君乘勝善持盈。數日鞱兵貸寡惸。忽有飛衝樓上舞。誰將鼓角坎中鳴。兼程已訝從天下。擣腋方看擊地驚。三箭會須歌競病。一章能洗萬牙行。弼雲</text>
<title>用前韻。上弼雲大人 二首。</title>,<text>哦詩無賴錦囊盈。苦語還慚似寡惸。白雪元非俚曲和。洪鐘肯爲寸筳鳴。江城雨過春雲媚。池閣花飛午睡驚。如此風光付寂寞。東君應怪使華行。㘅璧從他傍路盈。休兵聊復吊孤惸。雲間屹屹看城壯。壁裏蕭蕭聽馬鳴。不戰雄威人自挫。伐謀神略衆皆驚。遙知叔子閒無事。白日轅門緩帶行。</text>
<title>呈梅湖令公</title>,<text>淸絶亭中韞藉人。琴書計活未全貧。將身已脫紛華境。屛跡甘投寂寞濱。松際雲開山展畫。波心風細水生鱗。此間仁智宜同樂。良覿他時倘有因。</text>
<title>呈鄭仁甫 榮後</title>,<text>日日中盤薦水梭。墻頭時復濁醪過。吟邊自覺機心息。靜裏渾無俗事挐。纔向梅庭迎皓月。還從沙渚泛枯槎。淸遊到底供閒趣。何必天仙在玉河。</text>
<title>次玄風客舍韻</title>,<text>萬事悠悠鬢已新。流光不肯貸愁人。雪殘梅塢淸香動。又是江南第一春。</text>
<title>次夢村月城韻 二首</title>,<text>山光濃好淡還宜。獨立無言閱幾時。樹老星臺留古跡。春催詞客有新詩。殘碑剝落龜趺側。廢寺荒凉鴈㙮危。玄鶴不來仙已遠。琴松亭畔曉風吹。右金鰲奇勝古樹査牙老榦蒼。月城西畔水雲黃。寒郊客問前朝事。異蹟人傳脫解王。金櫝已隨鷄響滅。錦苔猶帶石痕荒。相承三姓今安在。仙李春風日載陽。右鷄林靈異</text>
<title>將發京行。宋上舍 福基。送江魚二尾。兼寄近體一首。次以謝之。</title>,<text>雙鯉魚中書一束。竆途方覺見交情。多君酒陣能摧敵。愧我騷壇未主盟。蕉鹿功名悲末路。詩書事業負昇平。征車欲駐還脂轄。只爲佳期阻玉京。</text>
<title>南好禮丈求詩甚懇。患酲強吟 三首。</title>,<text>松影參差蔭小亭。日長無客叩巖扃。望中多思靑山在。不待招邀自滿庭。幽居眞樂在無營。高臥林泉白髮明。日夕松臺佳眺迥。靑山如畫淡雲生。東郭生涯南阮家。門前流水帶平沙。琴書一室陶眞趣。靜裏乾坤歲月賖。</text>
<title>書懷。寄洪恭甫。</title>,<text>秋氣集金井。碧梧初經雨。誰將好月色。散入扶疎樹。幽人不成坐。倚遍高樓柱。所思杳烟水。千里隔眉宇。莎鷄泣空壁。塞鴈鳴寒浦。物華驚晼晩。良宵歎虛度。我欲掇瑤草。佳會何時赴。常恐霜風吹。馨香手中故。</text>
<title>用前韻。寄權樂而。</title>,<text>世道入長笑。翻覆成雲雨。蘭交在我懷。皎若三珠樹。珍材尙草萊。誰信明堂柱。淸風滿素襟。明月照玉宇。如何洞庭葉。分散瀟湘浦。離愁每醉心。永日難可度。芳盟結歲暮。匹馬吾將赴。勖君靑松心。霜雪長如故。</text>
<title>無題 三首</title>,<text>夢踏南雲去路迷。憶君無夜不悲啼。簷間午鵲査査語。起向垂楊聽馬嘶。笑整金釵玉貌嬌。綠窻香霧淡秋宵。藍橋枉結平生約。剛恨三淸鶴駕遙。塞鴈來時獨斷魂。半窻微月又黃昏。郞君不信相思苦。看取紅牋淚濕痕。</text>
<title>次洪童子韻。示座中。時在山陰。</title>,<text>江涵秋影寒。峯帶落霞丹。晩向蘋風起。灘聲滿畫欄。庭篠玉生寒。崖楓錦讓丹。江流淸可挹。騷客倚朱欄。</text>
<title>次李玉山金道谷韻。呈山陰使君。</title>,<text>心事菊松竹。生涯琴鶴書。仁看河渡虎。淸信壁懸魚。江閣寫經罷。荷池洗硯餘。官閒多道氣。鷗鷺莫相疎。山館開靑眼。襟期夙昔親。盃中無俗累。腳底有陽春。花近如迎客。鷗來不怕人。憑欄吟抵夜。凉月照綸巾。</text>
<title>憶權樂而 在永川作</title>,<text>秋風歸計負雲山。王事驅馳幾日閒。夢入靑巖拚勝賞。小池依舊晩松寒。</text>
<title>次弼雲韻</title>,<text>夢趨彤闕廁鵷班。萬壽歡聲溢百官。仙仗隊分階上下。御爐香裊殿中間。祥飈乍動龍旂閃。瑞旭初昇鶴駕還。覺後此身天一角。五雲遙隔萬重山。附原韻 千秋節夜。獨坐悲吟。示三從事。疇昔玆辰忝賀班。垂樓萬幕擁千官。香飄鵲尾霏微裏。日繞龍鱗紫翠間。拜首禮嚴旗影靜。呼嵩祝罷佩聲還。天涯此夜孤臣泣。古戍無人月滿山。</text>
<title>夜坐書懷呈尹迎慰使</title>,<text>世事入危涕。蒼天空自高。江雲連睥睨。海氣雜腥臊。書劒身千里。風霜髩二毛。呼燈坐鷄曉。誰會我心勞。</text>
<title>密陽留站與王洪和</title>,<text>又是南冠壯髮凋。客窻枯葉聽蕭蕭。風雲萬里懷緜邈。星斗三更夜寂寥。愴古不堪城郭變。別君其柰道途遙。歸來須趁梅花節。拭目欣看海霧消。</text>
<title>南原暮秋月夜水林亭。醉中呼韻。其時相會者。余及一從事金公尙容。本道都事黃公克中。守令則金靈光尙寯，李長城貴，洪玉果堯佐。前銜則斯文楊正郞士衡，高益山成厚也。餘不殫記。</title>,<text>偶然乘興入壺天。天宇澄明月蘸川。一陣凉風吹熱耳。歌聲宛在彩雲邊。</text>
<title>金公昌遠在玉堂。以書來問。作詩謝之。兼示金而晦。</title>,<text>控鶴仙蹤杳莫尋。玉皇宮闕五雲深。終宵悵望三淸路。月下唯聞環佩音。</text>
<title>輓權舍人 盺 叔節</title>,<text>蘭雪襟懷錦繡心。炯然符彩照詞林。鑾坡永夕輸情密。鶴禁三秋托契深。可惜重泉埋玉樹。更誰流水奏瑤琴。伽山片札依然在。遡立悲風涕不禁。</text>
<title>輓金昌原 復一</title>,<text>贒路纔通百里間。巖廊終恨未峩冠。一生皎潔冰霜節。半世精剛鐵石肝。循吏有聲名可久。吉人無福命何慳。凄凉三郡遺碑在。誦德民應墮淚看。</text>
<title>輓金柏巖 玏</title>,<text>兼金聲價擅南中。白首朝端任匪躬。棠茇政淸稀雀鼠。柏臺風凜肅鵷鴻。分符嶺海名何損。斂跡邱園望益隆。惆悵文星今晦彩。天涯題輓淚無竆。</text>
<title>雨中書懷</title>,<text>朝有東西黨。臣無社稷憂。賊來誰敢禦。民散莫能收。棄鎭爲良筭。全身作勝謀。乾坤正氣盡。回首可堪羞。</text>
<title>寬谷八景</title>,<text>夭矯奇形宛在淵。休將神物視頑然。南山昨夜䨓聲隱。卻訝乘雲上九天。右臥龍巖藏六多年伏水湄。文明嘉瑞世誰知。雨餘斑蘚羅成點。宛爾神疇出洛時。右伏龜臺林杪輕盈抹翠微。細和風縷入柴扉。一床相伴琴書宿。還向天衢自在飛。右宿雲寮碧落雲收桂影淸。一軒吟弄到三更。都無纖滓來相翳。方寸冰輪較孰明。右邀月軒同生天一各西東。晝夜滔滔自不竆。流到山南終合派。沛然千里好朝宗。右兩派溪疊巘高低一樣靑。重遮勢若畫屛形。坤靈恐洩山家景。收護風烟鎖作扃。右三疊山霜後金英滿砌香。幽居契活富侯王。貪看爲有凌寒節。不獨坤裳正色黃。右千䕺菊彌山蒼翠勢昂霄。甲老龍鱗歲月遙。人世亭亭知有幾。喜看脩榦十千饒。右萬株松</text>
<title>省吾堂八景</title>,<text>高人元不屑金籯。千軸牙籤滿架橫。知有壁間騰寶氣。夜來雲漢倍分明。右藏書樓童蒙求我我非求。新構茅簷碧沼頭。剗卻土墻開竹牖。一輪明月燭深幽。右養蒙齋開軒日日對仙姿。別有奇觀獨自知。山雨晩來翻翠盖。明珠亂瀉碧琉璃。右賞蓮軒雲骨盤陀掌㨾平。水烟蒸濕綠苔生。一蓑微雨持竿坐。閒看纖鱗自在行。右釣魚磯庭梧葉落夜寒多。一鏡澄明受月華。坐看轆轤分碧去。卻驚文甃碎金波。右汲月井築土庭除數尺崇。每從朝暮望蔥蘢。白雲多事舒還卷。千疊無言意萬重。右望山臺爲愛柔莖抱鐵膓。栽培要待九秋霜。寒英不學淵明採。終日巡簷嗅晩香。右種菊塢數畞春光已十分。抽芽翻葆自欣欣。靜中愛看靈苗長。日喚園丁理穢勤。右栽藥圃</text>
<title>天柱洞巖上。次金士述韻。</title>,<text>濯足溪邊共解衣。雲蘿深處俗人稀。陶然醉臥蒼巖上。閒背斜陽信馬歸。</text>
<title>聚勝亭。呼韻 三首。</title>,<text>吟倚層巖藉綠苔。蒼崖曲處水縈回。洗鐺爲乞前村火。苦待漁人午不來。雲山淸約與僧期。絶愛奇巖矗水湄。呵護坤靈應有待。藏修何日結茅茨。松下澄潭鏡樣平。偸春殘萼背巖明。倚酣嘯傲蒼崖上。何處孤村一笛橫。</text>
<title>鶻巖醉詠 二首</title>,<text>吟到西山夕照紅。醉來詩興浩無竆。蘇郊前日游觀勝。都在高巖一望中。春歸山麓覓殘紅。醉倚蒼巖望不竆。薄暮炊烟迷遠近。萬家村落有無中。</text>
<title>雨後賞春</title>,<text>小梅香濕雪飄零。屋後晴嵐晩更靑。烟草剩添今日色。雲山欲變舊時形。風梳岸柳搖金線。水激巖泉殷石屛。會得三春無限景。向來愁醉一朝醒。</text>
<title>呈李淸溪</title>,<text>江路蛇穿掛石矼。白雲深處吠靈尨。蒼松盖偃淵明逕。遠峀眉橫謝眺窻。露浥砌蛩鳴喞喞。風欺燈焰照幢幢。淸談喜博良宵興。靜聽林間落暗淙。</text>
<title>別權士重 任</title>,<text>天涯寥落半年別。兩地幾含雲樹情。挑燈共作客中話。杖劒獨登湖上程。蹇驢暮蹶石磴滑。積雪曉寒裘稜生。臨歧忍說遠行苦。腸斷征鴻鳴一聲。</text>
<title>涵碧亭。次韻 四首。</title>,<text>林間好鳥語頻頻。強起吟翁出水濱。時序正當三月候。風烟堪賞一年春。花明曲沼游魚婢。沙暖芳洲落鴈賓。朋酒留連山忽暝。不妨蟾魄夜來新。右春高堂晴日酒行頻。楊柳輕風動澗濱。峯聳白雲長帶晩。庭開紅藥巧偸春。閒中得意經朝暮。醉裏忘形孰主賓。留住嬌鶯啼近岸。姑敎濃綠護墻新。右夏令節追歡笑語頻。回塘南畔小溪濱。巖楓葉嫰風霜曉。籬菊香浮麴米春。悅目雲山如媚我。多情絃索解留賓。澆腸莫厭終宵醉。時事那堪逐日新。右秋杖屨偸閒獨往頻。悄無車馬鬧池濱。冰糚水岸溪鋪玉。雪壓墻梅臘帶春。當戶碧山常作主。透簾明月自來賓。年華送盡吟哦裏。不覺詩斑上鬢新。右冬</text>
<title>春日書懷。示汝益。</title>,<text>山帶朝曦蘸水湄。爲憐嵐翠閉窻遲。無情野馬迷詩眼。有意林禽勸酒巵。春色不曾分彼此。蛙鳴宛似管公私。撩人景物牽羇思。瞻望飛雲獨立時。</text>
<title>代別坐舅氏。次具柏潭 鳳齡 韻 二首。</title>,<text>蔥肆歸來結數椽。半生槐國夢蘧然。脅肩鄙態羞流俗。洗耳高風揖古先。晴野草連黃犢外。暮塘烟抹綠楊邊。三春不省吟中過。晩節詩竆是浪仙。早將牙筆弄如椽。鳴佩朝端氣肅然。白簡遺蹤千載後。靑錢高選萬人先。書筵暫撤西淸裏。使盖遙翻北斗邊。佇見東還衣錦日。一邦加額擬神仙。</text>
<title>送洪兄赴明川任</title>,<text>牽袂離亭酒數巡。欲陳邊事膽輪囷。二千里外分憂客。三十年前旅宦身。理劇縱云須霹靂。辭親其柰曠昏晨。鐵關回首飛雲杳。想得停車掩涕頻。</text>
<title>龍宮倅來涵碧亭。有病催行駕。去後錄呈。</title>,<text>爲撤忙衙訪索居。斜陽天末斂輝初。藤牀暫接靑靑佩。蕨嶺旋催孑孑旟。露裛池荷香馥郁。月明庭柳影扶疎。此間淸景宜同賞。其柰幽愁撥不除。</text>
<title>次鄭伯兪 允諧 韻</title>,<text>彩鵲鳴簷報好音。尺書傳處喜難禁。停雲縱抱睽離恨。淡水猶存宿昔心。千里湖山勞遠夢。百年天地入長吟。陽春獨奏無人和。明月多情照素琴。</text>
<title>天只生辰。待醴泉。人不至。阻水翌日始到。</title>,<text>慈顔生日喜兼悲。政是烏雛反哺時。兄設糍糕供旨味。弟斟秋露獻深巵。自慚小子醻恩未。剛恨南鄕遣使遲。盡日山程頻送目。望中人馬儘堪疑。</text>
<title>卽事</title>,<text>無風嵐翠自飄氛。晴野農歌隔岸聞。庭草細連階草遍。樓陰巧與樹陰分。魚侵荷盖攲還定。鳥蹴楊花落更紛。欲向芳洲成步屧。碧天紅日忽西曛。</text>
<title>次先祖益齋杏花韻</title>,<text>尋芳忘卻日斜西。喜見繁英映小堤。露洗粉容閒綴玉。風欺香雪巧粘泥。遊蜂採去纖腰重。稺女簪來寶髻低。多事三春淸興足。一罇花下莫辭攜。</text>
<title>季春。訪月城古蹟 三首。○辛卯</title>,<text>江流嗚咽解傷心。往事微茫底處尋。亡國遺痕餘鮑石。興王奇蹟有鷄林。草花宛爾綾羅色。禽鳥依然管籥音。獨立鳳臺怊悵久。萬家砧杵暮烟沈。五陵春晩草芊芊。萬古英雄鳥過邊。螭陛摧殘多臥水。龜趺剝落盡埋田。城頹半月唯存址。臺古瞻星不記年。欲問瓢巖無覓處。夕陽延佇意茫然。舊苑荒林噪亂鴉。流沙江口夕陽斜。行人尙識將軍墓。野老猶傳學士家。鰲岳烟霞糚霽色。鳳臺花柳媚春華。凄凉玉笛千年曲。吹起閒愁一倍加。</text>
<title>避亂書懷</title>,<text>慘目山河殺氣森。焚林難見擇棲禽。一身奔走愁纏臆。萬事艱關淚灑襟。西塞有雲空入望。南天無鴈可傳音。當年老杜夔州抱。試向今朝孰淺深。</text>
<title>在陣所書懷。後因唐策士索詩。書此以贈。</title>,<text>宸極推誠上格天。王師來到海東堧。箕城已報腥塵滅。漢邸行看虜首懸。周土遺民欣再活。唐家宏業慶重綿。終南不改千年色。佇望西方翠駕旋。</text>
<title>庶從兄性愛花草。扁其堂曰守拙。以韻寄余。和之。</title>,<text>聞道林園野趣長。紅塵那得染荷裳。庭花次第開新艶。階篠參差引晩凉。池草此時勞遠夢。角巾何日理歸裝。幽懷欲說無人共。風雨燈前獨坐床。</text>
<title>次曺汝益梅湖亭韻</title>,<text>亭倚芳林近鳥巢。暮年邱壑謝簪袍。棲遲衡泌何嫌窶。應接風烟不覺饕。竹下嘯懷偏激烈。梅邊吟興更淸高。琴書一室全吾樂。身世還如處士陶。</text>
<title>呈吳府尹</title>,<text>朱顔白髮望如仙。壺裏方知別有天。雪嶂高低圍遠野。雲林隱約護晴川。田園勝事長今日。梅柳佳辰又一年。共說德星相聚處。風流宜向畫圖傳。</text>
<title>秋日書懷</title>,<text>顒望腸堪斷。關河信不通。雲山千點外。鴻鴈數聲中。木落秋容薄。亭空夕照紅。聊將一壺酒。斟對菊花䕺。</text>
<title>次李希實 伯英 韻</title>,<text>油盡殘燈暗。烟籠小院深。一牀孤卧客。千里未歸心。雪落風敲竹。窻明月吐林。羇愁無可柰。謾作越人吟。</text>
<title>梨亭望秋</title>,<text>晴夕高亭望。西風一首詩。孤村黃葉裏。蕭寺暮鍾時。鳥度長郊倦。雲歸遠峀遲。三秋看又過。辜負故人期。</text>
<title>除夕。次金士述韻。</title>,<text>今夕知何夕。殘燈遠客情。村儺依舊態。鄰爆動新聲。臘逐竆陰盡。春隨積雨生。逢君佳話處。滿酌紫霞罌。</text>
<title>華陽洞</title>,<text>景物牽幽興。停驂坐水隈。巖奇炯似玉。潭淨綠如苔。崖雪春猶在。林嵐午未開。路竆樵斧絶。松檜亂成堆。</text>
<title>玉山亭</title>,<text>淨界山川秀。飛簷架碧虛。自知機事息。還喜俗人疎。境僻唯聞鳥。潭深可數魚。晴窻風日好。秣馬更躕躇。</text>
<title>寄金而晦</title>,<text>旅榻西風起。殘溪送晩聲。悲凉千里別。交契百年情。濺淚眸生冷。添愁髮欲明。秋鴻與社燕。何日好相迎。</text>
<title>留別徐年兄景推</title>,<text>末契滔滔者。多君斷斷然。衡融欣托契。甫白豈論年。未共三冬學。旋催萬里鞭。今宵眞可惜。臨別更留連。</text>
<title>贈僧</title>,<text>茶鉢生涯淡。巖棲閱幾蓂。自無塵裏夢。常喚靜中惺。呪水蒼龍降。談經白鹿聽。禪枝明月吐。相對爽襟靈。</text>
<title>送洪擇精</title>,<text>愛子多高義。揮鋤可擲金。蓬麻交已密。款段屢相尋。征旆兼春送。離愁與病侵。不知明月夜。誰復聽瑤琴。</text>
<title>聚勝亭醉吟 二首</title>,<text>翠壁圍平野。登臨眺望通。鳥歸山影裏。人語水聲中。嫰綠嬌淸晝。殘紅怨晩風。村醪已報熟。何必覓新豐。步屧東郊晩。沿崖線路通。烟霞千嶂裏。花柳一谿中。境僻疑逃世。臺高訝御風。哦詩知幾首。一一壓安豐。</text>
<title>避倭亂棲高寺。登嶺有感。六首。</title>,<text>聞道扶桑賊。長驅渡獺津。湖西是我土。堂北有慈親。倉猝難持葚。倉皇獨竄身。干戈脩路阻。欲去恨無因。鶴髮西州遠。來遊曠省晨。那堪喪亂禍。正値別離辰。死作煩寃鬼。生爲不孝人。欲飛無羽翼。瞻望謾傷神。念亂長垂淚。羇遊欲白頭。嶺雲遮望眼。階雨碎離愁。邊圉無良將。巖廊不遠謀。王靈知不振。寧學赴湘流。命矣知無柰。天乎歎不辰。山河帶慘色。草木染腥塵。湖外雙魚杳。腰間一劒親。終宵憂戰伐。肝膽自輪囷。戎馬湖關路。連雲殺氣多。塞鴻驚失序。荊樹亂飄花。骨肉情如許。兵戈恨柰何。陟岡無限意。終日涕滂沱。兵革身奔散。天涯憶弟昆。雙眸萬行淚。一夕九升魂。道路豺狼沸。風塵日月昏。憑高空悵望。何處是鴒原。</text>
<title>初秋雨中書懷 壬子</title>,<text>急雨暮蕭蕭。村氓夜語囂。纔看漂短梗。忽訝失長橋。草木離披甚。黿鼉出沒驕。天心難可度。黽默坐終朝。</text>
<title>次成同年密陽府伯則行韻</title>,<text>東閣梅花發。春風又一年。容顔驚老大。事業笑迍邅。影滯南雲外。心懸北斗邊。夜深山雨下。官况轉蕭然。</text>
<title>贈同年尹隆吉 時隆吉復職</title>,<text>李白辭京國。楊朱泣路歧。萍蓬千里別。雲樹幾年思。得失須看馬。行藏莫問龜。相逢俱有淚。雙鬢已成絲。</text>
<title>夏。次副使頒詔紀勝韻。二首○辛酉</title>,<text>玉節映彤雲。風飄仙樂聞。鴻恩覃日出。鸞誥自天分。瑞彩騰南閣。歡聲聳北軍。昂昂雙海鶴。方信出鷄羣。鸞馭日邊來。郊頭彩仗開。張槎堪伯仲。陸槖是輿臺。坐覺和風暢。方知泰運回。東民涵聖德。爭詠北山萊。</text>
<title>敬次沈一松 喜壽 韻</title>,<text>自笑嶔崎客。曾叨玉笋班。身投滄海口。夢遶彩雲間。嘹唳聞臯鶴。孤高仰雪山。詩來增感激。三復解愁顔。附原韻三年贒太守。江海隔鵷班。吏幹居人右。詩名滿世間。丹忠坐黃閣。白首戀靑山。後會知何處。淸尊一破顔。</text>
<title>分韻得柳字</title>,<text>柴門對碧山。盡日無人叩。中宵月獨來。照我窻前柳。病裏聞春還。年光恐虛負。日午強扶筇。吟傍溪邊柳。</text>
<title>秋日偶吟。八首。</title>,<text>斜陽隱碧樹。睡鴨倚寒浦。一抹炊烟隔。孤村乍有無。蛩咽寒階草。蛛絲小院梅。多情離塞鴈。叫月向南回。薄晩棲鴉促。扶筇望遠林。一聲牛背笛。芳草綠烟深。谷鳥鳴沙岸。松陰滿水亭。夕陽看漸沒。回首暮山靑。惆悵三秋暮。鄕關道路悠。隔鄰何處笛。明月獨憑樓。院靜秋光冷。庭空樹影迷。翛然驚倦夢。啼鳥午窻西。風色蕭蕭暮。疎林宿鳥還。溪雲拖暝雨。飄落失前山。野廣人歸遠。天長鴈字迷。扶筇吟獨立。衰柳映寒溪。</text>
<title>迎豐途中</title>,<text>草露午未晞。峽深行人少。無端倦夢驚。何處一聲鳥。</text>
<title>與李希實。棲望月。戲擊小磬。聲未終。作五言一絶。</title>,<text>古寺疎鐘動。孤村起暮烟。高樓登望處。淸興正悠然。牀殷疎鐘動。階寒白雪堆。胡僧推戶出。山色送靑來。日晏雲初起。庭空人不行。山前知有寺。風送暗鐘聲。山靄棲林杪。溪雲入檻隈。悲鳴雙去鴈。遙帶夕陽回。日晩樵童返。烟消古殿空。長風吹小磬。搖落白雲中。簷影重重落。林鴉點點還。疎松寒嶂裏。淸磬白雲端。日暮風吹樹。天寒雪滿山。高樓吟一望。松際白雲閒。</text>
<title>春日。與希實和。</title>,<text>草色烟和綠。山容錦奪紅。池亭春雨霽。嵐翠午濛濛。</text>
<title>香奩體</title>,<text>不語關心事。看蓂待後期。三春花易老。腸斷子規時。</text>
<title>觴詠亭。次李體察使贈主人韻。二首。</title>,<text>觴詠風流說右軍。竹林今復見吾君。草亭瀟灑方塘淨。長對靑山不掩門。江湖淸賞屬詩家。把酒看山古意多。自笑風塵成底事。向來斑鬢已全皤。</text>
<title>次友人韻</title>,<text>絶域霜飛早。離鴻叫遠空。光陰詩句裏。身世路歧中。隴水悲難歇。秦雲望不竆。寒林與衰髩。蕭颯共秋風。</text>
<title>送進香使柳知事老泉年兄 時二帝相繼賓天</title>,<text>遼左頻傳札。皇家不造時。烏號方帶痛。丹雀又㘅悲。北極星辰遠。東隅道路遲。王儀須及物。使事敢愆期。忠信眞無敵。贒勞自不疲。定應神保護。何用藥扶持。風雪迷沙塞。旌旗滿鴨湄。心期誰與托。腰下劒差差。</text>
<title>公赴京。未幾。以事貶蔚山府使。俄以特命。有是行。時遼陽路梗。由水路而去。竣事東還。遭風渰死。可哀也已。</title>,<text>纔回西軫反南遷。又復㘅書向日邊。高秩縱宜膺妙簡。遠遊堪歎在衰年。喬山慘惔風號木。祕殿凄凉月帶烟。坐念此行歡緖少。况聞遼塞尙戈鋋。</text>
<title>村居。秋日書懷。</title>,<text>中年探勝遠遊多。此日竆廬柰病何。每憶湖堂三日會。月明船上按鼙婆。與琵琶。音義同。</text>
<title>暮秋。龍華道中。</title>,<text>華岳烟霞夙契成。嶺雲溪鳥好相迎。蒼巖錯落千般巧。白石盤陀十里平。誰遣楓林霜後染。愛看文錦水中明。夕陽淸磬穿雲壑。宛聽仙翁鐵笛聲。</text>
<title>東峯霽月</title>,<text>巖阿小雨歇。暮靄收林坰。嬋娟黃金餠。輾上蒼玉屛。梅邊最奇絶。水面偏淸泠。對影作三人。遙夜共忘形。</text>
<title>小店炊烟</title>,<text>小店不成村。桑麻翳䕺薄。蒼烟迷遠近。匹練鋪墟落。隨風細盈盈。帶雨輕漠漠。朝昏展奇畫。催我新詩作。</text>
<title>南崖賞楓</title>,<text>巖溪上有楓。密葉雕堪翫。商風一披拂。蜀錦俄燦爛。霞光映酒罇。茜彩明詩案。莫敎靑女飛。留作閒中玩。</text>
<title>北岳呼鷹</title>,<text>山梁錦雉肥。草頭飛鷹快。俄看霹靂忙。忽驚毛雨灑。奔波費招呼。逬伏依林芮。日夕始臂來。意氣增勉厲。</text>
<title>溪岸躑躅</title>,<text>繁英殿晩春。紅白如相爭。照耀岸東西。十里溪流明。錦障笑齊奴。霞標懷赤城。怳然坐屛間。此樂浩難名。</text>
<title>園林紅紫</title>,<text>幽人理花塢。滿園皆嘉植。各占次第春。交開紅白色。含風細送香。泣露嬌無力。鎭日領繁華。巡簷吟得得。</text>
<title>淸溪放鴨</title>,<text>溪水深紺寒。細雨迷芳渚。臨流放彩鴨。弄影何容與。穿蘋出復沒。趁魚來又去。宛在波中央。霧深迷處所。</text>
<title>島磯釣魚</title>,<text>巉巖小島峙。溪柳靑依依。幽人曳寒繭。日夕披蓑衣。磯頭玉尺碎。沙觜銀梭飛。烹炰風味足。不羨駝蹄肥。</text>
<title>春在漢陽書懷 辛酉</title>,<text>落日樓頭坐不歸。擡眸貪看鳥雙飛。故山花柳今應好。何事紅塵未拂衣。</text>
<title>重九日。次朴景施韻。三首。</title>,<text>膓斷秋天又夕陽。哀鴻聲入楚雲長。人情到老偏多感。今夕何辭飮一觴。靑山如畫媚斜陽。碧澗叉流燕尾長。諧笑向闌詩思湧。好風吹月印淸觴。人情從古愛重陽。政爲秋山景趣長。薄暮欲歸新月白。更臨溪水倒瓊觴。</text>
<title>佐關北幕時。與巡相。步出衙後山麓。藉草小酌。三首。</title>,<text>公庭吏退夕陽移。散策城頭細酌時。只喜心肝無彼此。不須官秩較崇卑。隨緣自覺形骸穩。乘興還驚句語奇。因憶匡山讀書處。共尋花柳玩淸漪。尋春臺上席頻移。節序端逢百五時。關路入雲山勢峻。江流朝海地形卑。詩聯野趣偏生巧。酒破愁城易出奇。西日已沈天欲暝。愛看霞綺蘸淸漪。流光荏苒鏡中移。又是東風嫰綠時。景物無情能惹恨。升沈有數莫嗟卑。元戎壯略誇三陣。賓佐夸談愧六奇。臺下游魚鳴潑剌。倚筇終夕俯漣漪。</text>
<title>文川道中。次巡相贈別韻。二首。</title>,<text>憶曾騎省忝隨行。誰料還爲佐幕郞。末路浮沈徒是夢。少年攻苦未能忘。何嘗婉畫資鈴略。只許賓筵把酒觴。此日分攜無限意。幾時重會舊溪堂。不以幕佐遇我。故三四及之。橋頭小隊儼成行。爲駕星軺送漫郞。白水交盟元不淺。碧油情義詎相忘。西山爽氣來牙笏。南浦悲風入羽觴。共結淨緣何日是。金華峯下有茅堂。俱卜小庄於梳嶺下。故末句及之。</text>
<title>春思</title>,<text>曲砌微風度。飛花亂撲窻。燕忙營舊壘。鶯稺澁新腔。病骨春逾瘦。詩情老不降。鴒原長在眼。連璧幾時雙。</text>
<title>憶故里</title>,<text>舊籍西原在。坊名是石花。中庭蘭玉秀。晩節桂蓮華。生死悲歡並。睽分道里賖。若爲生羽翼。超忽度關河。</text>
<title>憶舍兄</title>,<text>名路馳驅二十霜。歸田鬢髮已滄浪。潁濱自愧衰偏甚。靈運還應老益強。花岳春遊雲滿屐。風軒宵坐露侵床。希夷心事堯夫繼。今古伊誰識此方。</text>
<title>次金參知子精韻</title>,<text>疎慵不合侍端闈。臨老羇蹤底處依。枯淡宦情秋葉薄。凄凉朋舊曉星稀。文園病渴長思酒。工部家貧未典衣。今夜南廂宜秉燭。佳期堪笑雨中違。</text>
<title>踏靑日。禁直書懷。二首。</title>,<text>登樓愁緖一番新。嫰柳嬌桃處處春。辜負踏靑三五會。只將詩句答良辰。林間語鳥弄新晴。隱約疎雲映鳳城。倦枕初回芳草夢。滿簷花雨夕陽明。</text>
<title>癸卯赴京。回路。遇告急使鄭晦甫令公。卸馬贈別。</title>,<text>乘槎回自玉河傍。燕薊風謠可得詳。皇不視朝三六九。民多蹙頞士農商。中華妥帖知難必。外國艱虞救未遑。天若祚東無此事。萬金行李祝安康。</text>
<title>金承宣文吾西原村居六詠</title>,<text>雨後烟花問幾重。爲牽春興策詩筇。鄰翁導我前村路。笑道家家社酒濃。右茅山賞花淸流縈石淺還深。失路時時憇樹陰。日午松風生洞壑。忽驚波面奏瑤琴。右石磵尋蹊山童來報藥苗肥。手把筠籃上翠微。帶月歸時香滿袖。不妨淸露濕荷衣。右伽倻採藥濠梁千載契遺風。魚我相忘意不竆。莫遣鵜鶘來近岸。卻愁眞樂便成空。右德川觀魚不向晨窻話宋雞。偶從山口訪幽棲。一般眞趣人知否。花落空壇鳥自啼。右智社談玄提撕非獨警羣蒙。到老寧虧一簣功。剗卻土墻開竹牖。坐看晴日輾蒼穹。右龍齋講道</text>
<title>在寓所詠初夏 甲子</title>,<text>淸和佳景勝芳春。不熱非寒氣候均。滿目溪山新綠遍。誰知物物摠天眞。</text>
<title>晝睡得夢</title>,<text>滯跡山村白髮長。夢魂何更到名塲。困來偶枕槐根臥。蟻穴翻成晝錦鄕。</text>
<title>暮景</title>,<text>旅夢初醒山雨收。扶筇暫憇白蘋洲。日西林壑增幽悄。獨鳥孤雲摠是愁。</text>
<title>觸目</title>,<text>黟雲拖雨過前村。小澗分流入稻田。薄暮微凉生碧樹。亂山無處不鳴蟬。</text>
<title>偶吟</title>,<text>節序春交夏。園林綠間紅。黃鶯似相識。啼近竹籬東。</text>
<title>次李仲實令公立春日禁直韻</title>,<text>葭管灰飛日漸長。家家銀勝爛靑黃。已聞簷鳥間關弄。行見宮梅次第香。華岳爭騰千歲祝。龍池堪賞一年光。侍臣緩步鳴霞佩。今夕何妨醉杜康。</text>
<title>用張承宣記夢韻。與洪承宣德公和。六首。</title>,<text>自笑鷗盟未十分。戀恩還復入脩門。溪頭舊榭無人掃。石埭唯應鎖白雲。鵬鷃無勞浪自分。疎慵只合臥衡門。白頭靑瑣成何事。辜負春床一瓮雲。千山環擁兩溪分。翠壁高低作洞門。昨夢依然尋舊里。一筇穿破幾重雲。夢踏鄕山鳥路分。騎驢何日出都門。憂來卻上西樓望。千里關情是暮雲。湖上靑田鶴共分。白頭誰料詣金門。花磚潤草非吾事。早晩歸耕谷口雲。老去容華减幾分。長裾無意曳侯門。悠然且對南山面。鳥外層峯半出雲。</text>
<title>又作春詞二首。以博一粲。</title>,<text>靑鸞長與鏡相分。落盡階蓂不出門。想得蘭窻春滿眼。愁來無意理靑雲。弱臂金環剩一分。忍看庭蘚上侵門。閒愁此夜難消遣。願作陽臺一段雲。</text>
<title>重陽日。與洞友會飮。次杜牧登高韻。</title>,<text>潭心鸂鷘背人飛。路轉山腰一線微。菊艶纔開楓已晩。蛩音未斷鴈先歸。要將瘦句爭秋色。誰把長繩繫夕暉。聞道東鄰多美酒。不妨乘月典蕉衣。</text>
<title>次張天使 承憲 慶會樓韻 己酉</title>,<text>火餘重築舊池臺。借滴銀潢淨洗埃。弓劒忍言當日痛。詔書欣覩自天來。映階瑤草無心綠。滿苑名花自在開。爲敞禮筵迎玉節。不禁淸淚落行盃。</text>
<title>次張天使碧蹄驛端午韻</title>,<text>又是黃梅五月天。賜袍宣醞想當年。風烟摠是傷心色。歎息無言倚柱邊。</text>
<title>次龔天使碧蹄遇雨韻</title>,<text>玉人持節此重來。滯雨郵亭小宴開。垂柳有情牽去袂。啼禽解事勸含盃。陽關別恨歌三疊。漢水淸遊夢一回。席上遺塵那忍掃。秖應終日對殘罍。</text>
<title>次龔天使坡州館韻</title>,<text>沙流淸淺不成河。芳草蒙茸覆短坡。耀日麟袍明水底。隨風鐃吹響山阿。無緣此後瞻芝宇。不耐今朝聽劒歌。極目西天孤鳥沒。暝烟和雨暗松蘿。</text>
<title>次張天使蔥秀山下陳魚罶韻</title>,<text>溪邊動淸賞。歇馬傍垂柳。班荊交履舃。怳若平生友。游魚不須叉。玉尺喜滿罶。披觀寓至樂。美談騰野叟。物我俱悠悠。得喪果何有。歸鞭莫浪催。且盡罇中酒。</text>
<title>次華天使太平樓韻五絶 辛酉</title>,<text>日夕對孱顔。林嵐雜山翠。羇人生遠思。不飮長如醉。更闌月欲生。把酒來花下。何似東坡翁。酣歌美淸夜。漢北春將盡。關西客未歸。落花如解意。撩亂撲人衣。罇酒細論心。靑燈照半壁。四海皆同胞。何須辨主客。夜閣放簾鉤。風烟相伴宿。床頭月正娟。不必謀燈燭。</text>
<title>以犒軍御史乘板屋渡巨濟 二首</title>,<text>溟波無際碧涵空。百丈危檣引遠風。鼓角一聲蒼靄豁。魚龍掀舞夕陽中。龍驤萬斛泛中流。楓菊酣霜滿眼秋。今夜片帆何處泊。靑山一髮是鵝州。</text>
<title>秋日。登高書懷。</title>,<text>一上高峯四望通。長江不盡月無竆。猶嫌未豁胷中氣。更欲騎鯨向碧空。</text>
<title>醉中戲吟</title>,<text>老覺紅塵不足娛。白雲深處結茅廬。今朝又見催科吏。世累何時得盡除。</text>
<title>江村醉吟</title>,<text>老去豪氣未全消。醉裏狂歌倚玉簫。安得身爲雙白鷺。月中飛割海山腰。</text>
<title>次金寧遠擇之 友益 韻</title>,<text>時平可以起。年老不宜仕。且傾北海罇。休挾東山妓。高齋披款襟。明月照寒水。願與赤松遊。長歌謝城市。</text>
<title>輓韓上舍士瞻 山斗</title>,<text>豐城劒彩可龍騰。胡乃亨衢竟未登。蘿月襟懷淸似玉。林園活計淡於冰。蓬麻早結平生契。雲雨殊非末路朋。白首竆途無所仗。不堪形影日凌兢。</text>
<title>次李仁伯宗丈贈櫟峯宗丈絶句韻 三首</title>,<text>爲作城南會。來尋水北翁。池亭春雨霽。山色滿簾中。竆谷新陽遍。年華惱病翁。幽禽驚倦枕。啼在竹林中。宦海多風浪。安閒獨此翁。山僧來乞句。吟坐夕陽中。</text>
<title>戲答鄭仲輔 二首</title>,<text>病後形骸不自持。藜筇松枕動相隨。年來百念俱灰滅。只爲消閒強索詩。養靜邱園歲月深。種來花木已成林。最憐梅蘂先春發。淸夜芳罇愜素心。</text>
<title>禁中疊。次趙修撰傳字韻。</title>,<text>喚取春醪蘸甲傳。誰將梅影入窻邊。論交且喜傾肝膽。悅耳非關聽管弦。宮樹風高雲葉散。禁池波淨月輪圓。醉來不覺詩情溢。寫盡蠻溪十幅牋。</text>
<title>咸興館。和呈前忠淸都事柳謫客行軒。</title>,<text>天涯又復送夫君。草草行裝一片雲。千點落花那忍看。數聲啼鳥不堪聞。江湖滿地迷南路。關嶺連天暗北氛。別後芳塵無處覓。焚香竟日玩淸文。</text>
<title>金柏巖東浦書堂賞杏花 三首</title>,<text>林臯幽賞愜。宴坐度朝昏。官罷友朋少。春深魚鳥繁。松風和寶瑟。山影倒芳罇。自在眞仙趣。何須羨杏園。江湖隔魏闕。佳約誤黃昏。剛被春愁惱。那堪旅夢繁。高堂拚勝賞。遲日對淸罇。得喪歸烏有。吾將問漆園。美景撩淸思。沈吟日又昏。媚晴山態活。迎暖鳥聲繁。世事隍中鹿。生涯竹下罇。玄都看花樂。爭似臥林園。</text>
<title>暮春初吉。朴僉樞小庄。會話卽事呼韻。乙丑</title>,<text>一雨池塘春草生。夢回藜榻夕陽明。詩成更向靑山坐。儘有悠然出世情。幽禽啼歇暖風生。野杏山櫻處處明。談笑未闌罇已倒。夕陽歸去有餘情。</text>
<title>北靑濟仁館 二嶺。指鳥竹。三江。在甲山。</title>,<text>翠壁臨淸澗。郵亭對晩墻。楓酣如媚日。柳弱不勝霜。二嶺音書隔。三江道路長。羇懷托詩遣。吟罷轉悲凉。</text>
<title>端川黃土峽</title>,<text>陰壑常無日。悲風帶苦顔。巖姿多醜怪。山色摠獰頑。百丈蛟湫黑。千回鳥路艱。行行心骨竦。剩覺鬢毛斑。</text>
<title>雙淸堡。次南兵使閔立巖 齊仁 韻。</title>,<text>疊嶂參天聳。長江遶郭橫。烟霜含朔氣。鼓角雜秋聲。書劒遊千里。江湖負一生。中宵空吊影。殘燭翳還明。</text>
<title>次河督郵池堂韻</title>,<text>小軒淸坐對林塘。盃酒團欒舊話長。臨老逢春懽緖少。且將詩句答年光。</text>
<title>與禮安倅申順夫。暮春雨中。謁趙月川。二首○乙未</title>,<text>名花朶朶映幽廬。如玉人披萬卷書。好趁春風成細酌。一江烟雨碧疎疎。話久山齋轉夕暉。江雲拖雨暗漁磯。蘭香一炷淸如許。惹得餘薰滿袖歸。</text>
<title>舟中。與曺盈德 挺立 相和。四首。</title>,<text>常愛江流萬折東。生憎狂絮謾隨風。仙舟此日論文地。肝膽何曾有異同。落日蒼茫影倒江。天風吹浪打船窻。兒童念我春衣薄。報道官醪正滿缸。芳林隱約護漁村。景物催詩入酒罇。纖靄捲來晴旭吐。白沙明處見波痕。憂樂平生慕仲淹。旅遊偏覺鬢絲添。江湖萬里悠然興。付與春風一布帆。</text>
<title>舟過仰德村。謁李梧里相國。次曺盈德韻。</title>,<text>正是江天雨歇初。挐舟來訪玉人居。纔回冢宰東山舃。未結平章綠野廬。冰蘗一生元自苦。蕨薇今日不應餘。從今身世都無事。唯向菁窻讀古書。</text>
<title>直玉堂。次金參知子精韻。</title>,<text>寒爐灰裏撥何陰。玉漏丁東夜已深。去國十年今始返。只應明月照丹心。</text>
<title>匪懈堂屛中字。戲成七言小詩。四首。</title>,<text>鴈欲飛時天雨霜。長天淡淡水茫茫。江頭坐對波心月。日下玉人何日忘。聞道山中風雨多。卻從江口看飛花。一年春事知無幾。終日行吟弄澗波。浦潊草長人未歸。楊花滿地水生衣。一聲柔櫓江天晩。風景蒼茫月上時。風滿長江雨滿山。一簷花竹弄輕寒。不知黃鳥何情事。盡日交鳴翠柳間。</text>
<title>效東坡體集歸去來辭字。作五言四韻。十首。</title>,<text>欲向田園去。休言樂事無。消盈知命矣。欣戚任天乎。景物迎春候。風光入酒壺。交親日來往。不恨路崎嶇。余老欲何求。田園欣告休。有罇常獨酌。無日不淸遊。倦鳥時來往。孤雲自去留。泉流春可引。聊復向西疇。倦遊經幾日。臨老始言歸。窈窕邱園是。荒蕪逕路非。衡門人事絶。雲壑世情微。植杖將奚往。耘耔願不違。有室容吾老。何憂膝未安。尋詩來菊逕。舒嘯倚松關。遠峀雲孤往。荒園鳥倦還。日西時矯首。天宇入遐觀。歸田有何事。憂樂寓詩琴。已絶帝鄕願。欣成邱壑心。貴遊無復問。遺老獨相尋。得趣時扶杖。淸流盡日臨。將老悲行役。歸休自有期。輕舟任容與。征路恨熹微。衡宇瞻奔日。松窻嘯傲時。無人知我趣。獨自賦淸詩。世事入惆悵。吾生今始休。春來感時物。老去息交遊。已覺辰安在。休言富可求。琴書與尊酒。日日任消憂。老子出門去。春風巾杖輕。攜壺問親戚。撫事話心情。涉世時無可。歸農策未成。登臯良有感。萬木日欣榮。命駕日尋壑。天遊心事安。良辰可行樂。淸景任盤桓。容易攜琴去。尋常載酒還。臨風懷往事。人世幾悲歡。辰乎來曷日。老矣我無爲。松菊欣相與。容顔得自怡。物情良已審。生事可前知。安命聊乘化。吾今不復疑。</text>
<title>又以陶辭中字。綴七言小詩。八首。</title>,<text>惆悵鄕關生事非。感時觀物自成悲。天風吹棹舟輕颺。可是吾人歸去時。三逕歸來未盡蕪。人門聊復引觴壺。無情雲物猶相候。不獨歡迎有僕夫。已審南窻膝易安。庭柯時眄自怡顔。倦來矯首天何遠。獨鳥孤雲相與還。尋常壺酒不成歡。人絶衡門盡日關。宇內知心今有幾。菊園松逕獨盤桓。南壑飛泉春始流。東風吹引入西疇。僕天問我生生事。爲向農人話不休。孤形迷路欲安之。萬物迎春樂得時。人世是非吾不問。任將心事寄琴詩。憂來得酒還爲樂。樂盡懷人自有憂。樂亦有憂憂亦樂。不知憂樂幾時休。邱園已絶帝鄕期。富貴休言自有時。舒嘯撫琴還獨酌。樂天知命復何疑。</text>
<title>效徐四佳集赤壁賦字 十五首</title>,<text>壬戌秋之孟。來登赤壁舟。淸懷禁不得。水月是風流。絶壁倚天立。江流淸有聲。西風吹桂棹。來往擊空明。一壑曾無主。風光喜屬余。漁樵江海口。此樂問何如。橫槊人安在。長空月獨來。飄然駕一葉。牛斗共徘徊。白露下蘭渚。江山今又秋。舟中無主客。相與得天遊。飮餘挾仙侶。浩歌天地中。人生如一瞬。滄海自無竆。美人在何所。孤舟天一方。荊南秋水渺。千里月蒼蒼。羽客來江上。吹簫倚棹歌。更須明月下。釃酒飮無何。桂葉生秋響。幽懷不自憑。匏尊酌明月。孤棹下江陵。共此吹簫侶。遨遊江上天。風襟與月抱。皆是飮中仙。絶壁凌空立。登臨酒興長。天光和水色。月下共蒼茫。蘇子扣舷歌。月明江自波。有酒不相飮。其於秋興何。月出千江白。風生萬壑哀。憑虛觀物化。一笑盡餘盃。白月在江水。魚鰕秋正美。舟人洗酒盃。問我詩成未。與客登蘭舟。淸遊無不可。泛泛在中流。有如天上坐。</text>
<title>又七言 四首</title>,<text>蘭舟泛月下蒼茫。夏口山川接武昌。仙客扣舷歌且舞。一盃相屬和詩章。漁樵江上共徘徊。一棹西風獨往來。千里美人長在目。月明淸興亦能哀。獨上闌舟興浩然。月光如水水如天。客來懷抱何須問。江海中間一酒仙。山下淸江江上天。舟中有客興飄然。不知之子來何自。能酒能詩亦一仙。</text>
<title>又三五七言 四首</title>,<text>秋江淸。秋月白。漁樵相與遊。尊酒且爲樂。笑問天上飛仙子。何如赤壁風流客。蘭風淸。桂露白。秋懷不自禁。斗酒可相樂。中流望月歌且舞。不知何人是仙客。江浩渺。月蒼茫。淸尊遊絶壁。孤棹遡流光。洞簫吹盡有餘怨。風來萬壑秋聲長。天渺渺。水茫茫。千山來月色。一葉泛秋光。江聲歌響共淸絶。遡立西風幽抱長。</text>
<title>赤壁歌</title>,<text>有川浩渺。有山壁立。月白風淸。水天一色。問何人斯。此焉敖遊。曰蘇夫子。間世風流。秋之七月。月之旣朢。飄然來登。桂棹蘭槳。不亦樂乎。坐上有友。不亦美乎。尊中有酒。川魚渚鰕。莫非可口。擧盃以屬。自飮自酌。洞簫哀怨。棹歌淸絶。秋聲相和。嫋嫋盈耳。遡遊凌虛。不知所止。飮盡愀然。獨自正襟。目擊滄波。悲不能禁。懷哉懷哉。彼美之子。彼美何在。西方千里。流光如水。音問亦稀。其安與未。渺莫知之。江空露下。烏鵲飛來。物色如此。能不爲哀。酒困賦詩。終不成章。臨風一笑。山月蒼茫。附兒子弘經。集赤壁賦字七言四韻。赤壁凌空淸且幽。詩人與客泛蘭舟。尊中美酒須相屬。天上飛仙可共遊。露洗長江波萬頃。風生哀壑月千秋。周郞孟德今安在。山自蒼蒼水自流。</text>
<title>寓洛下。次宗兄起夫 大震 韻。二首。</title>,<text>長繩無路繫西暉。白髮徒傷未拂衣。入夜半天明月在。暫須賖酒弄淸輝。雅性耽閒寂。僑居且耐貧。簾疎風入榻。窻破雪侵茵。市菜難宜口。村醪不醉人。何緣拋世累。長與白鷗親。</text>
<title>寓舍書懷</title>,<text>朝罷還羇舍。西窻日已攲。蕭蕭微霰下。淅淅晩風吹。魯酒須相勸。陳編獨自披。僑居無長物。只有鬢千絲。</text>
<title>月夜對酌</title>,<text>楚客吟詩苦。烏紗盡日攲。爲憐銀闕湧。閒捻玉簫吹。鐘動喧初息。談淸霧自披。未須愁酒竭。囊裏有靑絲。</text>
<title>見安仁瑞所作文賦。作近體一首以寄。</title>,<text>羅虎專塲孰敢攖。橫空詩壘玉崢嶸。霜蹄迅掃三千牝。風翮將摶九萬程。日下久聞名獨擅。雲間何處盖相傾。晴窻永夕吟佳什。宛聽精金擲地聲。</text>
<title>宿鼎山示諸生 鼎山。一名仲舒。故首句及之。</title>,<text>江都遺跡已成虛。此地佳名儘起予。堂宇幸完兵火後。簡編贏貯散亡餘。十年攻苦靑燈在。一夜團圝素抱舒。珍重蘭交須惜日。異時無賴歎紛如。</text>
<title>宿鼎山有感呈櫟峯丈索和。兼示院長李 鎭南。</title>,<text>重來物色摠多情。夾路蒼松偃盖迎。往事追惟腸自斷。故人相見眼偏明。灘聲繞砌襟靈爽。月影移梧院落淸。商略此間宜細酌。一罇燈下莫辭傾。</text>
<title>次杜詩傷春五首韻</title>,<text>絶塞悲春序。烟花滿眼濃。有心淸四域。無力靖羣兇。萍梗身千里。關河路幾重。愁多吟易歇。病久藥難供。蕭颯梳邊鬢。支離鏡裏容。懷人無限思。落日倚髯龍。步屧芳洲晩。維舟唱竹枝。日暄花婥妁。風暖燕差池。浩蕩春光好。羇孤性命危。感時腸易斷。憂國涕頻垂。自笑形枯槁。空誇佩陸離。那堪望鄕處。雲嶂更逶迤。已覺頭添雪。還驚帶減圍。悠悠感節物。袞袞見天機。黃霧迷關隴。靑山隔帝畿。游絲偏惹恨。亂絮巧黏衣。海內知音少。天涯識面稀。鄕心無處托。沙渚暮帆歸。笑我形爲役。吹竽久混眞。長年滯巴蜀。幾日返函秦。勝槩思玄圃。佳期阻鬱嬪。仙女 天時驚晼晩。杯酒勸逡巡。世亂懷姱節。邦危仗大臣。升沈知命矣。飄落任風塵。去國身如寄。逢春恨倍多。徒聞添戊役。未見戢干戈。壯憤空撐昊。雄心欲障河。登樓攬危涕。彈劒發高歌。極浦悲芳草。深山怨碧蘿。年華看漸老。無路輓羲和。</text>
<title>黃道村 時榦 村居十詠</title>,<text>浦口蒼烟一抹橫。細隨風縷暗林坰。半空銀竹斜陽外。頃刻描成水墨屛。右草浦烟雨環巖卉木是誰栽。日夕悠然好抱開。更値淸秋呈活畫。金葩錦葉照深盃。右仙巖楓菊尋芳到底覓新詩。曳杖穿雲不覺疲。最愛後山陽已遍。烟花無數映溪湄。右北坡春花又是山村九月天。黃雲千頃滿溪田。隔籬犍老相邀飮。共詑豐登似去年。右南郊秋稼乍覺金鴉隱翠微。俄看暝色入村扉。閒僧亦趁鐘聲去。驢背吟翁猶未歸。右烏村落照鸛雀淩空氣勢豪。天翁喜事換鵝毛。巖阿蓬荻皆埋沒。唯有蒼松百尺高。右鸛岳積雪攀枝曾結歲寒盟。卻喜先春玉蘂明。中夜步蟾詩興動。一般淸致有誰爭。右梅壇步月鍤底淸流一派長。每從春旱瀉方塘。靑錢萬貫皆生意。要待新秋嗅晩香。右蓮塘灌水剛愛溪流徹底淸。靠巖聊復洗塵纓。風前一唱滄浪曲。心事何如楚屈平。右石潭濯纓楊柳堤邊一逕深。手持靑竹坐溪潯。世間名利浮雲外。千載嚴陵識此心。右柳岸垂釣</text>
<title>西林秋日謾興 己酉</title>,<text>長日鉤簾對竹林。訟庭人斷聽啼禽。新秋景物供詩料。極浦風烟惱客心。階蟻戰酣山雨細。槐蟬吟罷夕陽沈。興來散策荷池上。花露凄淸月滿襟。</text>
<title>御史李昌期來訪弊廬。索詩甚勤。強呈蕪拙。</title>,<text>周原行遍撫瘡痍。爲向山村訪舊知。疾病飢寒吾老矣。艱難險阻子嘗之。停盃且莫悲前事。握手空煩問後期。草嶺接天冰路迥。倚欄終日結長思。</text>
<title>西林罷歸後書懷 壬子</title>,<text>竆巷無人獨掩扃。任看芳草滿空庭。五年邱壑身初返。半世風塵夢欲醒。溪月每從吟裏白。雲山長入眼中靑。疎慵捨此將安適。會揀霜林搆小亭。</text>
<title>次公山牧李伯吉衙軒韻</title>,<text>金風吹折綠荷莖。庭樹凄淸夕籟生。塞鴈驚寒遵渚去。砌蛩迎暮近床鳴。關河迢遰悲長別。盃酒慇懃敍舊情。見說一邦文敎洽。士林爭願識韓荊。</text>
<title>次朴凝川憶鏡湖舊遊韻</title>,<text>湖波瀲灧碧涵空。踏盡汀沙路始竆。畫閣迥臨千頃月。玉簫淸轉五更風。已將身世超方外。卻喜蓬瀛在眼中。白首九街今汩沒。不知何處訪壺翁。</text>
<title>次德原板上韻</title>,<text>海風吹雨暗前溪。悵望關山日又西。官廨荒凉連草樹。村居隱約掩蓬藜。詞成白雪人誰和。路隔靑雲夢亦迷。莫怪閉門先着睡。怕聞新鴈近窻啼。</text>
<title>題權子深 潫 野逸臺 三首</title>,<text>亭壓龍頭氣勢雄。十州雲物入牢籠。長堤巨野平無際。綠水靑山望不竆。坐覺靈風生腋下。忽驚仙界在寰中。醉來更聽甁笙韻。直欲驂鸞上碧空。高亭淸迥絶塵埃。樹影花陰護綠苔。一水中分羅帶繞。四山旁列玉屛開。詩成不待催銅鉢。興溢眞堪倒酒盃。望裏風烟皆畫本。怳疑身勢是蓬萊。方城一面大堤橫。路入新庄境界淸。黃鳥枝頭春已盡。綠蘋洲上雨初晴。佳期偶與良辰値。勝地還敎樂事幷。向夕詩魂增浩蕩。喜看雉岳眼中明。</text>
<title>次文川板上韻</title>,<text>密雪蕭騷釀晩寒。旅遊淹歲宦情闌。梳邊鬢髮驚偏短。身上衣裘覺漸寬。邊徼不堪聞夜柝。掖垣那復對春盤。一枝棲息知何所。可笑年來未得安。</text>
<title>聞暮鐘</title>,<text>寒鴉飛盡夕陰沉。何處䨓聲殷遠林。宛在山中迷遠近。一筇聊趁白雲尋。</text>
<title>秋日偶吟</title>,<text>東籬浥露菊花開。日日尋芳去又回。村逕馬嘶枯葉響。門前知有故人來。</text>
<title>秋暮在水落洞</title>,<text>溪邊老樹勢査牙。山雨初收水自波。斜倚蒼巖吟不盡。一庭黃葉滿階花。</text>
<title>寓惠院菴</title>,<text>屋頭初日半窻明。多少淸談一麈傾。天外白雲催入望。故山千里未歸情。</text>
<title>溪邊餞別</title>,<text>孤村日暮綠烟昏。滿耳灘聲得石喧。情話別筵相對處。碧山凉月蘸芳尊。</text>
<title>空林寺洞口</title>,<text>遠峀晴雲一抹輕。碧溪深處小橋橫。淸秋桃卻吟詩興。何許孤村短笛聲。</text>
<title>莎白嶺</title>,<text>林靄初收亂嶂空。穿巖飛路迥難通。蹇驢背上吟詩興。都在蒼茫夕照中。</text>
<title>有懷</title>,<text>家山縹緲隔重城。久客難堪陟屺情。鴻鴈不來消息斷。百憂叢裏夢頻驚。</text>
<title>冬與友生金文甫，蔡子受，李汝優，朴天應，金文吾等。棲有定書院。因步往落迦寺。壬午</title>,<text>腋挾天風徹骨寒。襟懷那有俗塵干。招提入夜聞淸磬。香火初消報漏盤。</text>
<title>途中</title>,<text>沙暖溪郊嫰綠平。日長春睡惱歸程。隔林何處晴䨓隱。知有巖間瀑布聲。</text>
<title>涵碧亭八詠</title>,<text>風攬長空暑氣澄。晩來披絮勢翻崩。卻將恩霈蘇羣槁。卷入仙峯翠幾層。右仙洞歸雲稍見螺鬟入杳冥。玉麻橫處走風霆。龍公會得幽居興。暫設天邊水墨屛。右龍門行雨高突偏驚雪勢漫。峯排玉筍石銀盤。夜深笙鶴邀明月。瓊樹仙風徹廣寒。右鶴駕暮雪蕭瑟蒼髯傍水隈。日西晴影亂成堆。棋翁罷後無人管。自在淸風掃綠苔。右松亭晩陰會趁澄空月印時。步隨淸影玩漣漪。良宵領取風流興。千古唯應沈約知。右雙溪步月愛此風前濯濯姿。一春心事爾先知。嬌黃已了初匀綠。卻恐流鶯囀上枝。右五柳探春巖竇風微露腳乾。日高紅紫散林端。三春斗覺生涯富。長對千䕺錦繡看。右巖樹看花雲水同成物外期。一筇溪畔每相隨。汀沙耀白霜衣素。行傍蘆花卻不知。右沙渚尋鷗</text>
<title>春在板橋村。詠山火。庚申</title>,<text>不撲炎炎竟燎原。蔽天烟氣作層雲。焦禽爛獸何須問。恐有岡頭玉盡焚。</text>
<title>孟秋。宿金灘。向曉曺汝益獨覺。見星月交上。玉繩橫江。蹴余起呼韻。令賦詩。</title>,<text>蘋渚凉生水國秋。五更無寐倚高樓。半空星月蒼茫裏。交射金莖截玉流。</text>
<title>金灘月夜</title>,<text>柔櫓聲中夢忽驚。鉤簾頗覺嫰凉生。三更皓月淸輝散。天宇無塵水鏡平。</text>
<title>留別姜公信</title>,<text>旅遊腸斷九秋餘。共向湖天憶倚閭。匹馬吾先尋某水。望雲心事獨何如。</text>
<title>留別禹嘉仲</title>,<text>莫怪臨歧更咄嗟。同遊無幾別離多。陽關唱斷不成曲。千里其如月明何。</text>
<title>送辛鱗伯</title>,<text>贐行何物表相思。街柳風前散萬絲。卻恐悠揚無定力。臨歧爲折晩松枝。</text>
<title>贈同年鄭汝賓</title>,<text>美人如玉我同袍。聚散翻成夢一遭。千里音書須勿靳。海門秋水有琴高。</text>
<title>次鄭伯兪 允諧 韻 三首</title>,<text>露泫畦蔬晩雨餘。生憎狂潦亂鳴渠。多情最是南山色。依舊靑靑不負余。啼鳥聲中午夢餘。灌花聊復决村渠。孤吟忽起故園思。天末白雲愁殺余。靜閱西銘俯仰餘。明窻宛爾對橫渠。欲知理一分殊處。不可他求只在余。</text>
<title>次鄭敬之韻</title>,<text>夢覺虛堂竹戰風。怯寒驚鵲亂投松。呼燈更對遺編坐。千聖心胷瞭目中。</text>
<title>八溪。孟秋書懷。二首○朱門。指松川鄭仁弘所居。</title>,<text>又見庭梧落。停盃惜暮年。浮生如寄耳。往事儘茫然。不復悲南渡。何曾怨左遷。金華雲水窟。行擬詠芝篇。雲霄辭舊侶。江海送殘年。對酒思元亮。哦詩憶浩然。朱門慵伺候。白首任推遷。日把囚山賦。公餘讀盡篇。</text>
<title>題夏寒亭</title>,<text>暮年邱壑結深盟。幽鳥聲中世慮輕。曲水重巒開活畫。碧蘿芳草媚新晴。長松翳日淸陰合。嫩篠含風爽籟生。午枕翛然煩惱散。不知時序屬三庚。</text>
<title>敬次鄭左相還都有感韻 乙未</title>,<text>街溝蕪沒失西東。敗屋頹垣處處同。華岳柱天形不變。漢波朝海意無竆。南陲慘見黃塵暗。北極欣瞻白日中。仙李盤根深雨露。妖狐非復夜鳴叢。</text>
<title>題朴郞克述軒壁</title>,<text>長夜愁吟夢不成。舊遊還似隔前生。朝來取醉支拳臥。惆悵無人喚我醒。撚斷吟髭句未成。鉤簾坐待月華生。明朝鴈序分南北。愁醉何由得暫醒。</text>
<title>遯于堂八詠</title>,<text>山童來報月如眉。正値溪翁喚酒時。從此金波看漸展。不妨連夜倒深巵。右鶴駕新月水石玲瓏帶夕陽。西風吹雨過前岡。坐看膚寸濃還淡。恰似徐妃半面糚。右鶻巖疎雨山氣氛氳烟景遲。柳陰花影漾淸池。一年春事知誰管。半屬提壺半子規。右仙洞探春霜後千林錦繡堆。滿山雲物摠詩材。最憐階下姸姸菊。偏送淸香入酒盃。右龍門賞秋疏渠日日理畦禾。細雨原頭相應歌。須信苦中還有樂。白鼉鳴後可婆娑。右後野耘歌收將綠網曬靑楓。更把笭箵揷蓼䕺。閒背夕陽橫短笛。渚禽驚起暖烟中。右前溪漁笛常愛高尖萬丈靑。誰敎寒骨夜來生。朝暾欲上銀華眩。斗覺詩襟一倍淸。右芙蓉霽雪落日蒼茫隱翠峯。炊烟一抹隔層松。胡僧誤入荒村路。笑坐溪頭聽遠鐘。右松峴暮烟</text>
<title>次鄭蘆谷淸風子 允穆 韻 五首</title>,<text>天公不肯貸詩翁。落柘荒村賦送竆。相對雪窻肩粟遍。四山雲捲月當空。禍福何須問塞翁。任從郊島坐詩竆。欲持鷄酒勤相迓。可笑糟妻報屢空。穿雲來訪採芝翁。渡盡淸溪路始竆。楡椰一冬搖落盡。愛看松柏聳淸空。蘆谷山中獨臥翁。蕭條活計蠏腸竆。世間榮貴須臾事。一點浮雲過太空。休嗟浪迹溷村翁。君子從來固有竆。他日驊騮開塞路。行看冀北馬羣空。</text>
<title>以尤遂初囊乏一錢竆到骨之句。爲韻以自戲。</title>,<text>臨老偏知生死忙。貧居幾度負風光。傍人若問吾生計。笑指床頭不癭囊。後山詩。盎中有聲囊不癭云。疎誕平生是本情。暮年何怪身竆乏。康侯抵死不言貧。邈矣高風難可及。爲臣旣未能致身。爲子又何曾愛日。於忠於孝俱無成。嗚呼那得有其一。老來州鶴皆無分。卻向山中結數椽。階上莓苔千萬點。可能沽酒當靑錢。畸人不語坐書空。晩出林亭夕照紅。惆悵溪潭瑤草歇。碧雲千里怨何竆。林深只許雲長留。巷陋何嫌人罕到。塵寰榮辱願無聞。日向南窻空寄傲。人言遣興莫過詩。老去工夫寧暫輟。朝昏謾作草蟲聲。可笑渾無建安骨。</text>
<title>寫懷呈主倅</title>,<text>白首拋簪笏。林居守一飄。楊雄甘寂寞。杜甫苦蕭條。破屋何由葺。逋奴未易招。近來生事蹙。無計答征徭。京洛非吾土。歸田閱幾蓂。竆閻少車馬。荒草沒階庭。謾自懷孤憤。伊誰問獨醒。貧居當節祀。深恐餒先靈。自笑衰遲甚。頭顱已可知。冬深猶着褐。日晏始營炊。長嘯難舒憤。淸吟不救飢。黃糧如再得。庶可活癃疲。</text>
<title>朴伯益 守謙 希夷堂二詠</title>,<text>夾路髯龍擁翠巒。雨餘巖畔錦苔斑。炎曦咫尺那能近。終日淸風在樹間。右松逕淸陰溪風吹雨晩凉生。紅萼離披倒水明。鸂鷘一雙飛不定。似嫌圓盖露珠傾。右蓮塘疎雨</text>
<title>用古人陰深韻。題希夷精舍。</title>,<text>嘉植環庭砌。幽芳映綠陰。日高衣桁濕。窻外白雲深。山椒春雨歇。佳木散淸陰。莫道苔蹊滑。飛花一膝深。巖臺幽賞愜。林靄弄輕陰。山色濃還淡。溪流淺復深。</text>
<title>自銅雀。舟下露梁。</title>,<text>晩樹連霜里。孤烟見露梁。潮歸沙渚出。日落釣船忙。斷岸蘆初白。寒籬菊未黃。良辰多苦意。不信近重陽。</text>
<title>冬夜</title>,<text>悄悄冬威厲。凄凄夜帳空。窻明知有雪。簾靜覺無風。世態人嫌老。生涯鬼笑竆。唯餘干斗氣。磊落百年中。</text>
<title>立春。次友人韻。</title>,<text>雪後袁安宅。經冬不啓扉。老驚新臘酒。貧賣舊朝衣。久病人情薄。長閒世念稀。誰知愁夢裏。時作白鷗飛。寂寞玄經室。荒凉白板扉。雄心憑夜劒。朔氣入春衣。谷暗羣鴉集。村空古木稀。殘梅無意緖。巧逐雪花飛。</text>
<title>偶吟</title>,<text>絶逕人誰到。荒庭鹿自羣。野情隨水遠。山色與僧分。隱几聽黃鳥。開簾對白雲。靜中觀物態。風絮正紛紛。</text>
<title>僦居江舍 三首</title>,<text>隱吏幽棲地。虛亭向水開。江光供染筆。山色入含盃。去鳥長天盡。歸帆細雨催。隔花聞語響。人有釣魚來。小屋臨長浦。楊花十里間。草分村際路。雲吐檻前山。砌晩蜂衙急。江空鷺睡閒。尋常來客少。外戶不須關。仄逕緣江曲。孤村隔岸稀。竹孫春後長。梅子雨前肥。霧失平橋樹。潮通近水扉。沙禽如款客。相狎不驚飛。</text>
<title>憶申玄翁</title>,<text>近郭同棲遁。竆途幾友生。靜多知物態。病久閱人情。藥餌身難遣。波濤夢易驚。相思空極目。林外夕霞明。</text>
<title>早秋</title>,<text>有書休掛眼。無客可開顔。事簡身猶病。心淸境自閒。晩凉初北牖。秋意已南山。起我扁舟興。中宵夢獨還。</text>
<title>雨後卽事</title>,<text>空庭積雨痕。病後不窺軒。暑去除秦法。凉來布漢恩。鴈聲初碧落。蛩語自黃昏。最覺霜華早。星星點鬢根。</text>
<title>歸田</title>,<text>歸田眞晩計。隨分忽殘年。俗外羲皇日。閒中太古天。山肴呈紫蕨。野飯進紅蓮。飮啄無餘事。尋常任自然。</text>
<title>臘夜</title>,<text>破臘春將近。餘寒力更嚴。竹嬌霜作粉。松老雪爲髯。凍木鳴晨壑。飢禽落夜簷。林居吾分足。世事不須占。</text>
<title>書懷</title>,<text>道勝竆猶樂。身閒病亦安。鬢添今日白。顔謝故年丹。竹色詩中活。梅花夢裏寒。沈冥人世外。又見歲華闌。</text>
<title>三三</title>,<text>冷落重三節。沈冥去歲人。雨前花意思。風外柳精神。病覺吟情減。愁逢物候新。傷時兩眼淚。依舊對殘春。</text>
<title>早春。次沈竹西韻。</title>,<text>已作經年別。那堪會面遲。曉霜愁後鬢。春草夢中詩。節物寒仍變。情懷老自知。古臺明月滿。誰與共㘅巵。</text>
<title>次竹西韻</title>,<text>雨砌蛙兒出。風簷燕子斜。病餘詩課少。衰後道情多。地窄猶栽竹。田閒亦種苽。相思空日夕。獨立羨歸鴉。</text>
<title>病中書懷</title>,<text>功名非我分。藥石是生涯。歲月愁中貌。山川病後詩。夜凉孤枕覺。秋意暗蟲知。委巷經新雨。溪流壞短籬。</text>
<title>至日望夜雪</title>,<text>白雪寒仍積。彤雲曉未開。地疑銀世界。天幻玉樓臺。不夜家家月。先春樹樹梅。登年知有兆。作賦愧非才。</text>
<title>二月。自公州扈駕還都。途中遇雪作。</title>,<text>回鑾寒食節。跋馬錦江春。喜氣梅脣吐。懽情柳眼新。山川爭抃舞。旗鼓更精神。最是蘇橋雪。先淸輦路塵。</text>
<title>次滄浪亭韻</title>,<text>羞把塵顔強世間。此心眞透利名關。湖亭地仄多臨水。野客詩淸半說山。坐靜飜嫌黃鳥閙。身慵卻學白雲閒。日斜逢着漁舟子。聞自桃花洞裏還。</text>
<title>寓舍卽事</title>,<text>野外收身返故居。九秋籬落夕烟初。偎墻竹懶疑因醉。當路苔頑不受鋤。玉筋登盤諸葛菜。銀鱗入網季鷹魚。開軒更酌黃花酒。相對溪山一笑餘。</text>
<title>飜藏六堂六歌拙製 二首逸</title>,<text>我已忘白鷗。白鷗亦忘我。二者皆相忘。不知誰某也。何時遇海翁。分辨斯二者。赤葉滿山椒。空江零落時。細雨漁磯邊。一竿眞味滋。世間求利輩。何必要相知。吾耳若喧亂。爾瓢當棄擲。爾耳所洗泉。不宜飮吾犢。功名作弊屨。脫出遊自適。玉溪山下水。成潭是貯月。淸斯濯我纓。濁斯濯我足。如何世上子。不知有淸濁。</text>
<title>歸院柳邊迷 月課</title>,<text>侍臣簪筆下天梯。腳底靑雲照紫泥。誰種柳株堤上下。偏濃春色院東西。輕籠暖日當階嫰。細惹香烟入檻低。贏被皇恩柯葉盛。任敎冠冕此中迷。</text>
<title>日高花影重</title>,<text>日午宮花靜。晴烘睡思慵。倒將紅萬點。巧疊錦千重。滿地掃還有。當軒淸更濃。晩來風縷裊。凌亂紫苔封。</text>
<title>寄題權士重松澗亭</title>,<text>澗邊白石明如雪。亭上蒼松老作龍。虎洞賞花春滿屨。龜臺邀月露侵筇。麟橋飛瀑奔流壯。螭岳晴嵐晩色濃。盆種碧蓮堦養竹。老人雖病未全慵。</text>
<title>寫懷呈宋梅圃 福基</title>,<text>客自遠方來。衣上花山雪。徘徊小圃邊。春寒梅未發。主人是親友。相知今幾日。經年阻闊多。瓊樹思如渴。風雨對一床。裁燈話離別。惆悵夙計違。沈緜有斯疾。春淸日氣和。勿藥喜可必。君子素憂時。干戈况未畢。余亦草間人。蒿目非日月。淚濕賈生襟。霜驚杜子髮。腐儒恨無力。虜頸懸北闕。蕭蕭去馬嘶。還家歸思切。辰參望咫尺。莫言楚與越。風塵將再起。時事那堪說。安得輓天河。洗此妖氛豁。佳節在相醻。庭梅香未歇。</text>
<title>題楡店寺</title>,<text>看遍蓬萊萬疊山。又尋楡寺越重巒。蒼松翠檜參差裏。密雪疎雲掩映間。淨界秖應高士玩。仙梯豈合俗人攀。楞經聽罷篝燈晦。潭樹風生月入關。</text>
<title>次泰煕僧詩軸韻</title>,<text>片月在松間。門前流水閒。居僧迎宿客。一笑對靑山。誤落塵網間。一生那得閒。多渠雙屐底。無處不溪山。</text>
<title>輓櫟峯</title>,<text>僕射雲仍有幾公。櫟峯翁與魯溪翁。分枝華萼三家裔。同社金塘一洞中。業繼靑氊榮可久。玉埋黃壤痛何竆。從玆不復城南會。和淚今朝寫我衷。</text>
<title>賜銀辨誣告。宗廟祭親行。還宮後。耆老歌謠。幷引。</title>,<text>大君有命。承寵賚之荐加。明祀告成。與神人而咸慶。無競維烈。不顯其光。恭惟翼翼文心。蕩蕩堯德。念稽田作室之勤苦。孝理孔彰。思畏威保國之艱難。侯度不忒。頃値金虜之孔棘。頗貽玉色之深憂。猿蟲不歸。忍聞浮言之胥動。父母孔邇。庶幾至誠之交孚。藩章纔達於九重。皇鑑便燭於萬里。精鏐千錠。大慰三軍飢渴之虞。寶札十行。洞釋兩間疑鬱之抱。維其多矣。寔乃美人之貽。猗歟休哉。豈非我后之德。嗟彝倫旣斁而復敍。幸宗社已危而再安。洪功方屬於揄揚。虔告允合於情禮。殽旣將。樂旣奏。福祿來反。乾以淸。坤以寧。休祥輻湊。爭獻南山之壽。願斟北斗之杓。是所謂必得其名。孰不稱永錫爾類。伏念臣等。桑楡晩景。蒲柳殘資。離亂昔年。常悲漢儀之難見。明良此日。竊喜周命之重新。况當盛德推崇之秋。敢緩康衢歌詠之擧。肆竭卑懇。恭進蕪詞。詞曰。寶鈔優頒日。深誣痛辨時。吾王誠悃動神祇。宗國賴扶持。壽域恩風暢。靈壇瑞霧披。從今永拓太平基。千載享純禧。</text>
<title>次天使開讀記事韻</title>,<text>丹鳥下珠邱。重雲秋未開。白日喜中天。黃道淸無埃。皇恩覃遠邇。號令馳風䨓。儒仙應使命。夙夕遊蓬萊。花磚引高步。鸞躅誰能陪。乘槎泝漢水。觸目皆詩材。開函展鳳詔。燦若天河回。龍光邁前古。盛美誇後來。况當更化初。節物方恢台。和風帶時雨。聖澤何優哉。題詩記勝事。異氣干斗魁。潘江接陸海。詎敢窺涯隈。披觀但悚息。縮手聊低徊。觀公有淸節。不特詞賦才。譬如千丈松。亭亭秀徂徠。望之不可近。但自瞻崔嵬。吾誠豈虛假。所寶非瓊瑰。</text>
<title>臨瀛鏡浦臺。與方伯朴公，府伯柳公。分落日放船好五字相和。得放字。</title>,<text>關東號名區。此湖專勝狀。長松護鏡面。水天同下上。臺高風可馭。波靜舟宜放。日西林靄收。月上金波漾。歌尊領淸遊。乘興任跌宕。神仙若不妄。今日應相訪。宛在水中央。欲往迷所向。時看渚禽過。鳴聲淸且亮。疑從金母來。問我得無恙。悠然倚桂棹。一嘯空悵望。</text>
<title>追次使相日字韻</title>,<text>澄湖日落波紋平。碧海烟開巖島出。磯頭白鳥問幾雙。浦外明沙如畫一。螺鬟濃淡媚雲表。玉宇參差飛木末。金尊凸處羽觴崇。簫鼓鳴來淸興溢。蘋洲只喜晩風輕。綺席寧嫌銀燭滅。醉裏高吟白紵詞。舟中滿載靑天月。他時雲雨各分散。勝事長當詑此日。</text>
<title>壬辰仲秋。義陣所書懷。</title>,<text>痛哭悲時事。何時覩太平。君親久罹厄。臣子敢偸生。擬洗蒙塵辱。期輸敵愾誠。馳文通士友。召募集村氓。白面皆編伍。靑衿盡點丁。詩書拋管榻。弓馬請終纓。信誓山河固。綱常日月明。只緣憂憤激。寧計事功成。臨敵須無怯。修兵貴在精。義勝增士氣。師直壯軍聲。古劒腰間躍。長槍手裏橫。撐腸膽斗大。界頰涕河傾。鳥嶺爲倭藪。商山是賊程。依林宜伏甲。乘夜可攻城。會値霜威肅。要看殺氣淸。嗟哉二三子。努力掃攙搶。</text>
<title>籍田 三十二韻</title>,<text>鄒律噓寒谷。韶光滿海堧。星辰農已正。楡柳火方燃。虞舜齊璇政。炎皇試赭鞭。陽和資發育。民物入陶甄。懷保心恒切。先勞念益專。何嘗輕食祭。務要卽康田。親籍非今刱。良規自古傳。承宣司出納。宗伯奉周旋。築土郊門外。治疇漢水邊。宵衣催夙駕。曉月逗淸躔。龍馭蜿蟺出。星旂次第翩。弁裳紛翕赩。帟幕儼開褰。執玉容儀靜。升壇禮數虔。羶薌盈俎豆。簫鼓徹雲天。盻蠁神祇飫。圜觀士女塡。皇穹如左右。風日幸暄姸。野杏花初綻。江蒲葉正鮮。靑牛森似簇。紺軛爛相聯。玉趾臨溝洫。金袍颺陌阡。輕盈扶黛耟。隱約帶香烟。乍覺推成五。爭呼歲過千。朝儀看棣棣。王道佇平平。共賀居无咎。將書大有年。應知停約椓。馴致息戈鋋。徭賦從玆歇。瘡痍自此痊。粢盛終不缺。禮義永無愆。四域恩光洽。千街喜氣纏。聲明誠所罕。德業竟誰肩。樗質甘拋棄。鑾坡幸擢遷。縱能隨法駕。那得詣華筵。宗諤徒言志。安仁未進篇。南山亘今古。唯祝不崩騫。時入直玉堂。未參勞酒宴。翌日大臣。令參宴文官。皆作頌美詞章以獻之。盖倣唐宋故事也。</text>
<title>航海朝天 二十韻</title>,<text>日月雙懸照八荒。太平休運撫靈長。百川朝海歸東徼。列宿環辰拱北方。最是我邦開鰈域。自從先代荷龍光。皇風本不分夷夏。地理何嘗限界疆。執壤每年修職貢。披衷幾度奏封章。詎知遼廣生戎馬。竟使金湯陷犬羊。車盖固難穿虜穴。舟航猶可泝天潢。試憑黃帽詢遺事。云自靑齊運餽糧。豈以艱危虧禮義。咸稱誠信格穹蒼。爰掄使价將辭命。要趁期程獻弊筐。渤海從來稀島嶼。洪溟那復有津梁。獰飈作勢雲容駁。怒電飜芒雨腳忙。疊浪層濤爭合沓。乾維坤軸訝摧傷。神明倘不勤扶護。造次安能脫禍殃。蘭槳盪時凶鰐遁。蒲帆張處老蛟藏。行經泰岳淄川境。始達金臺玉館傍。道里委遲奚足說。風謠咨訪可能詳。觀周庶欲追吳札。重譯休煩比越裳。聖帝聲明眞曠古。贒藩忠順夐超常。微臣再拜瞻霄漢。恒祝千秋海不揚。</text>
<title>記舊遊送李叔平 埈 赴京百韻</title>,<text>平生志四方。少小操蓬桑。局促過半世。匏繫悲竆荒。不覩泰山高。蟻垤視崇崗。願作子長遊。踏遍華夏疆。適會萬壽節。厥篚惟玄黃。菲才忝末价。專對安敢當。所幸身尙健。夙志欣可償。車駕御南宮。拱北誠心彰。祖道擁冠盖。贈語堆琳琅。驅馬出都門。薄暮投蓮坊。時天屬南薰。隴麥初吐芒。畿郊歷蕭瑟。關路饒風光。樓臺瞰淸江。館宇映回塘。主人慰遠行。張樂陳壺觴。經旬滯龍灣。臨渡撿行裝。發摘有古例。姦細誠難防。中流簫鼓鳴。撫劒歌慨慷。王事信靡盬。敢言思故鄕。靡靡抵湯站。澗谷互低昂。村村建關廟。處處開神堂。有城號莒州。有山名鳳凰。周遭自今古。幾番經興亡。遼陽作保障。境界鄰豺狼。將軍領貔虎。猛士馳驌驦。繡衣凜風裁。可比埋輪張。邊氓感威德。愛戴同爺孃。中田欠稌稻。滿畞惟秫粱。溝池亂鵝鴨。街巷散猪羊。千年華表柱。百戰黃沙場。竆兵憶漢帝。敗績哂唐皇。臺隍壯海衛。民物繁東昌。三叉不可厲。駕水舟爲梁。長墻備霖潦。墩壘通瞭望。醫閭入馬首。偃蹇橫劒鋩。截然廣寧鎭。有誰爭雄強。白髮李摠兵。雖老猶鷹揚。驛程傍斥鹵。竟日無村庄。連空水浩淼。接塞山蒼茫。雄關天下吭。粉堞摩穹蒼。當時築怨地。此日成金湯。分司禦暴客。云是騎曹郞。朝曛樹羽旗。號令嚴秋霜。黃門合涓掃。底事干威綱。科徵實無名。怨毒盈工商。永平擅佳麗。河水流泱泱。停驂訪孤竹。宇宙淸風長。憑虛骨欲換。望遠神還傷。村閻夾道旁。種柳儼成行。炎曦不敢近。過客襟期凉。亭午發藍田。薄薄催牛箱。夜渡漁陽橋。羸馬頻顚僵。濛濛烟樹裏。燈火明熒煌。沃野杳無際。堇茶如飴糖。通州近帝鄕。市貨堆康莊。潞源出御溝。千里連蘇杭。公私各有船。桂楫交蘭檣。相期虜勢棘。一時奔南方。斯誠去邠意。豈云謀不臧。然於效死訓。三復終難忘。從人問國禁。薰沐超朝陽。聖朝大一統。德敎覃戎羌。梯航並輻湊。萬國輸篚筐。昇平累百年。文物方汪洋。喧騰車馬奔。爛熳牋彩颺。街頭列酒食。異味紛羶薌。朱門換金碧。繡闥凝笙簧。惝怳失東西。汗潑如飜漿。烏巒對孤燭。達夜懷兢惶。鷄人報曉籌。金井鳴桄榔。玄端詣紫宸。瑞靄飄粉墻。岹嶢黃金闕。高起天中央。至尊拱九重。端冕垂衣裳。千官祝堯曆。濟濟咸趨蹌。簪袍影翕赩。環珮聲璆鏘。威儀酌商周。制作斟虞唐。左右靜無譁。肅穆奉圭璋。微踪躡後塵。縹緲聞天香。咫尺五色雲。未瞻金玉相。懷柔禮數優。雨露沾瀼瀼。翺翔辟雍畔。容與天壇傍。再參會同宴。三對光祿床。心肝兩不礙。語言嗟相妨。羇窻月再彀。落葉鳴空廊。節物解撩人。斗酒難澆腸。信美非吾土。啓處恒不遑。西風返袂輕。快若征鴻翔。去國問幾何。鬢髮驚滄浪。遊觀足可詑。辛苦多備嘗。閉門念疇昔。萬象森兩眶。君今泛靈槎。去去泝銀潢。腹中有詩書。袖裏韜干將。萬水與千山。幾處披奚囊。手持一封書。瀝血陳天王。吾誠苟至極。金石無堅剛。內門摠老成。該部皆忠良。贒藩所控告。勠力應贊襄。司星望吉氣。鶴禁浮嘉祥。謳歌久已屬。天意斯章章。懸知竣事後。得得回車忙。臣民共鰲抃。失喜心若狂。明廷縟儀畢。正値黃花芳。龍山可落帽。漢水宜浮航。共話天上事。滿意傾杜康。</text>
<title>輓柳西厓 成龍</title>,<text>河岳千年間氣鐘。淸於冰玉勁於松。經綸事業諸英首。博約工夫後學宗。劉向自甘棲畎畞。張良元不屑侯封。靈芝一脈今誰托。望入南天淚滿胷。</text>
<title>輓沈一松 喜壽</title>,<text>人間眞瑞鳳。天上老文星。禮樂推贒佐。詩書本聖經。蜚英當盛際。高步集明廷。吐論冰生壑。摛詞劒發硎。淸標霜凜凜。雅度玉亭亭。夢卜膺宸眷。訏謨協物聽。麒麟曾畫像。鐘鼎更勳銘。漢代資三傑。唐家仗九齡。忠言輸藥石。直氣犯䨓霆。野外身仍遯。機中織未停。寸心憂亦樂。萬事醉還醒。待士忘畦域。逢人絶渭涇。尊三兼福祿。望八尙康寧。疾祟年回戍。天時斗指丁。露華凋薤葉。風色慘槐庭。寶座傷亡鑑。儒門痛失型。賓筵帷換素。相業簡留靑。台坼天何意。山頹地不靈。生前無甔石。瞑後有螟蛉。舞鏡哀孀獨。傳家喜典刑。諫垣初托契。詩社忝忘形。懶慢趨黃閣。從容命綠醽。微才羞白璧。長價溢靑萍。落羽投南徼。沈鱗困北溟。支離頻歲𧏮。睽闊又秋螢。德宇遙相望。凶音可忍聆。凝塵空廢榻。缺月自虛廳。墨濕新傳札。蘭餘舊挹馨。深情乖紼引。厚義負幽冥。知己平生感。徒然涕淚零。</text>
<title>獨抱瑤琴過玉溪 二十韻</title>,<text>平生雅尙在雲林。晩結茅茨傍翠岑。萬古乾坤來默契。百年身世入長吟。龍門餘韻今誰理。泝水高風夙所欽。麗澤休煩三益友。生涯欣托一張琴。堂前曲澗鳴如玉。霜後尖峯列似簪。正爾遙空橫白露。偶然明月湧黃金。梅窻暫輟芝篇詠。竹杖閒從蕙逕尋。寶匣開來多古意。金徽拂處暢煩襟。卻嫌山靄侵肌冷。先把匏罇蘸甲斟。蕭散野情聊自寫。淸泠詩思浩難禁。初彈賡載薰風曲。轉作陽春白雪音。可愛猗蘭超衆卉。堪憐別鶴異凡禽。中和樂庶追周雅。佚蕩聲須放鄭淫。天際輕雲行復過。磯頭綠水淺還深。殊非彭澤無絃趣。莫是宣尼擊磬心。滿袖商飈添爽韻。彌山佳木散澄陰。冥棲已與塵寰隔。方寸寧容俗慮侵。跧伏自能安枕漱。珍藏不復歎淪沈。琴中眞味知多少。川上流光自古今。更盡曲終餘興在。會乘良夜擬重臨。</text>
<title>輓啓運別宮</title>,<text>竹樹種精地。珠城積慶門。蘭儀元肅穆。蕙性自恭溫。淸德膺先鑑。佳祥擁掖垣。朱扉連象闕。翠茀耀魚軒。比玉心逾潔。方椒實更蕃。瑤光徵聖嗣。銀派衍仙源。禍迫天倫滅。災丁寶運屯。陰功開日月。赫業正乾坤。備養宮新築。崇封國大藩。婉愉欽事上。謙挹畏居尊。衣練躬行儉。含飴膝弄孫。內庭防出入。旁逕絶攀援。戚屬時恒飭。親婣意益敦。女箴稱組織。宗牖詠蘋蘩。令聞家爭誦。芳聲世盡喧。靑編論盛烈。彤管載嘉言。攝理醫無效。憂傷疾有根。璧珪羣望畢。川嶽百靈奔。睿孝神明感。慈仁福履繁。謂宜躋壽考。終擬報深恩。鶴筭方知命。麟香未返魂。獻桃人已遠。求藥使空煩。夜色虛中禁。春暉屬上元。吉凶眞莫測。脩短詎敢論。月宇娥輝缺。星宮婺影昏。雲輧歸杳漠。飈駕赴崐崘。宿露晞朝薤。餘霜落曉萱。至情天飮泣。長慟地含寃。饗祀遵周典。儀文倣漢園。禮勤哀過毁。誠篤事如存。盡制稀前牒。垂光裕後昆。筮從金粟壠。神獻鳳棲原。騩馭宵嚴衛。鷖車夙啓轅。鸞奩留照鏡。蠶館罷繅盆。淚雨迷三殿。悲風咽九閽。旌旛橫浦斷。紼翣向江翻。近海靑松宅。因山碧草痕。咨嗟看滿路。頌慕起荒村。懿範應難泯。徽音永不諼。荒詞寧記德。臨輓只聲呑。</text>
<title>次權子深踏靑韻</title>,<text>漸覺溪頭柳嚲黃。春光堪愛亦堪傷。今朝又見梅花落。背立西風獨斷腸。關塞風塵殺氣黃。風前草木盡摧傷。憂來獨詠梅花賦。不識何人抱鐵腸。</text>
<title>旅舍書懷 演雅</title>,<text>惆悵菟裘久別離。客中鴉髩欲成絲。啼鵑只管三春恨。栩蝶難傳兩地思。烟淡蚊川橫一練。雨晴鰲峀露雙眉。羇懷鬱鬱同籠鳥。要看銀蟾閉戶遲。吟倚鷄窻看柳條。鳳臺春雨晩蕭蕭。屠龍事業今虛擲。畫虎文章謾自嘲。心逐塞鴻憐乏羽。書傳江鯉悵無潮。何當淨掃豺狼窟。象闕欣瞻日月昭。</text>
<title>月城館書懷。呈弼雲，夢村。</title>,<text>哀鵑啼歇碧山椒。風定雞林夜寂寥。花綴玉蟲燈焰耿。香殘金鴨篆烟消。英雄過鳥乾坤老。世事亡羊歲月遙。聞道天狼芒欲滅。泮林行聽好音鴞。</text>
<title>再和。呈夢村，弼雲。各一首。</title>,<text>入袖驪珠勝握椒。烏牀披玩慰寥寥。龍泉已被高人掘。牛斗應知憤氣消。辨卻熊魚明取舍。笑他鵬鷃說逍遙。東溟會看鯨波靜。禍福何須強問鴞。誰將犀甲破夫椒。豹略如今歎寂寥。塵汚烏紗難自拂。雪添鴉髩若爲消。蝶飛鄕曲嫌宵短。魚滯家書恨路遙。臥聽怪禽迷不省。惡聲無乃是鴟鴞。</text>
<title>秋月堂八詠 姜參判公信別墅。在韓山地。</title>,<text>曲澗鳴寒玉。危橋跨斷虹。村童驅犢出烟中。一逕傍林通。細草緣坡綠。斜陽帶雨紅。倒騎長笛捻西風。渾不辨商宮。巫山一段雲體○右黃橋牧牛四野新陽遍。千林晩雨晴。陂田繞郭水盈盈。布糓盡情鳴。植杖看菑墾。持鋤怕草生。津頭過客促鞭行。不識有何營。右南陽勸耕淨界饒眞趣。高僧謝俗緣。閒敲白石煑山泉。旭日帶茶烟。掩映彤霞外。依微綠樹邊。空門景色畫堪傳。一望意悠然。右石寺朝烟落日低滄海。疎雲斂小城。飛烽千里遞光晶。星彩照簷楹。只喜通安否。非關看滅明。長敎一點達王京。夜夜慰宸情。右西林夕烽窈窕岡巒轉。蔥蘢樹竹堆。亭亭雙盖是誰栽。偃蹇棟梁材。明月枝間逗。淸風葉底來。最憐滕六沒蒿萊。高聳碧山隈。右珠嶺雙松蘋渚寒潮漲。蘆汀返照斜。孤帆添腹引風多。飛割暮江霞。隱現依林杪。低昂逐浪花。漁翁倚櫂發高歌。雲水是生涯。右歧浦片帆結屋依深樾。開軒對翠岑。山靈洩霧作層陰。日出尙蕭森。靄靄沾書幌。霏霏濕布衾。愁來強欲理瑤琴。絃慢不成音。右魚城宿霧接海雲容黑。連空雨腳橫。䨓聲電影若相爭。坤軸訝摧傾。斷壑奔流急。疎林爽氣生。煩襟此日十分淸。顧眄句還成。右聖山驟雨</text>
<title>早秋涵碧亭卽事 鷓鵠天體</title>,<text>楊柳風微水檻淸。竹扉深掩斷人行。蟬嘶碧樹秋聲苦。雨歇長空夕照明。悲遠別歎浮生。白雲天末望盈盈。蒼苔細路忘歸去。屋後炊烟一抹橫。</text>
<title>西江月</title>,<text>郭外淸溪環轉。林間好鳥和鳴。雨餘花卉競芳馨。糚點一春光景。自詑襟懷的的。誰憐鬢髮星星。欲招歡伯破愁城。可笑甁罍俱罄。</text>
<title>南柯子</title>,<text>巷僻輪蹄斷。庭空草樹香。幽人盥罷坐東廂。初旭依微山翠潤琴床。暗覺靑春暮。還憐白髮長。人間得失摠亡羊。只可花前攜友醉盃觴。</text>
<title>臨江仙 倣李相國體</title>,<text>日午茅齋幽夢覺。山前淸澗玲瓏。倦來敧枕課兒童。銀絲玉尺。堆滿一盤中。急向村街沽白酒。旁招比舍詩翁。羹香膾嫰味何竆。溪居口業。端不讓江東。</text>
<title>少年行 望美壇</title>,<text>雎鳩東畔臥龍隈。除地作層臺。山回水遶。草樹蔥蒨。幽迥出塵埃。登壇日日望彼美。何處是蓬萊。獨鶴初歸。丹霞漸沒。悲抱自難裁。</text>
<title>朝中措 卽事</title>,<text>飛花亂絮打窻櫳。庭院綠陰重。病起如驚春夢。日斜試把藜筇。溪頭谷口。樵歌互答。何處兒童。可惜芳菲佳節。無人詩酒相從。靑山如畫遶茅簷。春雨晩廉纖。雅性偏憐邱壑。朝朝手揭疎簾。緗桃已發。紅杏未謝。澗水新添。聞道鄰家酒熟。乘閒來往何厭。</text>
<title>望江南令 卽事</title>,<text>雎鳩谷。村巷日舒遲。階上枯梅生意思。門前衰柳媚容姿。凝睇立多時。春欲暮。深樹杜鵑悲。偶坐溪巖題瘦句。卻尋蓮老結幽期。心事少人知。</text>
<title>大常引 卽事</title>,<text>幽人日午睡朦朧。持茗椀倚窻櫳。微雨帶斜風。雲半捲山光淡濃。羃溪殘絮。滿林嫰綠。春事已成空。黃鳥語惺惚。似驚起鄰家酒翁。</text>
<title>如夢令 漫興</title>,<text>雨後飛花糝逕。風裏淸溪滿聽。獨坐對靑山。觸目無非佳境。人靜人靜。盡日脩篁弄影。已歎年光荏苒。更覺名途艱險。離索苦無悰。老去寧拋鉛槧。門掩門掩。滿院綠苔千點。</text>
<title>西江月 漫興</title>,<text>紫陌爭如邱壑。朱門不及巖扃。日長庭院午風淸。幽草綠陰交映。掠過誰家飛燕。綿蠻是處啼鶯。客來詩句要相評。醉裏都迷聲病。</text>
<title>淸平樂 村居</title>,<text>村齋獨臥。永日無人過。縱有新詩誰與和。諷詠供晝課。晩來散策溪壇。堂堂春事闌珊。更待樹陰交遍。攜朋共賞靑山。</text>
<title>效金克己嘉山題詠</title>,<text>匹馬行。穿深樾高臺。俯瞰淸流。溪山是處眞。奇絶風景入詩眸。靜聽黃鸝睍睆。閒看白鳥沈浮。斜陽欲去還停棹。烟雨暗中洲。</text>
<title>晉州淸心軒題詠 巫山一段雲</title>,<text>古郭烟空鎖。荒墟歲屢更。元戎緩帶撫軍氓。荊棘化軒楹。風月還多事。江山轉有情。坐看霞弄。秋晴詩思十分淸。甲辰秋。以統營宣犒御史南下。留住晉州。飛棟臨丹壁。脩篁間紫薇。蘭舟移傍釣魚磯。江樹遠熹微。咬嘎洲禽響。凄淸渚月輝。佳期不與賞心違。遙夜澹忘歸。</text>
<title>效金克己採桑子樂府體 村興</title>,<text>村居卜在寬閒境。草樹菁蔥。水石玲瓏。妙曆何能數衆峯。幽人睡罷渾無事。手撫絲桐。目送歸鴻。不覺西林夕照紅。</text>
<title>效麗王賀聖朝樂府體 夕坐</title>,<text>山客尋詩。髯屢掀日將昏。炊烟一抹隔孤村。亂鴉喧。坐久茅堂。人不到共誰言。爲憐明月入松軒。獨開罇。</text>
<title>江村落照 巫山一段雲</title>,<text>小店沿江住。垂楊匝岸長。斜陽一抹染霞光。金柱竪滄浪。曲浦歸帆疾。遙空去鳥忙。晩來烟景轉蒼茫。淸興溢詩囊。</text>
<title>仙巖亭。與潘景珍，朴景施，朴景廉會飮。浣溪紗體</title>,<text>除地山腰作一臺。菊花楓葉爛成堆。酷憐雲骨聳江隈。佳景不竆人易老。淸歡未盡日將頹。一盃相屬重徘徊。琪樹玲瓏護一臺。亂峯深處白雲堆。醉呼詩友坐巖隈。且喜江頭銀闕湧。不妨松下玉山頹。斜陽欲去更徘徊。</text>
<title>登咸興。望德山。巫山一段雲。</title>,<text>巨野平如掌。長川淡似油。溟波萬頃沒鰲頭。積氣望中浮。林暖幽禽哢。沙暄嫰草抽。琴歌終日領風流。消遣十年愁。暖霧收靑嶂。和風動碧油。長安指點彩雲頭。萬里此身浮。漸喜邊塵靖。何方手版抽。晩來攜酒更臨流。一酌散千愁。</text>
<title>效元朝學士虞集體 時在舒川。和趙上舍夢翼。</title>,<text>秋日凄凄易夕陰。烟暗松林。雨暗松林。夜窻剛喜月盈襟。淸亦難禁。冷亦難禁。旅宦三年鬢雪侵。詩所關心。藥所關心。陽春有譜孰知音。我一彈琴。君一彈琴。古館寥寥簾幕深。梧帶秋陰。竹帶秋陰。爾來風雨滿西林。愁易相侵。病易相侵。旅榻孤眠擁布衾。茶共誰斟。酒共誰斟。海亭淸景可開襟。欲往登臨。盍往登臨。</text>
<title>盧上舍子海寓舍。醉裏書懷。</title>,<text>春雨霏霏溪上村。山雜烟雲。海雜烟雲。主人開酒掃松軒。情一何勤。禮一何勤。聞說東華風浪喧。榮莫相欣。寵莫相欣。休官行欲退邱園。我亦云云。君亦云云。</text>
<title>竹西樓。次朴使相織錦體韻。</title>,<text>鴉投見日落。桂老認香餘。斜逕花陰晩。碧雲潭影虛。笳悲厭遠客。景勝惱吟余。何柰愁兼病。曲欄驚夢初。</text>
<title>龜鶴亭四時詞 巫山一段雲</title>,<text>江郭淸明近。林園景物宜。春光浩蕩惱詩脾。撚斷幾莖髭。對月尊頻倒。看山席屢移。夜深香露滴琴絲。風動杏花枝。右春雨氣迷靑嶂。灘聲滿畫欄。人間炎熱不曾干。琪樹擁簷端。水簟凝香細。冰盤斫膾寒。斜陽漸沒彩霞殘。汀畔結幽蘭。右夏潦盡寒潭淨。天晴快鶻驕。西風一陣掃炎歊。秋興滿江郊。漸喜黃花綻。還愁碧蕙凋。夕來攜酒倚蘭撓。凉月在松梢。進退格○右秋野渡行人少。山蹊落葉重。愁吟盡日聳肩峯。風雪亂裘茸。大地成銀界。長冰作玉龍。酷憐巖壑秀孤松。歲暮託襟胷。右冬</text>
<title>旅懷 回文</title>,<text>風生暗砌啼蛩亂。露滴寒池蘸月明。中夜獨吟愁客遠。夢回空榻小燈靑。</text>
<title>以韓詩林園竆勝事。鐘鼓樂淸時爲韻。呈金柏巖。</title>,<text>異境天慳久。荒墟簇茂林。玄裳今作侶。神屋夙知心。水石供詩料。風烟惱醉襟。盡拋身外累。高臥度光陰。五畝栽花竹。何如獨樂園。休言近城郭。儘是別乾坤。野老時爭席。山禽慣入軒。淸歌和急管。摠爲感君恩。萬事唯敧枕。生來不怕竆。盤中是樂土。沂上又春風。天地心懷泰。川原眺望通。床頭雲滿甕。不必覓新豐。夙有邱壑願。偶卜溪山勝。靑霞抹洲渚。芳樹護巖磴。坡仙可曳杖。杜老堪乘興。采采澤畔蘭。還恨無相贈。平生讀古書。容悅非吾事。讜論未回天。卷懷欣有地。世情已飽諳。時名宜遠避。難將千戶侯。易此今日醉。左右雙臺峙。蜿蜒淑氣鍾。汀沙明十里。雲嶂擁千重。淨几塵機少。窪罇野趣濃。無勞覓蓬島。平地有喬松。山城在咫尺。未曉催衙鼓。詩翁臥藤床。日午聞蕉雨。抽腥坐石磯。掇芳遊藥圃。安閒送一生。永言謝簪組。天晴花柳媚。日暄禽鳥樂。卻對玉芙蓉。爲傾銀鑿落。閒憐曳尾龜。靜愛冲霄鶴。默坐契心期。仙遊非外託。溪水玉鏘鳴。潭心澈底淸。攜朋乘小艇。邀月倒深觥。爽籟添笙韻。蒼崖答鼓聲。風流長漫浪。任被俗人評。頭白身猶健。林居閱四時。烟霞已成癖。鍼石亦難醫。古寺移花遠。虛堂按曲遲。午橋高躅在。今古一襟期。</text>
<title>效朱文公十二辰</title>,<text>嘗瞋社鼠不曾熏。每恨騂牛困衡軛。猛虎雖老有餘威。肯與毚兔爭䕺薄。龍墀演綸如昨日。畫蛇着足將誰責。塞翁失馬未必禍。鄭伯牽羊不爲恥。棘端何勞造沐猴。鷄窻且可談玄理。試問侯門狗苟輩。何如牧猪商丘子。</text>
<title>數詩效歐陽公</title>,<text>一官南州詠杞菊。白首始和歸田賦。二年多病不出門。藥罏茶鼎供朝暮。三春已闌鵑叫歇。落花歷亂隨風舞。四時平分遞寒暑。獨坐悠悠感節序。五更無寐攬衣起。明月入戶神悽楚。六絃有琴胡不彈。只爲鐘期今已故。七寶御牀那復覩。往事思來淚如雨。八叉吟成空自笑。還愧白鵒誇毛羽。九闕森嚴虎豹守。血疏何由達情素。十觴不醉須更飮。貴賤同歸一邱土。</text>
<title>變體效梅聖兪 五側體</title>,<text>薄晩片雨灑。暝靄起澗谷。散步傍石埭。曠蕩騁遠目。邂逅夙昔友。喜極淚自滴。握手入斗室。爇炬照暗壁。作別問幾載。綠髮已盡白。得失類塞馬。禍福互倚伏。富貴豈易致。釣採且自適。聽說塞上報。斗覺五內熱。玉食久旰御。奏凱在曷日。欲講戰守策。柰爾路阻絶。倚柱憤未洩。撫劒膽愈烈。告子語不再。志士貴立節。</text>
<title>效黃山谷二十八宿歌</title>,<text>山翁敲角歌慨慷。時天正値驕陽亢。遼邊勍寇劇氐羌。漢幄謀臣無子房。心腸鬱結若爲解。怵惕還如履虎尾。箕封一隅將淪胥。斗水何能洗羞恥。獨臥牛衣涕漣洏。不是兒女閨門悲。彼虛茫茫徒自高。鰲柱縱折誰扶危。民家十室九成空。破壁頹垣處處是。奎精晦彩妖霧重。離婁有目那能視。吾人病胃且有祟。天象食昴寧無以。干戈未畢饑饉仍。禽鳥猶難保爪觜。風雲遲暮各參商。舊井無禽良可傷。詩雖泣鬼未退虜。貫柳無緣賦石鼓。星霜日覺死生忙。箇裏知心琴一張。攀鱗附翼不敢望。空撫玉軫瞻西方。</text>
<title>次遊擊將軍浙江葉鱨勸勵歌雙韻</title>,<text>皇穹遍覆大小邦。最我東藩承寵章。生憎溟渤蛟鱷橫。一朝衝波捲箕壤。哀哉畿甸變林莾。極目千里無耕桑。天河雖已灑氛坱。海岳未復當時光。寡君嘗膽憂思長。必報之讎寧暫忘。年來訓聚日不遑。血誠分明盟彼蒼。將軍㘅命入我疆。悶玆兵財難自強。腰間有劒銛且長。錯節不容他人當。一篇虹光耀天壤。義言激烈扶頹綱。軍民誓死氣堂堂。居圉從玆無卒荒。縱橫神筭任低昂。給餉自底兵威揚。相期協力靖狂勷。一虎可以當羣羊。行看白日照中央。道途永絶豺與狼。扶傾實賴牖民良。草木皆知名字香。天心端欲福我邦。願公勿遽旋朝行。興言欲從恨無方。日夕徒自思淸揚。時李漢陰主文衡。抄文官十員。令和之。蔭官李廷冕。亦參焉。未久登第。原韻朝鮮素爲禮義邦。羞稱武事尙文章。當年島夷肆縱橫。崩沙破竹入平壤。國君顚越在草莽。王子繫累去扶桑。王京一炬半塵坱。赤地千里慘日光。追思切齒恨何長。不共戴天讎豈忘。毋言有志力未遑。事由人盡鑒由蒼。君不見臥薪嘗膽沼吳疆。枕戈運甓輔晉强。又不見壯士有怒白虹長。匹夫敢勇衆難當。男兒氣節等霄壤。七尺軀宜振紀綱。發憤修政勵廟堂。慕義勤王起郊荒。同心上下相激昂。𨀉看威武自奮揚。援師洸洸共劻勷。掃蕩倭賊如驅羊。銅駞王氣正未央。勿效開門揖虎狼。種桃栽棘果孰良。瓦全玉碎認誰香。一言從古可興邦。我今歌向丈夫行。願得猛士起四方。永淸東海無波揚。</text>
<title>效白香山何處難忘酒。呈櫟峯。</title>,<text>何處難忘酒。山村日政長。土鬆萱逬砌。冰泮水生塘。烟柳晴搖線。風花晩送香。此時無一盞。何以答年光。春何處難忘酒。炎天病未蘇。屯雲蒸作雨。平陸變成湖。木耳生茶竈。苔錢點藥罏。此時無一盞。何以攝羸軀。夏何處難忘酒。東籬又菊花。金飈生澗壑。玉露下蒹葭。憀慄悲時序。凄凉感物華。此時無一盞。何以養天和。秋何處難忘酒。寒宵坐到明。長風入短袖。密雪灑疎櫺。背壁燈搖焰。篩階竹曳聲。此時無一盞。何以保殘齡。冬</text>
<title>效姜私淑齋詠申參議 末舟 歸來亭首尾吟體</title>,<text>歸去來何事。山村一布衣。靑雲辭瑣闥。白日掩柴扉。工部元多病。淵明更覺非。委心聊自樂。端不羨輕肥。歸去來何事。南柯夢一迴。佳期驚晼晩。令節屬恢台。四月 未入松間屋。先呼月下盃。委心聊自樂。魚鳥莫相猜。歸去來何事。藏身有草廬。畦禾香罷亞。園樹影扶疎。瘦句初成後。深盃小醉餘。委心聊自樂。無意曳長裾。歸去來何事。衰年病易攻。非緣明主棄。只爲宦情慵。皎潔雲間月。孤高壑底松。委心聊自樂。相對暢襟胷。歸去來何事。田園副素期。移花修古砌。栽竹補疎籬。客到嫌無酒。僧來喜有詩。委心聊自樂。長願此棲遲。歸去來何事。閒居荷聖恩。山中無曆日。壺裏有乾坤。茗鼎煎梅子。蔬盤薦竹孫。委心聊自樂。身世卽羲軒。歸去來何事。修琴坐小齋。竹風淸几案。蘿月爽襟懷。縱未歌賡載。猶能詠打乖。委心聊自樂。非復怨沈埋。歸去來何事。詩斑已滿鬚。君恩雖可戀。世味柰相殊。白鳥如迎我。靑山不負吾。委心聊自樂。床上有枯梧。歸去來何事。吾將老蓽蓬。詩書拋舊業。農圃着新功。迂拙從人笑。孤寒信命竆。委心聊自樂。幽趣寄絲桐。歸去來何事。關情是藥缸。苔庭多鳥跡。巖逕少人跫。歲月雙蓬鬢。風烟一竹窻。委心聊自樂。從此謝紛哤。歸去來何事。芳洲採杜蘭。還將潤草手。穩把釣魚竿。細雨雙溪岸。淸風七里灘。委心聊自樂。乘興日盤桓。雎鳩距魚梁七里許。歸去來何事。元非慕逸民。羣龍皆奮躍。跛鱉獨逡巡。釀秫寧虞病。栽蔬不患貧。委心聊自樂。隨分養天眞。歸去來何事。名場道路艱。難將萬戶貴。易此一時閒。欹枕聞淸澗。鉤簾對碧山。委心聊自樂。還似出人寰。歸去來何事。無人運郢斤。宣尼豈忘世。子夏欲離羣。白屋雲同住。靑松鶴共分。委心聊自樂。高臥度朝曛。</text>
<title>代簡作古風。以醉裏狂言醒可怕爲韻。謹呈龍宮倅金明府。</title>,<text>昔抵武夷里。三日醺醺醉。醉中憶贒宰。歷拜黃堂裏。平生昧義方。老去逾疎狂。况傾北海尊。詎愼南容言。倒載還林亭。夜半方始醒。願言赦小過。棄置恐或可。竊思負荊謝。無乃重見怕。</text>
<title>效大復山人五平五側體。作四時詞。</title>,<text>朝曦升東峯。暖靄隔一枺。山花紅房鮮。岸草翠葆密。沿溪尋川源。拄杖望石室。間關林中禽。使我酒興發。攜朋開匏尊。庶可永此日。浮鶴。有石窟。故云石室。○右春薰風催黃梅。日氣漸向燠。幽人扶藜筇。佇立小澗曲。巖泉聲玲瓏。谷鳥語斷續。悠然看南山。萬壑已遍綠。愁來無如何。泯默倚翠竹。右夏秋陰生中庭。返照倐已沒。風林無蝭蟧。露砌有蟋蟀。纔聞靑梧凋。復道碧蕙歇。流年眞堪傷。况與彼美別。淸宵長相思。萬里一片月。右秋獰飈掀郊墟。凍雪鎖洞壑。林深多棲禽。巷陋少過客。開牕臨靑銅。兩鬢已盡白。東流無迴波。短景苦易匿。呼燈披丹經。撫己一歎息。右冬</text>
<title>六言</title>,<text>靑山蜀魄啼樹。綠水胡僧渡橋。林深淸露未落。日出宿霧初消。流水渡頭漁店。白雲洞裏僧家。暮蟬悲啼樹杪。孤客遠向天涯。右途中桃花杏花相映。東澗北澗交流。怊悵一年春色。詩人同抱閒愁。右懷友詩憎斑鬢變白。酒愛衰顔借紅。自知嵆康性懶。何怪阮籍途竆。葵懇常懸漢北。萍蹤尙滯關西。獨夜空彈霜劒。精光化作虹霓。右次韻</text>
<title>效文與可詠竹一至十體</title>,<text>梅。梅。獨秀。先開。香馥馥。色皚皚。移從籬側。栽植庭隈。初如容瑟縮。漸覺氣胚胎。憐孤芳已成癖。愛瘦影自忘迴。姱節本來凌雪霰。仙姿元不受氛埃。高人正士耿介獨立。淑姬靜女皎潔誰媒。種菊階邊行當添一徑。點易床畔何辭進數盃。今夜南枝北枝喜着新月。明朝千片萬片恐委蒼苔。右梅松。松。舞鶴。盤龍。生絶壑。秀層峯。樵人罕到。匠石難逢。磊砢高千尺。菁蔥翠幾重。貞姿不畏霜雪。黛色無間春冬。落落眞堪依夏社。亭亭豈肯受秦封。宵憐葉裏月影凌亂。曉愛枝頭嵐光淡濃。長風作濤聲驚回倦枕。爽籟發笙韻洗滌煩胷。知爾軒昂有似遺世獨立。顧我離索永擬傾盖相從。右松竹。竹。蕭森。淸肅。超埃氛。屛炎燠。濃陰成堆。秀色可掬。端宜種戶庭。豈合依巖谷。龍根初託墻隅。錦籜漸近欄曲。疎枝任被雪霜侵。嫰葉期看鸞鳳宿。凉蟾照處石砌篩金。晩風來時苔蹊戛玉。非獨堅剛標格比丈夫。所貴凜冽精神激頑俗。欲招林贒溪逸共辦佳遊。不知南社東鄰誰薦芳醁。右竹蓮。蓮。曲沼。回淵。紅房綻。翠盖鮮。亭亭矗矗。的的娟娟。稟得薰馨質。糚成長養天。丰華眞箇君子。韻格莫是神仙。憑欄頓覺添詩興。倚杖還如謝俗緣。淸風吹來煩襟自爽。急雨過去香夢初圓。濂溪愛作說雅趣可尙。屈平集爲裳古制無傳。趁此十五良宵要看花月。嗟哉二三佳士宜整觥船。右蓮菊。菊。盈階。遶屋。秋風高。曉霜肅。寒莖向鮮。老葉猶綠。黃堆萬點金。白疊千䕺玉。芳姿可媲月桂。逸氣遙凌雪竹。烟開國色倍嬋娟。日出天香增馥郁。甘谷潭空舊迹難憑。柴桑人去好事誰續。節近重陽幸嘉賓遠來。春生小瓮喜白酒初熟。餐英獨醒姑末學夫靈均。揷花酩酊無寧效此杜牧。右菊</text>
<title>效高麗僧冲止從一至七格</title>,<text>雪。雪。輕盈。皓潔。日凄迷。風凜冽。溪飄柳絮。岸堆玉屑。窊隆盡坦平。滓玷渾消滅。山陰不勝淸狂。灞水偏多愁絶。酷憐梅月政交輝。還怕匏罇先告竭。右雪月。月。昏昇。曉沒。淸着人。冷透骨。金波漸舒。玉輪無缺。居然塵土區。變作瓊瑤窟。解照一片丹心。能添千丈白髮。沈吟中夜耿無眠。怊悵長川杳難越。右月風。風。簸蕩。流通。生土口。起蘆䕺。有響無影。倐西忽東。萬象吹噓裏。三光動盪中。漢祖威靈較大。楚襄意氣徒雄。曾贒此日堪狂與。沂水當年興不竆。右風花。花。馥郁。繁華。明新卉。發故槎。文逾蜀錦。色奪天霞。好趁三春節。交開五出葩。歡情半屬豪客。景象盡輸詩家。每向淸晨承露玩。莫敎芳蘂逐風斜。右花雲。雲。靉。氤氳。棲林麓。羃水濆。隨風弄影。映日成文。乍見金柯散。俄驚玉葉分。仁傑偏能思母。陶弘不好贈君。山翁拭目瞻車盖。願作甘霖注八垠。右雲山。山。巖壑。雲關。蒼崖坼。翠壁環。草樹薈蔚。溪澗潺湲。烟霞紛萬狀。景物幾千般。高峯怳接霄漢。疊嶂如隔塵寰。氣象端宜仁者樂。悠然終日對孱顔。右山水。水。洋洋。瀰瀰。天出源。地作紀。流通不竆。淸澈無滓。淺深各有殊。醎淡伊誰使。觀瀾須從孟贒。歎逝願學夫子。且攜藜杖弄潺湲。明日仙槎千萬里。右水竹。竹。巖阿。水曲。攢千莖。簇萬束。月篩黃金。風戛碧玉。瘦影爽襟靈。濃陰淸案牘。晩翠兄看澗松。秋香弟視籬菊。長修苔逕日相尋。歲暮貞心期共勖。右竹琴。琴。雅調。淸音。該物則。協陽陰。和能有節。樂而不淫。威鳳雲間舞。神龍水底吟。陣陣薰風滿地。娟娟明月盈襟。一曲彈來三歎息。古人雖遠是知心。右琴酒。酒。淸冽。醇厚。香擁鼻。味可口。消散憂愁。洗湔塵垢。何須分聖贒。不必問升斗。能令賓主合歡。解使鬼神歆臭。笑指壺中是我鄕。生涯付與無何有。右酒溪。溪。盈坎。環堤。淸見石。淡無泥。湍噴冰雪。潭漾玻瓈。縱未勝蘭槳。猶能灌稻畦。尋源欲選佳境。結屋永擬幽棲。雲水閒盟期不負。菰蒲深處有鳧鷖。右金堂溪山。山。谷口。巖間。瑤草綠。錦苔斑。躋攀絶頂。眺望滄灣。襟懷今日豁。風月幾年閒。穿雲霞不知倦。愛松鶴自忘還。日西更覺醒心耳。石竇飛泉響玦環。右浮鶴山村。村。草屋。衡門。傍水際。枕山根。依微古木。隱約荒園。昇平前里巷。兵亂後黎元。家家徒立四壁。處處只掛一褌。按堵何時生齒殖。桑麻十里散鷄豚。右福川村野。野。水邊。山下。草樹交。雲烟惹。縱橫畦壟。隱見村舍。淸泉響玲瓏。綠穗光罷亞。紛紛樵唱漁歌。歷歷來牛去馬。朝晡登望儘堪娛。笑煑溪蔬傾酒斝。右雎鳩野右鷄山村野四詠。乙丑年作。是歲農事頗稔。故第四詩如是云。</text>
<title>風湖相亞格 此詩。乃藏頭體也。</title>,<text>哦向湖西君向。一映雪彈水洛。醉溪停來密分。盃莎梅古情行。深汀草意歡色。盡此浦多處任。阻別明照去風。長應雲闖毛波。右送友人。哦生飄轉客關。吟濕凉蒼凋河。費渚分柏絶耐。末莎雨苦意年。天觜島心生光。頭暮林多松似。泊帆棲嵐古逝。處何暝帶剝波。右京口書懷。愁期柰與命途。懷又蹌深鳴仇。獨一趨樾蝕陌。事秋駟嫰蘚羇。何照載凉斑魂。生南三留梧逐。語隣今園枯海。笑知返不啄鷗。右和尹景說。</text>
<title>戲以實果名作絶句。謝韓益吉佩酒來訪。以資一囅。二首。</title>,<text>暮過林亭景物淸。山翁報道酒堪傾。詩情浩蕩那能禁。終夕留連醉復醒。盃酒相從匪自今。開襟幾度坐槐陰。箇中雄飮當推子。大醉猶能太白斟。</text>
<title>倣織錦圖麟馬含荷草體。謝權台仲送山鷄。</title>,<text>授失其才 受。有食斯貴 饋。卄口戴吉 喜。三水得冞 深。</text>
<title>[漫興]</title>,<text>老去功名意漸疎。晁叔用。 亂雲堆裏結茅廬。李九齡。 不妨更有安心法。東坡。 花落閒窻看道書。曹唐。○漫興</text>
<title>[閒中 二首]</title>,<text>啼鳥聲中晝掩關。何應龍。 茶鐺欲熟篆香殘。放翁。 世間安樂爲淸福。周南峯。 忍把浮名賣卻閒。傳逸人。○閒中二首虛庭幽草翠相環。龜山。 盡日春風自掩關。可庵。 秫酒易消殘夢斷。胡宿。 一簾新雨杏花寒。秋厓。</text>
<title>[寒食。懷故山。]</title>,<text>綠楊如髮雨如烟。崔魯。 何處風光不眼前。王表。 杜宇一聲春欲暮。秋厓。 强憑盃酒亦潸然。張泌。○寒食。懷故山。</text>
<title>[月夜獨酌]</title>,<text>矮作垣墻小作臺。羅仲素。 茅簷長掃淨無苔。王半山。 入門明月眞堪友。放翁。 引我花前勸一盃。香山。○月夜獨酌</text>
<title>[初夏]</title>,<text>東籬深僻懶衣裳。放翁。 綠樹陰前逐晩凉。香山。 午醉醒來無一事。東坡。 落花風靜煑茶香。石屛。○初夏</text>
<title>[淸明]</title>,<text>淸明時節好風光。來鵬。 盡日傾心美索郞。皮日休。 綠滿池塘無一夢。庸齋。 梅花吹雪入詩香。秋厓。○淸明</text>
<title>[夜坐]</title>,<text>春風浩蕩作春陰。放翁。 簾幙蕭蕭竹院深。王節卿。 坐到黃昏誰是伴。香山。 一輪明月一張琴。淸甫。○夜坐</text>
<title>[春興 二首]</title>,<text>綠楊垂線草鋪茵。丁晉公。 更問風光有幾旬。後山。 莫笑衰翁淡生活。放翁。 一壺芳醑別涵春。堯夫。○春興二首垂楊一逕紫苔封。半山。 又見新花發舊䕺。后山。 坐久未能消酒力。陳叔弼。 自攜周易聽松風。秋厓。</text>
<title>[曉起看梅]</title>,<text>生平得意在烟霞。華谷。 紫綬金章未足誇。后山。 一夜冷香淸入夢。疎寮。 好看明月透梅花。疊山。○曉起看梅</text>
<title>[梅下晩飮]</title>,<text>竹院無人夢自迴。艾笛船。 柴扉日午尙慵開。魏仲光。 暫嘗新酒還成醉。香山。 更與梅花把一盃。秋厓。○梅下晩飮</text>
<title>[醉題草堂]</title>,<text>病起蛛絲半在琴。胡宿。 流鶯啼起去年心。張武子。 自知白髮非春事。子美。 强把唐詩帶醉吟。徐臞鶴。○醉題草堂</text>
<title>[秋日客中]</title>,<text>辭家遠客愴秋風。簡齋。 身似流星跡似蓬。吳商浩。 落木無邊江不盡。后山。 更堪回首夕陽中。張泌。○秋日客中</text>
<title>[罷歸]</title>,<text>秋深初換舊衣裳。韓致光。 短景無營亦自長。放翁。 消遣百年須底物。東坡。 一篇周易一罏香。月觀。○罷歸</text>
<title>[讀易]</title>,<text>山中可樂老方知。放翁。 此道從來信不疑。程端蒙。 獨坐小窻閒讀易。蒙齋。 靑燈一點是吾師。拙齋。○讀易</text>
<title>[冬日]</title>,<text>蟲聲已斷菊花乾。朱慶餘。 小雨初成十月寒。放翁。 生理只今那得說。後山。 囊中未有一錢看。東坡。○冬日</text>
<title>[閒居 二首]</title>,<text>茅齋低小竹窻姸。放翁。 一龠雲腴一篆烟。南峯。 煩慮漸消虛白長。香山。 此時方好絶韋篇。文公。○閒居二首春意闌珊日又斜。香山。 晩風時動竹交加。恥齋。 年來漸識幽居味。東坡。 爐有生香鼎有茶。疊山。</text>
<title>[冬夜]</title>,<text>榾柮無烟雪夜長。范成大。 梅花未動意先香。放翁。 綠醅自有寒中力。永叔。 一曲狂歌入醉鄕。韋莊。○冬夜</text>
<title>[醉後戲吟]</title>,<text>蝴蝶飛飛引夢長。鞏丰。 虛名眞意兩相忘。楊大年。 茫茫不悟身何處。子蒼。 獨自騰騰入醉鄕。香山。○醉後戲吟</text>
<title>[春暮有懷]</title>,<text>水流花謝兩無情。崔塗。 世事栽培白髮生。半山。 老去親朋零落盡。香山。 數盃春酒共誰傾。香山。○春暮有懷</text>
<title>[漫興]</title>,<text>淨掃風軒散髮眠。後山。 旋燒枯葉煑山泉。南峯。 白頭始悟頤生妙。放翁。 讀盡黃庭內外篇。放翁。○漫興</text>
<title>[贈山中人]</title>,<text>沿溪一路入靑霞。張文昌。 應是壺中別有家。張泌。 塵土腐餘何足夢。東坡。 素琴丹竈是生涯。羅鄴。○贈山中人</text>
<title>[秋夜浮舟]</title>,<text>一年明月在中秋。韓仲止。 落日將還爲少留。半山。 濁酒三盃豪氣發。文公。 西風散髮棹扁舟。山谷。○秋夜浮舟</text>
<title>[村居遣興]</title>,<text>占得溪山卜數椽。放翁。 好峯無數列窻前。文公。 紅塵不到梅花下。新嵒。 除是人間別有天。文公。○村居遣興</text>
<title>[秋夜。宿江村。]</title>,<text>靑燈明滅月穿紗。柏巖。 一片秋聲出破荷。黃孝邁。 宿客不眠過夜半。浪仙。 空聞漁父叩舷歌。退之。○秋夜。宿江村。</text>
<title>[戲用疊字格]</title>,<text>編茅爲屋竹爲椽。履齋。 飢拾松花渴飮泉。玉川。 非道非僧非俗吏。香山。 任他人謗似神仙。戲用疊字格</text>
<title>[秋夜。宿江舍。]</title>,<text>澄江一道月分明。山谷。 竹塢無塵水檻淸。義山。 醉臥白雲閒入夢。蘇廣文。 直疑身世在蓬瀛。吳逵。○秋夜。宿江舍。</text>
<title>[憶伯氏]</title>,<text>兄弟分飛各異方。宛丘。 老來憂患易凄凉。文山。 山長水遠無消息。用晦。 縱使登高只斷腸。岑參。○憶伯氏</text>
<title>[幽居雜詠 三首]</title>,<text>飢寒未至且安居。東坡。 水竹烟花興有餘。張齊贒。 富貴本非吾輩事。陳后山。 不妨隨分老樵漁。蔡西山。○幽居雜詠三首靑雲器業我今疎。李義山。 不必門多長者車。司空圖。 寂寞一廛吾自適。楊龜山。 且將詩筆代耕鋤。陳俊卿。傍巖依樹結簷楹。司空圖。 小隱堪忘世上情。高騈。 萬卷詩書眞活計。葉平巖。 一毫榮辱不須驚。邵堯夫。</text>
<title>[早春對酒]</title>,<text>天爲詩豪剩借春。明道。 東風無際柳梅均。胡致堂。 醉鄕日月終須覓。高騈。 造化從來不負人。堯夫。○早春對酒</text>
<title>[新秋]</title>,<text>山頭落日半輪明。子美。 雨放凉飈弄晩晴。庸齋。 忽有好詩生眼底。簡齋。 綠楊陰裏一蟬鳴。蒙齋。○新秋</text>
<title>[湖遊]</title>,<text>浴鳧飛鷺晩悠悠。子美。 雲散靑天掛玉鉤。放翁。 酒盞此時須在手。玉屑。 約開蓮葉上蘭舟。曹松。○湖遊</text>
<title>[秋夜。往韓生家。]</title>,<text>策策風窻顫晩秋。王度。 捲簾瓜芋熟西疇。山谷。 得閒何惜傾家釀。放翁。 與爾同消萬古愁。太白。○秋夜。往韓生家。</text>
<title>[早春獨步]</title>,<text>半溪山水綠羅新。牧之。 遠樹浮烟已帶春。大成。 獨步獨行仍獨坐。堯夫。 翛然魚鳥自親人。龜山。○早春獨步</text>
<title>[春日雜詠 四首]</title>,<text>買得春泉灌藥畦。蘇廣文。 墊巾還傍綠楊堤。胡宿。 無人會我閒中意。秋厓。 獨抱瑤琴過玉溪。文公。○春日雜詠四首好花爭柰夕陽天。韋莊。 新綠成陰正弄姸。无咎。 酒力半酣詩思倦。梅屋。 客來相倚竹根眠。山谷。天氣姸和水色鮮。香山。 桃花紅近竹林邊。太拙。 光陰易過閒難得。香山。 一笑端須直萬錢。山谷。地偏鷄犬亦翛然。放翁。 不是山林不市廛。葵窻。 看盡好花春臥穩。胡宿。 世間無境可拘牽。香山。</text>
<title>[徒步訪友]</title>,<text>村南烟火是荊扉。用晦。 竹瘦苔深一逕微。韋莊。 邂逅無人成獨往。後山。 不妨閒處有眞機。後山。○徒步訪友</text>
<title>[桃花下飮酒]</title>,<text>花木成蹊手自栽。介甫。 幾多紅艶淺深開。牧之。 春風可惜無多日。香山。 更向樽前把一盃。無名氏。○桃花下飮酒</text>
<title>[櫟峯，池亭。醉眠。]</title>,<text>亭畔薰風盡日凉。南軒。 荷花數朶伴淸觴。藍山。 酒中無諍眞三昧。山谷。 相對蒲團睡味長。放翁。○櫟峯，池亭。醉眠。</text>
<title>[觀書謝客]</title>,<text>別院深深夏簟淸。蘇子美。 西窻偏受夕陽明。放翁。 詩書作我閒中地。大成。 客至從嗔不出迎。子美。○觀書謝客</text>
<title>[早秋野興]</title>,<text>近水松篁鎖翠微。放翁。 杖藜終日自忘歸。參寥。 莫嘲野餉蕭條甚。放翁。 薄酒堪沽豆莢肥。南峯。○早秋野興</text>
<title>[溪巖醉眠]</title>,<text>藜杖穿雲翠滿衣。龜山。 困臨流水坐苔磯。明道。 醉來睡着無人喚。韓渥。 撩亂楊花入夢飛。大成。○溪巖醉眠</text>
<title>[夏日雜詠 三首]</title>,<text>麥壠風來餠餌香。東坡。 雨餘田水落方塘。來鵬。 半窻晴日花陰外。大成。 閒寫黃庭一兩章。唐人。○夏日雜詠三首曲池波暖蕙風輕。大年。 芳景消殘暑氣生。香山。 又是一番新雨過。彙選。 南山當戶轉分明。溫公。綠樹陰濃夏日長。高騈。 困來攜枕臥藤床。趙彥芘。 䨓聲忽送千峯雨。子美。 愛殺南窻一味凉。大成。</text>
<title>[村居自慰]</title>,<text>久脫朝冠岸幅巾。放翁。 詩書不受世間塵。橘潭。 客來莫笑生涯薄。蒙齋。 一筯山蔬勝八珍。放翁。○村居自慰</text>
<title>[逢舊友敍別]</title>,<text>論交各憶十年時。達夫。 萬事關心兩鬢知。荀鶴。 明發與君分手後。劉房文。 白雲何處最相思。李益。○逢舊友敍別</text>
<title>[春夜。宿渚谷。]</title>,<text>燒竹煎茶夜臥遲。詩選。 醉斜烏帽髮如絲。用晦。 曲 改玉字爲曲 欄干外東風軟。文鼎。 月在梅花第幾枝。沈平。○春夜。宿渚谷。</text>
<title>[春夜閒懷]</title>,<text>道上飛花一膝深。退庵。 月軒脩竹轉淸陰。胡宿。 美人有約來何暮。曾棨。 知隔春山不可尋。品彙。○春夜閒懷</text>
<title>[贈友人別]</title>,<text>浮沈無計水東流。用晦。 離思茫茫正値秋。雍陶。 他日一盃難強進。子美。 爲君沽酒暫淹留。文昌。○贈友人別</text>
<title>[溪上秋思]</title>,<text>杖藜徐步立芳洲。子美。 蟬思蛩音滿耳秋。香山。 折得藕花無寄處。覺庵。 夕陽西下水東流。崔塗。○溪上秋思</text>
<title>[江上新秋]</title>,<text>一年寒燠未鴻溝。鞏伯。 露濕荷裳已報秋。君平。 唱斷新詞歡不見。夢得。 月明長笛起漁舟。上齋。○江上新秋</text>
<title>[編雪月風花錄]</title>,<text>虛堂一幅接罹巾。放翁。 永日垂帷絶四鄰。王維。 莫問野人生計少。唐絶。 著書楊子未全貧。山谷。○編雪月風花錄</text>
<title>[春日偶吟]</title>,<text>花源一曲映茅堂。韓翃。 細雨霏霏度野塘。放翁。 此外俗塵都不染。李傾。 閒梳白髮帶斜陽。竇鞏。○春日偶吟</text>
<title>[秋思西路。有感。]</title>,<text>高梧葉盡鳥巢空。竇鞏。 露葦霜荷落晩風。林子來。 北望可堪回白首。簡齋。 哀笳一曲戍烟中。吳融。○秋思西路。有感。</text>
<title>[留僧]</title>,<text>簷鐸無聲鳥語稀。東萊。 困人天氣日長時。宗吉。 山僧欲去還留語。放翁。 更爲桃花了一詩。月潭。○留僧</text>
<title>[訪友不遇]</title>,<text>寂寞茅廬映竹扉。放翁。 春陰漠漠燕飛飛。陳述古。 斷橋深處無人見。鄭安晩。 折得梅花獨自歸。苔。○訪友不遇</text>
<title>[花下對酌]</title>,<text>花徑吹香可細尋。大成。 幽居政得遂初心。放翁。 一尊是處成幽賞。放翁。 風月無邊取次吟。香山。○花下對酌</text>
<title>[江村聞笛]</title>,<text>水國春寒陰復晴。韓渥。 日光風緖淡無情。鄭谷。 塢中橫笛偏多感。胡宿。 誰爲梅花怨不平。用之。○江村聞笛</text>
<title>[春日雨後]</title>,<text>雨後山光滿郭靑。文昌。 晩來相對靜儀刑。屛山。 直將底事消長日。西山。 一炷爐香一卷經。邵淸甫。○春日雨後</text>
<title>[戲倣古詞]</title>,<text>盡日無人傍水行。高騈。 忽聞岸上踏歌聲。太白。 相逢何必曾相識。香山。 共倚春風弄月明。牧之。○戲倣古詞</text>
<title>[夏日漫興]</title>,<text>半窻疎箔度微凉。山谷。 脩竹回陰欲過廊。後山。 仙籙滿床閒不厭。錢仲文。 此心兼笑野雲忙。致堯。○夏日漫興</text>
<title>[仲夏漫興]</title>,<text>簾額低垂紫燕忙。東坡。 篆烟飛上枕屛香。朱氏。 虛窻熟睡誰驚覺。放翁。 滿耳鼃聲正夕陽。來鵬。○仲夏漫興</text>
<title>[中酒]</title>,<text>近來中酒起常遲。吳氏。 焉有閒愁入兩眉。堯夫。 客又不來吟又懶。可庵。 臥聽簷鳥語多時。放翁。○中酒</text>
<title>[春興]</title>,<text>石遶橫塘水滿陂。鄭安晩。 桃花枝映杏花枝。次山。 香風細動簾帷暖。香山。 正是幽人睡足時。簡齋。○春興</text>
<title>[雨後出野]</title>,<text>詩情酒興漸闌珊。香山。 風雨經旬怯倚欄。放翁。 老子今朝偶然出。誠齋。 一蓑牛背飽看山。秋厓。○雨後出野</text>
<title>[村居自遣]</title>,<text>風泉滿院稱幽居。曹唐。 綠樹無人晝夢餘。劉夏父。 好是老郞消日處。香山。 山門柿葉已堪書。簡齋。○村居自遣</text>
<title>[池亭夏詠]</title>,<text>屬玉雙飛水滿塘。太白。 淸風推戶送山光。大成。 茅簷鎭日無人到。賀欽。 掃地閒消一炷香。唐詩。○池亭夏詠</text>
<title>[溪邊晩坐]</title>,<text>踏得蒼苔一逕深。司空圖。 數村桑柘半山陰。用晦。 林間有客無人識。文公。 獨立寒沙伴水禽。唐詩。○溪邊晩坐</text>
<title>[孟夏]</title>,<text>雨歇園林梅半黃。大成。 風吹百草野田香。香山。 憑欄更爲芳菲惜。魏公。 借問春歸有底忙。介甫。○孟夏</text>
<title>[夏初。出溪上。]</title>,<text>墻下溪流淸且長。放翁。 村村和雨揷新秧。大成。 政無情緖裁春句。葵窻。 一陣風來何處香。功甫。○夏初。出溪上。</text>
<title>[淸明。招友不至。]</title>,<text>心期同醉卯時盃。香山。 有底詩人不肯來。退之。 無限少年非我伴。香山。 獨尋春色上高臺。大拙。○淸明。招友不至。</text>
<title>[閑懶吟]</title>,<text>習閑成懶懶成癡。石湖。 林下居常睡起遲。堯夫。 看盡人間興廢事。放翁。 白綸巾下髮如絲。皮日休。○閑懶吟</text>
<title>[醉臥竹林。午後始覺。]</title>,<text>山花紅紫樹高低。永叔。 技癢新禽百種啼。宋景文。 終朝殢酒不歸去。洞賓。 苦竹䕺裏春日西。韋莊。○醉臥竹林。午後始覺。</text>
<title>[村居卽事]</title>,<text>蔬圃茅齋三畞餘。完丘。 使君家似野人居。牧之。 沈烟一炷春陰重。曾子開。 明點松肪讀道書。放翁。○村居卽事</text>
<title>[幽居卽事]</title>,<text>小院無人竹簟鋪。花翁。 幽簷淸寂若仙居。太白。 茶甌喚醒江湖夢。耐軒。 靜倚南窻晝讀書。篁墩。○幽居卽事</text>
<title>[秋閨怨]</title>,<text>郞去遼西秋又殘 立軒。 戍衣裁就寄將難 施肩吾。 紗窻只有燈相伴。風騷。 羅帶同心不忍看。橘潭。○秋閨怨</text>
<title>[溪行]</title>,<text>蒼苔滿地護松陰。大成。 接澗飛泉碎玉音。陳希尹。 天外夕陽沈未盡。陳愛山。 遠風來處好開襟。香山。○溪行</text>
<title>[小重午初。飮燒酒。]</title>,<text>世味多端好備嘗。周石峯。 安心是藥更無方。東坡。 今朝一笑君知否。放翁。 燒酒初開琥珀香。香山。○小重午初。飮燒酒。</text>
<title>[題洞友家]</title>,<text>五月榴花照眼明。退之。 林中雨散早凉生。皇甫曾。 北窻人在羲皇上。林逋。 靜聽黃鸝一兩聲。東坡。○題洞友家</text>
<title>[暮秋。送卯君克裕。]</title>,<text>驚風吹起塞鴻羣。香山。 南陌愁爲落葉分。太白。 手折衰楊悲老大。長卿。 不知何地再逢君。韋莊。○暮秋。送卯君克裕。</text>
<title>[京邸書懷 六首]</title>,<text>駐顔何處覓還丹。大成。 鏡裏流年兩鬢殘。放翁。 自笑世間千計錯。後山。 不如歸去舊靑山。詹中正。○京邸書懷六首功名莫笑鬼神慳。大成。 命薄元知濟事難。香山。 五鼎一瓢何必問。平甫。 不如歸去舊靑山。偶然爲客落人間。雍陶。 世事何嘗不強顔。半山。 寸祿應知霑有分。辥逢。 不如歸去舊靑山。等閒平地起波瀾。夢得。 時事危登百尺竿。于革。 隨世功名非所望。後山。 不如歸去舊靑山。年來觸事動憂端。放翁。 官職非才興已闌。譚用之。 自少難收疎懶性。應物。 不如歸去舊靑山。風波名路壯心殘。楊億。 勳業休看鏡裏顔。文公。 干世久知無妙策。完丘。 不如歸去舊靑山。</text>
<title>[戲同社]</title>,<text>一官南去冷如冰。放翁。 移疾還家暫曲肱。放翁。 鍾鼎山林各天性。子美。 淸時有味是無能。牧之。○戲同社</text>
<title>[閨思]</title>,<text>展轉沙廚睡不成。放翁。 西風吹雨滴寒更。秦韋。 相思一夜情多少。盻昉。 何處江村有笛聲。辥濤。○閨思</text>
<title>[江亭感舊]</title>,<text>淸秋欲盡客重過。趙嘏。 擧目其如感慨何。聯珠。 獨立江風吹短髮。簡齋。 水流無恨月明多。夢得。○江亭感舊</text>
<title>[仲春卽事]</title>,<text>竹影生凉到屋椽。山谷。 日長無事曲肱眠。南峯。 芳菲漸入詩人境。詩選。 暗喜風光似昔年。韋莊。○仲春卽事</text>
<title>[山中別舍弟]</title>,<text>把酒相看日又曛。韋莊。 鴈行中斷惜離羣。太白。 深山古路無楊柳。戴叔倫。 唯有松枝可贈君。盧綸。○山中別舍弟</text>
<title>[村居]</title>,<text>高梧夜挾雨聲驕。放翁。 短燭無風焰自搖。放翁。 獨臥南窻秋色晩。雍陶。 不堪人事日蕭條。子美。○村居</text>
<title>[贈別 二首]</title>,<text>一聲風角夕陽低。趙嘏。 山靄蒼蒼望轉迷。韓翃。 無限別魂招不得。子厚。 鷓鴣休傍耳邊啼。退之。○贈別二首一聲歌盡各東西。趙嘏。 落日亭亭向客低。長卿。 今夜不知何處宿。岑參。 亂山高樹子規啼。無逸。</text>
<title>[送人乘舟上京]</title>,<text>騷人遙住木蘭舟。柳州。 江水迎君日夜流。韓翃。 楊柳漸疎蘆葦白。張賁。 不堪吟倚夕陽樓。姚揆。○送人乘舟上京</text>
<title>[暮春]</title>,<text>半簾花雨燕差池。詩學。 茶罷松窻麗景遲。詩學。 除卻淸吟無可遣。詩學。 倚欄終日撚霜髭。詩學。○暮春</text>
<title>[寓鶻巖村]</title>,<text>溝水泠泠草樹香。後村。 輕衫當戶晩風長。後山。 閒眠盡日無人到。李益。 靜看黃鸝上海棠。蔡同州。○寓鶻巖村</text>
<title>[寓水深陂 二首]</title>,<text>雨足郊原草木柔。山谷。 園林纔夏麥先秋。山谷。 物情多與閒相稱。鼓吹。 長對靑山不下樓。聯珠。○寓水深陂二首多情長是惜年華。雍陶。 獨自憑欄度日斜。劉得仁。 寂寞西廂門半掩。聯珠。 黃鸝飛上海棠花。竇鞏。</text>
<title>[閒居]</title>,<text>曉角昏鐘爲底忙。放翁。 偸閒暫臥老僧床。唐人。 醉鄕乃是安身地。山谷。 始信壺中日月長。堯夫。○閒居</text>
<title>[湖臺晩望]</title>,<text>秋波不動簟紋融。胡宿。 一枕新凉一扇風。陳月窻。 飛閣捲簾圖畫裏。子美。 渚蓮平接夕陽紅。趙師秀。○湖臺晩望</text>
<title>[漢亭秋望]</title>,<text>老鴈孤鳴漢北洲。簡齋。 靑山空繞仲宣樓。南峯。 夕陽暝色來千里。寇國寶。 檻外風烟摠是愁。王岐公。○漢亭秋望</text>
<title>[江樓暮景]</title>,<text>淸江碧草兩悠悠。韓。 獨自懷人暮倚樓。南峯。 隔岸一聲牛背笛。石屛。 更和烟雨弄高秋。香山。○江樓暮景</text>
<title>[江行]</title>,<text>亂山高下路東西。曾子固。 嵐樹光中信馬蹄。無本。 蕩槳還從芳草渡。胡宿。 避人幽鳥不成啼。韻學。○江行</text>
<title>[晩夏驟雨]</title>,<text>深院簾垂晝景長。韻學。 困來攜枕臥藤床。趙龜。 䨓聲忽送千峯雨。詩學。 愛殺南窻一味凉。詩學。○晩夏驟雨</text>
<title>[閒烟]</title>,<text>世味多端好備嘗。聯珠。 安心是藥更無方。東坡。 竹床瓦枕虛堂上。呂滎陽。 臥看縈簾一炷香。東坡。○閒烟</text>
<title>效文文山集杜句體</title>,<text>途中吟久客應吾道。秋深復遠行。故林歸未得。長嘯一含情。對酒計拙無衣食。長貧任婦愁。濁醪誰造汝。庶用慰沈浮。看劒獨坐親雄劒。眞堪託死生。時危思報主。寂寞壯心驚。秋思 二首將老憂貧窶。漁樵寄此生。秋天正搖落。萬慮倚簷楹。藜杖侵寒露。江邊獨立時。長歌意無極。吾道竟何之。村居夜歎九日明朝是。寒花只暫香。平生一盃酒。故國耿難忘。</text>
<title>[相思曲 四首]</title>,<text>山月皎如燭。應物。 夜凉人未眠。唐音。 懷君芳歲歇。太白。 彈劒拂秋蓮。太白。○相思曲四首風色蕭蕭暮。子美。 開門落葉深。无阿。 懷君屬秋夜。唐音。 虛費短長吟。子美。白露含秋月。審言。 寒城菊自花。子美。 懷君不可見。太白。 淸淚落悲笳。東坡。竹影掃秋月。太白。 松風鳴夜絃。太白。 懷君自延佇。穀城。 何日是歸年。子美。</text>
<title>[旅次雜詠]</title>,<text>山晩黃雲合。子美。 川長暝色橫。子西。 所思迷所在。元祟。 何處是歸程。太白。○旅次雜詠</text>
<title>[途中]</title>,<text>人事傷蓬轉。子美。 何時免客愁。子美。 淸霜入曉鬢。太白。 又送一年秋。放翁。○途中</text>
<title>[坐盤陀石]</title>,<text>垂釣坐盤石。孟浩然。 落花盈我衣。太白。 傾壺方得地。義山。 欲去惜芳菲。于良夫。○坐盤陀石</text>
<title>[題草堂 二首]</title>,<text>俗遠風塵隔。駱賓王。 林蘿擁翠微。林逋。 無人到竆巷。退翁。 溪鳥入門飛。杜荀鶴。○題草堂二首漸老喜深藏。僧宇昭。 經炎復度凉。浪仙。 終朝無客至。放翁。 燕坐獨焚香。簡齋。</text>
