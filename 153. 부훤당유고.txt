<title>乙未臘晦。越法輪嶺。馬上得 二首。</title>,<text>曉空寒月欲西傾。驅馬荒坡客夜征。一點山腰何處火。行人謾道落明星。又積雪陰崖自一冬。滿山松檜曉吟風。凌兢石路詩肩聳。賴有枯腸得酒瀜。</text>
<title>還家有感</title>,<text>還家猶是客中人。西有妻孥東有親。上下一家全計活。吾兄休道嘆居貧。又人事紛然數有椽。何人能得樂生全。同居九世張夫子。千載心能得我先。</text>
<title>敬次伯氏溪山處士公寄葛鞋韻</title>,<text>物外心情世上身。衣冠渾染洛城塵。喜將野態留城市。未信功名累解人。</text>
<title>敬次舍兄溪山公韻</title>,<text>雲山相對眼常新。長愧風塵傍除津。男兒出處非無意。會作南川兩箇身。又十載東西計活新。孤月憶出漢江津。微誠不作明時念。那忍分離老此身。又浮生催老鬢絲新。窮達誰將一問津。衝斗劍氣空夜夜。衡廬高臥丈夫身。又涉世年來事日新。虛舟行止聽風津。只今乞養深烏鳥。何處銅魚宰郡身。又讀易應知所得新。吾今汨沒莫知津。男兒進退非無法。終擬提撕敎此身。又獨嘯溪山爽氣新。世間無夢到要津。如今再作登瀛士。慙愧淸名濫此身。</text>
<title>別中示坐</title>,<text>往來皆是別離身。北別妻兒南覲親。明日離親回北去。向南還作望雲人。</text>
<title>次舍兄韻</title>,<text>空聞白日上昇天。長羨枝頭飮露仙。韁鎖一生緣底事。歸來無地坐茫然。</text>
<title>又次還家有感</title>,<text>依山籬落望南墟。地僻由來隱者樓。莫把犁鋤看世業。敎兒時復談詩書。</text>
<title>又次兄韻 寄錦城鄕老</title>,<text>自古相知莫樂新。天涯況復見斯人。風流餘事爭傳說。記得尊前笑語春。</text>
<title>又次兄韻</title>,<text>秋來一別怨思多。綠水靑山當美娥。敎唱因緣眞戲耳。從前淸淨已成家。</text>
<title>題江界 隆慶乙巳按節時</title>,<text>遠遊關塞怯衰年。蜀道誰將比上天。稍喜官居平似寬。一軒風景對蕭然。</text>
<title>東皐李 浚慶 挽</title>,<text>功在宗祊澤在民。能全終始獨斯人。不待百年公議定。謗言何累地中身。</text>
<title>次舍兄韻</title>,<text>日來患熟殊無耐。渴夢吞江乍動勞。人似我兄更誰有。貧能安處道增高。</text>
<title>元日</title>,<text>去年今日滯南方。爛醉佳人盡燭傍。鶴髮堂前呈百戲。弟兄相對舞琅璫。又今年元日南川舍。方朔詼諧屢忍飢。鳴琴作春知無賴。聊對妻兒一慰時。</text>
<title>雨後吟</title>,<text>曉來新雨足新年。扶杖閒吟坐水邊。石上苔紋靑更厚。傍人莫笑客無氈。</text>
<title>寒食</title>,<text>寒食淸明已晩春。衡門獨掩坐十年。刲羊無血筐無實。令節重臨愧殺人。</text>
<title>高敞別人</title>,<text>美人南國久同袍。一別吞聲石路高。白日長天回遠首。錦城山岳小秋毫。</text>
<title>馹程聞雁</title>,<text>數行歸雁兩三聲。倦客悠然萬里程。空館夜深秋氣早。一天明月別人情。</text>
<title>別後</title>,<text>南歸人送北歸人。忍淚分携割愛新。十年長程新霽後。任行羸馬回首頻。</text>
<title>得猫</title>,<text>秋來鼠輩繫滋育。穿我墉墻禁莫當。爲養猫奴令守穴。狡謀自此失強梁。</text>
<title>南行人不帶書歸</title>,<text>六載思親千里餘。北來音信苦相疏。忙行南雁無情過。案上空留一尺書。</text>
<title>偶吟</title>,<text>年來萬事可堪嗟。東望難禁有淚沱。千里萱堂長在夢。三春孤客未還家。詩書齟齬將難及。計活蕭條祗奈何。歸思近來逾攬我。一程風物共森羅。又底事晨昏隔一冬。又逢春色尙西東。田原爭起縱橫畝。草樹欣迎蕩漾風。佳節思親今有得。白雲愁生昔相同。往來惟有中宵夢。不識山川道里長。又幽懷長吟鬱崢嶸。時復登高盡日行。雨後江山新句法。春殘林麓減丹靑。家居索漠窮難諱。事業疏庸顔有頳。惟有故園田二頃。不妨藜糲保平生。又家貧才拙語言遲。底處將身不見癡。稼穡當知吾輩分。功名難向熱門追。羸期甔石夫何望。遠陳忠愛一念師。詩酒可能兄與共。故山風月送生涯。又長吟咄咄孰知吾。志大才疏自古愚。老去詩書難做業。邇來風濕更侵軀。丹誠望遠陳忠愛。一知念惟在孝于。家道幾時能粗保。永將甘旨奉款娛。又歎息吾民其不憐。近來元不大豐年。狂歌白屋誰知我。含默遙空欲向天。春夢亂山千萬亹。故園茅茨二三椽。悠悠萬事堪長慟。懷抱何由瀉鬱塡。又來時朔雪法輪山。九十春光劇轉丸。物色已知迎首夏。歸心頻自促征鞍。山中薇蕨今何樣。江浦魚蝦始入餐。何事芳辰經此地。不曾同採杜公盤。</text>
<title>寄南川舍兄</title>,<text>聞說新居已就成。山溪領得幾般淸。藩籬任轉琤琮響。庭戶常留偃蹇形。萬事都忘千世累。一區聊欲着平生。人生有趣誰相禁。莫怪明時獨臥情。又自識疏慵百不宜。年來多病更支離。忠能許國將誰奮。志在思親也獨知。烏鳥可堪天性篤。桑楡難把日光遲。悠悠世事如心小。中夜尋常積所思。又十年南北愧田眞。更向山邊活計新。千里夢中三夜思。百憂叢裡一生身。流光苒冉欲誰待。壯志堂堂無地伸。早晚投簪歸有日。林泉何處負吾人。</text>
<title>寄舍兄 在原州時。</title>,<text>憶得携家歲辛卯。先塋來守卜山邊。棄襦吾幸忝通籍。抱玉兄今坐石田。漫浪形骸成白首。艱難生理問蒼天。男兒蓋棺名初定。鵬起南溟倘晩年。又眼底小兒年七八。大兒生子已蹁躚。靑山蕨薇無兼味。石野犁鋤有薄田。白照盤中常淡泊。魚從嶺表落腥膻。封分甘旨還餘裕。誰識恩波逮自天。又憑書寄與吾猶子。爲父君今不少年。門戶從前餘積善。男兒沒世愧無傳。山虧一簣難成仞。井掘千尋▣有泉。逝水未曾留日月。朱顔容易換華顚。</text>
<title>次兄韻 時在羅州</title>,<text>語笑人間可覓眞。目知吾道衆非珍。春歸櫟樹無顔色。風逐虛舟在海濱。案上文書難制老。山中歌嘯也能貧。高堂擬得千年養。誰奈分離作二身。</text>
<title>横城驛題詠</title>,<text>薄雲籠日翳春空。策馬溪邊滿面風。生意已堪看草木。宣恩那得到疲癃。驅馳憶昨靑年客。潦倒今成白首翁。行過蒼峯知幾度。祗應郵吏笑怱怱。</text>
<title>江界題詠</title>,<text>亂山環合失西東。官舍蕭條向此中。喜渡長橋川帶練。怯登危棧路盤空。將窮絶塞身非健。欲賦餘春語未工。動靜固知無物我。鳴蛙啼鳥各怱怱。</text>
<title>題詠</title>,<text>許身爭敢比長城。到底區區只赤誠。邊靜幸武勞無略。年飢何以活民生。千回峻嶺登雲棧。一葉江中取水程。來臥客軒如舊識。憶曾從此向南行。</text>
<title>扶桑躑躅</title>,<text>名花銜子何年鵠。遠自扶桑有意翔。忽落禁園根旋結。仍敎佳節蕊敷香。陰陰綠樹留鶯語。灼灼紅英浥露光。嬌艶正宜遲日醉。濃華還與暖風揚。桃花不學先春謝。梅子要期結夏黃。萬里孤根還得地。一團佳勝自專芳。宸情載悅非遊逸。聖德共天有弛張。欲識深恩均卉植。須知至化鑄虞唐。休將妖能同含笑。合把丹心效向陽。此日微臣眞不分。陪遊直近五雲傍。</text>
<title>奉呈家兄</title>,<text>草草忙中話。行裝又嶺東。君歸見兄說。相憶倍秋風。</text>
<title>和兄韻</title>,<text>命矣貧猶樂。題詩句動新。洞門人不到。花鳥與同春。又卯酉奔波裡。春歸未一吟。喜兄詩忽到。城巿對山林。</text>
<title>疊和來韻 處十八韻</title>,<text>茅齋常晏起。滿眼對雲林。誰使高飛性。能爲飮啄心。又斷雁愁南望。新年獻北堂。桑楡深喜懼。何以駐流光。又達人齊出處。城巿等山林。試把閒忙說。無化只在心。又絲粟歸甄錄。微名玷玉堂。氷淵重戒懼。無意冒榮光。</text>
<title>乙巳元朔歸家</title>,<text>元積坡南舍。春歸雪未消。前溪猶有凍。山木尙蕭口。又萱草春光暖。窓前日色高。小兒纔滿七。豐頰耳垂毛。</text>
<title>次兄韻</title>,<text>背憶南川勝。無由縮地何。思君千里夜。江月影婆娑。又海國衰年面。京城少日親。歡娛如一別。還是異鄕人。</text>
<title>敬次舍兄韻 五言律詩</title>,<text>曉起梳頭罷。好音來自東。憑奴欣吉報。開札宛承容。必有方來慶。休嗟此日窮。否窮成泰日。天道可徵公。又志士無餘物。唯知道德尊。顔瓢空陋巷。邵臂棹侯門。逐物心能喪。隨宜樂便存。優遊蓬蓽下。自有大乾坤。</text>
<title>偶吟</title>,<text>酷■威初歇。金神氣像新。尤天悲慟淚。陟屺悵望人。覓醉家貧未。哦愁筆下頻。空齋無客至。獨坐卯連申。又西來會幾日。歲律已淸商。數樹疏松韻。中宵一枕涼。廢書專懶病。呼興闕杯觴。每起還家計。歸心日夜忙。</text>
<title>偶吟 丙申冬在寧邊</title>,<text>弟也思歸日。兄居異母居。差池原上羽。惆悵晚來聞。生理艱難甚。憂端索漠餘。他年九回樂。寧有忍堪書。又長洞深冬雪。茅茨積幾重。怕寒兒子輩。黔突丈夫翁。本業攻無懶。浮名做是空。少年吾不幸。遲暮莫嗟窮。又尋常抛歲月。志士謾多憂。學道功驚退。爲名病解休。閒饒晨夕睡。醉發短長謳。自是悠悠者。風流不俗流。</text>
<title>還家有感</title>,<text>千里行裝旋舊墟。正如春社鳥尋棲。白雲南極長愁望。數月猶無一尺書。又絃絶難調架上琴。灰寒久澁烹茶鼎。隨風落葉走空床。窓月窺人螢火冷。</text>
<title>山寺次韻</title>,<text>紅塵慣踏幾危機。羞見滄波白鳥飛。步壑已知遺俗想。臨流還更拂塵衣。坐中談話三杯酒。山外斜陽半壁輝。風榻醉眠成小夢。門前綠樹早鶯歸。</text>
<title>丁酉春寒</title>,<text>曳杖歸來曲水濆。怯寒春意未全新。柳眉欲展靑還斂。旃臉初開白已嚬。高閣重簾無語鷰。長安癡草絶遊人。一樽擬待紅芳遍。南陌東阡散步頻。</text>
<title>次嚴孝仲 用順 韻</title>,<text>傳業箕裘未見功。題橋壯節已違中。樂天無復疑陶命。臨路誰爲哭阮窮。携酒坐來延皓月。杖藜隨處步淸風。桐花爛熳春垂老。期對匏樽一醉同。</text>
<title>贈僧</title>,<text>南薰民物共淸陰。怪底爲僧遁世心。畏景炎中孤燭影。鳴鍾振下一蛩音。休將睡睫睫難見。且莫騎驢驢更尋。珍重數書非我志。投詩擬作爾箴針。</text>
<title>題鳯凰樓</title>,<text>故國人何去。鳳臺鳳不來。秋風一倦客。落日更徘徊。</text>
<title>題詠 隆慶己巳。按關西時。不知在何邑。當更詳之。</title>,<text>絶域圍靑嶂。孤城戴小樓。胡雲江外色。都是眼中愁。</text>
<title>乙巳元朔歸家</title>,<text>睡罷寒牕月。松風夜轉高。望雲誠老劇。愁緒易班毛。</text>
<title>次舍兄韻</title>,<text>離合無端甚。愁魂費日消。曉窓書忽到。驚起鬢飄蕭。</text>
<title>雨後吟</title>,<text>曉雨隨風行。苔巖潤更綠。多情林下禽。盡日啼無歇。</text>
<title>螢火</title>,<text>高低乘暗起。明滅照殘秋。入手光愈淨。衝風影獨流。</text>
<title>次舍兄寄野老韻</title>,<text>風寒魚息水。林暝鳥歸巢。一片苔磯上。幽人獨坐高。又山翠朝生碧。溪聲夜送寒。身閒心又息。淸興自多般。</text>
<title>次葵亭韻</title>,<text>小蕊承朝日。輕香透晚囱。主人常愛爾。華髮對春缸。又姚魏家家好。煩紅照綠囱。不緣荒野老。人孰爲開缸。又寸草誠難奪。沈吟伴午囱。作亭殊有意。爲爾釀盈缸。</text>
<title>次呈舍兄</title>,<text>山勢北走直。溪流南向斜。數間孱草屋。一逕細如蛇。又石亂無常路。山深有別天。晚涼生洞壑。乘月訪巖禪。</text>
<title>寄挺之 時在錦城。先生伯氏溪山公長子挺立。字挺之。</title>,<text>交道非傾蓋。童癡有宿親。何時更相對。重作錦城人。</text>
<title>次秋香堂韻 秋香堂。本李二相 繼益 所建。在平壤縣。詳見於文章誌及金思齋 定國 摭言。</title>,<text>東籬曾愛賞。千載有同襟。冷蕊凌霜艶。寒香泛酒斟。名流人又古。堂在我如今。這裡悠然趣。誰能瓣淺深。</text>
<title>題甲稧屏風</title>,<text>生身同一國。生世又同寅。振羽明庭鷺。開樽錦席賓。能令長在眼。賴有畫傳神。願續屏間會。從今保百春。</text>
<title>庚子九日</title>,<text>摘取蒼松葉。煩渠障大陽。主人嫌曝背。坐客喜生涼。用拙心存■。居幽道卽藏。塵埃失眞性。慙愧落名韁。又解卜林泉勝。長吟宴坐時。溪聲走白石。秋色老荒坡。歲歉窮愁足。身閒樂事隨。慈親猶有望。事業莫差池。</text>
<title>詠墨</title>,<text>十八公孫輩。人傳墨客卿。漆身仇欲報。方面玉如貞。几案參新契。房櫳托宿盟。畫衣將不犯。磨頂乃其誠。風月同肝膽。詞華等弟兄。澤添毛穎脫。圖畫楮生輕。任記千年跡。寧偸萬古名。已令羲易立。復使禹疇成。鬼神寧逃術。奸雄盡露情。無心諸管子。賴爾輒封城。采燮按負暄堂遺稿。當時旣無刊集。吾宗載伸氏掇拾於數百年之後。以成此編。其千百十一之歎。勢所必至也。今謹按家傳。又得若干什。以尾附而名之曰補遺。亦所以成載伸氏之志。以俟後之能繼此而博採者。</text>
