<title>東湖原韻</title>,<text>不可居中國。幸生禮義東。更尋湖上景。明月又淸風。不可居中國五字。歎大明今爲胡地故也。附次韻 薇齋鄭在弼天下文明國。惟吾一海東。南湖高士在。生老舊皇風。</text>
<title>夢坡原韻</title>,<text>有士坡山戶。名藏四十年。別號伊誰贈。得於夢一邊。附次韻 薇齋鄭在弼高士林泉下。淸名四十年。有時千里夢。行到舊山邊。</text>
<title>林泉精舍。用武夷櫂歌韻。</title>,<text>山水相逢是地靈。古今無變四時淸。箇中奇絶方尋處。絃誦何如欸乃聲。其一一曲南塘始放船。雲淡風輕日煖川。行盡中間花柳趣。數村野外夕陽烟。其二二曲蓮花玉女峯。塵埃一洗爲誰容。小住中流聊指點。西南還鎖洞門重。其三三曲溪深石代船。中流不轉幾何年。聊知眞境前頭在。抵死尋春堪自憐。其四四曲溪西簇簇巖。峯回路轉草𣰦𣯶。如斯逝者來何處。爲有源頭湊會潭。其五五曲山西雲谷里。散園花竹又疎林。會精一怪人誰識。獨有卵峰太古心。其六六曲天峯揷碧灣。超然塵世不相關。這間料得方春意。乳鷰鳴鳩各自閑。其七七曲屛山在上灘。巖間十字大明看。海東處士千秋節。雪月同光夜夜寒。其八八曲渡頭精舍開。林泉山下水縈迴。方塘日夜淸如許。還得當年寶鑑來。其九九曲將盡快豁然。牟陽山水見平川。居人更莫求諸遠。此外何曾別有天。</text>
<title>追感愚谷公大明詩</title>,<text>見日懷大明。見月懷大明。日月猶大明。地何無大明。昔我愚谷公仁廟丙亂以後。隱于屛山。甲申又聞大明革命。西望痛哭。大書十字于巖壁曰。山中惟見日。何處大明留。又垂戒曰。我死之後。書我之銘。海東愚谷處士尹某之柩云云。已詳於遺集。故略擧而以明余之追感之意也。</text>
<title>景福宮重建</title>,<text>角峀蠶峯萬古隆。無疆基業復吾東。天時地利人和合。聖子神孫太祖同。千里邦寧華以左。九重門闢正之中。直言極諫今無滯。賢士回頭景福宮。</text>
<title>登木覓山 二首</title>,<text>太古精神鎭午高。不虧萬仞大功勞。西闊五江形帶固。北尖三角氣浮豪。鍾路橫奔多白馬。玉階列立盡靑袍。暝色居然生遠樹。信飛千里上烽臯。伴春獨上此山高。看盡長安不用勞。小多難並詩還拙。富貴易兼氣倍豪。驅馳馬馬轔轔轂。來去人人色色袍。萬戶千門眞國勢。當年瑞雪指城臯。</text>
<title>過松坡見一片石。恨丙子古事。又有文見雜著。</title>,<text>我國松坡上。胡然有是書。幸生丙子後。忍看立石初。</text>
<title>悔過松坡 二首</title>,<text>若知此石有。直向漢江船。寄語行路客。莫過松坡前。松坡非不美。良以世不稱。如令有眼者。過此宿忿增。</text>
<title>寄松坡江水</title>,<text>嗟爾松坡水。忍流此石前。願禱天將雨。何如換桑田。</text>
<title>過李拜峙。憶退溪先生。</title>,<text>三角山已歇。五江水自流。先生下鄕路。到此每回頭。峙在廣州地。踰此則不見漢陽山川。故昔先生自京歸路。每到此則回首望拜而歸。故時人名其峙曰李拜峙。</text>
<title>宿開花峴 峴在通津地。丙寅九月日。見富平宗人歸路宿此峴。</title>,<text>秋宿開花峴。客愁轉入香。回頭春欲問。籬菊向重陽。</text>
<title>過溫井</title>,<text>水兮眞此水。流行四時春。晩來三浴穩。蘇我百年身。到此聞井之始得之由。則世祖大王微服遊於郡南雪花山。適有一脚蹇白鷺飛落于此。良久飛出。完然展足。任屈揚去。大王心實異之。卽臨于此。其時林藪秘此。察林間則有一勺水。其氣甚溫。故因掘而得此井云。</text>
<title>見唯鳩麻谷。到鏡湖。</title>,<text>村樣三千七百戶。地形南北東西坪。鏡湖名勝由何景。只有銀潮曲曲生。湖南湖西之稱。始自鏡湖出也。</text>
<title>次光陽倅討平韻 倅我宗榮信</title>,<text>光陽復睹好光陰。軍令分明數擧斟。百里良才先布政。一生忠節獨留心。南屯野郭埋奇計。西望江都繼舊忱。奏凱聲高天字號。白雲山色五更深。</text>
<title>次長城倅瑞麥韻 倅洪丈秉瑋</title>,<text>公之到處有仁聲。潁水鰲山百里淸。却贐西州曾手選。勸農南畝尙躬耕。從知古有非虛語。播頌今聞是實情。化洽於人還及物。芃芃其瑞兩歧生。</text>
<title>贈梅下 族孫炳善</title>,<text>誰知白玉堂前梅。更向朱書案下開。晩趣悠悠經濟抱。一川雪月逈風埃。</text>
<title>呈注書族從 滋華</title>,<text>如天大道伴靑春。爲國丹心滿一身。從知林下無遺士。可見朝端蟄小人。錦衣南土官梅好。寒食東風御柳新。又是朱門桃李客。也應日日待芳隣。</text>
<title>次注書族從家書中韻</title>,<text>送鴈書中咏以鷗。北湖風物泛南流。千里和詩難問酒。數年爲客易驚秋。白髮在堂時有慕。靑袍坐府世無愁。古今仕者皆如許。那受齊人妻妾羞。附原韻 注書族從銅津水闊有閒鷗。盡日無心自逐流。明月偏多旅館夜。黃花應待故園秋。世事閱來堪發歎。家書欲作更添愁。判知公道天惟在。肯似齊人妻妾羞。</text>
<title>注書族從謫咸陽。別章。</title>,<text>匹馬蕭蕭過故鄕。積年數語暫分場。北除昭院天恩重。南謫含城地勢長。宦海風波成事業。人生否泰有陰陽。聊知不久垂丹詔。桃李吾門更有光。</text>
<title>聊呈含城鵩舍 二首</title>,<text>相看遐莫致。心去報平安。千里咸陽謫。一旬昭院官。委邦如此易。行路若彼難。何患歸期晩。也應聖詔丹。何處吾兄見。咸陽不在天。信阻霜前鴈。愁生月下鵑。望望雲千里。依依夢一邊。爲詩幾留案。無便未嘗傳。</text>
<title>贈桂下 金友昌翼</title>,<text>桂下有一士。不欲放光輝。淸名自來逼。難掩雪中扉。</text>
<title>客裏偶吟</title>,<text>花滿仲春城。鵑啼又月明。洞雲恒雨意。籬竹每風聲。多得詩人趣。却忘客子情。今宵何苒苒。阿那有雞鳴。</text>
<title>白正言旅舘。逢湖中宋玉農相和。</title>,<text>適雨西窓掃榻塵。白堂見玉最新新。此處江山無俗客。今宵風月可吾人。千里從今皆旅館。兩湖自古正芳隣。綠陰雖是花時勝。只恨逢君已送春。</text>
<title>贈公州康雅</title>,<text>萍水相逢客。連宵共枕頭。親分非晩友。文酒約登樓。</text>
<title>題雲齋</title>,<text>佳山麗水是雲齋。千古吟人可以詩。仙或採丹來有日。兒能披白去無時。當宵月若屛間出。脫俗身如物外移。掃榻題名留後約。洛橋之上更相隨。</text>
<title>和栗里主人壁上韻</title>,<text>松下其家栗裏臺。雲齋宿客夕陽來。世間虛夢莊周枕。月下閑情貞節盃。蒼壁西軒佳句在。禿梧東畔別花開。主翁坐設薰陶澤。村秀二三去更廻。</text>
<title>又戲聯環體</title>,<text>雨修塵逕入樓新。逕入樓新自有眞。自有眞花開晩塢。花開晩塢雨修塵。</text>
<title>翌日雲齋。見栗里札。答以韻。</title>,<text>棊罷松壇送客初。栗村歷使更傳書。寵辱不驚心正後。經綸自抱夢成餘。多木春聲歸鳥密。短垣山色入樓虛。元來大隱皆如許。可以漁樵子卜居。</text>
<title>見歸家待榜擧子。戲贈。</title>,<text>家靜衢頭出。村諠戶耳傾。心神如許際。榜目忽分明。</text>
<title>宿李斯文家</title>,<text>昨到南山里。經宵二月春。大風朝後起。細雨午餘新。信宿淸談穩。久看稺輩親。知我嫌苦酒。釀甘有時廵。</text>
<title>優遊月陽齋。憶林泉精舍。</title>,<text>是時應積別烟霞。月在西峰悵望斜。瀟灑臨流層上檻。從容挾里一邊家。眼歸情友來芳草。夢入靑童弄筆花。杜宇惟哀黃鳥晩。浪吟白日餞韶華。</text>
<title>陽齋偶吟</title>,<text>林雨初晴露未晞。屋西石壁射朝輝。霞流戲蝶無輕態。花落啼禽不肯飛。適有樓臺詩士幾。還嫌琴酒故人稀。靜中幽興何時已。强欲登高起整衣。</text>
<title>有懷雜咏</title>,<text>松老桐孤各有棲。鸎兒燕子水東西。客入靑山春睡倦。雨過芳草夕陽低。洞邃千尋看月小。樓高百尺去天齊。漁郞若覓仙源路。兩岸桃花未落時。</text>
<title>山中春日雜詠</title>,<text>物物芳菲日日加。鶯歌蝶舞又蠭衙。霧宿高岑朝降壑。鳥行綠樹夕還家。水響浮時潭吐口。山頭結處石藏牙。故人琴酒遊何地。往往跫音花外車。</text>
<title>歎友不來</title>,<text>路迷洞且深。漸少故人尋。忍看花已老。但聽鳥相吟。學琴隣澗水。避暑屋松陰。夜夜陽齋月。美峯耿不浸。</text>
<title>見智庵讀書友札。答以韻。</title>,<text>自庵歸客袖傳書。情話開來對面如。蓮實一峯相望裏。桃花三月卽旬初。無時費景嗟春暮。有酒盈樽恨友踈。蓄銳諸君眞可羡。春臺科日不多餘。</text>
<title>陽齋卽事</title>,<text>露滴霞流雨似晴。萬千氣像箇中生。靈區恐野靑山繞。古渚欲淸白鷺行。四月看花爲別景。終朝聞鳥不知名。故人一札那邊自。咏復再三覺快情。</text>
<title>陽齋逢故人</title>,<text>破打涔涔氣宇平。酒心詩思倍生生。四月深山鶯信息。千家細雨燕橫行。浪興不如春一序。閒情亦可月三更。竟無俗客雲中至。之子慇懃付世情。</text>
<title>別章</title>,<text>萬樹陰陰夕景斜。何如共宿白雲家。仙緣可得三分界。世事相忘一生涯。濃綠烟深黃鳥柳。殘紅雨歇杜鵑花。月陽四月淸遊事。他日逢場更所誇。</text>
<title>憶松石故人 以上十首。陽齋讀書時所作。</title>,<text>前遊往往夢中來。極樂庵中案共開。折柳贈梅何處別。聽松看石有時廻。名區浪跡留詩軸。好月閒情問酒盃。以子眞工恒潦倒。天將使孰銳居魁。朴正言淇鍾登科前。</text>
<title>遊佛岬山中</title>,<text>問寺尋庵十里廵。雲深谷谷便仙隣。千林烟細山恒雨。四月花開夏亦春。許多啼鳥黃簧鳥。太半逢人白衲人。竟日獨行眞可歎。談詩問酒與誰親。</text>
<title>龍寺讀書。逢故人論懷。</title>,<text>崖雪溪雲盡籠臺。龍門山色故人來。此日三冬無葉立。明年二月有花開。簷漏寒生風弄磬。樽波微動月遊盃。詩懷浪入蓮花界。肯綮何如灞岸梅。</text>
<title>戲老禪語佛道</title>,<text>間從讀後招禪坐。渠道云云自有眞。紅樹諸天花雨界。靑山綠水白雲隣。死生一代修功者。富貴他時積善人。物外誰知淸福有。是非無事百年身。</text>
<title>山村暮雪</title>,<text>天際隆陰半掩陽。前宵逢宿芙蓉岡。忽飄籬竹寒聲澀。遍覆屋茅洌氣剛。解舞蝶疑三月節。絶飛鳥怕四方綱。乘興詩人留小賞。滿山米玉素封疆。</text>
<title>𠗂凙</title>,<text>欲題此景亦難詩。雪水濃濃露結時。稚兒戲玉廵簷笑。白屋寒天幻貨奇。</text>
<title>書燈玉聯環體</title>,<text>夜心輕白晝如明。白晝如明做舌耕。做舌耕時挑耿耿。時挑耿耿夜心輕。又朗來怳若見新年。白玉圓城聳一邊。夜花獨樹分明爛。習鳥翩翩却罷眠。</text>
<title>爲雨所戲。宿友家。</title>,<text>故故其晴故故加。天能知我是遊佳。白酒三盃論心席。靑山一夜讀書家。寒士甘分衣可布。聖人古禮冕宜麻。呼兒問雨催離路。爲語前川水漲沙。</text>
<title>逢京宗相和</title>,<text>偶然步步立山隈。名下吾宗意際來。新詩數軸風千里。閑話三宵月一臺。主人別味江南橘。遠客歸心漢北梅。百年花樹同根地。不是尋常故舊盃。</text>
<title>逢京城李上舍。詠梧桐。</title>,<text>遍碧長身四面春。良宵霽月復看眞。貢陽孤態無知者。送價閒情有主人。久待鳳棲猜竹老。深藏琴韻聽溪新。洛社元多偏愛物。願君詠去擅芳隣。</text>
<title>無題 二首</title>,<text>誠難此地免幽居。時有歸雲遠客如。四月麥黃芳草際。一江鷺白夕陽餘。彈琴獨坐堪破寂。知己相逢却忘初。竟日淸談猶未了。夜深明燭更看書。江南一見親平生。詩話間間用酒行。百年蘭契黃金重。四月楊花白雪輕。水臺共宿三宵凈。洛社更逢兩眼明。榮達元來時自有。前頭不遠子功名。</text>
<title>到富平鶴峴</title>,<text>平沙十里鷺湖頭。鶴峴來程問白鷗。桂陽自古吾宗邑。洛社從今遠客秋。詩懷論席紅壺上。鄕思來時皓月浮。滄洲筆蹟四大字。百世淸風在此樓。</text>
<title>自京歸路。入楚山友家。未逢留詩。</title>,<text>千里遊筇半歲遲。黃花赤葉摠非時。遠客湖山來有日。故人琴酒會無期。老檜空庭迎月好。小兒長夜讀書奇。借問主翁那際返。離筵數語更留詩。</text>
<title>自佛影臺到海佛庵</title>,<text>步出雲林却煥然。胷無礙滯眼無邊。嵬嵬東立千尋峀。浩浩西空萬里天。樓復丹靑浮縹緲。僧何放浪樂流連。坐料名勝江南地。海上斯庵最在先。</text>
<title>上蓮實峯</title>,<text>蓮頭已實過花時。四月山遊亦不遲。渾浩天心登此覺。窈冥琴韻有誰知。下如邱垤皆平布。上似樓臺亦絶奇。色色形形猶恐漏。臨題不發故留詩。</text>
<title>入佛影臺</title>,<text>下路斜陽上影臺。危欄疊榭畵中開。雲如有事蒼茫色。禽似談詩別怪才。菜好靑山魚味得。溪暄白日雨聲來。諸君知我探佳句。待月徘徊故不催。</text>
<title>觀西湖。登枕海亭。</title>,<text>枕海亭尋宿海來。箇中不羡飽鹽梅。地形東畔三層築。眼界西邊萬里開。潮出平沙呈水石。舟橫下渚列樓臺。於斯不可無聲閱。願與詩人咏以盃。</text>
<title>偶宿長山島朴老家</title>,<text>浮海長山太古如。居人盡讀聖賢書。淸歌往往前江棹。殘景依依古壑車。黃花在塢盃心切。明月登樓夜色虛。積歲更逢知我否。江南今日小春初。一掌乾坤四面洲。箇中無事足爲留。寂寂相從仙子趣。遙遙不到世人愁。近水只宜先得月。觀湖最美正當秋。欲尋眞境回頭問。又是錦城第一州。</text>
<title>宿佛影臺。到海佛庵。</title>,<text>別怪聲形獻巧奇。詩將得格未能詩。題於佛影蓮峯去。海庵風物一層移。</text>
<title>過烟興寺</title>,<text>半日山行十里來。叢巖攢壁勝區開。白雲深處烟興景。千古騷人詠且盃。附次韻 從兄敬庵路問煙興十里來。千崖萬壑一層開。客譽名勝僧云僻。中坼乾坤小似盃。</text>
<title>過南竹小亭</title>,<text>踈篁弱柳匝淵堤。半角茅簷隱若低。孤鍾山色靑臨北。大野天光逈滴西。當三春好堪携酒。看一石奇更覓溪。此間倘有靈區否。芳草古程散入迷。</text>
<title>伴朴斯文鍾山看山歸路 入法聖浦。爲雨所戲。宿馬川山家。</title>,<text>環此村容盡海山。名區又隔北西間。歸客暫憑一夜穩。居人剩得百年閒。玉女峰羞隱仙寺。蒼鷹巖壓白鷗灣。欲尋眞境登臨地。老馬兒龍共轉還。</text>
<title>槐亭竹裏舘。設接日會吟。</title>,<text>淸遊近午却如晨。文酒相逢老少親。百年勝地槐亭古。五月凉風竹館新。有詩皆是文章士。無事還如放浪身。而已斜陽歸路促。靑梅雨歇宿輕塵。</text>
<title>次菊圃興義韻 丙寅洋擾</title>,<text>擧於邑望薦於營。定使三軍摠不驚。興義吾南人獨有。忠家舊業更新聲。</text>
<title>忠州客中作</title>,<text>蓮松二閣 碧蓮亭，六松亭。 好樓臺。復與梅軒上下開。大道馬牛無日去。達江鷗鷺有時廻。一年花事春猶在。千古詩聲客又來。堪得中間淸灑意。白沙庭闊掃蒼苔。</text>
<title>遊朴上舍家 上舍名海朝。翠琴軒后裔。</title>,<text>名畵世無顧氏厨。江山難置我幽居。天下中州 忠州曰中州 看過後。嶺南上舍別離初。白日閑情三酌酒。靑山別味一盂蔬。吾人知畏流連樂。更續淸遊此後餘。</text>
<title>到八峯院路中作 二首</title>,<text>暫憩頻休歇午烟。計程纔度蘂城邊。壚稀十里三盃酒。日旱長江數仞泉。斂麥家家無窘色。移秧處處見豐年。雙峯相對開如戶。意者這間別有天。綠楊深處氣蒸烟。往往孤村十里邊。出山胡釋知從寺。入海斯源始自泉。幽陰携酒兼黃鳥。芳草騎驢學少年。行處無非名勝地。自然曁此夕陽天。</text>
<title>次掌令族從偶吟韻</title>,<text>及物復生處涸魚。親親愛愛揔無疎。萬流渥彼三春爛。千里來玆一歲餘。勝事當今鳴不已。高名自古得非虛。拔碑一節知餘事。不伐其勞若是歟。附次韻 掌令族從 滋華公門如水鎖銅魚。回憶平生計反踈。去歲萍蹤今歲又。三分春色一分餘。靜居無事還成懶。實地用心是若虛。與世浮沉眞格語。奈吾拙性未能歟。</text>
<title>步篁坡簡末韻 二首</title>,<text>雨過黃梅碧草原。新詩夜到閱淸軒。官舍 知己無遐千里別。有情還密萬端言。誰欲專心看奕局。方營利器遇盤根。願君莫恨功名晩。洛社淸遊亦聖恩。莫作空灣白鷺窺。自天公道有盈虧。用人趙孟君知否。驕妾齊夫我笑之。虛送詩朋逢好月。未分春酒別黃鸝。坐料當世經綸器。如玉其人非子誰。</text>
<title>訪三仙舘散人 二首○南陽人。姓洪字景一。</title>,<text>晩來風日轉淸和。却向西亭好面多。甲乙詩評壺送酒。丹靑畵活壁生波。遮林幾處蟬聲裂。掠水雙來鷰影斜。千載峨洋知己否。樵歌漁曲不成歌。飮水誰云列鼎甘。憐君十載滯留南。經綸飽腹營何事。勳業關心作大男。病鶴自知委草壑。潛鱗不必老泥潭。劒握靑萍歌白雪。兩人盃酒去來三。</text>
<title>贈梧山書室主人 慶州人。和谷李相公后裔。</title>,<text>晩逢湖海日相從。太古梧山淑氣濃。德輝其上來棲鳳。春睡這間夢臥龍。奇聲灑落靑童讀。活畵分明素屋封。往往盤桓主人興。花朝月夕一閒筇。</text>
<title>閱淸軒卽事 二首</title>,<text>朝來晩景一層加。桐峀中腰帶繡霞。西望如天華盖路。東臨無地萬人家。碧蓮亭趣多奇草。黃稻野光勝別花。復有斯間山水美。樵歌漁唱近而遐。洞門野郭畵屛加。捲去長煙繞晩霞。大道行人穿柳岸。前溪漁老下山家。早催香稻天新雨。倦把淸醪菊欲花。詩朋起步棊朋卧。軒是淸軒俗累遐。</text>
<title>贈桐山李斯文 龍仁人。字景旭。</title>,<text>芳隣臨四德無孤。滿架詩書滿壁圖。欲效將歸賢士子。不嚴自退懶閒徒。少年梅屋逢仙李。老樹花階見鳳梧。千里相難留後約。高秋八月未歸吾。</text>
<title>秋懷</title>,<text>秋兮萬古淸莫淸。易感江湖慷慨情。孤雲盡去天無際。明月同來夜不平。潦源捲野寒潭冽。義氣浮空碧樹聲。便是人間公道也。說懷反似丈夫輕。</text>
<title>鄕懷</title>,<text>離家以後近何如。千里之間一歲餘。春夏身遊文酒席。暮朝心說武夷魚。營尋隣友無窮夢。欲寄鄕音未了書。更上西樓南望立。太行山色白雲虛。</text>
<title>未開菊</title>,<text>經春過夏到于今。九月何遲八月深。留芳還似離離實。抱節能堅箇箇金。酒翁時向停盃嘆。史老間來覓露侵。獨立秋壇花望重。未開亦好便丹心。</text>
<title>憶在京諸益</title>,<text>別後逢秋覺送春。黃花不發月淸新。倚斗今宵思玉局。移舟何日繫銅津。聖世吾人諸好友。文章高士又賢臣。得來夜夜如干句。千里難傳與孰論。</text>
<title>賀瀛閣故人 白校理奎洙</title>,<text>伊來瀛閣掃前塵。公道從君自有眞。白面南州名下士。靑袍洛社玉中人。誰知晩菊重陽節。世愛夭桃上巳春。石洞淸遊曾誦否。夢中盃酒亂無廵。</text>
<title>憶天官直中石瀨 鄭承旨鍾學</title>,<text>心去心來問所看。也頻公務未閑安。踈聲轉枕鄕思易。明月當窓旅夢難。酒界豪情消日足。詩家淸史與誰團。遙知白髮非虛老。一片靈臺爲國丹。</text>
<title>憶霜臺故人 高校理時勉</title>,<text>聖世時廻甲子元。爲君日祝降天恩。魯張其學誰干祿。漢黯高風是正言。要海同舟能着脚。名花一種願移根。相從萍水還相別。自去自來夢裏魂。</text>
<title>過丹月驛。見林將軍畵像。慷慨吟。</title>,<text>丹月秋風繫白駒。愀然瞻望忘歸吾。恨不此身生丙子。獨專當世拒强胡。額號分明忠烈字。精靈嚴肅將軍圖。西有琴臺江水碧。申公古事亦嗚呼。申公卽將軍岦。</text>
<title>到達江醒後吟</title>,<text>騎驢再到此江頭。十里長林九月秋。白白雙雙浮沒鳥。依依歷歷往來舟。平原芳草行人渺。兩岸垂楊野店幽。漁笛一聲驚醉夢。雲歸山半夕陽留。</text>
<title>會和三仙舘</title>,<text>淸晨步自碧蓮堂。三仙館裏有文章。諸賢日聚淸談晉。百體詩能盛興唐。久在他鄕新面舊。幸生一代甲年芳。後期更付離筵酒。最恨西南道路長。</text>
<title>別諸友歸京 以上二十五首。忠州兩年所作。</title>,<text>江上時秋適雨晴。明朝將發片舟行。萬樹寒蟬歸客際。每宵明月故人情。未盡其懷因酒慰。不平底意以詩鳴。有逢有別無何奈。更伴靑春到蘂城。忠州古號。</text>
<title>歎貧自悔詩 何時作此詩也。適裹於散軸。故見而不可遺之。抄于此。</title>,<text>今古同余幾。蒼茫八口家。白地生無奈。靑山去不遐。三子黃光爛。兩親白髮斜。未能保養策。我罪死猶加。</text>
<title>戲寫</title>,<text>我國曾有名妓上林春善琴。三魁堂申從濩眷之。其家在鍾樓傍。一日三魁堂過去口占曰。第五橋頭烟柳斜。晩來風日轉淸和。緗簾十二人如玉。靑瑣詞臣信馬過。好事者畵之。題其詩於畵尾。厥後鄭判府事士龍作七言律詩贈之。洪彥弼，成世昌，金安國，申光漢諸公連和之。遂成巨軸。沈守慶少時及見春妓。亦題其軸末。而不知今在何處也。礪城尉宋寅婢石介貌甚醜善歌舞。一時無雙。洪暹作絶句三首贈之。鄭惟吉，盧守愼，金貴榮，李山海，鄭澈，李陽元，沈守慶連和之。遂成巨卷。忠州有雪香，玉仙，洞仙三妓。善音律。雖爲賤娼。亦有潔操。尹東湖贈七言絶句一首曰。憐爾芳姿二八年。於音於律摠無邊。素操可惜因爲妓。白雪其香玉洞仙。其後忠州多士連和之。遂成一軸。五娥以賤娼得諸名公高士之詩。技藝豈不貴歟。古之賤婦遇詩人而垂名不朽者固多。黃四娘之於子美。柳枝之於義山。商婦之於樂天。國香之於魯直。朝雲之於子瞻。安榮妨倪氏之於瞿宗吉是也。</text>
<title>贈遊山少輩</title>,<text>三分春去落花時。更向草茵晩興移。役夫無怪愁宵短。蕩子緣何愛日遲。眞工莫若丹腔做。後悔難禁白髮垂。余敢於人爲是語。反求諸己著於詩。</text>
<title>到少輩做所。適見和韻。余亦爲之。</title>,<text>海居不遠好魚鹽。又是翁園別菜兼。麥郊秋意寒侵座。樓際山光翠滴簾。斷金朋去還懸榻。如玉人來更對奩。大禹寸陰能惜否。晴窓白日十分添。</text>
<title>秋夜與故人偶吟</title>,<text>流火城南忽見星。新凉秋樹尙靑靑。池邊人自山中路。松下家兼竹裏亭。處世何妨長有醉。顧身自愧獨無醒。楊風梧月伊誰像。不到塵間富貴庭。</text>
<title>壬申九月日。作完山之行。太祖大王御眞祇迎歸路。到淸道院。與高綾湖時爀，李南湖斗鶴訪金山寺。</title>,<text>散入名區路轉深。緣崖數里半松陰。繁華盡向人間去。幽絶元來物外尋。赤葉黃花遊子句。靑山流水故人琴。於斯眞面誰先得。六丈金身萬古心。</text>
<title>自金山到宿楚山內藏白蓮社 二首</title>,<text>晩來楓葉正疎踈。落亦多情滿我車。內藏山水紅塵外。中坼乾坤白日餘。偶然一路從何至。惜矣千年使爾居。秋九春三白蓮社。江南洛北幾人書。萬壑千峯十襲藏。湖南勝地此間長。只恨居人非我道。白雲以外世蒼凉。</text>
<title>自內藏到宿玉川靈龜山華藏臺</title>,<text>內藏回路華藏休。淸曉寒鍾已送秋。經釋升堂將入室。遊人放杖忽登樓。峯粧玉女泉開鏡。天借名區地讓頭。出洞還將小春興。江南今日足風流。</text>
<title>自龜庵到鰲山白羊山凈土寺雙溪樓。敬次圃隱先生板上韻。</title>,<text>斯樓不必許山僧。今古諸賢勝事能。越嶺來來猶恐減。緣溪去去漸生增。千年爲國山城固。百里忘家客意澄。勝地江南餘幾處。白羊看後更無登。</text>
<title>向會津朴承旨家。路中作。</title>,<text>十月江南日氣凉。黃花晩報小春香。老稻平鋪知沃野。小亭高起學仙方。水勢汪洋龍可伏。山容蕭灑虎難藏。此行閱歷緣何事。爲向情人道路長。</text>
<title>錦南歸路。偶宿南山讀書室。羅松齋古居云。</title>,<text>近日吾行百里遊。錦南風物似淸秋。閱歷無非新面目。登臨摠是好臺樓。齋號千年松已老。村容今日竹還幽。此間猶有靑氊業。諸己深工孰反求。臨別更贈一句曰。在我工夫須自盡。浮榮何必力能求。</text>
<title>雪晴月冷之夜。逢故人。</title>,<text>時維送舊已迎新。遠到篁坡我故人。山崖還是孤松嶺。溪岸無非白石濱。一天淸興徘徊夜。積歲情懷荏苒晨。尋梅何似尋花柳。雪月江南不覺春。附次韻 掌令族從 滋華衰鬢居然歲且新。孤燈伴坐兩三人。天時自有窮通理。世事何嘆寂寞濱。北洛吟梅如昨日。南湖望月又今晨。淸談未了君休睡。詩酒逢場樂早春。</text>
<title>次蘭谷送美人聯環韻</title>,<text>月容團態復看看。態復看看送汝難。送汝難時留後約。時留後約月容團。</text>
<title>着新衣。偶感五言。</title>,<text>四十三年客。靑衣着在身。雖無孝子職。斯或悅於親。親老在堂。又逢新歲。自然有喜懼之感。故有是吟也。</text>
<title>偶吟</title>,<text>釣名不好意無鉤。與世何沉與世浮。橘局閒圍淸似夏。松琴靜聽冷如秋。鷰含落葉歸茅屋。鸎喚遊人下柳洲。盡道自然方有至。淸香庭畔是蘭幽。</text>
<title>槐亭</title>,<text>休息之宜可敵堂。平鋪四面草茵芳。盛繁春夏多風雨。蕭瑟秋冬飽雪霜。下以幽陰還靜夜。上雖白日任斜陽。在人可作邦家老。太古村前幾歲長。</text>
<title>爐</title>,<text>火德明來等燧王。河濱古日自陶唐。默容呑炭能爲啞。正氣躍金可斥狂。其上烹茶聽濤釋。一邊爇草解憂孀。五行亦是於中在。器局何須共小觴。</text>
<title>冠</title>,<text>方態頭容直。儉姿禮貌巍。其中何所有。表裏共光輝。</text>
<title>望賀韻</title>,<text>東宮仙李復生枝。卽位之前自有爲。三千里內恩赦下。五百年間正統垂。我民有祿八方晏。聖壽無彊萬歲遲。十起望來百拜賀。淸朝彌運亭午時。</text>
<title>靜裏偶吟</title>,<text>水石林泉愛靜居。笑而晩覺少年初。日進工夫無物慾。世傳事業有詩書。前後何多自㬥者。中間亦少反求諸。春眠誰獨平生夢。可見高車屈草廬。</text>
<title>昔年洛社。見苟祿之臣。戲一首。</title>,<text>爲人亦是不洪寬。先使天君揔主瞞。十度臺啣無一諫。纔干斗祿作長歡。心中恒㥘當難事。分外虛思得好官。後世誰稱宦海客。一生充位老朝端。</text>
<title>看書偶吟 三首</title>,<text>早起林泉曉。開門掃夜塵。射冷庭猶雪。動香梅已春。無友論何合。有師疑可分。莫嘲泥塑坐。深究箇中眞。看來分取捨。善惡盡吾師。可諳君小別。亦揣盛衰時。存心當絶欲。達理莫如思。今古無竆事。昭然摠在玆。無語臨黃卷。實而反若虛。出頭看義理。遯跡付樵漁。誠極通金石。才踈滯里閭。莫求四業外。第一聖賢書。</text>
<title>大旱見世情偶吟 二首</title>,<text>南風雲入北。西雨水流東。勿爲理外事。揔是自然中。寄語力求人。如令時未及。孔聖難行道。誰能還覺急。</text>
<title>次桂下和勿染亭韻</title>,<text>聞道其亭一小臯。主翁當世樂陶陶。溪應淸灑塵埃絶。峯必嬋姸影子高。洛北仙官名又號。江南騷客咏而醪。爲吾歸寫林泉壁。足慰年來夢想勞。</text>
<title>龍寺回路。步桂下韻。</title>,<text>日盡靑藜杖。雨盈白苧衣。爲君還作興。步步不輕飛。</text>
<title>見星吟 七月初八日曉。七八星宿。列於東南。或隱或見。又滿天星辰。似撓動然。忽生憂國之心。</title>,<text>曉起看天象。東南有怪星。於民於國事。儻是未安寧。</text>
<title>乙亥仲夏從本倅午堂遊龍泉寺</title>,<text>萬壑千峰鎖洞門。乾坤恢廓箇中分。老矣龍泉心作雨。少焉嶺月影留雲。寺古樓空無地絶。蜂狂禽怪有時聞。歌舞還兼文酒席。百年勝事不紛紛。附次韻 本倅趙璋煕十里肩輿訪寺門。濃陰演漾翠微分。熟來新漲黃梅雨。深處偏多白石雲。下界人烟山色見。上房鍾磬水聲聞。道場便作繁華地。歌管淸冷玉屑紛。</text>
<title>敬次安通政壽資韻</title>,<text>爵於朝廷齒於鄕。吾邑羅山是洛陽。日下靑袍回北闕。鏡中白髮喜高堂。客來蘭室播幽臭。侯自梅軒動暗香。爲賀恩資兼慶宴。聖明時節古家昌。</text>
<title>別本倅午堂</title>,<text>久沐陽春惠雨聲。百年心契潁波淸。輕裝鳧舃迎仙吏。茂績雞刀著武城。朱墨陞沉非素計。蒼生經濟是深情。湖冰山雪西南路。祇望行塵意不平。君子相孚淡淡然。深深不絶有源淵。五年善績銘於鐵。一大仁情選以錢。賑發風謠民掩路。蔚興文學士歌絃。箕山潁水非無好。更向金剛不遠仙。</text>
<title>送子錦館。欝極還吟。</title>,<text>送渠錦舘意何如。所謂爲爺自愧余。夜深耿耿猶難夢。日暮迢迢每倚閭。古今萬事終歸正。眞僞兩端厥有初。白白淸淸烏府下。嗟嗟小子上吾書。</text>
<title>次族弟淸愚子韻</title>,<text>深懷經濟是誰如。渭水空竿不在魚。每當於事難而易。一定之心實若虛。掃塵白日嘉賓榻。帶月黃昏處士鋤。先自秋陽傳夢韻。三翁何夜會斯廬。</text>
<title>次簾底鄭兄樂要精舍韻</title>,<text>綠竹靑松一草庵。樂要之樂箇中深。楣端四字希陽蹟。案上層書夫子心。更欲知音彈月夕。或能格物步花陰。薇齋又是高門並。却羡憧憧日夜尋。</text>
<title>金溝午堂配所。寓意相和 三首。</title>,<text>浪作湖南客。夢中過嶺東。鵩入長沙賦。鷳飛彭澤籠。難折孤松節。易除庶草叢。聊知懷渺渺。何處五雲紅。附次韻 午堂一曲歌滄浪。五年客潁東。秋來多送別。酒醒太牽籠。明月成三影。黃花問幾䕺。無言相對地。焐剪五更紅。閱盡蜀山峯。靑眸四面逢。春歸千樹鳥。秋入百音蛩。到此心何動。當今俗可從。借知閭巷苦。日暮萬家舂。附次韻客在九韶峯。懷人月下逢。棊盤窺瘦鶴。書幌上吟蛩。臨事何形役。知心豈貌從。無妨今夜話。睡到日高舂。允執厥中然後聖。不然難免小人疎。洛湖誰說刀田火。終使仁風反滅消。</text>
<title>聽溪亭夜會</title>,<text>高談轉作好風流。滿袖薰香座上浮。避暑向泉宜濯髮。停盃問月暫回頭。碧紗籠裏三更燭。白石溪邊一小樓。願得時時頻枉駕。梧桐凉夕菊花秋。附次韻 掌令族從亭下淙淙曲水流。山光雲影共沉浮。堪羞薄酒無眞味。强把新詩不肯頭。洛北歸來今好夜。潁東留坐便高樓。淸凉心氣琅玕簟。怳是人間六月秋。附次韻 從兄敬庵山下寒聲曲曲流。南天暑氣正沉浮。叙日觴情幽我足。少年詩色讓誰頭。長懸燈燭宜無月。却向林泉喜有樓。呼兒野局丁丁看。消夏江村學奕秋。</text>
<title>翌日到佛影臺拈韻。向海佛庵。</title>,<text>入山多聽自然音。啼鳥飛禽轉出林。龍寺前宵眞夢境。影臺半日好光陰。孤花寂寂黃梅歇。芳草遲遲綠樹深。捲盡笙歌登海佛。欲窮千里更留心。附次韻 午堂山外農謳和磬音。高臺佛影慧園林。錦囊評去千章石。蓮步衡來萬木陰。聞水而行緣路轉。尋眞不遇入雲深。數宵聊借禪窓宿。桑下無言悟道心。</text>
<title>到海佛庵。次幻海軸中韻。</title>,<text>閱歷伊來數寺門。於僧幻海見僧源。深工實地心常靜。瑞氣諸天夜不昏。晩趣逍遙別區外。昔年生長何處村。白雲碧樹三千界。淸福平生四大言。附次韻 午堂更上一層又法門。飛泉引客到眞源。千年金佛心常凈。萬里滄溟眼闢昏。元是爛柯來鶴觀。猶聞打麥在雞村。從知靈柏參禪定。却對詩僧澹忘言。</text>
<title>宿海佛庵。又吟。</title>,<text>百尺樓前萬里洲。古今登者正消愁。有酒有詩良夜會。非絲非竹好風流。十洞煙花皆下界。一峯蓮實最南州。形形色色猶難盡。名勝於斯盡讓頭。附次韻 午堂去天尺五下瀛洲。步步忘勞喚莫愁。客亦知乎歌水月。翁非醉也學風流。漸于東海環千里。小彼中華外九州。太乙蓮花何處泛。碧房成實上峯頭。</text>
<title>翌日午後。下至佛岬寺別章。</title>,<text>十里林間出。晴光暎夕暉。雲閒頹白衲。樓冷㥘單衣。樹樹陰陰積。花花色色稀。我侯公退暇。同樂詠而歸。附次韻 午堂佛甲山深處。行行趁午暉。泉鳴通慧竇。石老半緇衣。回望蓮峰久。晩聽花雨稀。一樽相送罷。澗路各言歸。</text>
<title>鳳仙花</title>,<text>鳳仙花發風雨中。未及零時滿地紅。掃石戒人何處在。聊知愛惜等斯翁。惜哉鳳仙花。莫綻風雨中。未開勝已開。留待好時紅。凡卉無千日之紅。而惟鳳仙有之。自仲夏至仲秋。層層放光。其久遠不下於百日花之紅。而百紅則其色只紅而已。此鳳仙則色亦有紅白紫三種。而一樹有二色焉。豈不美哉。名何以鳳。其蘂容髣髴乎鳳冠。故曰鳳耶。又何以仙。其奇絶可入於仙境。故曰仙耶。是花宜有愛吟諸人。而前後無之。余獨歎惜。爲吟七絶五絶二首以照。語雖不理。願諸益非爲鳳仙。爲我恐步是吟歟。蓮遇濂溪而美。梅遇康節而美。菊遇淵明而美矣。附次韻 並小序○族姪相泰毁譽不動。乃守己志。夫鳳仙花未嘗經詩家稱譽。而惟公觀感於層層放光之際。遂成五七言。此其非毁譽不動之一驗乎。陶志於逸。愛菊之猶存。周志於潔。愛蓮之不染。今層層放光。志於日日新也。志所脗合。不嫌宿譽之闕。若非緊的有得。惡能然哉。然則取人。亦當不以毁譽移志也。由是相泰悅服而敢步焉。蓮高周說後。梅彰邵吟中。由我公詩作。仙花萬倍紅。</text>
<title>偶吟七絶</title>,<text>盆花色色隨時見。夜雨聲聲隔葉知。觸物方能春夢覺。團團心月滿書帷。</text>
<title>次鄭友興義韻 二首</title>,<text>義士如雲召募營。關文雪片暮朝驚。誰謂書生無膽畧。古家忠烈更傳聲。番船夜遁散檣烏。恨未當時剝爾膚。禮義吾邦邪敎斥。蠢玆小醜更何虞。</text>
<title>東湖病夫妄吟。寄遊山少友。</title>,<text>聞道德星聚月陽。天中佳節日之方。黃梅疎雨行人晩。芳草幽陰醉客凉。竹藪淸談從古少。蘭亭盛事至今長。誰能剩得歐翁趣。禽鳥陶陶去後鄕。月陽之會適端陽。勝友如雲自四方。橫逕層崖通絶極。林霏澗籟轉淸凉。下能無地靑山遠。上可攀天白日長。萬丈紅塵飛不上。吾人况是夢仙鄕。</text>
<title>追次林泉精舍講所韻</title>,<text>林泉山下設淸遊。竟日絃歌曲曲流。春風數數飛飛鳥。學海深深泛泛舟。靑衿濟濟雲留㙮。白面層層月上樓。玉振金聲千載下。汶陽一脉接滄洲。</text>
<title>四梅堂講所韻</title>,<text>淸遊數月幾人同。仙吏遺情往往中。四樹寒梅含雪白。三盃煖酒帶春紅。千年古閣程朱道。百里吾鄕鄒魯風。可愛諸生將日就。自南自北又西東。</text>
<title>芝谷齋講所韻</title>,<text>芝齋好會雪晴時。一路深深故故遲。逢初威儀相分禮。講後餘情更續詩。黃花赤葉蕭蕭去。白面靑襟濟濟知。此日優游三暇足。非絲非竹宜莫宜。</text>
<title>牟山齋講所韻</title>,<text>冬至已過又一陽。臘梅岸柳放微光。踈翁白髮渾無俗。才子靑春自有香。窓北淸風元亮晉。江南明月謫仙唐。吾鄕興學於斯盛。不絶絃歌處處長。</text>
<title>花樹律</title>,<text>牟陽里外武夷川。九曲源源玉洞前。耿耿星山愈密邇。繁華花樹滿春天。源始龍淵派若川。坡州千里古山前。湖南流落何年代。嘉會芳園是日天。</text>
<title>感晩蔭吟 二首</title>,<text>晩蔭恩光命九新。霜臺十月小春辰。千莖白雪將無奈。一片丹心自有眞。董對賈陳方是日。辛牽朱折更何人。微憂只在江湖遠。倚斗徘徊夜夜親。</text>
<title>霽光亭七絶</title>,<text>牟陽松內霽光亭。楊柳梧桐自在庭。其月其風誰所愛。東湖於此隱庄寧。箕潁東一舍許。林泉下武夷上牟陽松內。有霽光亭。卽東湖隱庄也。</text>
