<title>石榴 公六歲作</title>,<text>愛寶不愛身。堪笑賈胡愚。如何不自愛。剖身藏明珠。</text>
<title>闕庭聯句 詳在己卯錄，冲庵傳中。</title>,<text>明月長天夜。公。 嚴冬惜別時。冲庵。</text>
<title>無題</title>,<text>皓月涵空海。蒼煙沒遠岑。幽齋窮夜賞。松竹摠知心。</text>
<title>贈別崔生 二首</title>,<text>杯酒逬君處。滄茫海日昏。家山應見過。花落掩柴門。又瘴海數行淚。落花三月時。客中無所有。聊贈一篇詩。</text>
<title>書旅窓</title>,<text>杯酒雲天暮。浮生嶺海村。今年寒食過。花落雨紛紛。</text>
<title>送人</title>,<text>悵別亭皐酒。新秋海嶠愁。鳳山何處是。迢遞白雲頭。</text>
<title>古意</title>,<text>手把漢中琴。驚動漢中人。所以聲入妙。絃與手俱神。又絃與手俱妙。妙在一人心。心外更無物。嗟嗟古如今。</text>
<title>贈翔浩兄弟</title>,<text>露梁曾咫尺。一弟還千里。相憶存亡意。茫茫隔一水。又報得平安字。餘懷憑兩君。何處高山縣。迢迢空白雲。</text>
<title>題立春帖戶</title>,<text>物色知生意。陽和布至仁。惟新開萬化。餘澤及流人。</text>
<title>次徐兌元韻</title>,<text>兩懷分夜月。孤怨暗朝雲。貧業無行贐。氷壺只贈君。</text>
<title>在深川家作</title>,<text>聯騎乘春夜。佳期趁標梅。主人情意重。故故出深杯。</text>
<title>無題</title>,<text>遠離或相聚。寸步亦難逢。天定非人力。都忘酒一中。</text>
<title>寓懷</title>,<text>日暮雨聲不絶。夜深人語無聞。如何萬里孤客。獨坐思親戀君。</text>
<title>無題</title>,<text>樾下人休飮。籠中鳥上天。塵寰蟬蛻去。迢遞五雲邊。飮。一云蔭。○或云先生疾革所作。二首而亡其一。</text>
<title>烏鵲橋 呼韻。公八歲作。</title>,<text>秋天河漢更迢迢。烏鵲何能戾彼遙。誰播人間傳好事。碧空神會不須橋。更一云王</text>
<title>無題</title>,<text>數年爲客伴墻花。別後情深鬢欲華。我性元來非好酒。鍾杯何事憶時多。</text>
<title>次錦峯延道士押四首。延名世弘也。</title>,<text>僊僮蘿褐遠相過。技却琴書惹紫霞。看罷怳如驂白鶴。飄然蜚到玉皇家。悄悄幽居坐竹林。開尊空翠引輕陰。酌來當却流霞飮。誰識塵閭養道心。碧桃花發映篁林。春去花殘見綠陰。玄觀主人歸去早。花開花落自春心。仚臺掩映碧桃林。深洞▣寒逗澗陰。金竈石門多歲月。還丹誰識葛洪心。</text>
<title>奉別主人如京</title>,<text>傾蓋如逢舊主人。琴尊交契許心親。亭皐白雪無窮意。只恐還期負仲春。親。一作欣。</text>
<title>聞主人還。以詩迎之。</title>,<text>春風吹盡柳條楊。聞道行聲喜欲狂。恨我幽囚防出入。江頭無計慰壺觴。</text>
<title>和李秀才韻</title>,<text>江村悄悄寄幽情。天地悠悠任醉醒。飄泊生涯元不管。照潭孤月寸心明。</text>
<title>亭上</title>,<text>蘆荻微茫水接天。羈心秋興一樽前。餘年永荷乾坤惠。溟海涵生醉卽眠。</text>
<title>和主人南臺韻</title>,<text>樹爲高榭巖仍砌。天逼淸光月入杯。可是幽居能暢鬱。神仙豈獨好樓臺。</text>
<title>悼伯叔母</title>,<text>分明容響記來時。聆訃茫然忽更疑。門戶凋零餘幾在。海天斜日獨霑衣。</text>
<title>戲贈河淸叟 名世涓</title>,<text>一壺淸會近淸流。到手杯殘愼莫留。恨子詩憑酒借力。從前稊稗已先秋。</text>
<title>送別太守李煥</title>,<text>驛程芳草踏靑春。應過興衙見老親。望斷白雲濸海隔。送君還復淚霑巾。時公之大人。爲大興縣宰故云。</text>
<title>送別從弟還京</title>,<text>怨別天涯海日昏。暮雲秋樹對孤樽。窮途心事應無限。淚暗雙眸未敢言。</text>
<title>鄕校釋奠後飮。次姜綸韻。字理之</title>,<text>橘樹楓林過幾春。斯文高會憶成均。傍人莫敎吹長笛。一曲聞來種髮新。</text>
<title>送洪彥點 伯訥</title>,<text>握手臨岐別故人。柳條攀折不成春。只今心事相無礙。萬里冥通卽比隣。相無。一作無相。</text>
<title>送別僉使金渭堅。遞遷會寧。</title>,<text>丙鄕風土自不同。一身關國事難從。天南塞北雲千里。尊酒何年更吐胸。</text>
<title>送徐兌元還鄕 兌元。字元之。南海訓導。徐之所睿名七非故云。</title>,<text>天涯淸宦帶氷雪。偸却春風七月秋。只恃百年心力健。莫嫌今日白侵頭。</text>
<title>次韻送別徐兌元再任遞歸</title>,<text>葉落蟬吟海嶠秋。一壺扶病強登樓。嫌却他鄕頻送客。別時惹起故園愁。</text>
<title>代徐元之房直作 用前韻</title>,<text>懶將珠翠照淸秋。爲送夫君暮倚樓。水呑嗚咽山嚬黛。看取殘燈獨夜愁。</text>
<title>重陽</title>,<text>海國風煙浩不收。令人腸斷故園秋。黃花白酒重陽節。何處高丘憶遠人。人字。疑遊。</text>
<title>李密陽宅讌席。觀優戲作。乙酉元日</title>,<text>機幻張皇鼓吹宣。眞形假面眩人魂。眞眞假假何須辨。眞假從來只一根。</text>
<title>昆陽太守金守謙。請書扇面。醉中走筆。乙酉六月</title>,<text>高樓氷雪壓朱炎。邂逅心親慶讌兼。百歲歡娛今日少。寧辭竟夕酒杯添。時僉使徐壽千登科。卽陞堂上。設慶宴故云。</text>
<title>吳進士借燒酒。以詩答之。</title>,<text>山居峻絶近天河。露下秋空特地多。一飡添却龜龍壽。恨乏金盤玉屑和。</text>
<title>詠枯梅</title>,<text>標格雖殘眞性存。玉妃何處斷香魂。瓊枝雪蕊家家是。榮悴兼時此別村。</text>
<title>吳進士病後來訪。戲贈。</title>,<text>強騎羸馬從病奚。度穿巖壑訪三溪。滿身熱痘緣拘鬱。醫療心期月向西。</text>
<title>遊華房寺還歸道中作。二首。</title>,<text>強騎羸馬縱吟鞭。積葉埋山響暗泉。借問華房何處是。蒼煙老樹夕陽邊。銷沈煙火有孤村。猶喜溪聲傍耳喧。鼎坐汀洲飢餒甚。羨看湍激食沙痕。傍。一云觸。</text>
<title>移配時。在晉州失路作。四首。日暮。投宿許鐸家。</title>,<text>失路東西夜已分。衝泥冒雨怯離群。橫馳山腹眞堪畫。深入松門喚不聞。暮年春意雨如酥。半壁殘燈客夢孤。寄語平生應自許。男兒萬里任窮途。半夜村扉費敲推。主人靑眼不相猜。避堂具燭誠非望。珍重雅鬟白玉杯。失路終何有。艱危意更眞。諸生事業在。斯世共酸辛。</text>
<title>寄贈閔正言懷賢</title>,<text>言謹獨來非謹獨。說養修處不養修。頓無謹養吾何誌。自在溪山自在遊。</text>
<title>登樓</title>,<text>千里羈棲獨上樓。康州煙樹思悠悠。月明何處江城笛。落盡梅花吟不休。</text>
<title>結宇</title>,<text>棲身窮地裔。結宇傍山根。竹逕連樵逕。松門枕海門。溪藤疏映月。浦樹迥分村。對此存吾拙。忘言倒夜樽。竹一作行。存一作尊。夜▣作野。</text>
<title>峧雲。示翰之。上華方寺時作</title>,<text>峽雲無日捲。江月幾時輝。翳翳銀鉤缺。依依桂樹微。思家兩地隔。對影一身違。寂寞迷行逕。流螢照路歸。</text>
<title>無題</title>,<text>久隔芹宮面。萍逢地盡頭。分携星萬里。失意鬢俱秋。月海銀成界。煙岑翠欲浮。天涯悲去住。共是十年愁。</text>
<title>謫裏贈權正字</title>,<text>歲暮美人遠。天涯無所親。乾坤長夜月。江海遠征人。靑鳥難通信。黃茅不識春。羈懷何處達。留與瘴鄕隣。</text>
<title>病裏書懷。寄贈閔耆叟。</title>,<text>經歲嬰沈痼。閉門除瘴氛。海覺鴉啼曙。林知鵲鬪曛。不眠歸夢絶。禁酒旅愁紛。何日離衾枕。登高望北雲。第三四句。一作鴉鳴知海曙。鵲鬪覺林曛。</text>
<title>初春獨居</title>,<text>春風唯舊識。門巷絶經過。犬吠村還僻。魚潛水自波。就閑資薄譴。長懶坐沈痾。更信窮通理。悠悠奈命何。</text>
<title>送閔仁老赴試</title>,<text>海嶠秋風至。他鄕又送人。離觴聊泛菊。愁鬢覺添銀。虎略三期捷。龍門一變鱗。歸來應拭目。頭戴桂花春。</text>
<title>送別敎授朴緩 辛卯五月十九日</title>,<text>知己分携處。滄波思不窮。天連山勢遠。煙惹樹陰重。萬事是非外。百年詩酒中。尋常君得此。飄泊媿衰翁。</text>
<title>贈淸虛禪子 淸虛。卽香山僧休正也。</title>,<text>竹室生磬聲。聲聲透空碧。嶺樹啼子規。庭松坐白鶴。潺潺水石喧。洗缾山月落。飄如一片雲。此老誰能識。</text>
<title>寄錦峯道士。時延方遊錦山</title>,<text>蓬島樓臺何處邊。思君迢遞隔雲煙。夢餘松月能相憶。吟罷瓊琚許更傳。遊覽有緣慙白髮。行藏無計任蒼天。何年蟬蛻鉛華術。笙鶴飄然弱水千。</text>
<title>秋夜書懷</title>,<text>追愆閉戶瘴江濱。對月相怜影與身。蛩砌秋涼催衆韻。鷄棲夜冷怯孤晨。寒衣手線悲慈母。短札心懷媿故人。悵望長安天北極。霜添愁鬢幾莖新。</text>
<title>奉和金使相 克成 韻 二首</title>,<text>朱輪金節駐南陲。海國風高木落時。千里威懷宣聖德。十年離合話交期。沈憂纔覺浮雲散。別思還隨秋葉飛。明日仙舟空悵望。忘年意氣秪相知。旌節驅馳海外城。賞心還媿滯王程。征途邂逅十年事。賓館慇懃一夜情。興落漁樵從抵死。恩深雨露荷全生。相逢孤島期難再。話盡幽懷待月明。</text>
<title>偶吟。贈翰之。二首</title>,<text>流放微軀輕萬死。恩涵天地客南荒。江鷗自是忘機狎。荊璞元因琢器傷。賢聖酒中還及亂。君臣藥劑未醫狂。安排無復浮名累。漁釣相尋鬢髮蒼。戀闕思親已不禁。衰痾何事更侵尋。少時行樂隨年歇。旅夜沈懷到曉深。群竹韻交知遇賞。孤桐絃絶怨希音。故園夢斷天南極。寒雨簫簫暗北林。群一作亂。雨一作霧。</text>
<title>思鄕</title>,<text>思鄕日日上高峯。消息茫茫海嶽重。餌盡孺人封藥裏。錠來慈母寄衣縫。窮途孤詠難憑興。愁處深杯易見功。自分生涯南地老。一聲欣聽北來鴻。</text>
<title>送吳秀才應擧 二首</title>,<text>落葉秋風天宇高。登山臨水別魂銷。海南春酒同心賞。漢北秋懷見鬢毛。░發魚腸遭兕象。風搏鵬翅指雲霄。故人猶是孤纍在。佇見黃花映綠袍。孤纍。一作羈臣。萬死微臣地盡頭。寸心憑寄禁城秋。家山路接天南斷。蠻海波連漢北流。綠髮漸隨黃葉變。丹衷空向碧天悠。幽懷看取中宵月。千里相思莫滯留。</text>
<title>贈僧</title>,<text>流落天涯喜似人。匡山況復舊相親。一軒松月能存道。十載詩書媿娛身。南極滄茫溟海闊。北辰迢遰夢魂頻。頭流望斷同穿屐。萬里孤舟淚濕巾。匡一作光。能存道。一作全貧道。媿娛。一作誤病。同一作回。濕一作滿。</text>
<title>次光國韻 此詩入續靑丘風雅</title>,<text>濁泥無復接淸塵。瘴海東風幾度新。吏部蛤飡終染俗。參軍蠻語解驚人。深仁已荷開三面。荒裔猶堪老一身。禍福天機應自信。不須傷鵩損心神。解。一作動。</text>
<title>寄錦峯延道士 與上蓬島樓臺何處邊詩同時作</title>,<text>羅山山下海長飜。土窖爲冤胡可言。寄食蜑翁分麥飯。通神橘叟餉龍根。杜陵樑月翰林面。宋玉江楓騷客魂。消息往來傳亦失。故人情緖亂雲昏。</text>
<title>聞天使遊濟川亭詩。擬同遊次韻。二首。其一則失不傳</title>,<text>高樓百尺壓江潯。使節迢迢寵過臨。名動中州曕北斗。詩傳下國貺南金。觴筵爛熳酬佳遇。浦樹微茫起暝陰。乘興莫辭延夜賞。樽中浮綠一弘深。</text>
<title>與李府尹忠傑放鷹</title>,<text>平郊如掌火新燒。群犬爭能獵馬驕。野雉驚狂飛麥隴。鞲鷹顚倒掣花絛。翻身傍逐煙林遠。側眼輕迢雪嶺高。勁翮橫加刀劈錦。老拳又掣血和毛。看來興逸雲霄外。懦氣還敎十分豪。</text>
<title>丹陽叔父挽。十六韻。</title>,<text>衰替當門會。吾宗遂不支。妄緣嗟命促。眞性任天機。發憤下帷晩。低回攀桂遲。窮經將底用。古道竟難施。薄宦生前累。留恩去後思。斷雲迷處所。長夜曉何時。鏡冷離鸞影。春殘連理枝。微軀忝衆姪。眷誨異諸兒。惠德能圖報。情懷秪自知。初春偶見拜。重會以爲辭。旋踵卽長訣。摧心還更疑。閉門怕閼鬼。囚跡劇藏龜。悵望阻存沒。哀犇無路岐。山河空隔礙。天地豈窮期。瘴海寫血淚。南州寄慘詩。九泉聊暫慰。氷玉映庭楣。</text>
<title>贈俊上人</title>,<text>嶺外直指寺。乞詩僧俊師。杖錫入海島。慇懃慰孤羈。一軸文章藪。沖和雜魁奇。瑤樹發仚葩。幽林蓄怪魑。屬我名字解。和以諸賢詩。適我憂病裏。形氣日衰羸。文辭主乎氣。氣餒則辭萎。起居不自由。況暇鉛槧爲。何訃溷續和。牛鐸間風吹。空勤跋涉遠。我恨師不訾。師乎其有意。他年倘相期。師能不負我。而我寧師欺。辭萎之辭。一云事。</text>
<title>過秦賦 丁卯司馬會試居魁。上之上。</title>,<text>繄天地之未祛兮。混萬物以睢盱。俄淸濁之異形兮。奠上下以相嘔。惟帝王肇爲民之主兮。建人極於庶類。云台有此大道兮。曰仁義與禮智。自三皇與五帝。通斯道於雍穆。儼神明之所祚兮。亦兆民之所託。夫何嬴秦之屈起兮。爰發踵於西戎。因宣靈之僭迹兮。至孝公而稱雄。據百二之函關兮。志幷呑乎八荒。世再傳而易嬴兮。政虎視而競強。制四海於敲朴兮。幷諸侯之故地。遂自居乎尊位兮。輸周家之神器。蔑仁義之大道兮。競日事乎戰伐。縱蒙賁之用兵。陷韋斯之邪政。紛四海之睽孤兮。痛刮剝乎亡命。是曰天下之殘賊。豈云萬民之共王。然數功而辭愆兮。擬聖德於三五。予將擢髮而數其過兮。得一▣於千百。爾其然除聖賢之典誥。戕滅帝王之篇籍。法律愚萬民之心。硎谷埋眞儒之骨。禮官卷舌而不談。碩儒抱書而遁迹。遂使天下之人。竟塗覯其耳目。此其爲過一也。至若廢五等而立郡縣。毀井田而開阡陌。子弟無一尺之封。權豪有兼幷之路。蔑根枝之相庇。暗惸獨之無告。遂使聖人之法。毀一日而不足。此其爲過二也。若乃仚舟聯絡於東海。阿房俯壓乎驪山。殘民命於土木。驅民心於誕漫。嗟荒淫之鮮終兮。抑人生之有期。竟致國亡而身殘。永貽笑於此時。此其爲過三也。是知秦之所以爲秦者。由於不修其德義。而其卒致覆亡者。亦由於攻守之有異也。倘使秦行仁義之道。去譎詐之術。抑李斯之論。納淳于之策。則盧生一言。不足以致焚坑之禍。風舟未渡。詎可以致湘山之赭。首尾相扶。豈致陳項之陵轢。祚至萬世。誰能二世而族滅。嗚呼。秦人不自知其過。而後人過之。後人過之而不鑑之。亦使後人而復過後人也。</text>
<title>蟪蛄賦</title>,<text>惟覆幬之廣博。宰萬物之亭毒。生脩短兮不齊。類巨細兮千億。覽大椿之遐齡。隱寒蟬之太促。纔寄形於春和。俄斂蹤於秋肅。窺宇宙兮管端。哀賦命之頃刻。曾一期之不周。況百世之能度。感時物 一云物理 之多緖。劃長嘯而生悲。默潛心而洞覽。忖萬理於一思。曰我人兮堪輿。寄有限於無窮。電瞥耄倪之間。蛾燭百年之中。孰長生而久視。知天地之終始。泝千古而大咨。愁不禁兮余之衷。夢酣華胥。鼎湖遺弓。琴斷南薰。九疑悲風。遺墟亳邑。舊基鎬豐。蜂喧五伯。蟻陣七雄。馬上乾坤。俄四百年。已矣乎。丘陵枯骨。顧觀天地。朝菌晦朔。嗟日月之幾何。紛更轉其如許。劬百齡之筋骸。艱一生之齟齬。繽乘化以歸盡。幾休憩於逆旅。吾不知天地之中。疇脫形於蟪蛄。且其大小有別。識見殊道。覽衆人之井蛙。哀蠢蠢而莫之察。慮全體其自昧。謀不過於衣食。有聖人之大道。鮮窺闖其萬一。緣所見之狹小。智未周於廣達。是固蟲之止春。專四時之莫識。雖然。物之不齊。物之情也。洪纖脩短。與生俱生。理固然矣。而又何驚。蜉蝣一朝。龜鶴千齡。樹有松柏。草有莢蓂。彭有八百。殤無一期。咸小大之素定。非人謀之能爲。自其大者而觀之。則天地旣有終始。日月亦有盈虧。矧物理之同生。共一天而分之。豈可較其長短。紛榮喜而枯悲。天地之有始終兮。我亦有其終始。張抱懷而大觀。一彼此而同歸。第可憂者。人生天地。萬物之靈。所異昆蟲。惟其有守。物之終始。猶全所受。人之最靈。胡其自負。聞古人兮有舜。聲天地以長久。我何人而獨嗇。彼何人兮獨厚。知其所有。我亦有矣。勖其如舜。毋自苟矣。詎忍以人。微蟲同朽。倘不自盡。不過曰微物而已。小大倄短。非人之所可憂。而亦不暇以自憂也耳。</text>
<title>秋聲賦</title>,<text>曰自混沌之初闢。萬竅呀然而始拆。二儀流像而磅礴。萬類吐形而綜錯。忽天機之動制。妙爲聲而相軋。夫惟聲之接於物。散萬殊而橐鑰。或大小之異響。或淸濁之殊聽。伊凄切而呼號。竊獨悲此秋聲。當歲行之向暮。値蓐收之司節。洞玉宇之寥泬。淡萬象之蕭索。初厲聲於金方。竟合韻於百蟲。趁落葉而騷屑。穿松竹而錚摐。異管絃之啁啾。非金石之鍧鏗。訝風雨之驟至。怳波濤之夜驚。散似矢石之崩騰。喧若萬馬之馳突。倏若大鵬之運海。劃若龍門之潰裂。却怕空館之騷人。喚起深閨之思婦。遷客海上。空洒思君之淚。關山萬里。添殺征夫之情。長門久閉。陳后之夢幾醒。紈扇恩薄。班姬之怨誰知。至若宋玉心中。悲草木之變衰。潘郞鬢上。歎霜雪之已垂。況復志士沈憂。十年之劍未試。薄寒中人。授衣之期已至。髮變櫛邊之新白。容銷鏡中之故丹。受風埃 一作霜 之侵迫。苦心志之摧殘。悲飢鷹之在鞲。歎老驥之伏櫪。聞秋聲而奮起。志千里與碧落。雖然。聲者非有意於有聲。特感造化而相孚。造化亦非能使無聲者而有聲。適相値而兩相呼。氣至則感。人與物一。禹稷待堯舜而有聲。是堯舜爲秋於禹稷。伊周待湯文而有聲。湯文亦爲秋於伊周。木鐸有聲於六經。六經亦爲夫子之一秋。若余者亦何爲哉。戴堯天瞻舜日。且將同竢秋之蟋蟀。鳴大雅而自發。</text>
<title>短歌</title>,<text>山水린골래。三色桃花오거。내셩은豪傑이라。옷니뵨재들옹이다。고란건뎌안고。므레들어속과라。泰山이놉다여도。하아래뫼히로다。河海깁다여도。우므리로다。아마도놉고깁플슨。聖恩인가노라。여긔뎌긔삼고。더긔에삼고져。어긔뎌긔。멀게도삼길시고。이몸이蝴蝶이되여。오명가명고져。中廟朝。兌生坐直玉堂。居常必正冠帶。至夜亦不敢脫。一日月夜。明燭讀綱目。忽有叩戶聲。問而不答。怪而視之。乃上步出自宮。立於廳上。別監持酒饌以從。先生急趨出伏庭下。上命之上曰。今夜月明如此。聞讀書聲。予故至於此。何用君臣禮爲。宜以朋友相待。遂與從容酬酢。上曰。誦聲淸雅。必善歌曲。其爲予歌之。先生跪而對曰。此日聖恩。迥出今古。不可以古之歌奏。又不可爲今之曲。臣願自製以奏。遂爲之歌曰。나온댜今日이야。즐거온댜오이야。古往今來예。類업슨今日이여。每日의오면。므셩이가리。上曰。再斯可矣。又爲之歌曰。올댤은다리。학긔다리되도록애。거믄가마괴。해오라비되도록애。享福無疆샤。億萬歲누리쇼셔。上稱賞。又敎曰。聞爾有老母。賜以貂裘。其歸遺之。</text>
