<title>人道心吟</title>,<text>十六言中道脉尋。莫將人道二其心。只從發處爲名異。微著危安指意深。</text>
<title>憎蠧魚</title>,<text>秦魄化爲爾。焚餘亦食之。如知當食食。私字食無遺。</text>
<title>贈舍弟季崇 祿樞</title>,<text>源泉終到海。陽谷易爲春。若使優遊過。竟成何許人。</text>
<title>禪石途中口號</title>,<text>石路遲遲款段鞭。夕暉移影上山巓。傍人莫道道之遠。不息終當入洞天。</text>
<title>待季崇</title>,<text>百里商山路。勞勞倦馬鞭。少年遊汗漫。十日過於焉。滯雨留何地。看雲立暮天。自君西去後。夜夜夢長懸。</text>
<title>次涵溪集中雞子韻</title>,<text>政値尾孶節。一圝五德全。眞精凝合後。毛羽化生前。坤色中含正。天圍外象圓。推玆竆萬類。生息理何玄。</text>
<title>與李穉凝 鼎相，汝雷 震相，鄭晉叔 三錫。讀書感應庵。拈韻。賦巖下泉。</title>,<text>巖下淸泉一脉通。何年得此山中。日夜無停流活活。要令吾輩驗眞工。</text>
<title>搜勝臺。敬次退陶先生韻。</title>,<text>猿鶴第初曲。水明山亦佳。別天仙景在。忽地俗愁埋。典雅大賢筆。蒼茫後學懷。班荊仍坐久。東日已西崖。</text>
<title>次徐穉仁 光麟 愚巷新居韻</title>,<text>千秋笙鶴返無期。惟有峯巒面面奇。棟宇重新巖老宅。江山依舊圃翁基。扶疎老木村容古。留住閒雲野性知。秣馬膏車從子願。溪桃留待欲花時。</text>
<title>輓李公 懿秀</title>,<text>鶴山鬱盤盤。洛水淸漪漪。公乃生其間。鍾得英豪姿。自從齠齔歲。志槩逈超夷。絶學在塵編。求之如渴飢。于以驗吾身。實得便在玆。言出皆由古。家居克篤彝。實地如許膴。文章夙所期。信乎名家彦。展也吾黨師。世道那無責。沉淪亦堪嘻。伏櫪驥未展。先秋蕙已萎。嶺運何遽頹。天心信莫知。落日西門路。孰不爲齎咨。顧余慵疎甚。荷公眷愛垂。良規投赫蹄。淸誨沃昏脾。年來久離索。徒勞隔水思。早晏拜牀下。庶質滿腔疑。如何天奪速。萬事揔虛歸。誰復斯文望。不禁我生悲。一哭公私並。無語涕交頤。</text>
<title>輓新齋張公 錫愚○二首</title>,<text>冲澹文章孝友姿。山南得重舊門楣。遭家板蕩才堪克。處俗浮靡儉自持。經術咸稱嶠士藪。仁聲爭頌木民碑。知公百世猶餘慶。滿室蚌珠箇箇奇。						鷄鳴冠帶飭吾躬。百世嘉謨獨也公。檢輯遺文光大祖。裒修喪禮牖羣蒙。涪容自喜猶勝昔。謝夢那知遽報凶。杖屨陪從違宿計。數聲薤曲夕陽中。</text>
<title>輓權公 榮壽○二絶</title>,<text>持身端㓗立心高。駕鶴仙樓謝俗淆。惟有鑑湖今夜月。淸輝依舊上梅梢。													公是吾慈從母兒。夤緣趍拜髮髧時。渭陽村畔齎咨立。更有誰人爲我規。</text>
<title>輓張子仁 宅遠</title>,<text>懋實非今俗。斲華自古家。詩書中有得。仁孝外無他。解額爲親屈。生腰律己加。爾年天使假。前道果如何。</text>
<title>嘯巖院。勘投巖柏浦文集。與諸益共賦。</title>,<text>西山父子又仁川。德學相傳一部編。幸有子孫謀鋟繡。家聲不寂洛江邊。</text>
<title>壽母生朝</title>,<text>敬獻瑤觴白髮前。早春和氣介眉筵。祥光照耀天中婺。榮衛康寧地上仙。佳節上元後一日。壽籌諸娣最高年。今朝遇喜還多感。瞻望瀧岡涕自漣。</text>
<title>宿玉山。敬次溪亭板上韻。</title>,<text>降我先生任繼開。河南道脉海東來。而今獨抱虹橋恨。寒月空留水上臺。</text>
<title>次李氏姑母晬辰韻</title>,<text>卲齡知自德淳眞。天理如今會有伸。十行弟兄初有慶。百年家室克宜人。積誠夫起爐頭藥。至敎兒成席上珍。也識鬢毛多不白。海東留與碧桃春。</text>
<title>遊冷泉藏園。黃公 源善 說昔與吾先子遊此之樂。因示感舊一律。謹和其韻。</title>,<text>爲問先人躅。陪行杖屨遊。寒泉餘水石。桑海幾春秋。努力巖巖壁。傷心某某洲。申勤見愛意。瓊韻爲余留。</text>
<title>冷泉洞口磐石</title>,<text>憐渠洞口石。蒼白老孱顔。雕鑿豈人巧。須參造化看。</text>
<title>輓黃義叔 在直</title>,<text>華山崒嵂錦水漪。天以名碩生於斯。畜翁位德皇猷贊。華齋名節孫謨貽。逮夫五世藏園公。有斐文行士友推。賢祖爲祖賢父父。義叔之賢來自玆。天賦有異兼義敎。學由本領早孜孜。愛親何但口軆養。晨夕上堂容聲怡。友弟奚徒塤箎唱。日夜聯床樂煕煕。况又才華拔乎萃。滿架詩書業弓箕。發爲文詞敏而精。騷壇老手莫能疵。以若抱負以若行。一名未成緣數奇。貧能力穡郭南田。足爲仰事俯育資。間嘗遣懷山水間。俗離金烏與洛湄。我幸與公同臭味。一牀談笑去毛皮。冷泉水石聯遊屐。金陵花雨餞歸巵。會少別多無竆恨。百里申勤赫蹄馳。忽驚公化一日病。郢雪陽春更和誰。古今何限夭而折。如公情界最堪悲。堂上莫慰七耋老。身後零丁六歲兒。欲將此理問蒼天。天無言兮我何其。</text>
<title>次朴致亨 賢默 贈別</title>,<text>卄年重接謝宣城。鬢髮蒼然口氣淸。黃虞何邈皆淆俗。郊賈雖竆尙後名。花柳任他鶯世界。雲山穩此鶴平生。莫道文章無實用。一編心史大家聲。</text>
<title>輓李元直 相諴</title>,<text>契誼仍先篤。情知許已深。精明高士見。敦朴古人心。漳臥醫難着。河寃理莫諶。居然墳艸宿。揮淚一停琴。</text>
<title>輓申景賢 禎應</title>,<text>累世分居嶺北東。相知相愛孰如公。崑邱佩酒尋春暮。篁榭聯詩到夜竆。已矣玆遊難復續。嗟乎餘日與誰同。心交太半重泉去。空抱峨洋淚滿瞳。</text>
<title>輓李參奉穉凝</title>,<text>憶曾蕭寺讀書時。浦月山雲許兩知。疑難事上精明見。榮貴家中儉素儀。至孝靡終天可奈。微啣不稱世咸咨。那知二月申勤札。遽作凄凄千古辭。</text>
<title>與卞星如 東玉，暉瑞 廷奎，暉運 源奎。遊古見庵。</title>,<text>見庵高百尺。春日共躋攀。冰或留巖隙。天多漏樹間。棧危兢着足。山靜好開顔。認是仙眞境。行尋不欲還。</text>
<title>龍泉精舍。次板上韻。</title>,<text>祭夷餘菊爲公栽。多士繩趍路不苔。筆舌貞忠霜雪凜。海雲歌曲古今哀。一部春秋無地讀。當年花葉驗時來。今行倍切愀然感。更上西風落帽臺。</text>
<title>輓金士赫 程遠</title>,<text>講誼同中表。許知有寸心。親厨供孝篤。宗牖攝誠深。違診難追往。痛亡可奈今。慰公身後事。賢嗣也應堪。</text>
<title>爲祠院復設。齎疏發行。宿洛東津。</title>,<text>踰危皆石确。涉險又風波。世路元如此。人心較若何。</text>
<title>輓張主簿景會 有良○二絶</title>,<text>虎榜承先業。兵曹薦吏材。三年遊䆠意。奉檄擬南還。													同祖同隣誼。險難死以期。如何先我逝。孤立淚雙垂。</text>
<title>輓藏園黃公</title>,<text>玉儀薑性律加身。弊屋空瓢樂八旬。師承立老詩書禮。家襲華翁孝友仁。幾聞平日文章煥。深痛吾林氣數貧。闡先大筆警愚札。盥讀時時淚滿巾。</text>
<title>輓進士宋公 鴻翼○三絶</title>,<text>我愛高岡鳳。德輝千仞翔。世今衰已矣。鳳去但高岡。						經帷老師朢。璧沼妙年聲。歸臥林廬寂。操高見亦明。						戚誼兼先契。多公不我遐。前冬未畢誨。梧月起人嗟。</text>
<title>輓申宣傳孺鉉 相禹</title>,<text>博洽弘儒識。軒昂古將風。一啣終白首。疊禍奈蒼穹。鄕飮宛如昨。巷居寂若空。詩書世世業。餘蔭佇孫桐。</text>
<title>輓護軍呂公 應奎○三絶</title>,<text>夫公獨愛菊。高㓗一生秋。公去菊猶在。爲誰晩馥留。						滿架詩書禮。工夫至老年。眼昏猶不廢。敎子讀之前。						一子賢而孝。方知義敎然。倚廬摻手痛。講舊涕漣漣。</text>
<title>輓護軍宋公 天欽</title>,<text>德備溫良福備圓。恩緋增彩璧池蓮。歸來蓬島仙緣是。隱處高山世道然。只信追從多後日。那知乘化遽今年。吾家故事因誰問。一夢人間感淚漣。</text>
<title>輓張縣監元謙 福遠</title>,<text>樂有新齋父。難爲谷隱兄。詞華才逞敏。幹局運回亨。孝友家謨在。循良吏績成。螟兒能繼述。材器妙年聲。</text>
<title>輓張仲謙 祿遠</title>,<text>有斐谷隱子。秀出玉山鄕。其儀如玉雪。其性如桂薑。其才如繡虎。其氣如曙霜。况承新齋敎。童丱學知方。及遊定齋門。蔚有聲譽彰。經術精而博。文章雅且蒼。禪庵同唱酬。龜社與翺翔。面猶不盡意。尺牘滿塵箱。擧目成塵跡。忽忽海翻桑。幸公不朽存。寶唾巾衍藏。</text>
<title>輓黃振應 鐸</title>,<text>故人奄已矣。吾黨轉凄其。風寂華山榭。月高錦水巵。號天奈尊老。啼栗又孤兒。知否餘生淚。山陽聽篴時。</text>
<title>輓都正鄭公 墧</title>,<text>顔巷平生樂。衛箴老日工。非徒哭先誼。南服士望空。</text>
<title>輓尹周憲 欽道</title>,<text>仁孝如公士友欽。克家何必待纓簪。禍餘勤護宗孫宅。老去終全赤子心。病猶不廢廬陵讀。貧亦常酬北海斟。知爾螟兒賢且秀。滿箱經籍勝籝金。</text>
<title>碧寒亭。敬次朴无悶堂板上韻。</title>,<text>先生天下士。蘆月秋江船。不換三公意。遺亭幾百年。</text>
<title>輓張水使稺道 斗衡</title>,<text>志若豪鷹氣若虹。與卿深眷自宸衷。出治邊郡儒風蔚。入衛淸朝將望隆。菜閫高啣嗟永及。夜臺歸旆又何怱。同宗誼重同心契。落月空樑淚兩瞳。</text>
<title>輓李都正基彥 肇秀○三絶</title>,<text>淸眞君子操。端謹古家䂓。况又評文席。老師大眼推。						老年遊䆠久。聲望重長安。世道知無奈。東江鷺夢寒。						自少心情篤。由前氣脉聯。誰知來往事。江月至今懸。</text>
<title>輓張成之 鳳儀</title>,<text>周確廉平果且淳。布衣事業八旬春。墓前儀石推傍相。門外輪蹄有遠賓。闔族歸心欽艶久。此生荷念過從頻。公今棄世猶餘慶。朗照明珠箇箇珍。</text>
<title>輓呂監役源馹 奭奎</title>,<text>天如有意降斯人。才賦英華性賦淳。一命淸朝期旦大。三呼旅舘夢耶眞。遙憐月軸相酬地。可耐梅樽獨對辰。身後明珠圓箇箇。百年宜驗好施仁。</text>
<title>輓李進士允吉 相喆</title>,<text>世好相將友契成。潭翁古宅不虛生。早登太學令名著。晩屈長沙大義明。那復往年鷄黍欵。偏傷暮道海山情。賢咸大闡公歸後。遇喜增悲八耋兄。</text>
<title>輓張進士九老 源杓</title>,<text>蟬爀鶴渠宅。魁梧海隱公。文章多薄數。進士少酬功。貧亦高人樂。病猶舊日聦。有兒如燦在。就養極其忠。</text>
<title>輓黃達夫 在中</title>,<text>父有藏園兄玉下。家謨有自又公賢。至窮心尙持淸白。驟看書能透奧玄。吾所平生推重大。君何今歲別離先。泫然如接慇懃面。心畫猶餘滿篋箋。</text>
<title>輓卞星如</title>,<text>却恨春翁宅。如公晩見之。竆居猶簡傲。謾詠亦淸奇。靑眼無今日。白頭又幾時。遙思同賞地。山月冷垂垂。</text>
<title>輓宋兩吉 廷薰</title>,<text>公家摧廈樑。吾輩斷琴絃。拊念公平生。最蹟堪可傳。待人慇懃意。一毫不修邊。聲名動京洛。淸晨月露篇。尤深闡祖誠。恩謚賁九泉。白頭從遊樂。忽忽等電烟。</text>
<title>輓僉樞金公 澐敎</title>,<text>公家公又降。南社主文盟。德齒爵三達。生長老太平。全鄕咸頌福。介胤奈隨行。先執今無在。偏傷孤露情。</text>
<title>與黃濟普 萬善 宿直指西庵</title>,<text>寺起黃山第一層。孤僧趁夜剪香燈。星精化石淸如佛。峽氣通溪冷欲冰。壯麗元來名最著。深幽大抵畵難能。此來已竭衰微力。十二諸庵遠莫登。</text>
<title>贈別外弟李秀玉 在鍾</title>,<text>送爾宜吾惜別詩。萬千情緖可能詩。詩如難盡無詩可。谷鳥嚶嚶揔我詩。</text>
<title>輓鄭建叔 五錫○二絶</title>,<text>仲公骨已朽。一憶一膓摧。尙慰夫君在。儒風佇挽回。						一部陳箴說。荷公筆削之。手痕宛如昨。凄愴不堪披。</text>
<title>輓李致亨 奭相</title>,<text>珍重瓊琚尙在箱。有時披讀所思長。如今不禁云亡痛。日暮乾坤獨立卬。</text>
<title>輓黃濟普 三絶</title>,<text>盤翁爲祖雨坪爺。况又公姿玉不瑕。也識南州儕友望。由來世德自生華。						平生鵬鷃許翺翔。玉洞花箋錦水觴。大抵人情容易淚。等閒離別亦沾裳。						天奪公賢棄我愚。陽春歌曲不勝孤。詩禮名家聲不斷。季難方篤實工夫。</text>
<title>輓卞暉瑞 二絶</title>,<text>我生今世晩。猶得古人看。淳朴難醫俗。八旬一布寒。													情爲追隨篤。知因許與深。鳳臺文榭月。絃斷不成音。</text>
<title>輓金上舍致雲 基漢</title>,<text>痛哭南天璧月昏。好男無復好家門。死爲人惜生爲愛。生死於公見所存。</text>
<title>輓李監役景日 邁秀</title>,<text>艶公殊異等。愧我忝同庚。經帙靑年業。恩啣白首榮。梅湖非舊主。桑海奈餘生。令季淚相對。偏傷半割情。</text>
<title>與宋肅顯 廷奭，許時胤 祚 時益 禧，李汝雷宋康叟 寅濩。向金烏山。路過獅子洞瀑。</title>,<text>劈瀉千尋濺濺湍。靈源肯許俗人看。後流常逐前流急。及到滄溟也得安。</text>
<title>金烏山</title>,<text>頭上靑天高反低。金烏聳出洛江西。堠望凜然羣戟束。藥師危似鳥枝捿。山深夏木鸎初囀。雨過春城草已萋。誰使吾儕遺世外。故敎前路霧雲迷。</text>
<title>藥師庵</title>,<text>百丈蒼巖聳出天。背巖危搆昔何年。前臨懔惕千尋壑。俯視迷茫九點烟。層棧懸高愁援狖。餘花留僻托啼鵑。回憶前遊今幾歲。白雲流水續淸緣。</text>
<title>堠望臺</title>,<text>萬里烟塵望裏生。此臺所以得其名。如今海國無邊警。月篴雲笙一任淸。</text>
<title>採薇亭。伏次御製韻。</title>,<text>東國有孤竹。先王待子陵。金烏仰彌卓。孰不聞風興。</text>
<title>甲朝述懷</title>,<text>詔子莫稱慶。世人多甲年。平生蓼莪淚。今日倍潸然。</text>
<title>次考槃精舍重建韻</title>,<text>春秋大筆筆生香。夫子編成卽此堂。不幸衛完中有廢。那圖楚定復爲光。山川依舊留精彩。風雨從今戒朽傷。誰識考槃當日意。霽行潦止任天蒼。</text>
<title>不知巖精舍重建韻</title>,<text>三間五架尙依前。經始居然十七年。在在遺芬餘水石。悠悠往劫但風烟。鬼護神慳如許地。鳶飛魚躍自然天。繼述豈徒肯搆已。申勤禱頌意無邊。</text>
<title>輓張判官己百 錫鳳</title>,<text>往年哭谷隱。今年又哭公。年年哭倚仗。此淚詎有竆。噫我心好公。自弁至老終。雲山縱有隔。神晤自在中。而今若公鮮。衆美萃一躬。性氣寬而確。儀容晢且豊。矧伊精敏才。聲譽自丱童。二十上國庠。取次筮潮鴻。斲輪老手段。少試三州雄。翻然退修初。鷗鷺洛水東。榮顯豈止身。滿室春氣融。卿月棣床輝。壁蓮寶樹叢。但欠仁者壽。六十去何忽。贖百今無路。偏傷孤立翁。</text>
<title>輓許進士時胤</title>,<text>惜死復念生。病枕淚自然。儀何豊晢敞。氣何傑確堅。賦受如許異。文詞且得專。壯志初題柱。薄數晩搴蓮。平安花石庄。招邀文酒筵。翫世任諧謔。隨事稱方圓。虛受狂夫牖。寒戀故人綿。公我許心契。已從弱冠年。蕭寺魚鳥樂。龍岡風雨眠。不耐情思苦。陸續短長箋。世事翻桑海。人生等電烟。衰頹尙人間。公何不少延。</text>
<title>輓張進士佑謙 祐遠</title>,<text>劫界吾年已過稀。年年哭死淚無晞。恨爾兩兄皆早世。如何上舍又隨歸。花石幽庄餘手澤。絃歌古里寂音徽。猶慰九原瞑目處。滿庭珠樹自生輝。</text>
<title>輓金直長聚五 奎應</title>,<text>人今氣猶古。豈肯合時爲。久矣卽調望。居然櫬返悲。癃兄長撫枕。介子獨號私。此日巨卿我。素車春水湄。</text>
<title>輓柳進士景大 基榮</title>,<text>去登仙閣昔何辰。一見知爲幹局人。璧沼榮名何暮大。麥舟高義遍踈親。古渡那知延釰合。新阡應待范車臻。忍看詩章留在篋。只令老物動傷神。</text>
<title>和贈宋舜佐 浚弼</title>,<text>愛君志學弱冠時。門路雖賖莫患遲。眞工敢忘曾三省。㓗操當如楊四知。玉因磨琢能成器。木以栽培可達枝。區區勉語念之否。四韻詩中萬里期。</text>
<title>自道東泛舟。向江林講會所。</title>,<text>放海江心日夜流。船頭指點杳茫洲。疾徐宛似知章馬。安適何如庾亮樓。盃酒遠賖浮白興。峯巒倏過惜靑愁。今來地勝兼人勝。認作生平第一遊。</text>
<title>宿合江亭泛月龍華 二首</title>,<text>爲尋先躅此江浮。江氣淸凉興莫收。白鳥去邊生遠峀。蒼波合處起高樓。先天影子眉山月。特地風流赤壁秋。敬閱屛風當日畫。玆遊可證等閒鷗。昔吾旅軒先祖。泛舟合江亭。亭主人圖畫屛幛。泛泛沙鷗亦一奇景。故未句及之。						雨後滄波渺渺生。中洲撑出小舟輕。傍人莫費推移力。止可止之行可行。</text>
<title>和贈盧允行 秀五</title>,<text>始接夫君雅且飭。江齋幾夜剪燈紅。大歡一肖生而秀。古道三難爨亦同。言因心得能形外。事到時宜可合中。臨行說與區區意。浮世功名不是雄。</text>
<title>輓金都正應五 奎漢</title>,<text>世皆交以面。我獨識之心。春茁施仁藹。秋爭見義深。對斟花感舊。同賞月孤今。後會諒非遠。寒牀老病吟。</text>
<title>輓安進士景顔 鑽</title>,<text>仁何壽不稱。一瞥六旬秋。種德雪山宅。福應爲後留。</text>
<title>覺軒壁上志感</title>,<text>吾祖軒名覺。應令來裔覺。蒙何忝爾生。百不一於覺。</text>
<title>輓金仲振 泌東</title>,<text>而仁胡不壽。吾黨運凄其。生憂死亦慘。無兒有老慈。</text>
<title>輓李致平 秉銓</title>,<text>一見識公面。再見識公心。端㓗心如面。自然交契深。况又冲澹性。發爲短長吟。櫟質堪依昔。芝香奈萎今。</text>
<title>輓李監役聖瑞 以麟</title>,<text>我愛李監役。渾然自雅儒。平生安擧止。隨事緊工夫。彼奪何容易。此生益覺孤。牀書猶有託。庭樹揔如珠。</text>
<title>輓都德老 允坤</title>,<text>少日同鄕誼。老年訪峽情。詩餘陶謝髓。筆幻鍾王精。丹旐歸何處。白頭立暮程。孫桐抽直榦。佇見振家聲。</text>
<title>輓李監役伯問 萬淵</title>,<text>痛哭復痛哭。我何哭公哀。不哀一命止。不哀舊業頹。惟公仁與孝。福祿宜兼該。如何天不佑。忽忽年壽催。欲見公心事。方塘寶鑑開。欲見公儀表。白玉堂前梅。</text>
<title>洋洋齋落成韻</title>,<text>檜柱松櫳肯搆年。洋洋揭號豈徒然。想來氣像春風在。記得詩篇月露圓。杖屨常如臨這處。苾芬猶可徹重泉。賓朋爲獻斯干頌。好是榴花五月天。</text>
<title>輓裵季卿 貞祚</title>,<text>坪門承授訣。垂老見書知。贖百嗟何及。今歸奄一期。</text>
<title>輓安護軍乃叔 欽○二絶</title>,<text>雪月襟期錦繡膓。八旬遺野篤倫常。子不有身承義敎。直言當日鳳朝陽。						龍華行樂昔何年。自恨西東晩見賢。癃疾支離孤寄淚。此人其奈奄歸先。</text>
<title>芳艸亭。次板上韻。</title>,<text>芳草名亭麗景新。滿庭芳草憶前人。至今一室團和氣。認是當年子諒春。</text>
<title>墨坊有感</title>,<text>林深皆別界。壁立更新顔。吾祖避兵地。然疑久不還。</text>
<title>追悼張舜京 聖冀</title>,<text>夜夢宛相接。存亡幾十秋。孝慈與友睦。此世有誰侔。</text>
<title>輓崔範九 昌洛</title>,<text>行治隔地聞。見解得書知。那料追隨願。遽爲哭訣詞。</text>
<title>輓鄭同敦穉仁 來錫</title>,<text>新安秉拂老。文穆稱家孫。須盡顔瓢樂。胡爲卜淚寃。行言顧四道。位望達三尊。異說橫流世。公歸有誰援。</text>
<title>輓李監役舜瑞 淵性</title>,<text>詩禮繩前緖。經綸牖後規。粉㫌監役字。豈乏聖明時。</text>
<title>季崇晬日述懷</title>,<text>爾生長至日。期望異於人。父母視家鳳。弟兄擬席珍。奈何司馬病。又此子雲貧。不意癃衰我。見君初度辰。</text>
<title>墨坊十詠</title>,<text>勝日扶衰眞境覔。一川左右但蒼壁。此間有路空踟躕。羃霧捿霞滴復滴。右覔眞灘						澗谷深深長剡藤。靑皮刀割白如冰。箇中莫道層磐寫。願借倫工任所能。右垂藤澗						巖形凹凸水流雙。震蕩龍吟不覺愯。放去何嫌沙礫碍。活源終可到滄江。右雙流湫						淵淸無底洗塵心。到此令人發省深。棫樸能知寒水性。故敎春夏覆高陰。右洗心淵													爲障川流老石盤。精輝最好雨餘看。洗去纖塵呈本態。原來水氣四時寒。右盤陀石						臺雲遙望墨花玄。暗暗松梢細和烟。也識無心來去地。好傍仙鶴不知年。右玄雲臺						巖精鍾得老峯筆。圓軆尖頭水落出。傍抽林木遙書空。誰識天翁造化術。右筆巖						星精化作此磐硯。何待人工琢且鍊。澈底玄潭云有龍。行雲變化何時見。右硯磐						數丈鳴波兩耳皷。聲聲揚抑復呑吐。添得飛泉幾度寒。憂國願作人間雨。右皷瀑													歷盡艱危忽得平。亂峯低處眼開明。癡漢敢言仁智樂。滿林啼鳥各新聲。右平川</text>
<title>遊大興墳庵 幷小叙</title>,<text>昔吾祖訢梅公年八十三。遊大興山。當日諸弘碩陪遊帖。至今爲後承面目。是歲壬辰重陽前六日。族從大能 錫穆，士元 錫基，百能 奎相。訪余甪里山中。爲言一暢於大興水石間。余樂與之同。從祖弟應八 時潤。吾叔季叔厚 禧樞，季崇。從父弟中立 弘樞族子錫裕。隣族誠悟 心澤，羲伯 升澤，申聖可 永斌，徐德一 鴻烈。兒子錫贇，錫贊。從子錫賀從之。又有星西修士宋浚弼適至。村內年少相學，相貞，止遠，錫吉亦參。不期而盡東南之美。白髮靑衿。輝暎左右。偶與吾祖當日遊相符。曠感當如何。因歌詠而成一帖。以備山中故事。						洞門一出政三秋。往事悠悠溪水流。蒼苔路熟交迎袂。黃菊花開遍揷頭。老年一暢誠非偶。明日相分亦是愁。玆會不徒遊賞已。梅爺遺躅此中求。</text>
<title>輓鄭進士景勖 八英</title>,<text>壽宿收光璧月昏。故家誰復典刑存。此來擬續同鄕誼。黃鳥深山獨掩門。</text>
<title>哭李養直 賢栽</title>,<text>多才非福祿。薄命是聦明。千古香山筆。獲吾哭爾情。</text>
<title>輓金鉉可 台應</title>,<text>行義隱居董。文章獨步韓。此世斯人去。孤寄淚汍瀾。</text>
<title>輓金持平繼孟 興洛</title>,<text>學術宗陶老。義謨襲鶴翁。况承坪上訣。齎得士林恫。</text>
<title>輓金舜皥 鳳來</title>,<text>晩寓伽南許以心。陶然其樂在書琴。孝思寶篋編先簡。至論函筵共士林。賦質依如藏櫝玉。敎經何羨滿籝金。爲賡齋韻薤歌替。忍哭夫公送碧岑。</text>
<title>輓許時益</title>,<text>述行行何茂。記情情莫邊。都將千萬緖。留待會重泉。</text>
<title>次許貞叔 永○二絶</title>,<text>誠中形外知。端㓗著辭色。老老禮尤勤。脩程一再索。						若論爲學要。其大當先立。樂有南黎賢。應多耳咡入。</text>
<title>和贈許景曾 容孝</title>,<text>愛君金玉質。勤業且精微。明訓具經籍。何憂前路迷。</text>
<title>和黃同輔 蘭善 禪庵留贈韻</title>,<text>往年風雨裏。微君肯我尋。一宿猶餘戀。謂言更把琴。冬寒尙凄凜。應怕出竆林。後會知未易。俱是老光陰。情書願替面。毋爾金玉音。</text>
<title>謝鄭應天 容九 惠寶硯</title>,<text>非銀非玉又非金。異品知從泗水潯。恰似潭龍成變化。長時噓起黑雲深。</text>
<title>題農山鄭公遺稿</title>,<text>我與農山子。迢迢不同鄕。但願一識地。如何死歸忙。幸得寶唾拾。餘什備知詳。志操廉且㓗。性氣直而剛。折節惇行源。斑舞雙老堂。暇日遊江門。奬許出尋常。藻思自不羣。四勿九思章。安貧與節用。况是律己方。如賢世誰知。七旬老林塘。䀶有賢胤託。願言闡幽光。何待寂寥言。俾寶巾衍藏。千載朝暮遇。會待子雲揚。</text>
<title>贈李聖瑜 萬瑾</title>,<text>前冬送子路。悵望征車轟。暮境何稀見。聞居獨養精。山光悅鳥性。水氣任魚情。吳洲幾夜月。相思寸心傾。</text>
