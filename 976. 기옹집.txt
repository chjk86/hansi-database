<title>石泉寺。夜坐。</title>,<text>寒葉鳴蕭蕭。宿鳥驚林下。山虗月窺軒。巖首悲泉瀉。題詩客感秋。敲磬僧知夜。</text>
<title>松石亭南溪泛舟。和仲容叔韻。庶叔聖重 與同游諸子。</title>,<text>性愛山澤游。烟霞亦痼病。三月客南州。遂得窮佳境。頗喜原野中。一丘藏幽夐。橘柚蔭樓臺。脩篁被閭井。春服亦旣成。斐然吾黨盛。再拜竹樹祠。正襟起深敬。天日照古㙜。遺老誦文正。濯纓孤山池。雲壑何姸靚。居士昔考槃。樂玆巖棲靜。前川淸可舠。鳥魚同飛泳。古琴彈流水。天籟吹相並。嘉賓式燕娛。終宴簪裾整。歌嘯爾莫停。壺觴我爲政。知心傾盖初。愛好意何竟。當樂戒無荒。良士盍自省。歸來抱書臥。鳥語淸晝永。</text>
<title>江樓。拜外舅壽窩公。沈公漢章 命酒賦詩。自述感懷。依韻奉酬。</title>,<text>我年免童稚。結褵沈子堂。孺人出名家。令儀和且莊。婉婉閨閤中。詩禮以相將。夙宵匪懈心。敬恭事尊章。尊章曰汝孝。汝孝後必昌。我性元踈懶。志嬉學日荒。每聞箴警言。深喜內助良。不知短緣促。相期白年長。遊躧閴芳塵。琴瑟瞹無光。女卷與絲麻。陳跡委奩箱。維楊寄孤墳。秋草生寒岡。蘇州出還詩。掩卷意彌傷。江樓陪丈席。燕語皆悼亡。遅回且竟夕。有淚落酒觴。</text>
<title>李君保 秉哲 輓</title>,<text>樗櫟夭與壽。蘭卉日見凋。素馬鳴不已。丹旐颯以飄。去去遺親愛。山裏孰爾招。小兒不勝衣。大兒堇免髫。感彼鳲在桑。衆雛守空巢。孀閨腹中兒。前夜泣呱呱。婉㜻寢之床。魂應此踟躕。里巷爲嗚咽。僕婢色慘憔。有生會且盡。我獨悲舊交。蕭辰迫吹帽。酒熟誰家邀。窮巷掩關臥。緘哀托晨飈。</text>
<title>常容兩兒留雲菴讀書。題寄長篇一首。</title>,<text>鉤簾坐淸曉。霽景肅以明。起居擁羣書。靜意頗自生。忽憶山中棲。稚子隨其兄。三復昌黎詩。送符讀南城。阿常解操觚。稍揚塲屋名。偶忝上庠選。敢言詩以鳴。譬如叢生桂。馥馥方吐英。花開必有實。美材從可成。容已突而弁。齒免騎竹行。知慮庶有就。或稱明神精。往往長篇詠。佳句時相幷。當策泛駕駒。騁諸通衢亨。溪菴極蕭灑。雪屋天氣晴。書史各從好。連床勤舌耕。龍門筆勢雄。巨海波濤盈。紫陽書法嚴。鑑明且衡平。文義互講磨。蚤夕存課程。小成未可安。幼志且須更。思余過庭日。惻愴更傷情。垂髫受詩經。在膝誦北征。白首尙無成。空負顯揚誠。執手愴龍門。生子愧徐卿。爾雖乏嘉譽。頗愛瞳眉淸。所勉在我學。何慕在人榮。先賢有自勵。墓前曾留盟。宜爾惜陰志。履霜曾惕驚。老爺詩志感。走毫憑歸伻。</text>
<title>人日讀書感懷。簡李伯說 雨臣。</title>,<text>衮衮流天機。冉冉徂歲運。和風被原陸。卉木含曦暈。發育見天心。志士當自奮。大道諒無垠。其端本惻隱。少小學詩禮。四十而無聞。髮膚尙不毁。况敢墜先訓。以玆心怵惕。夙夕懷悱憤。飢亦樂簞食。寒豈耻弊縕。談世衆乃忌。責善朋所忿。苟不志得喪。應無色喜慍。雖愧櫝中玉。待價且自韞。端居閉吾廬。寒暄無人問。欲操孫生琴。寫我憂思蘊。世人好鍾皷。誰復解古韻。眷言同里子。投紱自湖郡。揮翰寄情素。德音毋相靳。</text>
<title>和靖節田居雜詩韻</title>,<text>寒食一日雨。村花開不稀。惟有入山夢。時自識路歸。病婦知我意。黽勉縫春衣。窮途請息交。薄俗與我違。其二水靜魚出游。園㓗禽來娛。拄杖流遐眄。麗景明村墟。事簡得自適。於焉樂端居。請看上林鳥。不擇安棲株。隨地卽爲家。我心元自如。千駟不爲多。簞瓢不願餘。雅志日以退。所愧腹空虗。倘令早聞道。蔬水吾憂無。其三昔人柳下宅。殊異洛城陌。連隣寡朋儔。出門奚復適。欹枕看兒戱。諷書便忘夕。東家桃李花。暎我踈籬隙。頗喜此村人。男女勤所役。分肆賣時藥。共燈治夜績。深愧讀書子。老大無進益。</text>
<title>以老杜世路知交薄。門庭畏客頻之句爲韻。賦十首。</title>,<text>阮子悲窮途。賈生憂治世。痛哭太猖狂。流涕過於銳。薄言濟有涉。深厲而淺揭。其二良驥駕輕車。流沫太行路。虗舟橫野渡。好風時自遇。於焉攬余轡。中途且反顧。其三唐虞世已邈。羲農誰復知。楚狂彼何人。行歌鳳德衰。身名旣自隱。蹤跡又何奇。其四稚圭何招隱。元亮奚息交。遊魚必思淵。倦鳥亦戀巢。懷哉故弊廬。數楹覆新茅。其五天道自昭曠。人情一何薄。嚬笑雖百態。我心終自若。君子無忮求。所以不愧怍。其六蓬蒿原生室。雀羅翟公門。傍人謂我憂。我樂難具言。晩厨不生烟。妻子色欣欣。其七桃李誰家園。芳草我階庭。春雲斂宿雨。朝日盈牎欞。土壁倚淸琴。竹几橫古經。其八流齡過不惑。無聞吾所畏。那能將此身。埋沒同草卉。菽粟日在案。所嗟鮮知味。其九匹士而憂世。世或謂狂客。所憂廊廟士。碌碌無奇策。年饑又如此。恐缺簞中食。其十我巷多好士。將迎不厭頻。旅遊淹日月。簪裾阻情親。童奴苦多睡。不掃席上塵。</text>
<title>奉祀齊陵。途中寫事。次韋蘇州澧川韻。</title>,<text>擾擾此行役。諒非問山川。霽景偶相値。寓目頗忻然。稅車玉屛側。踟躕不能前。夜雨洽山澤。稚麥稍盈田。征騶驤首鳴。芳草綠覆阡。數戶甕人店。蕭瑟起微烟。勝覿實非圖。幽事得自專。回顧僕御徒。喜與同周旋。</text>
<title>次元道州舂陵詩韻</title>,<text>大州與小縣。厥職各有司。均分九重憂。惠澤要下施。工商各爲業。農者尤可悲。勤苦不自食。租賦力易疲。爲男尙逃逋。爲女奈㷀羸。若言徵斂急。甚於剝肌皮。呱呱悉簽丁。敢望晷刻遅。他郡亦抄戶。抱負將何之。營牒日紛如。課責動相追。公事自有程。簿書難違期。欲免官長怒。其如民責隨。百里櫛爬政。愧余卑薄資。龎公事不理。孔君罪自知。連年値荒歉。十室殆靡遺。赤子徒仰哺。多負乳哺慈。黃堂但坐歗。百無一猷爲。扶溝四字箴。寸心空自持。哀哉蔀屋寃。靡余更訴誰。瘡痍苦未完。撫摩或失宜。牛羊尙求牧。子弟忍流移。羣品會蘇息。雨露及春時。每對玄明飯。心思民食虧。不待陽生考。擬賦陶令辭。</text>
<title>野人獻雙白鶴。次李白贈黃山胡公韻。記事。</title>,<text>翰林癖於鳥。雙璧買雙鷴。我愛雙白鶴。霜毛離俗顔。時叫雲中侶。聲徹霄漢間。庭墀步武濶。池沼飮啄閑。歸夢滯華表。別恨在孤山。請當歸田日。一船載之還。</text>
<title>以考覆赴楊州。轉向松楸。口占記事。</title>,<text>俶駕指楊州。邐迤度巫嶺。窈窕見州閭。花木含晴景。潛淵適魚情。鳴林悅鳥性。行休靡自由。未覺心中靜。折獄諒非才。束帶如有病。薄言榦公事。振策招提境。淸池愜踈襟。一一照人影。蒲團借一眠。乍愛山日永。還車訪吾廬。山川彌脩夐。躋攀豈不披。歸興渺難竟。淸雲及倦鳥。觸目動新詠。松火照蓽門。童僕候山逕。父老喜我來。杖鞋傾閭井。壺榼稍盈前。筦簟復㓗凈。躕躇丘壠側。梓樹皆可敬。新栽十株栢。嫰翠乍成映。童遊尙在心。夙昔懷耿耿。呼鷹洛巘陟。弋鴈楓溪泳。平泉石已遷。杜曲花未盛。未葺屋三椽。久蕪田數頃。堂構負此心。顧影悲媿並。黃綬是何物。霜鬂已滿鏡。歸歟陶令賦。拙甚陽子政。早晩稅余馬。蔬糲且安命。</text>
<title>失鶴歎。復次李白韻。</title>,<text>夙懷歸田志。擬放籠中鷴。况爾靑田姿。覊悴同我顔。皓翮一夕飛。雪點杳雲間。稻粱亮非願。塵表自在閑。西園曠不窺。獨睡夢家山。何許羽衣客。笑我猶未還。</text>
<title>次蘇州縣齋韻</title>,<text>雅懷自迂慵。處世思遺榮。下邑偶分符。喜玆齋居淸。種竹憐踈性。馴鶴愛長鳴。溪戶隣崦村。漁者雜耕甿。閑居欲何事。據梧讀仙經。木蔬久逾味。尊中酒方盈。</text>
<title>閑居追憶白雲山。次歐陽公罷官後還襄城弊居述懷十韻。寄勝天上人丈室。</title>,<text>蒼然白雲峯。孤絶維摩廬。颼飀林壑聲。游鹿晝相呼。巖溪九曲淸。屢停看花輿。鳴磬起山鳥。爭席來村夫。明時知縣樂。淸事昔有餘。秪今松桂徑。夢隔參商墟。幽蘭谷口香。寧復入樵鋤。窮年守茆屋。自笑謀生愚。長老如問我。瑤華當尺書。別時靑藤杖。看山且歸歟。</text>
<title>和李白紫極宮感秋四十九歲之作</title>,<text>嬋媛彼佚女。歲暮倚脩竹。芳蘭委衆草。采之不盈掬。馨香豈徒言。所悲性幽獨。感玆情欝紆。寤嘆未能宿。願以蘭榮悴。投以靈龜卜。蘭衰根在土。芬華自往復。寧同蕭與艾。一蕪竟沉覆。物理亮如此。天機驗已熟。</text>
<title>哀戚弟申𤨆慰其老爺</title>,<text>申氏有好子。皎皎芳蘭姿。孝弟自家風。經卷乃其師。破褐不厭穿。簞空亦忘飢。鄕黨謂爾賢。賢父有是兒。得此亮獨難。餘事亦文詞。京邸偶淹疾。夕言竟嘻嘻。平生怡愉樂。反貽庭闈悲。丹旐引素紼。旅櫬載靈輀。書帷掩水亭。釣舟閣雪湄。魂歸永焉托。疇昔游於斯。嬴博草樹寒。門閭夕日移。但令爺孃淚。徹泉寧有知。新婚婦未笄。血泣于歸時。里巷爲嗚咽。行路亦齎咨。喪明非達識。明瑞且戒之。抑哀當自愛。持以慰偏慈。</text>
<title>次農巖集中朗州韻。寄兒。</title>,<text>漫漫海之涯。冉冉歲已寒。游子庭闈念。遠違晨夕顔。書中眠食事。重言意良勤。芳蘭馨爾佩。藥泉當淸樽。月出如終南。屢興戀君嘆。謫居猶蓬瀛。君恩未易言。區區負暄誠。蔀屋迎新暾。飮啄保微軀。敢言遲歸轅。</text>
<title>重和李白紫極宮詩韻</title>,<text>霜霰被衆卉。獨有靑靑竹。志士傷歲暮。攬枝淚盈掬。憐爾貞心虗。愛爾淸標獨。十畒久荒穢。未見鸞鳳宿。吾道亮如斯。行休從可卜。迷塗實未遠。攬車猶當復。浮雲翳晴昊。百變在飜覆。莫把琅玕實。譬彼稊稗熟。</text>
<title>至月初吉夜。念兒朗州之行。書示簡尾。</title>,<text>父曰嗟余子。爾罪當遠謫。妄言固其罪。時議豈爾釋。江南尙善地。敢恨編氓籍。勉爾讀程書。行險見定力。</text>
<title>常兒自北巖還歸。次歐陽公集自叙韻。示之。</title>,<text>江南遠逐臣。罪大春秋官。寬詔不日宣。許還南征轅。先師有明訓。危行而遜言。雲鵬九萬路。弱羽匪所攀。歸吟小山桂。勝佩湘澤蘭。歲時田社燕。羊酒當與歡。</text>
<title>次李君夢與 英輔 齋居</title>,<text>燦燦朱色鳳。深棲在丹岳。渴飮醴川淸。飢啄琅玕碧。黃雀戀粟稻。虛絃易驚縮。何如貪饕子。死於奇貨殖。其二璞玉固云美。獻君何爲泣。玉性亮自珍。不願君門入。持以欲自衒。刖足名不立。蘊櫝以待沽。聖言斯可法。其三顔夭跖則壽。化翁饒戱劇。聖轍環道路。賢風老耕穡。柳下旣不恭。於陵太孤㓗。豈如千頃波。汪汪澆不濁。其四安廣舟在潭。淸和木得春。靜坐讀我書。冲然一氣神。懿哉衛武公。年耄德日新。怵惕復何思。正襟遂及晨。其五難齊堅白論。難平錙銖爭。人情日嶮𡾟。談笑生五兵。攘人以鳩利。詭道以樹名。孰知吾分內。萬善用有贏。其六北辰有正所。星宿自縱橫。途窮輒痛哭。猖狂笑步兵。通道酒三杯。玩世棊一枰。大道本不窮。角巾相對淸。</text>
<title>伯兒入嘉陵。求卜居之地。書中謂得映燈驛一區閑曠處。喜次滄溪林公集和川之韻。此詩盖亦自湖南移寓鐵原時作也。仍以寄兒行中。</title>,<text>游子問舍意。深深嘉峽裏。且可問民俗。豈徒山與水。冥栖避世人。古有商嶺四。朋游得如此。林壑方幽邃。書中好消息。相地盤谷里。賣家當買田。商量方在此。</text>
<title>兪參奉 默基 輓</title>,<text>亡兒取友端。有美兪氏子。兪子志於學。弱齡成佳士。溫溫齒牙論。不言名與利。裒然首上庠。豈獨文詞技。抱關貧不爲。含章惟自喜。吾兒昔相好。志同齒亦比。經史講劘業。交勉古人義。楊村葬兒日。輦下干戈起。親愛尙阻聞。况復臨穴視。惟君與數子。冐雨窮山裏。祗今衣袖間。未乾疇昔淚。幽寃復有君。短年吾兒似。遺孤各單孑。兩家身後事。晝帷未亡哭。惻惻驚閭里。以我西河痛。哭君情未已。往者尙書庭。鸞鵠相停峙。詩禮以左右。世人稱福履。耆舊旣凋喪。强壯復如此。麟兒一非少。逝者留餘祉。我病在床褥。不問他人死。君死豈無言。書誄淚盈紙。全歸永有托。持慰叔與季。</text>
<title>姜士涵 啓溥 挽</title>,<text>士涵死布衣。化翁宰不平。拄腹萬卷書。到死終何成。昔時同硏友。容易取公卿。達士安素履。不須當世名。</text>
<title>燕賞齋除夕。次農巖郡齋除夕韻。寄人。</title>,<text>孤鴈叫天際。虗舟在河側。余心靡所届。臥病懷京國。默坐送舊年。曙燈光漸白。於焉久淹留。霜鬂不可摘。追和蜀州詩。旅舘逢今夕。餘日去益短。光陰愈可惜。却悔讀書初。芳年漫虛擲。平生文史業。豈惟營斗祿。况余墮地年。甲子今已復。</text>
<title>牛灣。次劉長卿水東渡韻。</title>,<text>泊舟牛灣下。晩雨江浪多。緬懷趾齋翁。故亭餘恩波。人亡世益衰。秋氣悲山河。</text>
<title>黃江。次劉長卿水西渡韻。</title>,<text>西崦秋日下。北岸秋雲隔。懷哉遂菴公。遺事實明白。至今寒泉祠。來拜門前客。</text>
<title>南仲玉 道振 挽</title>,<text>庠序敎已衰。其文實在野。惟公早聞道。被服必儒者。簞食自有樂。櫝玉非待價。末路孝廉擧。一命人猶假。平生崑玉脚。不離蓬藋舍。風霜日以凄。蘭卉日以謝。百身不可贖。一番遂觀化。祖載九月中。柳車驂素馬。啣哀寫白幅。淚爲高人灑。</text>
<title>定兒輔孫同日成冠。謹次先集韻。以爲誡辭。</title>,<text>歲庚午。先王考於不肖孫成冠日。題贈誡辭。時王考年齡六十三。而余年十六。至今四十七年後。余年六十二。而季子有定，小孫公輔。年各十五十六矣。維歲丙辰仲秋六日。請驪興閔士衛。冠以字之。余淹病閱旬。禮賓之儀。草草未具。敬次先集中韻。各書一簡。使二兒謹受誦之。以爲自勉之資。衰門祚已薄。晩失佳冢嗣。門庭舊鴈行。惟有仲與季。阿容亦有兒。我膝文度置。佩䥴二童子。婉㜻前後侍。但憂汝失學。惕惕宵無寐。每於遊嬉際。童心尙驕稚。神惰厭對書。步忙行脫屣。賓至應對時。偶坐失序次。無敎豈爾過。未親嚴師位。爾年次第長。巾弁略已備。名之定與輔。戒賓以請字。吾家爾爲男。寔賴祖考賜。人亦謂爾質。各自禀精粹。令日加三祝。肇責成人義。式躬飭爾儀。攻文長爾思。書史腹中寶。金玉身外利。爾苟自暴棄。天豈虛付畀。人之敗厥德。私見逞少智。見惡惡爲戒。見賢賢當企。弱齡志學功。譬如芳春至。爲山始一簣。進止皆自致。童習勤乃就。小成怠莫遂。峩冠突而正。鞶帶長不墜。先聖製衣意。擧隅可推類。嗟余老已甚。病櫟無餘翠。期望在後人。難忘勉勵志。向子婚嫁畢。家計復何議。賓筵儀未具。草草類兒戱。肺疾况經年。杯酌深所忌。茶鐺與藥。苦呻無他事。於焉少集成。强酒欲取醉。新凉動床帷。讀書時正値。區區勸學心。豈以名利累。如取百囷禾。且看耕耨地。未必謝家庭。獨有芝蘭萃。詩經與魯論。將就日以冀。且願仁者福。壽祿俾爾熾。追思汝呱呱。辛壬齒相比。嚴慈未及見。只有懷舊淚。昔余始冠日。王考詩以示。恭和集中韻。往事今猶記。此非伯魯簡。藏袖而敬識。</text>
<title>碧坡嶺下。聽村民語。記實。</title>,<text>烏鳶噪叢林。黃犢死其處。村氓立田間。招呼相與語。前夜虎過村。攘牛不知所。石硤十里餘。皮肉棄如許。養牛未固扃。惡獸何罪汝。牛死尙可惜。且當戒行旅。余愧村氓語。虎不渡河去。</text>
<title>容兒爲余生朝。自永春任所。具壽酌而獻之。以君子萬年。介爾景福爲韻。作詩祝禧。醉賦短篇。隨韻答之。</title>,<text>父母昔劬勞。貧未供甘旨。由也列鼎食。風樹悲未已。先墓一飯薦。二載違故里。林間有孝烏。終愧反哺子。其二春城百里餘。來往路未遠。謂我懸弧辰。壽觴拜以獻。憐爾專城養。獲遂平生願。持此一杯酒。勝食日錢萬。其三追惟我生初。多病氣脆弱。居然至衰暯。耆年曾未卜。坐深愧鄕黨。齒豁頭已禿。唯有知止念。賴以安眇福。</text>
<title>午熱甚酷。夕間風雨生凉。槎川李一源 秉淵。見寄二詩和之。</title>,<text>赤日流午天。炎雲不可掃。靑林裸我體。宿酒思快倒。檐雨動夕凉。如得辟暑寶。衆木回新色。眢井洗塵鹵。園童走藥田。看渠手種草。明燈炤床書。誰與細論討。懷哉嶽麓下。高臥槎川老。芭蕉的歷響。覔詩應已早。傳筒莫相惜。自有襟期好。其二客無羊求至。苔徑不曾掃。庭陰三疊詩。發緘意驚倒。華牋九十字。燦如圭璧寶。留案一諷詠。羣書屛陳鹵。欲酬美人贈。奈乏瓊瑤草。蒼然北崦宅。古文日窮討。踈鬂日已皤。道在不諱老。庭蘭臭自香。所懷來不早。偃搴南榮下。誰識看雲好。</text>
<title>贈金甥純澤</title>,<text>金子美文翰。黌庠播令譽。嵬然上舍選。名下士無虛。嘉爾志高尙。古道以自居。劬書爲耕圃。出言如璠璵。先正貽後訓。五世有遺餘。故家詩與禮。在爾弓箕如。勉思遠大業。奮勵小成初。莫以功令文。殊觀經訓書。人家無敎兒。書不辨魯魚。甥舘置佳士。說詩頗起余。所期諒在遠。前進莫躊躇。</text>
<title>初夏齋居。風雨甚惡。有懷。李生演以志哀四詩寄示。</title>,<text>灼灼園中花。朝露以華滋。風霜歲未晏。日夕委芳姿。終焉墮塵泥。覽玆涕漣洏。所嗟匪爲汝。人生亦如斯。人猶不如花。花發無已時。其二雙飛堂上鷰。呴呴養其雛。雛長且學飛。飛息必與俱。爾來趁春社。但令居人吁。矧今閨閤內。襁褓有呱呱。永言咽中膓。淚盡眼欲枯。</text>
<title>壺社新春悄然無趣。次兒輩韻。謝隣老來訪。</title>,<text>瀜瀜雪岸容。已動新春前。階竹暖含綠。數叢如去年。蟄虫欲振羽。潛魚思躍淵。隣巷杖屨至。偶成賓主筵。鬚眉共老矣。淸坐意忻然。兒孫復來戱。任被衣帶牽。釃酒不問麤。客去吾醉眠。</text>
<title>余家無奇樹。惟階竹盆菊。品格絶佳。晨夕顧撫。自比老年良友。今住他鄕。時復念到。漫成二詩。</title>,<text>我昔理荒園。手種數畒竹。虗中有直操。僴兮君子德。蒼然作庭實。寸枝猶可惜。幾日離此君。使我心機俗。霜露歲已晏。棄之同凡木。或恐里巷童。鋤樵視榛棘。書緘寄兒孫。平安問消息。右階竹其二洛城東籬下。瓦盆數叢菊。花中爾隱逸。澹姿間黃白。寄名卉草中。獨專傲霜色。灌水沾老根。護枝剪敗葉。釃酒且盈樽。芳華何由摘。雞嶽似南山。悵望日已夕。保爾歲寒節。儷彼蘭在谷。右盆菊</text>
<title>詠周史</title>,<text>蒼姬衮衮慶。聿自豳岐都。西伯懋一德。帝臨感相孚。漢南慕仁化。爭歸如市趍。商孫獨夫虐。下民方毒痡。帝乃眷于周。誕命啓瑤圖。武烈以承之。信義神明扶。同德鷹揚將。如林我師徒。玄鳥寶籙訖。白魚禎祥符。一怒正天討。烝黎待以蘇。繼有成康治。獄訟天下無。元聖負丹扆。禮樂彌寰區。郟邑保釐政。夾輔召公俱。瓜瓞襲相傳。衰盛代各殊。昭王與穆王。淫逸自遊娛。膠舟溺不返。八龍逞其驅。迨至共懿孝。王風漸荒蕪。卑微謚曰夷。厲虐王名胡。稱王始晉侯。監謗有衛巫。犬戎弑幽王。禍由褒家姝。宣王中興業。文武應時需。山甫補衮職。召虎掌鉞鈇。東遷是平王。王室日以孤。天王下堂見。朝貢無砮玈。不復覲王宴。詩以詠彤弧。自後八代間。戰爭迷四隅。楚人來問鼎。輕重恣窺覦。簡靈世益壞。僭名齊與吳。景悼及威烈。初命三大夫。䆮至五世後。赧王爲秦俘。遺餘三十邑。盡入咸關輸。周樂後誰觀。文獻徵魯儒。逖矣挹遜風。世無追唐虞。天吏濟禍亂。聖業創䂓模。中夏擯夷翟。踐土盟已渝。尼聖春秋筆。法嚴亂臣誅。五覇假義名。欺詐同穿窬。粤昔周道昌。丕顯文王謨。譬如構大廈。墍之無雘塗。維天錫祚永。綿歲八百徂。孱孫失於弱。興敗不可誣。祗今紫陽史。覽之一嗚呼。</text>
<title>詠秦史</title>,<text>陽翟呂大賈。秦宮生子政。燕劒與筑鉛。不死猶天命。金虎視耽耽。雄呑六國並。四海歸一統。恣行狙暴性。刑用韓非學。法依商鞅令。中令擅閹權。丞相持嬖倖。首除帝謚名。數以傳世永。火烈焚經𥚁。地爲坑儒穽。永滅史家書。以塗後人聽。俗成棄禮義。士無誦賢聖。自謂功德高。碑屹鄒山頂。防胡萬里城。浪憂邊封警。樓居極崇深。象應天閣逈。車轍遍天下。擾擾無時靜。虛妄長生計。欲駐扶桑景。求仙童男女。遺種蠻海境。驪山寶玉藏。竟爲灰土冷。博浪已裭魂。不起沙丘病。輬車矯遺旨。左右他人屛。詔賜扶蘇死。璽印誰復省。胡亥始初政。專務刑威猛。殘害及皇族。遊讌志益逞。諸臣諫者誅。殿陛無廷諍。宮中鹿化馬。彼眼昏未瑩。賦稅斂怨咨。私昵皆諂佞。耝耰起村閻。桴皷聲相應。姦賊闖座幄。𥚁機生俄頃。苟活活不得。葬與庶人等。沛上長者人。關中先入定。苛政一掃洗。牛酒民相慶。素車軹道傍。子嬰來係頸。錯料萬世基。繼序纔二姓。祖龍與楚虎。恨不生時倂。如令兩人敵。孰能百戰勝。徒爲漢驅除。寰宇得淸凈。念昔秦家業。得之名不正。戎𥚁似驪山。奚啻楚問鼎。赧王是孱王。獻邑稽首請。春秋大義嚴。𥚁福如響影。必於創始國。啓運占衰盛。天何賜鶉首。如醉今始醒。滈璧未遺前。國存亦云幸。昭昭前代鑑。後世爲明鏡。感吟一篇詩。錄爲秦史詠。</text>
<title>詠西漢史</title>,<text>咸陽王氣冷。炎運興沛豊。隆準杖劒起。顚倒羣豪雄。八年開創業。默運在神衷。多少盜名字。目下皆兒童。縞服哭懷王。義聲天下同。魯城備禮葬。慕仁爭起風。兵戈武定後。讓爾三傑功。恢廓大度量。其智用無窮。惠帝性仁弱。志不類乃公。儲位昔未安。羽翼商山翁。先帝遺後臣。平勃安劉忠。呂雉人彘刑。𥚁焰生宮中。耕田穊其種。非苗鋤已空。代邸來承基。帝德方謙恭。禮樂尙未遑。端穆坐雍容。節財問錢糓。下詔泣羸癃。尉佗去黃屋。坐令堂陛崇。獨於淮南死。猶愧斗粟舂。賈傅屈長沙。明主恩不終。繼以子啓賢。文治承煕雍。首正祖宗號。永世享廟宮。邦刑戒欽恤。民本勸桑農。友愛篤天倫。梁土膏腴封。吳濞老益驕。反謀鑄山銅。智囊但削藩。亞夫終剪兇。建元選賢良。列位治天工。董生經綸策。敎化以陶鎔。相如諫獵書。戒在千金躬。一介長孺直。戇言治世逢。田竇衛霍富。晩年恩太隆。方士與仙術。怪誕惑君聦。巫蠱太子寃。無賴誅江充。鉤弋誕昭帝。踐祚年幼冲。博陸處畫室。譖說紛內訌。帝乃辨詐書。白日掃螮蝀。史家皇曾孫。晦匿民間蹤。是爲孝宣帝。承統擇賢宗。丙尉有誠臣。邸獄舊潛龍。朝政務綜核。典禮明璜琮。麟閣畫列將。皇威服諸戎。屢下璽書褒。良吏稱黃龔。如何崇儉德。金馬興醮供。元帝少憒憒。宸旒多蔽蒙。不省太傅囚。問死流涕恫。內苑好闘獸。御妾身當熊。猶有一匡衡。抗䟽憂心忡。甲舘成帝生。經史早博通。沈淫但帷薄。佚樂惟酒鐘。肺腑結閹竪。腹心生疽癰。槐令未借劒。死願比干從。燕飛尾涏涏。皇嗣無斯螽。制敕墨未乾。帝崩何怱怱。哀平短折後。賊莽恣其凶。臈日椒酒毒。雲觀天氣濛。居攝一有號。子嬰如附庸。新令騁狙詐。率土皆魚喁。漢家十世厄。西京復爲東。</text>
<title>詠東漢蜀漢史</title>,<text>泉貨流天下。白水眞人出。寬仁似太祖。絳衣承前烈。開創中興業。四百年漢室。鍾簴按如故。版籍復舊物。鄧馮諸將相。亦與韓彭匹。惟帝全保恩。終始人心悅。得隴又平蜀。厭兵休士卒。侯封首褒德。恩典重義節。如何伏波寃。未白珠𡱝說。太子年十二。辨牘聦慧質。永平踐祚年。朝政皆纖悉。宮闈禮正嚴。辟雍文可述。孝思愴鏡奩。夢感原陵謁。雲㙜畫功臣。象應星宿列。御床起撞郞。史譏性偏察。沙門西域來。異端奚取佛。建初元年治。更張調琴瑟。崇儒重尊聖。魯鄕親自屈。吏斥苛而刻。事無華不實。簡賢在醇良。取位非門閥。朝有指鹿奸。孤雛視之蔑。永元竇氏橫。湛滅以驕佚。賓客且坐死。班固斷史筆。女昭踵其事。彤管記載畢。母后號如初。邦禮稍無缺。孝殤襁褓兒。承統甫百日。永初戚畹盛。漸復尋覆轍。阿母威權弄。嬖幸宮庭溢。慷慨楊伯起。封章䂓諫切。降及永建歲。大廈棟欲折。陽精日慘憺。地哭山崩裂。永嘉垂簾政。膴仕多私昵。本初一言𥚁。將軍跋扈猾。餠中苦口藥。無以得水活。桓帝定策功。濫爵皆微孽。倖門裂土封。寵賞無功紱。皇路已險傾。主威下移奪。早有汝南風。士類相引拔。俊及入標榜。竟致奇𥚁發。超然郭林宗。先見是明哲。建元世益濁。北寺擅誅殺。中書未入奏。黃門已歃血。李杜陳范𥚁。株連禁網密。賣官邸錢臭。采女宮市熱。黃巾起冦警。閭里動騷屑。少主廢立際。董賊來咻喝。罵賊走冀州。袁紹猶雄傑。獻皇繼餘緖。炎運奈垂訖。阿瞞挾天子。操縱同覊紲。皇轡屢遷徙。栖屑靡休歇。衣帶秘哀詔。語言誰內泄。老奸睨神器。宮中寶扆撤。涿郡羽葆桑。瑞氣葱欝欝。昭烈應期生。大耳手垂膝。關張如熊虎。桃園大義結。臥龍魚水契。神筭何密勿。益州雖疲弊。天府金湯設。慨然匡復志。馬上髀肉脫。孫吳尙爲隣。國賊猶未滅。蚕叢一偏方。鼎峙三分割。鴻業未半創。中途力已竭。永安有遺音。呑魏計全失。銅雀臺矗矗。錦江水咽咽。劉禪自亡國。姿性本闇劣。臣無出師忠。孰如前輔弼。曹丕用兵神。劒閣威聲疾。軍勢建瓴水。國危懸琉綴。啣璧豈忍爲。背城戰可决。英孫一聲哭。天祿並與絶。兩漢興亡蹟。續之西京末。</text>
<title>詠兩晉史</title>,<text>司馬受魏禪。泰始開晉國。天禀本於孝。禮勤通喪服。臣有武庫才。朝容白簡直。大志在平吳。一决羊公策。王濬下江兵。火筏融鐵液。皇威振隴西。降王手已束。羊車食竹塩。晩耽後庭樂。殿上撫床請。寶座胡不惜。帝衷性戇騃。冲年承大業。蛙鳴豈公私。民食寧糜肉。椒掖逞獅吼。銅闈延虺毒。金鄘事益慘。太學董生哭。宗藩互戰爭。禍由門墻䦧。終致蕩陰敗。三矢及黃屋。惟有侍中死。血衣毋浣濯。邦運際極否。冦亂又聦勒。懷皇嗣其位。身被靑衣辱。羯虜亂宮闈。妖祲暗紫極。愍帝又北徙。中原已沈陸。凄凉兩宮櫬。誰問戎氊幕。元帝渡江南。墨縗當金革。茂弘王佐姿。掾屬多百六。晉祀已有主。楚囚誰對泣。昔時嵇阮輩。誕爲虗無俗。餘風學老莊。朝論輕社稷。士氣玩讎恥。帝心誰奮激。祖生舞荒雞。陶公勞運甓。自此華夷土。界分南與北。明帝咸和年。荐遭敦峻逆。譙王爲國忠。先傳問罪檄。太眞善用智。醉擊錢鳳幘。元兇逭天誅。湛滅巨家族。迨於顯宗世。狂藩伺釁隙。兵威尙森列。帝舅非作賊。大癰內潰壅。經綸誰任責。卞君忤俗論。口如含瓦石。宜爾深源徒。束之置高閣。康宗祚已短。繼而帝曰穆。安石臥東山。朞不廢絲竹。高尙䆮成風。縉紳皆讓爵。江沱日宴安。國勢滋削弱。哀皇與帝奕。踐位俱短促。簡文御乘輿。風儀臨朝肅。神識自恬暢。濟世無遠略。洛陽舊銅駝。幾年在荊棘。昌明是烈宗。供奉崇佛法。嬖昵恣弄權。侈靡謬成習。如此好家居。纖兒盡壞落。苻酋動秦兵。官軍旋報捷。退敵一聲鉦。助威鳴風鶴。帝後惟二世。讖言民間作。天子豈萬年。一杯長星祝。淸暑殿上寢。大禍生袵席。安帝統餘緖。兵戈亂未息。桓賊有餘孽。挾帝肆威虐。建都僭名號。視國如碁局。劉家一代雄。志嫌寰宇窄。始假翼戴功。朶頤王室厄。金陵誰爲變。虛擁幼弟立。簒位變衣冠。輿地收圖籍。恭皇有禪詔。一紙血書赤。何無一介士。節義書簡牒。張偉甘飮酖。淵明托採菊。典午十五代。竟訖義煕曆。史氏記事編。覽之不盈掬。</text>
<title>詠隋史</title>,<text>隋承六朝亂。奄爲一統主。帝以儉勤政。多年御寰宇。一洗齊梁風。江左耀威武。內掖倚良佐。外庭有賢輔。蘇威高熲輩。協贊多裨補。龍門十二策。善言當世務。晩求佛氏書。僞法曾未悟。生子是畜生。儲宮何易樹。臨崩抵床嘆。悔爲獨孤誤。嗣皇謚爲煬。罄竹惡難數。人綱早已滅。天厭鬼神怒。初年侈靡心。柳堤通汴路。樓觀炫光影。龍舟連舳艫。絲管白日邊。珠璣散作雨。推剝萬民髓。州獻百萬具。金河可汗帳。肘腋藏胡虜。自擬有苗頑。來格干羽舞。每以藻繪能。羣臣被凌侮。薛生樑燕詩。死後猶見妬。遼海又興兵。閭里徵邊戍。赤子化爲盜。聚斂並征賦。民食木葉採。官倉紅粟腐。邊壃揔繹騷。左右皆媚嫵。桃李繞楊州。童謠已先布。諸將各爭號。讖應太原府。晉陽已興甲。永巷鳴金皷。天子出竇逃。好頭誰人取。越王繼危緖。餘𥚁天不祚。天命眷于唐。不拔鴻基固。殷民曷喪怨。新化沾率普。史編興亡蹟。森森如目覩。</text>
<title>詠唐史</title>,<text>隴西仙李姓。盤根奕葉光。武德啓鴻基。國號始爲唐。功名藉英雄。泰運掃屯荒。虜酋舞王庭。遐夷篚玄黃。濟世安民策。太宗業煌煌。虬髯挺奇相。英雄兵威揚。賢佐房與杜。謨猷同贊襄。猗歟貞觀政。至治永流芳。內泣層臺毁。朝惜人鑑亡。始何天倫情。殘害失彜常。家法已未正。貽謨豈云長。高宗永徽初。女寵多嬪嬙。諫臣納朝笏。椒闥悲黃裳。變起合璧宮。太子並罹殃。元陵踐祚年。則天亂皇綱。皇綱未宜絶。史書帝在房。龍馭返舊淵。鴆毒生蕭墻。相王承大統。實叶隆池祥。宮中撫神器。周祚傳之昌。開元始初政。輿情欣相望。樓聯花萼輝。殿焚錦繡香。是時宰相誰。姚宋在巖廊。姦臣腹有劒。內嬖楊家娘。𥀷皷動阿犖。蜀廵何蒼茫。曲江昔明見。顚倒思不忘。警蹕分兩宮。玉冊來鳳翔。肅宗靈武日。建寧死可傷。早有白衣相。爲誦黃臺章。艱難開濟業。西京迎上皇。成功李武穆。奮忠郭汾陽。迨至廣德世。回紇擾邊彊。閹寺日驕橫。言路氣沮喪。貪風貨賂行。未蘇黎民瘡。建中崇儉德。國勢頗自强。威振淄靑師。財歸左府藏。豈知藍面奸。藩籬引豺狼。奉天播遷厄。復興戎馬塲。惟有陸公賢。奏議盈封囊。天生社稷臣。露布復宗隍。氷貞短其祚。藩臣恣陸梁。憲宗按瑤圖。戎政有弛張。淮甸久梗化。孽芽益猖狂。裵相平淮功。韓碑頌洋洋。龍蛇化赤子。農者安耕桑。帝心䆮驕溢。仙草求異方。柳泌靈丹丸。蠱毒入膏肓。降及穆宗時。宴遊樂太康。賜予積金銀。昵狎同優倡。金石多酷烈。獻藥誰先甞。餘風至寶曆。闕失無䂓匡。珍貨網市利。宮使名五坊。丹扆有進言。六漸微可防。遺音未憑几。燭滅帝座傍。文宗孝謹性。先鑑爲懲創。丹親策試。選士收賢良。劉蕡萬餘言。嫉惡猶剛膓。跋扈揔强藩。弄權皆貂璫。自從甘露變。但醉醇酒觴。武宗承統日。骨肉忍相戕。家奴擅廢立。要得私恩償。光叔是宣宗。天派接銀潢。鞱晦幼不慧。隱德晩始彰。䟽章爇香讀。容色臨朝莊。搖頭尙畏在。刑餘禍剝牀。懿僖皆不君。人謀亦未臧。內訌又外猘。朱賊太劻勷。昭宗明粹姿。慨然思修攘。敗局竟難收。王室卑陛堂。慘憺少陽院。幽縶同覊韁。昭宣運已訖。國步增悲凉。凍雀死無所。虞淵日沉忙。雖被幽王禍。莫比隋家煬。少有一英稱。史筆傳不妨。唐後五代亂。遺蹟留縑緗。中華統無主。天意未可詳。</text>
<title>詠宋史</title>,<text>香孩應神讖。王者元不死。陳橋一黃袍。點檢爲天子。適丁聖興運。身非隴畒起。建隆宏大業。肇自寬仁始。川蜀束手降。吳越稽顙至。從容盃酒間。釋兵談笑裡。曹王好功名。世享茅土賜。開門示心曲。臥榻無鼾睡。宮中金匱書。獨有臣普記。天倫友愛隆。以弟傳寶位。晉王承丕基。龍行天表異。儉勤是家法。英斷書靑史。知臣帝鑑明。任用皆器使。廊廟有良弼。館閣多賢士。嗟爾德昭死。餘禍又廷美。眞皇在儲宮。士民延頸喜。明良際嘉休。勵精圖至理。正惠一介忠。文靖先見智。冦老護駕功。澶淵飮博戱。欽若一誤國。帝拜天書瑞。岱封汾陰祠。沂公獨守志。仁宗嗣元初。追傷宸妃事。封陵水銀葬。儀容平昔似。劉后撫養恩。兩宮慈孝備。范韓富晏輩。弼成慶曆治。行仁四十載。遺澤沾遐邇。千秋太史傳。曰仁宜其謚。瑤華一閉門。奈失伉儷義。聖誕濮王邸。宗藩繼帝嗣。尊崇所生親。始有廷臣議。典禮出歐陽。正論歸涑水。濮園別有廟。皇弟尸厥祀。至德猶可稱。短祚年纔四。煕寧用金陵。行僻言則僞。新法亂舊章。網盡天下利。護法有善神。縉紳罹讒毁。惟帝本聦明。壅蔽終爲累。晩年悔悟心。罷役一詔紙。哲宗元佑政。爭望升平致。東朝奉女堯。母儀如周姒。經筵首召命。河南有程氏。潞公至自洛。舊臣收簪履。敗局換面新。淸時翹足企。年號改紹聖。知帝有向意。小人再破壞。皇綱蕩無紀。端王踐祚初。一老猶遺類。忠宣憂國䟽。尙留臨死淚。朝堂立黨碑。邊境多賊壘。其奈極否運。又與金虜値。未料大國盜。但爭河南地。京師問罪策。竟誤一和字。靖康禍已慘。擧族皆北徙。李綱奮忠烈。未斬吳宰嚭。陳東血爲辭。若水死而已。晉祀主無人。一子惟重耳。建炎撥亂業。偏方地蕞爾。塞書傳金環。御衣泣半臂。臨安作龜玆。朝政日以瘁。未雪薪膽痛。徒竭金繒費。無用岳家軍。虛老宗元帥。何以中興字。印之新玉璽。傳子有孝宗。留洗中原恥。帝嘉魏公奏。如得長城倚。宴居習勞事。鐵杖臥內置。講書不自佚。諸賢出而仕。紫陽論道學。斯文猶未墜。光宗元年病。壽宮廢省視。羣情政危疑。丞相袖內旨。慶元遂宅宗。邦基崇極圮。侂胄與彌遠。朋奸日自恣。惜乎眞西山。當世學未試。寶慶享年長。最久主神器。初政可拭目。重道尊洙泗。官贈奬儒賢。㫌美表州里。中歲蔡州役。貪地戎盟棄。疆土益削弱。桴皷警邊鄙。耄年倦于勤。姦臣且狐媚。咸淳國亡勢。如水無涯涘。宋家舊金甌。蒙酋已窺覬。陸梁伯顔兵。擾擾人懔惴。弱卵遇千匀。困魚呑鉤餌。帝㬎性好內。讌惰惟淫醉。帝昺擁虛號。生年尙幼稚。龍舟轉漂泊。蒼茫海上寄。黃霧颶風惡。天心亦難恃。寧爲蹈海波。兵刃無處避。擎天捧日臣。死職名不愧。斑斑簡冊書。前鑑爲懲毖。太祖十六代。歷序二百禩。開國文明業。興亡止於此。</text>
<title>詠元史</title>,<text>夷狄有皇帝。天地無華夏。消長運不息。陰陽互晝夜。元家世祖君。虜酋傑驁者。用丘善用將。唾手取天下。所欲惟土地。所用皆駞馬。破獠山烽息。平蠻海戍罷。輿圖幅員廣。悉入掌中把。自玆八世後。亂多治日寡。始以武力興。四海自雄跨。繼以守成業。架漏而補𦉏。任用揀材能。憲章無壞破。或以有爲志。改制少閑暇。麯糵竟荒惰。權壬逞欺詐。或以易俗治。恭儉崇文雅。仁稱永世謚。德非成宗亞。或以煥乎文。衮冕倣中華。賊臣構內亂。蕭墻禍機惹。旋以天倫變。衆心如解瓦。又以年短促。相繼傳祚乍。妥懽承末運。終焉覆宗社。永昌舊玉璽。流落沙塞野。當時烈士徒。死生知取捨。盖昔許吳學。胡俗沾儒化。於赫皇明業。天命手以假。王氣在金陵。神人衛聖駕。中州喜肅淸。腥羶一掃灑。傳世萬年祚。休哉永命迓。</text>
<title>詠明史</title>,<text>元虜運將訖。聖人天命之。濠水紅羅泛。西湖瑞雲奇。我聖仁且義。天表挺神姿。狄人徯湯征。鍾陵開帝基。豪俊出帝鄕。攀附爭追隨。韜𩎖智有餘。帷幄筭無遺。腥膻遂掃除。黎元起瘡痍。餘孽走北漠。主死遺孫癡。要荒奉玉幣。河隴竪降旗。軍中大牢奠。先彼闕里祠。王章修國典。人紀植民彜。胤孫萬世托。藐爾半月兒。聖祖昔不豫。文讖玉龍詩。守成承創業。偃武文以治。漢廷削吳藩。燕邸已興師。誰唱燕飛謠。戎馬如雲馳。雖有和好詔。蓄積王心疑。城門烈火焰。翟衣已焚尸。袈裟出舊篋。天意諒有知。諸臣奸黨榜。孝孺死於縗。遼薊作新都。山河拱城池。金楊有輔弼。蹇夏進忠䂓。府衛設官職。舊章無改移。纔却野繭瑞。奚爲道觀碑。仁宗膺寶曆。元年揭洪煕。周王丕承謨。嘉休媲蒼姬。被服自儒素。天品本孝慈。譖言絶浸潤。民憂若渴飢。都兪廈氊上。先訓每詢諮。短年實堪惜。遺澤永言思。元子恤宅宗。令聞由明离。箴銘留臥內。桴皷靜邊陲。懿親睦以和。詩無咏豆箕。士多講洙泗。臣有善保釐。正統北廵禍。土木事噫嘻。身爲萬乘尊。俘若籠禽覊。虜酋乘釁動。貂璫恣奸欺。湩酪豈玉食。氊帳非瑤。復辟雖云幸。遺君不忍爲。終焉曹石變。幾致宗社危。間有郕宮帝。大位人所推。龍樓宴安日。鸞輅言旋遅。齊臣失王處。晉祀休問誰。傳禪異唐虞。良佐乏臯夔。于謙一介臣。死後心可悲。茂陵世益降。王綱漸陵夷。權柄在閹竪。時政但恬嬉。宮闈義未終。璧有微瑕疵。瓊山敬齋學。經術竟何施。雲觀日書災。可畏天聽卑。鴻祚至八葉。衮裳拱手垂。穆穆配聖庭。陞黜得其宜。嚴誅左道流。首斥敎坊司。僞祠悉焚毁。禮敎多於斯。王彭劉謝輩。股肱以倚毗。嗣皇謚曰武。史稱明敏資。刑餘竊恩寵。宸濠失撫綏。自號威武將。遊畋無已時。蛇虺隱肘腋。豺狼闖藩籬。半夜豹房寢。言之顔忸怩。嘉靖定策初。隆準儼容儀。敬義探經籍。烝甞享神祗。興獻帝號議。兩說互分歧。或言宋濮王。或斥魯廟僖。𤧚萼未免譏。所生非可私。恩爵晩及昵。侯伯印纍纍。靈霄上淸宮。眞君名益嗤。迨及穆宗世。仁惠入人脾。供獻各有名。節用以自持。宮膳惜一驢。省費巨萬貲。好生戒殺心。六載無磷碯。壬辰萬曆恩。東海泣老羸。倭冦犯順計。借路傳凶詞。惟帝赫斯怒。發兵又餉糜。絲綸勉功業。鈇鉞振綱維。妖氛海外淸。霈澤時雨滋。銀礦起流賊。寰宇潛覬窺。士分東西林。黨禍萌于玆。神器罔有缺。帝德永靡虧。泰昌初年疾。妄用仙丹醫。熹皇祚亦短。鴆毒生閨帷。崇禎死社稷。已矣天祿隳。闖奴馳悖檄。建酋動胡騎。山頭列烽火。大營兵散離。帝非亡國君。明白死義辭。慘惔壽皇亭。冷雨悲風吹。城中氣錯莫。烈士禍幷罹。毅魄碎劒鋩。忠魂散城陴。龍種竄江南。不絶如縷絲。弘隆永三世。顚木寄生枝。天醉亦已久。河淸何日期。鑑戒在簡編。明徵若蓍龜。春秋尊攘義。後人空涕洟。觀周昔時路。金繒歲相追。高詠下泉詩。叙事我筆摛。</text>
<title>田家詞 十二首</title>,<text>布糓布糓。糓糓復糓糓。甘雨從東來。點點皆霂霡。泉活土脉肥。村村相喜色。右布糓覘泉覘泉。阿翁覘澗泉。溝塍紛繡錯。高田與平田。連筧灌水注。潤土流涓涓。右覘泉飼牛飼牛。牛瘠苦未健。大男爾飯牛。且去登山阪。一日數畒耕。努力荒田墾。右飼牛播種播種。粒粒種入土。種之以擧趾。培埴諒勤苦。烏鳶求餘啄。睥睨田間樹。右播種饁畒饁畒。婦餉耘田夫。麥食充爾簋。濁酒盛爾壺。醉睡起提鋤。農謳相應呼。右饁畒穰田穰田。餠酒雜豚蹄。風雨不害稼。嘉禾盈我畦。賽神鳴土缶。髫白同扶携。右穰田田畯田畯。職事念毋惰。民工不可違。時節芒種過。羊酒以相勞。課農循民舍。右田畯洗鋤洗鋤。畢耘洗其鋤。試看三耘後。苗長立不踈。只可少休歇。身力稍得舒。右洗鋤築塲築塲。塲草芟蕪穢。甌窶滿我篝。男負女亦戴。不稼焉取禾。歲功於斯在。右築塲杵婦杵婦。相杵以作歌。千杵又萬杵。一甔出米多。出米多如此。卒歲奈樂何。右杵婦上倉上倉。好米先上倉。賦稅無虧逋。私債復可償。吾責方始了。然後計家糧。右上倉公讌公讌。歲成告厥功。太守與民樂。躋彼公堂中。稱觴獻眉壽。且願年年豊。右公讌</text>
<title>蠶婦詞 八首</title>,<text>浴蠶浴蠶。蠕蠕未盈盤。搗桑飼靑葉。黑白色不班。但可勤護養。渠性最怕寒。右浴蠶採桑採桑。蠶眠不可饑。桑女日採桑。桑葉亦已稀。不憚提筐勞。惟喜蠶日肥。右採桑上箔上箔。蠶老軆氷白。吐絲作圓房。大繭如雪色。本身化飛蛾。夢迷莊園蝶。右上箔引絲引絲。湯火自沸熱。軋軋轆轤鳴。引絲時斷絶。反嗔絲脆弱。主人恩太薄。右引絲繅絲繅絲。萬縷絲相縈。當牎女歎息。幾日一疋成。織梭莫懶擲。促織機下鳴。右繅絲搗砧搗砧。砧聲秋夜長。九月已霜落。心忙手亦忙。女也不得衣。弊服委舊箱。右搗砧授衣授衣。手持舊刀尺。絲縷纏綿意。君子身上着。衣新豈不美。故衣亮可惜。右授衣納官納官。府吏休嗔喝。妾身雖愚婦。亦知尺與疋。爾識彤庭帛。猶我機中出。右納官</text>
<title>牧童詞 六首</title>,<text>牧童牧童。牧牛平郊草。牛眠綠莎凈。牛泳淸流好。田陂柳陰濃。牧童方睡倒。右牧童放牛放牛。弘景畫中寫。穿絡非爾願。不覊始閑暇。處處春花發。遍是桃林野。右放牛騎牛騎牛。牛背有佳處。牧童豈必知。佳處不可語。但喜牛背穩。跨向溪邊去。右騎牛簑笠簑笠。戴笠披簑歸。日炙頭有覆。雨濕身有衣。此物猶相關。不如牛脫鞿。右簑笠蘆管蘆管。折蘆以爲管。不知律呂調。任爾風來散。爾管爾自吹。莫問聲長短。右蘆管夕歸夕歸。山逕知多少。下來自知家。柴門翻夕照。老翁出門看。牽去飮池沼。右夕歸</text>
<title>漁父詞 九首</title>,<text>漁村漁村。人在江居熟。爲漁易得魚。但知魚可食。怪看城市子。殺猪噉其肉。右漁村漁磯漁磯。石面蒼苔凈。魚遊濠上樂。鷺立烟際逈。九節古來境。漁翁盡管領。右漁磯漁竿漁竿。竿頭有芳餌。魚隊冉冉來。含釣魴與鯉。世間貪利徒。幾人如魚死。右漁竿漁網漁網。好向浦口截。細鱗不可數。罹之間龜鼈。收網曬何處。夕照翻林樾。右漁網漁舟漁舟。泛宅靡定向。夏時少風雨。春天靜波浪。皷枻隨處住。漁梁羣魚上。右漁舟漁簑漁簑。江雪正澒濛。踈踈又密密。簑衣濕仍重。不愁簑衣濕。但愁舟懶動。右漁簑漁火漁火。火明江色澄。雲靄空濛裏。舟中點點燈。雝雝渚鴻叫。遐擧避魚矰。右漁火賣魚賣魚。江市白竹關。聞爾新酒熟。開缸莫相慳。大魚貫柳去。僮僕沽酒還。右賣魚漁歌漁歌。江水如斯逝。濁兮我足濯。淸兮我纓洗。歌也悄終曲。白雲來天際。右漁歌</text>
<title>梅花發。次東坡韻。</title>,<text>淸澗一曲處士村。澗梅已返先春魂。胚胎早受氷玉姿。皎然不染纖塵昬。踈踈夜雪太輕薄。忽如狂蝶窺花園。柔膓獨抱歲寒心。履貞君子淸而溫。一一踈枝橫夕月。垂垂冷蘂迎朝暾。獨立千林搖落中。生香暗動尋無門。欲開未開難寫玅。騎驢索句徒陳言。請君有酒梅下飮。莫使落花粘空樽。</text>
<title>陶谷李老 茂禎 歌</title>,<text>我來枌社問耆舊。鶴髮李叟臥茅茨。端居一事不掛心。舊習猶知傾酒巵。借問翁年九十春。齒髮纔如五十衰。面皮不皺眼如星。舍筇獨赴隣社期。被褐短窄頭不巾。捫虱時時語或奇。自言少時好行樂。釣翁獵徒肩相隨。死盡朋友獨長存。惟有靑松見少時。欲言少時無人聽。空思行樂心中悲。霜野呼鷹氣力無。春溪釣魚尙可爲。諸孫牽挽不遣去。繞膝踉蹡索棗梨。敎兒捉出大瓦壺。自酌與客客莫辭。吾鄕桑梓亦可敬。况復如翁氷雪姿。願翁自此更九十。長年不改好鬚眉。</text>
<title>店中女</title>,<text>翁補棘籬兒編茅。女炊夕飯厨中語。今春雨多屋盡破。前夜偸兒負鼎去。破屋那可少留人。官客不敢臨門拒。小鐺纔容一升炊。從者比隣有宿處。坐聞此語重嘆息。嗟爾苦哉店中女。我非人舍竊屨者。寫事仍復戒行旅。</text>
<title>次陶隱行路難韻</title>,<text>太行之坂行路難。後車不進前車顧。川原曠邈不可越。林有蝮蛇山有虎。欲往江湖問彼津。虺虺其陰鰌鱔舞。我今嘆息迷所如。泊我舟兮停我車。途窮阮籍哭太狂。歸掩蓬門抱古書。</text>
<title>凝淸閣。次張謂湖中對酒韻。</title>,<text>夜坐不厭凝淸閣。晝行不厭錦屛山。山光水氣互明滅。沙鳥汀雲相與閑。扁舟自作散髮翁。不記銅章是何官。丹丘峽路望中賖。葛洪仙人問誰家。叢桂爲衣蕙爲佩。吾將往采菖蒲花。</text>
<title>舟次玉笋峰下。次李生元泰古字。</title>,<text>蘭舟容裔下長浦。桂樹淸露零如雨。東邊初日映綠潭。水光欲動金鰲柱。赤壁聽簫蘇子瞻。峴山沉碑羊公祜。苕霅浮家自有趣。河渚乘槎事已古。仙鄕不離世人間。蓬海樓船笑漢武。</text>
<title>回到淸安。林下少憇。記所見。</title>,<text>午過淸塘縣。尋泉憇松丘。嗟爾耘田父。勞苦無日休。靑簑掛男肩。白帔蒙女頭。鋤莠立嘉苗。匍匐相應謳。赤暉炙其背。汗流滴田疇。爾背熱尙堪。憐爾苗枯益可愁。雷殷殷電光飛。日杲杲雲翳收。石燕來凄風吹。商羊去炎塵浮。耘田取禾爾莫苦。受牛求蒭君子憂。稻生如針色已黃。却恐重逢辛壬秋。居官素飡亦知罪。何况蒼生復塡溝。向空默禱心語口。可哀非民天鑑不。願注天河一派水。潤物甘澤如脂流。</text>
<title>神勒寺東㙜。次農巖甓寺韻。</title>,<text>瀰瀰淸流黃驪江。葱葱瑞色蒼梧山。甓寺鍾到水岸側。懶翁塔湧松杉間。孤篷晩繫白蘋洲。老僧延我掃東樓。東㙜落炤一竿餘。江浦莾濶丹霞浮。上游新過前夜雨。擊汰相連下灘舟。千年古檜風瑟瑟。勢與馬巖爭屼屼。金色如來現色相。蒼茫下土浮埃絶。牧隱碑書閱兵燹。片石剝落苔不出。淸心樓在一水前。南望隔岸神飄然。沉吟挹翠東㙜句。翠仙去後誰詩仙。</text>
<title>次伯說追題其家藏皇朝御册及梅花詩韻 幷序</title>,<text>有明神宗皇帝棄天下。百有十九年矣。關石和匀。蕩殘無徵於氊裘之域。惟玆內府珍藏。曾從香案上出來。而屢經滄桑。保藏於下土陪臣之家。傳諸後孫。永爲稀寶。至今見之。雙手擎玩。悲歔而出涕者。此固天理人情之逌然興感而不能已也。盖昔月沙李相國以文章忠藎。受知神宗皇帝。使我東藩事大恪謹之誠。暴於天下。誠是千載一遇。又得與皇華諸學士。托契文壇。揭帖問答。炳炳可觀。而江右熊御史化之傾嚮先生。不啻如朱梁數公相與敬重焉。皇賜宋綱目。卽御史之所恩受也。一日。偶設博局戱。率爾見輸。歸之先生者。其意何也。無乃以靑丘爲小中華。思以皇上右文之化。與之均被而然耶。抑當其時文獻寢衰。左海傳鉢之微意。其在斯耶。嗚呼。粉白古紙。天香如在。廣運寶篆。砂光若新。天朝舊物。猶足徵於一隅偏邦。余於此。尤有感焉。壬辰干戈之際。神皇壐文。穆廟手押之在東國咨牒者。舊作公簿卷衣。幾滅於塵埃。及至再回甲歲。相臣有請。肅考亟命移摹而珍藏之。羹墻之思。無物不寓。而今此皇章印於內帙之首。始逸於兵塵。不知爲誰家物。百年之後。完歸故家。其失得顯晦之理。若有神助。並與璽押事略相同焉。吁亦異矣。求之不怠。買册於藥肆。付之宗門者。玄洲孫上舍公興朝氏也。追爲詩文。廣求藝苑和章。傳蹟於來後者。白洲曾孫判决令雨臣甫也。二公之志。固已勤矣。而人之摩挲是卷者。疇不曰文忠有後乎。御史之梅。並有當時贈來。而亦御苑嘉植也。相國喪後。見借湖中某人家。仍之培植取種云。崇禎後丁巳元春上澣。拜書。匪風下泉載諸經。同是詩人衰世意。大明金甌久已缺。東土遺民滿襟淚。周京不改執壤路。魯生猶存蹈海義。神皇秘閣宋家史。沙老得之眞奇事。煌煌印章宛如昨。忍說胡塵穢玉璽。熊公昔受天子貺。御帙光襲文棐机。千金諾重歸沙老。許與非爲樗蒱技。歸裝不數藏金槖。至寶何論韞玉櫃。當時並贈有花樹。廣寒宮裏羅浮蘂。嬋姸氷萼映華編。花在閤中書在几。堂名保晩自玆始。履貞无咎君子以。西湖乞梅有古例。健步移去和靖里。牙籤舊藏亦淪亡。楚弓一失兵戈裏。曾是君家永世寶。後有雲孫求寤寐。求之自我我自得。緗軸還歸舊書肆。不敎紙渝香粉色。無復烟煤鳥篆字。皇華遺蹟幸無恙。冉冉芸香動巾笥。我聞淮陽板上詩。翻覆滄桑閱屢𥜥。神慳鬼護晦而顯。復與此事前後似。明皇神器大盜移。九鼎鐘簴皆北徙。北極凄凉拱辰星。東歸嗚咽朝宗水。易水悲歌來擊節。新亭流涕徒爲爾。吾家亦有崇禎筆。臨帖時時痛裂眥。</text>
<title>社壇禱雨</title>,<text>戊午之歲芒種月。夏至亢旱自春早。雷轉空聲電飛光。夕風凄寒朝日杲。山田土瘠不種禾。麥穗黍苗皆枯槁。投鋤却立野父泣。一畒惟取數束藁。臨瀛霜雹遍田疇。甚於魯野無靑草。山椒古壇社有神。桂醑栴香薦蘋藻。雲靄冥冥戶牖陰。靈飈肅肅松杉老。西方落月不離畢。銀漢耿耿晨光皓。衡岳雲開感人誠。南海年豊荷神造。明神自古大司命。一靳甘霈民何保。靈淵火龍作雲雨。明日且將虔余禱。</text>
<title>夜寢展轉。憶季妹驪湖庄居。</title>,<text>廣陵曾哭閔徵士。樊川觀葬當嚴冬。新墳寄在他山裏。寡妻返鄕孤兒從。尙書華屋巋然存。驪湖故里歸田農。三口惸惸托荒村。臥席纍纍羸毁容。長鬚老僕時一至。滿紙凄苦書緘封。見書無以慰生離。令我煩憂心內攻。夙昔庭闈具慶日。男拜女侍多歡悰。提童抱孩樂愉愉。膝下和氣如春濃。自經申午險釁年。我生零丁百罹逢。同氣七人五凋喪。老我頭髮今髼鬆。嗟余季兮一嫠婦。命如朝露悲塡胸。我病身無奮飛翼。悵望江程三宿舂。歲暮嚴城霜霰集。門楣牢落無人蹤。庭院流聲聽落木。雲雷暝色來寒松。伏枕呻吟永無寐。更漏已盡鳴晨鍾。懷哉不見復難忘。長河浩渺山重重。</text>
<title>官軒聽老人孔仁錫吹笛</title>,<text>蘂城老人年八十。少小學笛稱第一。柯亭舊韻爾能解。六孔羽商隨指發。迢迢天宇集流雲。裊裊江城逗明月。歌羣舞隊敎坊兒。爭笑阿翁今白髮。兒曹不識武昌老。妙謳姸唱皆啁哳。于勒仙人善彈琴。古調一彈金石裂。仙琴恨不和爾笛。古臺遺跡浮雲滅。南征游子向長安。自作新翻比遠別。遠別怊悵又悲秋。北風中曲彌激烈。星斗爛爛夜已央。我且高歌成一闋。</text>
<title>贈洪參議純甫 啓禧 通信日本之行</title>,<text>歐老扶桑繡刀歌。先秦全籍今猶在。姚姬史氏有闕文。簡編流落餘千載。三韓章甫憤適越。島夷猶免焚經世。大夫洪君篤於學。言行可以通蠻裔。妙文驚服黑齒鄕。英辯坐折黃屋制。三百詩篇誦說餘。逸書搜訪周旋際。上世文獻尙可徵。乘槎此行非小計。鰐戱鯨噴笑談間。颶風險濤堂庭內。努力求書愼勿踈。一隅小華文未廢。化外謠俗不足記。卉衣推䯻言之穢。</text>
<title>走筆寫懷示容兒</title>,<text>書生活計老更拙。腹書不救厨火冷。阿兒惻傷父年老。幾廢詩人南陔詠。金華玉署豈不榮。一麾養老封章請。天心特推錫類仁。湖邑恩除新有命。同時學士乞爲郡。三家板輿分關嶺。有親思養同一性。孰以養親爲弊政。之言無稽且勿理。無功厚享元非幸。賤臣久霑優老恩。知止爲樂貧非病。飯䟽飮水可卒歲。行當携爾歸廬井。</text>
<title>題金鳴國田翁牛背醉睡圖</title>,<text>田翁日午耕山田。山田犖确牛耕倦。牛伏山陂跼花蹄。翁枕牛背露醉面。左手支頤赤脚伸。頑然傲態如眼見。莊周蝴蝶便喪我。路人誰問爾牛喘。布糓啼盡鼾睡外。柳堤陰陰綠蕪遍。金師畫格自通神。筆蹟淋漓古東絹。余以南山白石爛。爲爾高歌一撫卷。</text>
<title>登滿月臺</title>,<text>月吊荒臺夕。繁華憶勝朝。游人易慽慽。啼鳥亦寥寥。輦路披山水。宮庭指野樵。平生懷古淚。灑盡槖駞橋。</text>
<title>森溪拜知郡先祖墓。與墓下宗人。飮酒叙懷。森溪。在靈光郡。</title>,<text>千支元一本。受籍自宜春。薦豆環遺壠。班荊序衆親。陶辭悅情話。蘇譜樂天倫。孝弟家風在。吾曹各敬身。</text>
<title>望笠巖山城</title>,<text>霜雪戈鋋內。星辰睥睨間。孤騫凌越甲。雄峙笑秦關。戎卒田中老。牛羊隴上閑。書生歌聖世。吟眺自忘還。</text>
<title>偶檢古篋。得前歲黃花會詩。用其韻述哀。</title>,<text>黃菊爲誰發。淸尊不復携。浮雲世今古。寒月巷東西。雨榻懸殘夢。塵箱檢舊題。無人同此夜。獨坐聽鳴雞。</text>
<title>道峰送李述甫 纘慶 入城</title>,<text>一堂文字會。三友喜相從。曉燭留殘跋。春衣綻密縫。分知有離別。自覺不從容。默默收書帙。溪邊步屧慵。</text>
<title>入城別院中諸友</title>,<text>風詠雩壇下。幽期托數君。照襟多霽月。同趣有淸雲。揖讓心相敬。詩書耳慣聞。臨歧怊悵意。不獨爲離羣。</text>
<title>和常兒韻。題李澄散畫。</title>,<text>林淸初過雨。雲淡不成朝。半雜陰晴樹。難分早晩潮。岸頭舟繫穩。沙際鴈飛遙。忽憶磻溪築。魂歸莫謾招。</text>
<title>西園示兒輩</title>,<text>偶引庭前步。余心愴廢園。亭圍荒蘚合。階罅小花存。近占祠南地。重謀屋後軒。深誠在肎構。題句且成言。</text>
<title>歲饑</title>,<text>阡畒空橫野。犂耰未可求。勸耕啼布糓。無種臥飢牛。愚婦何知識。慈天或怨尤。堪憐肉食客。曾不一年謀。</text>
<title>集杜句成詩</title>,<text>高齋依藥餌。寂寞養殘生。懶拙存吾道。淹留見俗情。水花分塹弱。村逕逐門成。山月光於燭。終能永夜淸。</text>
<title>晩晴</title>,<text>村墟輝夕霽。鶯鷰故橫斜。隴尾憐柔麥。溪心見凈沙。竹傾經曉露。樹妥向陽花。一破幽悁意。春城眺望賖。</text>
<title>移菊</title>,<text>靜居經濟在。叢菊乞隣家。爲趁春餘雨。要看歲晩花。廬兒傳水灌。隣子覔詩誇。可喜南山色。籬踈偶未遮。</text>
<title>常兒隨其聘君往東峽。寄示道中詩。和寄。</title>,<text>水驛連深峽。官程記短亭。天時聞落木。家眷散浮萍。遊槖隨鳧舃。來書寄鴈翎。念渠今夜宿。霜氣已侵欞。</text>
<title>李子平 秉成，沈聖韶 鳳儀，金莘老 相履 見過。</title>,<text>此會夢難得。心中皆眼前。相看渾暮境。每語及童年。苦竹鳴高戶。明星霽遠天。嶽雲來悵望。離思更依然。</text>
<title>洞陰縣齋。次農巖集韻。</title>,<text>薄宦仍山縣。踈慵得自如。藥田歸訟牒。鶴料上官書。溪蔌宜淸酌。林花引小車。眼看人吏喜。新釣尺餘魚。</text>
<title>敬覽肅廟御製</title>,<text>日不遑文食。天胡靳舜齡。登良看柱帖。新德著盤銘。咳唾無非敎。絲綸本自經。銅龍十箴語。明訓若丹靑。</text>
<title>携李兄子晦 廷燁 及其弟季和 廷爕。飮酒溪南。</title>,<text>遷樽下山閣。石上更冷然。絺綌宜初夏。芳菲勝去年。松聲多臥內。琴意在彈前。偶値民憂歇。深杯得細傳。</text>
<title>密城公子輓</title>,<text>憶在梅翁宅。同君賞早梅。淸諧頻跋燭。宏飮不論杯。濯世佳無比。求仙樂不回。芳華與勝事。一過揔成哀。</text>
<title>曹溪遇金生 錫龜。次農巖溪上韻。</title>,<text>山樽斟不盡。溪友到如期。開硯雨從落。欹巾風自吹。長年松色古。無日水聲衰。喜子洛生詠。留人歸得遅。</text>
<title>魚仲諧 有夔 挽</title>,<text>吾思益者友。今世孰如君。高行元因性。餘華不數文。掇皮渾是樸。披腹儘多聞。古曲知音絶。幽蘭只自芬。其二世皆羞拙訥。余獨喜斯人。出口塵言絶。開眉道氣醇。交遊多擇善。經史自忘貧。不惑纔踰歲。沉痾遽沒身。其三默念君家事。悽悽未忍言。萱驚將隕葉。蘭悴乍培根。弊屋終當壞。遺書半不存。相看等行路。誰識故情敦。</text>
<title>以綠簑。送李郞德弘山房。仍寄一詩。</title>,<text>恐遭來日雨。持遣一簑歸。烟際孤舟暝。山前白鷺飛。此間君試着。玆事畫應稀。東閣詩新就。憑僧寄翠微。</text>
<title>芝山李丈 喜朝 自靈巖。移謫鐵山。余以一壺。就別於松坡。則徒御已向延曙矣。行塵渺然。不禁悽悵。口占志懷。</title>,<text>獨尋沙際路。田父馬前言。晨駕離江店。西征指驛村。蒼茫誰寄語。悽黯秪銷魂。欲去徘徊久。深懷負酒罇。</text>
<title>忠翼趙相公遷葬輓 忠翼。趙公泰采謚號。</title>,<text>文考遺賢佐。孤忠翼後王。曒然存社志。了得以身亡。力挽民彜正。名隨史筆光。海鰍猶自舞。墳鳥秪堪傷。其二公葬明陵近。靈車過寢園。賞花如舊契。虛席宛前恩。往事難明對。深寃豈易言。孤臣中夜泣。餘淚秪應存。其三宗社安危日。精忠見老臣。𥚁連三島謫。詩悼百人身。美謚應同傳。新祠永有隣。丹㫌非赤舃。行路泣遺民。</text>
<title>贈閔士衛 翼洙 驪湖大歸之行</title>,<text>惆悵黃驪別。蕭然十口俱。天時方雨雪。吾道是江湖。世莫知烏黑。人誰歎鳳孤。躬耕宜乃分。歸問老農乎。</text>
<title>容兒與吳伯玉 瑗，李宜叔 天輔 諸人。往北巖。信宿未還。示其唱酬之作。和韻寫懷。</title>,<text>幽磵前流響。芳林古色靑。山多求友鳥。世有閱人亭。文酒應含涕。泉臺孰喚醒。倚筇西日暮。孤抱集冥冥。</text>
<title>次李遠甫 衡鎭 東遊錄韻</title>,<text>伽葉參禪處。臺空滄海深。鶴巢披樹覔。碑字洗苔尋。浩渺求仙躅。蒼茫吊古心。東遊舊時伴。今復記玄岑。余於丙子歲。與洛山僧玄岑同遊。今不知存歿。故末句及之。右義相臺其二縹氣鍾山秀。金光照海空。丹壚猶伏火。禪鐸自鳴風。幽怪雙巖坼。冥濛一水通。神靈參造化。雕豈微功。右觀音窟</text>
<title>追步洪虞瑞 鳳祚 贈別詩韻。留龜潭之約。</title>,<text>怊悵東城會。新詩送我行。已知衰暮別。還異少年情。驛路來書斷。驪湖去棹輕。玉峯他夜月。蘿徑一琴迎。</text>
<title>窮民無野食</title>,<text>窮民無野食。荒屋斷人烟。火發收租牒。星催載稅船。已空儲麥甔。仍賣種禾田。惻隱平生志。蒲鞭愧昔賢。</text>
<title>良丁役太苦</title>,<text>良丁役太苦。軍簿半存亡。死者何曾識。生人實可傷。却刓心內肉。誰刮眼前瘡。他郡抄新戶。逃身亦未藏。</text>
<title>安國賓 重觀 自可江寄詩。和韻付回便。</title>,<text>狂歌非楚鳳。高隱是梁鴻。秫畒爲身計。蓬門見古風。賞心應獨少。修訣在參同。貧未詩魔送。天敎藻思工。</text>
<title>得丹陽靑泡石三枚。置水筒。放小魚數十頭。游泳成羣。揷山菊一叢於石頭。着根生花。次姜雪峯集中詠怪石韻。姜亦宰此府時。所作也。</title>,<text>米令三枚石。今從古峽來。活膚澄潤玉。蒼髮細縫苔。魚向涓波泳。花緣隙土開。似山元具體。看此想蓬萊。</text>
<title>驪江恩波亭。次陶菴李煕卿 縡 留題韻。</title>,<text>游舟橫柳岸。步馬入松林。一水緣沙逈。孤村度峽深。鷗浮元爾性。雲出更何心。綠野閑無主。人來秪獨吟。</text>
<title>淨方寺。用三淵七短律拈韻。游者七人同賦。</title>,<text>絶頂僧廬小。微鍾出暝蘿。瑤花閑自老。烟鳥杳然過。石磴猶餘悸。蒲團始放歌。沙彌踈拜禮。看客未曾多。</text>
<title>小宗伯李仁老 德壽 以莊陵改莎竣事還。舟過寒碧樓。次農巖集韻。錄示。</title>,<text>湖外三年病。陶翁賦去遅。落花餘晩景。行盖若初期。衣上聞鵑淚。舟中吊古詩。碧樓淸讌夕。余始醉於斯。</text>
<title>李子平輓</title>,<text>暮途遅後死。牢落哭君悲。交契終焉已。襟懷孰與期。老膓堅匪石。零淚續如絲。杳杳停雲色。都輸引紼詞。其二古態全違俗。含光實不虛。貧愁家內絶。書味卷中餘。金馬華才稱。銅魚晩念踈。盖棺無玷累。君子永終譽。其三書笈貞巖寺。游舟楮子湖。警詩仁甫竝。文雅樂而俱。二紀追從樂。流年荏苒徂。殘生惟我在。垂白哭黃壚。其四嗟君病後事。莘老涕而言。藥少扶危力。神無到死昏。中閨虛晝哭。孤子保寒門。地下終埋玉。前人已說寃。其五淹病淸風。朋情益未忘。詩從書訊濶。心與水流長。竟負分山約。空吟伐木章。楓溪昨年詠。遺墨掩塵箱。</text>
<title>愼敬所 無逸 輓</title>,<text>掌誥須文翰。英才日渺然。他依葫㨾畫。君有錦標鮮。驥步淹中道。鸞棲屈外遷。詩書未究業。歸試玉樓前。</text>
<title>南司藝 躔 輓</title>,<text>耿介同宗老。嶔畸世未遭。齒牙無俗論。眉宇見風騷。華秩遅鳥省。潛郞困馬曹。辭官還故里。恬節死逾高。</text>
<title>公輔在其爺海南謫舍。寄詩至和送。</title>,<text>爾如坡老邁。千里侍阿翁。流竄玆行遠。覊棲一樂同。詩書炎海上。衣屨瘴烟中。乃父生兒孝。差須慰道窮。</text>
<title>悼閔士衛</title>,<text>名門廊廟器。穎脫自童年。經訓惟心得。儒風是世傳。識高言不苟。居約志彌堅。行止隨時義。榮枯一付天。其二家國終天恨。誰開欝結胷。徽章曾遇遯。灤墓未移封。斯道今長厄。吾生竟孰從。恩波亭亦廢。喬木有寒松。</text>
<title>李伯說輓</title>,<text>故家餘韻在。眉宇見風騷。忼慨時憂切。踈通士論高。大才元驥步。恢刃豈雞刀。碨磊平生志。羞它碌碌曹。其二前歲懸弧讌。賢郞上壽誠。和琴偕老樂。重巹指期成。慶吊俄然變。悲歡忽已更。忍言新殯後。閨哭晝無聲。其三瓜葛根相庇。桑楡景已催。殘形留我獨。孤抱向誰開。淚墮猶如線。心摧久作灰。西河兩家痛。還羡死忘哀。</text>
<title>次南厓道峯記行詩韻 南厓。權公𥛚號。</title>,<text>郭外求田計。經營一畒宮。漁樵林澗曲。麻菽野村中。花意催山菊。霜風動渚鴻。溪翁爭席地。淡泊布衣同。</text>
<title>曺生命肇。自朗州來訪。生卽亡兒謫廬主人。話舊抆涕。次農巖集贈玄若昊韻。抒哀。</title>,<text>生者豈無別。相逢卽舊顔。歌成彈鋏處。淚落把盃間。我獨悲炎海。君休話月山。忍將蠻布語。留作錦囊看。</text>
<title>贈族侄有極 幷叙</title>,<text>昔汝先祖無愁齋公。於我王考。爲堂侄親。公居鄕而依於我。受學于王考。王考愛其才。敎誨且勤。命游庠學。課製語有佳。擧以稱諸人。以此文苑先輩。亦有知其名。一日雪霽天朗。獨鶴淸唳。王考以西園鶴命題賦詩。公詠長篇幾句。卽被嘉奬曰。此措大當以詩鳴。余侍坐隅。惟記其批評。而失其藁。惜哉。公蚤孤。事母孝。志養無違。母病。常負行而扶臥之。以安起居。老婢使尙傳以爲言。公身長而貌癯。性淡無嗜好。遇事脫略不拘節。一見可知爲善人。歲己巳遘癘疾。客殞吾家。年堇二十四。王考自西儐還。慟悼之甚。解衣以斂。具棺而於我殯焉。時奸黨𥚁國。王考去朝。荒野棲屑。弗克送櫬于鄕。藁葬郭東門外數十里地。而詩以抒哀。家大人和韻以傷之。皆載家集中。翌年。歸窆駒城之原。尙記余髫年。隨往家大人堅城任所。公亦偕焉。余有古風詩。多稚語。公拈筆改之曰。今日汝必得文房之賞。請考如其言。余於其時。自以爲得師。童心甚喜。至今六十年後。余年踰七耋。汝尊府惸孑自保。身幹家事。亦已老白首矣。汝以公歿後晩生冢孫。自力爲公車業。屢占解額。携笈擔囊。從吾兒問字。食淡而攻苦。能有孤寒家奮勵意。且汝天質端而恭。其恬踈有家行。克類乃祖。又居近寒泉講書之宅。獲沾文敎之漸染。知以書卷爲沒身師。噫。汝其免爲鄕人。而汝家將有賴矣。前人遺後之報。庶其在斯耶。汝悲先蹟無徵。願聞故事。感其志。略書疇昔所覩記。尾系一詩。贈之爾。乃祖仁無壽。寒門汝作孫。儒風先代遠。經卷古師存。書帳渾煤色。飢飡但菜根。壺堂三夜話。思舊意彌敦。</text>
<title>李積城 宜炳 輓 幷叙</title>,<text>吾黨有李文仲。生於孤寒。抱文藝。又以書翰名。筆格與近時尹仲和鴈行而不相讓。尊顯家貞珉之刻。多歸之。文苑諸君子。樂爲之交。性且脫略。喜飮酒。貧甚無酒債。輒造人家。醑酤以暢叙。曾不以男啼女哭。有皺眉色。知君者愛其踈曠而親之。然無修餙之貌。媚嫵於人。晩自潛郞得一卑縣。旋遭黜陟人貶考而歸。惜哉。士之不遇於時也。栖屑山峽。甞無數椽屋庇身。寄止泮齋。以朝暮薤鹽之飯。筆硏相伴。時復寫人屛障。酩酊醉時。殆以形骸相忘於沉冥之中。其志益可悲矣。卒以無妄疾。告終于旅舍。殮身就木。賴其情親之賻贈。今將治櫬。還葬於廣陵之驛村。行過者其誰有指其墳。而並與東野之寒。浪仙之瘦。爲今古之感也耶。噫。惟其典刑。孤兒克肖。文仲固善人。雖坎壈以沒世。庶見他日遺後之報云。世人名自好。醇訥似君難。亭古梧陰老。園荒柿葉殘。桂生新永宅。衫綠舊寒官。琴酒凝淸讌。追傷十日歡。</text>
<title>題趙判書國甫 觀彬 台燕都詩軸</title>,<text>歲歲遼河路。燕歌易作悲。獨憐完璧志。多在倚樓詩。弱國行人幣。騷壇上將旗。天驕猶有眼。麟鳳也應知。</text>
<title>家兒在館職。以親老家貧。乞外準請。有忠州新除之命。纔已上官。聖朝錫類之仁。不任感頌。定兒輩在傍。偶占澤堂集韻。各賦詩。余用其韻。寄示望京樓任所。</title>,<text>感激吾君賜。深推奉檄心。簿書銅印大。讌息畫齋深。寸悃絲無報。恩波海未斟。樓名留拱北。登望整危襟。</text>
<title>冬梅，雪竹，蘭草，蒲萄畫四幅。手寫者。朴日章諸人。不知何時姓名。而品格奇妙。眞是幻境中活物。摩挲驚嘆。仍復成詩。</title>,<text>靑綃古畫幅。淸曉掛堂隅。庾嶺春前信。湘江雪裏株。國香君子佩。珠帳老龍鬚。心賞渾眞面。誰言筆下模。</text>
<title>早發淸平寺別應泂上人</title>,<text>林霏澗翠掩重重。爲有高僧此隱蹤。天目巖深麋食草。佛心臺古鶴巢松。筇前花落朝歸逕。木末雲生昨宿峯。仙洞紫芝寧有種。澗邊時自拾芳茸。</text>
<title>拜外舅于衿陽莊舍。和壁間韻。</title>,<text>先生五柳碧千條。粧得仙扉與世遙。一局棋閑商嶺老。諸溪花落武陵橋。桑麻不入官門稅。漁釣相聞野客謠。盡室鹿門元宿計。幽期况被小山招。</text>
<title>溪菴新廢感吟</title>,<text>荒榛古道翳難開。半壁眞經漫綠苔。晨磬不聞隨飯響。舊香猶積鍊丹灰。僧無定跡浮雲去。佛自忘情流水哀。寂寞塵龕誰更掃。野巫時自點燈來。</text>
<title>紫霞村贈主人金生錫九</title>,<text>數畒脩篁散綠陰。高軒有此轉幽深。巖泉與作居人井。松桂從爲繫馬林。虛閣風淸來遠蝶。曲塘波暖浴雙禽。試看園木離離影。夕照飜紅下碧岑。</text>
<title>訪述甫於詩山臨別有贈</title>,<text>沉酣不省下樓時。醉態須看滿袖詩。秣馬吾將遵去路。摻衣君欲盡餘巵。秋池魚躍飜荷葉。朝日蟬鳴在柳枝。是處何能辭一宿。只愁爛熳誤前期。</text>
<title>立春書懷</title>,<text>已道新陽逼歲除。登樓孤客詠歸歟。兒童半解江南語。朋友全踈洛下書。覊夢幾驚彭蠡鳥。鄕愁常憶武昌魚。木蓮花畔前期在。遙托菴僧葺弊廬。</text>
<title>偶檢古篋。得前歲黃花會詩。用其韻述哀。</title>,<text>琴斷牙絃笛起村。舊堂烟月自朝昏。夢中玉貌孤燈引。篋底金聲半藁存。白酒初醅悲獨夜。黃花雖好扣誰門。寒天牢落無人巷。深閉空齋謝世喧。</text>
<title>田廬感吟</title>,<text>春天雨露草芽芳。傴僂荒原涕自滂。餘敬獨攀桑梓樹。至哀三復蓼莪章。巖苔不廢游綦跡。壁字全渝醉墨香。枌社餘風如宿昔。可堪顚髮欲成霜。</text>
<title>莘老與聖韶。聯騎見訪。抽老杜蘇州集韻。各賦一詩。</title>,<text>閑齋罷睡意寥寥。手展床書獨自謠。游蝶慣尋芳草逕。宿禽爭占好花條。詩如韋杜方成癖。客有羊求不待招。聞道曲城春事晩。一壺佳約又明朝。</text>
<title>別李春坊美伯 邦彦 日本從事之行</title>,<text>蹈海人無一魯連。覊縻下策秪堪憐。重嗟今日乘槎役。偶値先王在莒年。黃屋孰知眞假帝。樓船難覔有無仙。傾波不滌靑丘恥。歲歲金繒又走燕。</text>
<title>追寄美伯行軒</title>,<text>江郊孤負送行輈。欲寄情書意轉悠。紫極遠懸隨日夢。仙槎獨載望雲愁。幾時板屋吟梅雨。何處蠻村遇橘秋。天末相思明月在。計程來夜宿萊州。</text>
<title>道峯溪上。口占示諸子。</title>,<text>風詠歸來澗日舒。斐然吾黨盍簪初。尤春大筆溪心石。濂洛羣言架上書。乍拂匣琴參講誦。漫操村曲助耕鋤。也知立懦非虛語。每向祠門爲整裾。</text>
<title>蔡昌寧 呈夏 大父輓</title>,<text>萬石家風孝友敦。文章餘事亦超羣。鄭官獨冷悲花縣。羅第無成哭桂墳。艇載空江曾釣月。簑閑荒畒舊耕雲。故園時物看如許。考缶淸歌不復聞。其二先人爲郡板輿俱。公賦東征助燕娛。兒女壽巵紛拜起。門閭喜色劇敷腴。餘生至痛瞻劉日。遺老深恩撫阮孤。浮世淹留復何樂。一題哀輓九嗚呼。</text>
<title>溪菴書懷</title>,<text>松風磵籟不知喧。客散幽軒臥小樽。三日病淹秪樹院。一年春晩綠楊村。磬音搖落僧頻叩。花事芳菲鳥自言。聞說金流藏秘境。漫從樵叟問眞源。</text>
<title>顯陵齋舍。偶吟。寄兒輩。</title>,<text>池南細路逗松杉。紫翠渾山鳥語喃。靜似禪房無衲子。淡如寒士愧官銜。身閑午睡常欹枕。家近兒書日拆緘。窮巷一簞知分內。撫躬還笑破荷衫。</text>
<title>與子晦美伯。集雲菴。感懷拈韻。</title>,<text>登樓一笛送淸秋。禪燭山尊對客愁。獨我幽懷今笁寺。二君餘淚舊西州。無心更把楓溪釣。有夢常陪玉洞游。南陌柳生煩問訊。童時爾亦牧雞儔。</text>
<title>偶占言志</title>,<text>翛然琴几伴閑身。喬木東岡少四隣。生理不知阿睹物。朋情難托可心人。才從志拙應天賦。命與貧安更孰嗔。獨把詩經隨手展。考槃其樂最淸眞。</text>
<title>送李生德養就食湖西</title>,<text>窮冬就食出湖關。氷雪嵯峨道路難。堪惜少年勞活計。誰令寒士作歡顔。書燈董子垂帷室。蠟屐韓生採藥山。聞說荒田餘數頃。入春耕事未應閑。</text>
<title>久嬰奇疾。入春少蘇。鄕中舊知。有遠聞錯報而來。相對一笑。謝以詩。</title>,<text>沉痾嬰體苦難健。餘悸留心夢數驚。人或相傳爲已死。我何曾料保其生。晴軒却對依俙面。委巷深知欵曲情。憐子褐衣猶短窄。入春生計若爲營。</text>
<title>夜坐漫吟</title>,<text>冬雷春雹兼虹異。朝霧常昏夕氣寒。蠲賦德音瞻紸纊。賑饑新策望衣冠。齊民顚壑寃誰訴。魯婦憂邦涕自汍。聞說溫宮親玉趾。佇看泉液勝金丹。</text>
<title>和常兒韻</title>,<text>經旬謝客臥柴扉。鷰子毛成却盡飛。未夢聖周猶午枕。欲追狂點已春衣。人情一任隨時變。俗事何多與我違。漫憶故園漁釣興。繞堦三喚草當歸。</text>
<title>贈扶江族翁 龍成</title>,<text>今世古人吾未見。喜君眉宇獨淳厖。一丘桑梓悲狐首。三口生涯寄馬江。擇地優游商嶺皓。擧家棲隱鹿門龐。至人從古元無夢。自作羲皇臥北窓。翁自言三年無夢。</text>
<title>春社鷰不來。次兒輩韻。</title>,<text>茅簷斜日半簾開。春社寥寥鷰未回。舊壘定迷垂柳巷。新棲應擇避風㙜。尋香浪蝶無常住。囀曉嬌鶯只蹔來。物態炎凉何獨汝。花前怊悵對空杯。</text>
<title>讀蘇州集</title>,<text>韋詩未厭讀千番。諸子曹劉可復論。靡麗盡除隋後習。醇高獨得漢餘言。崇蘭不蔓幽芳遠。大樂初希古譜存。陶老遺音能再續。始知詞格有宗門。</text>
<title>端陽言志</title>,<text>病餘筋力故山違。獨掩城南雨裏扉。蒲作新醪行夏酌。葛成麁綌換春衣。門垂艾葉風初暖。堦映榴花露欲晞。兒女鞦韆從爾戱。少年行樂夢依俙。</text>
<title>聖韶來宿抽。次唐律韻。</title>,<text>喬木蕭踈雪擁廬。巷深誰復問端居。袁安獨臥孤衾冷。羊仲初來一逕餘。月檻倚琴難伴鶴。夜村沽酒未兼魚。差池齒髮俱成老。秪許襟期兩淡如。</text>
<title>敬次梧灘公與王考唱和韻。屬聖韶。</title>,<text>髩毛斑白各成翁。志業蹉跎竟墮空。我慕回貧無道聞。君同島瘦以詩窮。茅廬隱几淹淸疾。竹舘鳴琴挹舊風。苒苒流光催歲暮。一燈離思捲簾中。</text>
<title>田廬守歲。次東坡簡齋劒南牧齋韻。</title>,<text>田社蕭條樂事違。病餘眠睡十分微。可憐此夕難虗度。斷送今年杳後期。栗里壺樽情話少。杜陵耆舊眼看稀。衰懷尙怕晨雞唱。向夜添燈影更依。右東坡韻寒宵寂寂到深更。客抱凄凄轉不平。琴作杵聲隨手語。燈如梅瓣向人明。病須藥何當健。鬂改霜毛可自驚。梓樹欲殘零露集。枕邊雙淚泣餘生。右簡齋韻山牎耿耿一燈紅。子月西斜斗柄東。隣客好情知菜把。野僧淸韻見詩中。老思少壯心同驥。寒愛桑楡跡似鴻。隨分卽知隨處樂。阮公何事哭途窮。右劒南韻出郭贏偸數日閑。更無塵事得相關。寬心蒱博兒童裏。後齒屠蘇父老間。露下棲禽飜遠樹。夜寒鳴鹿在前山。新正濁酒村村有。明日相期玉洞灣。右牧齋韻</text>
<title>次柳下集韻。述乍晴卽事。</title>,<text>抱膝歌成據竹床。門前車馬彼何忙。長渠白水藩籬際。晩竈靑烟井臼傍。鳩婦喚回連夕雨。鴉羣飛帶半林陽。開簾莫怪移時立。爲愛終南積翠光。</text>
<title>南都正 宅夏 輓</title>,<text>氷姿雪髮臥幽廬。列侍兒孫玉樹如。頤養獨專佳水石。起居惟伴好琴書。儒風不改衣緋後。樂意應全叩缶餘。宗事秪今無一老。詠來蘇譜自沾裾。</text>
<title>許大仲 浩 輓</title>,<text>黃花詩後更無詩。存歿悲歡閱幾時。連陌尙從仁甫弟。過門惟有述夫兒。秪今又灑亡琴淚。那忍重題相紼詞。東社百年人事盡。九原何處問交期。其二粧㙜酒肆姓名馳。傑氣崢嶸不受覊。以我朋情常諷戒。爲君天性本仁慈。身䂓縱自弦韋別。心好何曾造次移。墻角綠陰如昨日。舊堂琴几詎堪窺。</text>
<title>趾齋閔尙書 鎭厚 丈輓</title>,<text>一介先朝社稷臣。廟堂籌策揔精神。尋常燕語唯憂國。累百囊封幾活民。厚祿散歸貧黨贍。疑文解破禮家詢。登龍賢士多淸議。閤下何曾見雜賓。其二內院憂深侍藥時。積勞渾變昔年髭。唐宮亡鑑重宸慟。鼎水遺弓率土悲。瑤陛起居非昨日。玉欄陪賞有前期。哀歌虞殯將何語。黃鳥交交泣舊詩。其三孤兒泣血纍然存。窮道深仁豈易言。金帶未酬曾氏筆。麥舟難忘范公恩。常隨杖屨叨賓席。幾枉軒車過陋門。遺業獨留賢嗣在。幸令吾妹助蘋蘩。</text>
<title>藥泉南相國 九萬 遷葬輓</title>,<text>琶潭秋日水華淸。丞相車來照粉㫌。手植庭松空老大。舊鋤園藥自生成。二童一馬非前度。故里遺民若再迎。埋骨靑山終自朽。幾人衰世保淸名。</text>
<title>南溪。次季和韻。</title>,<text>藍輿緩步度林坰。處處松柟自作亭。禽鳥飛還成晩景。棠梨開落遆殘馨。山盤新蕨抽芽白。溪舍踈籬揷槿靑。此會可從城裏得。南屛歸路又雙甁。</text>
<title>朝家以戶結遊布口錢四條。詢問郡邑。爲救弊之策。詩以見志。</title>,<text>邇來山賊動戈鋋。天旱重焦四野田。莫道金陵征宋陌。未聞鄒聖稅滕廛。逋氓本自身無戶。貧屋何曾口有錢。廊廟也應長策在。龍樓但願闢經筵。</text>
<title>逢谷雲僧勝天。談水石之勝。偶吟遣興。</title>,<text>溪南宿翠峯峯秀。墻角新花朶朶生。夜雨乍回千畒色。午風輕漾一簾淸。爲官靜趣琴中得。看瀑新詩酒後成。爾是谷翁山水友。幽林奧壑說分明。</text>
<title>戱吟</title>,<text>池蛙閤閤鳥嚶嚶。各以天機異吠鳴。在處物皆情性得。聽來人自愛憎生。方成踈越簫韶曲。恐雜淫哇鄭衛聲。士有賢邪亦如此。本知朱紫色難幷。</text>
<title>解官將歸。常兒次香山詩寄來。喜步其韻。</title>,<text>陶君賦就撥塵緣。馬首西來意已翩。自覺吾身閑似鶴。誰嫌世路隘如船。猶堪未老歸耕圃。尙愧無勞費俸錢。還苦室人圓滿計。問余何以卒今年。</text>
<title>西城僑居書事</title>,<text>槐葉新生杏子垂。玄蟬啼罷又黃鸝。功名墮甑何須問。日月回環易得衰。身倦自稀乘馬出。兒嬌屢失課書期。安排詩律消長夏。未解詩人一局棊。</text>
<title>新秋</title>,<text>庭樹新凉欲颯然。圃蔬墻蔓暗相牽。少能得醉無餘事。除却看書只是眠。螢已入簾偏卜夜。燕將辭壘自知年。秋來團扇無功力。棄置箱中不怨天。</text>
<title>山中卽事</title>,<text>踏盡芳菲下遠臯。西亭移席有殘醪。槐陰蒲地鶯初滑。松榦昂霄鶴亦高。釣老得魚歌自在。田家休犢酒相勞。村邊布糓啼休苦。五月荒疇臥桔槹。</text>
<title>次容兒竹溪詩韻。錄奉兪丈 命弘。</title>,<text>翠竹扉關溪上居。蕙帷閑檢道人書。歌成白石身還隱。踏罷靑雲步自徐。蓬戶不容旋駟馬。簑衣猶勝佩金魚。龍鍾謾起仙源想。日遣緇塵染素裾。</text>
<title>又次書字漫興</title>,<text>樊花灌竹作幽居。信口詩成不復書。羣翳盡收天色正。萬聲初靜月行徐。孤燈結燼如螢火。亂帙開籤散蠧魚。拊缶嗚嗚歌激烈。此身何地曳長裾。</text>
<title>金莘老大歸蟾曲別業。倩鄭元伯 敾 畫寫其舟行。要諸友作詩以侈之。聊和洪道陳 重疇 韻。贈之。</title>,<text>西郭天晴候鴈聞。故人明發曙星分。霧林一壑誰爭子。烟月孤舟更畫君。仙路近山多藥朮。琴身藏槖並詩文。今行不是無心往。莫作他時出峀雲。</text>
<title>次歸菴李丈 光朝 歸田韻</title>,<text>葺來茆屋理荒田。不復鄕園夢獨牽。秋圃稻糧分鹿食。暝村籬落接人烟。盈筐浦蟹霜臍白。上釣溪魚雪色鮮。回首楊山歸計晩。飄然驢槖望如仙。</text>
<title>訪伯說龍仁田庄。共次劒南韻。</title>,<text>衰翁各說暮年心。匝地松篁冷不陰。積葉纔通樵徑細。踈村乍映織燈深。孤山放鶴回舟興。穎水騎牛扣角吟。須信雪牎今夜話。全勝塵陌百回尋。</text>
<title>自柳庄還過伯說。次劒南韻。</title>,<text>登登石嶺復穿溪。前度山村路不迷。老僕補籬防夜虎。稚兒樹柵護冬雞。林寒雪意來時迅。窓曉燈花落處低。莫羡朱陳同里巷。幽居且占瀼東西。其二柴門一面對淸溪。壑雪巖烟入夢迷。渺渺雲天長往鵠。凄凄風雨獨鳴雞。居閑友道偏知厚。處世身名不厭低。精舍復留文酒約。莫言相訪在城西。</text>
<title>又拈別韻要和</title>,<text>誰道儒家已折肱。晩年殘業負書燈。但存虛殼斯爲我。尙有衰毛不是僧。身困世皆嘲季子。志踈人或笑於陵。從君爲謝山中味。茶水新添雪澗氷。</text>
<title>歸洛後伯說復寄一詩。和韻以謝。</title>,<text>君抱空山臥雪悲。我尋高閣賞梅期。幽襟茆屋聞雞夜。別意苔溪駐馬時。餘興尙留他日約。情言那盡數篇詩。城東歸抱書堂月。怳接淸儀夢自疑。</text>
<title>次聖韶尹伊聖 得莘 唱酬見寄之韻</title>,<text>病㥘朝寒睡起遅。散人棲息學藏龜。形骸夜共蠨蛸瘦。契活春同鳥雀飢。病較去年差得健。靜多良日每如期。山南佳什勤相問。且用推敲苦覔詩。</text>
<title>又次聖韶春雨韻</title>,<text>亂點斜斜響竹窓。餘霏忽復灑春釭。侵晨滴滴催花嫩。向夜涓涓聽水淙。帶濕角巾閑自墊。印泥藜杖懶還扛。前林宿鳥投微暝。短翮參差未作雙。</text>
<title>次錦山守姜士涵寄示韻</title>,<text>爲官苦况子知歟。我已搔頭佩綬初。村竈日斜無擧火。野田春盡未經鋤。虛丁列簿多溝壑。逋糓留書半尾閭。惟有聖心勞丙枕。幾回恩詔下窮廬。</text>
<title>李監司季通 潗 輓</title>,<text>臺省除書降海藩。九重虛席待昌言。囊封未進匡時策。棠舍終招戀主魂。宣化美聲留舊愛。隱亡哀旨帶新恩。生前嫁女曾無問。啓手徒然至痛存。公拜薇垣長。未還朝而病。臨歿。顧侍者曰。疾已殆矣。瘇毒遍面。舊形已變。無以拜先親於地下云。其意絶悲。故末句及之。其二昔過盤溪宿一堂。聽蟬終日醉華觴。詩題蕉葉添新韻。碁輟槐陰帶晩凉。窮道友朋逢處少。故山農圃說來長。久知襟抱無塵累。淸事依然尙不忘。</text>
<title>金正言子三 壽錫 輓</title>,<text>交義平生一見深。寢門殘淚尙難禁。倚閭日短偏慈望。同穴天從匹婦心。諫草寂寥薇省筆。詩章零落棣樓吟。蕭然環堵無長物。子敬床頭但破琴。金內前月先亡。而有老母故云。</text>
<title>次劒南韻</title>,<text>誰抱江湖進退憂。悠悠吾道亦滄洲。環回日月驢旋磨。虛幻功名蜃作樓。塵土肯敎芝佩染。酒醪宜用葛巾篘。袁安饑臥衡門雪。任遣傍人笑拙謀。</text>
<title>常兒蒙恩解謫。書事寄簡尾。</title>,<text>金雞放赦降恩綸。慈覆天心藹若春。去始隨陽同旅鴈。歸無淹歲似遊人。優容自是逢明主。不敎元宜作逸民。老圃老農俱可問。省愆田里祝堯仁。不敎之民。卽時相筵中。請釋時奏語。</text>
<title>次伯說東岡詩韻。傷艮翁。</title>,<text>東岡無復住征鞍。松菊全蕪一逕寒。高士傳中聊隱跡。幾人名下獨辭官。靈芝古洞聞香遠。皓月空池落影團。叔世光華惟黨籍。莫將陳跡說悲歡。</text>
<title>次伯說追悼李季通韻</title>,<text>盤溪秋日醉相過。存歿如今意若何。無奈靑山埋玉樹。虛將白首指黃河。峨洋鍾子生前響。風雨潘郞去後多。南里故人同我抱。新辭悽切當哀歌。</text>
<title>李甥德弘請賦鄕居况味。次其韻。答之。</title>,<text>數椽蕭瑟白茅堂。犬吠雞鳴蓽戶傍。稚子挽鬚投以栗。老人衣帛樹之桑。沽來野酒篩餘濁。釣得江魚尺許長。放杖出游渾勝地。霧林烟壑看尋常。</text>
<title>至日。次唐人韻。</title>,<text>衮衮流光閱幾更。灰飛葭管夜逾淸。天分積氣千環轉。雷復新陽一線萌。荄拆草心潛底活。嫰成梅蘂暖中明。閑吟邵子幾微詠。玄酒方湛味自生。</text>
<title>至月二十三日。兒行自朗州還喜甚。次伯說韻。寫卽事。</title>,<text>湘南遊子遄言歸。未臈生醪酌滿巵。長樂鍾聲新入耳。太行雲色舊吟詩。相迎僮僕同聲樂。乍笑孩兒見面疑。田舍携歸存晩計。且題新律寫窓楣。</text>
<title>申校理伯曾 魯 輓</title>,<text>汾老登仙四十春。故家文若典刑因。平居不見皺眉色。末路何難可意人。天際溟鵬飛未了。隍中蕉鹿夢非眞。沉冥高識誰同調。淚灑黃壚跡已陳。</text>
<title>李統制 載恒 輓</title>,<text>節制豼貅閫外軍。干城傑出百夫羣。鍾王絶藝君能有。絳灌無文世孰云。勳業未輸麟閣畫。風儀旋隔馬江墳。地中恩怨都忘了。齒舌人間謾惹紛。</text>
<title>桐江懷舊。伏次先集中用老杜江村韻。</title>,<text>歲辛未。先王考擯于朝。自楊山墓庄。遷寓于桐江從大母宅。翌年。遂有北塞行。其後四十餘年之間。人事邅變。實多滄桑之感矣。後壬子春。余偶出江郊。仍訪古跡。舊時村閻一皆移易。惟有東原公子遺亭。巋然獨存。口誦先集中江居次老杜詩一律。不禁愴涕。仍用其韻。示李叔 泰榏。此叔卽從大母仲子。而於王考爲甥侄也。南臯步馬客初回。孤抱悠悠不自開。千里漢流依舊在。幾番春色逐辰來。童遊某水疑前境。仙去遺風吊古㙜。念我少年如昨日。祗今衰髩亦堪哀。</text>
<title>次宋聖章 必煥 見寄韻</title>,<text>丘園何處可安居。過盡悲歡瘦骨餘。心與世違終自棄。病隨年至不相踈。烏紗未做閑中睡。雀簿應妨手裡書。聞子山南深卜宅。兩人勞逸畫牛如。</text>
<title>家馬病死</title>,<text>憐渠秪是駑步。自擬長衢驥足豪。束帛誰回今日死。弊帷猶答四年勞。鞿韁舊絡拋墻壁。蒭豆餘糧棄棧槽。從此閑人尤省事。閉門深巷謝朋曹。</text>
<title>密陽使君李稚和 重協 之任未久。還到丹山舊庄。有賦歸之意。抵書約會於島潭。次其今夏贈別韻。書簡尾。</title>,<text>鳳棲㙜下羽橋仙。乍別丹丘意悵然。梅閣未成投印計。草廬聊作抱書眠。方當赤壁初秋月。又値蘭亭舊癸年。潭上好期詩律在。石門佳處可洄沿。</text>
<title>稚和復疊前韻。寄來。其二聯曰。已辦八旬彭澤去。只耽千日華山眠。孤雲不雨終歸峀。老櫟非材自得年。可想歸計已决。依韻却寄。</title>,<text>人間火食自無仙。得地稱仙或有然。江閣但留明月醉。柳磯時對錦屛眠。難醫宿昔烟霞疾。堪養餘生草木年。聞子新齋今已就。淸潭宜濯又宜沿。明月。亭名。錦屛。山名。李之前詩中。有樓高寒碧吏爲仙。地得其人然後然之語。故首句意如此。</text>
<title>遂菴舊宅寒水齋傍。又有小築。尤翁書額曰說樂齋。峯巒姸秀。頗似洞陰金水亭。而幽夐過之。與兪生子章 郁基。半日登臨。臨去。又復遅回。次兪生韻。</title>,<text>遂老登仙歲幾還。舊堂塵閉絳帷閑。時敎院子開苔徑。秪有家僮護藥欄。坐歎澄明長逝水。高瞻厚重不遷山。臨歸且詠芝三秀。凾丈遺風悵莫攀。</text>
<title>蔡叔子文 慶奎 見訪寒碧樓。明日歸越中。寄留別詩。次韻回謝。</title>,<text>麻鞋布褐信歸裝。朝日鳴蟬攪別膓。我自倚筇臨岸久。君何皷棹下灘忙。酒罇無事虛樓臥。江樹含情古峽長。垂老尙爲彈鋏客。此翁身世絶堪傷。</text>
<title>凝淸閣寫事</title>,<text>名山一夢亦淸緣。寄傲滄洲今二年。游宦跡同逃世士。好樓身作有家仙。看花日永春多醉。開印時稀晝易眠。菖葉已靑農始起。肩輿且課種麰田。</text>
<title>上仙巖留題</title>,<text>仙巖一路久熹微。自是游人入洞稀。退老遂翁曾賁餙。林風溪日倍晶輝。幔亭獨在聞僧語。醴水非遙歎鳳歸。留與後生觀物色。秪今春服想雩沂。</text>
<title>吳學士伯玉。與黃上舍 景源。聯馬而至。用農巖集韻。均賦。</title>,<text>君心寒月照氷壺。更濯塵纓萬里湖。蝸角虛名看塞馬。龍頭好手弄沙鳧。丹砂液化遅仙術。靑桂詩成免俗儒。江閣酒罇三日會。莫言吾道向來孤。</text>
<title>凝淸閣與徐寢郞 命維 及容兒。拈次唐詩韻。徐有凈方寺聯枕之約。</title>,<text>峽口名山秀氣鍾。淵然紫翠匝千重。草香洞裏來游麝。雲起江心有臥龍。欄角披襟聞夕籟。簾前擧袖數晴峰。招提只在烟霏外。君自騎驢我一筇。</text>
<title>義林池</title>,<text>榛莾迷塗眼未淸。臨池始得義林名。鷗洲空逈容舟楫。鮫室幽森息水聲。檀桂自成尋丈蔭。蓴魚能辦咄嗟羹。人言夏雨添奇勝。雙壁飛流白練明。</text>
<title>李汝受 秉鼎 輓</title>,<text>文儒政術兩兼難。綜核勤勞自小官。敦族義高家竝爨。撫民恩大邑蘇殘。人言無奈分珠謗。世路何多按劒看。先聖尙憐非罪絏。向來南謫益悲嘆。</text>
<title>次槎川初度日小集韻</title>,<text>公生六十七年間。尙有韶華住老顔。庭內靑柯後凋栢。戶南佳色不崩山。含飴剩得兒孫弄。把卷餘無俗事關。旣醉賓筵多善頌。自今弧日幾回還。</text>
<title>別金而見 龍慶 燕京副使行</title>,<text>當泣悲歌作羽聲。衝星劒氣匣中明。輸隣白璧終誰返。待聖黃河未易淸。麟史已看書魯弱。天元無復紀春正。角山片石猶堪語。試覔淮南義士名。角山寺。多中華人石刻題詠。而淮南吳光義詩益切匪風之思。先王考赴燕時。愛其詩而和之語在集中。故結云。</text>
<title>新除桃源郡。辭陛。次奉安驛村。吳學士伯玉。自歸川庄。携其弟瓚來訪。仍作斗尾之遊。夜深乃罷。次其贈別韻。</title>,<text>吾行人亦望如仙。好得舟中元禮賢。野岸花明成霽景。宮杯酒綠作離筵。濯纓斗尾滄浪水。驅馬關東嶺嶠天。臨別一言留槖去。桃花舘裏揭新篇。</text>
<title>鉢淵祭後得雨。喜賦。</title>,<text>崇朝佳雨慰三農。抃舞疲氓喜色濃。野土塵收黃漠漠。田溝水動白溶溶。甁花舊令纔停帖。壇祭新文不啓封。且待秋來禾黍熟。神功重謝鉢淵龍。</text>
<title>越中感懷</title>,<text>杜子西川拜杜鵑。越中遺跡益潸然。駕廵梧野忠臣死。衣葬桐山古老傳。寃似皇朝建文紀。事光寧考戊寅年。傷心欲問喬陵路。翁仲凄凉鎖暯烟。</text>
<title>雲橋</title>,<text>荻葦蕭蕭驛店孤。馬前風雪欲氷鬚。土房冷煖詢村媼。山坂安危仗僕夫。巢鸛毛麁鳴古木。遊魚尾大樂深湖。梧原應犯黃昏色。纔過雲橋日已晡。</text>
<title>先王考謚號。自太常議下。在聖上卽祚初年。而久未延謚。歲庚申。傳謚官洪文饒 啓裕。始奉命。來宣于桃源公舘。按使沈伊天 聖希，花山倅李器甫 度遠，仙槎倅李伯尹 碩臣 赴宴。差備官縣宰郵丞及諸邑子參宴者甚盛。家中諸人女婿甥侄。亦皆來會。私家寵典。今乃順成。稽首拜恩。不任榮感。謹綴近體詩一首。並以席上和什。錄奉藝苑諸君子。乞賜光賁之章。</title>,<text>聖朝追記老先臣。節惠綸音下紫宸。文定謚名傳太史。寵宣官誥拜王人。悲纏風樹思親淚。學失金根忝祖身。要得諸公留頌詠。會敎歌曲一翻新。</text>
<title>入洛過楊根。訪李台仁老上心庄墅。仁老新築操舟亭。賦詩索和。走草奉酬。</title>,<text>雲近簾櫳倦不飛。渚鳧沙鴈凈相依。絲綸手束荊茅屋。琴几身安水石磯。閑處養神知已熟。急流留足見曾稀。漁人未識操舟意。但喜漁竿得雋歸。</text>
<title>閏夏將還官次。淫雨不止。停行記實。</title>,<text>夏天風氣夕凄寒。撼屋雷聲夜未安。汩汩炎霖無日霽。淋淋后土幾時乾。俶裝詩集重開槖。朝秣征驂復稅鞍。嗟爾僕夫留滯久。旅厨無食坐相嘆。</text>
<title>庚申仲秋。上親行釋菜禮于文廟。試士唱第。有容被丙科選。榮掃先墓。來覲官衙。略設曲宴於泛桃軒。醉後書志喜詩贈兒。兼示同席仙槎使君。</title>,<text>先君抱汝謂佳孫。童子垂髫受一言。唱第姓名題淡墨。留床袍笏保衰門。桃花舘裏稱仙分。桂萼筵前祝聖恩。家世相傳惟儉謹。只宜持此戒心存。</text>
<title>莘老以湖西郵丞。遭官謗。久在縲絏。近始削官還家。寄詩以慰。</title>,<text>灧澦灘危莫問津。且維舟楫少逡廵。君曾不飮懷金水。世亦何多下石人。薏苡變犀從衆謗。梅花並鶴伴閑身。淸軒默坐悠然望。應恐南山與俗新。劉禹錫詩。不改南山色。其餘事事新。</text>
<title>金副使而見輓</title>,<text>西來孤櫬隔脩門。卽事悲凉豈忍言。寒疾猶知不汗死。旅魂應結未招寃。關鷄唱送寒㫌出。遼鶴歸來古郭存。身後哀榮紆寵贈。孤兒泣血拜天恩。</text>
<title>家兒以臺職。言事忤旨。赴謫海南。寄示志懷詩十餘篇。隨韻次之付歸使。</title>,<text>雪擁柴荊歲色寒。風交烟瘴酒壺殘。夕陽雲去含情送。冬栢花開托意看。紉珮始知蘭氣馥。乘桴欲往海濤難。湘江漁父休相問。楚客棲遑分亦安。</text>
<title>北營君子亭。甲稧讌集。次席上韻。並小叙</title>,<text>歲甲子余年七十。少日朋舊。幾盡凋零。同余年紀者猶餘若干人。而抱病謝事。還往甚稀。亦或有不曾識面。一日權侍郞景賀 𥛚 訪余陋止曰。吾儕生於乙卯。同庚者九人在焉。願與子修稧事。以續香山洛中九老之會。子以爲如何。余亦喜而唯唯。遂於當年孟秋之日。簡邀諸友。自持酒具。讌飮于宮城北軍營水閣。尙齒序坐而不尙官。咸安趙德必 榮祿，德水李正甫 廣義，韓山李敬長 思悌，德水李中甫 嵩鎭。與其弟遠甫同參。余以晬辰差先。居第二。權台居第五。會者七人。而書成稧中新帖。惟靑松沈士徵 廷瑞，沈綱仲 廷紀。有故不與焉。諸人各携子孫。冠童咸集。余亦家兒有容。扶杖相隨。略有絃歌。且以助懽。怡愉欵洽。侵夜罷歸。暮年此事。人以爲稀且貴也。景賀首唱二律。醉步原韻以記事。席上諸公。次第和之。九老相同墮地年。就中高齒月差先。浮荷葉大龜延息。偃盖松癯鶴竦肩。衰健各殊論暮境。主賓無別並長筵。晨華夏木留餘感。三誦陶詩席上傳。</text>
<title>李尙書汝五 秉常。欲入庚稧。而以其生丙辰。差未滿七耋。自爲欠嘆。玆引白香山司馬公故事。復用前韻。錄奉冷泉台案。兼示南厓諸益。</title>,<text>人情容易惜衰年。白傅諸賢讌最先。序不尙官惟右齒。生非並歲且隨肩。揄揚詩律留文苑。模寫丹靑記勝筵。後代元豐耆老畫。溫公眞像鄭君傳。</text>
<title>當宁甲子秋。以聖壽踰五十。有宗臣䟽引祖宗朝舊事。謂寶筭望六。宜入耆社。上始靳允而竟許之。遂有慈殿進宴之命。令日官涓吉以入。親詣靈壽閣。手題御帖。因受東宮。率百官庭賀。卽行赦令。推恩之典。遍及耆老。而賤臣先以侍從臣父。年滿加資。今復荐膺二品恩秩。權侍郞景賀亦陞一品。以近體詩並小序。志賀邦慶。兼述榮惧之悃。錄示求和。玆步原韻而寄之。同時耆臣中新資者。尹尙書 陽來，李尙書 聖龍，洪同樞 好人 諸宰。並和韻云爾。</title>,<text>耆司几杖告新成。貳極偏深愛日誠。三聖聯題輝寶帖。東朝獻酌軫宸情。嵩呼擧笏千官賀。天赦宣綸一日行。白首再沾優老渥。金緋增秩懼非榮。</text>
<title>軍廳吏隷。來宣敎旨。戱筆言志。</title>,<text>齒豁頭童鬂雪紛。三盃卯酒稍成醺。中樞散秩同知事。西衛新銜副護軍。短袖拂衣難作舞。長歌擊缶有誰聞。寒軒几杖俱淸靜。籬畔黃花亦自芬。</text>
<title>贈魚景雨 有龍 冬至赴燕之行</title>,<text>箕邦古路逗秦關。皮幣年年往又還。誰復勒名留碣石。未聞埋骨在燕山。下泉哀怨王風逖。中土腥羶虜運艱。莫道金㙜今已廢。義聲須覔市屠間。</text>
<title>冬至漫筆書况。余拙於着碁。獨有南隣一老手與之敵。是日有約相訪。故第三記實。</title>,<text>嚴冬霰雪易凄凄。日曀雲陰氣不齊。碁敵難逢還待客。酒神當祝任欺妻。西軒過鴈隨陽去。上苑棲烏向夕啼。孤詠屢從排悶出。好詩何得稱心題。</text>
<title>次李甥奉恩寺書榻韻</title>,<text>壁光難借北隣燈。禪榻同棲白社僧。書自下帷追董子。詩無題瀑戒徐凝。林童慣客依爲僕。沙鳥親人喚作朋。擬向孤山踏春雪。病餘筋力更何能。</text>
<title>三月八日志哀</title>,<text>咽結悲懷自戊申。丘原木大草生新。桑楡我暮人間日。荄甲誰回地下春。疇昔詩篇留絶筆。秪今歌哭異比隣。可憐井臼蘋蘩具。多出孀閨未死身。</text>
<title>次李甥江村遣懷韻</title>,<text>途窮吾笑步兵狂。賢達雖窮志不傷。自有命焉天敢怨。久知貧者士之常。鹿眠蕉下榮名幻。蟻閙槐陰夢戱長。芷茝本宜君子佩。塵纓聊可濯滄浪。</text>
<title>齋居獨詠。寄景賀台案。</title>,<text>晩春風日。無異冬候。花事太遅。悄無佳况。春秋修稧之約。且歸空言。極爲老境欠事。欲一進華軒。以謝屢訪。兼問庭梅消息。先以一語遆爲郵信。並乞和敎。三月凄風並雨吹。一城花信較年遅。蘭亭稧事差池恨。沂水春衣晼晩期。拈筆詩情無復健。對山閑趣未曾衰。從君料理南厓會。定發庭梅幾許枝。</text>
<title>次景賀雲㙜詩韻。戱之。</title>,<text>夫子詩情晩益新。風吹霞袂上嶙峋。已知仙骨非塵韻。誰謂韶顔是老人。酒盞麯香常宿釀。鏡奩花色別藏春。醉來時作康衢詠。祝以南山望北宸。</text>
<title>送春日漫筆。用兒輩韻。</title>,<text>判送三春惜暮暉。風花無奈過墻飛。晴園屢試靑藤杖。暖屋先思白袷衣。是日庭林鶯不至。誰家簾幕燕初歸。紅桃數朶生詩料。晩發年年不我違。</text>
<title>靜觀齋李文貞公延謚之宴。設行於平康縣衙。其曾孫敏輔。來求一詩。謹用近體詩一首。追寓敬慕之忱。</title>,<text>鯫生不及靜觀翁。太極亭前挹古風。講易功專衰世後。尊周義闡積陰中。華凾美謚名隨重。紫誥恩銜德並崇。寧廟盛時多吉士。最公貞操感宸衷。</text>
<title>又次謚筵諸君子原韻</title>,<text>易名眞似寫公眞。二字恩宣拭目新。曠世盛儀光簡策。當時雅望動衿紳。華陽義托傳心友。艮老賢爲繼志人。吾祖昔傷斯道厄。每稱經幄格王臣。</text>
<title>李司諫 壽海 輓</title>,<text>上世曾無父哭兒。何辭可慰若翁悲。鑾坡未試絲綸手。㙜省終拋諫諍姿。華屋獻觴如昨日。雪山埋玉又今時。獨憐諸子晨昏拜。鴈序相聯失白眉。</text>
<title>聖上以慈敬大妃殿壽筭已滿六耋。親率廷臣。大庭進賀後。推恩諸耆臣。命賜食物衣資。惶感秪受。謹綴一律。以記卽事。</title>,<text>白屋寒多烟火微。忽看朝旭漏餘輝。長腰爛熳貧家食。煖帛輕纖老者衣。一蠧身名殘景迫。三牲恩養宿心違。賤臣幸際東朝慶。七十非稀寵典稀。</text>
<title>悼同庚耆老友沈士徵</title>,<text>同庚相好九人羣。玄鬂韶顔始見君。忽諸今亡曾未料。嘻其夕語亦無聞。哀歌唱罷停雲色。晩景看他逝水沄。洛社舊遊蕭索久。不堪新序稧中文。末句記實。</text>
<title>病懶</title>,<text>踈懶年年老更添。閉門呻疾四旬淹。安排萬事惟高枕。拋棄羣書不揷籤。春賞屢違朋席會。詩情半以午眠兼。槐陰晩有黃鸝語。徙倚欄干爲捲簾。</text>
<title>病眼</title>,<text>閉眼冥心靜息機。棼華萬象夢中微。塵埃野馬蒼茫色。紫石玄花散漫輝。看字錯疑三與二。作書難辨瘦兼肥。醫方莫道金鎞刮。耳目聦明世固稀。</text>
<title>戱題寄李遠甫水漕官次</title>,<text>中原江漲雨餘濤。行盖閑閑不作勞。舟閣何如鈴閣穩。漕官最是蔭官豪。斟傳綠蟻香侵斝。斫下銀鱗雪暎刀。猶有米塵揮不去。也知詩格未應高。</text>
<title>中甫祥日遠甫以詩寫哀。見示和寄。</title>,<text>長衾初撤一匡床。消息泉㙜太渺茫。終遣鶺鴒啼錯莫。忍將風雨聽尋常。白厓歌曲停新譜。玄澗圖書掩舊香。悵望砥山雲去處。撫琴無響涕滂滂。</text>
<title>次李侄垙留春塢題詠韻</title>,<text>小塢留春特地幽。不知人世蟪蛄秋。嫣紅嫰白皆殊色。濃綠叢黃各占頭。塵界自爲閑者隱。芳園長是臥中遊。名花亦有稱君子。數畒方塘倘可謀。</text>
<title>辭職言志</title>,<text>稽首彤闈九上章。暯年官秩意滄浪。鍾鳴陌上冥行恥。蝶戱園中睡味長。菉竹庭叢看晩色。葵花物性向朝陽。湖州亦有高堂餉。白粲珍鮭帶寵光。時家兒乞養在湖邑。故云。</text>
<title>忠牧携兒水路歸覲。今日入城。喜疊前寄李一源韻。記事。</title>,<text>曉見江頭繫纜書。歸裝朝已到家居。怡愉色喜堂庭內。藥餌身輕枕簟餘。洛社壺觴長日好。滄浪舟楫永春如。南湖記勝詩留槖。目極雲山且跂余。</text>
<title>二十七日夜。夢遇伯說於東郊。初若迎哭行而還。與之酬唱。余得一句曰。歲回將届三秋半。人散曾無十日遊。伯說諷詠。又以爲李黃州每賞君詩。若見此句。必深佳之。李黃州非在座者。而亦未知指誰而言也。覺後續成一律以記之。</title>,<text>故人消息永悠悠。顔面渾忘九地幽。近郭脩門忽相遇。登山臨水去還留。歲回將届三秋半。人散曾無十日遊。贈別自慚瓊玖報。君言何許李黃州。</text>
<title>驪州舟次。次東律家選中訥齋過淸心韻。</title>,<text>驪湖尙記昔年過。不獨秋懷感慨多。樓觀品題聞牧翠。山河戰伐說麗羅。環迴日月殊寒燠。狼藉杯樽動嘯歌。黃帽操舟勞遠涉。始經危處色相誇。</text>
<title>言志示兒</title>,<text>計程來日到中州。畫角靑旂引棹謳。貧育昔無三綜袴。榮供今享八珍羞。爲官奉檄憐毛義。列鼎陳裀泣仲由。獨咏感君歌一曲。童遊尙憶鳳棲樓。</text>
<title>㺚川</title>,<text>楓林鬼哭永堪傷。乍駐蘭橈吊國殤。秋水浪聲增欝結。古壇雲物轉悲凉。人歸魚龞沉淪窟。地有虫沙戰伐塲。可惜當年申節度。禦蠻兵略未能長。</text>
<title>琴㙜</title>,<text>冷日凄雲自暯朝。㺚川寃氣未應消。杜陵詩入陳淘水。吳俗歌傳白馬潮。兵失神機留國恥。魂依鬼燐有誰招。琴㙜舊址荒榛翳。吊古行人且駐橈。</text>
<title>觀碁。示扶江族叔履重。</title>,<text>碁似兵機愼所操。巧爲能事拙爲勞。行蝸緣壁聯玄殼。怒鱷橫江漲白濤。烟竈减時齊將㥘。沙囊壅處楚軍逃。一塲勝敗消閑日。君亦推枰意自高。</text>
<title>家兒試士于近民軒。有詩來獻。和贈。</title>,<text>夏絃秋誦一州治。猶見靑衿濟濟儀。誰詠歐翁蠶食句。士歌周雅鹿鳴詩。驥悲冀野同凡匹。蘭泣巖阿委老姿。黃白儷言徒末技。鑪錘眼下倘無欺。</text>
<title>忠愍林將軍祠</title>,<text>生並東窓武穆如。至今靑史永流譽。功高攘狄留金甲。義篤尊周有蠟書。二字謚名祠額煥。七分形像畫厨餘。世人不讀春秋傳。沔水誰尋古墓墟。</text>
<title>服藥</title>,<text>三年咳嗽力難堪。面壁呻吟似老曇。醫鑑百痾須藥石。神農諸草異辛甘。砂薑作劑淸心氣。蘇杏成膏潤肺痰。一几一筇扶病在。麯君春釀夢中酣。</text>
<title>肅廟御眞奉安昌德宮之別堂。今歲首春。聖上自慶德時御所。親行酌獻。命善畫者。移摹晬容。涓吉移奉于永禧殿。都監提調臣權𥛚。先唱詩章。詠歌之僚席。郞屬並和韻。兒子有容以都廳。亦預其中。錄示原軸。敬步其韻。粗述螻蟻卑忱。</title>,<text>鳳輦猶如問寢行。舊宮重拜御容成。模天寫日經營筆。負扆垂裳繡繪明。弓劒不堪悲往跡。畫圖惟有寓深誠。老臣自是先朝物。西望楓宸涕屢橫。</text>
<title>摹寫功訖。將奉神轝。移安于永禧殿。病阻陪扈之班。志懷書感。</title>,<text>翬飛彩閣極深崇。御幀丹靑一幅中。羽衛儼如朝聖祖。樂音悽若祔宗宮。永禧遺制年回甲。宣政新儀禮有終。兒子忝叨敦匠列。勉繩吾祖舊成功。戊辰歲。移摹太祖御容。先王考以都監提調。奉命敦匠。今適回甲之歲。兒子又忝都廳之任。事有相感者。故云。</text>
<title>贈別北伯李士受 鼎輔</title>,<text>男兒手裏有桑蓬。膽氣先馳朔漠風。元凱盛名藩翰際。畢諴英略禁廬中。金湯關隘城池壯。皷角營門士馬雄。羅綺繁華渾漫戱。絃歌他日聽儒宮。</text>
<title>金莘老輓</title>,<text>頎然古貌蘊天眞。齷齪羞爲末俗人。刀筆寧堪掾吏役。圖書不潤室家貧。衣冠束縛皆虛㨾。山澤淸臞是本身。遐壽達官都夢幻。郊原草沒石麒麟。其二衡門深閉壁徒虛。客至披帷臥自如。入室不嚬眉睫色。論人終惜齒牙餘。胸藏傑氣無塵物。文棄陳言獨古書。其奈破琴絃亦斷。手彈曾是伴閑居。</text>
<title>抱川李老毅錫卽舊要也。年今九十。纔受壽爵同樞之秩。子孫稱觴志慶。實是鄕中至榮。委送其孫。以壽讌詩乞得和章。依其韻。聊副勤托。</title>,<text>翁壽今盈九耋年。耳聞龜息髮皤然。松芝山裏何嘗老。烟火人中尙有仙。繞席曾孫皆突弁。稱觴兒子亦華顚。鄕村共賀春㙜讌。况復新榮寵誥宣。</text>
<title>七夕</title>,<text>金氣行秋轉斗杓。雨餘凉籟散林梢。兒曹乞巧占蛛網。仙匹成歡有鵲橋。阮氏掛褌元自戱。柳州纓弁亦堪嘲。凄凄零露流年感。井上梧桐葉又凋。</text>
<title>視聽</title>,<text>隗然空殼喪神精。眼視蒼茫耳不淸。翳翳玄花迷五色。囂囂虛響雜羣鳴。秋天微見橫河白。夜雨難分落木聲。賴有兒孫應對敏。豈能如爾更聦明。</text>
<title>金君剛伯 履健 將决湖西之計。筮得飛鳥遺音之卦。以詩求和。次韻答之。</title>,<text>仙鶴霜毛鳴在陰。擇栖寧戀一枝林。江湖隱計徵龜卜。簡策爻辭示鳥音。中道聖人言可信。履貞君子戒宜深。嗟吾未决田園志。鳳德之歌爲爾吟。</text>
<title>閑居遇具仁甫 萬善 共酌花下</title>,<text>花落正愁人。獨來還獨酌。蓬門晩未開。何許騎驢客。其二君自愛新驢。我自愛嘉客。放驢園中草。留君燕今夕。</text>
<title>哭仁甫</title>,<text>美君玉山姿。愛君氷壺心。嘐嘐古人思。咳唾亦英音。其二得詩喜高吟。鶴立寡儔侶。常怪淸癯形。却吐沉欝語。其三夙昔愛奇遊。常言楓嶽好。歲暮心幽獨。相期拾瑤草。其四期君寒松姿。何遽芳蘭爲。摧殘一夜霜。曾不令我知。其五君有萬古心。不隨形俱滅。可望不可攀。星宿夜森列。其六良友不再得。百年將焉托。帒琴倚古壁。閉門楊柳陌。其七君死更無悲。我生欲何求。我淚尙可拭。我哀死乃休。</text>
<title>龜尾遷寫景</title>,<text>拍拍沙禽飛。漁人下灘去。不見霧中舟。但聞舟上語。</text>
<title>題朴生龍雲彈琴幽篁裏扇畫</title>,<text>叢篁水墨色。滴滴濕烟林。無人問琴調。明月獨知音。其二但見竹林月。不聞琴韻淸。淸風來扇面。疑有畫中聲。</text>
<title>燕不巢</title>,<text>世有炎凉態。微禽亦背貧。應知華屋上。恩重捲簾人。</text>
<title>寫閑</title>,<text>盡日溪扉獨掩荊。隔林幽鳥不停聲。兒童解說山中事。夜雨新抽木蕨萌。</text>
<title>戱詠蠟梅</title>,<text>誰人剪蠟巧成葩。拍手呵呵笑此花。粧點一身都是幻。向陽猶自矜繁華。</text>
<title>子晦宅小酌</title>,<text>病夫偶有持螯興。賢主何煩許馬迎。向晩移樽園裏去。杏花深處一鶯鳴。</text>
<title>溪菴逢閔士衛</title>,<text>松扉繫馬識君顔。已具壺觴爲煖寒。京裏逢君雖百日。也難勝此一宵閑。</text>
<title>哭崔哲卿 致城</title>,<text>陋巷貧甘食一簞。雅情寧恥破衣冠。男啼女哭從飢餓。獨有詩書在手看。其二桂樹生墳自古哀。君應含恨到泉㙜。未須宿業消磨盡。倘試天樓作記才。其三閤內無聲鎖客堂。靈車載道日相望。北邙多少今年葬。猶有家人哭送喪。崔之老母孀婦。與一兄先後而亡。同日啓靷。故云。</text>
<title>閣夜以紫酒。餉東隣李老昪。</title>,<text>洛社寥寥歲暮心。邇來東陌曠相尋。鳴琴作杵元閑事。未害人間少賞音。其二雪竈蕭然不起烟。蒲團趺坐似癡禪。紅醪遣向墻頭過。爲賀明朝七耋年。</text>
<title>在永平縣舍。久患指腫。謝李醫得英遠訪。</title>,<text>三旬咀藥苦吟呻。多謝良醫濟病身。十室瘡痍猶未起。金丹何術壽吾民。</text>
<title>拜端午賜扇</title>,<text>楮白篁斑淨絶磷。乍憐孤月未盈輪。揮來不羡王家麈。分自周宮扇暍仁。</text>
<title>桂坊講退後有吟</title>,<text>耿耿微臣願死誠。枕邊孤燭照心明。筵前虛負勤詢意。恨未平生讀古經。</text>
<title>戱題莘老蟾江歸舟圖</title>,<text>元伯新圖放筆豪。畫君歸舶泛江濤。藏身不必煩模寫。從古高人諱跡高。</text>
<title>李生命集輓</title>,<text>西河淚盡哭呼天。縱有三兒一死憐。來日門閭悲歲改。似渠年少各添年。</text>
<title>題海東名臣錄後</title>,<text>閑居漫閱此錄。遇有所思。則綴爲小詩。以消長日。第原錄所記。或詳於履歷。而沒其事實。甚可疑也。今余所詠。惟撮其大體可徵者。而非以私意妄有予奪。觀者恕之。百死丹忠曲裏知。國亡身碎志無移。崧陽廟貌光靑史。周室曾無廟伯夷。右鄭圃隱御賜公田種竹多。金烏山立節俱峨。孤忠本自童年孝。看取南溪石龞歌。右吉冶隱操雞搏鴨祿將終。倡義軍中佐聖功。治宅漢都存儉制。豈如蕭相侈新宮。右沈靑城自忘名位到黃扉。環堵蕭然未救饑。一傘豈能防屋漏。相公曾昧瓦爲衣。右柳夏亭徐言不叱翻羹婢。大度能容唾面人。王翦請田雖速謗。聖君恩貸亦知臣。右黃厖村路人誰識大夫賢。老子靑牛望若仙。未著道經言姓字。謾敎關令印沉淵。右孟文貞蕭公儉德石公謙。家法相傳本自嚴。明世縱稱調鼎手。首陽差欠採薇廉。右許文敬尙書藻鑑別姸媸。拔擢賢才盛一時。蘇氏大名聞軾轍。宋家雙璧見庠祁。右金慕齋江頭祠屋寄綱常。七尺身亡義未亡。苦節同歸方氏傳。忠魂長衛魯陵王。右成集賢六臣翊戴奇功密勿成。入宮偏荷岸巾迎。宮娥莫笑寒羹客。大手將調鼎裡羹。右權吉昌老思忠獻跨湖驢。奈戀人間鼎鼐居。虛閣不須龍幄設。舊盟終與白鷗踈。右韓上黨龍頭華譽擅三塲。歌曲新傳玉座傍。文硯便成傳世物。弓箕餘業後彌昌。右李樗軒玉匱抽書筆削曾。二朝全史信堪徵。漫成蠻域乘槎志。終致天廷止棘蠅。右申保閑希文講帳墨烟沉。經卷功程玩道深。堪笑自家儒者業。向兄曾昧一言箴。右金乖厓多士摳衣仰畢齋。乍經題品便成佳。生前一字皆珍寶。遺草終悲作厲階。右金佔畢知遇偏深董越公。幾從華集慕高風。君前斥佛雍容諷。不及昌黎廓闢功。右徐四佳玩世逃禪跡已奇。醉歌醒哭亦非癡。阮嵇放曠堪爲僕。夷惠淸和並是師。右金東峰獨有昭陵一介臣。危言曾出布衣身。若逢漢帝虗前席。不但殘編著鬼神。右南秋江燕山時事足悲酸。元祐羣賢一未完。衛瓘當年明見在。御筵曾有撫床嘆。右孫七休袖裏醒聞陸橘香。及親恩渥鏤心膓。他時靖亂誰先倡。爲竭衷丹答聖王。右成昌寧虫葉讒如貝錦成。聖威雷厲士林驚。筵前抆燭牽裾志。只有神明照寸誠。右鄭文翼李郭淸䂓驚濁世。陳黃奇格冠詩家。平生一失知人鑑。枉把神交托士華。右朴挹翠崑崗焚玉火延林。身在深山恐不深。江上獨留雙履跡。楚湘疑似屈原沉。右鄭虗菴賢類無遺網打餘。一身奇𥚁范滂如。母閭莫慰分裾痛。鄒獄空悲裂帛書。右金冲菴氷玉淸姿絶點痕。剝膚其奈彼讒言。巢廬白鷰生徵孝。貫屋靑虹死抱寃。右宋圭菴經幄英才行亦高。孝陵煕運幸身遭。俄然血灑蒼梧駕。忠憤塡胸廢楚騷。右金河西乃爺生得盖愆兒。雲鶴風蟬物表姿。自是靈明方寸在。旁通千籍不煩師。右鄭北牎飛潛上下察魚鳶。腔裡長存皥皥天。看盡一書通一理。十年窮格坐如禪。右徐花潭荀門仁義變刑名。師敎端由擇未精。高處自離平地遠。斯人只合少微星。右曺南冥宏業曾從雅量成。乃公心地本寬平。坡翁泣受簾前諭。先后憐才欲用卿。右尙成安淸時論議正無頗。賢類當年汲引多。破屋堇容旋馬地。丹心惟托拜鵑窩。右朴思菴耆舊臣兼碩德儒。呂公誰誚事糊塗。元城學力看夷險。卄載南遷不變鬚。右盧蘇齋志無溫飽求吾道。事達經權講古文。三字符成幾勢死。博聞通識退翁云。右奇高峰勤勤血䟽叫天門。爲訟賢師沒後寃。正叔昔修公著奏。宋廷那有簡書言。右白休菴防墓誠深海可平。枉從奇處費神精。瓊花菽粟元殊用。栗老微言有定評。右李土亭北門精彩變㫌旄。湯介焚巢夜遁逃。燕將竟遭盈篋謗。聖恩猶記鎭邊勞。右李淸江龍章虎質挺豪雄。卓節純忠見始終。靖社莫言勳閥盛。扶倫一議是元功。右李白沙塡骨盧龍分所甘。感深知己許分驂。天庭七日包胥哭。絶勝毛生歃血談。右李漢陰一奏回天字字誠。華人皆誦月沙名。文章能事如斯畢。菽粟誰將一味評。右李月沙封事澹菴言激烈。殉忠南八節嶙峋。錦城莫比田橫島。義死曾多七百人。右趙重峰報國捐身死不虗。杲卿忠節本詩書。誠臣可識艱危際。孝烈何多卞氏閭。右高霽峰兵前殺氣海氛迷。丸落轅門息皷𥀷。慘憺豼貅心已死。凶鬐誰翦怒鯨鯢。右李忠武鑰下西宮閉不開。綱常一墜力難回。伽倻纔報山崩異。泗水終聞木稼災。右鄭寒岡山河鐵卷紀功宗。昌邑終歸舊主封。笑爾霍侯無學術。一言何待問司農。右申平城牽羊虜使陣前來。弱宋經綸委上台。天塹亦非全保地。趙奢兒子儘庸才。右金昇平城門火具積如丘。輸與貞臣一死休。莫道沁江天設險。撑扶天柱獨南樓。右金仙源尊周之義帝秦羞。玉貌圍城何所求。端爲生民存此義。先生眞箇識春秋。右金淸陰主辱方知一死安。驕胡膽破笑談間。行人羞過三田路。南漢祠前必整冠。右三學士</text>
<title>續題儒賢錄後 我朝文廟從享八賢</title>,<text>小學書中悟昨非。聖言窮格到精微。平生流涕張廵傳。一死從容視似歸。右金文敬緇帷講道托師門。魯論深探性理源。處世鞱光明哲在。楚湘吟鵩尙含寃。右鄭文獻鳳生麟出歎非時。丹悃無由聖后知。堯舜君民當日志。後人空泣道峰祠。右趙文正一部中庸衍九經。忠言剴切動天聽。東方復見西山學。衮奬昭昭若日星。右李文元考亭千載托心期。闢破陽明釋理疑。若使先生逢魯世。定無夫子陋東夷。右李文純金聲玉色有文成。涑水經綸本一誠。明主願爲君子黨。元豐僞籍倍光榮。右李文成詩禮承家德以將。兼資師友闇然章。行藏不必尤臧氏。正學終須入聖堂。右成文簡功專三禮學純深。師統終歸魯也參。配食聖宮公議定。孰沮輿頌逞詖淫。右金文元</text>
<title>寄有常靈巖謫居</title>,<text>爲問湘潭楚客居。近來棲息復何如。虫魚瘴癘皆關念。却悔當年敎讀書。</text>
<title>哭李姊兄子晦墳。悲慟成詩。</title>,<text>傑氣都埋四尺墳。山前慟哭竟誰聞。綿蒭一奠猶孤負。每欲抒哀不忍文。</text>
<title>宿田舍書事</title>,<text>田翁住在農家老。夕候天風知雨來。手結蓑衣厨下火。小男籬外借牛回。</text>
<title>丹丘縣</title>,<text>丹丘石蘚文純筆。碧樹雲衣祭酒祠。生晩後人悲曠世。更無遺老問當時。退溪守此邑。留丹丘洞門筆跡。禹祭酒倬有書院。</text>
<title>兪寢郞子恭 肅基 來游龜潭。見示一絶。深恨病未同舟。和韻却寄。</title>,<text>余向龜潭四度游。每當歸去復回頭。君應一見留餘戀。遅待春花倘再謀。</text>
<title>往省松楸。悼亡兒墳。</title>,<text>不見孤墳已二年。今來依舊一荒阡。遅遅不去終當去。去後空山復寂然。</text>
<title>燕晦齋寒食。對雨漫筆。</title>,<text>故山西望意凄然。花信寥寥雨滿天。饑歲不禁三日火。人家無食自無烟。</text>
<title>謝鄭侄元淳。見贈翰林筆。</title>,<text>偶有新詩醉自哦。中書頭禿字翻鴉。翰林彤管芸香濕。生得文房古硯華。</text>
<title>贈金甥赴英陵齋舍</title>,<text>昔放黃驪下瀨舟。喬陵山色繞汀洲。篷牎目極烟花外。想得祠官臥處幽。其二園陵肅肅布衣淸。農老詩中自有評。存敬一心應未怠。珠丘象設儼崇明。其三神勒鍾聲度樹來。曉書燈下起徘徊。林僧慣踏溪邊月。時挈蒲團伴宿回。其四莫道烏紗不稱儒。親前奉檄古何無。乍看阿女敷腴色。早晩瓜年問老夫。其五窮巷寥寥坐自深。老年狂興少年心。鱖魚肥後桃花發。蘿徑君携候我琴。</text>
<title>踈慵堂。病臥雜題七詠。</title>,<text>雪虐風饕夕霧濃。深春氣候若嚴冬。天時旣晩田牟播。嘆息今年又失農。其二輕裘肥馬是高官。誰識荒村白屋寒。春序未窮民産盡。袁君臥雪涕空汍。其三近聞淵藪萃逋逃。容易閭閻起繹騷。海鎭治城城亦壞。壞城猶可惜民勞。其四王人冠盖採民謠。哀恤天書自聖朝。州府但豐厨傳供。按廉前奏太蕭條。其五平生於世太踈迂。可笑堂名稱老夫。書卷束之箱篋裡。牧猪奴戱有樗蒱。其六昨於南嶽賞春梅。賢主留賓醉始迴。閑事不關名與利。此身能免俗人猜。其七東家喔喔亂鷄鳴。曙色俄然照四楹。十日雲陰晴亦可。喜看天氣乍淸明。</text>
<title>庶從妹婿徐生漢奎。從遊門下。至貧無依。今又喪耦。身計慘然。謾書以悲之。</title>,<text>破屋旁風雨色凄。憐渠身似獨栖鷄。夜寒不寐牛衣短。忍聽羣雛索母啼。其二田居契活仗貧妻。織有寒衣飯有藜。心筭却從空甕破。初春已賣一荒畦。</text>
<title>東齋小集。有伶人彈琴。作步虗詞。冷然可聽。爲占二韻。</title>,<text>星斗闌干夜色還。松風菊露戶欞間。步虗一曲招仙侶。天際流雲渺渺看。</text>
<title>再疊</title>,<text>酒盡琴停曙色還。西城落月掛松間。諸君別有慇懃意。次第詩成秉燭看。</text>
<title>記况</title>,<text>圖書几杖一堂閑。不遣塵埃上老顔。丹峽舊遊時入夢。仙舟身在水雲間。其二却悔平生不解碁。老思消日學難爲。手拈玉子彈虛局。響落丁丁亦一奇。其三經春肺病十旬餘。口味全踈胃氣虛。厨火始炊菰米飯。盤羞新得錦鱗魚。其四奚僮長忍十年饑。傭作遐鄕食又衣。迷性一端猶反本。舊家雞犬亦知歸。喜逋奴復還</text>
<title>中州近民軒漫占書卽事</title>,<text>莫笑山翁倒接罹。蕭踈霜髩任風吹。官娥解進黃花酒。猶勝襄陽拍手兒。</text>
<title>送洪侄啓億還洛</title>,<text>遊子東征淚未晞。身無慈母密縫衣。可堪歸拜春庭日。依舊門閭照夕暉。</text>
<title>戊辰元日</title>,<text>春心先着柳條風。羣動蠕蠕墻壁中。今宵病睡差安穩。老物猶參化育功。</text>
<title>題陶菴李煕卿簡帖</title>,<text>吾道求之荒野間。空言垂世尙廉頑。秪今隻字爲珍物。每向人家卷首看。</text>
<title>沈聖韶輓二十韻</title>,<text>韋杜名門閥。文猷世厥家。令孫承緖業。早歲擅詞華。喬木曾敷蔭。芳蘭且茁芽。才非期墨綬。辭合草黃麻。談古看精采。論人惜齒牙。秪成身骯髒。寧受世浮姱。雅度何榮辱。微官可咄嗟。髩毛悲攬鏡。心計付栽花。宅有良朋逕。門無顯者車。碁聲淸夏簟。詩思挹朝霞。惸獨情無賴。沉淹病轉加。俄聞雞夢促。旋報岱遊遐。寡婦單依女。孤孫早失爺。五車餘卷帙。三口破生涯。寄骨他山獨。歸魂故壠賖。衫荷渝舊綠。墳桂産新葩。莫挽川斯逝。誰回日旣斜。仙風歸紫府。靈藥杳丹砂。卽事鶯鳴谷。陳蹤鴈印沙。哀詞題白幅。西望嶺雲遮。</text>
<title>僑居言志八韻</title>,<text>踈村逐地揷荊柴。井臼蕭然遠市街。身並妻兒只數口。病依僮僕是孱骸。披書意懶三編讀。覔句功爭一字排。佳境或成孤往趣。靜居時有自奇懷。言高屢被傍人笑。宦拙何嫌宿志乖。冷暖殊情悲世路。行藏同跡愧朋儕。醉來角巾墊何害。吟處壺頭碎亦佳。戱把新詞翻一曲。俗音何得古琴諧。</text>
<title>自笑十二韻</title>,<text>自笑衰翁面貌憎。三年藥餌病相仍。齒空編貝柈收肉。眼翳玄花枕避燈。殘髩雪毛梳更短。一筇烏竹動須憑。童心喜與兒孫弄。隣敬虛爲長老稱。官貴少年難托契。世稀耆壽自無朋。恒飢庭雀馴相近。懶睡家僮喚不譍。書卷薄言如昨夢。衣巾久矣廢晨興。鳴悲櫪驥思千里。技盡黔驢乏一能。臥雪不妨身計澹。對梅旋覺道機澄。壯年恥作虛名士。暯景依然入定僧。耕鑿只應歌帝力。金丹未暇問僊升。精神欲試文房戱。拈筆詩成寫剡藤。</text>
<title>物名軆記卽事八韻</title>,<text>寥寥鳳德一何孤。節序悠悠近蟪蛄。丹爝滅明流地上。黃鸝睍睆止丘隅。田桑葉盡蠶成繭。樑壘泥空燕出雛。籬外夢譫眠草犬。圃中聲閙攫瓜烏。蝸牛行壁涎黏濕。蛛子懸簷網巧鋪。短翮交趍雞放柵。悲嘶相向馬求蒭。迎人庭鵲査査語。叫雨池蛙閤閤呼。戱蝶蘧蘧俄頃散。槐陰蟻市日西晡。</text>
<title>命子</title>,<text>於赫我南。受姓英陽。維醴源深。維芝葉光。嫡承支分。後裔彌昌。煌煌譜錄。載之其詳。昔唐天寶。有英毅公。使航風漂。自南而東。帝命勿還。王錫土封。公窆于英。縣北芙峰。羅代以降。中缺系牒。麗仕八葉。乃生密直。聿遷宜城。始分宗籍。金環異徵。識于墓石。猗歟侍中。豐儲胤子。葬彼靈光。桐鄕之地。鳳山峩峩。錦水瀰瀰。凝祥毓吉。於千萬禩。敬烈遺事。國乘可徵。配出雞林。文昌雲仍。劬躬燾後。載誕忠能。寔佐聖祖。休運是膺。聖祖龍興。有臣忠景。肇啓家基。爰贊邦命。蕭曹業大。房魏功盛。侑食太廟。剛武與並。王曰議郞。相國遺胤。汾陽有蔭。石家素謹。命其季子。置之禁臠。遺後有贏。矧伊積善。忠簡有弟。淸苦直學。禁人私飡。曀而不食。人得一言。重如金玉。可敬可信。秋江編錄。殿中承之。筮官未顯。留厥食報。五男蕃衍。叔兮仲兮。裒然庠選。曰有二季。峩峩其冕。上舍儒望。模楷濁世。士𥚁株連。靑衿坐廢。小江亭下。耿光猶在。他山永宅。後人攸慨。中廟耆臣。判京兆尹。閭大容駟。石壓出笋。霜㙜淸議。怵彼奸衮。優遊英社。無斁令聞。納言通籍。寔在嘉靖。蓮幕馳聲。衣署進正。惟善禔躬。惟位不稱。有孫子貴。貳卿寵贈。泌彼松泉。處士之廬。皭然不滓。含光自居。孰沮史氏。沒而不書。惟名不朽。傳之有餘。逮夫知縣。遺腹失怙。生而知孝。五歲孺慕。隣兒喚爺。汪然涕注。沙翁銘碣。特眎來後。繄我高祖。仁紹厥先。人謂慶林。有宅相賢。才屈小縣。民有頌焉。視後逢將。豈曰迍邅。亹亹先風。贊成大之。急人陰德。自布衣時。七邑視政。民父母思。宜其悃愊。永受天禧。顯顯皇祖。襲厚揚美。于國于家。忠順無貳。煥焉文章。確乎操履。曰文曰憲。太常有紀。恭惟我考。實有懿德。溫溫孝思。以事王國。我構旣塗。而又丹雘。盛業未卒。有子不糓。我考事親。以色以志。貧具甘旨。我母攸備。謹於蘋蘩。鬻其珮珥。宗族美談。門闌遺事。愍余無祿。夙遭險釁。孤哀啣恤。一息頑忍。受我庭訓。粤自髫齔。今焉荒墜。五十無聞。迂哉是翁。鈍軆拙用。言惟訥矣。發未有中。志惟遜矣。行不自重。是不干名。安此屢空。錫子以名。有常有容。常取性定。容以志弘。小子曰敬。孩未成童。日學十字。庶幾啓蒙。天賦爾質。旣碩而明。取婦生子。業儒成名。喬木舊蔭。苗裔其榮。尙冀交勉。毋替家聲。學成不成。在勤不勤。魯由勤進。聦以怠昬。不稼爾禾。胡取百囷。日月其逝。莫謂耄言。展也家法。慈孝恭儉。廉以砥礪。文以擩染。人不忌忤。由善無玷。敬述于右。俾後爲範。</text>
<title>松廣寺。次壁上韻。贈老僧守玄。</title>,<text>夕陽斷橋。僧孤春風。深樹鳥娛。縈烟柳嚲。巖畔帶雨。花明屋隅。古貌千年。檀木眞緣。一箇舍珠。臨溪偶成。三笑此事。宜入新圖。</text>
<title>茅島示李甥</title>,<text>馬熟茅湖。舊路日斜。楮島前村。別時怊悵。孤棹今夕。團圝一軒。耆老皆逢。宿面孩孫。能學新言。持杯莫挽。行客歸趁。東城閉門。</text>
