<title>次康節詩</title>,<text>擊壤集中。有曰富貴如將智力求。仲尼年少合封侯。世人不解靑天意。空使身心半夜愁。多少快活。雖以至愚極陋。不覺起余。便有壁立千仞底意思。每每詠歎之不足。今忽思之。此詩雖好。只是就命上理會不可求。不曾向義理上說得不當求。只可爲中人以命處義者設。不足爲賢者以義順命者論。却是欠了最上一著道理。玆敢妄和以自見。竊亦附於伊川先生不論命於康節之意爾。富貴誰敎智力求。仲尼夫豈枉封侯。無論解得靑天意。只是當然不著愁。</text>
<title>敬次晦庵先生送吳茂實韻</title>,<text>不傲易爲昏。不昏還似傲。誰能不傲且不昏。朝市山林倂高蹈。原韻朝市令人昏。山林使人傲。誰知昏傲兩俱非。但說山林是高蹈。</text>
<title>次張東白寄陳白沙韻</title>,<text>竊惟斯理也。無極而太極。謂有也不得。謂無也不得。無未始無。有未始有。須實見得無而有有而無底。庶幾不墮於空蕩。不滯於形氣。方可謂之知道也。今觀此詩。實啓玄關。有非文人俗士之所可覷到。而然其言意之中。或有所未能盡其妙者。玆敢和而足之。以寓三歎之感云。不是無爲妙。還非有以粗。無無寧有有。有有豈無無。體用常隨在。陰陽實互扶。言來諸子陋。看取聖賢書。原韻有著眞無妙。無含萬有粗。溺無寧有有。泥有定無無。舌噤癡前夢。身勞醉後扶。若爲逢有道。細與究圖書。</text>
<title>次栗谷理氣吟 二首</title>,<text>一理元無眹。生成有氣形。分開知道器。妙合見眞精。若燧傳千炬。如泉注萬甁。消詳心性上。四七別論情。這箇雖難會。要看上下形。若非究去極。那得說來精。沙礫欺成飯。琉璃弄作甁。如敎聖賢起。應破鶻圇情。原韻元氣何端始。無形在有形。竆源知本合。沿派見羣精。水逐方圓器。空隨小大甁。一歧君莫惑。默驗性爲情。</text>
<title>經緯吟。書旅軒說下。</title>,<text>吾人太極氏。經緯陰陽織。若非吾人工。經緯誰可繹。若無太極理。陰陽庸可得。工兮常欲純。經緯有時錯。理兮本自善。陰陽兼有惡。縱橫皆是絲。吾人用奇特。精粗無非氣。太極是準的。莫將理與氣。比合經緯勣。豈有工與絲。同擬陰陽迹。只見絲之縱。便沒工之職。猶以氣之精。遂爲理之德。工絲須認出。理氣可分析。不然徒混說。竊恐誤後學。</text>
<title>造化吟</title>,<text>天地一寤寐。陰陽一呼吸。都只在吾身。誰云妙莫及。</text>
<title>敬次退溪先生韻以自勖</title>,<text>元來理氣各分明。認性胡然混作情。動處有形兼有迹。靜中無臭更無聲。躳行便可從平實。物慾要須盡廓淸。一敬足爲究竟法。莫敎怠忽負吾生。</text>
<title>有感</title>,<text>天意何曾禍下民。怪來時事可傷神。桃源不是難尋到。只怕扶顚少一人。</text>
<title>無題</title>,<text>漢水流無極。終南靑未了。悠悠千古恨。今日知多少。</text>
<title>感懷</title>,<text>危亡自古亦云多。倒置綱常莫此加。延詔門前延底詔。慕華館裏慕何華。百年文物歸夷俗。千里封疆屬虜家。日月昭昭猶在上。會看早晩掃陰邪。</text>
<title>感懷放題</title>,<text>不必首陽巓。不必東海波。苟有孤竹子魯仲連。山皆首陽巓水皆東海波。不必孤竹子。不必魯仲連。苟識君臣義夷夏分。士皆孤竹子。人皆魯仲連。</text>
<title>途中作</title>,<text>萬里秋山暮。南來楚路長。可憐浮世客。今歲又他鄕。</text>
<title>有感</title>,<text>寂寞竆山裏。蕭蕭雨送秋。一年行欲暮。無限客心愁。</text>
<title>次老杜韻</title>,<text>寒盡江南春已生。梅梢一夜惹新情。煙霞隨處山河異。風雨那年日月明。世亂有詩成恨部。家貧無酒克愁城。春天渭水終難極。杜子猶應涕泗橫。</text>
<title>淸明節感懷</title>,<text>風雨淸明節序忙。漢陵煙樹冷蒼蒼。夢魂不道離亂日。猶逐東風入洛陽。</text>
<title>崇禎十一年秋八月。朝廷送李時榮，柳琳，林慶業等。將兵五千。助北虜西犯天朝云云。田野聞來。直欲媿死耳。聊以吟此。以寓無限悲憤於不言中也。戊寅</title>,<text>聞道五千兵。已從西塞出。此去欲何爲。茫茫理莫詰。</text>
<title>米麪寺夜月 己卯六月望</title>,<text>小寺何時刱。浮生此日遊。宿雲依古㙮。新月滿危樓。感慨詩情促。登臨世事悠。聊將一斗酒。消却百年愁。</text>
<title>送權次山 坵 歸小川 辛巳</title>,<text>太白何蒼蒼。乃在東溟側。雲煙幾萬重。遠與人寰隔。仙眞昔養靈。碩哲今晦迹。吾子將焉往。于彼大人宅。春風拂袂歸。興致殊遐邈。嗟嗟世事非。惟恐不深入。豹隱終自變。蠖伸初必屈。要須學龍蛇。豈但友麋鹿。君今志則大。所就誠未測。顧我同壤蟲。柰此憂離索。從之不可得。只歎身世拙。仍思曩日遊。不是閑追逐。莫愛爲冰炭。莫憎爲膠柒。相期固不淺。心事兩莫逆。自此誰與語。請爲賢更勖。性命天所與。仁義人皆得。願爲爲己學。毋爲爲人學。誠身以及物。本末元不忒。棄道或徇利。得失兼胥惑。孶孶一念間。千里分舜蹠。惟彼名利關。透得方小歇。上蔡豈欺人。下學宜取則。須先立其大。乃不戕其德。私欲雖萬端。用工惟一截。君歸寂寞濱。此言非所急。抑恐方寸中。亦或有牽掣。陸陸浮世上。幾誤好資質。何况出處義。君子當致力。經綸會有時。正修寧自失。捨己耘人田。孟戒吾所惕。區區不敢隱。亦足見心曲。兎絲離蓬麻。何能自植立。平生質多偏。庶資朋友益。若不我遐棄。鍼砭幸遠及。言竆意不極。勉哉共無斁。</text>
<title>壬午春。錦州，松山，杏山等城。次第見陷於淸人。我國炮手之力居多。朝廷將遣大君陳賀云。</title>,<text>無端惡語自遼陽。驚破平生鐵石膓。一士敢憂天下事。只憐東土沒綱常。</text>
<title>聞皇朝爲流賊所亡。淸人入據燕京。感憤作此。</title>,<text>飢肄殘唐日。強酋滅宋時。人謀雖不善。天意亦難知。中國衣裳左。東方玉帛非。端門誰痛哭。私室獨齎咨。</text>
<title>立春日感懷</title>,<text>世事嗟何說。吾生當不辰。山中無曆日。猶記大明春。</text>
<title>甲申六月十五夜。會巖齋。與次山，德顯和昔年韻。</title>,<text>昔年蕭寺會。今夜近巖遊。人物周南士。江山晉北樓。時光渾冉冉。世事極悠悠。莫道些兒興。還生別㨾愁。</text>
<title>夜坐</title>,<text>獨坐秋天下。都來塵事淸。夜深溪月白。胷次了分明。</text>
<title>草堂卽事 二首</title>,<text>溪上風煙自一區。這間能得怎工夫。道人心地渾無事。手寫先天太極圖。幽居眞箇類仙區。閒漢元非賤丈夫。物外煙霞猶可樂。世間聲利豈曾圖。</text>
<title>行至虎溪。聞鴈口占。</title>,<text>嶺人將北去。關鴈正南飛。相逢如有意。秋雨逗斜輝。</text>
<title>久客</title>,<text>一作離家客。歸期何太遲。漢陽秋盡後。湖左月明時。醉去愁因劇。寒來夢不宜。可憐心裏事。誰得細相知。</text>
<title>市浦夜卧口占</title>,<text>湖海三秋後。倦遊人未歸。歸心渾似鴈。獨夜向南飛。</text>
<title>思歸</title>,<text>一別親庭二月餘。此間思慕正何如。山川不礙南飛夢。夜夜分明問起居。</text>
<title>遣懷</title>,<text>木落江關天地寬。秋陰和雨逗輕寒。無端物色傷心易。千里山河涕淚看。</text>
<title>活潑齋偶吟 二首</title>,<text>日永茆葊好點書。一心全與世緣踈。溪流潑潑淸如許。時獨看來興有餘。溪水玲瓏晝夜流。好風佳月儘悠悠。道人心事元無著。時往時來自在遊。</text>
<title>卽事</title>,<text>細雨霏霏欲濕衣。落花空自飛。落花飛春已暮。可憐無限芳菲。午睡初醒茶煙未歇。閒掩柴扉。一床書千古興。消遣人間是非。</text>
<title>南州漫吟 二首</title>,<text>水國秋風早。山中桂露甘。客心催一夜。明月滿江南。半世留南楚。三年隔西秦。可憐風外鴈。愁殺別離人。</text>
<title>夜久成吟</title>,<text>寂寂空齋夜轉深。淸霜媚月冷相侵。牢愁不許成孤夢。挑盡寒燈獨自吟。</text>
<title>感杜鵑</title>,<text>慷慨一生江海士。悲凉千古杜鵑心。相逢日夕靑山裏。多少興亡入苦吟。</text>
<title>幽居卽事</title>,<text>晴囪日晩燕語初。好風隨意入庭除。道人自是閒家計。點却床頭數卷書。</text>
<title>書李西涯樂府後</title>,<text>雅樂章章訓戒垂。前人淑慝不難知。自家心事終何㨾。試看朝陽門外碑。</text>
<title>秋思。次子美登高韻。</title>,<text>江城木落鴈流哀。萬里風烟匝幾回。世事悠悠忙裏過。天機袞袞暗中來。魚龍寂寞栖雲壑。松菊參差卧石臺。一夕孤吟千古興。人間誰與打深杯。</text>
<title>重陽日有感</title>,<text>黃花孤發萬山秋。無限西風吹不休。誰知簡老當年恨。更惹幽人此日愁。</text>
<title>客路</title>,<text>客路連千里。鴻聲斷九秋。思歸何處夜。明月海西頭。</text>
<title>有思</title>,<text>東風日夕簸輕塵。嫰綠殘紅不耐春。燕子歸來如解事。暗將新恨說傍人。</text>
<title>幽居春日</title>,<text>幽居盡日掩衡門。無數東風鳥語喧。點破殘書神少倦。却宜端坐養眞源。</text>
<title>卽事 回文體</title>,<text>人閒倚短筇。鳥懶眠幽砌。新雨著梅寒。晩風仍柳細。</text>
<title>秋夜有感。效巫山一段雲體。</title>,<text>月白天如洗。風淸露欲漙。四壁寒蟲聲不歇。直至五更闌。物序傷心易。人生得意難。千古閒愁只如此。能復幾時歡。</text>
<title>卽事。效南柯子體。</title>,<text>野水流涓涓。秋山翠滴滴。夕陽西下小橋危。瘦馬短鞭借問何處客。世事眞悠悠。幽居正寂寂。人生幾何亂離多。白酒黃雞莫如隨分樂。</text>
<title>百五節有感。用太常引體。</title>,<text>雨橫風狂三月天。去年何似今年。問春春不語。愁殺人。芳草寒煙。世事易變。浮生易老。行樂鎭誰邊。莫將好光景。等閒度如醉夢然。</text>
<title>思權次山</title>,<text>芳草連天水滿湄。白鷗飛盡夕陽遲。世間萬事渾無管。誰遣遊人有所思。</text>
<title>送別南貳元 亨會</title>,<text>人生離合儘悠悠。此別如何更著愁。不是華山無一半。可能它日箇中留。</text>
<title>和呈南義興叔 斗老 行案</title>,<text>連宵一雨洗游塵。斗覺山容翠黛新。自是閒中佳興足。如何此別惱新春。</text>
<title>次與南叔將自湖來居于此</title>,<text>宿雨欺殘雪。江湖春意多。遊人傷遠別。志士惜年華。離亂休何日。過從有幾家。商山餘一半。歸路莫嫌賖。</text>
<title>白雲寺。與鄭之受期不至。漫吟以誚。</title>,<text>幽期曾結白雲秋。我已來遊君不遊。君負白雲兼負我。滿山秋色盡含羞。</text>
<title>送申奎瑞 命儒 西還</title>,<text>秋盡南天木葉飛。漢中孤客始言歸。邇來世事渾宜笑。此別如何淚滿衣。</text>
<title>雨中漫興</title>,<text>秋懷寥落少吟哦。獨起孤齋聽雨過。却向漁人訪消息。今朝野水幾層波。</text>
<title>遊雲峯寺。次老杜牛頭寺韻。</title>,<text>策馬尋山路。蒼茫落照中。泉鳴知有石。林靜喜無風。塵世兼愁撥。煙霞得意通。高齋僧共卧。永夜作談叢。</text>
<title>敬次朱夫子逢僧談命韻</title>,<text>至理昭昭儘自然。紛淪氣化作因緣。閒中始得眞消息。萬事從今一聽天。原韻山寺逢僧亦偶然。謾將牛斗話生緣。時行時止非人力。不問流年只問天。</text>
<title>秋夜有感。次老杜秋興韻。</title>,<text>凉飈日夕撼遙林。河漢迢迢星斗森。鳴鴂寂寥催急景。嘶鴻凄切逗寒陰。風塵關塞何年恨。潦到江湖此夜心。讀罷古書仍不寐。空憑囪壁聽鄰砧。</text>
<title>次題槎臯亭。謝權厚素。</title>,<text>聞說槎亭秋景鮮。山如紅錦水如天。雲霞繞筆詩難俗。霜月侵床骨欲仙。潦倒吾生悲喜裏。炎凉物色往來邊。金風不許黃花老。應待幽人共醉眠。</text>
<title>簡南叔求春城宅小桃</title>,<text>平生最愛小桃花。聞在風流閣老家。若得仙根分寄我。武陵春色一層加。</text>
<title>贈唐士王史元泰一 二首</title>,<text>天下同書軌。相逢便我朋。流離誠可惻。最愛爾心冰。故國三千里。殊方十五年。生還何日是。霜鬢已蕭然。</text>
<title>答金秀才兄弟 二首</title>,<text>夜來塵事靜。秋近雨聲疎。故人期宿處。孤燭一囪虛。室邇人何遠。情親義不疎。所期勤學業。毋遣此生虛。</text>
<title>應求言疏後解嘲 乙酉</title>,<text>龍門遺事志難酬。雲谷初心舌未柔。於世自然忘不果。吾寧分外有他求。</text>
<title>戊子三月七日。金陵道上。見雪作有感。</title>,<text>三月江南佳氣多。千紅萬紫摠堪誇。玄冥妬却東君事。幻出乾坤六出花。</text>
<title>詠梅</title>,<text>貞姿苦節世無儔。獨抱奇香遯雪丘。至潔從來難受點。靈均不是不相收。</text>
<title>病中忽思太極圖書。沈吟少選。僅成一絶。</title>,<text>一箇先天與後天。中間活處妙無邊。濂溪月冷蘆雲晦。千載眞詮孰有傳。</text>
<title>輓溪巖金司諫 坽○代作</title>,<text>卓彼先生地。欽斯君子人。道肥多病日。節苦閉門辰。東海非無士。西山倘有倫。淸風元不死。浮世謾傷神。</text>
<title>輓睦方伯 性善</title>,<text>天生英偉出凡倫。乞與王家作藎臣。正氣端宜扶善類。仁聲藉甚入吾民。飄零共甫荊南節。惻愴嚴侯釰外輴。慟到公私誰最切。當年陳榻藐餘人。</text>
<title>自然人詩</title>,<text>誰知太極本無極。說到自然方是眞。眞處不容些子力。自然天地自然人。昔年緣或人戲問。初只以世俗所稱自然人見答。因以推說略有云云。蓋下學工夫。未易以自然論。困知勉行處。尤著此二字不得。須十分著意用力方可。然而天理合下自然。雖其間有無限節拍堦級。至其合做處。正好勿忘勿助涵養將去。君子深造之以道。欲其自得之者此也。潛心積慮。優游厭飫。雖下學工夫。自然意思亦終不能無。生怕世之學者率多牽強矯揉。有若自爲分外奇特底事。殊不知天下之事事物物。莫不各有必然之故當然之則。一定而不可易。從古聖賢許多事。只是盡其分。自灑掃應對以至位天地育萬物。亦只麽循理自然者耳。沂水舞雩鳶飛魚躍。何者非這箇意思。道體自是如此。多少快活。知者知此而已。行者行此而已。其不知不行者。便不得自然。其不得自然者。便不合理。知者非眞知。行者非眞行。如此見解。或者於道不遠。顧其語多做作意。欠平穩。不成文字。恒自以爲哂。近者洪君伯源見之。以爲畢竟是禪味多了。此固然矣。然而禪與此學甚相似而絶不同。其分只爭毫末。其歸殆甚千里。禪則都沒理會。此則儘有義理。禪則一向空蕩。此則箇箇著實。禪則穿鑿假借用意自私。此則順天循理行其所無事。是其眞箇自然之妙。吾儒之所獨得。而非復影響罔象之學所可髣髴也。若非精察而明辨。生死路頭。打透不得。不若就朴實頭做了。自然上達也。却宜刊去此說。姑且存之。以見吾得失之迹云爾。</text>
<title>歲暮辭</title>,<text>歲將暮兮山之中。雨雪霏霏兮多北風。松栢兮蒼蒼。筠桂兮茐茐。謇胡爲乎君子。塊獨居兮憂心忡忡。風塵澒洞兮天地坱莾。無北南與西東。人間兮何世。悵吾道之將竆。西山兮雲斷。東海兮波隔。吁嗟乎古之人兮一去兮無蹤跡。淸風兮不死。欲往從之兮不可得。不可得兮可柰何。吾將安吾命兮樂吾學。</text>
<title>太宗雨 幷序○庚辰</title>,<text>五月十日。乃我恭定大王棄臣民之日也。每歲有旱。是日必雨。民賴以生。因謂之太宗雨。頌盛德神功不衰。崇禎十三年夏大旱。殆至赤地。民皆自諉待是日其蘇。終夕顒望。竟秘雲霓。於是民用大慼。惟不得免於死亡是懼。維時國家多難。民生罔極。又重之以旱灾。危急存亡之機。未必不決於此。冥冥之故。豈無所因。而雖祖宗在天之靈。亦沒柰何於其間耶。竊伏田間。不勝杞人之憂。是爲賦以自宣。惟皇天陰隲下民兮。爰降聖人兮立之極。自我后歸賓上帝兮。永懷赤子兮錫之祿。夏之五周之七月有旬兮。實鼎湖龍飛之日。于時旱則苗枯矣。民之禍兮莫酷。油然作沛然下而勃然興之者。伊誰之功之德。后恤我民兮帝嘉我后。揆神理其不忒。邇來二百有餘歲兮。何歲有旱兮不雨斯夕。亦何日不可以雨兮。若喪時兮紛獨有此感發。昔成湯之蠲體兮。七年之旱斯祝。曁宋仁之露立兮。一夕之霔纔得。孰若我后之深仁至誠。在天兮能施其澤。宜民生永賴其慶兮。何辜今之人。獨被旱魃之爲虐。旣如焚如惔而炎炎焃焃。千里兮一赤。顒竢此日兮其雨其雨。柰此杲杲之出。浮雲兮只增其幽鬱。薰風兮徒益其消爍。雷何爲兮其聲隱隱。電何爲兮其光燁燁。云胡昔日之優渥兮。今直爲此秘嗇。非王靈或有替兮。信冥冥者叵測。然善淫感應之類兮。亦莫不由其自獲。請稽首而敷袵兮。一一問其曲折。人有妖耶。物有孽耶。孝婦死耶。寃臣哭耶。六事興耶。十弊伏耶。侵中國耶。事夷狄耶。三綱已絶不可以復續耶。九法已斁不可以復立耶。誰因兮誰極。不忍言者其亦有說。雖不知其果有此戾兮。或者有以降罰。顧哀此周餘之了遺兮。胡寧忍而不恤。已焉哉天實爲之兮。豈王之樂見顚覆。噫天心自有仁愛兮。庶我后終惠我家國。繼自今曰雨而雨兮。於千萬億。</text>
<title>輓詞[趙絅]</title>,<text>馬度秦山僕負擔。去年來我卧龍潭。掞天䧺辯分朱陸。拔地瓌材見杞楠。世路浮榮曾避臭。道腴眞味晩方酣。抉雲中斷芙蓉鍔。更問何人北斗南。向來涇渭合同流。誰使儒冠獨自愁。一䟽甘爲吳市卒。高名剛被楚人咻。孝非滅性君應識。仁者無年命作仇。哀挽乃公前歲事。無從老淚又今秋。</text>
<title>輓詞[蔡裕後]</title>,<text>天南聲價動長安。妙歲文章錦作肝。身外榮名渾是幻。好將高節葬深山。</text>
<title>輓詞[洪汝河]</title>,<text>南朝只君子。東國一名儒。夕死知無恨。嗚呼命也夫。君當入地日。我尙未歸程。秋風無限淚。獨灑漢陽城。</text>
<title>輓詞[趙威鳳]</title>,<text>欲哀淚何極。欲挽語可了。不淑生非壽。不朽死豈夭。天公高踞鬼神惡。天定得無辨淑慝。不嬴其躬而振後。此語聊欲慰冥漠。長安秋對元賓與。泣說三都玄晏托。</text>
<title>輓詞[權坵]</title>,<text>嗟哉李處士。隱居行義無與比。志伊尹學孔子兮。文章特餘事。鵬程未九萬。鷄夢胡爲乎。憔悴士林悲。寂寞吾道孤。嗚呼一歌兮歌正悲。世更有人如君無。聖有言毁不滅性。君有行柴而殞命。聖人恐萬世之無權。吾子恐萬世之無經。以不可學其可兮。然後見至誠。嗚呼二歌兮歌正激。天地不仁鬼神惡。昂昂志氣高。藉藉名聲大。憫俗之舛其好尙兮。不忍嘿嘿於世也。不量力而抗慨兮。橫抑河海之狂潰。人百其身兮嗟何贖。誰將我辭兮諗太史。嗚呼三歌兮歌正哀。非夫人慟伊誰爲。定交死生間。任他傍人笑。但恨姓不同。握手凌管鮑。慘斷膝上絃。知音四海杳。搥我胷歌薤露。歌薤露淚如瀉。嗚呼四歌兮歌正苦。平生今日吾喪我。</text>
<title>輓詞[柳㮨]</title>,<text>萍流十載布衣貧。南士相將義氣親。世道漸隨浮議變。正論曾賴血書陳。窮途共作知心友。盛際同爲被錮人。長夜茫茫齎恨沒。朔風西望淚沾巾。</text>
<title>輓詞[李晉哲]</title>,<text>粹玉精金世所稀。自然堂裏靜襟期。曾求萬理同原學。能辦千秋不朽辭。泣血喪廬偏執禮。修文冥府最堪悲。方纏嬴博無涯痛。慚負長途哭送儀。</text>
<title>輓詞[蔡忠元]</title>,<text>嶺外稱多士。惟君獨擅名。周庠違宿志。漢錮過平生。滅性憐無命。傳家喜有聲。白頭瓜葛義。南望涕縱橫。</text>
<title>輓詞[鄭憲世]</title>,<text>良士世不多。如公豈易得。早有問學功。文章餘事業。傷生犯聖戒。是爲至情迫。守制雖云過。終無愧頑俗。豈惟知者慟。聞者咸嗟惜。天降才何意。碧山空埋玉。題辭吾不忍。擲筆長惻惻。</text>
<title>輓詞[鄭道應]</title>,<text>志學尙堅喫菜心。半生攻苦孰知音。天高鬼惡仁難恃。慘禍人間慟不禁。</text>
<title>輓詞[李炯]</title>,<text>偉君資質禀純精。學博聞多見道明。庶激頹波扶世道。竟乖時議保幽貞。身傷孝服超頑俗。士哭醇儒出至情。二郞傳業應無墜。深慰前頭續令名。</text>
<title>輓詞[李煥]</title>,<text>一飯隨貧不願餘。閉門惟讀古賢書。身居屋漏心無愧。世入波奔夢亦踈。命短六年長泣血。人兼萬事揔歸虛。消魂豈獨山陽笛。欲說平生淚滿裾。</text>
<title>輓詞[金宗準]</title>,<text>奎星移照海東濱。少日文章動鬼神。閑以詩書明以禮。友於兄弟孝於親。早從林下安栖息。不管塵間有屈伸。自喜議論扶正脉。肯將齒舌變吾眞。居今世上誰同趣。求古人中亦罕倫。性理工夫隨日富。耕耘契活逐年貧。至誠未盡班爛舞。柴疾還纏草土身。久謂神明應護佑。那知吾道便邅迍。朋儕到此咸懷慟。壽福如今未餉仁。孝子不能終禮制。皇天何以夭斯人。空餘寂寞溪邊屋。竟失雍容席上珍。爲把平生交契義。寫詞徒滋子瞻巾。</text>
<title>輓詞[南亨會]</title>,<text>粹然神彩玉無疵。敬子模楷可作師。餘事文章推妙譽。靜中墳典富新知。志存當世猶迍迹。望屬斯文庶遠期。天不暇年何不幸。失聲非獨哭吾私。</text>
<title>輓詞[金球]</title>,<text>擧世人多爲利忙。惟將雕篆事科塲。如君定力誠難得。顧我平生見未甞。纔報曼卿艱內外。旋聞司馬病膏肓。儒林自此無顔色。獨向窮途淚萬行。</text>
<title>輓詞[朴𤪋]</title>,<text>昔年傾盖漢江濱。儀範端方愷悌人。特地工夫期九仞。出天誠孝報三春。硏窮經傳才超古。涵養精神德潤身。內外重艱那得保。祗將神理問蒼旻。</text>
<title>輓詞[金鍴]</title>,<text>淸氷操標雪精神。天上金晶地玉麟。性理淵源探賾得。程朱緖業服膺眞。烏啼未盡三年血。鷄夢飜成九土塵。一束生蒭奠哭罷。士林蕭瑟有誰人。</text>
<title>輓詞[金潤珽]</title>,<text>渾然元氣會。純粹道中身。學接陶溪派。貧甘陋巷春。瓊枝儀瑞鳳。玉圃步祥麟。今迕儒林痛。蒼天竟不仁。赤幟斯文地。平生道義肥。淸標人景仰。正論士依歸。何損泥蝸誚。還增瑞鳳輝。摳衣今未得。臨紙涕交揮。</text>
<title>輓詞[權克諧]</title>,<text>完山仙李盤根大。嶽降斯人禀氣深。驚世一䟽悲漢痼。獻君三刖泣荊琛。爭稱子國生顔子。誰謂金躔耀暗金。靑史尙留他日淚。哀篇不盡老夫心。</text>
<title>輓詞[全僑]</title>,<text>冠冕南州士。簞瓢陋巷賢。學將優則仕。天不假之年。鳳昔翔千仞。龍今蟄九泉。凄凉溪屋在。不忍見塵編。</text>
<title>輓詞[李英哲]</title>,<text>有美生人傑。瓌材齋大圓。精金出寶礦。嘉穀播良田。儒雅人爭服。聦明孰比肩。襟期日沉靜。詩禮早周旋。承化家聲大。山陽宅相賢。行仁自孝悌。爲學最精專。錦浪涵文海。氷壺置玉淵。胷羅千古事。腹笥百家編。顧我慚康樂。看君是惠連。愚蒙賴爾擊。見識固吾先。望倚詞林柢。情猶棣萼聯。春萱背一歲。風樹痛終天。不盡慈烏血。俄驚化鶴翩。才高命不淑。禍酷理何玄。孝服留人世。班衣卽九原。幽明今永隔。宇宙此生憐。表弟人皆有。傷情我獨偏。空將無限淚。滴地到黃泉。</text>
<title>輓詞[朴廷薛]</title>,<text>士望南州政屬君。紛紛毁譽不須論。庶幾棘樣終應保。何意祥琴未及援。湖上空餘故宅在。山陽豈待笛聲聞。况余平日相知者。題罷哀詞劇斷魂。</text>
<title>輓詞[門人金彬]</title>,<text>門下從游日。提撕幾受恩。雅言師昔哲。邃學究眞源。泣血三年善。柴羸二竪根。高風今寂寞。長慟淚河飜。</text>
<title>輓詞[門人金樺]</title>,<text>情親兄弟義尊師。出入門庭歲月遲。脫畧高風人共慕。溫恭馨德我詳知。儒林揔擬將扶道。天意何料竟奪斯。回首昔年承誨處。不禁哀淚萬行垂。</text>
