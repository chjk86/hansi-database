<title>自國島廻舟 在安邊滄洲公任所時。時公年十四歲。○庚子</title>,<text>廻舟日暮還。半醉半醒間。一雁鳴猶去。斜陽山外山。</text>
<title>臨湍道中 長湍古號○庚子</title>,<text>暮色千林樹。秋光一嶂楓。江煙橫遠抹。夕雨下濛濛。</text>
<title>往安邊途中偶吟 庚子</title>,<text>夕陽官路暗沙塵。雨霽南川水色新。始覺關山風土近。人人音語異南人。</text>
<title>閑居春日卽事 回文○辛丑</title>,<text>濛濛細雨煙山暮。漠漠天涯海日斜。風櫺一枕高欄倚。捲箔疏簷松落花。</text>
<title>代張子浩遊三角山寺寄城中友生 癸卯</title>,<text>有山有山何崔嵬。漢陽之北高陽東。亭亭三朶碧芙蓉。聳入斗極撑靑空。中有數間古蘭若。蛇盤一逕緣溪通。禪房蕭灑絶纖埃。檻外流水階前松。我初携杖入煙霞。踏盡靑峯重復重。相先相後兩三人。閑坐閑行幽興同。雪眉老僧迎我笑。夕陽樓上鳴孤鐘。夜向天壇月邊宿。綠蘿樹下來淸風。怳然坐我崑崙山上最高峯。迥出九垓超塵籠。松窓疏雨曉夢驚。捲簾南北山花紅。東華十年採芝夢。逸想今日輸雲筇。回頭遙望紫陌人。紫陌惟見塵濛濛。君獨胡爲在泥滓。莫學空羨天邊鴻。詩成聊附鶴南飛。白雲歌送靑雲中。</text>
<title>詠硯滴。呼韻。</title>,<text>形似仙桃落九天。口如鵬噣擧波邊。胸中雲夢惟泓識。麗澤多年意獨堅。</text>
<title>寄李明遠集古 丁未</title>,<text>霜威比劇。雅履何如。願言之懷。聊集古句。此正所謂難題却憶古人詩者也。可供靜中之一笑。李白騎鯨飛上天。馬子才 一落人間知幾年。吳植 白少軒輊非常儔。韓退之 皎如玉樹臨風前。杜子美 多生綺語磨不盡。蘇子瞻 頃刻靑紅浮海蜃。韓退之 風流肯落他人後。李太白 平生流輩徒蠢蠢。杜子美 向來妙處今遺恨。朱文公 閉戶讀書眞得計。陳去非 竹簡雲披詠聖涯。崔峒 誰掬靈芬占甲第。邵謁 春秋三傳束高閣。韓退之 孝經一通看在手。杜子美 黃卷靑燈興味長。吳祈 人家不必論貧富。吳澄 念昔塵埃兩相逢。韓退之 於我見子眞顏色。杜子美 斥鷃區區笑此生。鄭谷 長松百尺不自覺。蘇子瞻 人生會合不可常。杜子美 感時撫事增惋傷。杜子美 別來紅葉黃花秋。蘇子瞻 吳雲楚水愁茫茫。李群玉 此日登樓看北雁。羅明 離魂不散煙郊樹。李太白 數村殘照半山陰。許渾 一聲長笛江天暮。李賈 思君携手安能得。韓退之 行樂十分無一分。高騈 長風吹月渡海來。李太白 忽到窓前疑是君。盧仝</text>
<title>次韻酬張子浩 丁未</title>,<text>昔我負笈遊京華。是時年纔過志學。蓬蓽寥寥誰肯屈。杕杜吟來還自責。白折少年來叩門。驚喜塵埃有此客。與語乃知同里閈。膠漆交情俄頃密。友不如己在子損。得近朱藍於我益。明朝曳履到君家。短几殘編橫小榻。環堵蕭條席爲戶。誰知中有峨洋曲。傍人莫笑衣似漆。未害氷壺貯秋月。霏霏瓊屑日之夕。樽酒論文歸意絶。呼兒揭篋出佳什。紙上珠璣盈數軸。丹山逸鳳舞雲霄。滄海群龍較頭角。回溪垂翅竟何事。始信朝家網不窄。匡廬磨杵與我同。兩箇黃冠映山色。吾伊聲雜石龕前。布穀杜宇啼南北。捲簾淸曉思浩然。靜坐共論牛山木。時登危岫爽襟懷。更向源泉觀不息。一朝回步入塵籠。聯袂重遊那可得。如今又作兩地分。別懷難堪長惻惻。北風其涼歲云暮。遙望長安江水隔。春秋 自註寺名 寺裏獨坐時。伐木丁丁山向夕。夢中見之夢中別。了了容顏空在目。欲敲氷硯訴相思。壁上靑燈乍明滅。離心何處正鬱陶。午夜禪窓霜月白。人間百事摠浮雲。共榻又負前年約。西來黃耳掛詩筒。三復少慰情懷惡。山川豈能阻神交。肝膽曾將孤劍說。我有一言可贈君。須惜崢嶸頭上白。吁嗟寸草劇夭夭。無限春暉難報答。</text>
<title>閒居春日卽事 回文○戊申</title>,<text>隆隆樂境閑中是。擾擾塵區一似籠。紅蕊艶花濃浥露。碧絲煙柳細搖風。東家酒伴詩催興。北浦漁舡雨壓篷。宮羽弄時悠意得。斷雲孤嶼杳歸鴻。</text>
<title>贈文上舍晦甫兄。兄呼韻二首。戊申</title>,<text>百歲如風燈。泰山何日登。汩沒塵埃裏。寬處見未曾。吾兄風骨高。天外鳳褰騰。下視世間事。心如結夏僧。蓬蒿企長松。馬牛固難憑。行止豈必天。於人公不能。曳輪歸故山。垂釣寒潭澄。與兄淸話共明燈。怳如九層臺上登。吾兄吾兄稷契徒。比之管仲吾何曾。霖雨商家在幾日。龍蟠泥中雲未騰。英雄有時亦如此。南去北來行脚僧。明朝世事兩茫茫。一枕蝴蝶知難憑。高談傑句子可無。看劍引杯吾亦能。紫陌風塵勿回首。白鷗萬里江波澄。</text>
<title>贈梁秀才。呼韻。戊申</title>,<text>梁家秀才曰子浩。被體以褐懷寶玉。長松落落立遠峯。上有孤鶴下琥珀。龍鍾於世悔有耳。今日幸聽峨洋曲。憑君莫謂久無事。良弼不曾棄聖辟。</text>
<title>暮投廣津村偶吟 庚戌</title>,<text>淨洗蘿葍萊。爛煮土蓮羹。猶言無饌物。深感主人情。</text>
<title>挽河娘。二首。代製○辛亥</title>,<text>早歲入高門。終身戀主恩。肥甘有四子。歡笑足諸孫。壽考天斯報。幽貞世永言。貧居何用恨。此可詑鄕村。大娘先夫子。余之從祖父。余於大娘事。所識非其粗。來墍自小少。律身視規矩。惟知敬巾櫛。不學歌金縷。中年失所天。沒齒良自苦。粧鏡網蟲老。故衣啼痕腐。劬勞長兒女。黽勉事織組。福善豈徒言。享年終罕仵。賦命固難備。何須恨貧窶。有子至七人。諸孫且十數。顧我亦何悲。老淚垂阿堵。古人盡凋謝。無與語及古。</text>
<title>贈張秀才。張也呼韻。走筆。</title>,<text>夜坐畫爐灰。吟詩子忘回。莫爲魚藏珠。莫爲兒廢雷。靑天改容待。明月入簾催。落鴉俄滿紙。碧海長鯨摧。耽看忘酒味。侍兒苦暖杯。詞林秉筆輩。擾擾堪一哀。龍門百斛鼎。復見一手擡。天然荷出水。不似柳爲桮。見子見子詩。胸中雲霧開。我素悅奇貨。木瓜博瓊瑰。</text>
<title>贈鄭主簿之英 辛亥</title>,<text>無兒無室又無奴。千里飄零一老軀。肉食誰憐飢有色。鶉衣不耐雪侵膚。文王發政先煢獨。伊尹若推思匹夫。策馬試從安上去。如君合入鄭監圖。</text>
<title>挽南可晦。二首。辛亥</title>,<text>吾子出儒林。蒼天若有心。人看仁義事。鬼泣鳳凰音。弱冠還埋玉。長途孰斷金。孤兒只三尺。我淚更霑襟。有生則有死。長短皆天耳。有形必有命。貴賤非人事。全而乘化歸。逝者何恨矣。吾人未忘情。涕泣望蒿里。</text>
<title>南歸記行 辛亥</title>,<text>萬曆紀年三十九。斗柄揷子日有七。修琴賣藥吾事畢。遙念庭闈向南國。到家知有拜慶喜。分袂詎堪鴒原別。征馬迢迢渡漢水。離魂不散靑門北。廣陵山廬夜正中。利富峴上已昏黑。禦虎有命何須憂。爲用東坡解僮僕。明朝往展伯母墓。自註。記曰。展墓而入。註。展。省也。 墓傍三環悲百結。神道松楸長幾尺。顧我復我如昨日。人煩馬殆早投宿。水邊孤村名不識。問程曉出龍仁境。平川荒壟重重隔。人言素草 自註店名 店尙遠。路過陽城日已沒。癡僮笑汝憶蠟炬。東嶺慇懃出明月。眼明茅屋倚山阿。依舊長橋跨寒碧。自註素草 長鬚竝肩拜馬首。取食琵琶 自註村名 來會約。對案愁歇 自註。店名。去素草三十里。 手膠匙。欹枕德坪 自註。店名。去愁歇五十里。 風射壁。是日陌上逢高軒。云是嶺南新方伯。僕從揚揚馬如飛。前隊朱衣鳴畫角。丈夫得志豈易得。願蘇顚崖百萬億。石逕拖氷車峴背。玄黃拒地鞭無力。卸鞍弓院 自註里名 見庶姑。姑家夫子情款曲。細酌軟語永今夕。馬粟掩牢奴飯白。西窓桂影喚人行。錦水沙際星初入。編航臥板誰解此。馳過江心如踏陸。向來正見波溢岸。自註。來時秋水正漲。阻水數日。 豈意今朝斂幽壑。寄語河伯莫浪誇。造物由來喜變易。鷄龍之山甚佳麗。此行恨不花時節。尼山縣前松影斜。後寺 自註里名 村落炊煙滅。江南風土喜不遠。處處人家有脩竹。曙色熹微失觀眞。自註寺名 夕燈明滅知白瀆。自註里名 朱家婆婆庶母母。及烏深情海不及。珍烹玉粒勸加餐。細問寒溫勞行役。大野無邊參禮 自註驛名 南。阡陌縱橫田衍沃。江天漠漠雁聲遠。自註。仲冬有雁聲。風土之異也。 晩雨霏霏人去急。神傾意豁兩佳士。逆旅邂逅金溝邑。聯衾晤語百憂失。始信新知樂莫樂。馬兀殘夢路幾許。老堠呈身告四十。俯郊孤縣抱荷池。自註泰仁 堤上新軒亦奇絶。回看井邑入長谷。寂歷斜陽掛疏木。蝴蝶分明到白蓮。自註。家鄕地名。 覺來身在川源驛。誰將礮車載滕六。招得封姨同作厄。飄飄淅淅竝遮莫。蘆嶺層途強登陟。萬谷暄轟沸笙鐘。千峯照耀粧珠玉。箇箇奇景動幽興。無乃山靈娛遠客。爇薪炙衣古長城。客堂新泥星漏屋。旌碑突兀外邊路。自註。三字地名。 潘婦勁節令人式。倚天無等 自註山名 望中出。朝日照之分縷脈。他時莫作生客看。會待秋風蠟我屐。笑語供罷餘杭 自註。二字地名。 人。嘿坐燈前記所歷。曲直溪山六十里。長短畫屛三百疊。高堂生目歸意忙。屈指餘程早發夕。錦城城南江可憐。月出 自註山名 迎人好顏色。行行忽憶去年約。暮宿茅山 自註地名 處士室。茅山處士何所爲。杜門讀書人謂拙。淸晨繫馬月南寺。自註寺名 堂有畫佛庭有塔。暝渡雙橋 自註橋名 雨淋腦。雲暗幽谿費墑埴。少焉又聞松檜鬧。西南大風飜坤軸。簸冠凍骨百不辭。但願重雲一掃撤。自註。雲黑路暗。行邁甚艱。故有此意。 到得家前夜已久。門外宿鳥驚剝啄。小弟踉蹡越門限。季妹婭奼語羅幕。倚閭陟岵今幾時疾病飢寒疑始釋。幽人從此莫遠遊。遠遊亦勿過時復。</text>
<title>次燧院壁上韻</title>,<text>節當流火別山莊。千里歸時雪滿裳。何日脫身於世路。閑看天地替陰陽。</text>
<title>答張秀才書 壬子</title>,<text>張書五字押韻。其中有曰。采采芙蓉花。非公誰第一。又曰。想無場中饌。送我庭中啄云云。芝眉久不接。思想分外別。動靜今何如。流火正爍玉。龍鍾侍親闈。無恙奉几席。頃得草袍榮。斯須樂耳目。雨露及淺根。激烈歌爾極。少無求名意。前言君可憶。況乃荒拙語。誰使人擊節。第二而過望。君何願第一。隻鷄十行書。感君意松柏。世故喜掣肘。松關迄未啄。聊將願言懷。萬一付短筆。惟尊心諒之。若爲盡書札。七月十三日。相識紅塵客。</text>
<title>喜晴 壬子</title>,<text>春王正月歲壬子。雨雪連旬陰氣獰。日月隱沒物皆晦。雲霧痞塞天彭脝。夾鐘吹灰蓂五凋。北來高風誰使令。幽人曉起拭兩目。境落褰擧乾坤淸。俄然東嶺出曦御。閭巷老弱先覩爭。宇內氣象何所似。大亂之餘遭太平。叢叢萬類悅者幾。不暇細說吾略評。懸鶉背上得朝陽。翁媪共賀綿襖生。歡顏何用突兀屋。破廬牀乾聞鼾聲。農夫往田耒耜便。行客登途車馬輕。汲泉處處濯衣裳。布席家家乾粟秔。霧捲埃宿起棹謳。山明水麗添遊情。道人曬藥架邊立。樵父腰鎌林下行。深堂病夫亦灑然。揭簾高枕神魂醒。仙鶴飄飄不愁濕。振翮雙飛天外鳴。起訪階前桃李樹。南枝北枝芳意萌。俯瞰庭中綠萋萋。寸草共被春暉榮。皇天捲雨有何勞。而使六合歡意盈。嗚呼不獨六合歡意盈。天色安寧天氣亨。</text>
<title>曉行 壬子</title>,<text>恩津縣背野無際。客子曉行無月時。店火是非欺遠眼。睡魔進退困勞廝。東西南北星能告。道路橋梁馬自知。遙想高堂秋夢覺。昧兒安否苦相思。</text>
<title>題礪山彌勒堂 壬子</title>,<text>息馬礪山郡。朝日正杲杲。路傍坐石像。兀然形色老。茅屋垂紙錢。布衣巾覆腦。不識何人施。求福可知道。神乎苟其靈。余亦有所禱。願得神妙醫。親痾卽淨掃。康寧坐高堂。受慶遐壽考。兒孫滿庭下。點頭答寒燠。</text>
<title>疾作留恩津 壬子</title>,<text>援衾伏枕髮鬅鬙。寒勢纔收熱便乘。千以高山遮故里。五過長夜伴孤燈。夢中煎藥家人謹。窓外傳更野月能。心欲奮飛扶杖出。凌兢氣色似秋蠅。</text>
<title>疾止 壬子</title>,<text>不有疾痛苦。誰識平居樂。鷄聲與晨光。莫非娛耳目。</text>
<title>代嚴君次韻酬姜正言大晉。六首。甲寅</title>,<text>寒碧領仙景。爲樓淸且豪。能令忘寵辱。可以渾山毫。長瀨聲容好。群峯氣象高。沈痾難濟勝。携賞豈言勞。寄語賀島潭。今日客英豪。島潭吾不見。欲見子揮毫。奇勝眞何狀。與此孰爲高。早晩刺舟去。吾亦不辭勞。群峯整容立。羽客雜人豪。玉色明雙眼。蓬心無一毫。江流淸已極。禽鳥韻猶高。玄圃何能勝。今除夢想勞。淸風始誰作。相地人應豪。洲渚淨如玉。江流澄鑑毫。秀峯仙侶會。橫嶂畫屛高。坐覺心神爽。何嫌眼力勞。山如論妙理。瀨必角淸豪。制作煩誰手。新奇細入毫。煙霞知潤色。魚鳥自卑高。小邑雖無事。斯爲應接勞。經年占仙境。身病意猶豪。暮靄噓靑氣。晴鷗曬白毫。江山較奇勝。花卉亂低高。爾輩沮歸計。還忘作吏勞。</text>
<title>次寒碧樓壁上朱文節韻</title>,<text>千般景象醒人眼。晨啓軒窓至暝煙。誰識二儀淸淑意。山川持向此間傳。</text>
<title>挽金僉知兄 二首○名克惺。公姊夫。○乙卯</title>,<text>人皆有一死。無似子之喪。後事終誰主。初亡乃客堂。偏親獨撫斂。病婦不離床。年位天俱嗇。於斯益痛傷。職無展抱年還短。何意斯人遽至斯。逆旅飯含奴作主。舊家香火孰終尸。慈闈夜哭隣人痛。病婦深悲神鬼知。分我葭莩情甚篤。不堪收淚寫哀辭。</text>
<title>代嚴君挽人。二首。乙卯</title>,<text>芝蘭二三代方茂。琴瑟五十年有餘。爲貴共誇因子後。宜家有識結縭初。蘇州沈痛誠非達。莊叟狂歌亦太虛。寄語高堂老君子。樂天知命遣單居。生無所愧沒爲寧。況復康寧壽考幷。夫子靑衫官縱薄。郞君列鼎養殊榮。身隨人事萍曾散。魂往靈帷涕自橫。點檢舊遊多鬼錄。觀居斯世若爲情。</text>
<title>乙卯臘月。往南陽伯父舊宅有感。吟二律。又賦記得昔年日三章。</title>,<text>來到琶村舍。爺孃舊所居。廚存羃酒處。壁有課奴書。顧復如將見。瞻依竟是虛。曾知泣近婦。不覺淚盈裾。昔我先夫子。移家到海濱。尋常成好事。八九有芳隣。桑梓渾依舊。松楸總已新。那堪聞慶老。復作夜臺人。記得昔年日。兒嘗自外來。調羹慈母急。炊飯大人催。記得昔年日。兒嘗自外歸。大人問寒燠。慈母與新衣。記得昔年日。兒嘗自外還。怡怡家慶畢。侍坐北堂間。</text>
<title>送勉夫之勉叔謫所。五絶。丙辰○勉夫。洪茂業字。勉叔。洪茂績字。</title>,<text>陽春正屬蘇群槁。何事鶺鴒原上飛。聖主應憐憔悴客。東風許作一行歸。梅也先生甚愛之。盆中手種短長枝。逢君應問花消息。爲報淸香似昔時。洪君兄弟愛芳香。一樹寒梅置草堂。應念去年春雪後。花邊相對屬淸觴。去年分手悲何奈。此日相逢樂更加。夜雨寒燈蕭瑟處。還應忘却在長沙。吾君友愛得之天。此日鴒原淚到泉。誰送靈龜言碧落。不敎腸斷越江邊。</text>
<title>次韻謙甫叔丈詠懷 二首○丙辰</title>,<text>文字曾非史。威儀自是村。如何於世路。乃欲着吾跟。唐帝憂洪水。周公入夢魂。不關紆紫綬。京庾享曾孫。人間軒冕斷無希。惟願江湖得早歸。已向孤山營小屋。何年實着芰荷衣。</text>
<title>寄呈洪勉叔。二首。丙辰</title>,<text>我家南隣有一士。今歲上書論國事。世人頗能說子非。吾亦未必知子是。故舊情義豈可無。念子遠謫長嗟吁。洛陽歲暮增離憂。江潭夢斷心悠悠。夜來窓外雪花密。滿樑落月猶復失。由來竄謫人。歷觀諸往史。或戢翼就懦。或保美增氣。或發怨尤言。或含忿懥意。如有一於此。雖是而不是。願子讀聖書。益求無窮理。思古俾無訧。進進不少置。子豈待人言。切偲朋友義。</text>
<title>戲贈路傍人 以下謫慶源時。路傍人。洪原妓趙生。○丁巳</title>,<text>吾事固非時。汝知吾不知。讀書不及汝。可謂天生癡。</text>
<title>吉州途中 丁巳</title>,<text>孟春廿一日。驅馬吉城西。雲散日光好。風和天氣舒。征人垂袖去。野鳥盡情啼。忘却家千里。於斯興有餘。</text>
<title>到慶題寓舍。二首。丁巳</title>,<text>慶源猶我國。安用學莊吟。憶子眠難穩。思親淚不禁。南山何處在。渭水夢中尋。天末春風起。增余渺渺心。死生任蒼天。飢飽任僮僕。老父及妻兒。念之亦何益。謝客固已定。我門誰肯屈。身心無一事。可以玩書籍。玩書且何爲。庶療吾狂癖。</text>
<title>睡覺思親。二首。</title>,<text>酒醒孤枕夢初廻。月滿西窓曉角哀。遙想高堂安穩未。三千里外首空擡。庭闈溫淸誠宜念。宗社安危豈忍看。以孝爲忠忠便孝。孰云忠孝兩全難。</text>
<title>思親舊</title>,<text>靑丘絶塞北。蝸室小城隈。風雪春猶壯。柴荊晝不開。時聞隣犬吠。還訝故人來。千以高山隔。何由把一杯。</text>
<title>題鄭仁觀巖。四首。</title>,<text>娛儂川上有高臺。天作奇形待我來。除却思親思聖主。何須南望首頻回。長川一道直而斜。川口奇巖眼界華。若使主人開小宇。浣花流水不能誇。眼中佳景極森羅。笑殺山川伎倆多。若得茅齋巖上着。從他朝暮供吟哦。花鴨隨靑鴨。飛來泛水中。誰敎巧粧點。對此興無窮。</text>
<title>出乾元贈人 二首</title>,<text>何事長程去却回。此行非獨爲公來。娛儂川畔奇巖上。登眺要須日一廻。明月山陰道。誰回訪戴舡。風流無敢續。寥寂已千年。</text>
<title>再登鄭仁觀巖。二首。</title>,<text>秣馬乾元古鎭傍。娛儂川畔着鞭忙。一甁酒外無朋伴。同上苔磯看夕陽。携壺獨上鄭仁磯。暮色蒼然不肯歸。誰謂白鷗元水宿。汀洲已絶白鷗飛。</text>
<title>曲水臺。三首。自註。在慶源城西五里濯足臺傍。有人呼韻。賦三絶。</title>,<text>曲水臺傍有小川。眼中佳景不如邊。褰衣濯足坐巖上。戴飯何人餉野田。出郭逍遙得小川。羈愁不敢到吾邊。坐看饁婦戴簞去。忽憶王山灘上田。王山灘在孤山楸城郭外有長川。混混東流赴海邊。何日歸霑龍鬣上。化爲甘雨雨民田。</text>
<title>對月思親。二首。</title>,<text>雨退雲消月色新。靑天萬里淨無塵。遙知此夜高堂上。坐對兒孫說遠人。楸城明月擧頭看。月照東湖也一般。姮娥若許掀簾語。欲問高堂宿食安。</text>
<title>登鎭胡樓。次楣上韻四首。慶源城南門樓</title>,<text>來上危樓若有求。山河表裏騁眸周。能令氣岸添豪爽。遠客都無一分愁。風光箇箇應吾求。曲曲欄干徙倚周。不待靑州從事力。能鏖客子滿腔愁。高冠長佩亦無求。性癖於人苦不周。今日投身玄塞外。休將國事作吾愁。長川一道有何求。故向楸城城下周。粧點風光固爲好。願將淸泚洗邊愁。</text>
<title>次樂忘韻 二首○樂忘。金時讓號。時謫鐘城。</title>,<text>淸和時節雪猶殘。誰信人間有此寒。攬茝蕙纕皆所善。囚山蔡服亦云安。只緣愛國輕身易。終爲思親忍淚難。渺渺飛鴻斜日外。鎭胡樓上倚欄干。尋常把酒不留殘。只爲幽州分外寒。風伯有時偏自怒。窓扉終日未能安。屋眞似斗頭低慣。飯正如沙匙抄難。往往逢人向我說。國家成敗汝何干。</text>
<title>聞蟬</title>,<text>流火初三日。聞蟬第一聲。羈人偏感物。塞俗不知名。飮露應無欲。號秋若有情。還愁草木落。未喜夕風淸。</text>
<title>用寄勉叔韻酬樂忘子。二首。</title>,<text>我昔屢聞湖南士。稱子居官敬其事。北扉關木出無妄。工織何人能辦是。吾君肆眚古來無。流宥亦足令人吁。樂天知命子不憂。休休莫莫復悠悠。使我今日按子密。過推狂客寧非失。我公君子人。不野亦不史。窮通守正理。苦樂有浩氣。投竄匪自作。增益豈天意。枯槁苦如我。依歸幸得是。有意承警咳。論文討物理。惴惴未敢出。悠悠不能置。願垂藥石言。勿貴膠漆義。</text>
<title>次樂忘韻</title>,<text>豆江朝雨暗。甑岳暮雲黃。曠野塵如霧。孤城月似霜。使人長對此。何日不思鄕。素位觀前訓。心同網在綱。</text>
<title>贈金馬官相潤</title>,<text>與公傾蓋在今春。昨日相過意益眞。風雨猶能留好客。瘡痍不解閔窮人。論文把酒皆端合。騎馬扶筇竝莫因。何敢書懷邀主簿。謾呼稚子整冠巾。</text>
<title>次樂忘韻 三首</title>,<text>人間百事已忘情。一念君親耿耿明。愁思偏從醒後逞。嘉猷時向夢中成。天連絶漠山連海。風滿長郊月滿城。賴有書生強狠意。此間心地亦能淸。京洛書傳失所嬌。羈懷此後倍無聊。誰將臘酒驅愁去。獨有秋山盡意邀。萬谷笙鐘聲正好。百林金碧染初調。且持蕭洒消光景。莫遣紅顏浪自凋。松間生物有嘉味。不苦不酸還不辛。枝葉縱無能具體。馨香眞是已傳神。故人遠饋城中客。饌婦催除俎上塵。若使張公嘗一筯。敢言吳會滿江蓴。此詩謝贈松耳</text>
<title>樂忘次山谷吳儂但憶歸詩。投贈索和。</title>,<text>窮荒雖甚惡。故國縱難歸。老父身長健。明君道不違。但將斯祝手。何用彼霑衣。每夜占魂夢。晨興望日暉。</text>
<title>次樂忘韻</title>,<text>聖主恩天地。微臣偶此身。杜門思改過。稽古匪求仁。顏敢開明月。心多愧格神。想應傳者誤。賢豈浪稱人。</text>
<title>屬患頭痛。無聊展讀九歌有感。復用前韻。</title>,<text>伊昔行吟子。憂君不計身。爲辭誠越禮。原志亦幾仁。我欲歌千闋。誰能祀九神。糟醨難稍稍。莞爾任漁人。</text>
<title>復用前韻</title>,<text>甑岳之東麓。茅窩貯我身。去留惟帝命。生死任君仁。大笑貽隣竝。長歌動鬼神。燒畬何日始。春及問農人。</text>
<title>女奚破盥面老瓦盆</title>,<text>莫爲破匜嗔小鬟。客居買取任他艱。山家奇事天敎我。從此前溪抔洗顏。</text>
<title>簡鼇山丈人</title>,<text>幽居縱勝難遙屈。官府雖親可數躋。後日相期何處好。城西五里有淸溪。</text>
<title>堂成後漫興</title>,<text>入戶靑山不待邀。滿山花卉整容朝。休嫌前瀨長喧耳。使我無時聽世囂。</text>
<title>聞鶯。用聞蟬韻。</title>,<text>閏四月初吉。始聞黃鳥聲。窺林疑異色。問俗喜同名。轉覺幽居興。還生故國情。前山微雨過。詩思坐來淸。</text>
<title>見洪享諸贈金正詩。和呈享諸。名得一。公友壻</title>,<text>梅花開處桂無香。自是天公用意長。若使桂花梅共發。風霜時節有何芳。</text>
<title>戲贈路傍人 以下移配機張時。路傍人。趙生。○戊午</title>,<text>汝非愛唱少游歌。我豈耽看梨頰媧。只喜身編羅綺裏。語言敢與世殊科。媧恐當作渦</text>
<title>答洪獻趙娘 洪獻。洪原也。趙娘。趙生也。○戊午</title>,<text>韓子留書與太顚。世間譏評已千年。我今感汝能看客。復作歌謠寫短箋。</text>
<title>詠一日花 以下移配機張後○戊午</title>,<text>甲日花無乙日輝。一花羞向兩朝暉。葵傾日日如馮道。誰辨千秋似是非。</text>
<title>題金將軍傳後。三首。金將軍應河。歿於井嶺之役。明朝贈遼東伯。○辛酉</title>,<text>柳下將軍君莫說。說來令我有餘哀。尋祠一酹非無酒。未斫胡頭作飮杯。柳下雄風人謾說。當時心事孰知哉。肝塗尙握煌煌刃。骨朽猶存勃勃顋。遺恨未殱降兩帥。餘威擬擊虜渠魁。英靈定作天弧去。不是山河不是雷。纍人昔在古楸城。錦城鄭公莅其府。鄭公高義向我厚。把臂華筵倒甁甒。飮酣往往憂國語。語及人材歷文武。公言吾友有應河。忠智義勇驅今古。老夫於人少所服。每見金侯輒自失。是歲金侯佐戎幕。問訊曾到幽人室。詰其顏貌想見之。矯首佇看干城日。豈知今日天南頭。卷中慘憺瞻遺像。一披戰圖一揮淚。再讀傳記再稽顙。人皆榮子死得所。我獨哀公時不偶。不識山川險易。千里襲人百里趨。天將寡謀何足咎。獨揮踏繭偏師。投畀八萬鐵浮圖。恨不先斬元戎首。玉帳當日二小豎。望風解甲言之醜。以公之明料二帥。與作偏裨豈其志。始也曷不以死辭。畢竟投身徒死地。要存東土禮義風。要白吾王報國意。我不愛公抵死倚樹射強胡。我不愛公死後手中劍不置。我愛公嘗不卜貴家女。我愛公嘗不媚黃門使。平生苟無利害心。臨難何難義烈事。若使如公制閫外。付與十萬豼貅任指揮。李牧擊走凶奴不足道。李靖襲擒頡利其庶幾。頭有韁繫脚索縻。稟撝於麛而虎衣。使公不能成就萬古勳。使公只能成就萬古名。天胡不嗇人才嗇人命。思之中有百感千恨幷。嗚呼後來豈無金應河。後來豈無姜弘立。嗚呼我有揀選法。欲叩天門我馬縶。鄭公名如麟。二小豎。姜弘立，金慶瑞。</text>
<title>贈別少弟 二首○公庶弟善養○自註。金鷄仲秋念五日。送至三聖臺而作。</title>,<text>若命新阡隔幾山。隨波其奈赧生顏。臨分惟有千行淚。灑爾衣裾點點斑。時有納鍰自贖之事。隨波卽指比也。我馬騑騑汝馬遲。此行那忍勿追隨。無情最是秋天日。不爲離人駐少時。</text>
<title>病中遣懷</title>,<text>居夷禦魅豈余娛。戀國懷先每自虞。莫怪踰山移住苦。望京猶覺一重無。</text>
<title>詠鷄</title>,<text>物性雖偏塞。稟賦有明處。吾人固最靈。時夜誰及汝。氣至自咿喔。若灰管應呂。鳴應扶桑鷄。實惟無稽語。矧肯聽人假。雷同失常敍。乃知孟嘗客。適與汝同擧。客能欺田文。非文欺秦去。</text>
<title>次任博士，李評事韻。奉贈鳳凰臺主人。博士。任疏菴叔英。</title>,<text>聞子溪居勝。高臺入谷深。畫鞭頗了了。生目自森森。李語有山色。任篇獲鳳心。何當辦兩脚。偶庇後凋林。</text>
<title>次韻酬善一太守 以下蒙放後。善一。善山也。○癸亥</title>,<text>洛水波濤沒兩隈。金烏飛雨過江來。山郵留滯糧垂橐。府吏逢迎酒滿杯。晝聽溪聲冠屢亞。夜看雲色戶頻開。忙心只爲琴堂會。不是差池故國回。</text>
<title>挽李景愚內。二首。名希顏。公友壻。</title>,<text>姑家遘癘日。之子不眠情。理則躋遐壽。胡然丹旐明。執枲纔過七花甲。視鞶今也入周圍。跡存兩舍廚中土。線故三兒身上衣。夫子擧杯啼夕案。侍姬開鏡闢朝幃。平生婦德終難忘。何日高堂淚却晞。</text>
<title>挽族母尹正郞內</title>,<text>曾著吾家行義聲。誰傷族母向佳城。下從夫子賢娘志。上叫天公孝子情。七載衰麻方解脫。平生機杼謾縱橫。䦱門承誨今何得。題挽難堪我淚傾。</text>
<title>挽仲嫂金氏 伯公第二繼室。故曰仲嫂。</title>,<text>花甲只經三十載。親闈久隔一千程。大娘終抱無兒恨。夫子增傷哭內聲。白水寒灰傾藥竈。廣陵秋雨灑銘旌。平生婦德誰忘得。慟我非徒嫂叔情。</text>
<title>次張子浩韻 丁卯</title>,<text>察訪金吾與別提。官卑於我亦非卑。但無着手輸忠處。進退微衷孰有知。</text>
<title>曉雨。次古韻。</title>,<text>淙淙是何聲。曉向簾前滴。鸚鵡喚人言。雨來如昨夕。</text>
<title>秋夜偶吟。次古韻。</title>,<text>霜落疏篁動曉風。一輪明月掛遙空。幽人無限滄浪趣。只在瑤琴數曲中。</text>
<title>詠鷄</title>,<text>細看啄庭姿。正與雉同規。疑是山梁種。棲塒自伏羲。</text>
<title>詠小硯</title>,<text>吾友陶君絶短小。外方中坦百無尤。何須風子丈餘大。便可封爲卽墨侯。風子之子。疑當作字。</text>
<title>次韻酬東溟。四首。</title>,<text>近年生避性。累月間徽音。眼對春天樹。手停流水琴。淸遊違麗日。幽抱屬淫霖。見子瓊琚句。起余江海心。醇儒期慥慥。高士保亭亭。得馬浮漚影。亡羊石火星。爭如披綠髮。閑坐講丹經。遮莫流光促。花開又葉零。口食須東作。身衣待擲梭。平生厭機巧。老境得中和。好雨知時止。涼風餉我多。今宵應有月。寶鏡露新磨。五斗捐炊米。雙蹄自服箱。送除公腹吼。要去鄙喉芒。昨日祀先廟。茲辰降我孃。仍膰一壺酒。救急替糇糧。</text>
<title>遊大屯寺次楣上韻。三首。寺在海南頭輪山</title>,<text>淸溪一曲直而斜。樹色陰濃晩更多。偸眼小峯雲起處。却忘前日計生涯。到寺日將暮。淸遊意未衰。水鳴登閣處。雲起坐階時。白雨留佳客。靑山供小詩。團欒歸思絶。把酒捨筇枝。多少樓臺間翠微。一聲淸磬遠依依。扶筇騷客臨橋憩。引子仙禽掠水飛。危岫月排疏雨至。上方僧帶暝煙歸。誰將芳卉留空谷。階下葵花淨晩暉。</text>
<title>次鄭子羽韻詠黃閣老松棚八景</title>,<text>黃家棚架忽穹窿。人道巢皇構木同。劉幕一天仍舊貫。陳樓百尺任飄蓬。向昏先得東溟月。當暑偏呼北岳風。誰到朱門傳此制。定嫌金碧浪浮空。右松棚窈窕逶迤繞眼邊。蕭疏灑淅出炎天。爲除蜑雨蠻風氣。忘却南來路一千。右金剛爽氣遙岑與目恰相圖。嵐翠空濛捲又鋪。粧點此山殊不惡。但愁遮却此山無。右大屯嵐光雲逐涼風斷雨蹤。月將淸興置吾胸。兒童驚喜向人道。白玉盤來掛小峯。右東峯霽月疏簷夢覺整烏紗。獨向斜陽望落霞。翠袖竹邊無限思。如何說與這村婆。右西嶺落照人居星散兩溪潯。旭日炊煙一洞深。今日安危何處卜。且看多少羃前林。右海村朝煙角聲悲壯遏行雲。拄杖支頤盡夕曛。靜裏還生飛動意。天山何日掛弓聞。右城門暮角望裏提鋤有幾儔。勞歌相應起平疇。誰知惡莠田家志。欲向南風殿上酬。右前郊農歌鏘然宮徵響仙廊。流出金剛山一方。到此定知孤客在。耳邊悽切變爲商。金剛山在海南○右後溪水聲</text>
<title>次鄭子羽韻詠黃閣老松棚八景[再次]</title>,<text>腥臊安得到身邊。山氣淸泠散海天。北客從今無可恨。莫敎衰髮白三千。右金剛爽氣休展營丘水墨圖。且看嵐翠大屯鋪。朝昏異態從他畫。可使群峯乍有無。右大屯嵐光氷輪離海忽無蹤。桂魄隨杯已下胸。爲是新晴明分外。誰言一樣上東峯。右東峯霽月西偏初不設窓紗。爲倚疏簷看暮霞。直望閬風如不遠。欲隨羲御訪仙婆。右西嶺落照一村紅旭小溪潯。出沒靑煙竹屋深。應解騷人方覓句。故敎生色抹千林。右海村朝煙城上龍音吼海雲。也知西日已成曛。休吹出塞關山曲。恐有去年征婦聞。右城門暮角謳吟相應自成儔。誰識眞聲在壟疇。勿語長安貴公子。妖歌遮莫唱還酬。右前郊農歌山溪何事繞村廊。混混盈科自有方。月下寒聲君莫愛。化爲霖雨可興商。右後溪水聲</text>
<title>次鄭子羽韻詠黃閣老松棚八景[又次]</title>,<text>何物靑山南斗邊。能生爽氣祝融天。要非薈蔚朝隮者。不必尋思浪百千。右金剛爽氣曾見煙江疊嶂圖。恨煙無捲却長鋪。爭如此岫嵐光好。時以施行時以無。右大屯嵐光天街已滅雨師蹤。桂殿初分玉兔胸。飛轍每愁危不穩。却欣扶上有靑峯。右東峯霽月遙見紅光透絳紗。始知西日照餘霞。憑君尙閱芸緗帙。破暗猶賢廣漢婆。右西嶺落照村墟煙起曉溪潯。看此令人發省深。如火始燃今更驗。初生一縷竟千林。右海村朝煙城頭畫角震山雲。鳳叫龍吟日向曛。安不忘危垂古訓。重門此曲莫嫌聞。右城門暮角野外田歌凡幾儔。東疇聞罷又西疇。同聲自古元相應。豈必調音互唱酬。右前郊農歌那及簫韶奏舜廊。人間箏笛固難方。水聲自有眞聲在。莫道區區徵與商。右後溪水聲</text>
<title>次韻酬東溟</title>,<text>桑麻陋巷斷來人。一室蕭然不掃塵。誰謂中書思世舊。自携居士意彌新。傷風臥病從前夕。盡日淸談負此辰。賴有麴生將馬走。林亭祗侍替相親。</text>
<title>挽嚴義州夫人 愰</title>,<text>於今之子沒。差事有如斯。閨範追三代。家聲底一兒。早稱樛木惠。終抱隱雷悲。他日誰銘誄。多遺愧我詩。</text>
<title>挽李別坐子 別坐名庭芳○己巳</title>,<text>尊君弱冠卽相親。兒女成行復幾春。海上騎鯨哀汝伯。土中埋玉悼斯人。渠家忍把前杯酒。吾舍猶存舊席塵。十七年間眞一夢。歌殘薤露淚盈巾。</text>
<title>詠燈花 月課代製○己巳</title>,<text>灼灼銀缸裏。誰開頃刻花。能當搖落秀。不待發生華。金粟如要久。蘭膏且自加。定思挑撥惠。將喜報吾家。</text>
<title>詠房中共盆松梅</title>,<text>梅花須就暖。不暖不能開。松也凌霜雪。如何隨汝來。</text>
<title>辛未三月。與李子容，張子浩泛舟。由頭無浦泝流而上。遊東湖三日乃還。臨行。自內殿賜送酒饌。子容爲樂主時也。因賦得。子容名瀚。宗室鶴林君之子。東湖卽孤山。</title>,<text>刺舟尋故園。山色正黃昏。宮壺誇釣叟。仙樂動江村。誰知三日樂。摠是九重恩。終南長在眼。還向上東門。花月喜陰今夜白。吾儕多故此時閒。舟人莫怪遲留久。十五年初到故山。三日江湖爛熳遊。子浩 春風花柳滿芳洲。約而 到處君恩生感激。子容 夜深歌舞不能休。約而○右聯句</text>
<title>次歡喜院店舍壁上韻 辛未</title>,<text>丁卯離鄕辛未歸。世間無限是和非。惟欣釣水年猶少。且幸耕田願不違。落日心隨雲北去。秋風身與雁南飛。前宵忽有蓬萊夢。枕席空餘香霧霏。</text>
<title>次韻答人 辛未</title>,<text>花落林初茂。春歸日更遲。一元宜靜覩。四序任遷移。燕語薔薇架。鶯歌楊柳枝。風光隨處好。佳興少人知。</text>
<title>將遊靑鶴洞。寄李子馨。辛未</title>,<text>桃花初發杏花飛。柳色靑靑草色微。我欲携君靑鶴洞。探春直到月生衣。</text>
<title>次奉柳尙州 時公初登第○癸酉</title>,<text>烏紗巾上碧崢嶸。四十年心耿耿明。萬里長風如未駕。五湖煙浪是前程。寧將鷗鶴爲朋黨。好結松篁作弟兄。大爵淸班都不要。群山點檢水雲平。</text>
<title>挽柳參判改葬 癸酉</title>,<text>夫子之仁有易知。兒孫衮衮守家規。昔天未定亡何慘。今地呈慳葬改治。黃壤深冤邦論雪。粉書哀贈路人咨。郞君與我如同氣。悲喜還非爲我私。</text>
<title>挽洪進士慈親</title>,<text>七十古來稀。況此加五歲。而壽不滿德。爲遂歸室誓。平生棣棣儀。每懼先人廢。餘慶不爲虛。兒孫皆孝悌。二郞刷勁翮。一郞富淸製。列戟在靑春。莫恨二郞逝。底屈一郞才。吾欲問春桂。孫曾十二人。執紼來次第。誰唱薤露歌。足以詫當世。</text>
<title>殷山客館。敬次祖父理遣堂韻二首。時公以京試官之關西</title>,<text>忽瞻先祖筆。始喜此行西。明發未成夢。空齋蠟燭啼。憑誰問往事。惟見水東西。倘有令威鳥。慇懃向我啼。余少時卽聞理遣祖父嘗按節關西矣。又聞建君子樓于箕都。其記載於平壤誌矣。昨來箕都。問所謂君子樓者。今人不知焉。是必化於兵火矣。今到此縣。忽瞻客館樑上掛先祖小絶。筆畫宛然。看來不勝愴然。噫。余生四歲。先祖見背。至今僅能彷彿記其容顏。而其所撫養之跡。所記者僅一二事矣。壬辰倭變之後。先祖所舍京外第宅。一無存者。於何思其居處而想其儀形乎。見此題板粉墨如新。可想此館卽其時舊宇也。登陟宴息之所。起居笑語之處。豈有變於舊也。彷徨顧眄之間。怳然若色生於目。聲入於耳。而僾然有見。肅然有聞也。先祖行春於此縣。乃是壬申暮春。去今周一甲子有二歲。欲問舊跡。無可知者。惟有山蒼然而立。水悠然而逝。則遠慕長想之懷。復如何哉。余先考之墓在於海南。家累亦在其地。今春竊科之後。爲過國恤。未行榮墓之禮。旅食京華。至於五箇月。過國恤後歸意正王。而忽此銜綸北闕。掌試西關。余悶還鄕之期漸遠。而人亦歎我遠行役矣。今日乃知不南而西者。是神明之所相。而聖恩之所重也。見此館。起余著存不忘之心。而不有此行。安得見此館也。不有聖恩。安得有此行也。咨嗟之餘。不得不形於言。忘其荒拙。謹步元韻。而又道其不盡之意于後云。崇禎六年癸酉七月二十六日。孫男善道。理遣堂元韻病臥殷山縣。孤懷澗水西。小庭風雨裏。花落鳥空啼。</text>
<title>江西客館次壁上韻。四首。癸酉</title>,<text>席帽白袍去我前。主人仍敞綺羅筵。小亭剩得中秋月。何必留仙與降僊。留仙館名。降仙樓名。俱在成川。客堂寥落小燈明。風露翛然不勝淸。忽憶故園今夜月。一江煙水浩冥冥。勝槩西關問幾州。風光隨處浩難收。山圍洞闢無如此。鶴嶺還堪聳我眸。緱山仙子倘留茲。鶴嶺彤雲正陸離。山鳥下階朱墨屛。却疑身世入無爲。</text>
<title>墨梅 月課</title>,<text>物理有堪賞。捨梅取墨梅。含章知至美。令色豈良材。自晦追前哲。同塵避俗猜。回看桃與李。猶可作輿臺。</text>
<title>次韻答人 癸酉</title>,<text>故人今在洛東城。遠寄新詩問客情。惟願諸公求實地。休令賤子役浮名。得成三十三年退。那厭一旬一日程。素志君民如可展。江湖吾亦濯韓纓。</text>
<title>次歡喜院壁上韻 癸酉</title>,<text>歡喜院中歡喜無。江南歸客興長吁。經綸未展病於此。萬億蒼生何日穌。</text>
<title>遊伽倻山 二首○乙亥</title>,<text>伽倻仙去已千年。堪笑伽倻訪此仙。泚筆流觴非勝跡。也知都在避人前。探勝參差後歲華。恨無紅樹亦無花。千峯一夜粧珠玉。始覺群仙餉我多。</text>
<title>亡子進士義美挽 丙子</title>,<text>有慟非言子。其才實寡儔。溫良廿五載。悲悼百千秋。同穴婦之決。三孩天所留。西風明月夜。那忍上書樓。</text>
<title>格紫峯 自註。峯在樂書齋後。俗名格紫。○以下住甫吉島芙蓉洞時。丁丑。</title>,<text>洪濤巨浪中。特立不前却。欲格紫微心。要先恥且格。</text>
<title>小隱屛 自註。屛在樂書齋後簷上。比武夷大隱屛則小。故名。○丁丑</title>,<text>蒼屛自天造。小隱因人名。邈矣塵凡隔。翛然心地淸。</text>
<title>龜巖 自註。在樂書齋前庭。○丁丑</title>,<text>但知參四靈。誰識介于石。振爾卜居時。宜吾玩月夕。</text>
<title>薇山 自註。在洞西。○丁丑</title>,<text>西山號曰薇。邈邈煙霞裏。試使夷齊看。相携定登彼。</text>
<title>朗吟溪 源出格紫峯下○丁丑</title>,<text>嗽玉瓊瑤窟。玲瓏縈小臺。洞庭飛過客。應向此中來。</text>
<title>赫曦臺 在洞東○丁丑</title>,<text>嗟我遠遊意。本爲汗漫期。於斯望日下。不獨僕夫悲。</text>
<title>或躍巖 在朗吟溪下流洗然亭池中○丁丑</title>,<text>蜿然水中石。何似臥龍巖。我欲寫諸葛。立祠傍此潭。</text>
<title>藏在島 在甫吉島前○丁丑</title>,<text>小島當山闕。其名藏在曰。藏在問何財。淸風與明月。</text>
<title>五雲臺卽事 臺在洞西○丁丑</title>,<text>雲臺高枕臥。山外浮雲過。絶壑有松聲。淸風來我左。</text>
<title>釣舟 丁丑</title>,<text>長蓑短笠跨靑牛。袖拂煙霞出洞幽。暮去朝來何事役。滄洲閑弄釣魚舟。</text>
<title>樂書齋 在芙蓉洞格紫峯下○丁丑</title>,<text>一把茅雖低。五車書亦夥。豈徒消我憂。庶以補吾過。</text>
<title>石室 在芙蓉洞西○丁丑</title>,<text>容車坡老許。側戶文公記。那有六重門。庭泉臺沼備。</text>
<title>黃原雜詠 三首○甫吉島之海曰黃原浦○丁丑</title>,<text>誰能創此朴而工。豪縱由來造化翁。傍日臨風若雲谷。宅幽勢阻勝盤中。玉槽飛瀑穿香霧。石甕寒潭映碧空。十里蓬壺天賜履。始知吾道未全窮。蓬萊誤入獨尋眞。物物淸奇箇箇神。峭壁默存千古意。穹林閑帶四時春。那知今日巖中客。不是他時畫裏人。塵世啾喧何足道。思歸却怕列仙嗔。蝸廬君莫笑。面面畫新成。已得長春圃。何須不夜城。窪樽留古意。石室愜幽情。洗耳山猶淺。爭如耳絶聲。</text>
<title>羲皇橋 自註。在石室第二石門外偃仙臺之北。○戊寅</title>,<text>橋北橋南着小欄。中間恰受兩蒲團。靑山霽後支頤臥。水樂荷香興一般。</text>
<title>歇馬孔巖 自註。丹陽棧道也。戊寅六月。謫向盈德時作也。二絶同。○以下謫盈德時作</title>,<text>休鞍靜臥綠江湄。江上明沙分外奇。千疊錦屛生色畫。世間供帳孰如斯。</text>
<title>竹嶺道中</title>,<text>昔歲曾從鳥嶺去。今來竹嶺問前程。如何回避經行處。愧殺明時有此行。自註。己未南遷時。取路鳥嶺。</text>
<title>嘗膽 自註。和諸生之作。○戊寅</title>,<text>飮膽居然二十霜。會稽惟恐片時忘。何人黃竹歌聲裏。不記膠舟醉玉觴。</text>
<title>補天 二首○自註。和諸生之作。○戊寅</title>,<text>補缺蒼穹已萬年。神功耀後更光前。他時杞國傾崩日。復有何人墜緖連。女主誣民今幾年。吾將上質玉皇前。乾坤須用中和位。元氣安能鍊石連。</text>
<title>新居對中秋月。二首。戊寅</title>,<text>去歲中秋在南海。茅簷待月水雲昏。那知此夜東溟上。坐對淸光憶故園。雲消風定絶纖埃。正是幽人玩月來。敢爲淸遊煩嘿禱。龍鍾應被海仙哀。</text>
<title>山齋夜話。次季夏韻。季夏姓李名海昌。時亦謫居盈德。○戊寅</title>,<text>當杯休訴夜三更。月爲分明雨爲晴。歸路亦無鼕鼓響。何嫌漁父渡橋爭。</text>
<title>申退之與申上舍履謙，崔生炫，金生光宇携酒來訪。李季夏亦來。次季夏韻。戊寅</title>,<text>今夜會此堂。月無前夜白。前夜會此堂。座無今夜客。人事古難諧。如絲竹金石。有酒胡不飮。直到天河落。</text>
<title>次韻酬季夏。四首。戊寅</title>,<text>在世猶能出世塵。玉爲伊骨水爲神。天心綺語風標舊。海上柴扉物色新。君急正宜煩喣沫。吾貧其奈覺多身。遙思笳鼓凝情處。不暇相哀兩逐臣。時李亦在謫吏責吾頗有。宜投天下窮。自知無物比。誰料與君同。落照微茫外。晴嵐縹緲中。曾聞洞壑好。去看萬山紅。峯名高不人皆怪。峯在諸峯最特然。何用孤高比雲月。用時猶得獨擎天。自註。愚谷新居後山。名高不峯。我嘗携杖躡雲梯。萬壑參差與足齊。臨睨舊鄕人已隘。化爲千億笑愚溪。</text>
<title>次韻酬李季夏赤壁歌 戊寅</title>,<text>野城逸人申夫子。宿昔一見欣相遇。謂我縣西有赤壁。其下澄江如練布。蘇仙仙去已千年。今世何人肯相顧。江上秋光方准備。江神應要具眼睹。吾友李侯此時來。豈非天敎巾屨偶。煙鬟森列爭相迎。萬隊紅裙踏筵舞。李侯性癖耽佳句。不揖無詩寧飮醋。造物不許支大廈。赤壁之遊已分付。天仙遊戲浮漚間。幾時乘槎上銀浦。晩來萬谷酣笙鐘。淡生活休爲我苦。門墻有徒弊不祛。媚學躚躚隨步武。擧匏相屬與子同。歸時不覺霑霜露。扶筇沙際相後先。仰見河漢明如素。煙火依微水西村。指點老夫家獨樹。君不見蘇仙只携洞簫客。當年不及今日趣。君不見渺渺余懷望美人。今日宛踏當年步。此地誰爲後來者。後視今如今視古。</text>
<title>又用前韻 戊寅</title>,<text>赤壁自古爭戰地。風流偶與蘇仙遇。如無蘇仙前後賦。豈得佳名天下布。乃知江山如冀馬。增價要須伯樂顧。至今人詠桂棹歌。萬頃茫然如目覩。地以人勝語不妄。人到勝地還非偶。天公故遣起且僵。短袖初非困巧舞。欲投物外洗盡淸淨債。於世酸鹹不人如鹽醋。鶴鳴夜半蟲號秋。巨細誰非天所付。此地聞有小赤壁。千仞丹崖映秋浦。與君沙上兩婆婆。携杖不辭腰脚苦。泰山秋毫俱一塵。穎杭未覺誰首武。江流縱非接天波。節序依舊橫江露。地之大小何足較。我與坡老同心素。瓊樓高處不勝寒。想見霜落昭陽樹。匏樽濁醪有妙理。遣懷須學徐公趣。痿人念起我豈忘。隨日何時夸父步。九原可作論此詩。赤壁始知無今古。</text>
<title>季夏用前韻賦臨鏡臺。又次。</title>,<text>自知坡翁窮薄出天賦。肯效柳子反賀茲丘遇。我愛勝地如美女。求之有如蚩蚩來抱布。勝地以我爲知音。又如鳴箏欲得周郞顧。雖然不有投閑譴謫時。海外絶境奇秀何由睹。天公要使兩相得。使我於世久不偶。臨鏡臺前江可憐。臺上松風亦足供我舞。觀魚沙際日忘歸。世味更覺如心醋。白也且與白鷗長相親。甫也致君久已公等付。卽此足稽天下士。誰詑鑑湖誇秋浦。回巧獻技無情有意兩莫測。顧眄令人應接苦。使君有時携客來。堂上指圖笑嚴武。不須更築凌虛臺。面面群峯雲髻露。我欲波上一間蔭白茅。坐看雨脚搖漾波心素。李侯於此亦不凡。欲敎使君點綴碧桃紅杏樹。西湖淡粧濃抹旣可幷。又與芙蓉仙人石室較淸趣。然後留我閉門看我輩往來。豈憚磨驢踏故步。吁嗟滄洲吾道與誰論。回首武夷人已古。</text>
<title>次韻酬李季夏 戊寅</title>,<text>嗟我不及葵自衛。七顚之顏三黜惠。入海非學擊磬襄。竊附桐江一絲繫。樂行憂違詠聖言。徜徉霞外忘人勢。生涯但求飢寒免。居止只取風日蔽。金堂石室落吾手。始覺群仙有宿契。洞天香霧四百日。許到瓊樓重幾第。豈料推求到白鷺。無端鎩翮東溟際。細思造物匪拂亂。要使此意留遐裔。平生所學在君民。我雖遯世非忘世。退一步行久已能。不能脂滑而韋脆。李侯佳什感我耳。有如行人聞鶴唳。使君高義好看客。不獨琴堂工錦製。客愁頓失拋靑春。還笑靈均舊鄕睨。浙西山水天敎看。淸賞吾從李侯訓。重陽倘得白衣送。五馬何須翠微戾。憑君莫嫌落帽風。喜無蠅營與蚊嚌。黃花誰折小海宮。忽念萬里爲狄制。安得壯士如力牧。擧旗爲風掃氛翳。</text>
<title>用前韻。戲作遊仙辭求和。戊寅</title>,<text>茅茨付與水雲衛。麤糲任從乾坤惠。晝傾玄酒鼓箕操。夜照松明看孔繫。身肥漸覺夫子勝。手熱敢近丞相勢。蘇翁已辦紫翠居。杜老休嗟白日蔽。飡玉未必藍田山。鍊丹擬學參同契。月窟倘了天後先。金鼎何難火次第。閬風玄圃高不極。蓬海瀛洲渺無際。來歸肯效華表翎。遠遊下笑高陽裔。經營遮莫地上友。翻覆不管人間世。金支翠旗眞氣濃。鳳笙龍管蘭音脆。淸都未闌玉局圍。塵臼幾歎華亭唳。俱毀黃鐘及瓦釜。幷滅糞幃與芰製。沐猴遺墟絶喑嗚。蝸牛故國無脾脫。滔滔虛鑄幾州鐵。纍纍空埋萬年計。東窓寥落素月明。西第慘憺陰風戾。當年競誇麒麟畫。此日誰知螻蟻嚌。九原如使髑髏語。千載羞爲口腹制。我方翩然朝帝庭。笑駕鸞車驅鳳翳。</text>
<title>次韻酬季夏大風歌 戊寅</title>,<text>海山風勢似揮鎌。堪笑飛廉太不廉。收取錦林千綵去。掃將黃葉萬金兼。蠶都已捲枏邊屋。兔殿疑搖桂畔簷。珠浦炎方猶肅殺。瓊樓高處豈安恬。小舟舍裏吹帷急。短棹灣前特地嚴。宗愨浪翻乘未易。元規塵汚障何嫌。鵬搏雲表非緣健。鷁退坤端不是謙。湘岸那關秦帝怒。睢江願救漢軍殲。塵淸杜老無由見。鈴語蘇仙早解占。騏驥搖騣空躑躅。鸞凰戢翼謾窺覘。迅如洪水滔天浪。烈若崑岡燒玉炎。相濟早霜禾盡槁。共憂卒歲堗難黔。蓽門偏使曾鞋冷。螭陛仍搖孔服襜。覽物騷人悲木落。玩爻君子慮氷漸。悠悠舊欲時行止。潑潑今知羨戾潛。破悶吾思中賢聖。侑觴誰復送團尖。河源小海方留滯。塞外祈寒過割砭。寺御想應牙互戰。宮僚爭奈指相黏。濟時詎乏千章木。乖世眞同六日蟾。禦冠泠然誰辦得。請敲朱邸問群詹。</text>
<title>春祝。贈季夏。己卯</title>,<text>禍轉亡胡歲。天回煦物辰。松篁霜凜解。蘭蕙露華均。靑邸仁風返。彤庭淑氣新。小臣收舊涕。歌詠太平春。</text>
<title>季夏和前篇。又作七言求和。次酬。己卯</title>,<text>己卯年來去戊寅。陰消陽長屬茲辰。重泉蠢動雷風振。大地句尖雨露均。鶴駕初隨佳氣返。龍樓剩覺喜容新。孤臣頓失三年疾。擧眼同瞻四海春。</text>
<title>次韻酬李季夏。用汝南故事詠雪。己卯</title>,<text>落地何曾見物潤。騰空秪得隨風迅。萬象變色不可認。兩眼生纈那能瞬。匿疵發輝如鐘釁。九疑居然四老鬢。波濤忽放智氏陣。介冑仍看韓魏順。松篁力爭鐵馬躪。谿壑却喜財貨牣。爲高詎堪裨嶽鎭。堆積謾擬山九仞。頃刻饒培糞壤峻。門庭隔絶誰能進。不愧楚楚衣裳振。肯學君子櫝韞瑾。雕房狐裘光莫襯。茅屋布被威獨吝。靑山埋沒舊容盡。慘憺崑岡初過燼。憑陵又欲阻梅信。妬却暗香春意趁。於我未害爲疾疢。守約不曾嚴楚晉。世間苦樂欲遍訊。三緘不及金人愼。濕薪破竈火戢䗲。銷金帳底酒有餕。征夫厭聞旌竿汛。遊客耽看馬蹄印。誰愁冷蟄謹扉墐。孰作歌謠放才雋。笑殺奢豪醉眼瞵。賞玩如觀霜曉蜃。焉知煢獨値饑饉。凍餓巓崖死不殣。草中何關狐與㕙。我願公馬走須遴。李愬乘此騁雄駿。直入賊營雷鼓震。當今誰發半夜軔。我欲贈之十年刃。斯言倘爲世所擯。捫舌還將身道殉。</text>
<title>是月二十三日又大雪。復用前韻贈季夏求和。己卯</title>,<text>太昊施澤氣初潤。顓頊行雪威猶迅。笆籬蕭瑟夜獨認。天地眩䁜朝難瞬。渾移物色滅瑕釁。不變惟餘我華鬢。旛旂那用魚麗陣。羽衛到底無不順。寰區付與水官躪。大塊贔屭寒氣牣。入室無賴惟犀鎭。行路難如山萬仞。堆庭已失廉陛峻。塡壑又遏盈科進。金鴉恇怯翅不振。明月藏爲石中瑾。九州綿襖無由襯。執熱何曾生悔吝。階上脩篁埋未盡。簡冊半入秦灰燼。岡頭松柏抱貞信。園綺婉變行相趁。碎斗豈有背生疢。照車徒誇光耀晉。虎號龍蟄不足訊。斗魁恐㨖天須愼。祝融卑尊共若䗲。衁池凍合無可餕。矍鑠翁復畏寒汛。股慄不覺遺符印。我願君王開戶墐。四門肅穆登賢雋。見晛何得作眼瞵。陰德俄消浮海蜃。賜租群氓慰饑饉。瘡痍者撫死者殣。頊冥拳跟如穴㕙。詎敢奪序時亦遴。般樂尙戒周王駿。納諫更許堯鼓震。其雱誰促北門軔。頌麥競淬文刀刃。斯言不爲時所擯。濯纓吾將道身殉。</text>
<title>和兄詠雪之作。再賦一篇而興有所未盡矣。昨見兄所和淸製。偉汰輈貫笠之力。有告往知來之益。咨嗟詠歎。欲罷不能。又依故令步前韻。兄須一噱。復揮健筆。發我欲言而未能者。以暢我幽懷。</title>,<text>句芒方議群槁潤。滕六竊發號令迅。曳地明甲數難認。漫山電矛那可瞬。雲梯沙箭巧投釁。一夜木官霜滿鬢。風雲交回月暈陣。纍卯安能論逆順。靑帝庭闈被蹂躪。永堅靈沼無於牣。飛塵已沒細柳鎭。波浸晉陽餘數仞。獷晴䃸磹氣象峻。鯨齒閃爍崩騰進。花王霞佩不敢振。蒼龍驚落頷下瑾。鬖髿裳衣物皆襯。面革詎無心懷吝。千林舊色一時盡。入眼如見夷陵燼。松篁勁節人不信。疑作珍粧時世趁。投江抵山忍寒疢。垂棘肯納謀虞晉。我願靑帝向天訊。還復附耳丁寧愼。臣司陽德微如䗲。直恐人將不我餕。訴盡陰沴淚隨汛。額搨沙土還圭印。天遣生風開北墐。佐理又許齎良雋。氛消陰剝眼去瞵。士趨賢進霏昇蜃。融作田膏絶饑饉。鯨鯢死骨何須殣。主刑主德任烏㕙。安行于次曾無遴。流行從古速郵駿。萬物鼓舞雷風震。嗚呼何時發此軔。復冤何煩血我刃。欲投明月閽虎擯。懷之有同貪夫殉。</text>
<title>四和。欲供旅榻孤笑。重言複言而不知止。韓子所謂舌不可捫者歟。</title>,<text>氷知履霜雨礎潤。所由來者曾非迅。廈焚如到及已認。具眼何殊犬初瞬。隄防不戒螻蟻釁。老蒼還同髧兩鬢。春天猶整礮車陣。此豈頊冥時令順。句芒何不積陰躪。早布陽和天宇牣。金神電擊過列鎭。頃刻風塵漲千仞。直到城外雲梯峻。始告靑帝拳肩進。木官灰色股肱振。帝傍無人守圭瑾。枯槎喜得明粧襯。凍卉爭將狐腋吝。百林蕭索韶華盡。園苑但見頹兵燼。曾嫌松不媚花信。今獨舊顏來相趁。挫抑何傷竹君疢。守正猶如初六晉。我願靑帝謀執訊。天機更與群芳愼。手中握火如握䗲。舌上嘗膽無些餕。先敎風后主掃汛。申命細柳將軍印。明堂左介闢不墐。天下桃李羅英雋。塵淸始覺眼非瞵。頌作仍看文似蜃。嘉穀雲屯菜不饉。況有句尖泉下殣。頊冥捲甲如脫㕙。軟風吹春義御遴。草綠華山閑驥駿。紫禁煙花光繞震。楊柳那看車發軔。倉庚載歌鋒銷刃。吾言倘用身任擯。假設肯效蒭靈殉。</text>
<title>是歲仲春五日又大雪。復用前韻求和。</title>,<text>春天端合雨露潤。南土如何風雪迅。六出分明衣上認。一麾霏微簁底瞬。階蟻拖蟲失槐釁。庭松埋髮成曇鬢。行人如入魚腹陣。去路未得生門順。着地連天不易躪。乘危任摧逢坎牣。界限遽迷華夷鎭。階砌又無高卑仞。伏波指下千谷峻。亞父刃邊雙斗進。荊榛羽化霓衣振。豹爲遼豚瓦爲瑾。傾都貨貝孰不襯。一車薏苡非貪吝。山原叢薄一變盡。初似鹿臺餘寶燼。得非春客較原信。劍飾輝邊趿履趁。無乃重耳智存疢。揮盥受餐未還晉。衆芳消息我欲訊。恇怯更復窺覘愼。梅兄氣餒眞晝䗲。餔啜雲子曾無餕。此君倔強着便汛。如却壽亭侯之印。天門不闢地戶墐。九畹何處滋蘭雋。玄冥邃屋眼成瞵。顓頊陰庭光眩蜃。今春凍繼去秋饉。氷底人若喬棺殣。嗟我豈不哀死。欲叩九關行路遴。靈均志切導騏駿。太白其如天鼓震。湘潭已止遠遊軔。錯魚空藏秋水刃。接天雲漢縱難擯。兒女爭似吾何殉。霓衣。一本作霓裳。</text>
<title>贈任都事孝伯。與李季夏，趙君獻及孝伯分韻。得早字。孝伯名有後。號萬休。○己卯</title>,<text>昔見子顏紅。今逢余髮皓。相携述飄蕩。不覺醉成倒。莫嫌月上遲。却愁鷄叫早。聞君歸去忙。明發欲登道。</text>
<title>己卯仲春初三日日晡。李季夏來愚谷。對飮至夜分。縣妓月仙，愛玉隨來。季夏醉題壁上。次其韻。</title>,<text>世棄我實愚。我笑谷名愚。君獨愛兩愚。來此谷而娛。玉胡不衒市。月胡圓朔晡。細酌永今夕。四人成一迂。爲問谷中神。曾見此事無。</text>
<title>悼尾兒 己卯。以下蒙赦後。</title>,<text>尾。余之賤男也。生而極穎悟。余所鍾愛。己卯仲春。余自盈德謫所蒙赦而歸。二十日朝。行到慶州地要江院。聞尾患痘瘡。以是月初一日化去。痛苦摧裂。無以爲懷。馬上屬韻語。以瀉我哀。貴賤分則殊。父子情何異。途中聞汝死。未哭心先悸。我年四十六。喜得膝下稚。眉目眞我兒。良知出凡類。甫及三四歲。動止如我意。紙筆曉愛好。梨栗知敬忌。時將簡諒授。易學而能記。六歲我入海。海上仙山邃。巾車棹舟處。隨我無不至。我遊前後溪。先我絇草屣。我獨棲石室。日來巖間戲。愛玩奇峭狀。解道靈仙祕。喜聞古善行。嫌我簡敎示。請益到嗔喝。靑燈夜不寐。前年被逮行。忙別若相棄。汝立我馬傍。停鞭一回視。囚山誰與娛。憶汝何曾置。今春夢見汝。宛入南窓侍。汝豈能遠來。有疑心暗誌。幸蒙恩赦歸。料汝計日企。豈料歸岡音。是日來道次。汝沒斂不撫。汝病藥不試。所以增我傷。痛悼無與比。臨飡涕垂匙。騎馬淚霑轡。前謫失所嬌。今謫復此値。雖緣我惡業。酷罰天何事。頃歲白眉逝。至今心似刺。今又汝背我。轉覺身如寄。脩短實有命。傷生爲道累。何爲無益悲。理遣吾庶冀。</text>
<title>遣懷 己卯</title>,<text>途中逢一犬。尾長而色白。兩日隨我馬。下馬繞我舃。麾之終不懋。掉尾如有索。奴婢欣投飯。爭思逐免策。今朝忽不見。一行深歎惜。來何不待招。去何不待斥。造物於人世。百事渾戲劇。得之不足喜。失之不足嘖。人之生與死。與此何殊跡。乃知化去兒。是我八年客。因此頓有悟。塡胸氣始釋。無乃舊仙侶。哀我悲懷迫。爲之遣此物。以開迷惑膈。路傍沙水明。我意還有適。</text>
<title>謝東郭李老惠盆梅 己卯</title>,<text>當此風饕雪虐時。獨將芳信寓瓊枝。如嫌楚國蘭無實。似惜潯江菊已萎。勁節正宜君子以。深情更覺故人貽。高安靜几明窓裏。日酌淸泉手沃之。</text>
<title>雨後戲賦翠屛飛瀑 瀑在水晶洞人咲亭前○庚辰</title>,<text>雲錦屛高瑤席上。水晶簾迤玉樓傍。如何有此豪奢極。自笑幽人忽濫觴。自註。屛下廣岩如瑤席。平鋪瀑上。高崖如玉樓浮空</text>
<title>挽李別坐 庚辰</title>,<text>吾兄早得安心藥。多病秪能未老閑。山白山靑欣有素。人非人是不相關。稱家一子先持斧。難弟三郞共着斑。聞笛回舡悲豈耐。觀居還自涕收潸。</text>
<title>入聞簫洞口占 聞簫在海南。亦公別業。○庚辰</title>,<text>一月聞簫日一來。碧山紅樹錦千堆。村翁只作營家客。朝暮閑情豈識哉。</text>
<title>挽鄭同知如麟 自註。公以甲子生。庚辰四月初一日卒。○庚辰</title>,<text>我於公在時。不言斗南人物眇。我於公去後。斗覺人間義士少。山岳之姿龍虎氣。巖巖齮齮復矯矯。王良伯樂世則無。死休可堪憐騕褭。我謫楸城公作尹。識子自龍蛇間肇。自註。余以丁巳正月謫慶源。始識公。 是時馬角連牝鷄。露爲成霜天爲趙。白鷺猶懼甲乙求。公將一死秋毫小。始信嗜好與世殊。義則如薺不義蓼。庖人繼肉廩繼粟。日敞華筵勸淸醥。謂我幽州分外寒。恐我轆轤重縈繞。陰風雜雪吹倒人。騎馬數入琳城窈。自註。琳城洞在慶源府治之西二十里甑山之下。余謫居時結茅處也。 前經當世討不厭。共對山窓曉月皎。有手不答權貴書。自註。李大燁貽書於公。有所干。公不答。 有頭終向侯門掉。吐言時失嫉惡人。自註。公口直見嫉於人。 用財或過周餓殍。自註。公在慶時。三歲之內。周急於人者。至於千斛。 特立七十有七歲。爲俗所憎蓋棺了。如今武飆誰辦此。欲求似君須緗縹。世路顚倒我不休。匡復未暇爲之兆。松楸喜蝎屬前春。自註。余於丁丑變後增多口。戊寅夏被逮。仍謫盈德。己卯春。蒙赦。 遙望錦城波浩渺。曾聞鳩杖許降臨。日暮空山倚翠篠。劇談細酌心准擬。豈料浮生如過鳥。欲携綿酒病在床。哀淚謾添窓前沼。使公提劍奉明主。楚氛安得干天表。使公廷諍立殿陛。四目不待褰旒瞭。賦材何厚命何嗇。嗚呼天意眞難曉。嗚呼一片未死心。不隨身埋蒿里垗。</text>
<title>五柳 二首○自註。和諸兒之作。</title>,<text>隋堤綠映龍舟浦。齊郭煙籠鳳吹蹊。何事潯陽五株柳。蕭疏獨向葛巾低。松封秦爵千年恥。柳在陶門百歲芳。若使依依能解語。回看落落咤容長。</text>
<title>謝權生惠鴛鴦。集古。辛巳。兩首在水晶洞時。</title>,<text>空林閑坐獨焚香。劉文房 綠樹陰濃夏日長。高千里 客子從今無可恨。陳去非 菰蒲深處浴鴛鴦。李太白</text>
<title>玩月 辛巳</title>,<text>玩月蒼巖下。飛蚊作雷聲。畏之欲入室。無由抱秋明。寧將遍身癢。博此一心淸。啖咋任汝爲。霜風會有時。</text>
<title>挽尹訓導子時英 辛巳</title>,<text>二十八年夢一場。百千萬恨淚雙行。冥間倘遇吾亡子。報道爺孃白髮長。</text>
<title>古琴詠。幷序。壬午在金鎖洞時</title>,<text>偶得伽倻古琴於煙燻屋漏之餘。拂拭一彈。泠泠十二絃。宛見崔仙心跡。咨嗟詠歎。自成一闋。且念此物無其人而舍之。則爲一片塵垢枯木。有其人而用之。則能成五音六律。而世間知音者鮮。則旣成五音六律之後。亦豈無遇不遇也。然則有感於斯者非一端矣。更賦古風一篇。以寫此琴之臺鬱。一闋。現別集歌辭類。有琴無其人。塵埋知幾年。金雁半零落。枯桐猶自全。高張試一鼓。氷鐵動林泉。可鳴西城上。可御南薰前。滔滔箏笛耳。此意向誰傳。乃知陶淵明。終不具徽絃。</text>
<title>初得金鎖洞作 壬午○金銷洞在海南縣南。公山居別業。</title>,<text>鬼刻天慳祕一區。誰知眞籙小蓬壺。瓊瑤萬仞神仙窟。山海千重水墨圖。兔躍鴉騰窺斷嶂。風顚雨暗在平蕪。登臨記得前宵夢。玉帝何功錫與吾。</text>
<title>挽李持平彬彬 壬午</title>,<text>鼙鼓年來歲月遲。強弓寸寸信蘇詩。四旬厭世人無憾。七十在堂君所悲。歷職何關非父任。諸男可喜守家規。麻衣共賦成今古。長憶天香入硯時。</text>
<title>樂書齋偶吟 自註。壬午陽月旣望。遊甫吉島。</title>,<text>眼在靑山耳在琴。世間何事到吾心。滿腔浩氣無人識。一曲狂歌獨自吟。</text>
<title>挽林僉知礭</title>,<text>紛紛包裹鑽權幸。今世何人任閑屛。公之策名三十載。公之西笑吾不省。此事誰知不易辦。無官不獨官獨冷。天之報施亦已明。五男守家壽復永。嗟我何爲分外悲。病未執紼心耿耿。</text>
<title>石假山 閑閑亭林坦韻○壬午</title>,<text>攢巒叢岳互撑支。誰向庭除幻此奇。突兀初疑夏雲起。嵯峨還似暮霞時。人尋勝地嫌非險。鶴揀巢枝恨不危。猶可寓公泉石興。吾將與詰說山師。</text>
<title>藏六窩 閑閑亭韻○壬午</title>,<text>問子修何行。能從未老閑。人將儀鳳擬。自以蟄龜看。身似袁安臥。門如陶令關。猶存搪突處。湖上月團團。</text>
<title>謝隣僧來助墾荒。二首。癸未在聞蕭時</title>,<text>非徒軍國徵求應。宗社馨薌在此中。物外亦知民事急。相呼出洞助田功。右勝邊隣僧哀我伐檀苦。來助治畬感歎深。休論勝負爭先事。均是慈悲利物心。右負邊</text>
<title>贈別權伴琴 名海。以善彈琴。故號。○癸未</title>,<text>山門晩出送吾君。人世閑忙此路分。借問何時隨我去。集仙臺上弄晴雲。</text>
<title>集古。寄伴琴。甲申</title>,<text>若人抱奇音。柳子厚 拂拭龍唇琴。孟浩然 泠泠七絃上。劉文房 龍鳳相與吟。韋應物 浮雲柳絮無根蒂。韓退之 綠波澹澹如不流。劉文房 幽咽泉流氷下灘。白樂天 江娥啼竹素女愁。李長吉 商聲五音隨指發。劉禹錫 碎佩叢鈴滿煙雨。溫飛卿 壯士擊折珊瑚鞭。無名氏 海爲瀾翻松爲舞。蘇子瞻 興含滄浪淸。杜子美 洞庭瀟湘意渺綿。李太白 正是憶山時。揚仲帥 煙空雲散山依然。蘇子瞻 玉杯久寂寞。杜子美 藍田日暖玉生煙。李義山 掩抑似含情。溫飛卿 中有萬恨千愁幷。張文潛 夢中神授心有得。蘇子瞻 我師此義不師古。李太白 縱有此聲無此耳。蘇子瞻 更覺良工心獨苦。杜子美 常願事仙靈。陳伯玉 願入簫韶雜鳳笙。李太白 衆裏吹竽誰比數。蘇子瞻 肯爲雨立求秦優。蘇子瞻 涸魚久失風波勢。白樂天 得坎且止乘流浮。蘇子瞻 豈必局束爲人鞿。韓退之 白雲堪臥君早歸。李太白 今我去人間。儲光義 性本愛丘山 陶淵明 未試囊中飡玉法。杜子美 已佩含景蒼精龍。杜子美 尋眞誤入蓬萊島。魏野 峭壁攢峯千萬重 盧仝 琴心三疊舞胎仙。黃庭經 世情付與東流水。高達夫 月明松下房櫳靜。王摩詰 日夕望君抱琴至。李頎</text>
<title>思完山琶老。集古。甲申</title>,<text>鵾絃鐵撥世無有。蘇子瞻 推手爲琵却手琶。歐陽永叔 我不識君曾夢見。蘇子瞻 無由縮地欲如何。元微之</text>
<title>對案 乙酉</title>,<text>前山雨後蕨芽新。饌婦春來莫更顰。滿酌玉泉和麥飯。幽人活計不爲貧。</text>
<title>偶吟 乙酉</title>,<text>誰曾有仙骨。吾亦愛紛華。身病心仍靜。途窮世自遐。雲山相誘掖。湖海與漸摩。鐵鎖何須羨。蓬萊路不差。</text>
<title>偶吟 乙酉</title>,<text>金鎖洞中花正開。水晶巖下水如雷。幽人誰謂身無事。竹杖芒鞋日往來。</text>
<title>挽金士元 乙酉</title>,<text>麟鳳之奇在續絃。名頹位仆豈尤天。芝蘭七箇門闌秀。金薤千篇日月懸。只恨人憐埋玉日。正當吾患採薪年。他時路繞黃原浦。一哭聊期宿草前。</text>
<title>挽錦城姜生員 乙酉</title>,<text>吾猶及見有斯人。在世而能出世塵。流水高山心自樂。單瓢陋巷道非貧。玉樓一夢嗟今日。鳩杖重來待幾春。聳壑庶期餘慶發。鵠鸞竝峙典刑眞。</text>
<title>挽閑閑亭林坦丈</title>,<text>閑閑亭子主人翁。我不見公而識公。畏避者名場利府。主張是皓月淸風。看梅只在孤山上。吟雪何曾紫陌中。千載有聲朱雀影。客來莫道北窓空。</text>
<title>和李政丞。三首。白江李相敬輿。時謫珍島。○丙戌</title>,<text>麻衣何處接華裾。却算遙遙似古初。敢許宏材扶大廈。自安蹇劣臥幽居。遠遷驚起今朝事。辱贈疑看隔世書。白馬曾聞風榭好。猶令我夢在叉魚。李相別業在白馬江。故云。桃花紅雨洒衣裾。三月江南暗魄初。人道政丞過縣路。吏傳詩律到山居。嚴程有是慇懃問。厚祿從來斷絶書。不換三公雖古語。何知魚樂子非魚。天涯有客獨霑裾。節屬飛龍御月初。官柳正當斜日處。江花遙想舊時居。投君澤畔行吟句。羨我林中臥看書。聖世豈無雷雨化。扁舟歸釣馬湖魚。原韻天元館裏昔摻裾。意氣還輸傾蓋初。三十年來如幻夢。二千里外過仙居。滄溟獨灑孤臣淚。石室方開萬卷書。牛地卽今天壤別。鷦鷯空羨北溟魚。</text>
<title>用前韻詠懷 丙戌</title>,<text>誰將七尺馬牛裾。宜與化翁遊太初。義是人間男子路。仁爲天下丈夫居。潛心四象兩儀理。着眼三皇五帝書。大鼎珍烹何足羨。興酣菰米配鱸魚。</text>
<title>琴客求詩。爲作琴誡。丙戌</title>,<text>嗜慾心中淨。天機指下鳴。可令山水興。存沒子期幷。</text>
<title>琴客遺畫扇。題詩其上。丙戌</title>,<text>落日低山外。斜風吹浪頭。騎驢何處去。正好臥江樓。</text>
<title>挽沈甥光沔 丁亥</title>,<text>知命聖人猶慟回。鍾情吾輩詎能裁。他時佇待金聲縱。今日還看玉樹摧。九萬同風心不泯。三千曲禮志成灰。幾年論道山窓裏。眉宇森森淚滿顋。</text>
<title>克兒湯餠日作 一作小兒初度日。家人設餠。懷先感懷。○克。公庶男直美小名。丁亥。</title>,<text>欲賦弄璋無別語。令人却憶石洲詩。白頭永隔趨庭日。忍想吾身似汝時。石洲。本朝詩人權韠。下兩句。全用石洲詩。</text>
<title>八月十三日。月下坐龜巖。思琴客。戊子</title>,<text>君看何處今宵月。不在樓舡在汭間。可惜峨峨絃上韻。無人解聽志於山。汭陽。古長興。</text>
<title>朴進士而厚惠西瓜東瓜。兼寄絶句五首近體一首。次韻答之。近體。集中不載。未詳所以。</title>,<text>團圓入眼破吾顏。燥吻煩腸已覺寒。安得沃心同此物。轉成明主壽民丹。投吾未及子唇濡。跽謝東陵抱甕徒。冷比雪霜甘比蜜。金漿玉液詎能踰。右謝惠西瓜棲遁誰云慕赤松。初非計較義之從。華山面面多閑地。何惜如君百輩容。衰病磷緇鏡裏顏。山廚況復日慳寒。得君美茹加飡飯。俄頃令人怪渥丹。甘而破滯快而濡。芥葍兒孫豈爾徒。未害前魚美人泣。疏卑從古戚尊踰。自註。昨日拔尤。只詠西瓜。追念東瓜恨我不錄。復用前韻作此二絶。</text>
<title>挽朴進士而厚 己丑</title>,<text>成均進士南崖老。秋月胸懷漆墨衫。吾室從遊那計脚。君詩咀嚼不嫌饞。今朝挽紙何來座。正月情書宛在緘。草末宿時期一哭。虛無匪遠掛歸帆。</text>
<title>次三閭廟韻 庚寅</title>,<text>鄢郢無遺址。章華草木深。誰知屈子廟。千載映江林。</text>
<title>次早發韶州韻 庚寅</title>,<text>踏月辭茅店。侵霜渡板橋。何如北窓睡。歸隱不須招。</text>
<title>次欒家瀨韻 庚寅</title>,<text>飛湍練脫砧。激浪珠傾把。不辨白鷗群。但聞音上下。</text>
<title>次班婕妤二首韻 四首○庚寅</title>,<text>只歎妾命薄。不怨君恩疏。誰識老宮女。嘗辭共玉輿。前魚固宜棄。團扇有時疏。自分如螢火。何心奉日輿。當辭金輦時。豈料銀甁絶。篋裏有羅衣。御爐香不滅。舞袖麝臍消。臂紗紅縷絶。團扇獨徘徊。靑燈乍明滅。</text>
<title>戲題紙鳶。二絶。</title>,<text>由來五鬼躡空虛。韓子當年誤作車。翦紙爲雲馱汝去。東風碧落好歸歟。紙鳶能作御風行。我欲乘之朝太淸。白玉群仙如可見。衰顏不問問蒼生。</text>
<title>次韻寄呈松坡居士 李海昌○辛卯</title>,<text>南溟漁父洛陽人。誰信交情早有神。憐我牢癡違世路。愛君標格出風塵。樂書齋外花如錦。揮手亭邊水拖紳。翅短何由持子至。一杯空對月華新。行藏竊附古之人。咀嚼那關有鬼神。蓬海與天開碧洞。雲山爲我隔紅塵。愛君尙願乘騏驥。訓子惟知謹韠紳。時閱考亭雲谷記。胸中與曩一番新。停呻效拙。聊索遠勤病儂。海上故山。其名曰芙蓉洞。家鄕幽棲。其名曰金鎖洞。樂書。芙蓉之弊廬。揮手。金鎖之小亭也。何時相視而笑。却話一杯對月之懷乎。芙蓉洞裏。山茶花正開。</text>
<title>和哀林慶業</title>,<text>權謀小勇君奚取。終是千秋二國臣。讞獄人言因冢宰。議誅誰識自天神。雖云骨大張虛礮。難贖皮營燒武囷。事似杜郵提劍日。未知還復仰蒼旻。</text>
<title>次韻寄謝李御史袤 辛卯</title>,<text>廿八驪珠飢渴解。還嫌君不識吾情。群公倘就伊周業。事葛昆夷道亦明。</text>
<title>次韻寄李開寧翼老 辛卯</title>,<text>求友平生未得友。居然六十五廻春。窮途失我子孫念。末路見君顏色眞。愛禮固知非貌敬。忘形直欲置心親。何時更續蓮村話。把袂方揮席上塵。</text>
<title>次韻寄韓和叔 辛卯</title>,<text>吾非海隱非山隱。山海平生意便濃。用拙自違今世路。幽居偶似古人蹤。不嫌白髮三千丈。剩喜彤雲一萬重。奴隷少霞猶可得。朱門誰羨塵容。</text>
<title>次寄韓和叔惠梨韻 辛卯</title>,<text>縱我本哀梨。猶知勝味色。何時見縞裙。食實慙花白。</text>
<title>次韻敬呈麟坪大君案下 壬辰</title>,<text>爲善誰能保始終。東平獨有昔賢風。緇衣鄭館情何限。醴酒荊筵禮益隆。咳唾珠璣從鬼泣。心腸錦繡奪天功。漕溪別業聞曾飽。恨未從遊縹緲中。一望天顏志願終。行藏竊附古人風。從前已會啾喧慣。到此尤知眷遇隆。引領只圖歸舊業。彈文何事費深功。通津要路誰開眼。思入靑山綠水中。</text>
<title>壬辰四月二十八日喜雨 以下駐孤山時</title>,<text>昨日桑林玉體疲。病臣終夜仰天窺。誰言霶霈由斯禱。我識精誠有素爲。中谷暵蓷無女棄。窮廬易粟絶男持。願君修省憂勤意。雨後常如未雨時。誰道天高不聽卑。桑林禱罷雨祁祁。作霖賢齎由恭默。始信商書匪我欺。</text>
<title>初到孤山偶吟 壬辰</title>,<text>底事時人苦構捏。如何聖主過恩滋。蒭糧已罄留那久。騎卒難鳩去亦遲。奴舍隙風頭面腫。村廚草具脚腰疲。南舡幾日來京口。興在煙波掛席時。</text>
<title>鄭參判良弼辱和。復次以酬。</title>,<text>相知自古貴心知。忠告無非麗澤滋。三宿去懷元綽綽。千巖歸路任遲遲。新詩奪月飢如飽。老氣成霞病不疲。浩蕩白鷗波上日。一場春夢軟紅時。</text>
<title>謝沈希聖辱和 光洙壬辰</title>,<text>且喜塵裾還一摻。何須淚眼更雙滋。諸人未解歸心決。惟子能諳去路遲。萬毀千誣那可較。七顚八倒不爲疲。滄洲吾道由來久。張翰孤帆固所期。</text>
<title>李季夏次贈沈希聖韻以寄。復用其韻賦三首以謝。壬辰。</title>,<text>名繮雖似斷絃離。恩渥眞同雨露滋。留爲赫炎憎地夐。去需涼信恨秋遲。封姨襲枕雙顋腫。壁蝨襄膚十爪疲。不有君詩光奪月。定將何物慰斯時。經濟眞成坎下離。目生靑壁錦紋滋。悲歡不起榮兼辱。去駐那關速與遲。惟願寰區王化復。每愁天下萬生疲。忽然百感由中集。老子蒼茫獨立時。野老全忘日昃離。腰間老劍露光滋。三千大釣垂空久。九萬同風起太遲。刻鵠不成從爾笑。屠龍無用任吾疲。散仙淸致終須有。佇看滄洲倚棹時。</text>
<title>季夏復寄一律。次韻以酬。壬辰</title>,<text>河鯉河魴世競賖。樂飢淸浪向誰誇。長林半亞舟歸浦。積雨初收鷺集沙。南海仙區雖莫及。東湖奇景亦無加。感君獨有場駒意。諾我將謀一畝家。自註。來詩曰。物議從來無遠近。人今謝絶有何加。身閑不必投金鎖。近郭林皐好着家。且跋曰。眺望之曠。想應同致。縶駒之懷。不能自已云云。故未二句及之。</text>
<title>復次季夏韻 壬辰</title>,<text>山近人寰俗自賖。景休君說我曾誇。周遭秀發千重岫。面背縈紆十里沙。小屋短籬如辦得。麤茶糲飯不須加。終然未愜心期遠。長憶芙蓉洞裏家。自註。芙蓉。海莊洞名也。</text>
<title>孤山松林。聞琴篴有感。壬辰</title>,<text>曲阜澄潭准備余。那愁旅泊食無魚。文山聲妓桃謠緖。安石風流賈慟餘。綠綺腸飢流水澁。昭華喉渴落梅疏。何時揮手高亭上。林靜鳥鳴人意舒。揮手亭在金鎖洞</text>
<title>戲次方丈山人芙蓉釣叟歌 方丈山人。崔有淵號。○壬辰</title>,<text>芙蓉城是芙蓉洞。自註。洞裏仙跡甚多。且奇峯環立。其形宛似芙蓉花瓣。疑是古所謂芙蓉城也。 今我得之古所夢。自註。東坡芙蓉城詩註。有王子高與周瑤英夢遊事。 世人不識蓬萊島。但見琪花與瑤草。由來神仙豈異人。自註。坡詩。神仙非異人。由來本英雄。 行義求志非二道。時來出入龍樓虎殿啓乃心。時去遊戲玄圃閬風淸興深。乃知天實無心唐事業。未必金丹一粒能致洞賓之飛吟。自註。呂洞賓。本唐進士也。初遇鍾離先生處。後人作亭。命曰飛吟。有人作詩曰。未必無心唐事業。金丹一粒誤先生。 偶乘古槎槎如舟。悠悠直上銀河洲。朝帝庭還瞰華表。九點煙裏皆蜉蝣。朝蠅暮蚊不可相格可相憐。自註。韓詩。朝蠅不須驅。暮蚊不可拍。蠅蚊滿八區。可盡與相格。 此意嘗聞金骨仙。自註。芙蓉洞卽老儂所居海莊洞名也。</text>
<title>病滯東湖。江水大漲。有懷故園。壬辰</title>,<text>東湖濁浪正崢嶸。三角陰雲日復橫。竹葉飛車誰乞與。洗然揮手眼中生。自註。洗然亭在芙蓉洞。有沙川石潭。揮手亭在金鎖洞。有翠屛飛瀑。皆宜於雨後水肥之時。</text>
<title>麟坪大君歷訪孤山求詩</title>,<text>顚倒江村百歲翁。竿旄孑孑浪花中。得使疏蹤參一角。無非隆眷自重瞳。寶馬金鞭公子事。柴扉草屋野人風。長祝太平煙月化。全忘齒豁與頭童。</text>
<title>麟坪贈三硯滴一酒盒。各賦近體一篇以謝。</title>,<text>頭圓應是律天時。峻整廉隅更覺奇。飢飮玉泉淸肺腑。飽噓香霧起蛟螭。不分麤細雖其量。獨立雷霆乃自期。自註。坡硯詩。麤言細語都不擇。又硯詩。獨立自可當雷霆。 膏澤如能到枯槁。傾囷倒廩亦何辭。右八稜硯滴外無稜角一團和。方寸誰知萬頃波。襟抱春風將潤物。精神秋水正盈科。環中雲雨施行慣。腔裏淵泉造化多。願與管城隨呂尙。大書歸馬華山阿。右圓小硯滴形何如杮光何素。無乃白虯卵正成。自註。韓詩以杮比虯卵。 呼吸滄溟臍若動。洩噴雲霧口微聲。兒童莫念搖牙取。烏鵲休思捩眼營。左右羲軒應有日。自註。坡詩。當年負圖傳帝命。左右羲軒詔神禹。 佇看霖雨濟蒼生。右白杮硯滴東平綺席畫磁壺。何事來歸草座隅。梅桂後先華不侈。圓方上下制兼殊。三休亭裏宜祗侍。自註。古詩。一甁茶外無祗侍。同上西樓看藥闌。 七里灘頭可與俱。無酒臥君慙我窶。白沙杯乏德還孤。右畫酒盒</text>
<title>鄭尙書贈一扇。扇面有詩。和其韻。乃申混所製云○壬辰</title>,<text>孤竹雲孫表裏同。能醒溽暑醉顏紅。揮蠅寶座情偏重。救暍窮途意甚公。捲却看時惟勁節。舒來隨處播仁風。霜秋莫道無功用。擧障西塵更覺工。</text>
<title>次詠扇前韻</title>,<text>志在吹噓着處同。何嫌外貌異靑紅。除煩先要寧宸極。扇淑兼思肅列公。展布可消王室燬。操持能動四方風。神功舒卷隨時令。費隱渾如造化工。</text>
<title>次韻酬方丈山人 壬辰</title>,<text>十年海上人。一日塵間客。引領望三神。彈文何百謫。</text>
<title>聯句 大提學湖洲蔡裕後來拜公。請與之聯句。○壬辰</title>,<text>小堂淸夜聽琵琶。湖洲 一曲彈來古意多。孤山 浮世昇沈渾是夢。湖洲 且須相屬飮無何。孤山</text>
<title>贈送李密陽袗</title>,<text>臥閤功如補闕多。含香人遽把麾何。聞君明日江南去。欹枕中宵聽艶歌。</text>
<title>集古。寄伴琴。癸巳○以下歸海南後</title>,<text>一別心知兩地秋。嚴維 楚雲湘水憶同遊。許渾 夜深雨絶松堂靜。鄭谷 岳色江聲暗結愁。杜筍鶴</text>
<title>集古。題扇寄人。五首。癸巳</title>,<text>海鶴一爲別。柳子厚 秋空明月懸。孟浩然 霜風時動竹。韋應物 散步詠涼天。韋應物花發多風雨。于武陵 春關翡翠樓。韓君平 開簾見新月。李端 何用曲如鉤。駱賓王中心君詎知。韋應物 玉作彈棋局。李義山 悠悠復悠悠。溫飛卿 春草年年綠。王摩詰泠泠花下琴。高適 一杯彈一曲。孟浩然 故人南北居。韋應物 山月皎如燭。韋應物澹月照中庭。韓君平 煙斜月轉明。唐彥謙 昨遊忽已過。韋應物 默默以含情。韋應物</text>
<title>和諸兒作 癸巳</title>,<text>蕭瑟何時共枕眠。獨聞中夜雨聲連。池塘靑草非難瀉。此日難將此意傳。瀉恐當作寫</text>
<title>余於壬辰歲暮。自京還金鎖洞。癸巳仲春。自金鎖入芙蓉洞。甲午八月。家有祀事。力疾作出陸計。到獐島逢逆風止宿。翌日還宿黃步。又明日更向東浦。到遏斤風不止。止宿。又明日日暮。艱到白浦。余得芙蓉。于今十八年。往來者不可數計。而入舡阻風。未嘗有如許時。有感而發深省。口占一絶。黃步，東浦皆浦名。遏斤島名。白浦莊名。在海南海邊。○甲午</title>,<text>蓬萊天與幾回春。衰疾宜爲絶世人。三宿舟中添一病。群仙嫌我向風塵。</text>
<title>挽夫人 乙未</title>,<text>鄕閭飛旐煥恩滋。嗟我宜收老淚垂。有子有孫還有壽。無非無是又無儀。平生自篤僮僮禮。晩歲家吟揖揖詩。舊夢佳城新卜叶。天休前定見於斯。</text>
<title>集古。寄虛白老師。明照號也○乙未</title>,<text>野人自愛山中宿。顧況 僧在翠微開竹房。任翻 入定幾時還出定。秦公緖 空林閑坐獨焚香。劉文房</text>
<title>挽孫爾久 丙申</title>,<text>二十六少七十癯。汝何謝世先老吾。吾殃及汝汝何辜。仰視穹昊從嗚呼。汝父廿五病卽殊。至今我腸悲縈紆。賴汝兄弟淸而愉。恃之有同天馬駒。菑畬經訓騑騑驅。蒭豢義理顏敷腴。山窩海巢日相扶。問道未肯離須臾。森森典刑對朝晡。剩喜文彩風流俱。只期鵬搏九萬途。豈知命似簞瓢儒。劉蕡射策忠擬輸。江摠外家庭隅趨。臨別雖欣宿疾蘇。尙恐二豎還侵軀。不佳則回違我謨。令汝此行割我膚。三林一朶古所符。天定可能容賢愚。八鑾固知非馬圖。底事老蚌明珠無。捉孀母裳二孩姝。後事無托里巷吁。盈虛去來汝勿虞。吾亦收悲任大爐。</text>
<title>送李濟州 見卷之五下序類 [本文缺]</title>,<text></text>
<title>挽柳南原時定 此一首駐京時○戊戌</title>,<text>少因蓮榜置心親。仙鶴昂昂迥出塵。五十年來如一日。三千界裏有何人。金科鐵索皆餘事。鵠峙蘭芽繫累仁。病未戒澄違執紼。期君早晩玉京春。</text>
<title>挽麟坪大君 以下駐孤山時</title>,<text>溫溫公子古人風。恐懼君王友愛隆。花萼相輝猶及見。東平爲善已成空。何哀疲薾孤山客。竟未從遊道岳中。世路險巇天路坦。乘雲不待四旬終。</text>
<title>題國是疏後 戊戌</title>,<text>昔稱凶疏今邪說。輿論堂堂殷海東。雖吾尙有如前妄。願國終無與亂同。</text>
<title>李甥偶得油紙弓袋貯冠 戊戌</title>,<text>一箇弓韜架上安。君何從得護絲冠。多藏軍器人方說。恐被名流捩眼看。自註。時有一名士爲湖南暗行而還。有此說故云。</text>
<title>雪花如手。草木凍皴。花柳凌挫。己亥</title>,<text>三月二旬六日雪。千山如玉野如銀。誰能請按容成罪。無乃將冬作暮春。</text>
<title>挽曹主簿實久 己亥</title>,<text>混世誰知出世塵。溫溫風味獨書紳。生平未肯鑽權倖。交久還如飮酎醇。負子人稱眞蜾蠃。得孫天與石麒麟。去來何恨聊乘化。一笑終期白玉春。</text>
<title>孤山獨不降 和書齋諸作○己亥</title>,<text>滄浪便作靑溟闊。莫辨長郊與大江。底事茲山不埋沒。千岡萬阜忽騈降。</text>
<title>挽鄭生</title>,<text>天邊獨樹吾新寓。山下孤煙子舊莊。草閣幾蒙驪馬枉。詞壇又識白眉良。膏盲鬼入悲無奈。薤露歌成涕自滂。四子衆孫同擧櫬。何哀六十四年光。</text>
<title>病還孤山。舡上感興。庚子</title>,<text>吾人經濟非無志。君子行藏奈有時。着處江山皆好意。夕陽歸棹不嫌遲。魚鳥自相親。江山顏色眞。人心如物意。四海可同春。人寰知己少。象外友于多。友于亦何物。山鳥與山花。走次孤山三絶惠韻 白軒 李相公景奭東湖一泝非無計。北闕相逢亦暫時。怊悵世間人事變。尙憐春色不曾遲。靑眼宿心親。開懷語益眞。若敎醫一世。何物不爲春。莫歎知心少。知心本不多。山禽解相近。啼在滿庭花。</text>
<title>解悶寮偶吟。復用前韻。解悶寮在孤山明月亭西</title>,<text>隱几山窓晴景晩。春風正是浴沂時。前灘遮莫輕帆過。閑看蒼松澗畔遲。偶與白鷗親。吾非隱者眞。江皐倚杖立。花柳不勝春。一室非爲小。千山未覺多。幽人欹枕臥。斜日在汀花。</text>
<title>庚子四月二十七日。自蘆原發北行。樓院路上逢雨有感。以下謫三水時</title>,<text>暮雲疏雨忽依微。來自寧陵灑客衣。無乃在天靈不昧。照臣忠赤泣珠璣。寧陵舊在楊州。與樓院相望。卽孝宗大王寢園也。</text>
<title>復用前韻。贈洪獻禮，勝二娘。禮順，勝禮兩妓。趙生之女也。時趙生已沒。自註。于後聞之。勝禮是趙娘之姪。而養以爲女云。</title>,<text>重來如一時。心事有誰知。娘子忽焉沒。無人論我癡。爾瞻之時。余疏論其罪。政院，三司，館學同辭構捏。而皆止於遠竄。今則政院，三司，館學必欲殺之。是一變也。其時余年三十歲。今則七十四歲矣。是二變也。其時行到洪獻。趙娘來相問勞。一夕三至。今則已作九原人。是三變也。其時余念嚴程。倍日幷行。而今則氣力衰憊。事與心違。寸寸登程。是四變也。其時金吾郞及吏卒憂余羸弱。每勸徐行。而今則金吾之吏。每欲驅迫以前。是五變也。其時地主無不矜恤遠邁。而今則二三人外莫與相接。是六變也。然則無一物不變於前。而獨山與海依舊。令人慨然。趙娘有二女。長名禮順。年己未。次名勝禮。年乙丑。獨此二娘出見慇懃。誠意懇至。宛與其母好看客之情一樣。羅綺之類。誰不數也。其能不變於舊。有同山海。始信聖人秉彝不墜之訓也。余有感於斯。復次前韻。幷道不盡之意於後云。庚子五月二十六日。過客。題洪獻義妓趙生帖後 龍洲 判書趙公絅漂母之飯淮陰。貞義女之壺漿救伍員飢。竝稱義烈於千古。然徒哀王孫而已。急丈夫之脫身逃已也。夫焉有責語嘿之有時。如洪獻妓之於尹謫客也。尹南士也。妓北產也。地之相去不翅若風馬牛之不相及。影響昧昧。其可知也。又豈有若士友之義氣相感。神交昔昔夢事哉。然則此非特赴士之阨窮如古者節俠風而止。其好德慕義根於天性。而無間男女之豐嗇也。漂母，貞義女。敖而無足數者。且聞是妓生於管轂北關之邑。長而老。眼見遷客之投有北者何限。持私釀班荊送之者。惟白沙李相國，孤山尹參議云。妓亦知李杜之齊名哉。人謂趙生之非女史。吾不信也。白沙。鼇城府院君李公恒福也。光海朝。言事謫北靑。次孤山韻蛇鼠不同時。男知媿女知。平生一寸赤。莫謂白於癡。蘇少去何時。香名行路知。嗣緖二娘子。猶歌湖老癡。</text>
<title>以降日有感 以下到三水後○自註。庚子六月。余謫三江。値二十一日。是余以降之辰也。</title>,<text>當日爺孃鞠育時。豈知伊蔚乃如斯。衰遲更念恩勤意。不是囚山淚欲垂。</text>
<title>謹和呈龍洲 庚子</title>,<text>笑我師經典。無心鍊汞鉛。禍階由講禮。三百與三千。早學黃通裏。終羞鐵鍍鉛。道如明一線。瀧外任三千。此行非出晝。疾甚自遲遲。聖心終好禮。王改庶幾期。自我囚山後。常嫌白日遲。抛春何計繼。勤買愧前期。元韻胸呑百鍊鐵。不肯化柔鉛。可笑朱槐里。無心路八千。三黜柳下季。胡爲行不遲。吾王明竝日。何遠返環期。</text>
<title>庚子七月二十四日卽事</title>,<text>余平生喜登山臨水矣。謫居三水。蟄伏蝸室已兩箇月。不堪壹鬱。騎馬出城。適有二謫客隨之。登溪上小山。眺望而還。聞吏輦五人被栲於鄕所及地主。悔吝咨嗟之餘。因成一絶。柳州願化身千億。坡老耽看浙右山。一上峯頭群吏杖。今人那得古人閑。</text>
<title>次韻寄謝國卿 金鼎華庚子</title>,<text>居廣何須更卜居。安知魚樂子非魚。幽州遮莫寒威緊。且掃蝸廬讀我書。</text>
<title>消氷花。幷序。辛丑</title>,<text>三江暮春。略無春色。長詠春來不似春之句矣。有客採山。適見草花於氷雪中。斫草筒蒔來。亦足聳目。其花一本一莖戴一葩。莖之長二寸許。瓣之大如金錢石竹。而色如金。不知其名。或云俗號消氷花。噫。其凌霜雪獨秀。不啻臘梅秋菊。而其潛滋陽氣於積陰之底。有同復之一畫。令人發深省也。三水古三江暮春初二日西斜。獨坐蝸廬憶舊家。樵客忽逢黃玉蕊。蒔筒來向傖人誇。消氷花在鴨江潯。短短單莖細似針。千尺雪中排殺氣。一錢葩裏保天心。端宜玉帝庭前植。底伴騷人澤畔吟。春信寄傳關塞外。東君用意始知深。玉關春暮無春物。猶有消氷花一枝。陰盛自移誠復理。陽衰已長信羲辭。宣尼日月昏冥世。明道春風肅殺時。因小可能推大德。馨香三嗅重嗟咨。千林死立萬根藏。獨自夭夭玉蕊香。不待文王豪傑也。鷄鳴不已又何傷。</text>
<title>淨深菴 辛丑</title>,<text>三江一郡。僻在白頭之南鴨綠上流。無寺刹久矣。聞有一僧法號淨涵。入遠危構。余緣雲迂騎坐來煩襟滌矣。仍有感賦一絶。蓮華峯下淨深菴。金碧熒煌照佛龕。辛苦上人耽道意。吾儒見此可懷慙。自註。郡中聖廟無形。故及之。山與寺初無名。僧請命之。余辭不獲已。山之名取愛蓮說出淤泥不汚之義。讚其居夷而天德自如也。寺之名取唐人詩淸淨當深處之義。讚其避地而幽靜不厭也。辛丑暮春。澤畔病叟。</text>
<title>久不聞藥房問安邸報。不勝耿耿。辛丑</title>,<text>一步簷邊二丈籬。天光時自隙間窺。吾君萬福如頻聽。何恨孤臣命若絲。</text>
<title>偶吟 辛丑</title>,<text>鬼門關外小河湄。窄窄重圍二丈籬。八十囚荒曾未聽。三千歸路杳無期。如凌矮屋冬嚴鑑1。似甑高山夏迫炊。幸賴聖恩延縷命。長吟華祝忘朝飢。自註。故鄕三千里也。此郡地狹山高。冬如氷室。夏似洪爐。</text>
<title>三江記事 辛丑</title>,<text>囚山不必說囚籬。氷鑑三時夏甑炊。地獄誰云信無有。溫公蓋未到而知。白頭雲氣接泥簷。風雪如簁日夜添。窓壁霜凝光壁月。衣衾稜作利刀鎌。銷氷淅米珠和粒。煖酒濡唇玉裹髥。銀海黃庭俱凍合。靈臺何事獨安恬。自註。土俗以泥蓋屋。屋上草萊蕪沒。望之如丘隴。冬深則井泉溪澗徹底凍合。斫氷於溪。以牛輅曳來。就釜中鎔作水。以供日用。</text>
<title>雪後戲作 辛丑</title>,<text>多少羽人遊十島。玉京誰識在於斯。樵蘇總是雲輧客。井臼無非練帨姬。處處瓊宮開壁戶。家家珠帳擁瑤墀。二年氷蘗盈肝肺。不記烹煎擾擾時。謫在三江二十蓂。森森入眼不曾聆。傭奴渾躡明珠履。販婦多騎白鳳翎。朝晝昏藏香霧窟。秋冬春繞水晶屛。玉虛無乃此眞是。銀浦雲聲喚睡醒。自註。坡詩曰。鵝毛垂馬騣。自怪騎白鳳。此地秋冬春。則凝冽極緊。人家賴火氣生活。而雖作煙囱。寒氣外襲。不能飛散。渾室常如霧裏。不辨人物。自秋雪來。群山盡白。入夏始消。</text>
<title>謝仁遮外萬戶寄魚及詩 安震杜壬寅</title>,<text>臥劍雙鱗照座紅。誰知珠玉滿其中。雷腸催滌魚生釜。霞氣還忘鶴在籠。杜子爲駒眞不妄。文公返壁愧難同。床頭五十六龍吼。更謝仁遮外令翁。自註。楊誠齋詩曰。留贈新詩光奪月。端令老子氣成霞。</text>
<title>九日。思李太守。公望壬寅</title>,<text>月爲重陽好。人無酒一杯。誰如李太守。解送白衣來。</text>
<title>九月十二日。姸暖無前。月亦分外明。壬寅</title>,<text>夜深自得欄邊坐。風爲無聲月爲明。忘却長沙何用酒。靈臺瑩徹妙香淸。自註。前歲卜地旋花原。刱三間樺窩。命以自得。仍以前堂板戶限爲欄。</text>
<title>挽韓僉知 癸卯</title>,<text>如蘭養子豈須科。九十全歸莫薤歌。生長邊城能辦此。吾將韓老向人誇。我謫三江已四載。公無一入於城中。吾猶及見老知止。朝有鄭卿鄕有公。時判書鄭公世規休官家居故云</text>
<title>癸卯歲暮有感。效盧穌齋體。</title>,<text>鴨綠源流山外廻。樺泥蝸室傍山隈。罪人稱殺荃猶揆。言自爲忠世共咍。謫日一千半已往。行年七十八將來。芙蓉洞裏何時去。寄傲南窓對酒杯。</text>
<title>擊壤 甲辰</title>,<text>大耋不須嗟。端宜鼓缶歌。吾家無酒器。擊壤豈殊科。</text>
<title>聞大兒爲來覲。孟仲春間自海南發程。而二月十七日。風饕雪虐。仍念行路之苦。甲辰</title>,<text>兒子時年五十八。三千里路若爲行。今辰風雪終朝暮。耿耿通宵念汝情。</text>
<title>次贈李延之 袤</title>,<text>鵬路誰知有九萬。二三千里謂漫漫。微風無別凌霜草。巨艦要經動海瀾。前哲在窮終得展。至人入水不爲寒。藍關之苦君休苦。勳業由來聖處難。自註。延之時謫藍田驛。來書言藍關之苦。甚於雪擁。</text>
<title>甲辰仲秋初四日。登長嶺望白頭。還到仁遮。其昏雨作。翌日作止數。廻歸路又逢雨霑濕。</title>,<text>山靈哀我苦相尋。淚作秋霖灑錦林。今夕衣沾何足惜。白頭昨樣目森森。</text>
<title>甲辰仲秋初五日。登洗劍亭。</title>,<text>仁遮外堡之東。有石屹立。半入雲濤。如砥柱然。俗呼烏知巖。萬戶景可行作小亭於巖上。請名於余。余命以洗劍。天作之臺人作亭。大江小澗肯廻縈。燕姬慣唱江南曲。楚客偏傷澤畔行。萬谷笙鐘添醉興。百林金碧惱遊情。淸瀾准備龍泉洗。好手誰屠偃海鯨。自註。時風雨滿天。秋色正濃。歌兒有解唱余在南時山中新曲。</text>
<title>敬和呈謙齋靜案 謙齋。嶺南徵士河弘度。○丙午。以下移配光陽後。</title>,<text>自從南徙後。一任念逾羅。脈脈過桐雨。悠悠近麥波。何嫌公敎切。曾受吏訶多。萬事都遺落。惟知鼓缶歌。元韻衆醉獨醒放。數年除網羅。衡輿倚忠信。利涉帖驚波。囊篋寓眸十。垣墻屬耳多。存神由底事。滄叟有遺歌。</text>
<title>挽羅慶州 緯素○丙午</title>,<text>見公書問幾多時。哀淚還隨別淚垂。不顯不卑躋耋五。無非無是委生涯。陶園松菊常娛眼。郭第兒孫只點頤。何事老腸悲婉孌。終乖握手訴相思。</text>
<title>挽河義興 弘度○丙午</title>,<text>嘗承簡牘誨諄諄。朋友頻傳動靜眞。淸約律身千世士。謙恭接物一團春。讀書欲究無窮理。望道常如未及人。其志不休棺已蓋。回看天地氣方屯。</text>
<title>次李司諫延之韻 袤丙午</title>,<text>時來或發危言易。勢去人能忘世稀。枕肘自然安夕寢。念書猶未悟朝飢。鷦鷯方笑鵬遐擧。桃李何知桂晩菲。憂樂是非都拔棄。悠悠萬事任天機。</text>
<title>記實 戊申。以下赦歸芙蓉洞後。</title>,<text>黃原浦裏芙蓉洞。矮屋三間蓋我頭。麥飯兩時瓊液酒。終身此外更何求。</text>
<title>遣懷 戊申</title>,<text>三公不換此仙山。遷謫惟愁去此間。蒙被隆恩來故里。不希官祿喜生還。仙山。一本作江山。</text>
<title>仝何閣 在芙蓉洞○己酉</title>,<text>我豈能違世。世方與我違。號非中書位。居似綠野規。</text>
<title>記諱日詩 年月未有所考。故錄之卷末。</title>,<text>正月廿二高妣忌。二月初六高祖忌。三月二十有三日。祖妣宋氏諱日是。四月十三祭曾考。二十一日失天只。五月十三終天痛。余在車城謫裏値。曾祖妣忌是何辰。仲秋之日十有四。靈光皇考之遠諱。序屬孟冬上日耳。斯當遷主祭正寢。說與諸兒須細記。四月初四外祖忌。外家祭次曾寫紙。七月十二外祖妣。次雖非我其敢置。季冬廿八仲秋廿。余生考妣忌則此。已上四辰當如何。題紙爲榜設虛位。私親皇考參贊公。十月廿一人世棄。祖妣前後有兩位。四月初五前妣爾。後妣林氏五廿一。是實生先人昆季。安氏外祖承議郞。早世三月一日以。祖妣韓氏先是沒。忌在五十三日矣。已上五辰不敢祭。當向長房助祭已。</text>
<title>人間讀史各君臣 辛亥</title>,<text>昨日我觀宋春秋。文山忠節磨蒼旻。今日我觀元春秋。文山之子爲元臣。尋常違志亦不孝。何乃事讎忘其親。吁嗟爾父烈丈夫。凜凜凌霜松與筠。金戈獨把運去後。爲國丹忱終未伸。崖山之痛燕市慘。至今聞者猶酸辛。爲人臣子義如何。爾所當爲惟臥薪。伏橋塗廁死後已。不成猶爲忠孝純。不然可學王偉元。坐不西向終其身。爾力雖難鞭楚屍。爾心胡寧忘越人。生同一天尙不忍。忍向讎庭爲搢紳。輕裘肥馬綬若若。出入靑瑣居通津。如今想見爾面目。有靦之姿如隔晨。甘心服事彼讎酋。北面輸忠勤卯申。聯翩當日助彼者。比肩笑語期同寅。祝辭何心寫孝子。諱日不愧巾黲巾。忘君附賊古亦有。無父無君無汝倫。詩人誰解婉辭譏。警語可以傳千春。我謂陞也固當誅。陋哉胡元臣不掄。求忠孝門聖有訓。凡百人君宜是遵。</text>
<title>門人廢蓼莪 辛亥</title>,<text>周詩三百不可選。況乃其間尤粹美。講筵何事廢蓼莪。有怪王公門下士。先生不忍讀此詩。弟子不忍陳其几。有魏高士有違元。我不識君嘗見史。郞罷曾爲司馬官。執殳來赴安東壘。東關衄師咎何在。當日危言良有以。彼哉豺虎怒編鬚。如絃竟作途邊死。夫君哀痛久愈苦。神道松枝枯血淚。將身處變得其宜。所可言者非一二。披經函丈覺後覺。左右靑衿談道義。爲詩每到蓼莪篇。三復悲吟淚霑紙。諸生相戒莫助哀。多少摳衣摠廢是。非人深感豈有斯。乃知夫君誠孝至。詩之感人固可見。人之感人其如此。詩經傳義小學書。千載芳名響牙齒。古來遭變知有幾。善行高躅眞無比。哀公之事淚爲零。敬公之心膝爲跪。仁言不如以身敎。孝思從來能錫類。君莫道門人廢蓼莪。已學蓼莪詩中意。</text>
<title>愁 壬子</title>,<text>有物無形名曰愁。惱人萬端名無二。使人不能食。使人不能寐。能斷人腸如有刀。能穿人心如有觜。無賢與不肖。事違衷則至。高才却被造物猜。涸轍久委搏天翅。誅蛟空抱一寸鐵。釣鼇未遂平生志。東流不駐夕陽催。牛背悲歌恨何似。天寒澤畔影無隣。禦魅蠻鄕劇憔悴。高秋雁唳每驚心。午夜猿聲偏入耳。騷經作後首盡皓。鵩賦吟來淚如水。燕山雪花大於手。九月征夫凍欲死。朝來戰罷桑乾北。日夕更向長河涘。寒蟲入窟鳥歸巢。見此增傷望鄕思。空閨寂寞掩繡幃。別後相思何日已。花飛小院月五更。夢回孤枕人千里。燈前幾歎帶寬圍。鏡裏頻驚眉減翠。人生何事不是愁。世間難逢如意事。莫道天上無此愁。帝子無歡容不理。莫道仙宮無此愁。玉環垂淚蓬山裏。天上仙宮皆有愁。更尋何處無愁地。勸君須進手中杯。可以忘愁惟有此。</text>
<title>錢塘春望 陞補二中居魁</title>,<text>有客爲眼不計脚。楚水吳山遊衍身。東風芳草二三月。來到錢塘湖水濱。繁華不逐昔人去。綠柳煙花依舊春。緬懷當年抉目人。忠節凜凜磨蒼旻。西施貝錦不停織。水面鴟夷迷去津。江邊白馬縱虛語。怒濤如今如隔晨。潮頭射弩何代王。武略雄威無與倫。屋堆黃金斗量珠。運盡來作香兒臣。風流浩蕩築堤守。野服黃冠隨鶴人。高標淸節今何處。柳條梅蕊徒紛繽。千年遺跡幾人事。最恨猪皇天步屯。荷花却挽玉輦留。五陵無人春草新。黃粱在釜夢幾回。遼鶴一聲哀遺民。江山留與後人看。一劍遊子空悲辛。三吳物色入望眼。獨立湖上欹烏巾。芳洲花雨沸笙歌。萬家簾幙春氲氤。興亡往事置勿論。綠樽酩酊酬佳辰。鐘鳴靈隱夕陽低。十里垂柳晴煙均。</text>
<title>淸風明月不用一錢買 辛亥</title>,<text>我欲買山逍遙林下遊。我欲買酒酩酊壚頭眠。平生慣受鬼揶揄。成我兩計皆無緣。淸風明月獨何事。不煩白水來吾前。欣然自幸還自怪。坐思物理窮先天。昔者混沌判未久。順天之則民皆賢。君子無田食於人。鄕人亦戒乾糇愆。自從孔兄使鬼神。人力漸勝天失權。擾擾萬象覆載內。一毫不入無錢拳。惟彼二物尙偃蹇。不爲有力之所專。一視貴賤布微涼。共使遠邇瞻高懸。雖無王老肯相顧。謝汝向人曾無偏。褰裳北窓迓故人。擧杯東軒看白蓮。暑枕誰煩大扇搖。夜坐無勞高燭燃。爲聲成色興不窮。爽我襟抱除煩煎。雙淸也能不價得。何用十萬腰間纏。誰知此樂作豪語。翰林風流人莫先。煎膠續絃更有人。赤壁健筆傳蘇仙。我亦粗知其趣耳。一般淸意眞無邊。但思外物非至樂。又恨風有時兮月不能長圓。君子胸中自有霽月與光風。最使神淸心浩然。月無晦朔風無停。得之亦不費一錢。</text>
<title>冒雪訪孤山 壬子監會二上第二</title>,<text>凍雲陰陰鶴舞庭。天風淅淅波生帳。訟息吏退朱墨休。鈴閣塵容亦閑放。我欲淺斟低唱對蛾眉。俗物惱人眞興喪。我欲敲氷煮鹿披獵騎。短後誰使幽悁暢。不如孤山靜散地。來倚高人之几杖。高人何許人。巢父許由丈人行。足跡謝城市。笑殺朱門秋雨走俗狀。妙語出月脅。不學皺眉吟雪紫陌上。谷蘭馨香世共聞。西湖風月天所餉。我屢摳衣蘭室隅。得見霜松百尺長。早知淸氷滌煩熱。何敢煩君爲府望。相從問道殊未足。靡鹽終難日來訪。今朝滕六太多意。興滿山陰子猷舫。玉樓凍合了不計。銀杯任落湖邊嶂。靑衫搪揬蕙帳前。正屬幽人閑意王。千山冠玉奏新容。亂絮籠江迷遠榜。寒窓祗侍有梅兄。竹君發輝森相向。箇箇淸景分外奇。誰道人間雪一樣。我意在人不在物。滿眼風光亦何相。先生高潔度白雪。後凋之姿深所仰。高臥袁安人誤驚。鶴氅王恭何足尙。霏霏瓊屑氷生齒。頃刻令人懷抱曠。但恐俗子敗人意。還向城中獨惆悵。君不見彤庭多少濕靴人。君不見馬退藍關溪雪漲。安得畫出山居閑致與人看。寄語虎頭費意匠。</text>
<title>家具小於車</title>,<text>人皆重閉奠厥居。子獨無家遷徙勦。人皆伐輪任行陸。子獨借人鷄棲小。無家借車尙可憐。況是載未盈箱家具了。乾坤偏慳彼何人。有窮者郊瞳子瞭。君不能遊說萬乘脫輓輅。奄乘檻檻雲臺表。又不能提携長劍西擊胡。彭彭上建央央旐。君不學山澤癯儒求富女。綠紗窓外琴心挑。又不學司馬子長五之術。服賈關市牽牛肇。但將文字拄腹復撑腸。喉吻咸池音默窅。騎驢京國欲和薰風琴。君門如天五雲杳。一字不救飢。安用捲海詞。源淼萬類困凌暴。雷公向天訐雙鳥。吹噓未見射魯縞。風雨靈臺愁緖繞。巢禽落葉感客懷。日暮回首東南渺。薪爲桂兮米如珠。辛苦年來眞食蓼。嗟哉活計似鋤剗。慼容能復持淸醥。文園四壁誤稱窶。玉川數間非爲少。賃屋仍謀我賄遷。供笑人家談舌掉。胯下已借北隣夕。鹿頭又乞東隣曉。員于爾輻恐輸載。兩牽復用脂膏遶。於焉戒僕輸家資。惟有五鬼無六擾。先取生塵之甑若故竈。次出生魚之釜如廢沼。百結縕袍鶉倒毛。褸裂冬裘龜坼兆。甁如栗里已全空。瓢比陋巷仍半燎。王章牛衣。孫晨臥藁。陳平門席。點檢令人顏色愀。攢聚縱橫羅列而幷載兮。尙如太倉稊米眇。又如鷦鷯棲木杪。車輕爾載馬輕車。款段蹋路同騕褭。小兒攔街齊拍手。誰念詩翁憂悄悄。曾聞小人窮斯濫。附不擇所如蘿蔦。我公甘此恥媚竈。雅操淸標誰得紹。只恨古貌遊公卿。尙戀紅塵失輕矯。還將惋恨入詩律。苦語千秋照緗縹。何不載耒歸田園。其笠伊糾其鎛趙。汚邪滿車鼓腹歌。百乘素餐眞可藐。</text>
<title>客心洗流水 戊子</title>,<text>我宿峨嵋下。峨嵋僧來尋。僧何知人意。手携綠綺琴。坐白石奏流水。方寸炯然如球琳。嗟余長嘯梁甫吟。自愧戢鱗蟠蹄涔。飄然忽起遠遊興。吳會幾年聞秋砧。蒼梧魂斷五絃絶。楚水淚落三閭沈。幽州不敢射天狼。閶闔悵望昏氛祲。人言蜀國多仙山。歷井捫參期徧臨。秋風荒店憩寂寞。黃汚人衣愁不禁。僧英解來一何好。況抱焦尾徽黃金。龍唇拂拭一揮手。發情瀉聲聲愔愔。枯桐何得有淸泚。灑我平生塵土襟。舊聞峨洋在心上。誰料伯牙生於今。淸寒逼骨肝膽醒。已喜瀑布風松吟。胸中萬象一時滅。更愛幽澗鳴深林。絃非江兮手非漢。濯之何徹靈臺深。丹田潔淨了玉闕。頓失從前塵累侵。摩尼珠炯覺非吾。體輕可試丹山禽。琴中自有滌腸術。迷疾何須華扁針。琴中自有日新訣。去汚不待盤銘箴。師乎願敎此曲橫行西海人。往作銀河淨洗甲兵天山陰。師乎願敎此曲鹽梅調鼎人。往代蔗漿洗滌煩熱君王心。曲終調絶碧山暮。席上猶有泠泠音。杳靄何處蓋頭茅。淸溪幾度到雲岑。他日吝萌思逝濯。不道石路多嶇崟。</text>
<title>醉仙樓賦 科製</title>,<text>客有辦靑纏具黃雲。心千古跡八垠。浮遊靡定。偶往通津。瘦筇行行。暮投吳人鐘山之下大江之濱。喧然名都。歌吹滿路。旗亭邑屋。眩晃仰俯。爰有一樓于城門之外大道之傍。俯壓鴻厖。上磨蒼穹。迥臨鳥上。高出寰中。豐麗照耀。倜儻連延。金扁揭號。榜曰醉仙。客於是彷徨乎其下而聳目。延佇乎其上而駭魄曰。登者呀咻。作者何勝。何年所構。何人所陞。傍有靑帘主人揖客而言曰。是乃太平之跡。皇祖之德。客自遠來。其欲問其故而聞其說乎。客曰唯唯。主人曰。伊昔皇祖之興也。足蹋天關。鏡廓太微。氛滅劍指。山摧旗揮。遠柔近懷。乾淸坤夷。轉洪匀之一氣。開壽域於八荒。麟逶迤而呈瑞。鳳應奏而蹌蹌。治定功成。天下歸仁。民安物阜。四海爲春。於是皇帝若曰。天之立君。爲萬民也。憂與民同。樂與民同。是謂民之父母。不與衆而獨樂。其可謂爲民后也哉。今朕身有高臺廣廈溫房涼室之安。口有玉食珍羞瓊漿霞醞之適。垂衣萬機。高枕九闕。可不分淸陰於四方。一酣樂於衆庶。使民皆有闔廬。不足以盡朕大庇天下之志。賜民三日大酺。不足以盡朕旣醉以酒之意。朕將建高樓于諸門。以接東西南北往來之客。設酒肆于諸樓。以供上下大小游宴之樂。於是工倕運巧。郢匠揮斤。輸材則萬牛回首丘山之重。伐石則千椎雷動蒼山之根。不日成之。眼前突兀。十樓相視。醉仙居一。白叟燕賀。黃童雀躍。登茲樓而四望。怳春臺之煕煕。入其肆而酣歌。知帝德之淪肌。皇帝又曰。四夷賓服。豈非股肱之力。萬方協和。豈非群臣之績。西蠻貢葡萄之酒。寶鷄獻五岐之麥。使朕食八珍而飮九醞。皆由爾文武之輸忠。何以報之。予嘉乃庸。乃降紫泥賜靑蚨。輦輸其家。車繼于途。罄孔兄於水衡。謀麴生於酒壚。爾其醉仙樓下車蓋相磨。醉仙樓中環佩委蛇。槐棘俱來。鵷鷺竝集。詩人猛士雜龍虎於危闥。楚舞吳歌亂鵝鴨於華桷。咽鏗鏘之仙樂。魚龍踴躍。登瀲灎之玉酒。觥籌交錯。咸失喜而歡呀。極遨遊於暇日。此乃皇朝之盛事。而古今之所無也。客曰。始見斯樓。驚金碧之崛岉。及聞子言。知聖德之磅礴。余敢不樂餘波之垂後。歌太平於今夕。遂酤酒與魚。復登丹梯。夕陽高掛。旅雁遙嘶。主客相屬。高歌互答。客歌曰。有樓如阜。皇祖構兮。有酒如河。皇祖侑兮。萬代君臣。樂哉洪武。主人歌曰。南望滄海兮。怳我皇祖聖澤之無窮。北望秋旻兮。怳我皇祖聖德之極隆。不登斯樓兮。焉知天海之洪。不見天海兮。焉知皇祖之功。</text>
<title>詔於天子無北面賦 節製入格</title>,<text>有志學子。問於知道丈人曰。蓋嘗聞之。自天尊而地卑。有君臣之定位。惟用下而敬上。乃不易之常理。無北面於詔王。何斯禮之獨異。丈人曰。師者道之標也。道者人之路也。非道則無以爲人。非師則無以入道。師之重如此也歟。師尊然後道尊。道尊然後敬學。惟學非敬則不成。惟師非尊則不得。師之尊如此也歟。是以。管氏垂訓毋驕恃力。欒共有言事之如一。故凡學之道。尊師爲至。非徒士也。達乎天子。雖然。士之任輕而君之任重。士之學小而君之學大。其任輕而其學小者。猶不可以自懈。其任重而其學大者。如之何其不戒。夫君人者。知道則治。昧道則危。能學則昌。不學則亡。每存是四者於心。其學可不急乎。夫君人者。上以事天。下以御民。享之宗廟。保之子孫。將學是四者於人。其禮可不重乎。是故。昔者太甲之於阿衡。拜稽首而自讓。成王之於元聖。致明禋而休享。夏禹聞昌言而起拜。周武問丹書而降陛。古之所以重道而隆師有如此者。何獨於詔天子無北面之禮而有訝。志學子曰。君之所以尊師。旣聞命矣。臣之所以處此。不已泰乎。丈人曰。道者出於天。卽所謂天理也。其大無對。其尊無比。君之所以尊師。所以尊師所有之道也。師之所以處尊。所以成君莫大之禮也。道豈可使由我而卑也。禮豈可使由我而廢也。志學子曰。邇英古制。立講有規。大宋之興。何取於斯。丈人曰。秦火如燬。尊君抑臣。復古無人。代各因循。然以程子一言而改之。此宋之所以得爲仁也。志學子曰。在昔漢明臨雍拜老。聞者興起。觀者顚倒。可謂能行三代之禮矣。何以不能興三代之道乎。丈人曰。君有其志。師非其士。章句而已。訓詰而已。彼哉彼哉。何足響齒。志學子曰。伊川改立爲坐。可謂得其志矣。有眞儒以爲師。何宋朝之止是。丈人曰。有臣如此。時乎不利。不安子思。寒之者至。千載之下。爲一興喟。志學子曰。河淸此日。聖人有作。允恭克讓。終始典學。以此君而爲此擧。若輕箭於魯縞。民鮮能於叔季。恐世乏乎師表。丈人曰。秉彝不墜。代不絶人。安知今者或有逸民。但古語云。能自得師者王。謂人莫己若者亡。師須自得。豈憑薦章。丈人遂朗詠古詩曰。朝歌屠叟辭棘津。八十西來釣渭濱。廣張三千六百釣。風期暗與文王親。志學子和而歌古辭曰。昔殷之高宗。得良弼於宵寐。孰左右者爲之先。信天同而神比。</text>
<title>尙友賦 辛亥</title>,<text>嗟余生兮何苦晩。百世之下嘐嘐然曰古之人。恨未親炙。得一語於孟子。知尙友之有術。苟能視志而友德。何異合堂而同席。原夫天生萬民。莫不與仁義禮智之德。惟其氣稟未免有淸濁粹駁之雜。欲復其初。必自修學。指引縱是師表之功。切偲必須朋友之力。詩歌伐木。易稱麗澤。賢有敎於文會。聖垂訓於三益。故善士之取友。遍一時之善士。然猶以爲未足。論古昔之君子。誦其詩兮讀其書。考其行兮觀其志。效往跡而輔仁。謂尙友者是耳。蓋凡友也者。非友其人也。友其善也。友其心也。非友其面也。唯同氣之是求。何古今之有拘。縱千載之遼越。可攸攝之卬須。然尙友之道其亦多術。未能事親者。友古人之能竭其力者。觀其致敬而忠養。始終奉盈而執玉。惕然思齊。與子如一。未能事君者。友古人之能致其身者。觀其責難而陳善。志惟致君而澤民。茫然自失。思欲是遵。未能夫婦之道者。友古人之慈畜而莊履者。觀其相對之如賓。必謹勖率而不墜。悅而學之。終和且義。三可反於擧一。儘百行之同然。然則古之直者諒者多聞者。摠爲眼中之人。與我磋之切之善道之。宛然相對而酬酢。且夫人皆可以爲堯舜。士必高其志而大其學。彼丈夫我丈夫。豈有不可友之人哉。是宜神游聖賢之堂室。緬揖聖賢之光塵。尋顏樂於陋巷。視伊志於有莘。從容乎春風座上。往來乎霽月溪邊。陞柘軒而討論。入考亭而周旋。常因在於動靜。見倚衡而參前。彼之一住一行。以爲觀感於今日也。彼之千言萬語。便作責善於吾身者。事有難處。與之論計。行有不至。求其規戒。久而敬之。淡然如水。其益如何。其樂無比。如此然後友道乃至。嗟乎。古人尙友古人兮。爲法於時。可傳於後。凡今之人。胡不尙友其尙友。然古語有之。道不同。對門不相通。對門者亦然。今欲尙友千古之人。而不先使吾道與彼同乎。是知尙友之道其本亦在於修我躬也。</text>
<title>著書藏名山賦 陞補三上居第二</title>,<text>惟史之作。自有文字。惟書之行。人各有異。或傳民間。或暴於市。粲一家之載籍。藏名山兮誰氏。余相感於俟後。豈獨取於良史。汪洋氣兮伊人。牛馬走兮自稱。書林式游。庭訓是承。手披家傳。口吟國乘。下自焚書。上至結繩。經傳乎貫穿。古今乎馳騁。琢以金椎。汲以脩綆。耳溢前言。目富往行。蓋有意於壯行。不謂抱此而究竟。如何一言之不中。遂有奇禍之相隨。非自作而不逭。奈家貧而數奇。於是自比無目之丘明。又擬斷足之孫子。知不用於斯世。故著述焉大肆。搜羅宇宙之放失。夷考天人之終始。採摭涉獵殆數千載。是是非非。亂亂治治。信信疑疑者凡五十二代。其文也俊逸。其辭也條達。言直而事覈。廣博而纖悉。泓涵演夷。磅礴磊落。誠百世不易得之文。抑萬古不可無之書。而此汗牛充棟之縹帙。安得經歷久遠而藏諸。思壽其傳。置彼喬嶽。護之以芸。韞之以櫝。然後山之高也書與之倚薄。山之久也書與之不滅。惟山也與天共長。惟書也與山竝立。涉其流者於斯。採其端者於斯。薰濃香兮幾人。咀嚼味兮億茲。書固賴山而遠傳。名亦賴書而長垂。雖然。文者載道之器也。不深於道而能文者。未有伊人也。不求正於周公孔子之道。獨於文堂藝院而翺翔宿留。是以其才也莫及。其勤也良苦。而其立言也多疵。先黃老而後六經者何說。退處士而事奸雄者何意。至於崇勢利羞貧賤。雖實憤激而發之。寧無愧於正議。是故。世儒或多不取。而考亭夫子至以讀其書者爲被其病。乃知立言者不可徒尙文辭。爲文者不可不理情性。且夫書苟盡善。不必求傳而自不得不傳。書苟有不善。傳之愈久而其疵愈聞。但可圖吾書之盡善。何必圖世傳之永久。其不盡在我之實。而要名譽之不泯。無乃近於沈碑之太守。然其辯而不華。質而不俚。不隱惡不虛美。終有可取。而朱子綱目亦或有因於此者。以俟君子之願得遂。而余之有感於太史令者在是也。</text>
<title>山中新曲 산듕신곡壬午在金鎖洞時</title>,<text>山水間 산슈간 바회아래뛰집을짓노라니그모론들은욷다다마어리고햐암의뜻의개分 분 인가노라보리밥픗을알마초머근後 후 에바횟긋믉의슬지노니노라그나믄녀나믄일이야부줄이이시랴잔들고혼자안자먼뫼흘라보니그리던님이오다반가옴이이리랴말도우움도아녀도몯내됴하노라누고셔三公 삼공 도곤낫다더니萬乘 만승 이이만랴이제로헤어든巢父 소부 許由 허유 -냑돗더라아마도林泉 님쳔 閑興 한흥 을비길곳이업세라내셩이게으르더니히히아실샤人間 인간 萬事 만 일도아니맛뎌다만당토리업슨江山 강산 을딕희라시도다江山 강산 이됴타내分 분 으로누얻냐님군恩惠 은혜 이제더옥아노이다아므리갑고쟈야도올일이업세라右漫興 우만흥月出山 월츌산 이놉더니마믜운거시안개로다天 텬 王第一峯 왕뎨일봉 을一時 일시 예리와다두어라퍼딘휘면안개아니거드랴右朝霧謠 우됴무요비오들희가랴사립닷고쇼머겨라마히양이랴잠기연장다려라쉬다가개날보아래긴밧가라라심심은다마일업마히로다답답은다마閑暇 한가 밤이로다아야일즉자다가東 동 트거든닐거라右夏謠 우하 雨 우요夕陽 셕양 넘은後 후 에山氣 산기 됴타마黃昏 황혼 이갓가오니物色 믈 이어둡다아야범므셔온나니디마라라右日暮謠 우일모요람분다지게다다라밤들거다블아사라벼개예히즈려슬지쉬여보쟈아야새야오거든내와와스라右夜深謠 우야심요환자타산다고그사그르다니夷齊 이졔 의노픈줄을이렁구러알관디고어즈버사이야외랴운의타시로다右饑歲歎 우기셰탄내버디몃치나니水石 슈셕 과松竹 숑듁 이라東山 동산 의오르니긔더옥반갑고야두어라이다밧긔또더야머엇리구룸빗치조타나검기로다람소다나그칠적이하노매라조코도그츨뉘업기믈뿐인가노라 水고즌므스일로퓌며셔쉬이디고플은어이야프르누르니아마도변티아닐바회뿐인가노라 石더우면곳퓌고치우면닙디거솔사너얻디눈서리모다九泉 구쳔 의블희고줄을글토야아노라 松나모도아닌거시플도아닌거시곳기뉘시기며속은어이뷔연다뎌러코四時 시 예프르니그를됴하노라 竹쟈근거시노피떠셔萬物 만믈 을다비취니밤듕의光明 광명 이너만니또잇냐보고도말아니니내벋인가노라 月 右五友歌 우오우가</text>
<title>山中續新曲 산듕쇽신곡 二章 이쟝乙酉至月在金鎖洞</title>,<text>蒼蠅 창숭 이쓷뎌시니리채노히시되落葉 락엽 이늣거오니美人 미인 이늘글게고댇숩픠빗치으니그보고노노라右秋夜操 우츄야조嚴冬 임동 이디나거냐雪風 셜풍 이어듸가니千山 쳔 산 萬山 만산 의봄긔운이어릐엿다지게晨朝 신됴 애열고셔히빗츨보리라右春曉吟 우츈효음吟一作曲렷던가얏고줄연저노라보니淸雅 쳥아 녯소반가이나고야이曲調 곡됴 알리업스니집겨노하두어라右古琴詠 우고금영偶得伽倻古琴於煙燻屋漏之餘。拂拭一彈。泠泠十二絃。宛見崔仙心迹。咨嗟詠歎。自成一闋。且念此物無其人而捨之。則爲一片塵垢枯木。有其人而用之。則能成五音六律。而世間知音者鮮。則旣成五音六律之後。亦豈無遇不遇也。然則有感於斯者非一端矣。更賦古風一篇。以寫此琴之壹鬱。有琴無其人。塵埋知幾年。金雁半零落。枯桐猶自全。高張試一鼓。氷鐵動林泉。可鳴西城上。可御南薰前。滔滔箏笛耳。此意向誰傳。乃知陶淵明。終不具徽絃。</text>
<title>贈伴琴 중반금乙酉</title>,<text>소或 혹 이신이이러랴은或 혹 이신소뉘니이소예나니그됴하노라多君心曲暗合造化七絃百囀皆方寸間事余每聽之忘味金鎖洞病儂</text>
<title>初筵曲 초연곡 二章 이쟝</title>,<text>집은어이야되엳다大匠 대쟝 의功 공 이로다나무어이야고든다고조즐을조찯노라이집의이뜯을알면萬壽無疆 만슈무강 리라술은어이야됴니누록섯글타시러라국은어이야됴니鹽梅 염 타시러라이음식이뜯을알면萬壽無疆 만슈무강 리라</text>
<title>罷宴曲 파연곡 二章 이쟝</title>,<text>즐기기도려니외근심을니즐것가놀기도려니와길기아니어려오냐어려온근심을알면萬壽無疆 만슈무강 리라술도머그려니와德 덕 업스면亂 란 니춤도추려니와禮 례 업스면雜 잡 되니아마도德 덕 禮 례 를딕희면萬壽無疆 만슈무강 리라</text>
<title>漁父四時詞 어부시辛卯在芙蓉洞時</title>,<text>春 츈압개예안개것고뒫뫼희비췬다떠라떠라밤믈은거의디고낟믈이미러온다至匊悤至匊悤於思臥 지국총지국총어와 江村 강촌 온갓고지먼빗치더옥됴타날이덥도다믈우희고기떧다닫드러라닫드러라며기둘식새식오락가락고야至匊悤至匊悤於思臥 지국총지국총어와 낫대쥐여잇다濁酒 탁쥬 人甁 병 시릿냐東風 동풍 이건듣부니믉결이고이닌다돋라라돋라라東湖 동호 도라보며西湖 셔호 로가쟈스라至匊悤至匊悤於思臥 지국총지국총어와 압뫼히디나가고뒫뫼히나아온다우거시벅구기가프른거시버들숩가이어라이어라漁村 어촌 두어집이속의나락들락至匊悤至匊悤於思臥 지국총지국총어와 말가기픈소희온갇고기뛰노다고은볃티쬐얀믉결이기름다이어라이어리그믈을주어두랴낙시노흘일가至匊悤至匊悤於思濯歌纓 지국총지국총어와탁영가 의興 흥 이나니고기도니즐로다夕陽 셕양 이빗겨시니그만야도라가쟈돋디여라돋디여라岸柳汀花 안류뎡화 고븨고븨새롭고야至匊悤至匊悤於思臥三公 지국총지국총어와삼공 을불리소냐萬事 만 각랴芳草 방초 와보며蘭芷 난지 도뜨더보쟈셰여라셰여라一葉扁舟 일엽편쥬 에시른거시므스것고至匊悤至匊悤於思臥 지국총지국총어와 갈제뿐이오올제이로다醉  야누얻다가여흘아래리려다여라여라落紅 락홍 이흘러오니桃源 도원 이갓갑도다至匊悤至匊悤於思臥人世紅塵 지국총지국총어와인세홍딘 이언메나렷니낙시줄거더노코篷窓 봉창 의을보쟈닫디여라닫디여라마밤들거냐子規 규 소게난다至匊悤至匊悤於思臥 지국총지국총어와 나믄興 흥 이無窮 무궁 니갈길흘니젓딷다來日 일 이또업스랴봄밤이몃덛새리브텨라브텨라낫대로막대삼고柴扉 비 자보쟈至匊悤至匊悤於思臥漁父生涯 지국총지국총어와어부애 이렁구러디낼로다夏 하구즌비머저가고시낻묻이아온다떠라떠라낫대물두러메니기픈興 흥 을禁 금 못돠至匊悤至匊悤於思臥煙江疊嶂 지국총지국총어와연강덥쟝 은뉘라셔그려낸고년닙희밥싸두고반찬으란쟝만마라닫드러라닫드러라靑篛笠 쳥약립 은써잇노라綠蓑衣 녹시의 가져오냐至匊悤至匊悤於思臥無心 지국총지국총어와무심 白鷗 구 내좃가제좃가마람님희람나니蓬窓 봉칭 이서코야돋리라돋라라티람뎡소냐가대로시겨라至匊悤至匊悤於思臥北浦南江 지국총지국총어외븍포남강 이어아니됴흘리니믉결이흐리거든발을싯다엇더리이어라이어라吳江 오강 의가쟈니千年怒濤 쳔년노도 슬플로다至匊悤至匊悤於思臥楚江 지국총지국총어와초강 의가쟈니魚腹忠魂 어복튱혼 낟글셰라萬柳綠陰 만류녹음 어릔고一片苔磯奇特 일편긔긔특 다이어라이어라리예다거든漁人爭渡 어인도 허믈마라至匊悤至匊悤於思臥鶴髮老翁 지국총지국총어와학발로옹 만나기든雷澤讓居效則 양거효측 쟈긴날이져므줄興 흥 의미쳐모도다돋디여라돋디여라대두드리고水調歌 슈됴가 블러보쟈至匊悤至匊悤於思臥款乃聲中 지국총지국총어와우애셩듕 에萬古心 만고심 을긔뉘알고夕陽 셕양 이됴타마黃昏 황혼 이갓갑거다셰여라셰여라바회우희에구븐길솔아래빗겨잇다至匊悤至匊悤於思臥碧樹鶯聲 지국총지국총어와벽슈셩 이곧곧이들리다몰래우희그믈널고둠미퇴누어쉬쟈여라어라모괴믭다랴蒼蠅 창승 과엇더니至匊悤至匊悤於思臥 지국총지국총어와 다만군심은桑大夫 상대부 드르려다밤이風浪 풍낭 울미리어이짐쟉리닫디여라닫디여라野渡橫舟 야도횡쥬 뉘라셔닐럿고至匊悤至匊悤於思臥澗邊幽草 지국총지국총어와간변유초 도眞實 진실 로어엳브다蝸室 와실 을라보니白雲 운 이둘러잇다븟텨라븟텨라부들부체쥐고石逕 셕경 으로올라가쟈至匊悤至匊悤於思臥漁翁 지국총지국총이와이옹 이閑暇 한가 터냐이거시구실이라秋 츄物外 믈외 예조일이漁父生涯 어부애 아니러냐떠라떠라漁翁 어옹 을욷디마라그림마다그렷더라至匊悤至匊悤於思臥四時興 지국총지국총어와시흥 이가지나秋江 츄강 이읃듬이라水國 슈국 의히드니고기마다져읻다닫드러라닫드러라萬頃澄波 만경딩파 의슬지容與 용어 쟈至匊悤至匊悤於思臥人間 지국총지국총어와인긴 을도라보니머도록더옥됴타白雲 운 이니러나고나모긋티흐느긴다돋라라돋라라밀믈의西湖 셔호 -오혈믈의東湖 동호 가쟈至匊悤至匊悤於思臥白蘋紅蓼 지국총지국총어와빈홍료 곳마다景 경 이로다그러기떳밧긔못보던뫼뵈고야이어라이어라낙시질도려니와取興  거시이 흥 이라至匊悤至匊悤於思臥夕陽 지국총지국총어와셕양 이니千山 쳔산 이錦繡 금슈 -로다銀唇玉尺 은슌옥쳑 이몃치나걸렫니이어라이어라蘆花 로화 의블부러야구어노코至匊悤至匊悤於思臥 지국총지국총어와 딜병을거후리혀박구기예브어다고녑람이고이부니론돋긔도라와다돋디여라돋디여라暝色 명 은나아오淸興 쳥흥 은머러읻다至匊悤至匊悤於思臥紅樹淸江 지국총지국총어와홍슈쳥강 이슬믜디도아니다흰이슬빋견근도다온다셰여라셰여라鳳凰樓渺然 봉황루묘연 니淸光 쳥광 을눌을줄고至匊悤至匊悤於思臥玉兔 지국총지국총어와옥토 의띤藥 약 을豪客 호 을먹이고샤乾坤 건곤 이제곰인가이거시어드메오여라여라西風塵 셔풍딘 몯미츠니부체야머엇리至匊悤至匊悤於思臥 지국총지국총어와 드론말이업서시니귀시서머엇리옷우희서리오치운줄을모로다닫디어라닫디여라釣船 됴션 이좁다나浮世 부셰 과얻더니至匊悤至匊悤於思臥 지국총지국총어와 일도이리고모뢰도이리쟈松間石室 숑간셕실 의가曉月 효월 을보쟈니브텨라브텨라空山落葉 공산락엽 의길흘엇디아라볼고至匊悤至匊悤於思臥白雲 지국총지국총어와운 이좃차오니女蘿衣 녀라의 므겁고야冬 동구룸거든후의힏빋치두텁거다떠라떠라天 텬 地閉塞 디폐 호바다흔依舊 의구 다至匊悤至匊悤於思臥 지국총지국총어와 업슨믉결이깁편어잇다주대다리고밥을박앋냐닫드러라닫드러라瀟湘洞庭 쇼샹동뎡 은그믈이언다다至匊悤至匊悤於思臥 지국총지국총어와 이때예漁釣 어됴 기이만업도다여튼갣고기들히먼소다갇니돋라라돋라라져근덛날됴흔제바탕의나가보쟈至匊悤至匊悤於思臥 지국총지국총어와 밋기곧다오먼굴근고기믄다다간밤의눈갠後 후 에景物 경믈 이달랃고야이어라이어라압희萬頃琉璃 만경류리 뒤희千疊玉山至匊悤至匊悤於思臥仙界 쳔텹옥산지국총지국총어와션계 ㄴ가佛界 불계 ㄴ가人間 인간 이아니로다그믈낙시니저두고젼을두드린다이어라이어라압개건너고쟈멷번이나혜여본고至匊悤至匊悤於思臥無端 지국총지국총어와무단 된람이혀아니부러올까자라가가마괴믿낟치디나거니돋디여라돋디여라압길히어두우니暮雪 모셜 이자자뎓디至匊悤至匊悤於思臥鵝鴨池 지국총지국총어와아압디 뉘텨셔草木慙 초목참 을싣돋던고丹崖翠壁 단애벽 이畫屛 화병 티둘럿셰여라셰여라巨口細鱗 거구셰린 을낟그나몯낟그나至匊悤至匊悤於思臥孤舟蓑笠 지국총지국총어와고쥬사립 에興 흥 계워안잣노라믉의외로온솔혼자어이싁익고여라여라머흔구룸恨  티마라世上 셰샹 을리온다至匊悤至匊悤於思臥波浪聲 지국총지국총어와파랑셩 을厭 염 티마라塵喧 딘훤 을막또다滄洲吾道 창쥬오도 녜브터닐럳더라닫디여라닫디여라七里 칠리 여흘羊皮 양피 옷슨긔얻더니런고至匊悤至匊悤於思臥三千六百 지국총지국총어와삼쳔뉵 낙시질은손고븐제엇디턴고어와져므러간다宴息 연식 이맏당토다븟텨라븟텨라눈쁘린길블근곳흣더딘흥치며거러가셔至匊悤至匊悤於思臥雪月 지국총지국총어와셜월 이西峯 셔봉 의넘도록松窓 숑창 을비겨잇쟈東方古有漁父詞。未知何人所爲。而集古詩而成腔者也。諷詠則江風海雨生牙頰間。令人飄飄然有遺世獨立之意。是以。聾巖先生好之不倦。退溪夫子歎賞無已。然音響不相應。語意不甚備。蓋拘於集古。故不免有局促之欠也。余衍其意。用俚語作漁父詞。四時各一篇。篇十章。余於腔調音律。固不敢妄議。余於滄洲吾道。尤不敢竊附。而澄潭廣湖片舸容與之時。使人竝喉而相棹則亦一快也。且後之滄洲逸士未必不與此心期。而曠百世而相感也。秋九月歲辛卯。芙蓉洞釣叟。書于洗然亭樂飢欄邊船上示兒曹。</text>
<title>漁父詞餘音 어부여음</title>,<text>江山 강산 이됴타들내分 분 으로누얻냐님군恩惠 은헤 이제더옥아노이다아리갑고쟈야도올일이업세라 此乃山中新曲漫興第六章。而以爲漁父詞餘音。故重錄於此。</text>
<title>夢天謠三章 몽텬요삼쟝壬辰在孤山時</title>,<text>샹해런가꿈이런가白玉京 옥경 의올라가니玉皇 옥황 은반기시나群仙 군션 이꺼리다두어라五오 湖 호 煙 연 月 월 이내分 분 일시올탓다픗의꿈을꾸어十二樓 십이루 에드러가니玉皇 옥황 은우스시되群仙 군션 이꾸짇다어즈버百萬億蒼生 만억창 을어늬결의무르리하히이저신제므슴術 슐 로기워낸고白玉樓重修 옥루듕슈 제엇던바치일워낸고玉皇 옥황 끠와보쟈더니가몯야오나다魏詩曰。園有桃。其實之殽。心之憂矣。我歌且謠。不知我者。謂我士也驕。彼人是哉。子曰何其。心之憂矣。其誰知之。其誰知之。蓋亦勿思。杜子美詩曰。非無江海志。瀟灑送日月。生逢堯舜君。不忍便永訣。取笑同學翁。浩歌彌激烈。夫我咨嗟詠歎之餘。不覺其發於聲而長言之。豈無同學咥咥之譏。子曰何其之誚也。然而自不能已者。是誠所謂我思古人。實獲我心者也。壬辰五月初十日。芙蓉釣叟病滯孤山識夢耶眞耶。一上玉京閶闔開。玉皇靑眼群仙猜。已矣乎五湖煙月閑徘徊。野人化蝴蝶。翩翩飛入十二樓。玉皇含笑群仙尤。吁嗟乎萬億蒼生問何由。九重天有缺時。補綴用何謨。白玉樓重修日。何工成就乎。欲問玉皇無暇問。歸來空一吁。右翻夢天謠 丙申</text>
<title>遣懷謠五篇 견회요오편此以下。戊午謫慶源時所作。附錄於此。</title>,<text>슬프나즐거오나올타나외다나내몸의올일만닫고닫글뿐이언뎡그받긔녀나믄일이야분별줄이시랴내일망녕된줄을내라야모손가이어리기도님위타시로쇠아아리널러도님이혜여보쇼셔楸城鎭胡樓 츄셩딘호루 밧긔우러녜뎌시내야므음호리라晝夜 듀야 의흐르다님向 향 내뜯을조차그칠뉘모로다뫼길고길고믈은멀고멀고어버이그린뜯은만코만코하고하고어듸셔외기러기울고울고가니어버이그릴줄을처엄븟터아란마님군向 향 뜯도하히삼겨시니眞實 진실 로님군을니면긔不孝 블효 가녀기롸</text>
<title>雨後謠 우후요</title>,<text>有人傳道時宰改過。于斯時也。宿雨適霽。余曰。彼之改過也苟能如斯雨之晴。如斯雲之捲。如斯前川之還淸。則吾儕敢不歸仁乎。遂作俚語永言之。구즌비개단말가흐리던구룸걷단말가압내희기픈소히다앗다다眞實 진실 로디옫아시면갇긴시서오리라</text>
