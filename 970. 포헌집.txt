<title>偶題</title>,<text>叢桂森深獨自居。黃精蒼朮滿籠儲。晩來高枕南牎下。伐木聲中意有餘。						湖水新生柳欲黃。一年春事到江鄕。雲鵬何許摩天去。跨海雄風萬里長。</text>
<title>次呈李石浦 頊</title>,<text>北風透壁氣凝霜。破紙當牎盡夜鳴。連日苦寒君莫㤪。竆泉陽德已分明。</text>
<title>江樓次贈黃老玄 壽聃</title>,<text>五月江城客倚樓。輕風拂面爽疑秋。日間神氣增淸曠。心地要看汗馬收。</text>
<title>老玄見和。且寄新韻。次贈。</title>,<text>誰將事業限吾年。獨抱瑤琴玩絶絃。許與故人如有感。遺經且共覓心傳。						費心姑息元無益。力穡農人乃有秋。培養新知溫舊學。奇功當向一原收。						富於春秋博於文。此事今無古或聞。自我得公深畏仰。倘能辛苦事天君。</text>
<title>吟寄洛臯索和</title>,<text>朋友從來會以文。必須直諒與多聞。人間此道寥寥久。深幸如今始見君。</text>
<title>江漲</title>,<text>天生江水本澄明。渾渾黃流忽掩淸。日日倚欄深有省。從今善利不迷情。</text>
<title>水落</title>,<text>淸斯明澈濁斯昏。濁盡淸來理可言。試向自家心上驗。一般淸濁揔由源。</text>
<title>雲溪草堂感吟</title>,<text>破屋三間半畒池。昔人陳迹已堪悲。十年重到渾無見。唯有蒼顔是舊姿。</text>
<title>贈別金德三 尙鼎</title>,<text>北學君誰羡。人才無古今。聞風願識面。傾盖便知心。客意驚竆律。離懷寄短吟。春來歸鴈翼。一札抵千金。</text>
<title>鵲峴感舊</title>,<text>堤柳金絲拂地垂。碧桃紅杏去年枝。可憐立馬空門外。惟見當時進酒兒。</text>
<title>過丹陽雲巖</title>,<text>步步淸溪景氣新。石峯無數玉嶙峋。至今勝地無人管。却憶厓翁戊戌春。</text>
<title>詠雪</title>,<text>十日層陰苦未開。無端風雪滿天來。紛紛落地融成濕。皛皛埋山凍欲摧。妻抱飢兒呼不應。婢偸種子去難廻。終朝多少關心事。起向東隣強把杯。</text>
<title>詠東都</title>,<text>蒼茫故國客傷心。城闕遺墟不可尋。古木寒藤夕陽外。行人指點是鷄林。</text>
<title>路中別閔 侹</title>,<text>客裏逢故人。聯襟三日留。他時期刮目。此別莫言愁。</text>
<title>龜首客中</title>,<text>主人留飯客。開牎雪盈尺。垂楊玉絲絲。上有雙語鵲。</text>
<title>遊周王山</title>,<text>三過山門一入來。嶽靈應亦恠遲回。淸溪盡日竆源去。無數奇巖左右開。</text>
<title>奉別金校理 世欽</title>,<text>淸霜灑石日光寒。千里興陽去路難。今日一言臣道在。也應隨處此心安。</text>
<title>過滿津</title>,<text>離家已三日。始渡滿津船。一面雲山勝。依然記昔年。</text>
<title>過黃江</title>,<text>江閣登臨客欲留。主人能辦此風流。四邊蒼翠濛濛在。千里帆檣泛泛浮。貧士惟知納履去。聖人還道執鞭求。古來出處君知否。廊廟江湖揔是憂。</text>
<title>到楊根</title>,<text>曉發砥平縣。楊江聽午鷄。人心似江水。盡日西復西。</text>
<title>送呂明府 必容 還京 代人</title>,<text>未知此去幾時回。願上西亭更一杯。官路迢迢連紫陌。秋風獵獵動黃埃。政成南國瓜期早。宴罷蓮堂壽域開。分付兒童藏竹馬。橋東留待使君來。						今日功曹遠愧岑。一年無事聽鳴琴。偶然懷惠忘家久。忽復攀轅㤪別深。遲暮此生前路窄。蒼茫何處後期尋。朝廷如有南中問。舊俗猶存奉上心。</text>
<title>次呈密庵丈。留題鳶魚軒。</title>,<text>當時鹿門業。不遺子孫危。絶界通三島。仙桃判四時。力田無外事。看字有新知。還愧梧臺老。題詩勖遠期。</text>
<title>題徐進士 鼎耉 伴鶴亭</title>,<text>政知天意爲君偏。故遣仙山出半天。偃蹇初無循俗態。軒騰忽若向人然。如談塵事當浮白。且保幽盟穩送年。可笑楊州騎鶴客。世間那有佩銅仙。</text>
<title>賀鄭護軍 惟興 慶席</title>,<text>閱却人間八十春。坐看章服自天臻。神仙可學終非道。爵祿雖榮或累身。萬軸牙籤傳素業。一溪雲物護淸眞。阿郞新試斑衣舞。樽酒華堂樂衆賓。</text>
<title>次靑松倅養老宴</title>,<text>黃堂春酒酌深恩。羞耉今看古禮存。野老登筵爭拜跪。使君膝席問寒溫。新年燕賀忻成閣。日暮鳩筇悵出門。更是佳篇傳勝事。士民莊誦矢無諠。</text>
<title>奉次密庵錦陽韻</title>,<text>遺芳前後此溪湄。君復移家近翠微。甔石累空心自泰。形容雖瘦道猶肥。考亭當日先人業。康節行年隱者衣。從此掃除多少事。聖門階級是賢希。</text>
<title>敬次三松亭韻</title>,<text>鶴上仙翁汗漫遊。白雲丹壑舊風流。隴頭古澗淸猶在。簷外寒松韻更留。從昔奇才多未展。向來高唱絶難酬。崇封四尺荒山裏。駐馬斜陽不盡愁。</text>
<title>廬江樓。偶吟示諸友。</title>,<text>靑衿集高齋。小雨廬山秋。三兩丹楓樹。已含江上愁。</text>
<title>大雪</title>,<text>今冬積雪古來稀。一色乾坤凍合圍。水府神龍應已蟄。高岡孤鳳欲何歸。沙光皎皎埋猶在。嶽色蒼蒼掩却非。獨有寒松可人意。一林靑白闘晴輝。</text>
<title>贈權方叔 榘</title>,<text>連襟三日劇云云。尙覺淸談未盡聞。匹馬遲遲山外過。東風回首思紛紛。</text>
<title>再遊淸凉山</title>,<text>憶昨携朋恣往還。淸凉前面飽奇觀。吾生未盡山中債。一月重來背後看。</text>
<title>吉安松巖。次前人韻。</title>,<text>少年聞此勝。白首始來看。的皪開銀窟。平排設玉壇。泠泠腸洗俗。習習骨凝寒。一入靈眞境。邪思絶不干。</text>
<title>寄李聞遠 長馦</title>,<text>秋浦盈盈隔玉人。夜來孤夢越東津。淸晨起坐西牎下。悵望君行不見塵。</text>
<title>次韻三絶</title>,<text>慇懃護竹斲荒林。聳翠亭亭鳳欲尋。乍聽凉飈侵几席。憐渠眞有歲寒心。						近來離索每懷君。相對稠中不盡言。惆悵後期遲數月。不妨終日雨關門。						作室山阿似考槃。竆居隨處亦能安。瑤琴自有當時譜。願得同君試一彈。</text>
<title>客中詠雨</title>,<text>秋雨霏霏苦不晴。夜來偏入旅牎鳴。三更枕上寒無寐。默數家山二百程。</text>
<title>次佳野金護軍 震煥 慶席韻</title>,<text>請數吾鄕富貴門。幾人天爵荷天恩。惟公養德潛田里。未老傳家聽子孫。雪鬢細看生玉葉。紅顔不借醉金樽。也知眞靜宜遐壽。豈有神仙術可言。</text>
<title>星山道中。次任和叔 道貞 韻。</title>,<text>任子有奇音。淸商當我心。莫言千里別。雪月照同襟。</text>
<title>和聞遠韻</title>,<text>江山歲暮雪紛綸。強疾行由不自珍。堪羡此時無怒子。一區蘿桂守淸眞。						塵埃久隔故人顔。戀戀袍一傡寒。回首西江風浪緊。何時携手卧雲端。</text>
<title>南淵寺陪密老遊</title>,<text>野寺追隨年又年。韶顔皓首半疑仙。從今每歲爲茲會。永作山中故事傳。</text>
<title>次權令公 以鎭 陵洞齋舍韻</title>,<text>始祖太師公。澤被一方。胙食百世。毓慶流祉。子孫千億。名公鉅卿。錯落相望於前後。而自國朝以來。耳目所及莅茲土者。不過四人焉。晝錦還鄕。其難葢如是也。我矦三宰嶺邑。始得吾州。抑亦有數於其間。凡我宗人皆拭目以瞻。甫下車。卽具牲醴來。拜墳以申敬焉。神道碑成於先王辛丑。其文卽先右尹炭翁先生辭也。慮其淋炙剝落。捐俸作閣以覆之。乃孟冬上丁。大合宗人。躳修歲事。先一日。齋宿墓下。其明肅敬將事。祭畢特設飮福宴。酒行樂作。歡意融洽。又於席上。自爲近體一首。求和於座中諸人。雖未參會者。亦許追和。以圖異日面目。且備門中故事。意甚盛也。前此同貫使君之來。增崇祀事則皆有之。而詩什之作未聞焉。吾宗文獻魯莾。闕於記載而然邪。天眷仁候。使之留勝蹟於此邦者。似非偶然。亦矦之誠愛所存。溢于文詞如此。非以求多乎前修也。猗歟美哉。民不佞九月末。有事南方。持牒謁見于偃室。矦曰往矣。歸及會奠時可也。民謹諾而退。其往事多緯繣。經小寒而歸。不得奉而周旋。躳覩盛事。悚然增懼。繼以慨息竊歎。謹依韻續成二疊。以效微悃。學詩迷方。鄙俚則甚。而里巷歌謠。達之州郡亦古也。其善惡在在上者擇之耳。庸何傷焉。						古墓心香一炷淸。已敎齋宿致明誠。高靈怳惚精禋享。宗族歡欣晝錦榮。福酒醉人恩似海。瓊華照席價論城。明年此事增修餙。特地風流萬古情。						吾祖勳高祚永淸。親親百代遠含誠。使君㝡是蟬聯胄。文彩仍兼奕世榮。霜露蘋蘩竆歲事。龜龍藻梲賁佳城。公歸無遽終延譽。慰我宗人愛戴情。</text>
<title>呈密庵躑躅杖留韻</title>,<text>閒人出門跡若浮。偶入名山成遠遊。周王巖洞㝡淸奇。獨自散步經林邱。臨崖喜得雙躑躅。枝榦磊砢生隙石。龍頭菌蠢鶴脛癯。綠玉赤藤吾不易。先生適往古山陂。我行忽到錦水湄。立馬怊悵不肯歸。手自解裝留一枝。人生竆約何足病。屈指行年近知命。方將披荊結社傍竹泉。請君拄杖一訪星山頂。</text>
<title>携壺謁葛蘿山人</title>,<text>句漏仙翁住葛坡。蒸雞燒麥爲相過。舊時童子頭今白。欲就丹砂問若何。</text>
<title>贈別金少昌 胄嶷</title>,<text>二年乖闕夢魂牽。風雨江齋夜對眠。試數愛君誰似我。莫徒耽飮送餘年。</text>
<title>龜潭書堂。次密庵丈韻。</title>,<text>龜潭淸勝絶纖埃。散步逍遙出小臺。宿債幾時輸得盡。一區風物眼中開。</text>
<title>江齋次趙大叔 昌瑞 韻</title>,<text>江樓靜夜笑談淸。一壁靑燈盡意明。風雪滿溪冰路險。感君今日遠來情。</text>
<title>偶吟</title>,<text>人間不見道林師。病鶴投籠不自飛。春來養得雙翎整。一擧雲天羅網稀。</text>
<title>柬李東厓 浹</title>,<text>聞道扶桑羽客迴。蓬萊靈藥滿囊來。茂陵病卧相如渴。瓊液無緣吸一杯。</text>
<title>西岳寺感吟</title>,<text>暮雪雲臺特地寒。登臨病客暫憑欄。山河百里開䧺府。城市千甍列壯觀。從古民風猶近厚。向來浮議太多端。眼前無限平平地。何必重吟行路難。													更復逢春白髮加。獨依古寺苦顔多。長繩引作縱橫術。細字尋求豕亥訛。平野眼迷經臘雪。暮天心數欲栖鴉。半生學道終何用。一分均民不管他。</text>
<title>驛亭書懷</title>,<text>雲勢崩騰又欲風。春威偏着病詩翁。三陽卦畫當交際。一日陰晴未判中。湖裏有齋歸不得。枕邊無睡思何竆。官家莫管西牎夢。閒逐羣兒課闕工。						何不歸家十里程。病中無處可論情。幸逢良友供書役。復有阿兒替野行。詩句偶吟分雅俗。經章時閱驗明誠。世間得失無今古。姬聖當年說困亨。</text>
<title>自歎 余年四十九</title>,<text>眼欲玄花鬢欲絲。流光如水去何之。半生點檢多非事。不待明年伯玉知。</text>
<title>走和聞遠</title>,<text>人到新年不自新。愁看世故一般新。雲臺早晩相逢地。試數霜髭幾箇新。</text>
<title>錦陽草堂。梅花初開。得一絶呈主人丈。</title>,<text>雪裏行庭不見人。拓牎迎笑露深眞。小梅破臘香盈室。天借先生一段春。</text>
<title>次密庵閒字</title>,<text>卧聽簷間點滴寒。曉牎歸思繞星山。朝來多少關心事。自笑閒人不自閒。													坐到深更不覺寒。任敎風雪凍千山。言下敢云能會意。向來馳騖傡虛閒。</text>
<title>卽事</title>,<text>均田經歲役。多病一迂儒。縱未恩咸被。當令怨少呼。自知才不及。敢道法相拘。原隰勞勞久。憂來費獨吁。</text>
<title>贈別安進士 日履</title>,<text>子欲扶吾道。三韓一士光。願無投北去。深恐累明王。</text>
<title>次屛谷屛山十絶</title>,<text>天生異石大江濱。屹立亭亭一巨人。呼汝德巖吾欲拜。厓翁祠屋又相鄰。右德巖						㝡愛東天攢遠靑。高標先占日輪生。野人炙背茅簷下。天與愚衷一寸明。右迎日峯						層壁環環滴瀝淸。藏雲留雨暗江城。幾時暖律回寒谷。喬木千尋看出鸎。右寒水洞						日斜江口紫烟飄。晩對樓前人語囂。立馬沙汀須我友。西風且莫動歸橈。右招招津						千仞嵌空不可尋。蒼然一竅豹藏深。成章七日渠能爾。何獨人無變化心。右豹隱窟						山影沈江月正東。瓊潭隱在一痕中。試看夜久淸光遍。寒鏡無塵澹澹空。右月隱潭						江上橫厓一逕斜。始從平處轉危峩。行人遠若騰空去。脚下分明實地多。右梯空遷													茂樹含凉臨水濱。采蘭遺俗趁餘春。詠歸童冠尋常語。當日如何感聖人。右詠歸亭						花山落日下峯頭。㶑㶑微陽隔岸收。天外餘霞猶絶景。爛成千片滿空浮。右落霞岑						仁者難逢此有村。里名爲美至今存。故人拔宅來相近。擇術先從惻隱論。右仁谷</text>
<title>守歲有懷。次紫極宮感秋韻。</title>,<text>守歲山齋夜。風動西林竹。浮生感竆景。攬鏡憂可掬。陋矣未聞道。邈焉處塊獨。今夕是何夕。那忍解帶宿。區區忠孝願。不待君平卜。非無蘧瑗知。曷追顔氏復。世道等波瀾。人情有反覆。默坐到晨雞。怳然粱一熟。</text>
<title>石門亭。次城主權令公韻。</title>,<text>遨頭暇日喚詩翁。湖上樓臺徙倚同。啼鳥野花雲觀逈。漁舟春水武陵通。淸霄灝氣千尋白。聖代邊烽一點紅。領略烟霞多歲月。驂鸞追逐列仙中。</text>
<title>院齋次金受之 命錫 韻</title>,<text>吾輩相逢白髮新。餘生牢落可傷神。雲天杳杳銀潢斷。安得靈槎去問津。</text>
<title>贈別少昌。仍呈屛谷病案。</title>,<text>偶然爲會自東西。又得屛山病後書。臨別不須閒說話。吾儕自愛更無餘。</text>
<title>遊小白山草庵</title>,<text>入山三日未言還。興發全忘石路艱。疊嶂解能藏佛子。回溪似惜出人間。松含古意依巖背。楓爛新紅染客顔。欲采瑤華時已晩。小山叢桂且相攀。</text>
<title>白雲洞。次景濂亭韻。</title>,<text>灑落濂溪老。難求色與聲。偶來雲院裏。想像倚虛亭。</text>
<title>偶述眎長兒</title>,<text>點檢邇來事。稍知前面開。應須竆處透。莫忘靜時培。</text>
<title>鰲山客館。呈李上舍 廈構。兼呈金上舍 子長。</title>,<text>華堂留宿樂新知。臨別依依判袂遲。南北杳然顔面隔。寄書惟在鴈來時。</text>
<title>嶺南樓東厓小庵。吟得一首。</title>,<text>形役無端老向南。密城東角得仙龕。小牎攬盡江山秀。忘却家鄕百里三。</text>
<title>贈演楚上人</title>,<text>久矣聞名未識顔。暮年逢着道途間。夜闌燈下評遺偈。方信吾師不等閒。</text>
<title>題矗石樓</title>,<text>菁江嗚咽向東流。樓上遊人不耐愁。義士盡殲知得所。孤城此築果無謀。山河百里方隅壯。人物千年氣像留。鶴老有詩懸日月。世間餘子莫啁啾。</text>
<title>望雞龍山</title>,<text>湖中形勝眼初看。郡邑星羅縹緲間。忽有危岑出馬首。行人說是雞龍山。</text>
<title>曉渡騰騰津</title>,<text>乘船欲過鄭家渡。早潮未落江水平。十日我行正月盡。中流鷗鷺已春聲。</text>
<title>落花巖</title>,<text>故國山河夕照中。江心千尺叩龍宮。落花巖上花猶在。留得當時怨血紅。</text>
<title>庇仁邸舍。詠前山松。</title>,<text>立立蒼髯列眼中。冷然竽籟響寒空。已能偃蹇排霜雪。不恨孤高得烈風。</text>
<title>贈詩人林生</title>,<text>海隅生長亦能詩。全倅來時早見知。慙愧吾無車騎勢。臨歸空負惜王尼。</text>
<title>庇仁學樓觀海</title>,<text>歇馬庇仁聞午雞。高樓極目魂欲迷。長風浪裏海全白。大地盡頭天已低。小邦僻居日生處。中原只在雲橫西。男兒鬱鬱遠遊志。安得扁舟浮出齊。</text>
<title>化寧途中</title>,<text>來時見雪去看花。三宿猶應到我家。踏石病驢鞭不進。亂山如獄日西斜。</text>
<title>偶吟</title>,<text>山川歷歷看天造。人物紛紛驗土風。歸卧竆廬無一事。更誰料理白頭翁。</text>
<title>次雷澤亭韻 幷序</title>,<text>存齋，葛庵二先生家學之盛。世或比之河南伯仲。今其遺芬剩馥。多在嶺海之間。而楮谷諸勝。尤爲存齋平日寄適之地。季先生亦嘗往來講道。其曰葛川云者。葢有擬也。門人權丈尙精氏懼其久而湮廢。旣遍刻于石。以揭其名。又就雷澤故址。作亭以新之。其用意亦勤矣。錦陽處士遂述家中故事爲記。蒼雪學士以近體四章寄題焉。和者皆一時名勝。不佞晩出。雖不及先生之世。而亦幸得侍於龍門晩築之日。其視先生。猶明彦諸人之於明道也。先輩風流。一往而不復。雷玉盤旋之所。又遠在百里外。恨未得一叩洞門。今聞是事。何能無所感於懷邪。遂忘拙步其韻。以寓區區景仰之意。狗尾之譏。所不避也。						奔川排峽吼晴雷。特地泓澄一鑑開。巖洞窈深雲滿壑。亂峯環合翠成堆。高人昔憇茅爲屋。勝地今餘石作臺。聽說山中修故事。何緣東去得攀陪。						晩從編簡挹餘淸。此道存齋覺坦平。展拓面前眞有用。卷懷林下若無情。一時竗意提賢季。百世遺風作後生。石帶標題亭又就。佳川逸老並流聲。右雷澤亭													東風紅紫玉川流。步自冥栖幾度遊。江鳥亦知啣尺鯉。世人渾未識天球。閒來占勝多無厭。獨往尋源遠更幽。海岸老翁今已去。忘機何者近沙鷗。右玉川						楮谷村深水幾環。眞源更說葛川灣。丹砂家事參料理。梁甫閒吟與往還。巖底故田餘谷口。床東遺草寄人間。虹橋消息尋何處。千疊雲霞海上山。右葛川</text>
<title>次屛山韻。贈趙君。</title>,<text>知是大賢後。相逢不問名。淸詩揩眼賞。濁酒與心傾。遲暮傷離席。寒天念遠程。東方今永賴。重憶老先生。</text>
<title>河回十六景</title>,<text>嗈嗈月中響。點點江上影。平沙白如雪。靜集時聞警。																				右平沙下雁												晩霞落天末。片片皆可餐。餘光爛昭回。樓臺金紫煥。													右水林落霞												汎彼玉淵舟。從來濟幾人。水淺無用汝。虛橫依古津。													右渡口橫舟												忠孝堂前路。平連南浦橋。日暮人過盡。雄虹截江腰。													右南浦長橋												孤峯去天近。白雲來宿之。亭亭披絮帽。朝朝添一奇。													右蒜峯宿雲												開軒候素娥。東岑碍遠目。銀盤當頂湧。忽破人間黑。													右花山湧月																			南有小草峯。峯頭零雨濛。日夜滋瓊苗。醫藥利吾東。													右遠志靈雨												萬景明春夏。秋來畏蕭索。天敎楓殿後。丹錦層崿。													右秀岑霜楓												逐江開石棧。高低明一線。行人擔負過。離離山影轉。													右道棧行人												蒼壁臨千仞。一曲發浩唱。餘響隨風去。㵳泬江天曠。													右赤壁浩歌												月落洲渚黑。篝燈燦成列。隨螢乍凌亂。伴星忽明滅。													右江村漁火												江村一夜雪。皚皚壓松洲。君子五千人。歲寒白渾頭。																				右松林霽雪												何許垂釣翁。夕陽斜一竿。誰知自得趣。勝似別人看。													右盤磯垂釣												家家生白烟。合時無西東。依然水墨障。掛在栗園中。													右栗園炊烟												江心石如馬。水到增盪擊。雷掀轉萬轂。銀屋湧百尺。													右馬巖怒濤												不知何郡雨。滄波俄渺漫。正當江濶處。立巖表壯觀。													右立巖晴漲</text>
<title>與任和叔相和</title>,<text>南來匹馬滯星州。美酒淸談輒散愁。嶺外豈無人可語。客中喜得子同遊。莫將取與傷廉惠。要別賢邪有拙休。惆悵松林分手地。從今此會再難謀。</text>
<title>西岳卽事</title>,<text>並馬來登西岳樓。樂哉淨界成茲遊。薄雲數點旱天雨。欹枕一凉虛閣秋。遠客重携此意好。故人不至誰家留。中宵默念世間事。料理前頭多少愁。</text>
<title>次贈族弟一甫 萬</title>,<text>何意靑雲客。來訪野人家。努力愼行藏。山外饒風沙。</text>
<title>李姻叔季應吟示感懷。卽次。</title>,<text>回鞭不忍過門前。白首相思二十年。今日未須傷往事。新詩美酒且懽然。</text>
<title>西岳贈宋上舍定夫 命基</title>,<text>招提逈壓大江流。對月携朋逸興稠。明日炎程君獨去。幾番回首此高樓。</text>
<title>次密庵三笑亭韻</title>,<text>不見廬山遠法師。誰將社酒勸人甞。遙憐更渡前溪笑。添作新圖也不妨。</text>
<title>留題金敬天草堂</title>,<text>詩人濩落古猶今。歲暮相思雪滿簪。歇馬孤村題鳳去。臨行一曲白頭吟。</text>
<title>土室吟</title>,<text>土室中間一破牀。曲肱舒膝百無妨。炎威不透淸風入。時罷看書覓睡鄕。</text>
<title>芙蓉峯下。贈屛翁。進退格</title>,<text>君能安拙分。不願買虛名。歲晏陰風至。時危志士藏。舍魚知味薄。見賊覺身輕。縱有彌天網。冥鴻一擧翔。</text>
<title>喜吟 聞屛谷蒙放</title>,<text>天地無私日月明。風霜雨露殺和生。淸和旣望湖巖路。好鳥西來向我鳴。</text>
<title>登樓 承傳敎退來時</title>,<text>江樓百尺水溶溶。默坐支頤對遠峯。聖德如天臣有罪。何蕃終愧段司農。</text>
<title>久雨</title>,<text>下土淫潦苦未乾。高高天意我難看。東方暾出光依舊。只願陰雲不再干。</text>
<title>夢李生和國 萬寧 索余詩。作此絶答之。覺而題壁。</title>,<text>詩揔浮華不足云。愧無佳作可傳君。邇來欲學安心法。一炷罏香手自焚。</text>
<title>追謝金顯甫 良鉉 戚叔來訪留韻 二首</title>,<text>偶然朝出暮歸來。兒報騎驢客上臺。詩在案頭人不見。落花撩亂點庭苔。						梨花開盡燕飛來。怊悵懷人倚小臺。門巷悄然經過少。一番春雨長新苔。</text>
<title>次贈權容甫 容</title>,<text>浹旬追逐較前多。杯酒留連又我家。山霧亦知人意思。終朝江上截歸車。</text>
<title>次屛谷惠韻</title>,<text>雪滿前溪路。書迴人未迴。不須擡首望。極目有愁來。						江水無情極。從東幾折迴。如何流日夜。看去不看來。</text>
<title>次地主川防韻 代人作</title>,<text>逸道使民民不勞。雙堤捍水繞爲壕。功成携酒臨江上。閒聽輿人歌浪陶。						兩江終古勢西傾。漂汎年年害未平。何幸使君今日惠。邦民皷舞賀堤成。</text>
<title>吟呈密庵丈</title>,<text>閉戶三冬絶俗喧。春風跨馬涉川原。此行豈憶黃魚膾。爲有幽期在鹿門。</text>
<title>偶題</title>,<text>本意移家半上山。崎嶇隴壑客來難。如今老病懷人苦。却悔從前太愛閒。</text>
<title>追述鏡光勝事。示諸君子。</title>,<text>於玆絃誦百餘年。特地樓臺俯逝川。大野平蕪生檻外。遙岑空翠抹天邊。靑衿濟濟仍三日。白髮蒼蒼共一筵。得失名塲還細事。終須棲集講遺編。</text>
<title>聞趙巡相 顯命 祈雨太白山</title>,<text>使相單車夜入城。蒼生億萬聳先聲。卽看雲氣隨人北。天意分明感至誠。</text>
<title>龍潭寺黃鶴樓。次崔顥韻。</title>,<text>黃鶴山頭黃鶴飛。鶴上仙人要好樓。芳樹高低自歷歷。白雲今古長悠悠。且可吟詩題瀑布。終須懷道問滄洲。海岳東尋家漸遠。一般騷人江上愁。</text>
<title>贈別汝實從歸長川</title>,<text>久別得相見。蹔語旋告歸。嗟哉不忍道。日覺人事非。</text>
<title>走寄金叔瞻 潤河</title>,<text>傳呼耳忽開。知子樹陰來。無柰河魚痛。畏風江上臺。</text>
<title>雙碧堂重牢席上。次呈主翁韻。</title>,<text>文殊洞裏天。第一老仙家。雙雙羽童舞。滿庭頭戴花。</text>
<title>又次金東崦 佶 卽席韻</title>,<text>對坐中堂姑射仙。雙行花燭結重緣。孔嘉新舊詩人詠。只說人情未說天。						駐日高堂九九春。牢牀儀物一番新。分明今日知天意。景福終歸令德人。</text>
<title>寄呈李大叔王大夫人九十四壽席</title>,<text>賢孫設席禮弧南。王母西來駐鶴驂。金勝耐寒晴旭暖。蟠桃欲結瑞光含。可嗟夭椓紛千億。誰復仙籌過九三。阿堵着花終未祛。崇朝孤負勝筵參。</text>
<title>次贈申上舍聞遠 濬</title>,<text>十年江渭隔詩翁。浮世居然萬念空。珍重來詩勤勖我。自憐頹懦是全工。</text>
<title>次四少宗丈 厚 贈東厓韻</title>,<text>兄弟聯翩放逐臣。年皆八耋可傷神。南來差幸桑鄕舊。北徙俄驚後命新。誰不爲公憐此路。况今如我異他人。祗應雷雨開屯塞。好伴靑春忘苦辛。						樽前拔劒動歌哀。患禍人間皆倘來。襄陽逐客面曾識。高廟寢郞懷蹔開。祥虹流渚萬方舞。紫鳳啣書千里催。玆行縱有好消息。前路脂韋宜愼哉。</text>
<title>次柳掌令 敬時 七十壽詩韻</title>,<text>男兒五馬貴。不必調鼎梅。浮世滄桑改。泥塗亥甲回。名園臨綠沼。樂事稱金杯。幸近地仙宅。長年此會開。</text>
<title>廣寺會中。次柳掌令韻。</title>,<text>良朋何幸得西南。勝集仍兼老少咸。僧語通宵營客食。磬聲和夢報禪參。優游物外知差樂。經濟人間孰所堪。鶴上友人要我久。明朝决策閱千巖。</text>
<title>雲臺次柳君七 錫斗</title>,<text>萬幕平沙野盡頭。中軍行陣擁戈矛。書生已老猶生膽。終日忘歸獨倚樓。</text>
<title>石門贈別金弟淸叔 夢洙</title>,<text>一出陽關送故人。靑靑楊柳幾回春。渭城朝雨應天意。好是長亭不起塵。</text>
<title>次朴懋哉 廷杰 韻留別</title>,<text>長恨人生會合難。今行半擬盡君懽。驚聞美疹牢關戶。急討歸程蹔駐鞍。傾杯話舊頭皆白。倚枕談詩夜易闌。珍重故人加自愛。明年我欲更來看。</text>
<title>又次韻贈別金一老</title>,<text>入門容易出門難。蹙蹙吾生日尠懽。拋却素書長卧枕。逢來親友輒投鞍。已經長別言初澁。各誦前詩意未闌。一夜留連歸又遽。不知何日更相看。</text>
<title>敬次雙碧堂壽席韻 幷小序</title>,<text>雙碧大人年八十六。得躋下大夫。設慶之日。大人自製五言近體一首，七言二絶以侑賓。德音優如。有非少年能言之士可及。尤異矣。不佞忝居姻後。病未赴席。謹追次其韻。以寓區區喜慕之忱云尒。						疑是玉壺翁。長年隱市中。瑟琴眞好合。仁厚卽餘風。牛酒千賓醉。魚衣三品隆。慶筵違執爵。北望恨難同。						骯髒林園土木骸。㗳然梧几類長齋。神仙不見今眞有。歲暮丹砂屬永懷。						寄語前冬席上賓。應須合沓賀今辰。聞道西樞移實職。中堂又拜淑夫人。</text>
<title>送李明府 喆輔 還京 代人作</title>,<text>居然白髮故門生。再度絃歌聽武城。爲政風流知有本。傳家悃愊肎求名。蘿山不改當年面。洛水長流舊日聲。五馬翩翩留不得。使君於此太無情。</text>
<title>次鏡院齋罷韻</title>,<text>百花消息雨餘春。節届三三興轉新。烟柳依依迷近岸。歸鴻點點響晴旻。年華滿眼詩情浩。世事無心酒氣氤。正是上丁齋宿罷。靑衿濟濟樂昌辰。</text>
<title>偶吟三絶</title>,<text>問爾無形自有宮。胡爲喜出厭居中。不如安坐開門洞。過客紛紛一揖空。右問心						曰我家臨路四通。長時冦盜自西東。從今閉戶申防守。一摑蒲團護主翁。右心答													天初命我定竆通。得失何煩問塞翁。聞道幾時全妙意。低頭謹守自然中。右通論</text>
<title>夜卧得句。呈鄭台應 泰三 洞主案下。</title>,<text>淫淫春雨滯茅齋。尺地開襟苦未諧。知有綠醪香可吸。更憐紫殼味偏佳。案頭至樂尋何有。膜外人情覺轉乖。自笑詩竆驅不去。無眠枕上強安排。</text>
<title>次裴叔玉 瓘 孝友堂韻</title>,<text>翼然臨水是君家。呑挹湖山勝足誇。二字光題張仲宅。一般高躅伐檀河。古人旣孝斯能友。如地宜桑又可麻。從此承承勤繼述。世間榮貴較誰多。</text>
<title>三秀堂前。菊花盛開。感而賦之。呈主翁案下。</title>,<text>絶愛江城種。眞黃最晩開。寧辭泛酒去。未肎落風來。冷色羞春媚。幽香謝蝶媒。主人勤護惜。不怕雪霜催。</text>
<title>謹次壁上韻 三首</title>,<text>避地深不厭。人生無定居。如何翠屛老。猶夢洛江魚。						主人山有約。坐卧翠成屛。燁燁歌三秀。悠悠判一生。已能忘得失。誰復慕羶腥。自歎求田計。終違此幷耕。						桃源窅爾覓何處。采秀行歌願子同。消息任敎山隔斷。是非都付水流空。名園物色分留地。前輩風流想像中。寄與西風煩一語。且休料理白頭翁。</text>
<title>贈別權儀叔 鳳陽 二絶</title>,<text>湖上竆廬病日深。故人多意遠相尋。臨分見說淸河去。太守風流邁古今。						五百綱常斂一身。內延靈貺說斯人。襲明故里知何在。憑付君行問海民。</text>
<title>贈別牙山宗人世衡 稱之</title>,<text>千里謁先廟。君行良亦勞。天寒臨別路。愧乏一綈袍。</text>
<title>齋居偶吟</title>,<text>生計蕭條土室空。片心猶自少時同。庶看杜子千間屋。不用安陵一士功。槐影滿堂新障日。松陰繞澗遠招風。向來妄想渾閒事。收拾殘編老箇中。</text>
<title>眞城倅送秋露一壺雉一首。病未躳謝。以二絶贈金生起采。</title>,<text>臨水登山客未歸。丹楓凋盡菊花非。江州太守今千載。一樣風流見白衣。						山梁雄雉亦時哉。左手持之右手杯。一醉無何眠正好。未須折簡與呼來。</text>
<title>四月苦旱</title>,<text>我識皇天欲雨心。連朝雲氣結層陰。何緣打破飛廉妬。快覩甘霖降卽今。</text>
<title>大瓢精舍。追次仙亭軸中韻。</title>,<text>招呼老伴爲尋幽。萬壑雲烟領素秋。處士只餘三尺石。遊人每結百年愁。意中蒼壁仍千仞。山外風塵隔幾邱。宿債仙亭猶未了。月中重躡太淸遊。仙刹寺樓名太淸</text>
<title>陶淵別席口號</title>,<text>三日山中事。人間未易爲。今當分散去。後會悵何時。</text>
<title>鄭護軍 秘鍵 慶席。路梗不得往參。謹製古風一篇以呈。俾歌以侑之。</title>,<text>若有人兮山之中。狀如喬松何許翁。生於顯廟五年云。眼看九甲前無竆。今年八十又加一。王言錫爵三品崇。茜紅之帶雙玉圈。燁若眞仙降自空。兒孫卷韝爭獻觴。滿堂賓客歌舞同。齊言此樂樂未央。歲歲如此無時終。世間眞榮年㝡貴。科甲功名等飄風。一時誇耀須臾事。峩峩塚墓分西東。豈若安坐恬而靜。自天培植易爲功。閒中日月自舒長。是非得失付盲聾。瑞石池上一草堂。至今爭說石門公。惜哉懷道不少貶。空有詩篇生彩虹。若翁長德君子稱。白首竆經晩始通。終焉時命不相謀。收拾餘慶歸爾躳。吾聞三元各六十。推衍可以超鴻蒙。從此直入無竆門。倘傳寶訣開昏蒙。</text>
<title>九日趙庸亭。次晦菴韻。</title>,<text>此日登高吾輩在。一年佳節客中歸。風流江左憐吹帽。哀樂鳩墟感落暉。楓葉離離粧谷口。天風獵獵動人衣。晦翁却說塵寰小。三誦遺章意轉微。</text>
<title>和鄭宰韻。奉賀李同樞 東馦 壽席。</title>,<text>積善人家與慶期。如公所得自天推。一身章服傾鄕邑。三世恩光溢酒巵。滿眼孫曾能盡記。到頭日月故應遲。山中屛伏平生友。敬賀高筵替送兒。</text>
<title>送李君欽夫 猷遠 入海</title>,<text>聯門卜宅數年間。強半君行在海山。人事亦知歸莫遏。老來偏覺索居難。</text>
<title>乙丑八月十四日又大雨。七旬長霖。年事無可望。曉起苦吟。</title>,<text>荒餘口食仰秋農。其柰年年水怪兇。陵谷互遷疑是判。澗溪汎溢恐成洚。七旬淫泄非常變。億萬蒼生大命從。上帝孔仁應不爾。雨師風伯罪難容。</text>
<title>其明日有感于懷。追吟一絶。</title>,<text>雨淋風打又埋沙。餘糓雖靑實幾何。天意仰看嗟悔晩。陰雲散盡日姸和。</text>
<title>申進士 濂 贈職後。追次諸公唱和韻。</title>,<text>嶷嶷風儀嶽降賢。世人無眼斲龍泉。道臣採實幽光發。當宁興嗟異數纏。末路妖魔干豈得。故家孝義葢曾傳。追思御李平生幸。敬和諸君綴短聯。李石溪每稱嶺中孝義家。必曰鵞申浦鄭故云。</text>
<title>夏日偶題</title>,<text>飄轉竆山萬念除。八旬前去幾年餘。區區尙戀遺經味。料理從前汎讀書。</text>
<title>春日憶李白韻。寄金汝受。</title>,<text>兩箇詩竆老。追隨昔作羣。君疑庾開府。我愧鮑參軍。終恨辭條葉。難同卧壑雲。何時仙刹裏。一會訂遺文。</text>
<title>大瓢精舍。分韻得宵字。</title>,<text>良時成勝集。白髮對深宵。嶽勢扶天立。江聲入夜驕。留連須盡意。離索便無聊。莫說存亡恨。明春倘見招。</text>
<title>柳台彥 元鉉 月會堂韻</title>,<text>簷間燕雀賀新成。未到人皆愛好名。一日杯盤初簡率。終年約速更分明。頻來衆族無移席。旣醉懽呼欲動甍。善福自臻何待祝。於斯歌笑百千齡。</text>
<title>大谷移寓。感吟十三絶。</title>,<text>門外淸溪溪上壇。洗心終日聽潺潺。世緣磨盡無閒事。都把餘年付此間。													常謂猶龍道未眞。惟知愛己不謀人。筭來吾事還堪笑。欲向流沙繼後塵。						畏匡削宋聖人猶。矧爾凡庸涉末流。從此淵氷吾免否。區區身外絶無求。						余生獲接葛仙翁。未就丹砂恨不竆。慘憺晴暉餘艮岳。誰依茅室啓靑銅。						靑山相對嘿何言。流水無情過我門。平日故人三兩在。幾時合席與深論。						春蠶抵死吐絲多。黼黻成章意豈他。畢竟沸湯相迫促。不如初不養成那。						身爲賤士不關時。况復虛名實禍隨。循分斂藏深峽裏。草衣木食見生涯。						鳶魚遺業寄湖頭。緣底遲回不自由。入眼生憎如帶水。未曾相待獨西流。						相逢故舊勸言歸。於我中心每有違。老殼何妨留在此。夢魂無夜不西飛。						偶然逋字作軒名。豈意冥冥讖已成。萬事紛紜揔前定。不須飄泊問君平。						靑年結髮白頭齊。君往何之我獨棲。留托張林銘婦德。馬山東畔拜巖西。						花山東境最窮頭。道是還鄕尙滯留。丁鶴何爲尋古柱。纍纍新塚喚人愁。													桃源消息杳茫間。見說金丹在此山。準擬携家登絶頂。忍飢啖藥衛衰顔。</text>
<title>戱次柳台彥俳調體</title>,<text>學斗平生只用升。恨無佳句答詩朋。不如默坐蒲團上。共對前山雪萬層。</text>
<title>龍潭會韻</title>,<text>久隔親朋面。相呼兜率天。故意爭開口。淸商重理絃。不必騎霄鶴。何妨作地仙。今宵良可惜。無寐坐牽聯。</text>
<title>七夕有感</title>,<text>天上佳期七七辰。每年牛女舊情新。只應下笑塵緣客。庚午重回不見人。</text>
<title>送李生 廷觀 歸家</title>,<text>徒步辛勤積雪中。一旬來往見何功。君家食經留眞訣。條理分明要始終。</text>
<title>重赴瓢亭座上吟</title>,<text>十年逋播世人嗤。三度靈區趁好期。兩峽秋容新興動。一樽風味故情宜。茫茫末路今何適。草草浮生已可知。潭底老龍焉用汝。旱天如此睡非時。</text>
<title>次李欽夫尺巖感舊韻</title>,<text>何年飛鳳過江頭。石老臺空物色留。一道練光分大野。兩厓蒼翠擁層丘。通泉百世誰知感。縮項沙頭謾下鉤。早晩相招探勝跡。玉流亭下放扁舟。</text>
<title>南淵寺。次汝受韻。</title>,<text>四十年前事。風流亦一時。飄零重到此。想像不勝悲。日覺來逾窄。學憐始乏基。吾徒今幾箇。忍涕和君詩。</text>
<title>南淵洞隙地。有銀杏一株。乃密庵公托僧輩。移種其庭前所植。葢以嶽麓幽夐。可以結社盤旋。意則遠矣。人事一變。而獨也亭亭數丈。自有干雲之勢。見者愛之。有一蚩氓利其材用。偸眼斫之。寺僧驚惋不已。况吾儕乎。汝受有詩。余亦和之。</title>,<text>數寸千年意。僧言有自來。莊壇期指點。蜀栢愛崔嵬。其柰蚩氓斧。眞成直木灾。如今多少感。不但爲渠欸。</text>
<title>次汝受題菊蘭草堂韻</title>,<text>伊昔尋君出谷行。欣然坐我小軒晴。高山偃蹇如人意。好鳥嚶鳴自友聲。開口未曾談世事。課農聊爾試閭氓。獨憐垂死棲棲者。餘日何緣托耦耕。</text>
<title>次大德山翁韻</title>,<text>江湖曾說酒徒翁。吾見其孫有古風。去益少心安分內。居常愛客樂閒中。簷前紫翠知星嶽。枕下淪漪卽洛東。年八十三詩不輟。如翁淸福葢無竆。</text>
<title>葛庵先生挽</title>,<text>絶學無人唱。先生再發揮。吾心明體用。此道在行違。履險逾舒泰。傷時不怨誹。平生無愧怍。今日是全歸。													虎變愚安測。蒼生望實深。希文天下事。元佑大臣心。晩卜龍門築。空聽汾水琴。傷心舊丈席。寂寞素塵侵。						憶共二三子。從容臨水堂。譚經抽竗旨。警學指迷方。盛德薰人髓。餘波洗俗腸。多慙無一得。依舊墮茫茫。</text>
<title>族祖拙窩先生挽</title>,<text>人稱隱君子。自道拙窩翁。密密操存地。循循靜養工。超然榮辱外。不入是非中。小子吾知免。人生要始終。						天道異人事。爲公鳴不平。可憐亡一子。那得保雙明。白首竆經業。丹旌處士名。家聲寥落盡。垂淚念吾生。						平生敦孝誼。末路見眞醇。操履終無玷。篇章力去陳。未曾辭坎壈。猶自出泥塵。誰是書碑者。林宗不愧人。</text>
<title>挽權進士伯會 昌運</title>,<text>美人生南國。容華艶絶代。內含椒桂性。襲以芝蘭佩。手把雙芙蓉。娟娟助嬌態。伊我自結髮。相逢托情愛。常恨別離多。歲月又不貸。平生合歡被。不暖今幾載。一朝病不起。此生悲何耐。平明走馬去。入門君不在。生布束縱橫。堅卧曲屛內。言語不可望。形容那可對。空留錦字書。字字留肝肺。哀哀永訣語。讀盡不忍再。餘香尙在衣。舊琴絃不改。如何捨我去。倐忽不相待。如聞在西北。我欲越恒岱。的知往東南。我欲凌江海。一抔靑山土。永永埋粉黛。千歲與萬年。影響終昧昧。思長夢中見。夜枕虛度每。有知誰謂死。生者徒恨慨。</text>
<title>挽金重甫 世釴</title>,<text>惻惻復惻惻。嗟哉終柰何。念君金石姿。澌盡歸山阿。厚地穿深坎。堅木束銀釘。音容千古閉。萬事今乃定。一子終不保。豈若初無兒。使知年不永。再聘亦何爲。純明鬼所惡。太剛人不悅。反見不善人。壽福自詑說。人事固顚倒。天道是也非。中宵憶吾友。不眠潛噓唏。平生情愛好。只有君我知。前後二十年。離別何多時。見我喜而喜。見我憂而憂。不知今世上。更得此人不。三年卧一病。看看日漸滋。歎我不學醫。無術扶君危。受性苦駑緩。終違執手訣。誰傳臨絶語。塞耳重嗚咽。一哭君不聞。臨穴復何益。緘辭寓哀恨。宇宙無終極。</text>
<title>挽金參奉 台重</title>,<text>洋洋流水想臨河。雲谷幽居雜詠多。已向林泉竆勝事。欲將儒敎振頹波。幾年自喜魚游海。今日翻驚歲在蛇。依舊白雲潭上月。可憐從此屬誰家。						母之姨從父同庚。我視何曾間所生。談笑有時容妄語。提撕隨處見眞情。高山每仰心逾切。逝水如斯恨莫平。此去先人應有問。爲傳兒在舊靑城。</text>
<title>挽權孝祥 莆</title>,<text>每接丰姿記佩觹。愛君家學是裘箕。世間科甲尋常事。吾黨風流遠大期。父母倚門終不見。靈精入室竟誰知。死生有說蒙莊得。脩短區區莫浪悲。</text>
<title>挽李進士 龜徵</title>,<text>外人論舊亦無多。公又如斯竟柰何。能自任眞藏己拙。不曾隨俗責人苛。功名在手時難會。憂患攻心鬢易皤。人事十年都變盡。細思前日淚翻河。</text>
<title>挽鄭護軍 惟興</title>,<text>梅窓文藻又愚川。鄭氏家聲說苧田。淸謹一生爲事業。優閒八耋卧林泉。我聞君子修天爵。人道吾公卽地仙。來去亦知安且順。自然哀淚爲從前。</text>
<title>挽柳敎官 後常</title>,<text>向來夫子業。寄在古河南。異羽丹爲穴。祥烟玉出藍。持謙心若一。修壽世連三。不恨官聯薄。歸成有四男。</text>
<title>朴錫之 天柱 挽歌</title>,<text>黃鳥何交交。彼蒼殲我良。畀之旣云厚。奪之何遽忙。彼微草木花。結實俟秋光。奈何修姱子。降命故不長。嗟嗟崑崙蹄。半途忽焉僵。憶曾同渡灞。千里伴還鄕。一笑寘得失。相視發膏肓。羲文千古秘。賴子指迷方。從來朋友義。離索每難忘。去歲花山會。擾擾聲利塲。留指海上期。方外恣徜徉。好事易差池。人境忽悽傷。斯文有遺緖。誰與細商量。賢士多夭閼。天運晦難詳。哀歌臨北風。搔首起彷徨。</text>
<title>山澤齋權公 泰時 挽</title>,<text>家學淵源遠有來。始基之矣又深培。宜調百斛函牛鼎。蹔試三年製錦才。近裏眞工謙養德。到頭定力理勝哀。從今禮樂無先進。撫世中宵慟幾迴。</text>
<title>李監司 玄紀 挽</title>,<text>幾度追陪笑語同。映人氷玉一塵空。滄桑變改身逾健。朝野憂疑望益隆。南國棠陰留白日。紫芝喬木轉悲風。可憐門外西江水。故自西流不復東。</text>
<title>族叔荷塘公 斗寅 挽</title>,<text>酉谷川城北。名家大嶺南。三朝忠獨著。五世澤冞覃。鳳翥皆丹穴。玉生必古藍。恭惟天質美。逈脫俗塵函。自是瑚璉貴。兼之菽粟甘。薰如蘭韻馥。整若鶴翎。雅論承漣上。微言接葛庵。彙征光薦剡。潦倒厭朝參。山縣書堪讀。遨頭勝日探。宦情元自薄。世味豈曾諳。誰惜鸞棲棘。還嗟璧遇讒。婆娑返初服。突兀倚書龕。嵐翠長圍屋。荷香自滿潭。詩看新意足。學愛靜工涵。得喪身何與。否臧口欲緘。優游移白日。蕭灑守靑巖。義厚宗心協。標高士仰咸。文章散金石。冰蘗愧饕饞。鐘鼎千年久。模楷一代堪。翛然辭濁累。儵爾擧仙驂。今日全歸孝。他時適去聃。靑山無謝眺。過客幾羊曇。伊昔狂童我。殊非善學男。浮游始秋九。托迹越春三。玉貌開心眼。淸裁起懦憨。古人吾不見。夫子色何慙。蹭蹬恒違範。尋常願擧籃。云亡邦奈瘁。事往淚頻含。菊在懷陶令。池空憶賀監。風流誰復繼。留與後生談。</text>
<title>挽表從叔金公 以鉉</title>,<text>往烈驚殊俗。遺風尙大家。譜看蘇氏少。評比汝南多。棟去詩翁恨。人亡有道嗟。孤生仍百感。搔首暮江涯。</text>
<title>挽柳知禮 後光</title>,<text>牛刀一割武城雞。百里桑麻雨露齊。大惠未咸時事變。可憐虛擲老蓬藜。						楊氏滔滔拔一毛。訂頑無復念同胞。誰憐杜老千間屋。不見當時突兀高。						千丈黔巫不可攀。公今托體此山間。試從嶽麓寬閑處。留取平生氣像看。						溪門高足說謙厓。吾祖寒棲道義諧。世分不隨年代盡。二郞今復在吾儕。						感激吾心不可忘。幾多隨事許商量。從今忍取西門路。自作當年痛哭羊。</text>
<title>挽洪命三 永錫</title>,<text>運齋今不幸。吾黨轉蕭然。忠信由天得。淵源自遠傳。平生空有志。甲子僅周年。牢落靑城客。哀歌倚逝川。</text>
<title>挽金開彦 啓河</title>,<text>情到忘年每好顔。剛心軟話接淸歡。有時詩律論工拙。隨意江齋作往還。轉眼忽驚風打燭。餘生忍見璧埋山。亦知等死寧同穴。奈爾兒娘獨世間。</text>
<title>挽族叔持平公 斗紀</title>,<text>烏臺風采動鵷班。直道承家不厚顔。身歷兩朝虛送老。眼看二罪尙多艱。爭言范汪推安石。忽報端明已道山。忍說丁威歸柱日。纍纍新塚起人間。						時蒙雅度擇蕘言。知己年來特感恩。花樹韋家宗黨內。眉山學士弟兄門。毋論我輩歸心久。自是儒林屬望尊。蒔菊未芳蘭萎質。滿江風雨坐銷魂。						司隷幽寃到九泉。擧幡今古義當然。世情無限機關惡。天道如何與奪偏。吾黨日孤憂已大。淸時不見事堪憐。正知密老竆途痛。沒得心懷寫誄牋。</text>
<title>挽權孝子 澤萬</title>,<text>吾宗眞孝子。素食一生過。異感由誠至。愉容發外多。嗟君能盡分。雖舜亦無他。靑史他年筆。高名定不磨。</text>
<title>挽碧淵李公 檼</title>,<text>斯文成敎驗家風。公最褎然子弟中。每覩威儀閑棣棣。况聞恩愛徧肜肜。靑山耕稼優閒趣。白首兒孫勸課工。違範十年今永訣。海天雲盡思無竆。</text>
<title>族叔蒼雪公 斗經 挽</title>,<text>㐫音非夢葬期傳。公慟私悲一傡纏。奕世淸風酉谷宅。明時雅望玉堂仙。三溪父老嗟何及。左海儒林轉索然。世事不知生可樂。羡公被髮大荒翩。						持憲公亡忍復云。獨餘夫子護斯文。寃章草出忠無玷。大集勘成道可聞。遇事公心忘物我。容人淸量等蕕薰。如今我輩將誰仰。慟念樑摧淚雨紛。</text>
<title>挽金萬遊 起宇</title>,<text>一江南北住。無事亦招呼。半世分憂喜。遐情共遁逋。眼明資數窟。跟定倚竆途。懸解君應快。叵堪影轉孤。君自號遁住山人。我以逋名庵。故頷聯云。</text>
<title>挽權汝行 重道○丹城人。號退庵。</title>,<text>門舘悲纏已卄春。吾儕會合杳無因。異時北學誰先者。來日東平不見人。回鴈素書傳絶筆。擧幡遺恨泣明辰。西南講道應餘馥。留付賢郞勖後塵。</text>
<title>挽黃處士用五 壽一</title>,<text>嘐嘐不受衆人嗤。萬往平生獨自知。禮變未曾膠守古。心疑詎肯面從師。郵亭夢結追隨地。蕭寺春回寂寞期。落落曉星看漸沒。人生在世竟何爲。曾與約會鶴寺。講儀禮。故三聯及之。</text>
<title>成參奉 文夏 挽</title>,<text>名家父祖百年中。氷玉淸標俗輩空。塲屋有詩成進士。寢郞無夢做三公。多男又見官爲養。偕老還同考厥終。壽福俱全公豈憾。後生無復挹遺風。</text>
<title>洪翊衛 相民 挽</title>,<text>幾度追陪奉燕閒。回頭三十六年間。蘭香冉冉披襟坐。瓊屑霏霏滿掬還。當日魁元瞻北斗。向來羽翼待商山。虛翁木老文章在。從此遺風更莫攀。						人物吾南亦渺然。獨餘夫子卧林泉。一時雅望尊三達。隻手狂瀾倒百川。剩說元宗薰晉鄙。驚聞大鳥向新阡。生蒭空谷人如玉。千里綿雞愧昔賢。</text>
<title>挽柳深彥 聖淵</title>,<text>我知深彥賢。心事如靑天。落落踈曠襟。不受外物牽。孝友性所得。行之非勉旃。豈無飛騰翼。耻逐名利羶。一病卧漳濱。不見垂三年。斯人今不幸。回首意茫然。						我愛深彥才。下筆何奇哉。一日詩百篇。如喚謫仙來。澗氷寒愈㓗。霜鶻疾如雷。憑凌詞翰塲。豪氣增三杯。吾老㥘雄鋒。孤壘閉不開。嗟嗟崑崙馭。中道雙轅摧。						我憐深彥竆。面前撥不通。千金破屠龍。九萬失摶風。捲却河上家。飄爲茶浦蓬。虛綠池邊草。終橫床上桐。空餘懷土魂。得葬修巖東。月明晩對樓。歸來誰與同。						人生皆一死。不盡緣有子。有子兼有孫。精神傳在此。壽貴或無嗣。較君豈相似。衮衮積德家。餘慶方未已。况今留令譽。南中稱善士。行矣亦何恨。瞑目歸泉里。						長公惠光寵。時來佳句誦。南望輒攢眉。爲說君病重。相去二百里。莫共分灸痛。平生孔懷心。忍起靑山塚。投我一幅素。細字雙題送。此意悲無奈。援筆淚泉湧。</text>
<title>挽玉進士諧伯 振韶</title>,<text>古貌眞心一丈夫。吉人辭寡豈眞愚。相從夙歲顔相好。同入衰年志益孚。三榜昔連榮孰比。四喪近出理宜無。汝剛文甫今歸盡。白首竆途泣老逋。</text>
<title>挽金戚叔 以鋿</title>,<text>憶在年十二。趨走風雷軒。曾翁坐中堂。望若泰山尊。兟兟諸伯叔。玉樹擁靈根。招我讀所業。命作贈人言。文成傳一座。寵愛冠諸孫。童心尙知感。盛德不可諼。文忠五世澤。富貴異他門。華筵客若霧。美酒日盈樽。孫曾合內外。執事齊駿奔。喜氣溢門戶。繁華難具論。不天逢乙丑。人事異朝昏。居然四十年。故宅如荒村。先行今餘幾。撫昔涕雙翻。尙幸吾叔氏。靈光巋獨存。頎然古人姿。不受偸風掀。中緣生事微。十載寄山樊。如斯舊菟裘。晩歸理荒園。綢繆撤桑土。風雨驚一番。頹波巨石捍。空谷雄虎蹲。時蒙採蒭蕘。庶報疇昔恩。暗暗私獻祝。岡陵期不騫。云胡不百年。一疾遽招魂。孤露餘世間。白首聲獨呑。平生不盡情。矢與諸郞敦。</text>
<title>挽谷川金公 尙鼎</title>,<text>好學斯人不見今。贏糧問道幾光陰。從頭路陌求平地。畢竟云爲揔實心。書信亦稀懷每苦。音容永秘慟何任。師門回首吾儕愧。唯有當時魯得參。</text>
<title>挽趙大叔 昌瑞</title>,<text>才名丱角衆皆推。白首無成我所疑。塲屋齒酸知命日。田園意足臥閒時。芳鄰旣得相從老。素業仍傳必做兒。乘化七旬奚復憾。百年存歿是堪哀。</text>
<title>挽權濟而 榏</title>,<text>敢謂知人易。平生熟察君。旣能存實際。自爾去浮文。毁譽何干我。薰蕕故不分。從今大小事。誰與細云云。</text>
<title>挽洪丈 處海</title>,<text>前朝殉相後。昭代諫臣孫。好是家庭業。專於孝友敦。杜稀徵必壽。曾善愴其言。孺子綿雞意。回頭愧九原。</text>
<title>密庵李丈挽</title>,<text>天遣眞儒眷一方。洪鐘豈合寸筳撞。靑氊衣鉢公誰讓。斑豹文章世尠雙。造次兢持存暗室。歲年功力付明窓。如何此道竆申戍。重爲公私哭錦江。						守經信古厭新奇。再闢屛墻翼大師。世變無竆身易老。家寃莫白慟誰知。除書忽出艱虞際。聖主猶聞盛壯時。咫尺茂陵連葛麓。依然昏早想靈儀。													中年失學悼微躳。幸托龍門逮我公。興起敢忘聞大義。周旋更喜襲餘風。赤心用盡今三紀。素髮全垂已一翁。留與阿郞申末契。誓將憂樂保初終。</text>
<title>挽李參奉君直 </title>,<text>孤墳大鳥遠。江上少微明。博識宜師席。虛懷厭物情。朝方賢士重。老覺世榮輕。廣矣西銘說。從今不復行。</text>
<title>挽李士直 栐</title>,<text>無祿今年哭寢郞。如何殄瘁又云亡。眞工熟複沉潛地。大筆縱橫禮樂塲。縱欠東萊知小陸。謂應公辟繼元方。一時零落山丘慟。轉益傷心說錦陽。</text>
<title>挽龜村李公 琓</title>,<text>公惟吾嶺在。南士首爭回。長德薰鄕里。高文隱草萊。從今失山仰。誰復障波頹。寥落儒林事。百年不盡哀。</text>
<title>挽族叔 斗緯</title>,<text>弟兄皆學士。虛老始憐公。獨抱優閒趣。遙聞隱德風。終須論壽福。不必問竆通。耆舊今誰在。傷心一面空。</text>
<title>挽洪處士國寶 大龜</title>,<text>木老君爲祖。斑斑豹點留。書皆千遍讀。山好一生遊。實地安吾足。虛舟汎彼遊。斯人今不見。灑涕菊殘秋。						昔子蓬萊路。同攜我未能。摩天虫望鵠。控地鷃嘲鵬。離索懷方苦。存亡恨轉仍。竆途多白眼。一倍憶良朋。</text>
<title>挽李進士 廈搆</title>,<text>幾年回望想風儀。全未聞喪忽葬期。欵曲三宵枕上話。淸新一首案頭詩。騎驢南省聲名早。閉戶雲門日月遲。前輩視公吾已杖。綿雞孤負辱深知。						江上螭頭背刻文。友鄕高義在公門。後生無復申前好。還愧當年半沒雲。</text>
<title>挽金生 弘景</title>,<text>嗟嗟吾通明。今日去何之。去則不復歸。促促何若斯。生於好家門。稟得純明姿。早能知本分。餘力勉學而。德器日凝定。文字恣葳蕤。驅車適坦道。問津指遠期。回頭語兒曹。靑紫非我思。閉戶味古書。蒭豢欲忘飢。我念渠家貧。祿養要及時。長書移若翁。愼勿聽所爲。豈無輕重分。才力可兼治。至語書不載。微意爾能知。僶俛塲屋間。肎爲名跡移。君子哉若人。其進不見涯。何意忽潛遘。母歿父亦危。孝心焦日夜。精血暗銷澌。靈根幸春回。寸草奈霜欺。至性非自滅。天道無報施。厄哉今昨歲。屢見賢士萎。吾黨日以孤。世路爭紛披。憭慄落木秋。已足宋玉悲。男兒未三十。掩却空山陂。白頭立竆途。哀哀黃鳥詩。</text>
<title>挽李歙谷 守謙</title>,<text>垂死沉溟謝往還。猶存一念寄溪山。于今百代宗祀地。伊昔彌甥賞愛間。薄祿遙憐書斷絶。㐫音俄遣涕潺湲。詩人不獨悲黃鳥。丹穴其如落羽斑。前年哭處仲。續聞司書之訃故及之。						大阮姨私昔忝居。丹砂貧病每何如。哭君今日誰曾夢。親愛人間一套虛。</text>
<title>挽金進士天成 汝鎔</title>,<text>衮衮家聲倚玉堂。元龍豪氣據高牀。功名付與諸郞做。醉眼都無俗物妨。哀樂向來知不入。公私今日慟云亡。秋江寂寞空回首。忍聽孤鴻叫斷行。</text>
<title>金判决事 侃 挽</title>,<text>世或高官智力能。年多上壽亦無稱。同牢花燭仍前度。平步靑雲在幾層。夫子一生皆順境。善人五福有明徵。丁寧說與吾儕聽。忮害無心莫汝憎。						學堂陳迹淚橫痕。孤露偏蒙子視恩。家席寵臨光衆客。山堂擧白戱阿昆。無端滚冗恒違範。叵耐逾時始哭門。冥漠舊交如可續。爲傳兒老困浮言。</text>
<title>挽金戚 守緘</title>,<text>如吾敢曰我知公。竊自傾心在下風。掃去俗塵無點染。藏來衡鑑欲平空。超然神髓論文際。莞爾弛張善謔中。存若等閒亡始覺。幾人回首此哀同。</text>
<title>挽金章叔</title>,<text>常恨中離見面稀。送君今日又何歸。世間生滅須臾事。緣我差遲涕謾揮。						結社當年二祖心。星峯長翠洛江深。兩家搖落餘生恨。故誼何人得復尋。						君我重親自出同。溪山無阻往來通。長歌醉舞踈狂態。眉宇森然在眼中。						天與慈良性所安。家傳孝義是云難。吾猶得閱君三世。善慶綿綿葢未闌。						阿兒落在海坪村。平日蒙垂子視恩。萬事卽今長已矣。南雲極目獨消魂。</text>
<title>挽李季幹 杺</title>,<text>三哭琴韶又哭公。此生此世慟何竆。人間未見雷轟石。海上嗟無水鶴松。吾道寂寥文字寄。大家蕭瑟典刑空。重悲去歲丁寧約。落日凄凉靑數峯。</text>
<title>挽金鳴宇 世鏞</title>,<text>去歲吾行君病時。那知此別是長辭。可憐家行儀名父。况復微言接大師。憂喜一生期與共。方圓從此孰相資。忽焉情愛都歸盡。垂死他鄕益自悲。						妻之同氣弟兄看。况又生年較一間。知病肎嫌交發藥。逢塲先覺兩開顔。薑心自辣人何有。龜壽方延鬼忽慳。泉下從遊如不减。卽隨君去我無難。</text>
<title>挽李掌令 濰</title>,<text>逈隔雲泥四十年。少時顔貌眼中姸。牽連好意屛翁道。斷續徽音大彥傳。微祿屢循知有屈。野芹雖美進無緣。竆山白首傷時慟。人物吾南日渺然。</text>
<title>挽李德必 載基</title>,<text>儒林德業說芋爺。實蹈如君卽稱家。倚賴百年同臭味。乖離三載阻風波。鳴于君七嗟吾失。屛老潭翁奈爾何。朝暮此生他豈望。子孫修分世無差。</text>
<title>挽申命伯 世周</title>,<text>攻文少日着鞭先。畢竟詩竆各自憐。况我竄身方瑣尾。値君卧病又纏綿。靑春再見人何去。旅鴈孤鳴涕忽然。飄泊下亭今更遠。重回白首想新阡。</text>
<title>挽金戚叔顯甫 良鉉</title>,<text>惻惻復惻惻。何心我獨生。書中虛夢鶴。江上忍埋瓊。風雨三年別。凄凉四紀情。無愧龍山石。崢嶸父子名。</text>
<title>挽李丈 植</title>,<text>昂霄落落挺楩楠。好箇家庭得指南。耻學風流三語椽。寧爲宇宙一奇男。雲山醉卧銘吾作。耕葬岡陂分亦甘。冥府想應公道在。願將幽枉理師菴。</text>
<title>挽洪進士國祥 瑞龜</title>,<text>名家吾嶺㝡南川。虎豹文章點點傳。於我乃兄偏好意。况君難弟更相然。風前玉樹嗟重折。掌上雙珠惜未穿。白首竆山無盡慟。屯巖新塚又江邊。						風竹江齋夜對眠。光陰倐忽已三年。仲容誦我良朋句。追記今朝倍愴然。</text>
<title>挽金僉樞 樟</title>,<text>宛彼雙碧堂。翼然瞻在北。亭亭九二翁。嗟哉胡不百。光山大姓氏。蟬聯自勝國。偉哉潭庵公。南來遠避色。子孫盛文華。歷歷國子籍。由來積善家。理有人食德。惟公古松姿。落落在澗谷。雖無棟樑要。肎怕霜雪積。處家全恩愛。居鄕循軌則。超然聲利外。眞榮有天爵。冠服具三品。牢牀對花燭。眼前列孫曾。堂上醉衆客。我曾忝末席。孤露感沾臆。人家多富貴。此慶知難得。况復延九耋。孰全偕老樂。孟氏說三尊。箕疇叙五福。居然兼有之。本非容人力。又聞君子言。疾病肌肉削。然後說全歸。啓視猶未足。一日微示疾。四體如平昔。夫子所獨得。孝道此焉極。在公百無憾。於我有深慽。哀哀吾所嬌。眷愛公所篤。去年先夭逝。孤魂何處托。死者倘有知。冥途想迎哭。誰傳悼亡詞。哽塞不忍讀。</text>
<title>挽隅齋金少昌 胄嶷</title>,<text>忽忽峽中坐。悲風帶一紙。雙行細字題。目及涕交泗。何許靑山土。埋却無雙士。惜哉抱奇行。千歲不復起。念昔少年日。須臾不可離。雲龍自相逐。葭玉得幷倚。論文我點頭。聽詩君側耳。寒暑許多改。兩歡一日似。中間牽世故。乖闕從此始。歲或一再見。見已含別意。山川隔衾裯。枕席勞夢思。近來君善病。我亦益東徙。百里又加遠。兩地無數字。娟娟人如玉。謂君猶在彼。㐫音俄飄忽。人事果難恃。慟哭亦無奈。忽報已入地。嗟嗟吾少昌。白日照心事。處家篤倫理。人難子所易。純深敎有術。子弟皆畏義。通明㝡秀出。弱冠成君子。天道本栽培。鬼物忌殊異。傷心子夏疾。那得不如是。痛飮以忘悲。其奈杯蛇祟。生計日濩落。未必靈臺累。季郞猶未娶。此恨何時已。我年已望八。非昧生死理。親愛四顧盡。未死將何以。今雖地上行。亦是朝暮矣。有言不能盡。呑聲遙洒淚。</text>
<title>挽興丘主人金 鎭漢</title>,<text>傲骨稜稜兩眼空。多般料理在心中。彎弓不屑穿楊巧。治水無難引渭功。荒歲開門呼乞活。常年去息貸貧竆。男兒生死天何意。江上新阡四尺崇。</text>
<title>挽金虞徵 瑞雲</title>,<text>遙望豐西二老無。君今何遽又云徂。人間未了雙親養。催向泉途設孝厨。</text>
<title>挽朴懋哉 廷杰</title>,<text>契托忘年若合符。當年同是錦陽徒。令名攜去君休憾。獨奈竆山哭老逋。						將家勳業繼儒風。書禮彬彬說數公。今日典刑誰輩在。白頭東望意無竆。						此生於世恨支離。挽送親朋幾首詩。爲報霽山將入地。故人迎接想平時。</text>
<title>挽金叔瞻 潤河</title>,<text>爾之曾祖母。吾父從姑尊。吾之大母氏。鶴爺三世孫。兩家互自出。同居上下村。于今百年餘。世世講誼敦。爾我又肩隨。弱歲交已論。渾忘戚分踈。相呼稱弟昆。方圓似差殊。好惡同所存。時變無盡過。是非不待言。無端牛尾熱。怒觸太狂奔。我愁落竆峽。羈鰥似老髡。惟君卽完人。安居無怨恩。於我眞顔色。一朝閉九原。生離恨已積。死別聲獨呑。吾友二三子。存者已遊魂。看看曉星沒。大化驅歸根。垂死無復望。眼中生故園。雖還更誰親。好事無餘痕。欒欒一孝子。性質淸而溫。尙冀進修功。免被偸風掀。我家㝡散落。憂端劇他門。舊業寄湖上。公力起廢軒。吾黨勸我歸。苦語警老昏。西江尙餘浪。何日戒征轅。故情倘憐我。夢告勿憚煩。竆途空佇立。回首淚雙翻。</text>
<title>挽族弟江左君萬</title>,<text>森桂坊頭何彼穠。鳳毛池上有超宗。名高拔萃人憐命。碑在遺民淚墮松。宣室卽今無賈傅。荊州幾夜惜元龍。哀哀邦瘁門衰痛。垂死竆山哭老儂。						聞君病裏改吾詩。一語丁寧付小兒。如此精神宜不死。何爲使我寫哀詞。</text>
<title>挽小隱李大游 景翼</title>,<text>治文談事揔精神。托契忘年久益親。經說易差資講究。世情滋僞見貞眞。古來儘有求全毁。吾黨元無害物人。屛谷已空君又逝。此生何往是通津。</text>
<title>挽張慈仁 緯恒</title>,<text>百年神精破的文。一番塲屋掃千羣。金包錫貢香宜薦。孤鶴鳴臯遠莫聞。君子考終吾免矣。乃家餘慶世爭云。意中人物今誰在。白首竆山淚雨紛。						橫山風采望稠中。倉卒雄談賴折衝。欲托君行傳一語。夜臺何處與相同。</text>
<title>挽朴同知 橚</title>,<text>憶昨相呼度嶺雲。追隨累日劇云云。斯文有揭期天壤。世變無竆忍見聞。桑海老仙憐獨立。陸郞傳食羡均分。鄕尊三達餘奚憾。榮養終違奈次君。陸賈有五男傳食。公亦如之故及之。						隴西才勇足成名。屈首劬書學乃兄。近日德門零落痛。嗟嗟不獨惜懷英。</text>
<title>挽河達甫 達海</title>,<text>二百年來松栗村。吾權自出又河門。子孫世好如縈素。君我交情不待言。泣鬼遺書幽始闡。揚靈新廟體今尊。衰宗祿秩知誰力。從此家聲賴永存。						鰥獨中何疾厄侵。平人悲瘁固難禁。吟詩索和無餘事。跨馬尋朋見素襟。猶幸伯喈今有子。誰憐張籍不盲心。伊來聚散仍存沒。回首新阡涕自淫。</text>
<title>挽安國華 命夏</title>,<text>世無知有學。君獨早尋師。用拙存心事。持恭攝外儀。相望千里遠。不見卄年思。忽地何來信。非書乃葬期。						記我昔南遊。從君數日留。竹牀淸且穩。童學愛相酬。大彥新知樂。德三不見愁。嗟今皆古事。老淚可堪流。</text>
<title>挽李進士士希 萬里</title>,<text>一哭新池二十年。餘懷都付仲容賢。澡身道藝名司馬。禦冦時爻利大川。詩自何來傳絶筆。語聞將死想歸全。眼中耆舊今誰輩。私慟重吟殄瘁篇。</text>
<title>挽趙行玉 珩</title>,<text>家世詞華不讓他。更憐錦水潤餘波。樂從老友論奇字。羞逐羣兒較畫蛇。三日隔離懷每苦。九原潛翳痛如何。一番刊補商量事。自此難諧恨轉多。</text>
<title>挽金 應秋</title>,<text>三峽悲歌昧可人。與君初見卽相親。於何從學能言禮。自爾澡身不染塵。每恨逢塲違一病。那知死別在今春。作人愧乏將軍勢。虛負潛夫倒屣賓。</text>
<title>挽李子敬 宇鏡○遷葬時</title>,<text>吾二先生有大焉。安陵子弟故多賢。如君雅量申操守。况說修爲在紹編。過閬一番今不復。短回三歲去何偏。心親凋盡餘殘耋。忍覩生靈大厄年。</text>
<title>挽權休仲 運大</title>,<text>名君以大字君休。善祝區區屬望優。萬事到今都不幸。自憐竆命累從遊。						喬木無枝歎谷鸎。靑春發解竟何成。爾來門戶看看破。相對憐君不欲生。						靑城經始想巒翁。當日褎然弟子中。應是冥冥終默佑。金華舊業化儒宮。													長公心事洞無疑。身後凄凉㝡可悲。忍使若敖成餒鬼。知君應已詔賢兒。						如君才學早專精。事變人情燭照明。未死此生誰可仗。竆途長慟獨呑聲。</text>
<title>挽裴處士 行儉</title>,<text>今時不用讀書人。公道唯天穩八旬。憎俗玉川從結髮。好山白也獨尋眞。多年乖闕方知命。垂死存亡一愴神。前事在心都脉脉。何緣得與次公伸。</text>
<title>挽洪瑞伯 有龜</title>,<text>慟結鍾離幾許春。自然無復往還頻。遙憐寶樹雙枝茁。更說高齋至樂新。回鴈聞悲酸病骨。夜臺迎候想前因。故家基業敦收卹。餘慶綿延在後人。</text>
<title>輓詞[李山斗]</title>,<text>薑桂由來自性情。肯隨流俗落昏冥。文章志行今何驗。霜月分明照靑城。</text>
<title>輓詞[李載坰]</title>,<text>平生最仰靑城老。德業文章自一家。我欲求之今不見。鶴山崔崒入雲斜。</text>
<title>輓詞[李仁濂]</title>,<text>人豪今日數吾公。贏得才賢國士風。首事同仇增士氣。映湖終古自流東。忠憤爭秋膽如斗。一言先遣蕩妖氛。試看兇孽宵遁處。此老初心皎水雲。巫陽頒詔謫仙催。鶴峀晴輝曉望哀。一病難將蒿里餞。寒蟾相弔爲徘徊。</text>
<title>輓詞[柳晉鉉]</title>,<text>百代松巖老。吾公名祖㨾。平生林下讀。後學幾瞻仰。鳶魚亭下水。有石立如人。狂濤衝不得。蒼然古色新。先友無在者。唯公獨巋然。每恨違淸誨。那知隔重泉。</text>
<title>輓詞[李潝]</title>,<text>乾坤何事鍾英姿。不展其才我所疑。大義曾明叱賊日。丹忱可質倡兵時。堂堂實事能如彼。瑣瑣浮言奈若斯。我欲籲天天不應。空將涕淚灑哀辭。</text>
