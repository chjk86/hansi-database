<title>擎天臺辭 幷序</title>,<text>李壺翁景南。當崇禎運訖。悲神州陸沉。皇靈不祀。獨上商山擎天臺。焚香慟哭。胤子枝元遵父遺志。墠于臺。以高皇帝顯皇帝烈皇帝諱辰。用家藏遊擊將軍吳惟忠所贈成化萬曆二尊。崇玄酒以奠之。子孫世守是禮。迄于今不替。嗚呼。苟以義起一間茅屋。可祭先王。享之以誠。則澗谿沼沚之毛。可薦於上帝。況我邦之於皇明。家尸戶祝。聖人已許之矣。於禮爲不汰乎。遺民韓某。聞而義之。作歌以遺之。俾作迎神之侑。其辭曰。商之山兮巙㞾。掃一邱兮凈光。數抔兮九天。十笏兮八荒。羗不騫兮萬世。近帝居兮雲鄕。山有橘兮澗有蘋。穆將愉兮三皇。㓗齋俟兮虔求。神所遊兮無方。睠九土兮腥羶。獨一隅兮扶桑。濯東海兮滔滔。照日月兮煌煌。霓爲旌兮雲爲車。靈之來兮洋洋。風飄兮泉冽。地久兮天長。天長兮地久。懷美人兮不能忘。</text>
<title>白魚賦 幷序</title>,<text>五月五日。曝庋中書。見白魚縱橫。感而有賦。詩興蜉蝣。禮稱蛾子。李義山，陸魯望賦蝨。羅隱賦秋蟲。歐陽永叔賦蒼蠅。皆托於物而發也。夫惟大專之槃物。孕萬品而生成。或以形而肖化。或以氣而聚生。彙靈醜而竝凾。合洪纖而爲黨。獬豸窮奇蟣蝨龍象。摠皷喙而求食。紛相嚙而肥己。貙嘬虎而鸇呑雀。蟢罥蠅而鸛啄蟻。鴟鳶嚇腐鼠。蚊蝱走牛羊。蟬飮露而長嘒。蜂偸藥而爲肪。螾何爲於槁壤。魚共忘於江湖。獨此物之至眇。托無有而成軀。不卵不胎。寔繁其徒。遇物善變。不可捉摸。黧背而皤腹。紙墨之氣相參歟。其名曰蟫。小鬐而多足。草木之膏交欝歟。其名曰蛣。𧌑。䂓而無端。得三仙之嘉貺歟。其名曰脉。望化橘而羽。類蠐螬之脫殼。食桂有香。似栢麝之實腹。潑潑若游儵之在水。趫趫若黠鼠之善伏。禮著剪氏之禁。詩揚蝤蠐之美。穀狗蛄䗐竝訓於爾雅。石婦天牛雜出於傳記。其號雖殊。其事無異。盖其禀氣沴陰。賦性忮害。縱谿慾於刹微。病萬物而疥癩。篆鄴侯之萬軸。穴山西之千章。肉屑瓿中之鱐腒。絲剉機上之鸞凰。使編易之韋不讀而絶。大夏之槌不考而蠡。靡不鑽刺齧毁。從風若洗。民物之害。莫此爲大。且夫爾之爲物。有小人之德六。聚陰而生。見睍而消。其象也。生而反噬。以害厥初。其心也。虧成敗實。所過輒殘。詭幻潛避。鏤刻以文過。其術也。微之不防。久乃損敗。微之旣防。少怠復熾。不種而育。聚散閃忽。其勢也。秦火燔經。羣儒掇拾。道微如綫。猶在誦習。爾乃縱橫決裂。晦亂聖人之旨。使矇經之徒。失白蘋之全編。眩渡河之三豕。其侮聖亂道有如此者。操觚之家載筆之士。掐擢胃腎。跌宕文史。寶隻簡猶拱璧。購一字以百金。援天地之靈契。秘神鬼而傳心。縹帶象籤。金匱玉版。藉立言之不朽。賈知音於無限。其或暑月不風。淫雨溽蒸。庋閣謹鐍。久貯未出。汝於此時。謂隙可乘。日盛月滋。汜濫緗袠。若蠶于桑。若蟊于穀。竟令簡齾字缺。至不可讀。莫不隨手颮𣬩。化爲烟雲。繄何食之不宜。胡寧忍於斯文。其掩人之善。有如此者。是以君子惡之。譬之於病國之姦戕民之賊。其意極矣。防之有道。自修爲約。非芸莾之可辟。非風曝之可藥。草薙禽獮不可盡。山藏石秘不可托。美而能實。用而不滯。乃所以去瘼。夫木根實則蟲不入。賢人用則佞夫自遠。君子以之。覽戶樞之動靜。惜杞梓之見棄。燭幾折萌。以謹于始。道之本也。或謂蠧魚咀嚼英華。沉浸六藝。得文人之夙契者。嗚呼。曲士談陳腐。小儒守章句。工篆刻與雕蟲。汗枯竹而殺兎。陸沉古今。弁髦事務。生死於文字之林。夢覺於仁義之路。顯非天地之一蠧耶。</text>
<title>讀六臣傳 六首選一</title>,<text>唐虞禪受事多端。六士危忠炳若丹。鶴寺靑楓秋夜魄。集賢玉笏舊時班。武王天下夷山屹。成祖宮中景劒寒。凜凜君臣父子義。令人千載髮衝冠。</text>
<title>寄李澗翠 敦行</title>,<text>逢場人似梅花新。別來梅花似故人。梅花開盡人不見。遙憶相對一枝春。一枝春色堪可悅。東風回首夢欲頻。</text>
<title>送林鼎汝 三首選一</title>,<text>西風吹動白蘋花。山日冥冥十里沙。細柳驛亭三四店。故人今夜宿誰家。</text>
<title>泰仁披香亭韻</title>,<text>泰仁。卽王考舊𦲷邑也。丙辰家大人出治長城府。府與泰仁接壤。登披香亭。感舊題詩扁于亭上。寄示余小子。時在京第。不得陪遊。敬次以呈。桐邑風聲已昔年。武城 泰仁古號 連壤又餘絃。難忘老檜腰將拱。聞說新荷掌許圓。南國書來雲似嶂。曲塘春盡水如烟。小亭遙隔趍庭夢。白雁㘅詩到日邊。</text>
<title>故友吳汝大 昌善 悼亡詩十二首 選二</title>,<text>前秋共訪郭西家。劇醉高談到日斜。折藕歸來留後約。水荷今發去年花。靜勝堂空滿架塵。靑楓落月未成輪。經香館裏留書牘。披拂時時見故人。</text>
<title>夙夢亭</title>,<text>亭在漢水之南。余外六代祖忠敬公所營也。公少時夢遊一處。江山秀明。賦詩曰春水娟娟凈。春波淡不鳴。漢津無限月。歸棹泝空明。覺而異之。識其處。屢十年如在目中而未遇其境焉。後官旣顯。遭辛壬之禍。屛居漢江上。杖屨逍遙。得夢中所識之處。構亭以居之。名曰夙夢。天地東南曠漠鄕。百年餘感此高堂。通簾嵐氣初窮目。繞枕波聲欲洗膓。頗喜容顔塵外熟。方知信息夢中長。短歌和劒徘徊立。江上三峰倒夕陽。江山自在起樓前。樓起江山又百年。更有欄頭無限月。至今猶似夢中傳。</text>
<title>狎鷗亭</title>,<text>綠楊深處萬蟬秋。亭在南江上上頭。俗子尋眞來別界。主翁遊宦鎖名樓。雨痕初見灘中石。人語微聞月下舟。半夜水聲千古感。蒼茫直欲問沙鷗。</text>
<title>夙夢亭夜</title>,<text>長夏江深畫閣秋。焚香癡坐曲欄頭。漁人收網烟搖樹。浣女鳴砧月滿樓。村火忽明南北岸。櫓歌閑數往來舟。拂衣不覺滄洲遠。客夢時時伴白鷗。</text>
<title>夙夢亭懷古</title>,<text>亭上淸風意渺然。斜陽繫纜漢江天。石池萍散村兒浴。畫檻塵堆野老眠。宸藻尙留金篆字。珍藏無覔綠緗篇。回頭歌舞繁華地。秪有隣翁話盛年。</text>
<title>天一亭</title>,<text>輕槳晩渡漢之陽。縹緲丹樓在一方。繡闥通幽書畫古。竹扉銜遠水雲長。先生往蹟靑茅宅。亭卽白沙舊基 學士風流白玉堂。更有名花三百本。江鄕不斷四時香。</text>
<title>感興 十首選一</title>,<text>上山採蕨薇。下山採幽蘭。薇蕨猶可食。蘭若不可餐。香澤不自歇。歲暮風露寒。如何在空谷。坐待芳華闌。折來欲寄誰。同心良所難。路阻水瀰瀰。山深樹團團。之子不可見。徘徊以長歎。</text>
<title>敬次家大人席上韻。呈東野鄭老。</title>,<text>舊硯新樽席上斜。幾年湖樹兩相遮。傅經伏勝頭成雪。夢筆江淹手有花。萬里雲心來一鶴。半空秋色點雙鴉。却思緇髮垂肩歲。學得唐詩宋大家。</text>
<title>廣陵道中 進士榮掃時</title>,<text>搖搖小扇芙蓉葉。杏子衫輕飛蛺蝶。欲撲風吹不自由。野花無數春山疊。峽口行人趁晩晴。游塵不動馬蹄輕。山花開遍朝霞濕。水鳥飛過夕日明。野逈茅茨生遠眺。春深雲木亦新情。此時堪問農家事。大麥靑靑布穀鳴。</text>
<title>拜先墓</title>,<text>拂苔細讀龜頭字。再拜恭瞻香几前。須看老檜根深處。枝葉亭亭二百年。綠衫烏幞是何榮。爲賴先庥小有成。今來未奉丁寧訓。蕭瑟杉松竟夜聲。</text>
<title>歸路口號</title>,<text>去時江上路。春木暗如霧。三日雨聲中。桃花已滿樹。</text>
<title>應金樹卿 永稷，禾亭淸友 永穆 邀。約閔杓庭景平 台鎬，黃史景圓 奎鎬，金荷亭福如 永壽 諸友。共飮紅葉亭。</title>,<text>碧葉紅樓一丈天。相携直到紫峰前。簷禽格磔還新語。巖樹巑岏不記年。蠟屐聲連溪上雨。茶鑪篆作草頭烟。春風幾度人來去。白鶴碁談正杳然。</text>
<title>三從兄寧城使君。期余作獵鹿之行。五月十二日晩。發向坡州。</title>,<text>太守留新約。鳴鞭共馬頭。柳陰當深屋。麥氣似高秋。草裏啼黃犢。山巓唱白鷗。長途較日力。晩飯到坡州。</text>
<title>途中紀見</title>,<text>白鷄茅店日將斜。草樹深深打麥家。磽确山田無水力。春來但種木綿花。又新絲猶在葉。古木蔭江臯。境與心俱靜。詩隨氣更豪。水過沙阪濶。麥長野田高。應接無時已。行行却忘勞。</text>
<title>表節祠</title>,<text>祠卽沈忠壯公岱及從事諸忠妥靈之所。忠壯公當壬辰之難。按畿輔節。屯軍朔寧。兵陷殉節於雙杏樹下。樹在今郡牙園北。蒼然對立。英爽可見。旁有祠。正廟辛亥宣額。又有影堂。揭沈公及夫人像。在於祠東墻外。古廟丹靑落化塵。至今誰識五忠臣。紅絲冷骨悲同日。從事梁公誌謚忠烈。臨陣先以紅絲綰䯻。爲原隰收骨之表。 雪竹秋聲起後人。沈公平日作雪竹歌。世皆傳誦。識者已見其志。 帶礪將盟仍苾祀。旂綏全節作明神。將軍去後飄零樹。水鶴來巢問幾春。杏樹上有鸛鶴來巢。日夜悲鳴。杏樹陰陰鳥亂啼。何年碧血化黃鸝。千秋星日光環珮。一劒風塵動皷鼙。差緩張巡成偉績。當危卞壼有賢妻。荒祠肅像如麟閣。攬筆徘徊不敢題。</text>
<title>和呈太守</title>,<text>朱盝苔文碧草芊。溪山如畫對悠然。俗淳豈獨因居地。政簡終敎自任天。太守讀書禽百囀。功曹灌圃柳三眠。郡齋遊客還多事。日日高吟李白篇。</text>
<title>宿石橋村舍用前韻</title>,<text>緣溪槐柳對柴門。山下田園水上村。村家所畜無他物。鷄犬馬牛鵞鴨豚。</text>
<title>九日。與霞石李景春 容元，閔景平，金樹卿，閔景圓，金淸友，金敬窩 永應，金福如。更續紅葉之約。小酌于北園君子亭。</title>,<text>秋暖霜遲酒莫催。此筵端爲菊花開。泉聲喚雨浮紅葉。閣影沉雲度綠苔。巷樹寥凉蟬不見。海天空濶鴈初來。陶然共醉烏紗落。携手山阿帶月廻。</text>
<title>家親拈唐人韻賦詩十疊。席上敬和。選七</title>,<text>護得靑松滿十尋。虛庭日夕自淸音。一生踈葉承風穩。九里盤根着雨深。冷艶劇憐梅素雪。春嬌不買柳黃金。干霄遠勢誰同賞。萬古應無屈曲心。不勞琴語指頭尋。空谷靑山可賞音。二月池塘春水漫。萬家花木暮烟深。辭名肯作三沽玉。利器終須百鍊金。千歲在前千歲後。莫將書史負初心。滿肚詩機强欲尋。且將含蓄待知音。參星西閣鍾聲度。十日東風柳色深。誰識胡沙能解玉。枉敎丹汞直成金。江梅一樹春相送。暗動林園寂寞心。春雪初晴客復尋。野橋流水答松音。一生楊柳如年少。數卷圖書又日深。雨氣沉塘翻屬玉。酒痕生幔捲銷金。臥看天際閑雲起。猶自南溟萬里心。客隨新燕舊巢尋。春社相呼罕俗音。斗帳芙蓉紅聶聶。弓庭楊柳碧深深。百年碨礧惟看劒。一日淸閑不換金。滿寫玉缸桑落酒。坐看山月到天心。愜意靑山夢裏尋。枯桐久抱伯牙音。蒲芽堪把水初暖。燕子不來春已深。江曲舊遊盃汎羽。漢廷新貴帶橫金。西窓剪燭論襟地。老樹同虗一片心。市路縱橫日夕尋。門前馬跡雜珂音。不須交扇嫌塵近。只自關扉似峽深。名價幾多宋燕石。世情强半秦牛金。鍾鳴漏渴無時已。滾滾匆匆却底心。</text>
<title>與閔景圓，金樹卿，淸友。入桃花洞。小吟杳然亭。</title>,<text>愛看子猷竹。同遊謝傅山。種花成道後。流水到人間。碧樹涵樓脚。丹泉露石顔。纓塵春可濯。容與不知還。</text>
<title>雨中登五江樓。從氏新卜此居。</title>,<text>闌干十二意迢迢。樓榭湖山不寂寥。樹抱廻汀涵遠影。鳥隨輕帆落平潮。大江水積通南北。列岫雲生異暮朝。若待晴光知更好。塵愁到此可全消。</text>
<title>控海門</title>,<text>挹淸樓上月如眉。控海門前江作池。商舶叢叢山浦市。漕船獵獵嶺湖旗。丹楹倒水層崕合。白雨添潮舊岸移。何似秦東胊界石。颶風日夜不禁吹。</text>
<title>是岸亭雨中作</title>,<text>樓邊草樹一望平。樓下高帆盡日橫。五月淸凉杜工部。半簾蒼翠謝宣城。連天風雨全村暗。滿地江湖積水明。能捨耳謀尋靜界。殷雷急瀑寂無聲。我欲挐船入海門。芙蓉峰下雨翻盆。河伯望洋方悟道。子綦聽籟已忘言。南畔樓臺偏近水。東頭槐柳半藏邨。笑看多少迷津客。何日扁舟繫故園。</text>
<title>五月二十日。與李景春，閔景平，金淸友及二客沈穉圖，韓公三。約山寺之行。出郭口呼。</title>,<text>禪房花木近靑溪。待客平明已日西。人閑易得三春恨。山靜空敎百鳥啼。磵戶停筇幽草滑。水邨呼酒遠雲低。天風一灑紅塵面。此地蒼松澹可棲。</text>
<title>晩登張氏園如斯水閣</title>,<text>洞府林深晩欲烟。碧翁臺榭 金尙書蘭淳號碧老卽宅主 水聲邊。意中詩酒皆良日。度外蓬瀛豈別天。石溜白縈秋雨落。山屛蒼合夕陽懸。此間已與紅塵遠。高樹惟知太古年。</text>
<title>夜宿彌陀庵</title>,<text>夕磬出山山日昏。招提星月淡生痕。孤僧念唄燃松火。數客吟詩到石門。檀樹塵空觀佛脚。桃林烟漲鎖峰根。金福如，閔景圓。約而未至。故用王玄冲故事。 溪禽應許吾三宿。桑下因緣在不言。</text>
<title>禪樓看月</title>,<text>西巖共淸夜。明月已當中。高枕通幽澗。踈襟托晩風。鳥投林樾靜。客起洞山空。寂寂指端在。玻瓈炤佛宮。</text>
<title>分夏木囀黃鸝。各賦一軆。選二</title>,<text>泠泠石底泉。杳往尋幽獨。不見人去來。山禽時啄木。輕陰谷口閒雲轉。樓角靑山朝晝變。時有野人載酒來。雜花生樹幽鸎囀。</text>
<title>石瓊樓夜飮</title>,<text>五百淸風一石樓。斜陽碧樹共回頭。去來無定水聲積。離合有緣雲影收。桑夢三圓忘佛界。桃花一曲入漁舟。他時能憶今宵月。獨在西峰浣別愁。</text>
<title>二十二日。黃史學士追至共賦。</title>,<text>巖壑朝朝有好音。騎驢學士又相尋。全村午景濃如夢。百道泉聲靜入心。公退看山黃鳥下。僧來聽水綠楊深。一生快活惟玆境。次第團圓似竹林。</text>
<title>謹次南社諸公軸中韻。呈原泉洪叔。祐健</title>,<text>西園巾服揀幽期。畫在燈深雪淺時。頌德豈無伯倫酒。誦風還得仲山詩。時諸公飮餞使者 月明二十四廻夜。梅發東西南北枝。已識文章同學稼。老農須是愛樊遲。</text>
<title>正月十七夕。與金福汝，李景春，閔景平，景圓。會禾亭書屋。</title>,<text>巷屐鳴泥雪半消。終南小雨解輕條。無書可敵平生話。有月仍成第一宵。聽漏人歸靑瑣闥。對山樓似赤欄橋。春來更續重陽酒。穉菊踈梅過眼飄。</text>
<title>浴佛日。提燈訪金畿止 民秀 于洪園山榭。</title>,<text>庭空月轉客徘徊。把袖驚看笑且開。松下童方指雲語。山中人自負茶回。花裀捲雨香侵襪。石竈飛霞酒滿杯。經卷林邱敦宿好。還忘結綬上烏臺。</text>
<title>月夜偕金淸友，李景春。訪金福如。于時洪元聲 鍾大，韓海觀不期俱會。</title>,<text>遙夜雁啼霜滿砧。茅茨新月破輕陰。淸漳北宅多靑眼。元亮南村有素心。幽館檢詩桐葉大。短籬呼酒菊花深。候蟲爾亦同秋士。搖落繩床正苦吟。四隣霜落動高砧。寂歷橫橋數柳陰。明月隨人來巷曲。古書方夜見秋心。山城紅樹停車晩。時有南漢賞楓之約未果 水市靑燈帶酒深。高興潘郞能似我。一番題罷一番吟。</text>
<title>夜集琴石山房 閔景圓宅</title>,<text>停雲過鳥若爲情。磊落相將是友生。一桁秋山常對牖。半鉤晨月欲窺楹。待人仍作今宵會。移宅難忘舊巷名。金淸友約而未至。景圓新搬舍梅洞。洞卽舊居。故兩旬及之。 摺扇知君通草聖。覃溪筋骨寫眞卿。景圓戲寫余便面</text>
<title>禮易堂夜話 金淸友宅</title>,<text>鍾山綠酒壓輕寒。星斗垂垂夜正闌。茅屋橫橋招遠夢。梅花故樹結新歡。尹班此世交游少。漢宋餘人著述難。汗漫詩愁消不盡。相看一笑帶圍寬。</text>
<title>家大人惠局直廬。陪原泉洪叔賦。</title>,<text>此地眞看快活年。溢囷紅腐是民天。泉流貨布周修府。漕綰常平漢制邊。埤堄冷含千嶂日。闤門靑濕萬家烟。鯉庭更喜高軒過。官酒深深月又圓。</text>
<title>夜深泊五江樓。家大人駕已到此。復陪杖屨。反而登舟。至黎湖港口乃還。敬次席上韻。</title>,<text>白露淸江灧灧秋。三更更欲下西樓。天光垂水烟橫嶼。曉色凝笳月滿舟。渺渺乘風如上界。遲遲搖櫓已中流。未聞赤壁從蘇邁。秪是當年得地遊。</text>
<title>聞金福如漢南賞楓</title>,<text>羣山秋色似荊門。霜鴈啼過落漲痕。故人知在漢南曲。紅樹白雲何處村。</text>
<title>壽外從祖海居洪公七十生辰</title>,<text>沁水春闌可繫留。人間七十鳳簫樓。遂令聖代爲嘉瑞。終賴名門有積庥。玉樹孫枝謝家寶。黃花晩節魏公秋。千家共禱西天佛。添得恒沙無量籌。有餘不盡福常留。故宅淸風一架樓。賢西第有淸風堂一架亭 憶昔棣花傳盛事。至今槐樹發嘉庥。珥貂上坐懸車歲。笛鶴南飛偃盖秋。紫閣祥光靑未了。酒闌華屋漏稀籌。常滿玉杯明月留。風流文物絳雲樓。九世靑氈承禮訓。四朝黃髮沐神庥。赤壁鶴來同歲月。晬辰在壬戌十月 漆園龜老問春秋。年年今日懸弧節。天上楡花作酒籌。聞說凾關紫氣留。何年絳節下瓊樓。圖書到老愉淸德。簪笏傳孫篤遠庥。洛社鬚眉同入畫。沁園花鳥不知秋。世間還有無疆福。倒是眞仙讓一籌。</text>
<title>幹山趙聖必 然慶。卽余童子時同閈友也。隔絶十許年。聞自湖中歸。訪于南山下。春陰欲雨。杏花方盛。聖必後改名秉弼</title>,<text>幾年睽隔素心違。偶到山南春正肥。想說篠驂同里戱。聞隨琴鶴泛湖歸。四隣花氣紅蒸雨。一逕峰陰碧滿衣。深恠剡中乘興客。臨門徑返事全非。</text>
<title>城南春行。偶逢金樹卿昆季，尹仲根 秉原 於宋家園。園在紅葉亭左麓。結築瀟灑。花木甚盛。</title>,<text>城根逕入百花間。花下相逢不等閑。春來遍是武陵水。日午緣何飯顆山。萬家碧樹那堪畫。一麓紅亭竟自關。倘許名園仍秉燭。斜陽啼鳥共忘還。</text>
<title>登西將臺</title>,<text>簫皷春閒故壘西。蒼峯環合尺天低。二陵古木雲初斷。百濟靑山鳥盡啼。御氣夾通子城近。官途斜出女墻齊。翠華回憶當年事。宮柳宮花望欲迷。</text>
<title>廣陵留別出南門</title>,<text>廣陵城外雨紛紛。楊柳如絲可贈君。春水遠分漢江樹。暮山低出道峯雲。菜女陂田雙蝶過。杏花籬落一鷄聞。百戰古場多感慨。臨風忽憶李將軍。</text>
<title>廣陵懷古</title>,<text>新亭已改舊山河。峴首蒼茫片石何。祗有三臣墓前樹。年年風雨北枝多。</text>
<title>拜四忠書院</title>,<text>四公肅遺像。謁廟仰光輝。一死扶宗社。千秋定是非。江聲走沙磧。山翠滴人衣。搴杜芳堪薦。汀舟繫不歸。</text>
<title>出北門向地藏菴</title>,<text>高秋山郭淨暉暉。曬却衣裳濕翠微。丞相池臺紅樹老。梵王宮殿白雲飛。松間問路樵歌遠。桑下尋緣俗事違。帬屐共迷前到地。百泉一夜雨添肥。</text>
<title>夜宿地藏庵。題僧舍壁。</title>,<text>禪扃架石夢全淸。枕角淙琤急雨鳴。起視滿山明月色。始知終夜宿泉聲。</text>
<title>陪外從祖海居公出江樓。作九日飮。</title>,<text>江臯丹木淨霜暉。九日龍山俗事稀。滿城雨斷籃輿出。落帽風高葉艇飛。樓臺地逈添新眺。浦潊秋淸減舊肥。可是黃花當酒算。不須閑揷滿頭歸。</text>
<title>海居公約江樓一宿。命韻賦詩。</title>,<text>江干殘臘雨新晴。玉杖欣陪晩飯行。石逕寒林多雪色。漁村斜日有歌聲。天邊峰嶂心俱逈。潭底魚龍夢不驚。信宿何愁朋伴少。招邀明月更爲情。</text>
<title>自江郊晩歸。作六絶句。呈海居公。選一</title>,<text>水邊籬落冷斜暉。黃雀陂田凍不飛。石齒雪殘冰滑滑。村兒日日販柴歸。出郭紀見</text>
<title>長安寺値雨二篇 見漏於海山小史。追錄于此。</title>,<text>與子相期步玉京。蓬萊第一洞中行。剛憐被雨巖邊宿。但看橫峰霧裏平。泉得佛心眞見性。山從僧手始知名。烟霞早結多生願。海上仙居可振纓。靈區蘭若號神京。回憶懷師破衲行。懷正師有舊蹟 春樹落花山寺古。曉風吹雨澗橋平。鍾梵空攪歸家夢。石篆深羞避世名。玉鏡臺前來日路。飛泉添尺愧塵纓。金剛遊覽詩一百十五首。繫於海山小史。故不復贅錄。</text>
<title>陪家大人墨莊避暑。山雨適至。</title>,<text>憶昔名園寶盖飛。林芳澗翠襍朝衣。碁聲已散桐陰古。屐迹重尋鳥語稀。山雨送泉添韻響。洞雲沈閣變容輝。秋蟬一樹明斜日。此際何人不忘歸。</text>
<title>廣陵雜詩 十首選二</title>,<text>伊軋西舍舂。蹣跚東井汲。村女惜秋夜。里正徵租急。又言今年糴。轉輸山倉入。半夜聞追呼。登山走避泣。傳道沁水戰。悉發畿輔甲。風高霜欲晞。隴上秋葉飛。入洞已瞑色。墟里曖餘暉。籬踈鷄犬出。山寒樵牧歸。社酒日相招。猶自偃東扉。幽居已息影。不恨交游稀。</text>
<title>自廣陵赴京省覲。途中作。</title>,<text>去時霜葉未全紅。今我來思雪滿叢。節序已驚征戰後。人生欲老別離中。停車葛峴將西日。倚棹銅津又北風。岐路不堪回首久。幷州還與故鄕同。雪暗關河馬去遲。歸期迢遰亂愁絲。南渡休吟子山賦。北征常憶少陵詩。遙戍鴈啼雲外度。故園梅老笛中吹。携來猶有他鄕月。正是家人思我時。</text>
<title>早發倉隅店向簇子洞。江上遇雪。</title>,<text>午飯松坡市。夕投斗峽東。山行心愈逈。水宿夢全空。二月靑魚雪。孤村綠鳥風。一簑江畔路。似入剡溪中。</text>
<title>謁忠烈書院 圃隱先生遺像</title>,<text>生或爲羞死或榮。大臣殉國不殉名。故宮禾黍黃塵暗。遺廟衣冠白日明。大老非周千古義。文山報宋一身輕。嗚呼此理人同得。惟鄭先生始踐形。</text>
<title>謁深谷書院 在龍仁。靜庵先生所享。</title>,<text>我嘗讀周易。不忍讀泰否。君子道方長。一消亦何理。皇天竟祚宋。踣破元祐碑。今拜先生廟。怊悵不同時。荊蓁日以長。池平樹已古。祠左有小池已眢。又有先生手種杏樹。今竦無枝。 歎息我安歸。山中日又暮。</text>
<title>戒樵</title>,<text>寄語山中樵歌兒。伐柯莫取松樹枝。荊棘剪盡春猶在。靑松一折不可爲。</text>
<title>三里看花</title>,<text>偶坐忘歸去。山岐日欲斜。紅霞三月半。始見廣陵花。</text>
<title>丁卯三月二十七日。卽我大庭弧辰舊甲也。無彊之思。發於歌詩。敬述二篇。用侑壽觴。</title>,<text>倬彼奎垣。明星煌煌。五珠連緯。聚徵厥祥。今歲何歲。迓吉無疆。賦也有拂桐芭。其月蠶兮。莢之未蘀。其葉三兮。今日何日。其樂湛兮。賦也載瞻庭闈。我心則喜。日臨初度。歲周復始。周而復始。於千百禩。賦也有綬委蛇。有琴靜好。變彼三秀。髧髧在抱。何福不宜。自天定保。賦也古人有言。愛日知年。我衣斑斕。我舞僊僊。曷云能報。春暉盎然。賦也南山有松。雖老彌貞。北山有石。雖大不傾。君子萬年。壽考且寧。興也維南有溟。維北有斗。滿而弗溢。無量其受。挹彼注玆。以祈黃耉。賦也聚星七章章六句。志喜頌禱之辭也。陟彼南陔。言采其芝。雙壽在堂。春日遲遲。但願百年。長如此時。興也陟彼南陔。言采其苓。雙壽在堂。華髮星星。但願百年。長如此齡。興也有烏有烏。子哺于林。矧伊人矣。孰無此心。載絜夕膳。載馨晨斟。興也雖有旨酒。不如愉志。雖有嘉羞。不如無墜。式虔義方。永期錫類。賦也南陔四章章六句。志養自勖之辭也。</text>
<title>過廣津臨漢亭。亭是外祖舊宅也。余幼時讀書游戱于玆。池臺樹石。尙宛然在目。重來陳跡邈若千古。遂題詩以志感。</title>,<text>巋然亭在綠楊津。倚棹斜陽淚滿巾。獅子受圖如昨日。平泉有石屬誰人。書聲雲鎖空山暮。槐影江含小院春。浮世轉頭圓一夢。沙鷗只可問前塵。先生杖屨今何處。童子釣遊此水涯。忍投輕策西州路。獨抱遺書太史家。江山寂寂餘文藻。鬂髮蒼蒼感歲華。三十年前漢南柳。臨風怊悵數枝斜。</text>
<title>退墅和呈紹隱李相公 景在</title>,<text>嘉木池塘夕氣幽。暮年卜築是名區。簾通深岫聞黃鳥。樓壓淸江近白鷗。何日共看來一馬。無人空嘆渡孤舟。蒼生但望東山起。誰識公心退亦憂。</text>
<title>退墅夏日。與三隱李直閣奎瑞 承五 拈韻共賦。</title>,<text>平蕪一帶界明沙。碧樹江臯罨數家。前月客曾廻雪棹。此山春已種桃花。涵塘石氣淸陰轉。滿院棋聲白日斜。竹館華岡隨處有。閑情未必畫中加。鷰壘泥乾麥氣凉。江村四月似吾鄕。山中爲客成三宿。林下休官掃百忙。谷鳥無名皆別調。野蔬多種自幽香。閒雲出洞還深鎖。願作甘霖慰八方。</text>
<title>斗江路中作</title>,<text>芳草連天遠樹低。緣江路出岸東西。碧桃花落薔薇發。黃栗留飛杜宇啼。鳥道雲通巴峽棧。漁舟春入武陵溪。人情不似一行鴈。獨自翩翩尋舊棲。陪姊往退村舅家。歸時獨還。</text>
<title>湧金樓得朴瓛齋 珪壽，尹淵齋 宗儀 二丈詩。遂次其韻。</title>,<text>綠楊一帶碧波頭。畫角西風送去舟。淸夜捲簾江上月。菱歌數曲似杭州。</text>
<title>金陵懷古</title>,<text>金陵江水海門通。片帆乘潮落晩風。雙鳧飛去龜亭遠。悵望人間沆瀣翁。外從祖沆瀣洪公。有遺愛於此郡。嘗有龜伏亭禱雨詩。時適旱。故詠懷及之。</text>
<title>謁牛渚書院。院是趙重峯先生妥靈之所。</title>,<text>空祠日照讀殘碑。老樹風翻似義旗。數畝秧針靑出水。無人傳道養魚池。按誌先生卜居于此。鑿池養魚以奉親云。池今廢爲水田矣。</text>
<title>賀塾師鄭東野蒙特恩登庠。時年八十三。</title>,<text>銀絲髮照綠幱衫。被軆恩光雨露涵。莫問翁年多少數。伏生之七太公三。</text>
<title>賀金尙書 學性 六十一歲 代家大人作</title>,<text>人間福祿似公稀。六十年猶萊子衣。毛出鳳池栽玉樹。眉齊鴻案動瑤徽。踐台雅望尊三達。降嶽靈符聚五輝。丁卯歲 同甲華顚今作吏。家大人時宰信川 詩成遙附鶴南飛。金公生日卽十二月十九日。與東坡同。故用鶴南飛故事。</text>
<title>觀金流瀑。夜宿內院庵。</title>,<text>谷樹溪嵐陰復晴。心閒棧路脚還輕。先天老石流金屑。永夜空山作雨聲。境絶猶看紺宇出。洞深祗有白雲橫。禪寮不合懸燈宿。磬落東峰明月生。</text>
<title>歸憩襟流軒。和贈沙雲李友。淵翼</title>,<text>君家別墅輞川如。經濟林泉計有餘。四野土肥宜種稻。一溪水暖且觀魚。花連學士弟兄樹。樓貯先生父子書。贈我靈芝歌數闋。宿桑緣業未全踈。</text>
<title>太極亭 靜觀先生杖屨之所</title>,<text>萬樹濃靑一鑑開。溪山寂寞客裵回。携書將隱歸何處。太極亭前抱月來。</text>
<title>景圓，淸友復會于經香閣。金平汝 台濟 踵至。</title>,<text>兩家垂柳碧連衢。猶恨城南隔一隅。景圓新卜隣巷。淸友猶在南村。 幸有靑驢當蠟屐。每會。輒以景圓小驢送邀淸友來會。 欲將丹汞試茶爐。家有新造茶罏。談及參同契。 詩添爾雅蟲魚注。夢入滕王蛺蝶圖。最是殷勤白衣酒。嚶嚶海鳥唱提壺。景平時在海州任所。送新釀一壺。</text>
<title>枕上有感</title>,<text>宦情如水早投簪。且向陳編樂處尋。金管妄希終托迹。紺珠無賴已操心。孤衷不願人知我。萬事須料後視今。淸夜被窩深發省。浪浪秋雨響蟲吟。</text>
<title>南行述懷</title>,<text>自古人生恨別離。離親獨子那堪爲。萊衣隨影身難化。荷珮經年髮易衰。南國行人過庭日。北堂慈母倚閭時。擧頭漸近回頭遠。一步纔忙一步遲。</text>
<title>錦江舟中作</title>,<text>孤城一片掛山頭。山下澄江緩不流。逈入夕陽明似畫。平涵秋影綠如油。天晴歸雁須同去。露冷吟蟬底未休。極目鄕關愁不見。烟波渺渺客橫舟。</text>
<title>拱北樓敬次季曾祖翼貞公板上韻</title>,<text>獨上高樓感慨深。麟峰斜對北城陰。沛豐基業千年地。江漢朝宗萬國心。閭井繁華眼前在。山河平遠堂中臨。葱葱佳氣盤根處。影殿東瞻是竹林。慶基殿在城東</text>
<title>萬景臺。次圃隱先生石上詩。</title>,<text>雉堞連空鳥道橫。高秋遠眺動豪情。苔深圃老千年石。雲斷甄郞一片城。畫角靑山孤壘起。蒼烟紅樹萬家生。斜陽獨立天涯客。何處迢迢望玉京。</text>
<title>拜華山院 沙溪，尤菴竝享之所。</title>,<text>龍華山下院。來拜二先生。偃室絃歌菀。洛碑棠棣榮。沙溪以郡守興學。尤菴以仲季氏連守是郡。杖屨屢至。院之設以此。 儒風振南服。禮秩奠東楹。仰止高無極。摳衣是彌甥。余於沙溪先生爲外裔。</text>
<title>辭親復路。敬和家大人贈別詩。</title>,<text>黯黯他鄕別。依依父子情。留纔旬五日。去又半千程。秋氣衣荷冷。年光鬂雪明。深深太平祝。舞綵早歡迎。</text>
<title>錦城洞旅夜枕上作</title>,<text>朝發游山店。暮宿錦城洲。曉枕家山夢。一半在南州。村雞惱却人。向曙叫不休。</text>
<title>渡錦城津。時九月九日。</title>,<text>拂巾侵山色。維舟捨江響。鸛鶴不相疑。去人纔數丈。寒蟬啼紅葉。稻歌起遠想。峽雲釀秋雨。草花動幽香。行邁感徂序。今日是重陽。豈無杯中酒。寫此愁思長。我懷異古人。不獨望家鄕。陟岵復陟屺。一身中南北。緘書逢歸雁。欲寄那由得。願隨嶺頭月。分照二親側。</text>
<title>余畏約索居。閉戶讀易。客亦無至者。所與居者。惟一樹梅花。方雪中大開。而未嘗一醉其下。口占二絶句。以慰寂寥。</title>,<text>雪深窮巷少人來。獨有梅花一樹開。平生不解羅浮飮。讀易燒香日數廻。我見天心剝復繇。微陽猶向積陰求。問爾那能參造化。一枝生出百花頭。</text>
<title>暮春。與徐絅堂汝心 應淳，魚聖執 允中。偕作淸潭之遊。先到津寬寺。</title>,<text>白雲冉冉飛。忽見峰數三。憶在我屋裏。日夕儼相參。不有跋涉苦。何由眞境探。候我綠礬峴。期子玉泉庵。玆事那能已。宣欝勝苓葠。陽林瞹朝霞。惠風散輕嵐。春物日以暢。匏繫人何堪。况復欣良遌。隨處興欲酣。脩溪引客路。縈紆西復南。巖扃翳丹翠。水木淸華湛。縱然違所適。窈窕亦名藍。山月皎如燭。時與一僧談。夜來枕上夢。泠然到淸潭。</text>
<title>淸潭洞中作。次郭景純游仙詩。</title>,<text>觀山如相人。久聞乃名士。窈窕華北潭。結想書卷裏。寤言杞園翁。相隨三淵子。幽賞愜吾願。鳴泉淸兩耳。沿洄弄淸漪。時見白雲起。陟降證圖經。丹書明石齒。我欲裁錦字。淸都有來使。</text>
<title>潭壁讀尤庵先生詩。敬步其韻。</title>,<text>白雲潭下翠岡前。白雲潭積翠岡。皆在洞中。 萬古水流明月懸。空山不隔人間路。洞裏桃花春杳然。</text>
<title>將作直廬偶成</title>,<text>幽草繁陰夏日長。官齋淸寂等禪房。滿簾空翠山常近。着樹殘紅雨自香。滾滾年光同過客。蒼蒼鬂髮愧潛郞。讀書衙罷無餘事。惟見閑禽下夕陽。</text>
<title>永寧殿秋享差祠官。將事之晨有賦。</title>,<text>宮樹明星曉色斜。祠官鳴玉禮容嘉。蟪蛄聲合朱絃瑟。欝鬯香沉白藕花。肅戒方如臨陟降。吉蠲何敢免塡差。小臣幸忝峩璋列。拜退歌成烈祖嗟。</text>
<title>觀茁軒直中襍詩</title>,<text>終南官閣夏猶凉。高臥時聞百草香。數牸濃陰平楚逈。萬蟬垂柳一江長。牧人來處衣空翠。浣女歸時山夕陽。細檢印文生感慨。神皇此日不能忘。署印有萬曆二十九年欵識。時惟七月二十一日。卽神宗忌辰。</text>
<title>絅堂直軍監。余直牲署。相距一牛鳴地。而未一相遻。嘗邀丹樊尹殷老 致祖，遇汀李景老。會飮賦詩。余聞其約。而以公幹又未克就。追和詩卷以寄。</title>,<text>二月南湖春水生。幽花初發遠逾明。歸帆日落汀洲見。雜樹烟沉巷陌平。佳境共分緣地近。微官可隱與人淸。不逢江上題詩客。慚愧沙鷗未識名。</text>
<title>從兄携李犀園 文鉉 見訪于直廬。犀園時直孝昌園。</title>,<text>住近城南約子行。芳洲杜若正關情。魚舟已到仙居地。牧笛堪羞吏隱名。谷口桃花三月暮。江頭楊柳萬家淸。春山誰道無相伴。時有流鶯喚友生。</text>
<title>春日直廬。與客拈韻。</title>,<text>栗留啼下蝶團飛。欲駐芳期恨更違。舊雨玉壺謀我酒。少年金縷惜君衣。前來濃靄通山暗。今看殘紅在樹稀。細草繁陰無限好。不須怊悵送春歸。桃花千點近簾飛。春日山居俗事違。曲潊分流入豚柵。深林返照上牛衣。官閒猶喜看書足。地僻端宜見客稀。出洞紛紛紅雨亂。小橋幽絶欲迷歸。江草離離江樹齊。暖光搖曳使人迷。風偏多處地全逈。雨欲來時山四低。白石可歌牛下隴。桃花不網客過溪。官居還是休塵慮。永日閒情似子西。天心人事不相齊。天豈迷人人自迷。桐耐吳焦音未變。玉遭和抱價還低。星光劒匣龍投水。風便樵舟鶴送溪。終古紛紛堪一笑。黃河白日各東西。</text>
<title>直中襍詩。與族人 用楫 共賦。</title>,<text>樓近南山爽氣通。景光朝晝不相同。與君別後非吳下。憶我來時似剡中。遠樹生明江過雨。濃陰搖綠院含風。未能靜裏觀無極。共抱陳編問化工。時讀太極圖說軟塵閑拂帽簷紅。倦鳥胡爲未脫籠。風雨夜來愁不出。湖山春後畫難同。浹旬持被淹郊墅。按月牽牲拜廟宮。聊試小官才轉拙。讀書初志愧桑蓬。</text>
<title>南樓漫興</title>,<text>送客登樓秋思長。西山曉雨滿簾凉。孤墅淡烟圍漠漠。半江踈樹點蒼蒼。稚子能詩同和鶴。郞官無事伴眠羊。衣衫久接雲霞氣。昭洗紅塵染翠光。</text>
<title>兩兒來省滌宮直廬。能作五言律詩。喜次其韻。</title>,<text>冉冉山齋日。偏知對汝長。千章深夏木。一鑑淨秋塘。螢火須同照。蚌珠欲吐光。捲簾江上夕。新月勝斜陽。</text>
<title>戱題兒輩詩卷示警</title>,<text>天駒學步鵷雛鳴。愛汝能詩叶四聲。立脚須高方遠到。誠關透得意防城。</text>
<title>敬次家大人示兩兒韻</title>,<text>願愚嫌俗責還癡。羞讀子瞻元亮詩。宇內男兒無限事。分明惟在養蒙時。</text>
<title>次童子時氷壺閣酬唱。重贈申景輿承旨 檀。</title>,<text>記余十歲。受書外王考淵泉先生。在臨漢別墅。時申景輿隨其大人來謁。遂與余講總角之好。遊嬉池上氷壺閣。各賦五言絶句而散。伊後落落參商。漠然相忘者爲三十二年。比余釋褐。景輿見訪。始見茫然不相識。語到氷壺贈答。恍然若麻姑說前塵。搜舊篋得其詩。髫齡峩洋。重講於三十年之後。一散一合。儘奇緣也。感流光之易改。喜夙契之復續。乃用前韻寄意求和。竹馬說前緣。題詩江上閣。轉頭三十年。相對遼陽鶴。</text>
<title>五月二十日夕。夢拜外王考。受一凾書。未及啓讀而覺。感懷有作。</title>,<text>一自違顔歲幾回。靈飈昨夜肅然來。函書知有丁寧訓。曉漏匆匆悵未開。</text>
<title>外王考集中有登科後答人賀什。謹步其韻以見志。</title>,<text>樗櫟猶霑雨露春。百年柯葉菀然新。簪花忽作瓊林客。編柳曾慚墨帳人。出世虛名媒爵祿。讀書初志愧經綸。君恩報答終何術。緬想前修遇此辰。</text>
<title>次題兒輩天然亭賞荷詩卷。時七月七日小旱。</title>,<text>朱熱那堪坐小堂。西池紅藕淨秋光。天孫不作人間雨。佛祖應知世界香。聞說今年花正好。採歸前夜夢偏長。甁中一朶風流足。葉葉傳來問幾觴。</text>
<title>七月之望。與徐汝心會宿五江樓。吳通川 致箕 亦至。</title>,<text>玉笈書香我已聞。此來爲讀太玄文。吳通川有新纂易說 歸時衣滿西山雨。臥處樓凉北渚雲。留帶共期三日宿。約汝心山寺之遊 投竿應許半江分。月明他夜君思我。何似聽蟬我憶君。千峯雷雨滿簾飛。一片江雲管是非。明月只應天上在。故人且莫山中歸。曉光沉碧蟬過樹。水氣皺凉酒後衣。欲記陰晴詩異境。踈籬漁網又朝暉。拋却床書一下山。倉曺公事有餘閒。爲官買宅淸江曲。臥病懷君秋水間。白日欺人誰得駐。紅塵走馬却忘還。林泉携手平生計。小利浮名揔不關。汝心做官軍監。移宅江干。</text>
<title>榮掃先壠。口占一詩志喜。</title>,<text>廣陵八月雨初收。白紵凉衫拂素秋。紅日簪袍明壠樹。淸風絲管起沙鷗。空踈已荷君恩重。成就終知世德流。親駕在前兩兒後。何如醉客過楊州。</text>
<title>題廣陵丙舍舊居</title>,<text>衣錦歸來欲詑鄕。鄕人應笑鬂毛蒼。五鳳山南讀書處。手栽松樹儼成行。</text>
<title>坡山楓樹。未霜鮮紅可愛。停車次唐人詩。</title>,<text>洞裏峰回日欲斜。滿山紅樹兩三家。夜來風雨前溪客。錯認桃源未落花。</text>
<title>榮掃長湍功德里外王考墓。有詩志感。</title>,<text>倭遲鶴山下。霜風吹槲樹。朝過花石亭。晩拜功德墓。墜緖杳莫尋。盛會難再遇。俛仰懷遺躅。歎息歲云暮。豈惟祖孫情。復兼師生慕。稚輅長如杉。霑濡新雨露。煌煌手丹誥。忍踏西州路。九京閴不聞。孤衷向誰訴。卅載抱遺書。倀倀迷津渡。黃甲是何榮。靑袍今已誤。寂寞臨漢墅。江山尙如故。後事劇悲凉。天意終未悟。穹窿石繫牲。炳烺篋拂蠧。鄭重後人責。歲月空奔騖。</text>
<title>曉發臨津</title>,<text>秋盡江臯葉不飛。黃昏波水曉天歸。喚起長洲無數雁。紛紛霜月滿征衣。</text>
<title>禁苑賞春 五首</title>,<text>玉溜縈通輦路斜。春風開遍上林花。御溝一道紅無數。膏澤同流出萬家。玉流泉籠山亭子洞天開。聞說當年侍講回。林沼至今通御氣。白雲猶似翠華來。籠山亭岧嶤嚴邃又淸虛。二酉天香忽滿裾。安得化身銅翅鶴。飛來長近玉樓居。宙合樓鏡波涵影五雲斜。曲曲紅欄四面花。何幸小舟風引到。蓬萊春日問仙家。太液池○此下二篇。仍用前韻。寂寞壇宮白日斜。傷心不見大明花。舊有大明紅。訪之今無。 萬紫千紅此山外。王春竟是屬誰家。大報壇</text>
<title>贈閔景平按節海西之別</title>,<text>銅章玉節海西樓。醉把芙蓉一轉頭。爭說夢刀辭廣漢。且逢騎竹過幷州。景平以春川倅移拜。且年前曾經海州判官有遺愛。故首聯引兩事以分喩。 暮雲橫笛勞頻別。明月揚舲悵獨遊。石室桃花棠茇似。莅海州時種桃巖石間。起小亭名曰桃泥。 陽春有脚少淹留。</text>
<title>夏日挹淸樓。逢徐絅堂，沈小陵 宜弘 共賦。</title>,<text>一笑相看非舊顔。蒼然二十二年間。江湖短髮嗟離索。詩酒深燈憶往還。虛擬爲雲送東野。不料今日見方山。登樓更有新知樂。白鳥飛來似我閒。屬小陵。小陵與余。往年有酬唱甚多。中間阻閡爲二十二年矣。</text>
<title>五江樓。逢吳三觀。三觀新著易說相示。</title>,<text>江上逢迎一解顔。不曾炎熱似人間。聽蟬每擬休官去。讀易眞如見聖還。長笛滿樓月橫渚。歸雲度樹雨明山。浮苽小艇新蒭酒。料理滄波半日間。</text>
<title>江樓避暑。與小陵，三觀小酌。朴東圃 來厚 亦會。</title>,<text>蟬歇風來江柳斜。登樓送客望還賒。遠雲應作城頭雨。曉月偏多水北家。逃暑那無河朔酒。惜年空對蜀葵花。君看昔日維舟處。漲落猶明十里沙。</text>
<title>與二客泛舟至仙遊峰。舟中有作。</title>,<text>水樓三宿夢全淸。放槳西風遠意生。朱熱不知何處有。銀河欲上此身輕。桂陽山細孤帆影。楊子江長一笛聲。繫纜峰根沽酒去。斜暉入樹萬蟬鳴。</text>
<title>老石吳德輿 敬善 近自鄕廬新寓一碧亭。距此一牛鳴地也。聞余來此。病未來會。有詩見寄。奉和。</title>,<text>讀詩依若對蒼顔。且喜琴書住此間。碧樹懷人蟬有語。白雲滿地鶴初還。休嗔近巷遲回棹。已耐多年不下山。唫病共憐鬂毛改。江湖輸子一樓閒。</text>
<title>訪老石于一碧亭。絅堂，少陵。不約踵至。</title>,<text>江高樓逈雨餘天。握手依然十載前。此地盤桓頭已雪。近來離別夢如烟。帆過極浦峰陰轉。蟬抱斜陽樹杪懸。更有羊求知小徑。提壺來攪伴琴眠。</text>
<title>歸後老石又寄一詩。更和。</title>,<text>穿過雲磴又江天。不信幽居近水前。林壑風來凉似雨。汀洲日落淡橫烟。幼淸多病書猶抱。孺子縻官榻久懸。分屬老石絅堂 那得携家移此地。滿樓明月共酣眠。</text>
<title>和寄絅堂所贈聽蟬述懷詩</title>,<text>我懷江上故人時。一線秋聲轉却遲。浪浪寒雨踈桐葉。冉冉斜陽老柳枝。苦吟豈爲文章見。高擧應無富貴移。白髮烏紗羞看汝。桂枝丹露詎相隨。</text>
<title>鶴城李上舍 龍修 將歸。以其歸詠洞新居小築詩求余。次其韻以送行。</title>,<text>一出紅塵不是機。儒冠七十悟前非。將營白鹿洞中宅。已試雲龍山下衣。泉石稱名佳可悅。文章見道老逾稀。知君此去成眞隱。秋水鱸魚尺半肥。</text>
<title>李舍人士猷 鎬翼 奉使出疆。方在灣上。寄詩爲別。</title>,<text>星槎今在鴨江湄。雪滿遼天悵別離。陽關那有故人酒。季札將觀上國詩。縱然弧矢酬初志。爭奈山河異昔時。片夢不知千里遠。鳳凰城上月如眉。西塞樓臺江可憐。美人如月酒如泉。莫敎使得風流盡。學士靑衫正少年。象胥手中三稏銀。兌來百恠揔迷人。要將使事添周雅。只是淸嚴勝度詢。</text>
<title>禁直雜咏</title>,<text>銀燭彤庭聽講回。天香携得滿衣來。愚忠豈敢忘䂓諫。慚負延英日月開。聽漏金門霜滿靴。委蛇退食日將斜。吾王近有傅巖夢。簪筆催宣拜相麻。時拜桓齋朴公爲右相。臣以攝記注。承命偕來。</text>
<title>發湖南試士之行</title>,<text>躳承明詔出銅闈。春草湖南驛馬肥。微臣久稔螢窓苦。一片初心敢自違。</text>
<title>登淳昌凝香閣</title>,<text>靑春傾盖問名樓。膓斷江南第一州。錦瑟傳歌花撲手。羅裙送酒月當頭。朱欄影壓芙蓉水。畫舫香沉薜茘洲。半日征驂留不得。佳人應笑少風流。</text>
<title>登同福無盡樓。敬次外王考板上韻。</title>,<text>昔在純祖癸亥。外王考淵泉先生以湖南京試官過此題詩。越七十二年甲戌。章錫又承命試士和順縣。歸路歷入同福。與知縣李靑田 鶴來 登樓話別。忽瞻舊題。愴然興感。敬題于下。春晩江南過福州。梨花如雪客登樓。野橋苔長馬蹄滑。山郡樹深鶯語流。讀字紗籠生舊感。揮觴琴閣動離愁。此行復踏公來路。緬挹淸風七十秋。</text>
<title>過赤壁。登丁氏望美亭。敬次農巖先生韻。</title>,<text>十二丹峰直揷天。雲屛摺疊帶廻川。淸泠可作人間雨。葱蒨常疑洞裏烟。歲暮榛苓何處有。天空日月此中懸。主翁身是遼陽鶴。塵夢何勞喚羽仙。</text>
<title>登白羊山雙溪樓。恭和圃隱先生韻。</title>,<text>白羊高處見高僧。破衲龐眉似慧能。道庵鏡潭二釋子可與語 淸叟現歸空界寂。國初有名僧淸叟。刱起此樓。 圃翁題去此山增。碧林飛盖天風落。素澗彈纓俗氣澄。當面數峰佳可悅。穿過雲木更攀登。</text>
<title>入內藏山 兩首</title>,<text>筍輿又問招提路。冬栢木蓮花滿樹。盡日人行空翠中。西風巾帶濕如雨。境深峰屢轉。林密石逾奇。雁宕雖佳絶。羊膓極嶮巇。斷橋來白衲。脩竹囀黃鸝。揔爲驚塵態。蕭然屛皷旗。</text>
<title>廣寒樓 次白湖韻</title>,<text>春闌南浦綠生波。荷葉田田楊柳斜。天上神仙無定所。人間烏鵲未爲多。槎通檻外銀河月。橋入窓前瓊島花。我欲登樓招鶴返。玉簫淸絶采菱歌。</text>
<title>萬馬關</title>,<text>五黿江上濯塵纓。萬馬關頭駐遠旌。野戍淸笳春柳暗。山樓粉堞夕陽明。天門中斷甄萱國。地軸南來刺史營。設險定知前尹績。居人只是飾昇平。</text>
<title>寒碧堂</title>,<text>驛亭楊柳離思長。落日驅車寒碧堂。馬上送春爲客久。江南幹事索遊忙。綠灣夾澗峰雙角。紅結飛樓水一方。直北鄕關愁不見。白雲回首漢之陽。</text>
<title>宿長城府</title>,<text>家君宰此日。小子未趍陪。那識十年後。還乘駟馬來。酒深留客管。春老滿庭槐。名嶽與高士。夙緣殊異哉。是行也。於山見白羊。於人見奇徵士正鎭。皆宿昔想慕者。</text>
<title>景陵忌辰。以祠官奉審仙寢。怵然有感而作。</title>,<text>仙鄕漠漠白雲飛。奉幣來攀月出衣。東郭觀旂如昨日。珠邱松栢儼成圍。</text>
<title>騎省直夜</title>,<text>大司馬府劇淸閒。終日相看數笏山。客去繙書睡仍着。吏來涉筆事何關。風前潭影生簾閣。月下鍾聲動市闤。夜氣欲醒炎熱苦。披襟忘却在塵間。</text>
<title>李僚鳳朝 建昌 替直。有詩求和。</title>,<text>西山一角影方塘。明月來時引上墻。半夜虛欄秋意動。不禁回首憶潘郞。安仁秋興賦序寓直散騎之省</text>
<title>大殿春帖子</title>,<text>葭灰飛處斗杓東。淑氣融融八域同。周野麥明仍瑞雪。堯階莢秀又條風。千門共入昇平象。萬物咸歸造化功。扶杖更聽寬大詔。鷄竿高出五雲紅。</text>
<title>玉堂除夜。有懷魚聖執學士。聖執時在梁山任所。題寄簡尾。要道園金內翰 弘集 郵和。</title>,<text>虬漏沉沉歲色殘。雪飄銀燭曙光寒。執經請對違初志。慚愧人呼侍讀官。身到瀛洲別恨生。海雲迢遰鴈無情。知君經濟平生志。且試南州十室氓。</text>
<title>大王大妃殿延祥詩</title>,<text>恒月慈天載普圓。韶光先到繡簾前。獸罇白裛仙桃露。繭館靑浮御柳烟。陰敎久凝彤管記。陽和新逐玉衡傳。萬年長樂無疆祝。壽域帲幪化自然。寶曆量東海。屋籌添一奇。舜裳臨母道。漢練作宮儀。曉寢方隆養。春暉欲報慈。椒花元歲酒。遐頌跪敶詞。璿樹年年玉葉蕃。含飴至樂在文孫。恭知緜籙基今日。蒙養功深習正言。發育陽春澤。豐登臘雪占。欲知玄化竗。慈德儘能兼。</text>
<title>自玉署移拜春坊。直廬口占。</title>,<text>朝襆靑綾下玉堂。銅龍聽漏鷰來翔。金蓮人到方壺月。縹帶書留內府香。四十年來朱邸啓。九重春入絳衣行。不才愧玷翹賢牓。只頌元良寶籙長。</text>
<title>春坊直中。次桂坊諸寮酬唱舊軸韻。</title>,<text>西室東廳互往還。兩坊元是一宮官。瓊樓明月如天上。三夜靑綾不怕寒。紫籞春來喜早看。龍池柳色雨初乾。漏聲催引承華步。御筆新除講肆官。厨珍宮錦寵光偏。飽㬉無爲傍午眠。浹髓洪恩何以答。生生塵刹問高禪。集英門外承明廬。玉笈芸香萬卷儲。屈指离筵陪講日。可能讀盡閣中書。齋肅端章命有司。玆辰去歲渚虹垂。朝儀共引陪筵近。日表欣瞻下殿遲。萬世基由封建禮。三王敎自孩提時。微臣獲忝宮僚後。咫尺天顔有喜知。</text>
<title>禁苑賞春。各賦一篇。</title>,<text>二十四番風幾回。宮花宮柳一時開。忽疑簪珮三淸界。共看雲霞五色堆。林影月如歸院燭。泉香露滴侍臣盃。鳳池欲和陽春曲。上苑新鶯百囀來。</text>
<title>上苑尋春。金說書聖從 文濟，宋翊衛 秉瓚，尹洗馬 泰駿 偕焉。</title>,<text>烏紗試拂暖雲晴。禁苑來聽黃鳥聲。洞裏樓臺春色滿。壺中日月道心生。泉流瀉玉移玄圃。花氣蒸霞擁赤城。却爲韶華窮秘勝。愧將菲薄際休明。洞天朝晝變陰晴。風珮泠泠世外聲。刳石通泉紅浪細。分林起榭翠雲生。忽如四皓來商嶺。翻作三僚和禁城。醒後拂衣花點點。歸來一夢繞春明。</text>
<title>城北洞賞桃花。陪家大人賦詩。三客及兩兒偕焉。李竹樵士亨 景錫 留約不至。</title>,<text>緬憶仙源此可齊。十年三到欲携鷄。近來風雨春猶早。隨處樓臺鳥共啼。流水石橋通徑曲。歸雲山郭入簾低。故人空負盈壺酒。谷口桃花白日西。</text>
<title>桂坊兩友宋翊衛，尹洗馬。用前韻復有一篇。直中奉和。</title>,<text>靑瑣千條弄晩晴。黃鸝四月又新聲。廣平梅賦石膓吐。屬宋石庭 關令蓮花陸地生。屬尹石汀 曉漏含風來別院。春雲曳雨過高城。宦緣却爲朋簪喜。一笑相看兩鬢明。</text>
<title>小溪金景洛 九鉉 直玉署見邀。與李士猷，趙聖必，閔玄卿 種默 共賦。</title>,<text>仙僚簪珮藹文林。日日朝回許共尋。槐影畫橋晴漏永。菖花紫闥晝簾深。玉堂有老槐在。門外石菖蒲花盛開。 芳塵謾說春前夢。舊雨應知酒後心。良讌不嫌歸省晩。幽蘭一握間重襟。</text>
<title>朴文哉 周陽 來會春坊直廬。歸寄一詩。走和。</title>,<text>斜界宮墻碧樹凉。人歸玉署月如霜。名山暫隔禽生夢。年前入金剛時。交違未遻。 禁直初聞荀令香。警枕流鸎通曙氣。撲簾飛絮殿春陽。鴿奴早報靑綾信。一曲峩洋抵一觴。</text>
<title>中宮殿端午帖</title>,<text>黃鳥喈喈灌木淸。天中佳節百和迎。周郊日永盆三繅。舜殿風來扇五明。金縷添長蒼震邸。瑛盤擎出碧霞城。彤毫解撰黃裳吉。坤道含章贊化成。椒闈回令節。炎午轉朱光。蒲酒金觴綠。蘭湯翠釜香。龍樓簪珥靜。鶴禁尺衣長。共沐周南化。徽音被海蒼。桃符繒篆五蓂加。九子粽傳百福遐。侍女繡成朱黻線。玉階開遍石榴花。江心一片鏡。如月掛宮簷。壼化無私照。明光四海添。</text>
<title>敬山宋景瑗 伯玉 謁重峰書院。有詩求和。題寄簡尾。</title>,<text>憶昔先生院宇尋。高風卓節曠懷深。始知當世尋常士。不負皇天賦予心。文藻江山餘古宅。英雄涕淚滿虛襟。囊中封事今誰讀。末俗紛紛走藝林。</text>
<title>慶會樓賞蓮。玉堂翰苑諸學士。春桂坊僚友俱至。次竹圃李丈 喬榮 口占韻。</title>,<text>紅衣風動灧秋光。天半人來水殿香。玉柱縱橫四十八。頭頭揔是鑑湖凉。</text>
<title>送朴文哉書狀赴燕</title>,<text>梧西學士戒輶軒。八月星隨八薊門。已許桑蓬輕萬里。卽看風藻動中原。雖無周樂山河在。欲聽燕歌雨雪翻。鄭重歸時珉册事。承華僚客執觴言。</text>
<title>讀書有感。賦得六絶句。</title>,<text>性心旨奧發程朱。名物䟽詳兩漢儒。多幸後人安坐得。也能看作一家無。斷爛三經四子文。百家聚訟自紛紛。千載眞儒辛苦業。姚江餘焰又秦焚。紫陽隻手障橫流。吾道方明相爾矛。恰似紹興汪黃輩。和戎却與義臣仇。儀文繁數鄭司農。點畫紛羅許叔重。矻矻窮年何補事。方諸大道揔緦功。煌煌經傳派同源。道在躬行不在言。家家一啄何時定。羣聖終難起九原。不虧寰內五車書。一字休添餉蠧魚。雖知後出辭逾竗。竟是前人咀嚼餘。</text>
<title>滿月臺</title>,<text>崧陽之山王氣歇。行人來踏滿臺月。頹礎荒垣歌樵牧。野老指點舊城闕。儀鳳樓下擊毬場。昔時劒珮鳴瑲瑲。豈知禾黍秋風起。茅屋無人祭昭王。但道險阻有足恃。不謂豪華便召亡。空使石犬吠白雲。又作林鷄墜黃葉。駞橋流水去不返。夕烏啞啞下空塔。</text>
<title>善竹橋</title>,<text>自古皆有死。形魄隨烟滅。不與物俱化。正氣在貞烈。或爲常山髮。或爲侍中血。或爲湘妃淚。斑斑苦竹裂。立馬善竹橋。鳴波轉哀咽。藍風洗不磨。一點滿腔熱。</text>
<title>靑石關</title>,<text>靡靡歷郡縣。叱馭度重關。長薄霜初落。空山雁未還。日沉壺中樹。秋入井陘山。天險也如此。曾令胡馬班。</text>
<title>練光亭次三淵韻</title>,<text>飛盖西都夕。登臨憶舊遊。千年箕子國。九日練光樓。山逈臺隍古。江平島嶼流。春風與明月。長在木蘭舟。</text>
<title>次鄭知常二絶句</title>,<text>錦帆秋溯白雲過。天際烟山一桁斜。粉堞朱欄江上下。玉簫明月是誰家。人間何處別愁多。浿上女兒金縷歌。三十六番春似夢。綠楊垂老水增波。余於庚子童子時。一宿練光亭。今爲三十六年矣。</text>
<title>乙密臺</title>,<text>危譙百尺大江橫。江樹江雲一望平。秋草依依箕子井。暝烟漠漠乙支城。千年興廢渾如夢。萬事繁華捴管情。傾盖萍鄕洵可樂。時興安州，寧邊，順安，江東，殷山倅偕。 不禁回首望瑤京。改作我欲驂鸞朝北斗。繽紛仙珮下瑤京。</text>
<title>牧丹峯最勝臺</title>,<text>牧丹峯下大江開。叢翠空濛入酒盃。故國山川翻有感。名樓詞賦愧非才。歌臺日暖魚龍舞。劒幕秋晴鴻鴈來。紅舫繫停綾島柳。永明鍾落月中廻。</text>
<title>浮碧樓</title>,<text>木落江臯雁叫霜。滿城秋思角聲長。碧灣一轉山涵影。靑野東開樹對行。黃鶴不還仙夢遠。蒼麟已去伯圖凉。催觴急管愁無賴。目斷斑騅送陸郞。</text>
<title>題玄對亭 在政堂西小池中</title>,<text>小亭環一鑑。瀟灑視吾廬。治拙庭生草。官閒案有書。馴民游野鹿。察吏靜淵魚。䟽瀹淸方見。吾心此水如。</text>
<title>視糴山倉作</title>,<text>荒田粒粒粟如銀。總爲輸官不入唇。太守千鍾安坐食。歸來尙說俸錢貧。烏山秋鶴冷不飛。海風吹雪黏客衣。肩輿行到兩山口。白雲橫鎖散餘霏。玉峰數笏天半出。孤堞縹緲射朝暉。對此融神忘簪紱。却疑姑射訪仙歸。</text>
<title>在龍岡縣齋。書別丈藕尹書狀周老 致聃 方次浿上。</title>,<text>怊悵復怊悵。關河獨上樓。古人重專對。此地約同遊。我病烏山下。君行鴨水頭。薊門多少樹。何處繫征輈。</text>
<title>官齋偶成</title>,<text>人言太守肥。而我减腰圍。不愁衣帶緩。但恐一夫飢。雁到江關西復西。雪山迢遰海雲低。分明夜夜還家夢。殘角西風半道迷。</text>
<title>拜箕宮</title>,<text>含毬門外一望平。壇廟依依井地明。千古殷墟禾黍感。到今還是後人情。</text>
<title>家大人歲首應資。次兒巹期涓吉。而以北使在境。未得歸覲。敬次家大人所寄。用寓悵慕頌禱之意。丙子</title>,<text>松栢之年金石身。雙親華髮駐長春。堂前綵服專城計。關外寒梅陟岵人。喜溢兒郞雁迎旭。恩隆天爵鳳啣綸。望雲遙切如山祝。愛日情知與歲新。</text>
<title>武烈祠</title>,<text>王儉城西戰地昏。漠然山水古祠存。衣冠留作三韓制。旄鉞來宣萬曆恩。北望神京非故國。東來凈土托英魂。近聞跋浪多鯨鱷。願借靈旗一蕩翻。</text>
<title>挐舟練光亭下。將向浮碧。溯流至白雲灘。詩成而月亦上。</title>,<text>羽衣朝下白雲樓。玉笛暮登靑翰舟。六幅湘裙脂粉氣。半輪嵋月管絃愁。曉山霞落麒麟窟。春水雪消鸚鵡洲。從古西京歌舞地。滿汀楊柳自風流。</text>
<title>自黃龍縣發覲行。徑渡碁浦。舟中作。</title>,<text>蹔解符紱一身輕。飄然出門大江橫。刷羽劇知脫籠喜。回首仍忘宿桑情。二親念我思正苦。鶴髮倚閭經三時。大兒應待南宮榜。小兒方讀車舝詩。歸思急如東流水。恨無快馬日千里。昔我往矣霜葉爛。今我來思春水瀰。春水一泓連海高。秀峰四環揷鏡濤。襞積圜葺芙蓉裳。開闔亂圍雲母屛。天明乘潮皷枻去。手攬九華壺中靑。</text>
<title>去年西來時。所歷名勝。咸有題詠。尋失其藁於絳雲之灾。旣又追思足成。而獨不記洞仙嶺詩。今行過此。重作一律補亡。而初詩之意。已茫然失之矣。</title>,<text>羣山錯落似荊門。古木蒼崖白日昏。兩角雲飛撑北極。一拳天作殿西藩。城頭驛路星同掛。洞裏仙靈石不言。我欲彎弧觀射處。李將軍去虎空蹲。</text>
<title>崧陽途中</title>,<text>平明靑石乍停車。吹笛橋邊日已斜。別緖依依鴻爪見。流光冉冉馬頭過。東風忽送白山雨。白鶴山在臨湍前路 後日相期紫洞花。與金上舍。有紫霞洞賞春之約。 太華三峰天畔出。白雲多處是吾家。</text>
<title>早發臨湍</title>,<text>霜落月沉鷄始休。林𦤎拂曙見長洲。遙指半江烟霧外。靑山一點是楊州。</text>
<title>老親陞資。光兒登庠。余自龍邑上來。奉率作榮掃之行。歸路得一詩。</title>,<text>幱衫在後緋衣前。玉管春風皁盖翩。舊栽壠樹明如錦。三度看花十九年。余以戊午進士辛未及第。並此行爲三度榮墳。恰爲十九年。而光兒生於戊午榜後。亦異事也。往在丙寅。來寓丙舍。手種花木於先墓左右。今欝然成林。開花甚盛矣。</text>
<title>贈別修信使倉山金承旨 綺秀 赴日本</title>,<text>廟籌全勝靜邊塵。鯨海波平日正春。又値梯航通道世。會須忠信可行人。一朝漢陛太中節。萬里河槎博望津。此別翻成君送我。驛亭新柳悵分輪。</text>
<title>丙子四月之吉。發還縣之行。路中口占。</title>,<text>麥田春雨渚禽呼。油幔黏風泛綠湖。花擁野庄深不見。雲歸山徑澹如無。年芳却爲貪幽興。形役還忘厭遠途。步步鄕關杳何處。日邊回首正踟躕。</text>
<title>松京三省洞。題篁林金氏草堂。</title>,<text>籬落深迤細徑長。人蔘春雨一村香。四面桃花迷舊路。此身疑是古漁郞。</text>
<title>紫霞洞賞春。小酌琴釣臺。</title>,<text>滿月臺西草徑微。紫霞洞裏石泉飛。山家數里桃花水。官路重尋薜荔衣。絳帳絃歌沉古碣。扶山洞有崔文憲冲九齋碑 白雲鷄犬出仙扉。廣明洞訪隱者李珏之居。泉石圖書。極其潚洒。 怡然便有投簪想。不是耽春未遽歸。</text>
<title>崧陽城東北桃花之盛。國中所未有也。朝發三省洞。將向花谷。山谿左右。彌望紫紗步障。有一詩單道桃花。</title>,<text>石室靑籬一萬家。扶蘇山下盡桃花。緣溪浣女迷紅雨。入洞遊仙標絳霞。前度劉郞今老大。昔年韋曲正繁華。最憐琴釣臺前水。纔出山門百道斜。</text>
<title>花潭逝斯亭。敬次慕堂洪文敬公韻。</title>,<text>塵纓臨水洞雲參。垂露巖花雜茜藍。讀易先生今不見。天磨山色滿空潭。</text>
<title>自大興寺。過龜潭向朴淵。</title>,<text>素石淸湍東復西。千峰靈恠使人迷。飛花萬點招提路。山鳥一啼又一啼。</text>
<title>朴淵泛槎亭</title>,<text>石徑縈紆似蜀難。孤城山盡快情看。源頭星漢九天落。屋角風雷五月寒。玉笛應聞吹海底。銀繩誰遣掛雲端。潭龍問爾何時起。望望蒼生惜雨乾。</text>
<title>羊鴨村道中</title>,<text>花滿棠棃水杵閒。茆茨不似在人間。林泉會意名奚取。魚鳥忘情樂有關。橋斷喜逢樵客問。壺乾悵送野翁還。幾回渡此一溪水。一曲環山又一山。</text>
<title>黃岡途中</title>,<text>原草茸茸野雉驕。濃陰如畫樹齊腰。燒烟靑散村牛出。樵渡紅迷野鶴招。柳綫受風搖客緖。秧針待雨聽農謠。車塵西日黃岡路。粉堞山樓望更遙。</text>
<title>從按使登浮碧樓。遇風雨。同舟下大同江。約未到淸流壁題詩。詩成夜已三皷。按使趙公成夏</title>,<text>一生湖海遠遊心。分外追隨別境尋。錦纜闌風將上下。山樓急雨忽晴陰。羅裙送酒當盃月。玉管隨波起渚禽。詎獨宦緣萍水喜。政淸却似此江深。</text>
<title>晩風亭荷花初飮</title>,<text>荳花一雨浣芳愁。珠盖霞房漲綠洲。數鳥啼過雲外郭。微風香動水邊樓。爲携官酒消殘暑。解聽農謳占晩秋。那得輕舟如此葉。仙書滿載泛中流。</text>
<title>中伏日。避暑荷池再飮。二首選一</title>,<text>衣香荷氣摠堪憐。水檻風搖篆字烟。公暇遂謀河朔飮。客來仍下豫章懸。野光濃染揮鋤後。潭影閒皺捲釣前。碧藕折來誰欲贈。江南新弄入繁絃。</text>
<title>縣齋遣閒</title>,<text>揮却床頭朱墨堆。簷鈴不動印生苔。官僮朝乞耘田暇。厨吏昏從採藥廻。叙實 游宦鶴癯迷世諦。營居鳩拙損民財。金鰲山色悠然見。却憶柴桑歸去來。</text>
<title>流頭日。晩風亭三飮。拈鄭板橋。</title>,<text>花滿南塘屬玉飛。筍輿選日簿書稀。紅洲人影迷三徑。碧野蟬聲靜數扉。喜有微風香自遠。待看明月醉無歸。輕陰向晩田歌起。烏石山前粳稻肥。</text>
<title>官齋雨夜。有還家夢。慈闈晬辰將近也。</title>,<text>一夢曉角醒。再夢雨鈴鈴。三夢斷復續。翛然到家庭。爺孃在高堂。設帨飮讌張。阿姊與荊妻。入厨治甘芳。孌孌雙兒婦。秩秩奉觴壽。稚弟曁羣孩。髧髧膝左右。孔樂愉且怡。我獨此胡爲。海雲日千里。遙獻壽母詩。</text>
<title>浿江乘舟。西下八十里。泊江西耳安浦。日才卓午。時江水方漲。</title>,<text>一帆風捲雨千絲。百里江西晩飯時。吏情還覺滄洲近。海上羣山似舊知。</text>
<title>晩風亭荷花四飮</title>,<text>四圍蓮渚數椽堂。六月花開一郡香。漢帝銅盤凝曉露。鄂君繡被曬秋陽。三旬重到人俱老。十丈相看日正長。解滌覊愁臨水檻。碧筩分得鑑湖凉。</text>
<title>旬製七次較藝後。荷池會飮。口占一律。示榜中諸生求和。</title>,<text>珠簾暮捲芙蓉樓。碧玉涵紅凈不流。雨裛靑衿香一夜。風泠錦瑟水方秋。詩成誰續三篇譜。引王褒 酒熟仍傳萬朶籌。歐陽公楊州蓮盆會 寄語諸君尋樂處。詞章小技豈爭頭。</text>
<title>榜中諸生。追會于晩風亭。時梧雨新收。荷花未衰。又題一詩要和。</title>,<text>手折荷花動遠思。衣香欲灑晩風時。待君洗硯謀同醉。與我登樓趁後期。積雨魚吹紅粉水。微凉蟬抱碧雲枝。村兒不識濂溪樂。錯笑山翁到習池。</text>
<title>七月初旬。卽慈闈帨辰也。千里晨昏。不勝岵屺之戀。設酌張樂。小讌于荷池上。賦得一詩。以示與會賓客。遙寓抃祝之私。</title>,<text>一夜碧梧秋意生。登樓忽起故鄕情。離闈此日寸心切。遊宦幾年雙鬂明。紅藕初過關外雨。白雲猶在漢南城。遙將千里高堂祝。葉上神龜綠字橫。</text>
<title>八月初吉。與禹嵋樵 成圭，黃汪波 永煥。將向黃鶴樓。浿江舟中拈韻。</title>,<text>朱墨空多累。吾心本自閑。幸逢賢刺史。遂許訪名山。旅枕凝秋夢。仙筇挹舊顔。搖搖江上艇。忽似故鄕還。一派澄江再放船。秋光瑟碧凈無烟。每恨牢騷無寫處。今知奇觀漸當前。蕎麥花開雲漫地。鯉魚風起雨連天。豈料萍水逢禽慶。結想名山已十年。</text>
<title>黃鶴樓次崔顥</title>,<text>淸秋怱罷遊仙夢。昨夜來眠水上樓。玉笛一聲懷渺渺。白雲千古影悠悠。楚山雨洗芙蓉幔。漢佩人歸杜若洲。畫舫似騎黃鶴去。烟波無限動離愁。</text>
<title>自鸚鵡洲。順流而下。歷觀三十六洞。拈漁洋集十八韻。</title>,<text>元氣茫茫大關外。銀河一派落爲匯。巨靈鑿開混沌竅。金膏水碧無根蔕。黃鶴樓下繫一葉。雲骨秋陰生冥昧。歷歷翠屛三十六。足躡溟渤頂華岱。一幅圖誌神仙窟。手點目探分境界。綠江如染徹底淸。一曲二曲皆靈恠。左右開闔窮其變。效奇獻巧靡所屆。石鍾雷訇馮夷舞。玉欄霜落金鰲背。更看夕景來射處。閃爍須臾橫紫黛。迅湍風激泡花起。倒影凌亂失相對。君山鐵笛裂雲開。雙獅驚吼愁墜碎。使人對此忘形骸。十年紅塵滌心肺。野老痴聾水師啞。百年荒峽任顯晦。恨我曾無愚公術。一拳移置畿甸內。游宦願從勾漏葛。乘興如訪山陰戴。況有殷勤龍門酒。三生夙債今償倍。巖間棲鶻磔磔起。棹歌一發江聲大。</text>
<title>早發蘆灘掛帆西下</title>,<text>長洲百轉近西京。掛帆輕風弄晩晴。峭壁屛圍驚地拔。急灘舟駛訝天傾。丹林暎水猶千尺。白鳥見人纔數聲。柔櫓暫停回首處。秋山窈窕斷霞明。鏡水風微天四垂。合江西畔錦帆遲。烟霞幸有同舟侶。絃管無多滿袖詩。洞裏仙人騎鶴處。江東學士憶鱸時。今宵維纜知何地。綾島垂楊萬萬絲。繫舟浮碧樓下○過江東地。于時秋也。</text>
<title>秋夕登黃龍山城不危樓。轉向北門望華臺。</title>,<text>淸秋簫管戛雲開。一上層城疊嶂廻。箕子殿空餘古木。城內有箕聖影殿今廢 西師碑老半荒苔。東門外寺墟。有休靜師古碣。 四圍白水皆西走。浿江餘派。西流數百里。入于海。龍岡爲所經地。四面圍繚如帶。 五郡靑山共北來。三沿五邑衆山。皆自北而來。 海國迢迢千里目。夕陽遲下望華臺。臺之西北。汪洋無際。水天一色。卽西海一曲也。時返景映射。金光蕩潏。欲觀落照。爲歸路昏黑未果。</text>
<title>送長兒歸覲。登高望遠。不勝悵戀。聊寄一詩。</title>,<text>辭家七百里。徂景倐已秋。偕偕采杞山。坎坎伐檀洲。豈無愛日思。奈此望歲憂。日短歲又荒。欲去還復留。去留兩俱難。顦顇雪侵頭。五斗那堪戀。君恩曾未酬。聽汝讀書聲。便欲忘離愁。秋風送汝還。鄕山路悠悠。我輿烏山頂。汝航采石流。時夜月正明。悵憶鍾山舟。汝歸諒可樂。英妙賦壯遊。衣繢拜庭闈。含飴供歡陪。阿孃聞汝還。倚閭笑顔開。阿季見汝還。對床走復來。諸妹遆勸餐。稚女牽衣孩。競問龍城事。笑語間謔詼。龍城雖云樂。何似故鄕回。皇天賦汝厚。在汝勤養培。汝齡纔十九。志氣橫埏垓。强如川不息。重如山不頹。侈靡蕩人心。驕敖招身灾。九容與四勿。造次琢又追。立志在經傳。詞章豈達材。努力崇明德。少別何傷哉。玆語苟不忘。爲汝種三槐。</text>
<title>重陽赴按使經臺金公 尙鉉 之約。小讌練光亭。</title>,<text>醉把茱如去歲看。江山雖好旅情闌。此樓今作滕王閣。墨綬忩忩愧子安。搖落江城凈晩暉。畫樓絲管夢依依。此身獨似遼陽鶴。未伴秋風海燕歸。新別舊使小荷公。重登斯樓。有懷而作。</text>
<title>和雲養金洵卿 允植 春坊直夜見寄二絶</title>,<text>昔我携琴西出關。聞君持斧下雲間。烟波竟隔他鄕面。怊悵人傳御史還。洵卿廉察海西。隔一水。竟未相見。復命才有日。宦遊閑說鷰鴻緣。雷肆靑綾耿獨眠。倘憶求蒭關外客。滿天風雪對荒年。往年余在騎省。洵卿在玉堂。有詩引潘岳鄭虔事爲對。其後踵余爲騎郞。又拜文學。亦余宿趼。洵卿詩及此事。故答其意。</text>
<title>十二月十七日發覲行。途中作。</title>,<text>西山雪滿始言歸。却憶來時楊柳依。長羨雙鳧雲外到。會看孤鶴笛中飛。是日卽余弧日 關河滾滾將殘歲。道路漫漫又暮暉。盡日人行鋪玉地。淸寒透骨一塵稀。</text>
<title>篁林老人金日炯讀書松嶽山下。余於龍邑往來歷訪者再。今春一宿其草堂。共探扶蘇天磨之勝。携壺擘箋。甚懽如也。別後漠然者半歲。歸路作書報期。踵而叩門則已於屢月前逝矣。黃壚之感。情溢爲辭。遂成二絶句。</title>,<text>昔我來時見此翁。桃花石室醉春風。遼陽鶴返靑騾去。來歲花開誰與同。曉燭裁書墨尙濃。客來歲暮蕙帷空。一聲怊悵山陽笛。欲和新詩在篋中。有前寄詩未及和</text>
<title>過花石亭</title>,<text>先生今不作。吾道已云衰。只有遺書讀。終令後覺知。眞傳扶正脉。昭契托明時。江上巋然處。景行卽在斯。</text>
<title>丙子臘月十七生朝。自龍邑發覲行。是日家大人作詩道悵戀之情。兩兒亦各有一篇。歸家讀之。承命追次。</title>,<text>關河歲暮雪連天。游子停鞭更黯然。玉局降仙年月會。東坡以丙子十二月十九日生 柴桑歸客夢思偏。輕裝方理懸弧日。華軸先成舞綵筵。要識此情追憶處。驛梅遲待桂輪圓。</text>
<title>鰲山賞春</title>,<text>幾度風吹紅杏林。簿書無暇晩來尋。臺高石立先生像。山靜禽啼太古心。登舞雩臺。金慕齋杖屨之地。入黃龍山城。鮮于故都。有箕子殿舊址。 花底移筵當繡幕。蘿陰飛策候鳴琴。逢春忽起鄕園想。又負今年漢上襟。</text>
<title>家大人弧辰在三月二十七日。居遠未陪奉觴之列。登高瞻望。作一詩遙寓戀慕頌祝之意。</title>,<text>鄕山書去白雲飛。海國人來紅雨稀。偶爾遠遊子喬舃。何如長 一作旁 舞老萊衣。況逢此日歡娛意。却憶前春好伴歸。昨年此日。歸覲奉觴。 遙識繢靑環膝祝。一觴一駐萬年暉。姊妹稚弟曁婦子孫男女。奉壽觴者凡十有三人。</text>
<title>忠烈祠。次金襄毅公燕獄韻。祠在龍崗治南雲龍山下。奉金將軍景瑞遺像。</title>,<text>駿馬悲鳴河水深。將軍被虜。其所乘鳥逸歸烏石山下。跼顧悲嘶而死。卽公立慬日云。 鐵衣透落雪爲衾。空山一片紅羅日。獨照將軍報國心。</text>
<title>題金將軍雪窖手䟽帖後</title>,<text>深河之役。金副元帥 景瑞 受制于姜弘立。不得奮奇氣樹殊功。遼東伯之立慬也。將軍被拘虜館。以密䟽報虜中事機。竟以是遇害。而公之大節始大白矣。正廟御製祭文。有曰邊上傳言。疇分漢賊。蠟書東來。有風摵摵是也。䟽本傳在後孫家。丹巖閔文忠公之按節也。取以爲帖。與皇朝箚牌三道。同粧而爲之跋。俾壽其藏。余拜忠烈祠。奉而讀之。銀鉤鐵索。字畫飛動。苟非忠肝義膽素有定力。則其於覊縶漂泊憂畏倉遽之中。心畫之遒勁。氣度之雍容。能如是乎。其爲眞本無疑也。遂題一絶。以志曠感。風雲長護數茅椽。蛟鱷曾無一釼前。公在壬辰。屢立奇功。 北海中郞終不返。帛書猶記漢皇年。</text>
<title>縣齋春晝謾成</title>,<text>海燕雙飛白日深。薔薇花發雨淋淋。半簾飛絮疑春雪。一院濃靑作晝陰。紙尾署稀留剩墨。驛蹄書迅抵兼金。龍城春色催華髮。却爲鄕愁不滿簪。</text>
<title>五詢亭試席。巡使命韻。諸倅共和。箕尹兪芝山致益，慈山尹芝村龜永，殷山尹丈藕致聃，嘉山沈鐘山英慶，順安洪近湖鍾觀，中軍李紺山在靖。</title>,<text>畫戟凝香刺史居。江天一碧渺凌虛。袴鞾客有登樓賦。皷篋人趍獻府書。池館傳詩來絳袖。花筵罷舞到籃輿。吏情更覺豐年好。綠酒生鱗午睡餘。層城碧樹罨樓臺。九曲紅欄壓水開。江帆遠看雲外落。驛書頻喜日邊來。槐陰院靜戎衣飮。燕子簾香舞隊回。傾盖留連棠茇下。仁風慰庶愧菲才。</text>
<title>碧樓試士。舟下浿江。又次板上圃隱先生韻。</title>,<text>三年三度此江遊。慣識名樓在上流。畫舫綺羅明月下。錦城絲管碧雲頭。長亭歸馬催將發。深樹幽鶯囀不休。薄醉把看烏昧草。登臨不暇起閒愁。</text>
<title>中軍李紺山 在靖 置酒練光亭。留諸倅會飮賦詩。</title>,<text>澄江五月綠如烟。錦綉峯陰一色連。渺渺洲長日沉樹。迢迢山逈鳥飛天。銅章一隊他鄕會。金縷新翻此夜傳。爲有將軍酒如海。碧雲樓閣喚神仙。</text>
<title>酬宋景瑗簡尾見寄二絶</title>,<text>遙憶滄江五月深。泛虛亭子獨登臨。主人讀破書千卷。爵祿由來不入心。吏才薄奈民憂深。鬂白三年惕履臨。碧蹄旅夜班荊話。恐負良朋一片心。</text>
<title>麒麟窟</title>,<text>古窟蒼然老碧苔。朝天寶馬不重廻。九梯宮地無人問。只有閒雲自去來。麒麟窟在九梯宮內。宮卽東明王行宮。高麗王亦嘗遊宴于此。載平壤志。而居人無知道者。又有白雲靑雲二橋在九梯宮內。今亦不記其處。</text>
<title>永明寺</title>,<text>塔影搖搖碧玉天。空山古寺正茫然。烟雨樓臺香輦路。寒鍾流水二千年。高麗王每幸西京。降香于此寺。讌于浮碧離宮別館。極其盛麗。寺之刱在高句麗時。</text>
<title>綾羅島</title>,<text>錦繡峯光倒碧灣。茅茨垂柳畫中閑。玄霜曉落金鼇背。方丈浮來一片山。俗傳島自成川浮來</text>
<title>朝天石</title>,<text>一片江心石。尙留麟馬跡。玉鞭似湖弓。往事水雲白。世傳東明王奏事天上不返。太子以所遺玉鞭葬平壤龍山下。號眞珠墓。邑志云。</text>
<title>崇靈殿 檀君，東明王並享。</title>,<text>草昧東韓業。彎弧繼降檀。西都風水好。周漢遞長安。</text>
<title>井田</title>,<text>阡陌遍天下。不耕三代田。海隅留片土。殷井尙千年。</text>
<title>白雲灘</title>,<text>長堤草綠鄭知常。淸館灰飛桂月娘。千古盡隨泡沫去。惟看白鶴下雲翔。桂月娘事。詳在柳西厓壬癸錄。○高麗睿宗十一年。召見處士郭璵。賜坐於常安殿後花壇。親賜酒食。忽見東南方有白雲數片。其中雙鶴徘徊。因命璵賦詩。王亦和之。</text>
<title>箕子墓</title>,<text>兎山松栢護長春。墓在兎山 衣履千秋葬聖人。玄隧笙簧終古響。刦塵休說臥麒麟。嘉靖丙午四月。雨雹大作。兎山松木盡爲摧折。環箕子墓無所傷。人以爲異事。○壬辰倭發。箕子墓深一丈。堅不可鑿。俄而樂聲自壙中出。賊懼而止。碑石亦爲倭所撞折。退改立新碑。韓濩書之。以鐵釘穿附舊石。以存舊跡。</text>
<title>嬋娟洞</title>,<text>荒臺雲雨夢依依。環珮空聞夜月歸。舊舞羅衫應化蝶。東風寒食入花飛。</text>
<title>長林</title>,<text>河橋十里綠成行。裊裊春風萬縷長。多少離人攀折手。爲君織出舞衣裳。</text>
<title>普通門</title>,<text>潮退江如絲。平壤江在府西南十里。源出順安法弘山。經普通門外。與九津溺水合。只通三沿五邑之路。今潮汐不至。細流如帶。可揭涉。 城殘墟似砥。普通之城。石築于高麗。爲平壤西門。天啓甲子。以城大難守。縮其西南幅員而改築。自是含毬正陽普通。皆在城外。而有樓無堞。只見外城土築舊址。相連一桁。平迤若畦畛。 巋然獨一樓。緬憶楊張李。城中樓閣。自古壯麗。癸巳之戰。皆爲灰爐。獨普通門樓火箭集如蝟毛。而巋然獨存。華人稱之神門。○癸巳之戰。李提督如松率三脇將。分攻七星含毬普通三門。聲震天地。火箭鏖城。倭敗遁。東援之役。此最大捷。三脇將楊元爲左脇大將。李如栢爲中脇大將。張世爵爲右脇大將。今揭享于武烈祠。</text>
<title>大同江</title>,<text>風塵百刦洗干戈。繁麗千年照綺羅。天作長江淸一帶。至今猶似見黃河。高句麗東川王。自丸都城移都平壤。烽上王五年。慕容廆來侵。故國原王四十一年。百濟王率兵三萬攻平壤城。王爲流矢所中薨。廣開土王二年。與百濟戰于浿水上大敗之。嬰陽王二十四年。乙支文德破隋兵三十萬。寶藏王二十年。唐將蘇定方大破我軍於浿江。遂圍平壤城。至二十七年。唐將李勣契苾何力大破我軍。高句麗遂亡。高麗仁宗十三年。妙淸趙匡叛于西京。金富軾征討。三年乃滅。明宗時有趙位寵之亂。杜景升破之。高宗時有契丹蒙古之侵。元宗時有崔坦之難。平壤內屬于元。恭愍八年。爲紅頭賊毛居獻所陷。金縉擊破之。入我朝有壬辰倭寇入據城中。天將李如松火攻克之。又有丁卯丙子虜難。平壤先受其鋒。盖天險用武之地。而大江爲之捍蔽也。今昇平屢百年。漠然見山高水淸。笙歌繁麗則自古然矣。○武王封箕子于朝鮮。以興禮樂。朝野無事。人民歡悅。以大同江比黃河。永明嶺比嵩山。作歌頌禱其君云。</text>
<title>多景樓</title>,<text>翠華想像碧波隈。粉堞周遭戰壘開。今看萬壽臺前起。簾外江山幻面來。多景樓古在府西九里揚命浦上。對案築石。架樓其上。下通舟楫。麗史睿宗十一年。幸此樓寘酒歡賞。名其樓曰多景。金富軾討妙淸。沿江築城。自宣耀門至多景樓。凡一千七百餘間。今無遺址。而平遠堂之傍有小樓冐此名。鄭監司民始所建也。其後園墻外。卽萬壽臺。</text>
<title>牧丹峯</title>,<text>蓮嶽曾聞玉井空。桃源無復武陵通。何似臨江峰一朶。滿城長得駐春風。</text>
<title>閑似亭</title>,<text>蒼光山下綠蕪平。極浦飛甍畫裏明。野老無傳鄕飮俗。白鷗猶自識閑情。蒼光山爲外城主山。亭在車門院。臨江頗高。鄕人金得讓所刱。取黃山谷江南野水碧於天。中有白鷗閑似我之詩語。舊爲鄕飮禮之所。先輩名碩題咏頗多。</text>
<title>乘碧亭</title>,<text>靑簾紅榜月明時。滿地江湖不定期。碧漢星槎何日返。空留南浦送君詩。天使吳希孟題大樓船曰乘碧亭。天使許國以碧漢浮槎題額。古有好事者。乘樓船沿流下。泊咏歸樓。見鄭司諫知常詩。取板懸之樓船而歸。迄今恒懸。有人戱作云畫船斜日乘流下。偸得南湖鄭子詩。</text>
<title>南池賞荷</title>,<text>宦游三歲鬢星星。烏石雖高不可銘。病淹塵侵徐孺榻。訟閑草入極翁庭。南池花似前年好。四野靑知舊雨經。山翠水香衣帶濕。共君終日坐雲屛。</text>
<title>秋日游寶林寺。地主三和金知府 東壽 偕焉。</title>,<text>病起關河歲色馳。秋空如洗鴈高時。烏石閑雲緣底出。寶林明月若相期。赬葉滿車山瑟瑟。白烟橫嶺海瀰瀰。黃花起我歸田興。脫却烏絲髩半絲。</text>
<title>陪巡使夜宴</title>,<text>搖落江城小雨過。高樓月上夜如何。宦緣祗爲名區重。鄕夢偏知暮歲多。暎綬黃花刺史酒。壓筵紅燭美人歌。鄕晨起聽南歸鴈。十二緗簾轉絳河。</text>
<title>十一月五日發覲行。時大雪新霽。積素凝華。點塵不動。冷然有馭風憑虛之想。況乎卸簿牒之煩。賦歸來之辭。如倦鳥脫籠。游魚縱壑。托物寄興。遂成一篇。</title>,<text>歲色駸駸雪滿山。今行恰似去年還。三淸仙子游銀海。五柳先生放白鷴。心事應知人去後。光陰易送宦游間。翛然如入羅浮路。萬樹梅花客夢閑。</text>
<title>述懷</title>,<text>三年何所事。百里才終非。民力那時已。吾心與政違。君恩嗟未報。親老盍言歸。雪艇輕如葉。飄然笑拂衣。已堪形役久。投紱一身輕。倦翮猶知返。疲蹄詎可行。江山經眼慣。氷雪照心淸。悟彼陶元亮。歸來出世情。</text>
<title>途中口號示兒</title>,<text>去歲舟同阿邁渡。今日車有季方隨。河橋楊柳關山雪。歸田賦答采薇詩。何如蜀郡隨一鶴。還勝衡門候五兒。</text>
<title>過瑞興。恭瞻家大人遺愛碑。</title>,<text>遲遲車馬路何長。漸近家山意轉忙。三十年來遺愛地。龍泉一片是桐鄕。</text>
<title>隴山途中口號</title>,<text>長薄風嘷虎落幽。征鞭拂曙下岑樓。霜光滿地聞鷄唱。雪意橫峯入馬頭。隴上寒梅誰折寄。山南叢桂未淹留。人情已稔西州樂。老大翻思舊釣遊。庚子陪家君于永淸縣。乙巳陪安陵郡。皆童子時往游。今爲三十年所。邇來龍岡之行。屢繇是路。所經山川。歷歷舊日面目。而頭髮已種種矣。</text>
<title>善竹橋</title>,<text>我馬踟躕善竹橋。橋流哀咽葉蕭蕭。故宮禾黍秋風起。遺廟衣冠白日昭。大命終知歸聖主。宗臣自有報前朝。石頭斑血何勞問。一死須看不寂寥。</text>
<title>途中口占</title>,<text>去時花滿江上樹。來時雪積山下路。華髩黃綬豈素慕。一出偶被紅塵誤。樂莫樂兮知所止。歸歟歸歟歲云暮。淵明但有候門子。所以欣奔瞻衡宇。況我雙親倚閭久。辭家十月歌屺岵。從今不復事遠遊。百年長嬉斑衣舞。明日將抵家喜甚有作</text>
<title>維歲戊寅。庭闈巹甲載周。乃以月正二十有一日。奉觴上壽。前三日。家大人蒙周廬特旨。進階二品。盖優老異數。而小子之叨陞緋玉。適又浹旬矣。榮動朝著。歡溢門楣。姊妹昆弟諸子若孫。繢靑簇列。觴籌交錯。仍以是日行長女結縭之禮。姻族咸萃。賓朋騰賀。此人家罕遭之盛。而自吾十世祖曁高王考。以迄于今。三有是慶。積厚之祉可徵也。喜親齡之偕卲。感君恩之至渥。恭和家大人所命志喜四韻。用伸無疆之祝。戊寅</title>,<text>羅拜高堂喜此年。門闌生色又華筵。壽盃作巹春常滿。舞袖添緋月正圓。十世三回花燭讌。一旬重荷鳳綸翩。請量東海增遐算。雙挹璇杓北斗天。</text>
<title>小荷尙書宅。花下小酌。</title>,<text>自從琴鶴共西歸。俗事匆匆把酒稀。舊月幾思千里見。今春又送百花飛。三旬聽漏塵侵帽。半日看山翠滿衣。一段靈襟期歲暮。蒼然老石會幾微。</text>
<title>率長兒光洙。榮掃先壠。志感有作。庚辰長兒大科時</title>,<text>出門動遠思。郊原凈秋暉。靑黃爛如繡。踈樾斂朝霏。今日是重陽。江臯鴈初飛。此行十年三。壬申大科時。丙子光洙小科時。並今恰爲十年三度。 桑梓耀恩輝。稚子爾何知。積累藉先徽。憶昨趍陪地。俛仰增感欷。縱有膝下榮。子職嗟已違。前度此行。每陪先君子。今免喪才三數月矣。 此生更何日。父子繢靑衣。禮深衣篇具父母大父母衣純以繢。具父母衣純以靑。 泉臺閴不聞。愾然人事非。若承提耳誨。遲遲未遽歸。繁管悽欲斷。壠樹正依依。</text>
<title>昌兒讀書德臯山房。簡尾書寄五首絶句。</title>,<text>卜築龍門下。擬作讀書所。覊絆未言歸。虛負猿鶴侶。負笈出東門。伊吾江上屋。何似昌黎翁。送符城南讀。地僻心逾遠。神淸學自專。尙懷名利想。那用窺陳編。風雨撼庭樹。江干秋正高。茱萸故園滿。遙憶悵分曹。良士懷瞿瞿。寸陰足可惜。少別庸何傷。惟冀終有獲。</text>
<title>宿墳庵</title>,<text>軟綠莎抽黃蝶飛。故原春物正依依。悽然半夜趍庭夢。似是平生覺後非。</text>
<title>寒食雨中。種樹先壠志感。</title>,<text>壠樹年年栽一度。今年又種松千樹。鉤輈叫歇戴勝飛。白袷風吹寒食雨。不嫌雙袖雨斑痕。秪喜新松潤稚根。正如樹德徵滋久。此意敎知萬子孫。</text>
<title>省楸還家路中作</title>,<text>出門惟此路。觸目揔依然。午秣果州店。暮登銅雀船。山光遠逾好。春意早常姸。去魯遲遲戀。人情異昔年。</text>
<title>贈敬山。復用前韻。</title>,<text>江湖占得一區閑。亭子超然不啓關。只許羊求開數徑。共看竹篠起三間。百年黃卷無他物。七世靑氈有此山。休說匆匆鷄黍約。何如拔宅夾淸灣。</text>
<title>歸路。敬山同舟至楊花渡爲別。追賦前韻。</title>,<text>投簪我似白鷗閒。世事紛紛了不關。天使丹書迷水曲。至仙游峯。敬山引臺山集所載朱蘭嵎砥柱二字。問諸漁師。移舟而得之。宛然可辨。但旁識漫漶。依俙得金宗書三字可疑。 將軍古碣矗雲間。杏洲有城山紀功碑。兀然峯頂。卽癸巳權元帥殲倭地也。舟中人指以相語。 落帆霧捲橫汀樹。分袂日斜依郭山。借問當年戴安道。同舟三笑過西灣。</text>
<title>敬山又有寄詩。簡尾走和。兼屬遂山沈止仲。定澤</title>,<text>每懷山弟與江兄。投我瓊枝雙袖盈。騎馬虛慚常處士。說經眞比鄭康成。余新卸夙夜之啣。景瑗方讀朱書。有箚翼之作。 心存後世徵公案。脚躡先民在半程。渺渺烟波思不見。滿天風雨若爲情。</text>
<title>奉贐洪尙書 祐昌 以上价赴燕。追寄路中。</title>,<text>星槎直北送年年。此日離懷倍黯然。萬里遠遊王粲老。四方專對鄭僑賢。尙書以講修官大宗伯。連年接應日本公使。今又以進香陳慰之役入燕。 駐車遼坂泥如海。落帆凌河雨滿天。時六月暑溽也 病枕永懷人已遠。淸風緘去鴈歸邊。</text>
<title>讀書志感</title>,<text>攬鏡起徘徊。歲月奔如騖。紛披頭上雪。迷離眼前霧。鼎鼎百年間。袞袞當世務。宇內經濟多。地上親朋稀。金丹杳信息。萬動閉天機。只有卷中人。耿然莫我違。永懷雲臺翁。抱書山中歸。</text>
<title>月夜約徐元中 正淳 訪金淸友。命韻共賦。</title>,<text>剝啄仙扉夜皎如。閒中問答似樵漁。年來此會山河邈。禊中諸友會飮酬唱。居然十餘年。而黃史閔相國墓草又三宿矣。 秋後相看鬂髮踈。三人皆免喪未久 赬葉繞庭人秉燭。玄雲映戶鶴窺書。前期二十四回月。周北張南中一廬。約以每月一會。盖余與元中所居。南北懸絶。淸友宅在其中間。</text>
<title>簡寄雲養金承宣領選使之行。時在灣上。</title>,<text>皁盖前秋燕子樓。自順天來啣使 命 輶軒今日鴨江頭。病魂欲斷三年別。衰鬢那堪萬里遊。渤海風雲凝使筆。天津魚鳥入邊籌。皇華四牡恩言重。夜夜觚稜夢裏悠。</text>
<title>贈別尹石汀 泰駿 從事天津之行</title>,<text>我爲君歌出塞行。離愁不寫有新聲。桑蓬男子四方志。鞾袴書生萬里情。北學仍隨槎月客。南爲翻似馭雲程。驛書不至梅花發。羗笛咿咿鴈影橫。</text>
<title>送姜楚洲上舍 鴻秀 入燕</title>,<text>一馬翩翩萬里飛。北風離緖兩依依。玉關楊柳陰山雪。待子東歸續采薇。奇氣輪囷窄海陬。文章大觀在中州。搶楡一笑猶方內。開口還慚語子遊。異語喧啾雜禁離。石經殘缺市樓奇。誰知玉帛猶今日。秪有山河似昔時。</text>
<title>金倉山侍郞有書約赴洪聽水 在鼎 園亭。尹尙書 秉鼎，李素山 應辰，申冽陵 觀朝 俱至。對酌牧丹花下。</title>,<text>病起忽聞黃鳥聲。牡丹亭子始知名。暮年經濟花千本。半日逢迎酒幾行。積翠移床春更好。幽香入袖晩逾淸。何當買屋通三徑。如此溪山共友生。</text>
<title>獨遊白石室。三宿而還。</title>,<text>不出十年漢北門。紅流杳去更尋源。峯廻溪轉此何境。犬吠鷄鳴又一村。幽事林塘春後好。眞機日月靜中存。無人共道余心樂。木末芙蓉澹可言。息影巖棲事事淸。日長山靜道心生。烹茶石竈丹霞落。讀畫松欄黃鳥鳴。野老林泉那識趣。主人簪組未忘情。許吾來坐方壺境。涵碧池臺月正明。飛湍白石鎖山門。不識仙扉在上源。壓水起樓仍細徑。緣崖種樹自深村。漫成孤𨓏溪翁見。敻感前遊壁字存。三宿頓忘金馬想。潭霛嶽祗共聞言。山深人不見。始覺日如年。潭影搖空翠。草香通暗泉。塵纓臨水愧。仙屐被雲牽。閑劇無餘事。看書復午眠。池館深深長碧苔。谷禽啼下野棠開。山中爲客愁無伴。夜半惟看明月來。從前滾滾紅塵居。臨水看雲羨鳥魚。偶到山齋閑作主。三朝讀破滿床書。</text>
<title>自德𦤎轉向石村。將拜桂田申相公 應朝。道中口占。</title>,<text>落日蒼茫古渡頭。萬山環束大江流。我欲問津人不見。惟看明月照孤舟。</text>
<title>歸路轉入漢南道中</title>,<text>隋堤朝雨不成泥。瑟瑟陂陁信馬蹄。百濟孤城雲影斷。三田古渡樹光低。終南夢遠忘簪組。直北憂深聽皷鼙。贏得浮生離別恨。秋林蟲鳥盡情啼。</text>
<title>秋日訪友龍門山下。在途紀行。</title>,<text>江居厭曠散。策驢入隈隩。廻風動林影。秋光淡如掃。秀峰向人揖。離立吹欲倒。涉頂始超忽。降趾轉窈奧。久稔龍門高。足力今幸到。愜情仍孤往。忘疲遂深造。穹谷肅陰陰。叢灌罥衣帽。峭蒨襍靑黃。殷紅兩岸冐。幽馥瑩煩襟。灼爍迷醉眊。犖确石棧危。盤紆擇所蹈。飛泉鳴如雨。琮琤或奔暴。竟日不見人。時聞蟲雀噪。猶有人間路。漁子誰相告。漸開茅茨境。日月壺中照。鷄黍欣相餉。荷蓧顧余笑。余亦投簪者。一壑堪寄傲。感此芳華徂。歲寒嗟及耄。浮榮奚足慕。松菌標靜躁。蕭晨肅塵鞅。雲表跂相導。山果採鶻巢。峰霞啜仙竈。此山信靈谿。潛盤敦宿好。臨岐一躊躇。爲歌招隱操。</text>
<title>賞楓龍門。宿海雲庵。</title>,<text>招提一路入紅林。萬壑泠泠秋氣森。夾道鳴琴空愈響。連天繡幄晝常陰。山中富貴眞怡性。世上憂懽謾繫心。半夜鍾聲澄發省。白雲高處更相尋。</text>
<title>上潤筆庵</title>,<text>空山一衲數茅椽。鳴策飛來萬丈前。幽禽響谷疑樵斧。靑壁梯天見藕船。衣明霜染迷紅樹。屐破雲縫證白烟。極目東臺秋思遠。碧嵩一帶遶秦川。</text>
<title>九日登高</title>,<text>亭𦤎九月菊花開。秋影橫江白鴈來。離索那堪逢令節。登臨且可引深杯。蒼峯似揖新川曲。紅葉初飛古郡隈。目斷故園雲不見。此山誰道望鄕臺。</text>
<title>訪新川主人。小酌會賢巖。宗人治裕○兩首</title>,<text>奇巖曲曲百泉飛。水氣淸泠酒力微。高士澗槃應忘老。故鄕籬菊幾懷歸。白石無言猶古迹。丹林雖好已秋暉。溪上漁童休拍手。曾將野服換朝衣。長洲雨歇白鷗飛。幽石淸溪一逕微。佳約恐違招鶴報。眞心不在得魚歸。濯纓玉瀨鳴秋響。收網紅林帶晩暉。扶醉不知山路遠。黃花在手月生衣。</text>
<title>聽雨江閣夜</title>,<text>寒雨淋浪過別洲。林塘入夜霧初收。蕭蕭落木頻廻枕。渺渺長江獨倚樓。身似病蟬空嘆老。心隨征鴈易知秋。風烟何處非吾土。北望翻生萬種愁。</text>
<title>李元泌 獻宰 送家傳浙江梅一本于京第。附贈五首詩。遙和以寄于雩溪山居。梅卽月沙公移栽舊種。萼倒垂有異香。</title>,<text>搖落江干敻我思。寒梅忽到訂幽期。滿天風雪芳菲盡。獨葆春心寄一枝。霾雨瘴烟江上村。玉人一別暗銷魂。石膓更覺添離恨。驛使來時問故園。貞心羞與競姸華。瘦影婆娑雪裏斜。豈堪俗質稱渠友。猶待人歸不作花。寂寥三逕恨無隣。喚起鄕愁白髮新。何日可諧携手計。與君同醉浙江春。沙翁手澤少人知。分得孫枝見倒垂。瓊珮並輸香萬斛。天寒歲暮托心期。</text>
<title>歷拜淸陰，農巖二先生墓。有感而作。</title>,<text>蒼蒼山木日西曛。下馬摳衣拜古墳。石室先生尊攘義。農巖夫子繼開文。紛紛百世誰能起。漠漠九京不可聞。積厚施光天理在。佳城鬱鬱長仍雲。</text>
<title>江上索居。見大雪夜作。口號示客。用玉谿集雪韻</title>,<text>江雪霏霏曉入林。紙窓燈火擁書吟。忽如明月前宵到。不辨靑山是處深。玉雨滿田忘儉歲。瓊花生樹破重陰。無人起我剡溪興。高臥虛樓冷不禁。</text>
<title>膺協辦之命向京闉。道中作。</title>,<text>江上茅堂壁未乾。風帆催我上長安。自憐親老來將諗。每念君恩退亦難。病合樵漁違晩計。才踈經濟做何官。紅塵滾滾頭成雪。輟耒杏花春又闌。</text>
<title>爛柯臺春眺</title>,<text>雪瀨雲屛點鬱蒼。塵纓一濯掃千忙。祗緣機息忘歸去。謾道仙家日月長。</text>
<title>暫還德臯鄕廬。桃花爛開。醉題一詩。</title>,<text>故園江上桃千樹。待我歸來樹樹花。庭院深深留白日。池塘點點照紅霞。來時流水漁郞路。去後春風道士家。饒笑主人不知老。雨中敲栧上京華。</text>
<title>奉餞鄭校理 秀鉉 予寧之行。賀其尊公壽甲。</title>,<text>送君歸拜老萊堂。絳甲榴花灧灧觴。凾谷仙翁留道氣。瀛洲學士拕恩光。桂蓮聯萼三枝秀。芝醴尋源一派長。樂事無如愉晩景。百年種德迓休康。</text>
<title>家蓄梅菩蕾方盛。凍甚凋謝。婆娑一枯楂。春首復見新萼着樹可愛。甲申</title>,<text>梅老如人冷不堪。滿天風雪夢江南。凍枝含得生生理。春後花開一二三。</text>
<title>甲申三月。讀朱子感懷詩敬次。</title>,<text>醉看東崦月如盤。喚起煩愁强自寬。半百身隨扶老策。十旬塵合進賢冠。遠遊已矣從吾好。久病居然得所安。案上陽秋無地讀。傷心太歲是涒灘。</text>
<title>用北渚看花韻</title>,<text>坐我春山太古年。胷中無事自陶然。馬卿多病猶酣適。漁子尋眞亦世緣。枕下靈泉當上藥。指頭明月問高禪。芳菲滿眼堪怡悅。紫燕黃蜂太劇顚。</text>
<title>龍門山墅。待宋敬山。</title>,<text>故人期我滄江曲。河豚吹浪皺空綠。梅雨棟風陰復晴。短驢槁策愁彳亍。蘿徑抱琴云誰須。新釀滿盎芻一束。龍門白雲獨自悅。暫解塵哤逃空谷。新懦前猛異斂趍。悔從靜發收聆矚。及愚君可師寗兪。止善我思友延篤。懷人春唱伐木詩。臥病夜檢歸田錄。縱然脫却名利韁。放情邱壑從吾欲。石田數畝耕無耦。祗恐秋荒粒如玉。明霞可餐荷可衣。何似軒冕而桎梏。但道遐擧悵離羣。不知幽居已遠俗。歸去來兮須及早。浮生待足何時足。長洲日暮風浪多。笑看天際飛黃鵠。</text>
<title>龍門舍那寺</title>,<text>洞雲欲雨晩風晴。深樹人來山鳥鳴。石戴孤城興廢跡。泉含踈磬暮朝聲。茅茨漸覺非人境。鞵襪終須共友生。香積伊蒲眞趣足。投綸還怕動機情。</text>
<title>古邑草堂作</title>,<text>一旬來憩近山堂。却憶前居在水陽。漁網捲歸江月白。鷰泥銜落洞陰凉。菖花雨足秧歌飽。錦浪風微麥氣香。可使田園無儉歲。駐筇何處不吾鄕。</text>
<title>宋敬山匹驢遠訪</title>,<text>把臂相看喜入林。此山何似酒盃深。田翁無術囊中玉。谷鳥移情海上琴。髩髮蒼蒼今日會。詩書落落百年心。客愁未散汀雲起。白鷺翻飛碧樹沈。</text>
<title>步余德𦤎一宿而登舟。順流西還。過沁灘詩成。</title>,<text>一夜林扃客夢淸。臥雲衣帶拂江聲。急灘翻白孤霞騖。別潊濃靑萬柳鶯。浩淼轉開壺月出。嶙峋倒揷鏡花明。山陰仍作柴桑路。倚棹西風日暮情。</text>
<title>午飯斗尾。蕩漿而下。</title>,<text>隱約羣山海上州。孤篷捲盡淡烟收。紅雲漸近峯三角。黃帽偏愁水二頭。遇鶴招風眞入道。携書滿舫等封侯。浪高月黑舟猶去。蕭颯衣衫冷似秋。晩飯開帆度廣州。浪花風逆未全收。長洲宛見神仙窟。小艇不分吳楚頭。我扇何能揮屛翳。君詩且可伏陽侯。頹波只信操柁力。砥柱終看屹萬秋。</text>
<title>舟泊纛湖</title>,<text>江雲漠漠樹光齊。舟泊東湖已午雞。故里靑山回首杳。深林黃鳥盡情啼。因風書寄神俱𨓏。適逢德谷梢工辭歸者。寄兒書故云。 被酒詩成氣不低。爲買小舟書滿載。携君共住水東西。</text>
<title>玉垂趙丈 冕鎬 寄詩盈篋。病未能仰酬一篇。今當遠別。後會杳然。臨發口呼七言七韻奉呈。</title>,<text>玉垂丈人金石姿。九耋揮毫日賦詩。神韻動處眞襟曠。靑蓮赤松從可期。少年胷中無一字。可報惠我千瓊枝。先生已老孺子病。歲暮那堪遠別離。但願百年壽無疆。浮生會合自有時。驪駒在門鴿奴飛。梧葉鳴雨漲秋池。</text>
<title>搬向篁谷。渡銅雀舟中作。</title>,<text>窄衫拍拍四洲埃。叩枻秋江眼始開。晩計明農聊忘老。素心經世已違才。西風却憶鱸魚膾。北地還隨鴻鴈來。帆外終南看漸遠。鄕關日暮首重回。</text>
<title>九日登高述懷十五韻</title>,<text>去年九日龍門趾。今年九日篁谷峙。歲華如水鬂如雪。離緖擾擾那時已。山居新卜愜幽想。夜舂黃梁朝摘柿。槲葉籬落霜暉滿。草蟲叫歇沙雁起。朱實黃花弄秋影。玉堂金門如夢裏。千章嘉木蔭幽徑。一帶淸瀨洗俗耳。紛紛世事了不聞。息駕投閑知所止。登高忽起望鄕情。秋山日落歌望美。十年聽雞非隱淪。我獨胡爲乎在此。不才何待明主棄。未老猶遑慈母恃。忍令毁脫先王服。甘隨蹄跡轅下委。調飢斷却棧豆戀。投簪揮淚渡漢水。諒知稷契勝巢由。度時量才非一揆。悔不學稼學干祿。歲暮瞿瞿徒爲爾。極目長安愁不見。玉樓明月雲萬里。</text>
<title>和寄金景春 寅植</title>,<text>風雪遶山村。一鷄將曙夜。耿耿獨未眠。繁憂結不下。窮陰歲又暮。蕙艾忽俱化。睠言水一方。何處我懷瀉。不識夢中路。索居鮮匹亞。東湖繫君舫。南谷息余駕。念我崇明德。劬書有公暇。雙鯉媵瓊佩。淸塵動犀欛。落落貞松姿。不與時榮謝。珍重半山約。何時一帆借。</text>
<title>哭蕙庭 杓庭一號 太史 七首</title>,<text>半夜欃槍射紫宮。太阿倒弄廟朝空。誰知江左謝安石。遽作蕩陰稽侍中。甲申十月。公與五宰俱死之。汲古文章輿誦重。濟時籌策主知深。欲扶社稷身先死。上燭蒼穹一片心。公出東山我穎田。滄桑坐閱獨華顚。而今欲渡無舟楫。滿地崩濤立渺然。北社朋簪六七人。惟公昆最先淪。共期千里中途別。彈指篠驂杳一塵。漢南花月石樓盃。昔年社中諸友。文酒游讌屢矣。而惟南城賞春石瓊樓消夏。圓滿跌宕。最稱盛事。 蓮榭桃椽又刦灰。公通判海州。種桃搆亭。名曰桃泥椽。徵余記未就。後按海西。始踐前諾。刻揭亭楣。余在龍岡。公築樊里別墅。起蓮亭曰自愛。馳書屬余爲記。俱榻一本見寄。厥後余竟未及一登公亭。而燬于壬午之變。 文采風流今已矣。牙絃一斷爲誰開。江干雪麓一驢寒。却擬山陰訪戴還。余在湖鄕。聞變入都。哭公于鳳川墳庵。時大雪初霽。峯壑皎然。 虛帷晝閴人何在。歸撿書幀墨未乾。公寄書黃谷新居柱聯一對手寫。余舊作。附以小識。深致別離悽愴之意。復書未幾而難作。歸告匀天帝有辭。妭氛廓掃載雲旗。泉臺他日昇平語。少慰吾人後死悲。</text>
<title>鄭聽石 雲采 來訪鄕居。不見盖三載矣。乙酉</title>,<text>梅花一樹弄晴暉。今日逢君始拂衣。海閱麻姑看後淺。山從禽慶夢中微。浮塵擾擾人俱老。芳草萋萋子獨歸。此地可堪重話別。故園春色動柴扉。</text>
<title>和題隣老詩卷</title>,<text>美人迢遰碧雲端。夢上瓊樓月正寒。老去耕漁無箇事。春來花鳥自千般。三盃酒後坡居士。一樹梅前陸務觀。剛喜芳鄰慰幽獨。試將焦尾爲君彈。</text>
<title>新居有大梅樹。今春風雪甚寒。三月半始放花。繁紅可愛。</title>,<text>索居與爾托緣長。雪滿山窓獨後芳。霞映林霏三徑曙。月橫籬落一村香。綠衣舊夢迷仙侶。玉笛新愁入故鄕。折取一枝思寄去。春風日夜吹無方。</text>
<title>歸覲篁谷。途中値雨作。</title>,<text>臥病三旬不下樓。封章一日始登舟。行藏未必關靑史。離別只堪催白頭。鷺影雲沉天際野。鶯聲樹綠海堧州。人情但識還鄕好。山雨溪風也不愁。</text>
<title>還家作</title>,<text>昔居但道長安樂。爲客思歸却底忙。歸臥山中更怊悵。不知何處是吾鄕。</text>
<title>臥病索居。久輟吟政。偶成田家雜興三絶句。往南谷仲兒新居。愛其境淸而幽。留連五日。閒中足成十首。遂題于壁。</title>,<text>雲沈半山白。樹罨數鄰靑。獨酌眠當午。松風吹復醒。夕舂山竈麥。朝唱水田鋤。農戶無閑日。心閑太古如。園陰濃翠積。梧葉大於氈。靜裏林逾響。千禽間一蟬。白鷺見人飛。去人纔數尺。機心久已忘。猶我紅塵客。移竹補籬踈。葺松受簷矮。鸞鶴到雖遲。淸風猶可買。西舍麥蒭香。靑狵隨午饁。悠揚野菜花。無數飛黃蝶。爲種山田豆。雇牛盡日畊。今年時雨足。野老已量晴。溪南一片雲。山雨時來去。叩角日將曛。不逢陳令擧。啣泥雙燕子。莫怪近簷茅。物情欣有托。偕我定新巢。泉聲引客來。石徑松陰裏。乘興不知深。水窮雲復起。</text>
<title>六月五日夜。大水暴漲。阻川不能歸。更留十餘日。無聊殊甚。續成三絶句。</title>,<text>空山一夜雨。滿地江湖多。鸂𪄠爾雖樂。無禾將奈何。灌木碧陰陰。幽泉落如雨。耳根本自淸。不怕逢巢父。不見長安道。浮雲動遠愁。東峯明月上。昨夜夢瓊樓。</text>
<title>和呈經臺太史金公</title>,<text>我唱山南桂。公歸潁上田。草香書有帶。花老筆如椽。江湖憂未解。車轄悵將懸。貞松知不改。磊砢度寒年。</text>
<title>惜往日</title>,<text>少時多明日。老去多昨日。明日揔成昨。今日卽瞚一。萬古積如此。滾滾何時畢。黃河不倒流。白日不西出。先覺早知然。進修非一術。達士樹功業。宏儒事著述。服鍊竟何補。放曠亦無實。皇天賦余衷。豈令自縱逸。鏡裏千莖雪。朝看曾如漆。感歎起徘徊。中夜聞蟋蟀。</text>
<title>苦雨歎</title>,<text>靑雞六月初五夜。烈風驅雨翻天下。雷車砰訇墨雲馳。燭龍怒抉銀河瀉。須臾陵谷涵太虛。滄波淼淼民其魚。混沌一界坐茫然。隔水我家千里如。欲渡未借阿難葉。安得礦電載雲車。三伏重衾冷如鐵。釜中生魚竈烟絶。兩儀沈冥重陰積。霪雨一旬晝夜徹。我黎卒瘏我稼痒。恫爾無辜籲彼蒼。我歌一曲起彷徨。吁嗟何時見太陽。</text>
<title>隣秀李生 煕績 來訪。拈杜共賦。</title>,<text>薜蘿今已換朝衣。數頃田蕪未老歸。洞裏雲深仙可見。山中日靜客常稀。琴鳴古澗玄蟬出。雨入空林白鷺飛。卜宅南村新結契。素心晨夕莫相違。</text>
<title>積雨中拈杜。續吟三篇。</title>,<text>兼旬來臥錦屛山。衣帶濕雲空翠攀。嘉木千章環屋後。淸溪一道送人間。靑綾夢遠膓何熱。丹鼎緣遲髮已斑。欲渡前川添數尺。支離風雨幾時還。積雨空山日日曛。川原南北杳難分。月光忽似當秋見。泉響偏多入夜聞。野渡無舟迷夕漲。峯陰駐馬落朝雲。峽農厚俗觀三代。擊皷揮鋤共一羣。東鄰送酒喜中賢。痛飮狂歌白雨前。濟險誰障倒滄海。憂傾欲補漏靑天。澗聲虛落紛紛月。林影平沉漠漠烟。久客山中忘甲子。來時不繁武陵船。</text>
<title>簡尾和寄宋景瑗見示沈止仲太僕唱酬</title>,<text>經年離索雪盈頭。紅荳江南喚別愁。學士校書泛虛閣。景瑗杏洲亭子 故人調馬閱淸樓。止仲官太僕。廨舍名閱淸。 丹崖舟影曾何日。往年三人同舟杏洲 碧樹蟬聲又一秋。欲把此山分一半。看君志業薄雲遊。</text>
<title>七月上旬。壽母八十生辰。次朱子七言古詩。</title>,<text>碧梧一葉天微凉。斑衣白髮拜高堂。堂中老人樂壽康。兒年六九受義方。愚魯了不識行藏。薄宦歸來百畝荒。蓬蒿滿庭竈不煬。但借千丈碧潭奉一觴。白華爲羞挹霞漿。榮利憂戚俱已忘。志養代祿貧。何傷。抱芳含潔德有常。子孫滿眼壽無疆。四軆盤石貞金剛。兒將此願奉阿娘。八旬積善凝百祥。年年此日奉歡娛。太平萬歲從徜徉。</text>
<title>昌洙小科後。榮掃先壠。轉向鄕廬歸覲。路中口號示兩兒。</title>,<text>樂事人間膝下榮。十年三度廣陵行。積陰桑梓長孫子。並蔕桂蓮宜弟兄。歲暮龍泉酬國志。天遙鶴髮倚閭情。繁絃曉入趍庭夢。壠樹風高玉露淸。</text>
<title>偕李台景春乘月訪金淸友。徐台元中先至。小酌叙阻。共次經臺丈寄示韻。</title>,<text>一笑相看雪滿頭。籬花不負故鄕秋。舊時月色今宵酒。易老人生又別愁。紅葉尋題初返鶴。白雲被住已盟鷗。起聽遙夜數聲鴈。家在江南何處州。</text>
<title>夢晤倉山侍郞。枕上口占一律遙寄。</title>,<text>久別倉山子。夢中一見之。酒澆大肝膽。燈暎好須眉。帬屐迷前路。江湖杳後期。相思仍歲暮。誰爲折瓊枝。</text>
<title>和呈蓉菴金相公 炳始 戱簡一絶 丙戌</title>,<text>昨夜東臺見相君。佩余明月餐余雲。蘧蘧不識來時路。忽到山窓半日醺。</text>
<title>尹正吉 玉鉉 遠訪鄕廬。拈玉谿集共賦。盖有卜隣之約。而朞歲重來也。</title>,<text>短筇颯拉自江干。一半華山盟欲寒。春返社巢來白燕。雪封窓竹見靑鸞。少年書劒憑誰說。故里衣冠入夢看。休把髩霜較多少。徜徉終老可從盤。</text>
<title>山居述懷 二首</title>,<text>離索添衰病。朝朝檢藥囊。齒踈漸忘肉。髮短早驚霜。孰有消憂物。他無却老方。歸歟春又到。昨夜夢吾鄕。其二自作山中客。三年此索居。選枝慚宿鳥。得水羨游魚。迂笑貧辭祿。慵愁老著書。長歌掩明鏡。勳業竟何如。</text>
<title>金景春大人周甲壽詩次韻</title>,<text>晩歲琴書欲買隣。山中甲子屋籌新。子孫賢是無疆福。爵祿輕知有道眞。簪笏奉晨三釜樂。壎箎到老一家春。那當近托紀羣好。共醉先生烏角巾。</text>
<title>內賜銀杯于玉堂。親臨宣醞。召對訖。法樂珍饌。以侈恩賚。下五言絶句。東宮亦下睿製五絶。賤臣以本館提學。陪筵賡進二篇。三月二十日</title>,<text>執經侍公讌。天上玉堂開。恭憶先朝賜。恩波又此杯。御製賡進堯天華日耀。瀛館法筵開。何以酬恩渥。南山作壽杯。睿製賡進</text>
<title>發還鄕廬途中作</title>,<text>春水如天好放舟。春山欲雨聞鉤輈。來時桑葉饒鷄舌。歸路楊花亂馬頭。飮露學蟬醒宦夢。傃雲從鶴散鄕愁。人生自是勞形役。到得身休未便休。</text>
<title>夏日山中。莘隱宗人 用國 遠訪。共賦叙懷。</title>,<text>南來夢憶洌江樓。鷗鷺盟寒春復秋。合散幾時同水逝。行藏半世摠雲浮。野花雖老紅千點。山屋長閒碧四周。握手喜聞故鄕事。遶籬深樹午鸎流。</text>
<title>謝金瑞堂 奎軾 投寄妙香石一枚。仍次其七古十六韻。兼示元春汀。世洵</title>,<text>老傖獨有愛山癖。西游未借佛祖力。廿載蹩躄勞夢憶。嶽嘲峰誚文移北。又縛塵纓出山來。臥雲餐露愁未克。學士袖裏有香山。藍風吹落几案側。元氣磅礴翠欲滴。瘦影嶙峋苔不拭。散合由來一拳多。眞面空色悟是卽。忽如草衣太白僧。偃蹇龐眉曾相識。又如峩冠脩佩士。落落離立何挺特。我欲友之恐不稱。飮水高臥游八極。曾乞華山分一半。遂令須彌幻千億。鬱林之船南宮笏。愚公移來何太亟。禽尙五嶽各一區。甲乙俱在紱冕域。巨靈斸盡六鰲髓。蓬萊靑鳥杳信息。山人拾得片羽奇。割愛分少情裁抑。使我坐了名山債。白雲長隨閒自得。一笑相看澹忘言。歲晏心期矢靡忒。</text>
<title>壽荷亭金尙書周甲次原韻</title>,<text>南宮回憶舊同年。公最年高在我前。名德滿人高斗嶽。文章華國富雲淵。金門後入花饒笑。白髮誰多鶴解憐。留取今辰無量酒。耆英洛社共陶然。維南極宿動星文。百祿受天詩不云。節過中和初揆度。籌添上壽半强分。瑤琴宜室歌偕老。牙笏盈床賦載欣。契合如公古來少。隆恩何以答吾君。</text>
<title>訪洪弟景堯 承運 于夙夢亭。口呼志感。</title>,<text>自從鞴馬入紅塵。雪髩匆匆又一春。出郭已驚芳事暮。登樓翻覺世情新。白鷗似識重來客。碧草渾迷舊問津。如此江山不歸去。浮名何用絆吾身。夙夢亭空夢幾場。江山如故我懷長。蛛絲已老紅紗牓。鷰語猶聞綠野庄。文藻繁華同逝水。老槐零落對殘陽。皓天不復君休說。尙有遺書滿一床。</text>
<title>乞暇還山。銅雀舟中作。</title>,<text>朝雨初收銅雀淸。行人欲濯愧塵纓。澄江來喚白鷗夢。深樹喜聞黃鳥聲。石室丹經知有分。天官太史笑虛名。瞿塘日暮風尤急。莫把孤舟逆浪行。</text>
<title>述懷賦得五古</title>,<text>遠志爲小草。淸流變濁泉。出山有此理。榮利那足牽。未報明主恩。尺軀詎堪憐。如何路不平。冥行躓後前。疲𨂜怯重軛。病翮愁曲弦。明珠捐濁泥。何以謝皇天。彷徨歲將暮。金丹竟杳然。前聖有炯戒。恥穀庶無愆。</text>
<title>族人濟若雨中見訪。拈施愚山集。</title>,<text>山中歸臥世情闌。猿鶴前盟尙未寒。野雨秧肥康歲樂。村醪麥熟故人歡。行藏每被臨書悔。老大空慚對鏡看。數畝荒田鋤未得。美人招我碧雲端。雪顚相對話前塵。堪笑浮生夢覺頻。棲僻休傳山外事。交稀欲喚卷中人。通簾竹氣疑無暑。依杖溪聲喜不貧。剪燭催詩今夜雨。留君共醉一盃春。</text>
<title>謝松谷山人餉杜鵑新釀</title>,<text>別緖縈襟欝未開。芭蕉密雨漲池臺。渴思藕井敲氷去。喜見椒山載酒來。問字曾無太玄草。著經却愧東臯才。衰情長恨芳時遣。贏得春風入此盃。</text>
<title>休暇還山。將復入都。臨發口呼。</title>,<text>經年不問白雲耕。久客紅塵太瘦生。未了向平婚嫁事。名山又負十年盟。葡子靑團桐葉踈。門前種柳可容車。始知南渡移家久。抱得兒孫解讀書。流光如此別離過。靜處方知日月多。看我紛紛頭上雪。未能歸去老如何。</text>
<title>過宿果州峒雲李尙書叙五 敦夏 別墅次韻</title>,<text>紫霞一曲碧溪多。易識山中宰相家。關北甘棠春未老。歸來却種武陵花。</text>
<title>題倉山侍郞燕槎吟帖</title>,<text>朝薄扶桑暮薊關。知君眼孔眇瀛圜。江南縞紵多名士。無那人間萬歲山。</text>
<title>室人生朝。次兒有壽詩見寄。走筆戱次。</title>,<text>兩翅紅塵拂進賢。老梅遙憶綺窓前。幸有鹿車偕隱地。悔隨鶴版又朝天。卽看斑衣華勝錦。何愁筍谷冷無烟。秋風忍起鱸魚興。碧藕花開理釣船。</text>
<title>和題兒輩重陽詩卷却寄</title>,<text>人老籬花也自香。何曾陶令臥潯陽。共知洛下多親友。却望江南似故鄕。秋夜題詩對床雨。春明聽漏滿靴霜。茱萸遍揷良辰曾。鴻鴈初來我思長。</text>
<title>贈別李犀園出宰義興。次荷亭閣學餞詩韻。</title>,<text>秋林瑟碧露光寒。鳧舃飛來鶴夢殘。墨綬慣爲千里別。雪顚休較十年看。幾廻明月相思苦。又對黃花不醉難。我欲贈君循吏傳。車輕路熟報平安。</text>
<title>倉山金侍郞百四十樓紅葉小飮。尹文泉 瀗，李春史 珪永，李酉史 浩善，申洌陵同會。</title>,<text>秋陰漠漠鴈橫峯。一笑依然夢裡逢。把酒堪憐多病馬。抱琴誰許賞音鍾。樓頭晩葉紅如染。谷口飛嵐翠欲封。到老偏知三徑近。不辭相逐證雲龍。</text>
<title>再會倉山宅</title>,<text>卽看林鳥倦飛還。却憶吾鄕數笏山。四牡送君賦崧嶽。申冽陵作宰將別 靑牛待子出凾關。座有李霞石尹紀人共賦。 笑携明月多今夜。醉把黃花尙舊顔。萬軸圖書梅數本。長敎三百六旬閒。</text>
<title>偕李景春夜會荷亭宅。翠堂金大卿 晩植，倉山，春史，酉史俱至。洌陵將赴靈山之任。</title>,<text>蒼然坐說雪泥鴻。細看鬚眉與子同。此夜團圓來巷裡。幾年夢憶臥山中。深樽待月傳桑落。鳴策投林度葛公。又是歲闌生別緖。嶠南鳧舃下淸風。</text>
<title>送別李峒雲冬至上价之行</title>,<text>北歸英簜又燕輈。七十康强尙遠遊。我爲行人歌雨雪。君從何地說春秋。千年感慨煤山閣。萬里蒼茫望海樓。況是車書交會日。延陵東里好風猷。</text>
<title>遙題鄭杏農 元來 居然亭</title>,<text>子眞谷口翠雲椽。黃鶴巢成秋杳然。福地林泉入經濟。後天仙佛悟因緣。釣臺月出鷗初下。琴逕花深客自眠。搔首紅塵空悵望。金鳥一羽落樽邊。</text>
<title>百四樓第三飮</title>,<text>髩雪紛紛未遂初。出門一笑拂塵裾。駒城太守留壺酒。白嶽山人寄尺書。龍仁新倅李友稚元留一飮之費。屬倉山簡邀社友。 園木寒沈聞屧響。溪雲暝合掃樓虛。無情却恨承天月。歸臥幽窓始皎如。</text>
<title>三仙洞賞春。李景春偕。</title>,<text>蹩躄紅塵未拂衣。靑門一出始春暉。溪窮石起仍孤嶼。洞轉花深但數扉。共被丹霞訪仙去。卽看黃鳥近人飛。芳辰對子忘吾老。掃却閒愁醉不歸。</text>
<title>還家途中口占</title>,<text>役役胡爲送歲華。羞將白髮暎烏紗。深林盡日聞黃鳥。曠野連天落絳霞。沿海港田。水草彌望。如鋪紅錦。 歸心爭似舟過峽。宦業元同鏡看花。向平婚嫁陶田樂。萬事無如早返家。</text>
<title>關北按節之行。過白鷺洲有感。</title>,<text>朱熱褰帷出東門。三十年前金剛路。洞陰山水易識面。誰謂風物不如故。道途漫漫一何長。容光冉冉忽已暮。臨岐怊悵問前塵。長洲飛下雙白鷺。</text>
<title>過豐田驛。迂路觀三釜淵。</title>,<text>緬懷二十六年前。冒雨來觀三釜淵。未擬此山弭玉節。却驚今日變華顚。雲屯劒壁臨無地。雷撼銀河落半天。重到尋源違夙計。塵纓慚負武陵仙。再到未入龍華</text>
<title>踰鐵嶺</title>,<text>朝發句漏縣。暮宿蓬萊館。縱免朱炎苦。積雨吹不斷。潨流駕陵谷。僕夫憚屢涉。靡靡度長途。川嶺何複疊。懸車攀石棧。崒嵂柱天極。盤礴千餘里。天作限南北。叱馭問王陽。欲賦蜀道易。登頂眼豁然。端倪窮所至。西望肅愼山。北通靺鞨海。況是龍興地。欝欝佳氣在。爾來居官者。視民不如古。禁弛敺淵魚。政苛畏山虎。金穴劉地髓。珠港聚胡舶。死者無壠墓。生者無阡陌。煩寃作亢旱。今年又無麥。利源日以開。邦本日以蹶。不才奉明詔。宣化恐無術。原隰敢憚勞。鎖鑰惟仗靈。攬轡慨遠想。滿眼鶉鵠形。但願光明燭。萬里在階庭。</text>
<title>渡龍興江有作</title>,<text>白鷺洲邊宿雨飛。龍興江上見晴暉。一旬霽潦那無變。千里逢迎恐有違。天際雲山開錦繡。風前草木動旌麾。千年形勝關南北。採盡精英事可唏。</text>
<title>萬歲橋</title>,<text>遙看匹練掛城西。淼淼江長不可梯。誰遣一龍橫水臥。翻敎五馬信風蹄。車聲碾碧凌空起。幡影搖紅對岸迷。却恠銀河濶如許。人間烏鵲覔新棲。</text>
<title>本宮聖祖手植松</title>,<text>老虬蟠地欝蒼蒼。恭識邦家寶籙長。種德由來如種樹。本根深固乃繁昌。</text>
<title>奉審諸陵。歷謁本宮。恭賦。</title>,<text>鳳舞龍盤地。興王此肇基。枌楡歌漢沛。柞棫頌周岐。海濶珠邱近。山開玉仗移。彤弓藏國寶。百世永言思。</text>
<title>知樂亭登眺。次板上韻。</title>,<text>江城碧樹雨初過。徙倚高樓酒半酡。萬井魚鱗臺榭起。孤雲鴈背海天多。峴山緩帶羊都督。浪泊飛鳶馬伏波。邊塞民憂非昔日。登臨何用美人歌。</text>
<title>玉簫亭共賦</title>,<text>澹然一片白雲心。行止隨緣樂處尋。與子來看玉關月。有誰吹撤雪山陰。海風獵獵嘶秋馬。園木蒼蒼下夕禽。宦跡晩占流峙勝。君恩到此見崇深。</text>
<title>玉簫亭醉題</title>,<text>海上仙人吹玉簫。碧雲亭子夜迢迢。何來明月羽衣侶。飛渡銀河第一橋。</text>
<title>樂民樓。次三淵板上韻。</title>,<text>水拍長橋響馬蹄。丹樓飛出影相齊。坤倪東盡海中坼。山勢北來天四低。王氣雲餘芒碭濕。邊愁春入玉關迷。民憂未已吾何樂。待到年豐更上梯。</text>
<title>閣夜有懷禁中諸僚</title>,<text>啣盃忽覺出陽關。回首悵望靑瑣班。夜半鍾疑天上闕。雨餘雲作海中山。西淸夢繞圖書近。北塞身隨鎖鑰閒。鄕思民憂消未得。蟪蛄啼歇鳥飛還。</text>
<title>神貞王后輓章</title>,<text>逖覽詩書述。興邦在后妃。練衣昭漢儉。樛木嗣周徽。千載猗同德。重宸欲報暉。煌煌彤史紀。執簡敢揄揮。壼範敷簾化。八荒仁壽躋。篤生徵踞贙。問寢警鳴鷄。大策乾坤整。遐籌日月齊。年年長樂慶。玉鏤煥金泥。湘瑟昔何歲。玉欄花復春。率濱拋赤子。無路訴蒼旻。鮒壤秋零露。龍輴曉拂塵。關河違執紼。瞻望淚盈巾。</text>
<title>北山樓次文谷韻</title>,<text>危譙拔地控三陲。酒後憑虛一鶴隨。遙野可奔千里轡。衆峰如揷五方旗。四陵松栢連豐沛。六鎭山川界華夷。斗起平生鳴釰志。休嗟衰病槁梧支。十二碧城雲裏開。一層更上破岑苔。連天風雨魚龍動。滿地江湖鴻鴈來。翠巘繚奇因壁壘。丹洲涵影見樓臺。林間明月如銀燭。却憶承華聽講廻。</text>
<title>玉簫亭晴眺</title>,<text>刺史名園入翠微。凝香畫戟雨雲飛。海山曠朗仙區近。裘帶優閒吏事稀。萬歲橋邊迷夕漲。九天閣上凈秋暉。最憐朔氣生欄楯。三伏皺凉白紵衣。</text>
<title>知樂亭秋望拈杜。醉農李 敎善 及昌兒偕。</title>,<text>江海秋淸鴈未歸。積雲捲盡野光微。萬家喜脫蛟龍窟。三月愁看石燕飛。摠爲民憂知樂少。要酬主眷與時違。偸閒强欲登樓望。淅瀝山風滿客衣。粉堞周遭一桁山。夜來秋氣動江關。摩挲白髮三千丈。掃除淸風五百間。志竟有成何歎老。心如無事始知閒。樓高日暮深深酒。莫把繁愁上好顔。</text>
<title>賦得秋懷</title>,<text>朝起東岡暮北輈。迢迢驛路歲華流。江南烟雨鶯千里。塞上風雲鴈一秋。何處靑山生桂樹。前宵明月夢瓊樓。覊愁老病君休說。可奈民憂十四州。盤龍山頂月如眉。馳馬臺前海作池。此地翻生幽朔意。居人尙說大風詩。蒼茫肅愼南飛砮。蕪沒眞興北狩碑。我欲乘槎窮渤澥。旄頭曉落釰差差。</text>
<title>玉簫亭次韻</title>,<text>八月鴈聲高。我懷秋天杳。瘦骨見稜稜。病鶴堪同調。林影忽參差。山風響蟬嘯。振衣上亭臯。虛曠少縈繞。籌邊入荒遐。評畫出幽妙。拋却簿書樷。把樽發孤笑。地逈渾瘴霧。樓高獨返照。可愛欄頭松。落落似圓嶠。橋斷烏鵲飛。靑烟又山燒。緬羨屐學士。風流尙照耀。</text>
<title>知樂亭中秋步月</title>,<text>霧捲風收碧落遙。名亭看月最今宵。山河夜靜眞空濶。星斗秋高似動搖。誰捧晶盤登海岸。翻疑玉鏡掛林梢。銜盃句引南樓興。皓首唫望不寂寥。</text>
<title>嘉俳日。玉簫亭小酌。</title>,<text>久客逢秋戀故園。爲酬佳節倒深樽。凉陰曳雨蟬聲歇。平楚連天鷺影翻。公暇詩成開別院。農謳歲熟起何村。蓮花池上欣良會。落日披襟澹忘言。</text>
<title>九日登樂民樓。時萬歲橋初成。</title>,<text>玆辰往歲練光樓。墨綬曾從刺史遊。碧水紅欄如昨日。黃花玉節又新秋。河橋雲起靑龍見。塞笛霜沉白鴈流。叵耐西風吹滿帽。千莖撚短望鄕愁。</text>
<title>修城作橋告功。便輿巡覽。歷登看劒，倚雲，鳴劍，撫劒，樂民，九天，北山之樓。至松間亭。暮歸拈杜秋興。</title>,<text>踏遍臺隍逕入林。江光山氣正蕭森。畫橋橫跨溶溶水。粉堞斜懸漠漠陰。王粲登樓秋有興。馬卿題柱老無心。長安極目浮雲合。塞鴈啼過霜滿砧。</text>
<title>題十勝屛</title>,<text>天下名山三十六。海中金剛萬二千。鵬背老仙頭似雪。手擎華盖柱北天。藍風一吹落羽毛。夸峨拾歸耕桑田。我欲弭節躡天台。霧罷霜侵秋渺然。不如高臥遊仙枕。撫琴喚起洞龍眠。</text>
<title>白雲山路中作</title>,<text>戀主常多夢。憂民欲成病。關塞爲客久。秋高思幽敻。暫辭簿書勞。振衣白雲嶺。晩景入頳林。澗谷生人影。翠嵐落如雨。悄然神骨冷。踈磬發眞襟。知近招提境。</text>
<title>夜到成佛寺</title>,<text>畫裡吾曾識此山。岹嶢不似在人間。百回踏暝天梯險。萬丈披雲佛宇閒。明日丹楓留更賞。東峯皎月喜相關。僧言那及酈經信。準擬金泉洗髓還。寺近有金水窟及瀑布。名載圖經。而僧言距此險遠不可通。山崩谷變。殊爲奇觀云。</text>
<title>宿禪寮</title>,<text>淸鍾蘿月落紛紛。俗駕眞慚臥白雲。恠石當空人影見。幽泉入夜雨聲聞。東明城古年難紀。元曉庵深路更分。秋菊朝霞方可啜。不堪持贈但思君。</text>
<title>早登佛地庵</title>,<text>宿桑一夢正悠悠。風佩泠泠洞轉幽。樵路難分紅樹裡。禪扃知在白雲頭。澗阿寂歷先天界。烟霧迷茫近海州。醉把山花看仔細。數聲殘角下西樓。</text>
<title>病中生朝口占</title>,<text>我生之辰臘旬七。臥病關塞淹玉節。遙憶是月懸弧帨。長男中女曁乃姪。仲子女孫以月正。大婦母兒又同日。年年此時羊酒多。更聞陽復抱麟一。那時解此病與紫綬絆。歸來左提右挈歡繞膝。</text>
<title>病後登知樂亭</title>,<text>北落將窮萬里眸。西風翻作四時秋。不才空悔王陽馭。多病仍慚叔子裘。巫峽雨雲無客夢。玉關楊柳動邊愁。春來携酒登高處。山木欣欣江自流。</text>
<title>玉簫春眺</title>,<text>朔風不斷鴈遲回。忽見梨花滿院開。病起那知春色早。皎然疑是雪中來。</text>
<title>祗謁定和陵。歷瞻慶興殿址。翼祖故宅。定宗太宗誕生之地。有御筆碑閣。 轉到歸州寺。奉審讀書堂。太祖讀書舊址。</title>,<text>欝欝金粟岡。曖曖白枌社。穹龜煥聖藻。曠感後來者。藝祖讀書處。巋然雪峯下。老僧說往蹟。古響飛泉瀉。基此萬年業。寧獨以八馬。至今龍興地。大風雄朔野。</text>
<title>奉審德安陵。轉向千佛山。路中口占。</title>,<text>飛盖長橋萬柳陰。海風吹霧欝靑岑。病餘不理謝公屐。職事爲停單父琴。山荳苗稀知雨少。野棠花落訝春深。珠邱近隔琳宮路。佛祖應持護國心。</text>
<title>入千佛洞</title>,<text>溪轉洞深峯數回。斜陽一衲翠中來。會心知近招提境。觸目翻疑造化才。未信壺中藏日月。誰敎天上起樓臺。名山自是初看好。兩岸桃花待我開。</text>
<title>白岳觀瀑。午憩大乘庵。</title>,<text>雙袖冷然列子行。天風吹我躡仙京。瑤池環佩凌空下。碧樹珊瑚照眼明。葱蒨古屛黃鳥過。岧嶤禪竈白雲橫。忽驚頂上銀河落。及到源頭一望平。</text>
<title>開心寺。書贈龍船師。三絶</title>,<text>晝紅照霞井。夜碧帶泉鍾。千塔酬功德。回看佛頂峯。龐眉能說古。使我六根淸。供養無他物。嶽翠與澗聲。白烟老釋知。紅樹漁郞喚。不辭攀躋勞。前路有奇觀。</text>
<title>千佛回路口號</title>,<text>畫角禪樓客夢虛。香臺朝氣爽人裾。洞雲常逗觀音塔。山雨應隨刺史車。花下停鞭逢驛使。澗邊傾盖得家書。偸閒緣底還多事。結識名山喜遂初。</text>
<title>官閣春晩</title>,<text>梨花落盡桐花開。海國春闌燕子來。永日簿書有閒暇。少風樓觀暫裵回。輕陰漠漠連天樹。初月娟娟近水臺。如此流光不歸去。空憐遊宦鬢華催。</text>
<title>濬源殿奉審之行。登永興雙樂亭。題贈知府金景韶 裕成。</title>,<text>北來民事未言遊。重到關南第一州。聖祖龍興今有地。仙人鶴去獨登樓。作亭者。石菱金尙書。已千古矣。 長江分帶虹橋起疊嶂爲雲畫棟流沛廟修禋觀晠禮萍鄕把酒洗閒愁</text>
<title>尋龍江書院遺墟讀廟庭舊碑志感 院享朴忠愍公淳。以鶴塘趙公尙絅追配。因朝令毁撤已數十年矣。三首。</title>,<text>龍興江上讀殘碑。江水至今嗚咽悲。萬古君臣父子義。微公一死誰能持。龍馭竟回身葬魚。酬忠俎豆又今墟。頹垣荒草無人問。下馬躊躇淚滿裾。鶴塘觀察肇祠公。亦復追躋配外翁。小子俱存彌甥誼。象賢修廢愧前功。鶴塘公爲忠愍外孫。按北藩時建白立祠。後以士論追腏鶴塘。余於二公。俱爲外裔。而不能修擧廢墜。懷古傷時。下篇及之。</text>
<title>官途善政去思之碑。在在成林。口占示慨。</title>,<text>新碑宏麗舊碑殘。林立能無汗石顔。不關風弊民膏竭。自是人人做好官。</text>
<title>登北山樓</title>,<text>咸山城北對高樓。坐控重關卄四州。朔野遐觀無此大。帝鄕佳氣至今留。一行碧樹連天界。萬古長江入海流。鎖鑰何堪叨重寄。病餘春盡試輕裘。</text>
<title>題知樂亭。用家兒與客同遊韻。</title>,<text>北藩亭榭多以樂名。未知前人所樂者何事。余來莅周歲。歲儉民貧。俗弊訟繁。公私赤立。措安無術。憂極而病。未有一事可樂。況乎風霾迷冬夏。焰潦夷田廬。江山如故。而滿目蕭然。盖無一日登臨遊覽之樂焉。夫宣上恩德。以與民共樂。刺史之事也。余於是重有愧焉。然有憂必有樂。余旣任其憂。其樂留與來者。民憂吾病減腰圍。亭榭雖存樂事稀。經野桿高山木濯。連年橋斷雨絲飛。報君無術仍衰暮。爲客何必對麗暉。裘帶風流閒坐說。古人已去揔今非。長川劈野遠山圍。刺史園亭世所稀。五月江城風雨冷。百花院落燕鶯飛。病餘常恐多秋氣。老去偏憐易夕暉。酒後玉蕭三兩弄。愀然五十九年非。</text>
<title>登北山風樓。風雨驟至。</title>,<text>雨去雲來江上村。九天蕭皷北山門。畫橋粉堞銜晴景。碧樹明沙見漲痕。海䫻龍驅翻舞袖。峯霞燕蹴落詩樽。歌闌日暮無窮意。地逈樓高欲忘言。</text>
<title>知樂亭晝吟</title>,<text>晴雲高閣美人携。萬戶濃陰綠滿堤。界野城長層榭起。粘天海碧四山低。遠林浦潊白烟合。麗日管絃黃鳥啼。若較繁華形勝地。杜陵之北杭州西。</text>
<title>登擊毬亭</title>,<text>暫辭簿牒勞。飛盖上亭臯。望海心胸濶。衝風意氣豪。王基因地勝。神藝出人高。愀若躬逢聖。臣今擁節旄。</text>
<title>擊毬亭次板上韻</title>,<text>東韓地入大毬庭。聖祖雄圖在此亭。麾似漢關張赤幟。浮如楚澤送丹萍。肇開山海三千界。長護風雲萬億齡。弭節登臨興感慨。一泓溟渤與天靑。</text>
<title>諸客泛舟西湖。余獨輿行。先登龜景臺。</title>,<text>瑟碧天池萬里長。汀雲島樹正蒼蒼。三桑觀世眞堪笑。一葉棲身却底忙。風送石鍾鯨過渚。峯廻玉笛鴈來鄕。蓮舟已去玄龜老。容我盤旋在水陽。</text>
<title>贈別東果</title>,<text>花樹喜從萍水開。湖雲一片逐人來。流光冉冉風兼雨。短策蕭蕭去復回。官閣詩樽頻解榻。海天簫皷共登臺。憐君潦倒猶康健。六月關山別路催。</text>
<title>七月六日。登知樂亭。</title>,<text>闌風捲雨散朝嵐。萬戶樓臺翠影涵。晩計空慚栽柳五。浮榮自笑夢刀三。蟪蛄鳴集秋生樹。蛺蝶飛過水滿潭。再見梧飄知久客。不堪回首望江南。</text>
<title>玉簫新晴聯句</title>,<text>積雨見晴曦。如逢堯舜世。眉山。 野流蘸新漲。雲巘撑高勢。醉農。 樓閣添淑景。玻璃橫空際。光洙。 雲歸風獵獵。樹高蟬嘒嘒。竹溪。 所喜羣陰消。不敎太淸翳。眉。 凉意生井梧。光風浮畹蕙。農。 江海接蘇杭。烟樹濶遼薊。光。 大野連天曠。落霞冠嶺細。竹。 拓胸入玲瓏。觸眼生佳麗。眉。 探勝留霜葉。憑高待月桂。農。 隱約茅簷端。的歷匏花繫。光。 半月鴻濛界。一朝攝提歲。竹。 白漫失江尾。碧遠出山䯻。眉。 樂意集簫皷。靈應格牲幣。農。 嘉木繞西園。凉風生北砌。光。 聽水孤杖出。曬衣衆竿揭。竹。 眞像露端倪。澄光動陬澨。眉。 蒼松洗鱗甲。粉堞明睥睨。農。 舒白欣昭朗。涵靑掃蝀螮。光。 顯晦皆如此。沉霪終有霽。竹。 翠塢理屐來。綺閣鳴鐺曳。眉。 鷗鷺盤天嬉。桑麻匝地藝。農。 不須倦瀛埏。直欲陵溶㵝。光。 中洲橋不沉。大道輪無滯。竹。 幾勞長樑度。不煩乘輿濟。眉。 坐石憐苔髮。泛湖思蘭枻。農。 曲池爭明艶。雕欄見迢遞。光。 莫言避暑飮。不待淸心劑。竹。 望歲慰民情。若時承天惠。眉。 簾櫳塵不到。金火氣欲替。農。 息影似參禪。高吟想通帝。光。 蒸濕煩襟帶。淸凉順榮衛。竹。 承溜天漿滴。濯颸塵殼蛻。眉。 幸隨池荷泛。獲覩甘棠憩。農。 碧山如有響。浮雲本無蒂。光。 返照翻遠郭。平楚迷連第。竹。 鱗翰欣有托。川原杳盈睇。眉。 只堪與觴詠。敢憚乘梮橇。農。 良會如有因。太虛誰得蔽。光。 止可隨時樂。莫恨流光逝。竹。 下簾屛鴈。揮麈辟蚊蚋。眉。 瑪瑠開園葩。翡翠裁墻茘。農。 無勞鍾皷競。已收風霾曀。光。 世事蠻輸蜀。人情虞訟芮。竹。 香稻齊新椏。岐麥多遺穧。眉。 逸興遇佳境。仁聲及荒裔。農。 豹變霧初捲。牛渡星猶㫼。光。 豐樂爲國願。爽豁自身計。竹。 僊僊樓可居。欝欝閤久閉。眉。 何必蓮社招。偶爾蘭亭稧。農。 參差弄鸞吹。嘐亮警鶴唳。光。 雨暘有早晩。深淺隨揭厲。竹。 省咎少隔幷。致和消灾沴。眉。 鱸魚應有想。芰荷政可製。農。 嗜書仍曬腹。登樓欣奉袂。光。 壺乾酒且沽。晷短宵可繼。竹。 愛此良辰徂。努力須自勵。眉。</text>
<title>簡寄徐元中尙書赴燕</title>,<text>君歌騑牡我甘棠。薊北關南萬里長。何限故人懷遠別。獨憐殘歲在殊方。滂滂積雨鴈門外。渺渺停雲鴨水陽。欲辦鄭僑吳札事。春秋一部可能忘。</text>
<title>辛卯八月癸丑。行鄕飮禮于明倫堂。越翼日甲寅。率多士謁先聖。退講鄕約儀。盖仰述先王成憲也。列邑搢紳章甫之習於禮者。多來相焉。旅酬之席。書四言三章。以示與會諸君子。</title>,<text>山有嘉木。維鳥爰止。我有嘉賓。匪禮勿履。我酒旣淸。我殽維馨。敬以將之。于階于楹。興也有嘒鳴蟬。欝彼高桐。我客戾止。夫子之宮。載獻載酢。崇豆康爵。秩秩斯筵。君子胥樂。興也樂只君子。北學之良。惠我式燕。觀禮于鄕。孰無飮酒。先民是儀。凡我同觶。聽此約辭。率禮罔愆。令德壽祺。賦也嘉木三章</text>
<title>奉審本宮。登豐沛樓。</title>,<text>趨下玉塀山日斜。神宮肅肅頌猗那。古松盤地如綿瓞。丈藕翻風想翠華。彤矢祗觀周廟器。白枌爭唱漢鄕歌。欝葱王氣基千億。百尺樓高八域家。</text>
<title>北山樓秋唫</title>,<text>園上層城對起亭。滿山松籟翠泠泠。風高鴻鴈初橫塞。水落鰱魚欲上汀。秋嶽明如仙筆畫。北溟細似子襟靑。登臨更覺滄洲興。無限斜陽酒半醒。</text>
<title>夜飮廣興寺。時維九月九日。</title>,<text>他鄕佳節暫偸閒。桑落酒醅秋正闌。半日尋眞紅樹裏。重陽來宿白雲端。古壑幽泉絲管合。曉峰纖月綺羅寒。偶爾招提良宴會。黃花不發待誰看。</text>
<title>上隱聖庵。石逕楓林。停車聞歌。</title>,<text>瑤臺靑鶴杳徘徊。曲曲飛泉錦繡開。歌響遠隨紅葉出。此身疑是入天台。</text>
<title>山行集句</title>,<text>閒雲潭影日悠悠。紅葉靑山水急流。醉把茱萸仔細看。長安不見使人愁。</text>
<title>登馳馬臺</title>,<text>天開聖域作高山。千里盤龍若可攀。地勢蒼茫連渤海。王基磅礴自咸關。指麾八駿風雲際。整頓三韓鞭策間。曠感今來無限意。秋空寥廓却忘還。</text>
<title>樂民樓秋吟</title>,<text>長江瑟碧淡無波。畫閣秋高鴈已過。王粲登樓時可矣。馬卿題柱老如何。梧桐晩影侵旗皷。楊柳微凉動綺羅。醉把黃花歌出塞。別愁迢遰暮雲多。</text>
<title>十一月初二日。交符向雙城途作。</title>,<text>朱炎受節出關陲。今我來思雪滿衣。千里去鄕華髮改。二年布政素心違。江山面慣難爲別。符紱身輕始覺非。數畝荒田歸計晩。又承明詔鎭邦畿。</text>
<title>雪河老釋。臨別求詩。戱題爲贈。</title>,<text>雪峰山下雪河禪。八十鬚眉正皓然。我欲朝天騎鶴去。瓊花化雨下翩翩。積素凝華陰却晴。空山日夕自虛明。更看初月橫峰影。翻覺遊仙度世情。老石淸蒼參佛氣。寒泉幽咽答松聲。浮榮久已忘旌纛。半夜鍾鳴道諦生。</text>
<title>踰鐵嶺</title>,<text>巨嶽盤空北臬開。危途百折正崔嵬。去年曾帶長霖過。徂景今看積雪堆。羣玉淸疑仙府入。五丁愁絶蜀山推。人情久苦天涯客。到此躕躇首暫回。</text>
<title>路中口占 二首</title>,<text>拂落鬚端千穗花。驛亭午秣日將斜。古官有馬皆乘傳。今歲無牛可引車。嶺樹如雲寒不雨。海風吹雪細於沙。險塗役役離寒暑。未答君恩感髩華。心勞無補祿空貪。枉被林嘲與澗慙。偶爾靑鳧游塞外。幾回紅荳夢江南。人曾表聖三宜去。官又嵇康七不堪。虐雪饕風千里路。歸來悔未早投簪。</text>
<title>賀白坡申尙書 獻求 耆社宴 壬辰</title>,<text>南極文昌一老人。遲遲坐了太平春。九卿之貴推家慶。七耋者稀徵世仁。簪紱滿床多孝子。丹靑入社作耆臣。樽前白髮相看笑。取次年年此會新。</text>
<title>賀竹圃李侍郞八十壽資次韻</title>,<text>老木蒼然雨露新。桐孫花發一枝春。昔聞東郡循良吏。晩見西坊侍從臣。大耋今如强壯歲。素心渾是泰初隣。湖山文酒遲遲日。丹轂金鞓好稱身。</text>
<title>賀湖西伯趙尙書 秉式 六十一壽</title>,<text>人生六十喜同庚。鶴髮犀鞓共太平。再授金龜如有約。先回絳甲若爲情。黃堂調瑟棠陰轉。綵服擎觴錦水淸。我以梅花君碧藕。年年添得酒籌橫。余自關北移節畿輔。皆與趙尙書交符。</text>
<title>天然亭賞荷。與申白坡，尹蓮史同賦。</title>,<text>病暍支離朱墨間。爲看紅藕到西灣。披襟欲駐壺中日。投釣空搖水底山。冉冉滿衣香可掬。亭亭圓盖翠堪攀。年年人老花如舊。三十番開一往還。萬柄荷花一境淸。茅茨如畫渚禽鳴。儂非解飮還癡絶。君豈緣詩太瘦生。玉井船來風引影。碧筩珠滴露無聲。會須滌盡朱炎苦。池館停杯待月明。</text>
<title>文苑古硯。太學士遞相傳受。號曰傳心硯。硯之傳也。必有詩載于帖。前輩文采風韻。可想見也。壬午之變。並爲淪失。故實蕩然。存者無幾。曩者不佞猥躡蕙庭公後。蕙公已逝而詩亦無所於得。惟有無名一方大硯。塊然相守者五年。乃銘其背而藏之。今玆奉獻新太史荷亭金公。附呈一律。匪敢自居作者之列。聊以修故事之闕志舊遊之感云爾。</title>,<text>憶昔追隨杏樹庭。耦耕一片硯田靑。同年上舍今華髮。聯武詞垣共夏盟。曾愧秕糠登寶簋。終看黼黻動文星。手擎舊物傳心契。壽與山齊我有銘。</text>
<title>畿輔官閣漫成</title>,<text>三輔難爲政。吾衰便可休。豪强緣曠邑。干托速殘郵。守墨宜無事。活蒼誰與謀。海山多爽氣。回憶在咸州。</text>
<title>天然亭。與三隱，禾亭，翠堂，海士金仲遠 聲根 共吟。</title>,<text>荷氣淸凉一院深。山風捲雨滿汀陰。故人逢處花如海。昔我來時月在林。宦夢常隨歸鳥倦。詩情欲共老蟬吟。習池舊伴知多少。庭畔靑槐已十尋。</text>
<title>閣夜獨坐更賦</title>,<text>暑氣初消夜色深。西風吹散半庭陰。芰荷香動池塘月。鍾皷晴生城市林。老病偏憐癯鶴舞。秋懷似解候蟲吟。簿書了却心無事。萬理還從靜處尋。</text>
<title>有懷遠人。同庚周甲書寄。</title>,<text>炎海瘴黑杳烟霧。鯨魚皷鬐蛟龍怒。三時跋浪浪如山。風薄檣摧公無渡。蕙纕荷帶水一方。之子胡爲此中住。落下人間已謫苦。未必黃庭一字誤。險夷元不滯胷中。讀破萬卷養有素。樂天安命復何憂。若破蟋蟀奏韺頀。路敻難持一尊酒。天上星回覽揆度。爾來髭髮問如何。鴈足書來秋已暮。貞松落落石不磷。豈弟神勞壽且固。</text>
<title>重陽前日。會申白坡宅。與三隱，海士，小溪，鄭栗山 基會，尹彜堂 宇善，徐脩堂 相祖，兪芝山 致益，李汾亭 寅晩 同賦。時過白坡晬日。</title>,<text>秋山峭碧樹扶踈。里巷追尋似隱居。吟倦喜聞求友鳥。才迂虛讀牧民書。重陽風雨寒花節。九老衣冠壽酒餘。候鴈已隨歸夢遠。江南黃葉有茅廬。</text>
<title>畫蘭菊石。各題四言一章。壽蓉庵金相公。</title>,<text>中谷有華。其葉猗猗。光風轉碧。歲暮爲期。豈無他卉。愛此幽香。同心之托。我佩斯長。正色特立。君子德也。采采玉笥。神仙食也。風霜高潔。士之逸也。載掇其英。以晩節也。去其緇磷。有此耿介。我枕可醒。我笏當拜。若砥若磐。彌高且堅。于嗟同德。壽考永年。</text>
<title>西湖新居。客來對酌梅下。</title>,<text>寥廓江天氷雪淸。殘年卜築道心生。投閒更覺詩書好。謝病還如爵祿輕。我爲梅花謀一觶。君隨明月度孤城。洞陰之水幽於此。一出山門便世情。江干雪屋少經過。解紱身輕樂事多。有地起樓慙魏野。何宵無月少東坡。人閒可讀三墳易。歲暮猶開萬曆花。李元泌所寄古梅。卽萬曆遺種。方盛開。 此酒果傳眞一否。吳玩山載酒相餉。月下共酌。取白鶴新居鄧道士事。 金丹消息老如何。</text>
<title>賀朴上舍 時在 回甲</title>,<text>忠孝儒門世累仁。受天遐福好褆身。自題蓮籍同庚老。更算椒杯舊甲新。綵服過庭賢有後。綦巾齊案敬如賓。我生之日君知否。共醉年年壽域春。</text>
<title>賀李尙書 寅應 回甲</title>,<text>環甲同庚五六人。惟公不改舊風神。振奇宦業登崇顯。磊落襟期任坦眞。篠老鄕園兩頭飮。花新芳樹再番春。隔籬夜夜聞書響。已賀名門有瑞麟。</text>
<title>癸巳二月八日。東宮生辰。親臨康寧殿諸臣。宣醞後下御製。承命賡進。</title>,<text>拜退銅龍賀聖人。年年歡祝最今辰。止慈恩渥天同大。湛露詩成八域春。</text>
<title>過交龜亭 癸巳</title>,<text>隋城朝雨不成泥。雪片楊花亂馬蹄。三十年前初度此。玻瓈千頃似蘇提。</text>
<title>途中賦見</title>,<text>將軍安坐四人轎。橫竹騎牛戰士驕。一矢不交旋振旅。無功可數霍嫖姚。</text>
<title>尋鄕省墓志感</title>,<text>春風吹古道。獵獵去年草。徂景迅如此。人生嗟易老。十稔卜玆居。離鄕今四載。役役事遠遊。復入紅塵內。謝病解符節。又作西湖客。遼鶴奮籠翮。怊悵問陳迹。藥捲蛛網。書庋拂蟫塵。三徑半荒蕪。桐孫長過身。寒泉那可忘。掩袂踰岡阡。流鶯囀不休。林木正翳然。風來無靜柯。瑟瑟空自響。奉歡如隔晨。顧養徒悔往。粲粲晝錦衣。不及手中線。弧甲感劬勞。兒髮已如霰。颺徽鏤翠珉。告榮焚黃麻。歸骨計難諧。稅駕亦蹉跎。日暮道云遠。此懷未可涯。</text>
<title>訪篁谷舊居</title>,<text>梅子團團柹葉新。庭芳待我駐餘春。萍浮久矣終何泊。桑宿依然夙有因。渚上翩翩羣下鷺。天邊渺渺獨歸人。十年晼晩田園計。老大徒傷未拂塵。蒲芽獵獵麥油油。穀雨三鋤已占秋。一架琴書兒與付。四隣耒耟自爲謀。丹爐每被塵緣冷。墨突嗟違晩計休。知有前期凌遽起。野棠花發叫鉤輈。鄕園春物正華滋。捴是山翁手種枝。楊柳絲長高過屋。薔薇花爛密成籬。數年逢別仍衰暮。幾度歸來只夢思。猿鶴應嘲回俗駕。細看紅藥悵將離。</text>
<title>文橋路上彌望蘭花</title>,<text>幽花被徑自樷樷。爲愛天香傃晩風。不恨未充君子佩。免敎混入束薪中。</text>
<title>大殿端午帖</title>,<text>蒲樽泛綠浴蘭芳。虬漏稀聞午景長。五色陸離祈命縷。寸心欲補舜衣裳。瑛盤朱實下靑霄。滿袖天香疊雪綃。扇取薰風寰海遍。五絃歌續四重謠。彤扇曙色催。桃索換符回。南陸景風至。正陽天節來。拂絃知解慍。擧筆愧非才。恭喜身先敎。朝朝講肆開。</text>
<title>讀史</title>,<text>卄一靑編一鑑開。存亡治忽有由來。如何每蹈僨車跡。更使後人騰笑唉。千古紛紛著作林。幾篇嬴得遇知音。弊精百事皆虛僞。寶藏無如一寸心。</text>
<title>江樓夏日。李爰止 庸信 見訪共賦。</title>,<text>汀樹涵靑白鳥飛。江村長夏見人稀。孤帆已遠云誰待。十畝將蕪與子歸。近水樓凉生素月。深林蟬噪送殘暉。流光把翫眞堪惜。今是翻成昨日非。</text>
<title>江居襍興</title>,<text>雲去雲來澹世情。此江何似我心淸。無人喚起庭中鶴。獨倚高樓看月明。木蓮花下倒深巵。未了床書午睡遲。驚起窓前搖櫓響。滿江風雨杳何之。種樹澆花日掩扉。量晴候雨任天機。暮年經濟無他事。不管紅塵有是非。不才將奈遇時艱。多病還甘未老閒。玉節金鑾春一夢。天敎高臥此江山。翩然一鷺下漁磯。曾謂閒情却是機。莫笑溪翁歸未早。此心豈爲愛輕肥。</text>
<title>和寄朴生 徵遠</title>,<text>如此蒸炎少所經。闤居湫隘羨郊亭。分凉無賴蒲葵短。供淡長慚苜蓿靑。妙道入心眞覺爽。淸飈生手可同醒。百千蚊蜹干甚事。抱膝先生坐忘形。</text>
<title>壽葵堂鄭相公 範朝 花甲</title>,<text>相門種德際明時。欝欝繁陰槐棘枝。降嶽期回恒月上。濟川才遇順風吹。野垂桃李騰輿誦。履聽星辰荷主知。屋籌更添無量祝。九苞將見鳳毛池。</text>
<title>賀宗人松隱參奉 晉錫 花甲</title>,<text>之子湖海士。孚尹璞中珍。芝醴自本源。孝友根天眞。早歲歌鹿鳴。來充觀國賓。劬經劇嗜炙。摛藻漱芳津。烏楔颺先徽。鶴書荷恩掄。求志事存養。斂迹遠囂塵。我黍緣油油。我石白粼粼。脩養引大齡。祚胤報善人。昭陽回舊紀。設弧樂綦巾。拜慶趍金鳥。其允以金吾郞歸勤 供歡抱玉麟。朋樽㪺太和。介眉住餘春。景光象未艾。端正月半輪。而我壹飯先。情好百世親。參商今幾歲。此日黯馳神。爲歌行葦詩。賀君覽揆辰。</text>
<title>江上雜詩</title>,<text>蒼然一桁山。竟日起居接。朝靄捲將歸。分明千萬疊。其二寂寂峯陰轉。颼颼竹影開。忽看平楚暗。寒雨度江來。其三野鶴白如雪。飛過洲渚淸。莫穿空翠去。祗恐太分明。</text>
