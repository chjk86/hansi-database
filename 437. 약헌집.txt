<title>擬感興 二十首</title>,<text>有陰含陽處。沖漠渾無極。呀然玄機動。互根相翕闢。兩儀旣已分。升降有淸濁。變合生五行。四序無差忒。縕綸野馬馳。雜糅生萬物。變化雖萬端。小大各具一。離合旣無間。始終那有別。濂溪沒已久。此理更誰說。其二物產天地間。唯吾人最靈。爲有神明地。體用具性情。出入乘氣機。寂感渾無形。眞聖主以靜。水止更鑑明。衆人爲形役。物欲交相爭。巨艦枉費力。飜車動無停。狂騖不自悟。醉夢迷不醒。彼哉瑞巖僧。猶能喚惺惺。其三二儀根太極。往來相回軋。畫前元有易。豈待龍馬出。庖聖首開物。八卦乃成列。三聖闡幽蘊。妙鍵多啓發。欲觀消長理。天根與月窟。三十六宮裏。生意何芒芴。末流拘象數。剽竊多異術。君子玩羲易。不須求爻說。此心苟虛靜。萬理皆洞澈。其四神禹抑洪水。玄龜負異瑞。靈襟運神用。次第成九類。箕聖作洪範。前後諒同揆。彝倫敍萬民。大經垂天地。書傳數不傳。疇能闡至理。潛虛與洞極。未能嚌其胾。宋有西山子。探賾究蘊義。八十有一章。千載啓幽秘。其五粤在邃古初。勛華繼天作。危微十六言。萬古傳心學。蕩蕩垂衣裳。四海歌耕鑿。三王一心傳。中正建皇極。云胡百世下。馨香更不復。吾將叫虞舜。九疑空綿邈。其六尼丘毓神聖。泗水騰瑞氣。河圖久寂寞。有德嗟無位。杏壇設眞敎。摳衣三千士。删述明聖經。筆削因魯史。祥麟出西狩。吁嗟揮聖淚。千秋泰山摧。金石懸闕里。其七檿弧入周謠。黍離王道廢。戰國益瞀亂。鷄鳴風雨晦。縱橫騁雄談。睢盱多鄙態。楊墨逞詖邪。漆園恣譎詭。鄒聖豈好辯。拔本捄時弊。七篇著明訓。星日高昭揭。如何孟軻沒。眞統更無繼。其八狂秦如虎挒。虓闞呑六國。焚坑禍何烈。噬士猶腊肉。乾坤入長夜。彝倫都晦塞。軹道繫白馬。亡國竟何責。其九浮屠在天竺。金人入帝夢。白馬自西來。幻語驚昏懵。言道指玄虛。論性爲作用。餘波固已漫。末流多講誦。莫言攀慈航。從古皆覆覂。何當火其廬。人人學周孔。其十昔在南朝末。放曠稱達士。天地無爲本。猖狂任自恣。杯酒尙淸虛。禮義如糠粃。中原穢腥塵。淸談竟何事。君子貴敦篤。名敎有樂地。亡身又喪國。此輩良足恥。其十一香孩啓宋祚。奎璧耀瑞彩。治化復沖融。吉士多藹藹。湓江起南服。超然見道體。闡明太極蘊。天理更無閡。龍門接餘韻。吾道明一世。洙泗泝源流。聖路無榛蔽。瑤琴絶絃久。志士多感慨。其十二紫陽繼眞泒。沈潛仁義府。造詣極高明。經書設箋註。日月揭高衢。萬象皆呈露。窮理與居敬。如車有兩輔。怪底象山翁。爲言能頓悟。祖述蔥嶺說。後學多謬誤。苟非辭以闢。擧世皆奔騖。惜乎靖康末。奸臣亂國步。遇遯焚章疏。過鋪詠詩句。道大竟不容。使我興歎久。其十三孔聖歎逝川。混混流不息。機緘固不停。往來還相續。天道本如此。勉勉宜惕若。毫忽有間斷。無根水易涸。流光不相待。寸陰眞可惜。歲去成枯落。悲歎復何益。其十四東郭有陋巷。簞瓢志不移。天理任自適。此樂誰人知。後學徒鑽仰。怳惚難可追。博文約禮訓。從今請事斯。其十五芳春屬上已。沂水淸且漪。澡身浴淸波。風雩詠以歸。鳶魚上下間。此理元無虧。洒落胸次闊。萬物同煕煕。規規三子撰。氣象寧若玆。如何行不掩。竟未聞一唯。其十六天序勑五典。秩秩備三千。姬聖起周禮。文章何煥然。掇拾秦灰餘。拘儒多乖舛。廢興關時運。損益在後賢。循循蹈規矩。威儀愼罔愆。一物苟不盡。邈然違彼天。其十七有竹生嶰谷。律呂相和生。聲音動天地。和氣囿八紘。蕭韶奏九成。鳥獸舞虞庭。童稚習勺象。三代敎序黌。雅頌久崩淪。桑濮亂蛙鳴。聲器已殘缺。千載無人賡。淸濁渾無辨。何由聞頀英。且將無絃琴。寂寞求正聲。其十八吾人稟正氣。浩然剛且大。一爲私欲累。便作欿然餒。黝舍一勇士。蹈刃死不悔。君子有大勇。自反而省內。此心苟無疚。千古吾不惴。知言與養氣。後學眞堪佩。其十九形氣爲心累。慾寇最難遏。外物交相侵。闖然窺我室。婦姑多勃蹊。六鑿相攘奪。挾冊與博塞。臧穀俱有失。逐逐聲利場。氷凝復火熱。滔滔墮坑塹。萬古多覆轍。君子思防欲。固門嚴扃鐍。私邪退聽後。八荒在吾闥。其二十天地紀一元。坤盡必有復。四時成一歲。生意闖消剝。默觀晝夜運。明暗無少忒。陰陽互循環。闔闢無垠堮。雖然有根柢。聲臭泯無迹。試看靈臺妙。感通隨物觸。一動一靜間。主敬宜無適。動靜苟無違。超然會太極。</text>
<title>次趙仲吉 祺壽 韻和趙祥甫 儀徵</title>,<text>地僻斷人籟。泉幽灑我胸。年光過隙駟。身世臥崗龍。日暮雲歸壑。春晴雨洗峰。鶴林花月夜。壺酒倘相從。</text>
<title>峽中行</title>,<text>關東春樹綠初繁。疊嶺攙天路正昏。鄕國傳書無返鴈。旅窓驚夢有啼猿。人行碧澗聲中路。花落靑山影裏村。何處客鞭倦投宿。雲間犬吠是柴門。</text>
<title>杜鵑花</title>,<text>爛漫韶光好。嬋娟艶蕊繁。靑春一峽路。紅雨萬山村。蝶舞香無信。鵑啼血有痕。可憐芳易歇。花落幾枝存。</text>
<title>驪江尋甓寺</title>,<text>風波灘上一帆廻。野寺臨江小徑開。梵宇玲瓏留綵畫。石門寥落閉蒼苔。燈懸古壁傳千佛。塔老奇巖閱劫灰。暫倚高樓憑迥眺。漢山回首興悠哉。</text>
<title>咏懷。寄柳子潤。重衍</title>,<text>天涯遠別此淹留。官閣悄然晩更幽。節序三春愁裏度。湖山千里夢中遊。殘暉映樹紅將斂。暮靄連空翠欲浮。峽曲琴歌那足聽。一年風月倦登樓。</text>
<title>寄仲厚 從弟徵遠字。時在珍島。</title>,<text>千里師門負笈從。暮春離思日憧憧。工夫喫緊知何事。立脚先須學九容。</text>
<title>呈叔父</title>,<text>江湖放浪世情疎。物外棲遲賦遂初。綠竹間開蔣詡逕。靑山下卜謝公居。田園抱甕甘耕耨。滄海垂綸伴釣漁。蝸角戰爭方未已。醉中天地一籧篨。</text>
<title>次子潤寄韻</title>,<text>久拋經學日慵疎。靜裏藏修愧不如。山蹊茅塞方迷路。須借鞭繩數警余。</text>
<title>過濁川有感</title>,<text>水性由來本鏡淸。此川何事濁爲名。世間涇渭終難混。誰向滄浪詠濯纓。</text>
<title>馬上偶成</title>,<text>客夢隨歸鴈。征驂趂曉雞。潮生浦岸闊。山近海門低。曠野黃雲羃。前村翠靄迷。湖西千里景。輸入錦囊題。</text>
<title>望海作</title>,<text>極浦斜陽遠客停。陰風淅瀝亂雲冥。黿鼉吹浪涵孤島。鴈鶩驚霜落晩汀。地控五湖滄海碧。天連三角數峰靑。名區勝境無人識。誰信東方有洞庭。洞庭。唐津浦名。</text>
<title>詠溫泉</title>,<text>滯留靈井久。旅館度殘春。浩浩知無竭。溫溫若有神。洗瘢蠲疾恙。澡德滌埃塵。思將一勺水。徧沐九州民。又造化開靈脉。甘泉湧碧湍。端宜歌濯足。何用厭彈冠。長沸非神鼎。自新類浴盤。華淸行幸地。宮闕對層巒。</text>
<title>重陽日偶吟</title>,<text>他鄕驚歲晏。佳節是重陽。積葉鳴秋雨。歸鴻叫夜霜。非關吹落帽。無與共傾觴。未得登高去。閑吟翫菊芳。</text>
<title>甘菊花</title>,<text>一朶甘菊花。黃花滿枝多。有風不能損汝香。有霜不能敗汝華。淸香郁烈誰能似。寒葩燦燦正堪佩。嗟爾君子花。淵明去後誰復愛。</text>
<title>枝上鳶</title>,<text>朝向田間啄。暮歸枝上宿。九月霜落北風號。摧羽殺翮驚相呼。幸得腐鼠爭相食。莫向雲間嚇鵷雛。雖然天地賦萬物。色色形形皆自得。鳶乎鳶乎飛戾天。至理活潑誰能察。</text>
<title>曉發口號</title>,<text>月落山西曉色微。廣陵行客啓驂騑。村雞喔喔晨星爛。萬里靑天鴈北歸。</text>
<title>到素沙</title>,<text>荒村秣馬夕暉斜。驛路催驅遠客車。日照砯崖消積雪。風吹原野漲飛沙。靑楊拂地初生嫩。碧草含滋已吐芽。薄暮此行何處宿。溪邊多少有人家。</text>
<title>春晝卽事</title>,<text>春日氤氳淑氣和。遙看草色滿靑坡。天邊遠度雙飛鴈。庭畔閑眠一小騾。高閣雪消簷溜滴。晴窓晝轉鳥聲多。靜中賴有琴書樂。對案猶能破睡魔。</text>
<title>伏次家大人韻</title>,<text>荏苒流光逝。靑陽斗柄東。春陰山有雪。天闊海多風。詩酒百年樂。乾坤一氣融。騷人懶出戶。閑絆玉花驄。</text>
<title>二月十五日。聞雷聲偶吟。</title>,<text>陽剝曾收氣。春來始發聲。驅雲入遠海。送雨滿孤城。鼓動羣生喜。砰轟百里驚。千門開次第。至理更誰明。</text>
<title>夢遊道峰書院</title>,<text>道峰今夜夢中尋。兩岸桃花洞壑深。覺來物色依俙是。霽月淸光照我心。又白雲臺下杖藜尋。洞口春晴廟院深。一夢蘧然知有感。今人心是古人心。</text>
<title>奉次季父東征古詩韻</title>,<text>湖西二月時。東閣趨庭日。地僻海黏天。野曠山無峽。千里旅客愁。頓向杯中失。忻着老萊衣。更負匡山笈。放浪江湖外。咀嚼百家集。陽春忽已晩。淸明屆佳節。韶容正淡沱。風光滿海國。乳鷰嬌㗸泥。倦鳥鳴繞屋。膝穿管寧床。脚着謝公屐。登高望遠海。爽然塵襟豁。攤書對短檠。尋幽戒征轄。時聞野客至。跫音喜空谷。舒嘯東皐上。濯纓南澗側。興溢靑春深。愁有白日匿。圖書懶廢久。工夫愧磋切。焚香悄靜坐。欹枕時獨宿。無人問所思。何以慰幽寂。對酒閑傾斝。裁詩頻跋燭。花柳暗前川。煙霞繞古驛。佳區物色滋。學海波瀾闊。探勝幾揩眼。聞道在尊足。服膺古聖訓。庶期無蹉跌。懷寶謾自秘。憂時長太息。暇日暢幽懷。雲物多淸絶。蒼茫海門外。華表萬丈屹。春泛洞庭浪。却疑有黃鶴。策藜訪古庵。琳宮對老釋。長風捲地吹。滄海暮潮急。回頭望伽倻。峰巒多磽确。孤嶼憑遠眺。絶巘窮遐陟。棠花鋪似錦。江樹綠如髮。回瞻宇宙間。無人訪安宅。正道多荊棘。門墻久寂寞。術里絶絃誦。朝著少遜揖。聖學在窮格。達士貴博洽。狂瀾渺無涯。吾道知誰托。朋友共切偲。家庭謹唯諾。存心事四勿。威儀須罔缺。微斯誰與歸。努力在吾屬。大禹旣惜陰。孔聖猶忘食。肯向塵間托。早結物外築。一夢斷名利。素志愜丘壑。衡門樂琴書。林藪訪遺逸。江山到處樂。風月隨意適。放歌頗淸狂。撫劍多感激。江潭碧草生。霏霏春雨濕。淸篇忽遠投。曹劉堪動色。匏瑟游魚聽。牙琴六馬秣。驪珠瀉蠻牋。寶彩動四壁。摩挲不忍釋。愛翫終日矚。煙柳弄碧條。疎篁抽綠葉。光陰是逆旅。天地一帷幕。鸞鳳日以遠。野雀徒啾哳。晩生叫虞唐。末學懷關洛。惜別心更苦。慕古情何極。側身望長安。北門多風雪。伊人在水中。無梁難可涉。鄕關杳何許。終南嶺樹隔。昨夜江風起。雙魚㗸素尺。揮毫發孤吟。長篇寄幽菀。</text>
<title>春詠</title>,<text>藹藹春城細雨餘。東園物色畫難如。閉門不欲聞時事。對案猶能讀聖書。出岫歸雲天澹蕩。穿林斜日樹扶疎。佳辰惹起騷人興。催向花間轉小車。</text>
<title>夏日小雨</title>,<text>晩風驅雨過江城。一枕生涼午睡驚。暫收暑氣煩襟豁。坐聽黃鸝四五聲。</text>
<title>次淵明雜詩</title>,<text>幽齋寄山阿。靜闃無人喧。凝坐對聖書。皎然心不偏。秋雨漲前壑。煙霞矗暮山。林巒物色多。俗客斷往還。閑中有興趣。此樂誰共言。又昨夜繁霜落。燦燦秋菊英。恐爲俗客知。偏愜幽人情。葛巾東籬下。採採盈筐傾。秋風振林薄。靜聽鶗鴂鳴。超然任自放。天地樂吾生。</text>
<title>次五弟古詩</title>,<text>駑馬逐騏驥。豈能成步驟。牛山日濯濯。梏亡朝與晝。三春忽晼晩。媿我索居久。墜緖竟茫茫。欲往難自就。孔聖發幽操。芝蘭嘆獨秀。</text>
<title>秋夜漫詠。寄李同甫。喜朝</title>,<text>玉宇澄空爽籟生。碧梧寒葉報秋聲。午夜池塘涼月白。爲看心地較誰淸。</text>
<title>次李同甫寄韻</title>,<text>靜觀天地妙。造化豈窮終。衆水歸滄海。羣山仰岱宗。幽情千古遠。佳興四時同。便覺靈機運。鳶魚一理通。又孔孟世何遠。荀楊語不詳。高明能近道。擿埴歎迷方。干祿非吾志。安貧固士常。絶絃誰復繼。中夜獨徊徨。</text>
<title>送別昌平洪使君 受湸</title>,<text>昨夜秋風梧葉飛。使君南去倍依依。郞潛水部星文動。吏隱湖城簿牒稀。瑞石山前頻蠟屐。龍潭臺下幾停騑。雙溪更與三淸近。須向蟾宮折桂歸。</text>
<title>靜中適吟近體一律。寄朴汝厚 泰淳 求和。</title>,<text>春日閑居小室深。蕭然城市一山林。庭邊草翠看生意。窓外禽鳴識好音。處世却驚多險道。對書眞覺樂吾心。丁寧昨夜雲泉約。明月前溪擬共尋。</text>
<title>昭陽亭</title>,<text>縹緲危欄蘸碧波。丹靑窈窕映山花。行人歷歷沙中坐。芳草依依岸上多。夜雨添流津渡漲。春煙迷野嶺途斜。昭陽自古稱僊境。半日沿洄聽棹歌。</text>
<title>息庵</title>,<text>棲遲巖穴幾經春。避世由來樂有眞。寶塔千年餘朽骨。煉丹消息問無人。</text>
<title>雨餘。芍藥盛開。適得近體一律。寄汝厚求和。</title>,<text>微雨霏霏過小堂。階前紅藥艶新粧。風搖弱股嬌無力。露裛殘葩暗送香。南國佳人勞遠贈。廣陵僊譜播遺芳。姸華爛漫思同賞。樽酒何妨共對床。</text>
<title>端陽。往楸山。秣馬兔溪。口占。</title>,<text>淸溪一帶抱荒村。渡口滄波觸石喧。習習谷風天欲雨。茫茫山靄日將昏。農人襏襫鋤平野。公子亭欄鎖別園。愛聽綠陰鶯語滑。沙洲薄暮駐征軒。</text>
<title>自春州歸路。吟呈叔父楓岳行次。</title>,<text>翩翩華蓋訪瀛蓬。佳節淸秋八月中。上嶺卽看千嶂白。入山仍得萬林紅。嵐生玉洞衣全濕。日出滄溟眼欲窮。海嶠秋容領略盡。從看逸跡遍關東。</text>
<title>奉次叔父下示韻</title>,<text>素志求吾道。流光老此身。疎慵仍習舊。探討媿知新。默默傷今世。嘐嘐友古人。瑤琴久輟響。悵望玉溪濱。</text>
<title>汝奎以身字韻。詠羣從兄弟。叔父次韻下示。復疊呈上。</title>,<text>曾聞先哲訓。治國在治身。衰鬢年將老。窮陰歲欲新。縱非荷蕢客。還媿斲輪人。早晩求提誨。期從穎水濱。</text>
<title>幽居</title>,<text>四運迭遷逝。凄凄涼復生。行違任自適。寵辱不堪驚。落葉流風響。承簷滴雨聲。幽居無一事。虛室有餘淸。</text>
<title>中興寺望月</title>,<text>僧院夜分後。秋空月上初。銀河連凈界。梵宇怳僊居。露冷千林靜。風淸萬籟虛。却思天柱翫。眞趣更何如。</text>
<title>次杏湖叔父下示韻</title>,<text>中興寺在最高岑。十里松聲洞壑深。淸夜上方樽酒地。一輪明月到天心。</text>
<title>疊前韻。呈杏湖。</title>,<text>梅鶴幽居近小岑。漢流西注海門深。漫浪虛舟秋水上。十年閑保白鷗心。又赤楓斜日映秋岑。雨過空庭墜葉深。試問園林霜落後。芳姿誰保歲寒心。</text>
<title>送金汝厚 戩 赴獒樹</title>,<text>金門唱第共吾曹。冉冉天香襲帽袍。君去南州方管馬。地非西旅更名獒。風煙萬壑僊山逈。笙鶴層霄畫棟高。却似晨星相望遠。驪駒一曲轉悽忉。</text>
<title>立春</title>,<text>臘月東君按節回。凍融街陌暖風催。盤中細菜傳纖手。階上寒梅露玉顋。畏老人生憐歲盡。向榮花木喜陽來。晴窓謾詠邵翁句。爲寫春詞小紙裁。</text>
<title>除夕</title>,<text>騷人從古惜玆辰。爲是明朝歲色新。屈指幾回殘臘夜。傷心非復少年春。微燈黯黯難成夢。促漏丁丁已向晨。萬事乘除籌已熟。酒杯聊自任天眞。</text>
<title>自杏湖往廣灘。玄丈已向海西。空齋無憀。漫詠書上。</title>,<text>斜陽策馬訪門墻。皎皎白駒已海鄕。虛館無由承誨語。山阿春日獨彷徨。</text>
<title>次汝厚韻</title>,<text>病懶從來未易除。蒲團睡破景方舒。澆胸秪得頻傾酒。空腹何由更曬書。望裏韶光飛野馬。靜中幽興打溪魚。一區林壑僑居好。逸跡行期隱跛驢。又草色無端漸上除。靜看和氣箇中舒。荊扉久斷乘軒客。榧几長留種樹書。苔砌日暄啼好鳥。盆池波淨數遊魚。空齋坐忘渾無事。笑殺參禪謾覓驢。</text>
<title>李生齊臣季良。搆室於白雲山下。名淸淸閣。示元韻索和。走次。</title>,<text>世人那識白雲山。洞府淸幽水石閑。燕谷逶迤開曠野。鷹巖峭絶掩重關。荒村樹色春煙裏。古寺鍾聲暮靄間。剩欲與君同勝賞。遍搜丘壑一筇還。</text>
<title>春日閑居雜詠</title>,<text>病裏惟將藥裹親。園中物色自紛繽。淸明上巳渾閑過。虛負芳華送一春。又已經花信幾番風。杏艶桃夭間粉紅。小軒睡起時憑望。紫陌千門錦繡中。又燕㗸泥土入簾疎。蜂唼花鬚繞小除。活物無非造化力。神機何獨在鳶魚。又春服旣成麗景遲。正當曾點浴沂時。要看上下同流意。和氣先從鼓瑟知。又芳草鶯花春已闌。狂風何故太摧殘。飛紅萬點飄颻去。不借騷人醉後看。</text>
<title>次康節安樂窩中吟十三首效體。</title>,<text>治平大業在身修。分外榮名詎可求。老去偏驚春色盡。病來難逐少年遊。耽閑秪合藏蝸殼。處世何煩料虎頭。靜坐一床聊自適。滿簾風月倦登樓。其二澹然虛室一塵無。只有床頭亂帙書。操身詎合輕行處。養氣端宜愼蹶趨。鄒聖素期唯學孔。紫陽遺訓每攻蘇。居仁由義難威屈。始信人間大丈夫。其三晴窓靜坐檢殘編。遣興時吟覓句聯。對局唯堪銷杜日。知非何必待蘧年。平陂世道從天理。開落階花任化權。睡破蒲團仍起步。箇中眞趣莫煩傳。其四生平不肯干王侯。陋巷端居覺日休。暮市厭看爭掉臂。風塵幾箇錯回頭。撚鬚每歎無詩料。潤肺何妨引酒甌。裘褐隨時聊自樂。杞人何事謾懷憂。其五深巷無人訪我回。病中誰與共開懷。蒸炎難借淸飆過。苦旱欣霑霈澤來。小苑灌畦時步屧。曲欄移席且傾罍。從知木鴈俱天性。莊叟謾論才不才。其六昭琴不必論成虧。榮辱要須任化兒。鬱鬱松杉蔭大壑。夭夭桃李映長堤。鼠肝蟲臂皆由命。虎嘯龍興各有時。一室圖書差可樂。倘非賢聖吾誰歸。其七莫道芳春已過期。紫葵紅桂尙芬菲。病來對酒難深酌。老去看書媿輒遺。蕉韻小階知夜雨。梧飛金井認秋時。靜觀天運回環理。笑殺世人都不知。其八南颸五月苦炎時。陋巷苔深客到稀。齋閣人閑禽却鬧。階庭花歇蝶猶飛。芭蕉帶雨看新淨。芍藥含風不自持。觀物靜中眞趣味。古來唯有邵翁知。其九簞食不嫌陋巷貧。一枝棲息可安身。晩生未及門前雪。和氣長思座上春。縱有圖書堆左右。焉能剖析貫天人。求田素計猶難辦。谷口何年效子眞。其十容膝幽居覺易安。經年一病苦難痊。行藏半世思由義。禍福從來一聽天。欹枕北窓聊寄傲。據梧南郭嗒忘言。無人解得蒲團趣。日永苔階正午眠。其十一生平每賦送春歸。點檢奚囊幾首詩。黃卷開時香一炷。綠陰繁處席頻移。愛聽竹韻迎風爽。好對葵花向日披。檻外晝遲浮靄斂。臥看雲嶂露脩眉。其十二屛蟄元非乏盛辰。古來明哲貴存身。學從秦漢經多謬。世遠虞唐俗未醇。隋璧爭猜投暗夜。郢吟誰復和陽春。請看宦海風波地。千載滔滔枉殺人。其十三從來塵俗豈相拘。晩歲優游笑腐儒。憑軾何勞三寸舌。堆床還有百家書。階庭寂寂閑居後。卉木欣欣好雨餘。絶口不言當世事。無心論著效潛夫。</text>
<title>送李士粹 彥純 謫慶興</title>,<text>洛陽有才子。少年吟鵩賦。豈無聖明主。從古難遭遇。恩譴畀遐荒。倉皇困鞮屨。騕褭蹶霜蹄。鵷雛鎩毛羽。何謂遽如許。片語生諐忤。志欲恢公道。譬如撼大樹。濁流方蕩潏。隻手安所措。不肯甘淟涊。䝱息仰呴嫗。抗言引古義。四座驚相顧。蛾眉競嫉妬。緝緝工譖愬。直道那免黜。浮名翻自誤。羸驂出國門。逖彼關山路。高堂有老親。崦嵫白日暮。云何慰仳㒧。況復嬰疾痼。呑聲告遠別。嚴程不可住。游子上太行。隕涕洒如雨。殊方曠定省。晨夕興嬰慕。征途屬春序。淑氣藹和煦。裊娜官柳暗。飄颻塞鴻度。鬼門窈且險。攀躋令人怖。長白峙絶域。黑水日夜注。獵火明沙磧。鳴笳動海戍。恒居對毳服。鬱悒鮮歡趣。禍福本無門。天道莽回互。韓炎起死灰。鄒律生寒冱。舒慘相推遷。升沈各有數。達士安義命。隨處綽有裕。所以古人言。鼻吸三斗醋。伐性最可戒。千金善保護。伊我臥漳濱。屛蟄如繫瓠。忽此別知己。風雨驚散聚。題詩贈君行。悽惻難成句。何當更良覿。對牀肝膽吐。停雲共遐望。千里憑尺素。</text>
<title>奉和杏湖叔父下示次春遊篇</title>,<text>我愛西湖擅佳麗。滄波萬里涵雲煙。瀟洒靈境隔氛囂。滿江風月浩無邊。亭亭高標抗神霄。素性江湖眞樂全。婆娑物外不知老。別是淸癯山澤僊。歐陽退老居潁水。陶令歸去遊斜川。天慳地藏若有待。蕉箔遺虛至今傳。絶岸岧嶢起孤亭。晴浪渺瀰揚虛船。泛泛歸帆孔巖渡。依依夕烽花山巓。時出濠梁坐石磯。觀魚不是羨臨淵。籊籊長竿引輕絲。取適渾忘時序遷。湖上韶容已淡沱。佳辰正値三月天。游女懿筐取柔桑。曲沼淤泥生小蓮。暄姸物色輸淸觀。勝日尋芳追昔賢。紅糝交映杏花濃。綠色芊綿芳草連。布穀催耕野壟外。流鶯弄柳沙岸前。采朮和糝作新釀。淸樽綠蟻佳味專。一醉陶然澆磊磈。覽物益覺淸興牽。幽逕步步策藜杖。芳洲處處開瓊筵。園翁野老共相歡。却忘蟬冕趨朝聯。洛社惟看引瓢尊。山陰不恨無管絃。滄江日暮煙景迷。月出東山淸影圓。蘭槳桂橈擊空明。一曲漁歌和扣舷。窮遊汗漫御泠風。怳如羽化能翛然。伊余久抱漳水疾。三春藥裹堪可憐。充棟書帙拋塵龕。閉戶閑坐度韶年。湖海淸景入夢想。不翅弱水隔三千。良辰勝遊苦相負。還將蕪語和大篇。</text>
<title>兪都事 晦一 挽</title>,<text>詩人詠素鞞。欲見心蘊結。禮俗寖以壞。千載孰盡節。兪侯秉純性。篤孝眞尠匹。曾當母病革。刺指和藥物。服勤久不懈。毀羸嬰痼疾。往歲父見背。茹毒更銜恤。玆時屬嚴冬。天寒凜觱發。苫塊侍欑塗。三月不入室。雞鳴上壟拜。攀柏號欲絶。美疢日沈篤。支床氣愈苶。扶杖强自起。哭踊猶不輟。薑桂不肯食。朝暮但一溢。匪昧聖有訓。諄諄戒性滅。哀哀念劬勞。矢死情已決。痛創不自持。素性固莫奪。神明竟不祐。吁嗟奄淪歿。善積罹酷殃。天理何芒芴。寡妻啼空床。孤兒哭苴絰。行路亦酸鼻。逝者寧獨恝。泉壤得歸侍。融洩足可悅。倘列三綱篇。堪與前修埒。雖然非素養。豈能全美質。鯉庭聞詩禮。雅飭自修潔。出入師友間。聲譽頗藹蔚。頃値消長運。賢路遂𡸣屼。朅來東海堧。卷懷甘耕垈。操履旣敦確。純行故不缺。忼慨懷剛腸。言議何凜烈。柰何畸于天。厥施嗟未達。伊余尠過從。坯蟄久不出。駕言輒造廬。晤語忘飢渴。松榟隔斷壟。追遊情益密。麗澤資講習。永歲期磋切。那知轉頭頃。一別間存沒。寂寞城西宅。苔逕斷車轍。沈吟相紼詞。凄斷增嗚咽。</text>
<title>送李達夫 三碩 赴鏡城判官</title>,<text>親友連年出塞門。一樽今又惜離羣。危途爭說磨天險。別意偏驚落葉紛。征馬嘶風跑朔雪。賓鴻叫月下邊雲。郵筒莫憚頻相寄。聊慰城南悵望勤。</text>
<title>奉次杏湖叔父韻</title>,<text>歲晏寒齋倍悄然。有時閑夢落高筵。試燒丹竈修文武。點檢陳編對聖賢。一壑優遊忻得地。百年行止只聽天。靑春倘遂歸田賦。漁釣煙波送暮年。</text>
<title>奉次杏湖叔父韻</title>,<text>厲風寒節至。天地屬嚴冬。燕谷誰吹律。豐山已響鐘。殘香憐敗菊。勁操愛孤松。尙賴陶和氣。盈樽酒正濃。又羲鞭不少住。時序遞秋冬。刻志耽墳籍。匪心勒鼎鐘。淸霜捐碧蕙。嚴雪秀靑松。引領江湖遠。歸心倍覺濃。</text>
<title>詠雪</title>,<text>經旬臥齋閣。忽聞響蕭蕭。開簾眄庭中。亂雪揚回飆。飄空勢轉豪。撲地凝不消。頃刻瓦壟合。萬屋堆瓊瑤。透窓助凄凜。苦寒心不聊。唯思近醇醲。更欲襲重貂。臘前要三白。彌月昏晝宵。玄冥蔚强梁。頑陰老益驕。爭言豐穰瑞。朝野騰讙謠。斯言良足慰。却令閑愁銷。殘年飽喫飯。微軀更何徼。</text>
<title>奉次杏湖叔父詠梅韻</title>,<text>玉樹婆娑已着花。明粧疑自玉皇家。開簾獨見亭亭立。傍案偏憐艶艶華。僊朶定無塵土涴。暗香應帶雪霜加。西湖勝賞多佳句。處士遺篇不足誇。</text>
<title>賦得長句。奉別泛虛叔父晉陽之行。</title>,<text>大嶺以南最雄州。古城僻在炎海陬。蟠結千里是頭流。靑嶂揷天無等侔。矗石江上起高樓。特地佳麗擅九丘。桑麻接畛里居稠。鱗介充廚具珍羞。蠻風蜒雨無時休。瘴霧炎氛渾不收。飮毒祟疾苦難瘳。北客恒懼憂心妯。先生卜築在河洲。十載閑閑狎沙鷗。世間簪紱已掉頭。日向滄海漾虛舟。菁川忽分聖主憂。餘人咄嗟公不愁。平生進退已熟籌。嶺海亦能死人不。雙旌七旒古諸侯。皁蓋翩翩動行騶。利器剸劇固已優。臥治應見惠化周。佇期絃誦比魯鄒。定使老羸爭歌謳。方丈雲壑遍冥搜。瑤臺絳闕眩雙眸。重過知是天台劉。一醉堪比滁山歐。海嶠春風辦勝遊。跌宕却忘南荒投。沿途政値雨雪浮。泥塗活活沒行輈。村柳偸眼草芽抽。桃李蓓蕾鳴林鳩。小子擬卜林塘幽。杖屨叨陪共淹留。天南此行豈曾謀。高閣團會嗟末由。遙望雲嶺阻且脩。春江別恨良悠悠。且待巾車返菟裘。一柁更泛西湖秋。</text>
<title>暮上江皐</title>,<text>日暮獰風息。杖策登高岡。林木藹初綠。蘼草已吐芳。平臨曠野闊。俯瞰滄波長。蓬科何累累。陂陁草樹荒。回首望覆鼎。嵽嵲三峰蒼。曠蕩散幽襟。步屣聊相羊。結茅擬長往。煙江理小航。</text>
<title>卯君遊伽倻山。書示諸篇。次韻却寄。</title>,<text>聞上伽倻款石扉。招邀法侶講玄機。山藏梓板眞詮秘。地別桃源俗客稀。僊窟爾能携竹杖。風塵吾未製荷衣。碁盤遺跡空遐想。迢遞南雲擁翠微 聞作一</text>
<title>秋懷</title>,<text>凄凄秋已夕。淋雨晩來晴。樹葉驚初隕。蟬聲覺益淸。頹顏憐歲暮。空宇感涼生。白露滋佳菊。猶堪掇落英。</text>
<title>江霧</title>,<text>寂歷江天曉霧濛。四望迷不辨西東。長林野色蒼茫裏。一棹漁歌浩渺中。乍帶輕煙籠遠樹。却成微雨滴寒叢。俄然薈蔚旋消歇。喜見扶桑旭日紅。</text>
<title>次泛虛叔父和李相國桂陽諸詩。時參判公謫桂陽</title>,<text>齋居無一事。城市卽山村。季路寧辭縕。長卿只着褌。希聲吟白雪。佳約杳黃昏。笑矣疎慵客。何心望紫垣。又齋居無一事。簾外饕寒風。性拙堪烹鶴。才微媿篆蟲。對書憐眼眚。看鏡歎頭蓬。笑矣疎慵客。逝將伴海翁。又桂陽何鬱盤。谽谺洞門曠。危磴穿小徑。躋攀須策杖。搴蘿陟絶巘。怔營魂惘惘。周遭故城在。天險宜可仗。中有釋氏廬。岧嶢倚高嶂。殿宇揭明月。朝暾射金榜。東南大野豁。物色迷眺望。溶溶漢水來。海門漸闊廣。香臺隣峭壁。邈若煙雲上。前朝有學士。良匪畫葫㨾。登臨恣觀覽。形勝善名狀。淸詞懸日月。文瀾何滉㨾。去歲杖屨臨。煙波蕩鳴槳。芳遊續前躅。勝事堪比況。嗟余困井窞。恨未陪淸賞。安得宿舂糧。理策此遠訪。氷雪塞長河。矯首徒緬想。晴窓翫嘉藻。諷詠聊一餉。</text>
<title>至日漫吟。上章山。章山。桂陽地名。</title>,<text>雷動千門肇一陽。尙嘆恩譴滯沅湘。豆糜禳鬼荊風遠。繡線添功晉日長。丹壑杖藜愁積雪。紫宸鳴珮憶含香。獨憐梅蕊先春色。岸芷皐蘭莫比方。</text>
<title>謹次叔父下示韻</title>,<text>自別江潭遠。蟾光問幾彎。巷深人不到。門設晝常關。節序三冬半。兒憂兩月間。佳辰香火闕。悽感淚空潸。又令節陽初動。窮陰歲已徂。冥鴻思遠翮。傷鳥怕虛弧。荒店煙籠野。寒天雪載途。江南路久阻。何異望蓬壺。</text>
<title>謹次章山叔父贈趙子直 相愚 韻。付上僉叔父行。</title>,<text>江氷堆似玉。庭雪撒如鹽。歲弊羣陰奰。陽來寸晷添。賈生行見召。詹尹不須占。遙想鴒原會。寒宵月照簷。又馬卿徒有壁。蘇子歎無鹽。徂歲靑陽逼。衰容白髮添。湯盤存警省。羲易玩爻占。猶抱傾葵志。負暄坐小簷。</text>
<title>謹次章山叔父韻</title>,<text>春歸澤國小梅肥。萬斛淸香月下飛。百卉前頭知第一。楚臣何事戀荷衣。又平生志不在輕肥。長向溪山片夢飛。稍待尙平婚嫁畢。丘園吾欲遂初衣。</text>
<title>病中偶吟</title>,<text>病來踰月不窺園。春晩虛簷日已暄。風起自知花信動。雨霏空想藥苗繁。晴窓欹枕琴書靜。深巷張羅鳥雀喧。世味如今都淡薄。有時閑夢落江村。</text>
<title>赴金泉過鳥嶺</title>,<text>天意限南北。崇山擁疊岡。逶迤通鳥道。盤曲似羊腸。劍閣三千險。崤函百二强。誰知東海外。重有此關防。又周遭頹壁在。何代築玆城。峭嶂看天險。危門尙月形。鳥途征客倦。雉堞夕陽明。興廢自今古。悠悠一草亭。</text>
<title>龍湫十韻</title>,<text>奇巖瀉洑水。千仞挂長川。噴薄開雙壁。盤渦作一淵。泉深寧可繘。崖窄不容船。積水渾淸冷。神物想蜿蜒。沈潛靈德閟。施設化功專。泄霧知噓氣。飛流認吐涎。靜蟄思眞養。騰騫定幾年。征途臨勝境。淸覽滌塵緣。爭似香爐瀑。怳看玉井蓮。斜陽聊久憩。幽意却泠然。</text>
<title>南來時汝厚方宰南陽。遠送于龍仁溪堂。卽新卜草廬也。有贈別詩。次韻却寄。</title>,<text>觸熱方嗟嶺道難。溪亭幸接故人歡。羨君棲息新開逕。愧我驅馳遠作官。淸夜芳樽欣共酌。霽天明月好相看。秋來倘踐梅公約。潁水東西把竹竿。</text>
<title>戱吟二絶。寄汝厚。</title>,<text>客遊南徼愧疎慵。秪愛甘泉酒正濃。莫道如今官味薄。古人猶恨不移封。金泉一名酒泉又君佩魚符臥海堧。滿盤珍錯飫腥鮮。何似江南遊宦客。高樓長作酒中僊。</text>
<title>李同甫新搆太極亭弄丸窩於溪上。蓋承靜觀齋遺意也。頃日歷訪時。同甫出示大人韻曁赤谷戚丈和章。要余次韻。玆步其韻以寄。</title>,<text>蕭然溪上結幽廬。一室專精樂有餘。道著兩儀肇判後。易存三畫未分初。按圖幾玩濂翁說。觀象時披邵子書。素學家庭承志事。閑情豈獨在樵漁。</text>
<title>趙直長 祺壽 挽</title>,<text>昔年十五六。與君初托契。愛君懷明珠。寶彩眞鮮儷。淸氷貯玉壺。瑩澈無點翳。自幸蓬倚麻。綢繆兄與弟。文會僦隣舍。對榻勤攻藝。東郭屢負笈。南嶽頻聯袂。歲暮蕭寺會。文史恣探詣。梵宮皓月朗。山樓積雪霽。賦詩連篇章。隨處共吟囈。喜君壯藻思。戛玉多淸製。媿我疎鉛槧。濡翰苦鈍滯。少小懷耿介。淸修志常勵。綺紈安能浼。淖泥早蟬蛻。空滋屈畹蕙。未攀郗林桂。一命乖雅尙。陸沈匪素計。平生許知己。此意吾獨諦。持被鎖周廬。聞君遘虐癘。却恨久阻晤。那意奄長逝。吁嗟席上珍。遽作泉下瘞。寓形宇宙內。未周半百歲。親朋日凋喪。飄零若秋蔕。末路尠儔侶。寡合同方枘。陳榻爲誰解。牙琴從此廢。珍木本不蕃。琉璃固已脆。神理多回遹。窈冥難昭晣。看君四佳兒。芝蘭茁長弟。漑根將食實。流慶在遺裔。春風動舊廬。細草抽軒砌。凄凄繐帳設。寂寂虛牖閉。知君將卽遠。祖載佳辰屆。素騏遵長薄。轜軒向幽竁。題詩寫哀臆。字字含雪涕。</text>
<title>林副學 泳 挽</title>,<text>妙歲才華映玉葩。早歸函丈共相劘。范公講席推三昧。卜子師門在四科。致澤一心期展蘊。沈綿十載遽嬰痾。皇天不憖斯人歿。痛惜其如善類何。又纔從留后長論思。當宁虛心士望推。藥物頻蒙頒內院。聖恩猶許滯京師。忍看丹旐歸鄕里。謾托靑氈有稚兒。泉下倘逢吾叔父。爲傳時事日艱危。</text>
<title>送海西方伯李得甫 德成</title>,<text>曾從海邑綰銅章。更擁旌麾鎭一方。薇蕨孤山猶黛色。芙蓉畫閣尙淸香。朝廷望屬藩屛重。父老懽迎道路光。君去定應加撫愛。麥歧遺頌又甘棠。</text>
<title>送李持叔 世載 赴東萊</title>,<text>萊山接島夷。逖彼天南臬。地勢控溟渤。雲濤淼蕩潏。對馬望若眉。遙看靑一抹。片颿駕風浪。朅來眞一瞥。賓館待遠人。鑿齒仍鴃舌。艑舶輸珍貨。懋遷資生活。名劍映秋蓮。珍果爛霜橘。圓鏡與織罽。奇麗誠難悉。象胥喜射利。錐刀競貪餮。醜類多機巧。輕佻且詐黠。性悍輕鬪戰。狠睨生毫忽。苟或失其歡。飛劍如電掣。明廷重邊吏。僉擧簡朝列。綏遠賴聖武。承流須俊傑。惟君宰西州。恢刃若新發。盤錯固難剸。利器從可別。崑玉映丹桂。標望傾羣匹。端宜處臺省。補拾無遺失。宵旰軫南顧。茂材膺簡拔。緋玉縱云榮。人皆惜遠出。公能念靡盬。險夷期一節。閨房豈足戀。宴爾不暇恤。五馬向南澨。俶裝脂征舝。凜凜歲將暮。寒風砭人骨。一別間嶺嶠。令我懷壹菀。臨分贈一語。願君聽我說。往在龍蛇歲。黑齒肆猖獗。八路被茶毒。五廟慘汙衊。皇恩獲再造。遺恥恨未雪。義士尙揮涕。直欲擣巢窟。間者效秦求。索地恣虛喝。挑釁計難測。憂虞固非一。盼子守高唐。隣敵自讋慄。龍圖鎭環慶。邊民賀安佚。忠信要自仗。德義以固結。封疆愼固守。暮夜嚴扃鐍。何難化推髻。請吏爭屈膝。渤海淨如鏡。波恬風不烈。公暇涉海雲。曠望胸襟豁。蓬島杳軋沕。扶桑浴朝日。蘇僊去不還。飆車斷軌轍。巖巖金井山。靈液瀉不竭。豈惟去疢痏。可以濟瘥札。琛賮重譯至。滲漉惠化達。政成報九重。璽褒仍增秩。何當馳馹召。玉珮朝雙闕。</text>
<title>贈闕東方伯兪寧叔 得一 十六韻</title>,<text>世分周陜重。趾美按僊區。棠茇留遺愛。熊轓指故途。蕃宣因舊業。盤錯展良圖。原隰勤咨度。黔黎仰沫濡。澄淸元愜望。凋瘵定看蘇。問俗襜帷捲。行春駟馬驅。歸心懸象魏。僊跡訪蓬壺。蠟屐臨楓嶽。輕舠泛鑑湖。煙霞迷遠近。樓閣映虛無。異境麒麟縣。遺墟慓貊都。風謠騰惠化。雲物恣遊娛。爭頌家聲繼。應酬聖眷殊。才華誰似子。潦倒更憐吾。禁掖長持被。湖城又佩符。音書何渺邈。離思轉縈紆。贈語留逋債。臨行爲把觚。</text>
<title>尹副學 搢 挽</title>,<text>紫雲高擢閱華躔。雅望淸姿更莫肩。斂迹丘園身早退。掉頭榮利志彌堅。平陂世路渾相忘。儒素家風貴自全。吾叔榜中人幾在。後生懷舊秪潸然。</text>
<title>送吳保卿 命峻 赴永柔</title>,<text>鑾坡乞養後先行。我出牙州子永淸。凋瘵如今偏右海。繁華從古擅西京。專城不必論豐約。優老還同荷寵榮。却恨浮生多聚散。關雲湖月倍離情。</text>
<title>鄭廣州 齊泰 挽</title>,<text>生世俱同歲在辰。襲薰蘭室蚤相親。芹宮秉議曾聯席。玉署趨班更躡塵。湖外停雲頻入望。漢南歸旆已朝眞。三淸向日修庚稧。滿座爭嗟少一人。</text>
<title>送朴汝厚令公之延安</title>,<text>鳶鴟得腐鼠。傲然嚇鵷雛。羣蟻慕羊羶。抵死爭附趨。囂棼利名窟。滔滔競錙銖。𧬈𧬈工謠諑。鬼車先張弧。逞逞觸危機。不翅編虎鬚。世途日險艱。末俗良足吁。寄語延城守。去矣莫踟躕。延城古鹽州。滄海眞佳區。巉巖飛鳳山。滉漾靑草湖。東南淼無際。形勝宛三吳。日晩漁商市。舸艦連舳艫。澹澹臥龍池。秋波沒鴈鳧。凄厲露爲霜。芰荷半摧枯。滄洲兼吏隱。暇日恣遊娛。種秫作新釀。淸醑滿玉壺。漁戶供魚蝦。升堂奉甘腴。庭前絶諍訟。案上休墨朱。跌宕永嘉謝。風流錢塘蘇。翰墨時間作。包羅景物輸。嗤嗤夸毗子。趨營何太愚。嗈嗈彼鳴鴈。順時忘憂虞。一枝可安巢。信是達士模。意闌便歸去。栗里田園蕪。玄晏久負痾。支離笑殺吾。夢想在雲壑。匏瓜繫一隅。送人作郡去。神鬼恐揶揄。佳節逼重陽。疇與共佩萸。籬菊有佳色。對此思縈紆。</text>
<title>敬次忠武公閑山島詩。幷序。</title>,<text>丁丑春。余出守牙州。洎至縣。卽詢訪舊蹟。父老言忠武公之墓在某里。噫。公當壬辰之歲。封豕荐食。起自末將。受命閫臬。蔽遮湖海之間。卒能弭兇靖難。再奠國步。其精忠偉烈。焯焯在人耳目。居平。未嘗不欽仰。矧公衣冠之藏。在吾所莅之地。其感慨敬慕。又何如哉。一日。其後孫新寧公。袖公閑山島中一絶以示。余盥手展紙。諷詠一餉。其氣豪而志烈。詞高而格淸。雖殘膏賸馥。足以見公忠義之溢於辭而不可揜也。夫古之屬櫜鞬治韜略者。宜若與觚墨疎。而餘事文章。或能攘羭於文苑。詞繢映發。可傳於後。豈其天賦通才不習而能者耶。昔韓文公稱張巡好學。無所不讀。誦漢書。不錯一字。公亦能於弓馬之暇。染指書史。其蘊於中而形於言者。有如是夫。公之不朽於世。顧非藉於此。而唯其咳唾之餘。有不容泯沒者。近世諸公。多次公韻。殆十數篇。新寧公屬余拚和。不可以文拙辭。謹步而略敍之。以寓高山景行之意云爾。赫赫勳名壯。三韓義節高。平生手裏物。惟有兩龍刀。</text>
<title>玄石先生迎謚宴後。謹次崔相國 錫鼎，申尙書 琓 諸公韻。</title>,<text>函丈摳衣二十年。山頹梁壞奈皇天。繼開功大人爭仰。經濟謨宏志未宣。紫誥榮名徵盛典。玉樽芳醞敞華筵。緇帷無復承提誨。此日臨觴倍愴然。又妙年抽鍵六經中。絶學思追洛建風。耆德久爲斯世重。尊名還與昔賢同。巖廊幾著謀猷密。喬嶽爭瞻道義隆。却歎迷塗休蹇步。誠明志業漸成空。</text>
<title>中宮殿春帖子</title>,<text>坱軋洪匀淑氣涵。資生陰化自相參。風和楚殿傳椒酒。日暖周宮詠葛覃。梅蘂雪香方欲爛。柳梢春意已先含。吾王益懋修齊效。佇見歌謠播二南。</text>
<title>李富平 賀朝 挽</title>,<text>家聲燀爀冠朝端。經術詞章有二難。惠政初聞歌瑞麥。嚴霜那意敗崇蘭。靈芝洞裏遺廬廢。常棣花邊隻影寒。弟婦纔亡君又逝。北堂哀淚幾時乾。</text>
<title>鄭陜川 道徵 挽</title>,<text>昔赴伽倻郡。吾嘗贈一詩。那知二載別。奄作九泉悲。家慶徵蘭茁。民謠播麥歧。西門何忍過。隣笛淚空垂。</text>
<title>三月望日夜。與參知李季章 寅燁 令公。會話于銀臺。左承旨沈汝器 枰，左副金濟仲 宇杭 令公入直聯句。次杜工部韻。</title>,<text>銀臺淸切五雲邊。濟 玉署騎曹集衆賢。器 智蔑六韜慙掌旅。章 才非三昧忝登筵。質 風流不負靑春色。器 歗詠新成白雪篇。章 良晤却忘更漏促。質 起看明月已中天。濟</text>
<title>和川溪路漫吟</title>,<text>一逕縈回碧溪潯。蓬山縹緲白雲深。桃花落盡漁舟斷。却望僊源何處尋。</text>
<title>敬次季父下示六韻</title>,<text>終南秀色綠於藍。朝暮虛窓挹翠嵐。商嶺皓眉聞綺季。函關紫氣憶周聃。風淸柳塢鶯聲滑。日午茅簷燕語喃。身外利名同腐鼠。人間節序已眠蠶。佳區水石心偏愜。陋巷簞瓢分自甘。寂寂郊扉車馬絶。任他荒徑草毿毿。</text>
<title>又敬次遊槽溪近體</title>,<text>一雨經旬惱客情。厭聽池沼亂蛙鳴。堪憐斗屋同龜縮。孤負槽溪信馬行。城遶廣陵靑嶂遠。峰尖華嶽白雲橫。吾居自有佳山水。數曲淸流可濯纓。</text>
<title>歸來</title>,<text>弊廬寄林坰。歸來守吾拙。柴扉晝常閉。窮巷斷車轍。世人工謠諑。𧬈𧬈弄簧舌。低顏事趨營。我心元不屑。詩書敦宿好。寓目聊可悅。灌圃滋蘭蕙。芬芳手自擷。檀樹蔭前簷。風淸忘暑暍。杖策陟後岡。曠望幽襟豁。人生貴適意。不須較窮達。棲遲任自然。此樂誰與埒。</text>
<title>雷雨</title>,<text>四郊稍昏黑。倏爍狂電明。俄然疾雷動。中夜聲鍧鍧。飄風驅急雨。合沓洒棟楹。屋漏若懸霤。滴流滿甁罌。繞壁只彷徨。達曙眠不成。未得一枝安。嘿嘿傷我情。君子隨遇安。處困心逾亨。古人猶張傘。亦足了此生。掀房露地睡。方是眞豪英。</text>
<title>李判書 世華 台丈挽</title>,<text>人生所貴者。淸白與節義。公能兼有之。流芳於百禩。身掌六藩節。位亞三公尊。在公爲粗迹。不足爲公言。地下逢兩公。逌然笑相視。乘化有淹速。只要心無愧。大廈風雨萃。扶傾更是誰。長吟殄瘁詩。豈徒哭吾私。</text>
<title>癸未春。自淮陽上京。歸路次正明韻。</title>,<text>父子聯雙蓋。春風五馬驅。殊榮輝峽路。佳興繞僊區。臥閤同長孺。題橋愧老蘇。飢氓勤撫恤。勉答聖恩紆。</text>
<title>長楊縣</title>,<text>古縣何年廢。長楊尙舊名。山河連濊貊。雲物近蓬瀛。老樹村煙起。新畬麥浪平。寬閑堪吏隱。勤苦賑飢甿。</text>
<title>正陽寺。見歸玉上人詩軸。走次趙尙書 相愚 台韻。附呈。</title>,<text>曾許僊山並策遊。春風獨上歇惺樓。應知佳約終難負。須待霜楓八月秋。</text>
<title>吳判書 道一 挽</title>,<text>翰墨芳譽自丱童。纘承名祖見遺風。不煩拘檢猶耽學。每恥脂韋獨秉公。粉署揮毫偏寵渥。騷壇執耳擅豪雄。華途騫翥鵬搏遠。末路詆讒蜮射工。丹筆銜冤嗟未洩。玉樓催召遽長終。江潭寂寞收精爽。楚些吟來淚滿瞳。</text>
<title>尹判府事 趾善 挽</title>,<text>喬木遺風宅相傳。沖襟偉度世無肩。臺端謇諤聲名著。廊廟周旋德望全。壽算才回重巹日。英靈遽返列星躔。老成型範今難覩。殄瘁吟來涕自漣。</text>
<title>贈成川使君鄭可叔 悏</title>,<text>曾從滄海作遨頭。五馬雙旌又沸流。楓嶽萬千窮絶境。巫山十二臥高樓。爭推吏績兼僊分。每典名州管勝遊。惆悵蓬萊舊時客。掩門郊墅惱離愁。</text>
<title>李相國 尙眞 改葬挽</title>,<text>台坼中霄歲幾更。兒童尙解誦公名。三朝盡節持廉操。尺疏扶倫著血誠。寶樹連凋乖善報。牛岡重卜卽佳城。固知英爽終難泯。九地應憂世道傾。又花江旅舍幸逢迎。狼跋當年向北靑。嶷嶷威儀瞻嶽峻。溫溫風味襲蘭馨。靈光共仰存巍殿。箕尾翻看比列星。想像音容餘卄載。晩生懷舊涕徒零。</text>
<title>孟監司 萬澤 挽</title>,<text>關東歲洊歉。宵旰軫憂虞。臺省膺惟簡。皇華詠載驅。發倉均惠貸。移粟遠流輸。原野勤咨訪。疲羸劇呴濡。賴君多按堵。媿我謾求芻。暇日開情素。公堂屛墨朱。澤流沾鮒涸。名盛屹龜趺。北斗司喉舌。西藩擁節符。盤根別利器。逸步騁亨衢。鞅掌寧辭勩。膏肓竟未穌。死生同幻境。枯菀聽洪爐。宿望乖崇秩。遐期止半途。親朋太凋落。浮世一嗚呼。素幔垂虛室。靑氈寄藐孤。歸旌飄漢水。微雨洗春蕪。交契仍親誼。傷心淚濕襦。</text>
<title>李承旨 三碩 挽</title>,<text>少日逢君右海濱。早知材器冠凡倫。韜鈐北幕恢英略。鎖鑰西門讋遠人。十載沈痾拋壯志。百年遐算止中身。豈徒親友哭私慟。可惜明時失藎臣。</text>
<title>李監司 彥經 挽</title>,<text>南金百鍊認眞精。美價當年世共傾。雅望始乖槐院選。高文恨未玉堂盛。峩冠直氣朝端聳。露冕威風海甸淸。善類那堪殄瘁慟。素車盈巷涕縱橫。</text>
<title>朴來卿 彙登 將赴吉州。臨別。走草以送。</title>,<text>邊城分竹自薇垣。貂玉榮光荷聖恩。淸朝豈是疎端士。秖爲威名重北門。又征驂三出鬼門行。塞北山川若有情。夜月高樓應感慨。滿城笳鼓舊時聲。</text>
<title>南奉朝賀 九萬 挽</title>,<text>名祖贊鴻業。殊勳在鼎彝。箕裘傳舊緖。廊廟際昌期。世頌陶匀化。名同簡冊垂。佳城更密邇。泉下永相隨。又蓍蔡三朝舊。安危屬望深。蒼生霑惠澤。丹扆賴規箴。狼跋由長慮。龍閑愜素心。琶潭流不盡。遺宅鎖雲林。又湖邑家君宰。公時住海村。赫蹄看屢枉。交誼覺彌敦。每仰靈光在。那期壽曜昏。堂堂寧復覩。揮涕洒丘原。</text>
<title>李承旨 世維 挽</title>,<text>柏堂忠義冠簪纓。賢季高科晩蜚英。言議臺垣推戇樸。絃歌郡邑頌廉平。爭嘆宿望乖分陝。猶喜佳兒蚤上瀛。外黨凋零公又逝。不堪題挽淚河傾。</text>
<title>湖舍。次兩兒韻。</title>,<text>東湖卜築小堂新。蕭洒名區逈絶塵。自是田園存晩計。可將樽酒樂餘春。晴窓欹枕看書帙。夜水臨磯把釣綸。敢向明時輕紱冕。病來甘作一閑人。</text>
<title>春雨</title>,<text>霏微細雨過湖涯。春意丰茸着柳絲。盡日東風氷欲泮。滿江澄澈碧琉璃。</text>
<title>李沃溝 彥純 挽</title>,<text>少年才氣壓時髦。藹藹詞華映玉毫。槐院一言翻祟孼。楡荒千里久離騷。神霄日覺靑雲遠。妙曲誰知白雪高。五十居然成夢幻。世間遺落但殘膏。又曲江佳會幸參聯。白晢惟君最少年。華省歷敭慚懶散。危途坎壈惜才賢。吹噓已負河東賦。存沒空傷渭北篇。半月銅章仍旅櫬。忍看丹旐廣陵旋。</text>
<title>李判書 墪 挽</title>,<text>涒灘更化屬休明。羣彥彙征共蜚英。早躡淸班推雅望。晩膺崇秩到名卿。平陂屢變憂常切。寵辱頻驚志愈貞。士類卽今零落盡。也應泉路笑相迎。又良金美玉自殊珍。妙歲文華冠搢紳。懇懇忠言補主衮。溫溫和氣飮人醇。名尊洛社知何憾。冤結湘潭恨未伸。末契更兼姻好誼。公私慟切倍沾巾。又五常昆季竝高年。暇日頻開壽酒筵。長枕大衾湛樂洽。貂金緋玉寵光偏。纔看泣玦愁相別。詎料亡琴痛忽纏。他日重成荊樹會。南枝摧落覺悽然。又向來奇禍尙何言。天日終難照覆盆。燕獄風霜仍祟疾。楚江蘭茝奄招魂。是非奚待百年定。伸詘從知大化存。却望佳城臨海上。一哀無路送靈轅。</text>
<title>次朱晦庵感懷詩</title>,<text>早抱經濟志。隱遯非我期。歲月忽晼晩。白髮如絲垂。築室廣陵阯。買田湖水湄。天地極寬豁。浩蕩隨所之。</text>
<title>藥泉</title>,<text>肩輿度峻岅。逶迤到藥泉。陂陁白石間。淸流瀉潺湲。窈窕一壑幽。隱者所盤旋。蕪沒相公墟。草樹空芊緜。茆居何年廢。遺跡尙宛然。我來懷前修。沈吟歎逝川。幽境遠塵氛。翠壁含雲煙。寒霜碧蕙凋。林薄秋容鮮。杖藜久消搖。煩慮絶拘牽。早晩歸湖廬。於焉可蹁蹮。</text>
<title>花潭 乙未秋</title>,<text>勝日尋名山。驅車訪花谷。呀然洞壑開。繚繞岡巒矗。昔賢所盤桓。遺廟儼肅穆。入門拜傴僂。高山仰前躅。危亭揭逝斯。徙倚翫水石。岸楓映丹葉。山菊播淸馥。超然與心會。斗覺煩襟滌。緬憶廿年前。玆遊共家叔。俯仰一幻境。愴悢傷心曲。</text>
<title>白霞潭</title>,<text>肩輿度重岡。窮源到鳴泉。盤陀白石上。仰眺飛瀑懸。淙淨鳴璆琳。縹緲藏風煙。雜樹耀靑紅。淡淡秋容鮮。景物自淸絶。幽人可蹁蹮。四顧繞蒼壁。疇能到山巓。但恐西日暮。征旆促回旋。</text>
<title>大興山城</title>,<text>玆山一何高。上上不可窮。盤回路九折。連天鳥道通。已謂極崢嶸。仰視猶峻崇。南門傍絶壁。屹屹壯城墉。將校候林端。鼓吹轟晴空。直登上將壇。眼底羅衆峰。龍泉久荒廢。寂寂閉梵宮。朴淵天下奇。磅礴氣勢雄。奔流下絶壁。天際挂長虹。逍遙泛槎亭。快洗磈礧胸。跌宕興未已。投寺趂昏鐘。淸宵澹無寐。曉起雲䑃朧。別館校武藝。射夫如羆熊。自愧居笠轂。安能效折衝。險阻自天設。疏鑿費人功。出門一回顧。層巒隔幾重。</text>
<title>金安州 斗南 挽</title>,<text>窮巷簞瓢度幾春。素心氷蘗不嫌貧。淸朝若選眞廉士。屈指如今第一人。又淸秋五馬此經過。樽酒連床笑語和。旅櫬歸時違執紼。哀歌欲寫淚先沱。</text>
<title>崔判府事 錫鼎 挽</title>,<text>早遊玄江門。道義勤切磨。經旨多發揮。隨手卽編摩。潛心二戴記。彙分正舛訛。探賾直抽鍵。論說匪隔靴。末俗喜吹覓。同室競操戈。且當竢子雲。紛紛於我何。又藝圃夙掉鞅。文彩映璆琅。屛去鉤棘語。粹然理趣長。追軌古作者。嚌胾已造堂。摛藻賁王猷。黼黻何煌煌。旁通曉聲韻。淸濁諧宮商。蔚有大家風。騷壇誰與伉。又九入中書堂。古來疇似公。西關儐燕使。輓粟濟民窮。懇懇三箚奏。深遠著丹衷。周旋嘗藥地。勤勞護聖躬。上敎亮匪怒。羣起吹沙工。在公知何損。純誠可質穹。又古稱不朽業。公能兼有之。邦國倚柱石。士林賴稽疑。幾年狼跋胡。荒野久棲遲。誰謂堂堂去。帝鄕遽騎箕。去夏靑郊拜。那知作永辭。孤負漬綿奠。長慟爲公私。</text>
<title>李三宰 彥綱 挽</title>,<text>昨向靈筵奠一巵。復將何語綴哀詞。淸襟逸韻那由覩。敏識英猷更莫追。石砌新抽曾植竹。虛堂不撤舊彈棊。泉臺吾女如相見。爲道阿爺兩鬢絲。</text>
<title>送成兒赴北評事</title>,<text>曩汝辭北幕。秪緣困漳濱。世道忽以囏。又作出塞人。夷險豈足論。俶裝戒征輪。徂歲屬玄景。霜雪何紛繽。邊關饒風沙。索莫難具陳。胡笳與牧笛。羈懷助悽辛。叱馭上峻岅。太行擡頭頻。桑蓬四方志。玆遊粗可伸。七寶攢羅鬟。巖磴露奇珍。元帥臺高逈。滄溟渺無垠。殊方寡儔侶。遨頭幸有隣。遐荒布聖化。凋瘵先撫循。威風讋驕虜。互市息貪嚚。油幢贊戎籌。要須靖邊塵。嬌艶愼莫近。昔賢戒失身。江干獨掩關。遠別偏傷神。隨處敦素操。良足慰病親。歸期且莫遲。江梅欲放春。</text>
<title>尹大諫 星駿 挽</title>,<text>嘗聞古人語。嶺海豈死人。觀公歿而歸。此語諒非眞。公昔長薇垣。讜言奏楓宸。明時遭斥黜。遠補南海漘。官居跕鳶地。荒陬近粤閩。瘴毒逼人肌。往往不保身。愍公衰且尩。同我舊朋親。聖朝恢至仁。寧容殺諫臣。宣室未及召。公胡遽沈淪。九重興嗟悼。湛恩曁同隣。虛館謾復魂。轜車返城闉。牛岡聞已卜。出堩在明晨。顧余滯江干。無路送靈輴。雍容美風儀。欲覿嗟何因。朋遊太凋零。暮途堪悲辛。孤負蒿里餞。緘辭淚滿巾。</text>
<title>逸休堂八詠</title>,<text>屹屹華山鎭漢京。三峰特立勢崢嶸。遙望瑞靄連宸極。畎畝長懸戀闕情。右華嶽晴峰漢南峰勢接天橫。斜日雲間粉堞明。却憶丙丁城下恥。千秋義士謾呑聲。右漢南粉堞峩嵯山色鬱嵯峩。滕六紛紛暮更多。大地山河渾一色。平林處處耀瓊柯。右峩嵯暮雪蒼翠悠然日暮天。坐看烽火照山巓。老夫耕鑿知誰力。却喜邊庭息獵煙。右木覓夕烽十里平郊長草芽。華陽高閣望中賖。請看三千騋盛。亶由衛后思無邪。右箭郊牧馬坡陁亂石何盤盤。多少行人一路間。却笑塵寰形役客。不如歸臥草堂閑。右鍾巖行人凄凄霜露凋蒹葭。蔽野黃雲四望遐。田家共樂今秋熟。不待操豚已滿車。右前郊穫稻浹旬霪雨漲江流。兩涘何能辨馬牛。積水瀰瀰橫大野。望中惟覺欠扁舟。右後溪觀漲</text>
<title>閔進士 孝元 挽</title>,<text>楊津別業屬君身。佇見園林結搆新。昨夜嚴霜摧玉樹。一江風月管無人。</text>
<title>江漲</title>,<text>盛夏霪霖苦不休。登高觀漲足銷愁。浸淫漸見平沙沒。瀰漫還幷大澤流。怳惚魚龍迷窟宅。叫呼鷗鷺失汀洲。聖朝豈乏陶匀手。野老徒深百畝憂。</text>
<title>金副率叔涵 載海 在桂坊時。講讀詳盡。且進中庸圖說。春宮賜札以褒之。頒以文房珍品。叔涵感恩。作近體一首要和。走次。</title>,<text>少海重輪頌祝均。喜看賢士講劘親。高才早脫囊中穎。博識爭推席上珍。寶札昭回褒諭盛。恩頒璀燦寵光新。還嗟世道多艱險。任爾江湖漫浪身。</text>
<title>效晦庵雲谷二十六詠</title>,<text>層巒繞屋廬。窈窕愜閑趣。君子宜棲遲。山名定匪偶。右德峰誰言漢水廣。渡口不容舠。暮江風浪急。舟子莫須招。右廣津童童一翠蓋。形似老虯蟠。婆娑照桂影。偏合月中看。右松壇園中多種栗。莫令長蓬蓬。舊傳療脚病。啖實學山翁。右栗園二水中分坼。渚沙十里平。鷗鷺爭來集。無機也不驚。右新川高園林木密。臺下隱長川。樹間風帆過。知是上遊船。右公子園石竇瀉靈泉。浴之蠲疾恙。安得濟羣生。驩虞壽域上。右藥泉十里平湖上。遙望渼水陰。故人不可見。短棹誰能尋。右渼湖突兀層巒聳。高臺有古祠。幽人巖下宿。帶月理竿絲。右龍淵野中水匯澤。深與大江通。兩岸耕田客。誰知沮溺翁。右蛤坪屹屹崇墉壯。層巒翠接天。雲煙朝暮態。閑對小窓前。右南漢</text>
<title>肅宗大王挽詞</title>,<text>孝廟英明顯考仁。相傳三世一心寅。治模堯典天爲大。學懋湯盤日又新。陰闔陽開渾造化。風飛雷厲摠精神。猗歟至理眞無跡。但見煕煕八域民。又崇禎日月獨三韓。太歲涒灘忍復看。每慟寧陵中道業。恒懷弱國下泉嘆。末音尙惓皇朝璽。遺志空悲大報壇。二字徽稱垂百世。風聲義烈聳瞻觀。又瑤華啓鑰渭舟迎。宮瑟仍諧舊樂聲。日月從看俄蝕復。乾坤重仰共生成。絲綸布去仁恩洽。簪履收來化理淸。萬歲明陵虛右意。千官今日淚沾纓。又天家六十曠靑編。寶帖題名聖祖聯。靈壽樓前僊樂動。耆英席上法樽宣。縱然回甲逢來歲。那復稱觴似去年。昭代盛儀渾一夢。喬山梓樹颯秋煙。又萬機常失丙宵眠。玉體沈痾六七年。溫井浴回偏瘦削。延齡喪後更纏綿。勤民尙復無虛日。降割如何不弔天。曉夕臣隣趨哭地。翻思疇昔問安旋。又微臣魯劣厠朝行。禁近周旋廿載强。顧問諄勤瞻玉色。渥恩稠疊綰金章。明時厚祿才何補。多日候班病見妨。白首人間遲蓐蟻。哭望廞衛謾摧腸。</text>
