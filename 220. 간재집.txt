<title>陰陽互根</title>,<text>開竹牖而讀易。究一氣之流行。縱奇耦之殊位。諒交變而相生。覽陰陽之互根。懿易道之無窮。旣前往之無始。詎後來之有終。原萬化之一本。蘊至理而冲漠。自天命之運行。有二氣之交極。紛一消而一長。又一暑而一寒。儘無往而不復。固如環而無端。然兩儀之理一。故互生而相成。闔固由於已闢。元亦基於旣貞。遇陽德於地雷。見陰慘於天風。陰旣根於盛暑。陽亦本於隆冬。諒互根之在玆。是月窟與天根。玆理氣之橐鑰。運四時之無垠。當玄律之觱發。窈天地之閉塞。忽雷鳴於窮泉。闖造化之秘跡。逮陰月之栗烈。尙剛德之微形。及天地之交泰。蘊春風之融融。迄大壯而爲四。曁夬月而成五。見六龍於淸和。蔚萬物之暢茂。迨祝融之仲月。徧朱光於炎宇。有龍德之方盛。无嬴豕之蹁蹮。奄風起於天末。忽氷凝於重淵。天與地兮否塞。閔物盛而還衰。履霜怵惕兮。省堅氷之將至。剝床以膚兮。憾羣龍之將死。剝旣盡而爲坤。慘純陰之用事。豈龍戰之遂无。有碩果之復生。是所謂二氣之互根。夫豈遠而求之。由數往而知來。察乾坤之玄機。物莫近於觀理。反吾人而有得。噫聖人之於穆。蓋至誠而无息。具中正與仁義。該全體與大用。由主靜而體立。以酬酢而用廣。繽一體與一用。且或靜而或動。然動靜之相須。奚寂感之有別。嗟衆人之貿貿。咸以動而有失。故君子之惕若。互致察於情性。勤敬義之夾持。又動靜之交養。知靜存於旣動。涵動本於至靜。效直遂於專一。驗翕受於發散。苟內直而外方。豈行止之有間。慨吾質之蒙暗。昧善惡之機關。幸天靈之未泯。朕萌蘖於牛山。妙善端之綿綿。類泉達而火然。儻不知其擴充。反柔道之有牽。盍戒懼而謹獨。日欽欽而无斁。勉克治而存養。致中和而位育。誠體用之不離。庶天人之靡忒。彼周子兮何人。期與之而同德。遂爲之誶曰。在天陰陽。在人仁義。動靜雖殊。實相終始。原始反終。知生與死。大哉易也。斯其至矣。</text>
<title>剝復</title>,<text>噫天地之運流。恒一氣之回薄。惟盛衰之不同。紛彼此之相襲。隨四時之代序。有兩儀之闔闢。玆剝復之權輿。繽老少與始末。蓋陰陽之互根。俶包羲之合德。感龍馬之負圖。得妙契於俯仰。分造化於無極。畫八卦於觀象。幾列聖以相承。値文王之周易。理旣久而不已。多變化而莫測。陽已極而陰生。陰亦老而陽復。物不可以終盡。理何往而或息。旣窮上而反下。又下旺而上極。諒互變而相生。爰一陰與一陽。原其剝而有漸。潛自下而上傷。彼羣陰之貫魚。恣小人之狀情。多肅殺之秋氣。鮮和煦之流形。履霜至兮堅氷。孰愼初而正名。天地爲之鞠蹙。世路又以否寒。俄七日而來復。雷地中而奮發。道旣亨兮剛反。柔自廢兮屛息。繽百果與草木。揔忻忻而甲坼。春日暖兮載陽。淑氣藹兮韶光紛。浩浩而流動。溢乾坤而洋洋。君子道兮日長。小人道兮潛藏。會日月之幾何。値乾姤之相通。體羲圖而仰止。驗一理於反躬。誶曰。剝兮復兮。陰陽不同。陰兮陽兮。往來无窮。今古宇宙。治亂幾復。道有消長。人有淑慝。旣關時運。亦在人牧。我今作賦。怳然吁咈。</text>
<title>四月旣朢。陪退溪先生。泛月濯纓潭。辛酉○退溪先生兄子㝯，孫安道竝從。先先以淸風明月。分韻賦詩。</title>,<text>四月滄浪夜。蒼蒼以鴻濛。天光與水色。徘徊月明中。幽人在何許。孤舟水溶溶。先生吟赤壁。淸意更昭融。少輩非塵類。心淸興不窮。雖居此天地。却是上界風。又有雲不似無雲爽。晝氣何如夜氣淸。况是光風江水上。濯纓歌罷月分明。</text>
<title>敬次退溪先生韻 幷序</title>,<text>德弘不幸過時。貿貿蚩蚩。今也深蒙函丈苦口之恩。近受大學窮理正心修己治人之旨。退思陶淵明歸去來辭今是昨非之句。粗知向方。然氣質合下。頑頓輕率。苟不兼補小學之功。又不習有家之禮。此所謂七年之病。求三年之艾而不得者也。先生知弘之如此。以家禮，小學，大學三詩示弘。弘豈無興感乎。有家常禮最分明。愛敬從來本性情。愼終追遠吾門事。只恐愚頑墜此聲。右家禮所養非端我豈通。不知開塞不相同。師門博約前賢訓。枉顧愚蒙使誘衷。右小學愛衆親仁是曰通。知行功積與天同。三春門外吹竽子。始識吾心卽聖衷。右大學原韻民彝家範揭昭明。學道殘齡未慊情。喜汝少年能感發。成人應不損家聲。養蒙非正長奚通。逐物戕天鳥獸同。末俗過防眞自棄。從今銘刻在深衷。格致功深萬理通。誠身澤物本固同。若非啓發前賢力。我輩何由識聖衷。</text>
<title>詠懷</title>,<text>天凈中春月。風微二月花。箇中多少味。求我不求他。多少二字。本是應有。而退溪先生改以多少曰。應字。可言於人。而不宜言於己。</text>
<title>淸凉蓮臺寺。次退溪先生韻。以示諸丈。甲子</title>,<text>蓮臺一寶界。特地崢嶸勢。况是淸和節。萬象爭姸麗。奉杖眞多幸。老少行相遞。水石淸肝肺。晴嵐映襟袂。笑謂同來人。此行天所濟。躋攀力雖倦。登覽心高揭。誓將塵土蹤。永作雲水契。座下各言志。淸詩非常例。貂尾赧續狗。有懷不敢製。原韻蓮臺淸凈界。一山當面勢。金碧煥增新。象敎何詭麗。居僧知不知。迎勞來更遞。臺上起避風。堂前坐接袂。同遊盡英英。曾到亦濟濟。傾壺細爵傳。開抱宏論揭。參差不厭煩。邂逅或深契。那無唱與酬。前賢固有例。老我敢先挑。佇看諸盛製。</text>
<title>迂溪精舍 庚午</title>,<text>鑿壁開菴伴柳陰。溪聲㶁㶁瀉前林。觀瀾一術從何得。抱病齋居試養心。</text>
<title>觀省齋 幷序</title>,<text>南軒先生與晦菴先生書曰。要須察夫動以見靜之所存。靜以涵動之所本。動靜相須。體用不離。而後爲無滲漏也。此數句卓然。意語俱到。晦菴謹書座右。出入觀省。今我退陶先生書敬齋箴，白鹿洞規。以示學者日用規程。德弘竊以爲南軒所謂相須不離之功。必從事於此。然後得。故敬以承之。幷揭齋壁。時時觀省云。南軒動靜不離功。觀省終身是晦翁。今日師門圖尙在。時時目擊驗微躬。</text>
<title>觀書軒 取晦菴觀書詩之義</title>,<text>雲谷觀書理發揚。更將心體噏方塘。至今會得當年意。猶有源頭活水長。</text>
<title>驗爲寮 取夙興夜寐箴卽驗于爲之義</title>,<text>滔滔陸氏心迷事。擧世紛紛事累心。酬酢還須中惺惺。不妨交養效陳箴。</text>
<title>活潑臺</title>,<text>一理須從一物求。無時無處有源頭。誰能更得鳶魚妙。活潑分明上下流。</text>
<title>君子塘</title>,<text>光霽高懷百世風。淸通深入一塘中。淤泥不涅眞君子。凈友時時對面紅。</text>
<title>迂溪十景</title>,<text>蘆洞朝雲蘆川洞口雲。朝暮互呑噴。隴上豈無主。不能持贈若。雲谷暮雨漠漠迷雲谷。蕭蕭山日暮。成霖膏澤深。邦家應有輔。松嶺烟籠松鬱含新翠。烟橫帶一奇。依依秋月最。靄靄夕陽宜。花嶽霞絢精英嘉翫富。紅絢是天工。繡錯風前色。霞蒸雨後容。南陽春耕春雨耒耟出。吾家亦解操。雖無諸葛業。耕隱意陶陶。西澗秋詠玉澗蒼崖下。西風錦葉時。羊裘九曲詠。今日寄遐思。蘭峯吐月乾朗氷輪吐。坤陰不見形。盈虛從此卜。動靜以時行。啓蒙納甲法。以乾卦象朢日月。以震爲初三日月。以兌爲初八日月。以巽爲十八日月。以艮爲二十三日月。以坤爲晦日月。芝山落照殘照西山色。餘輝半樹陰。拓窻人復靜。不耐暮倦心。源塘活水源塘活水來。不舍混混湧。尋源未到眞。潺湲空自弄。末川川流迂溪入末川。晝夜流沄沄。不有萬殊處。焉知妙一源。</text>
<title>鶴巖</title>,<text>有石溪心立。構波不曾傾。時時鳴鶴至。子和感人情。</text>
<title>釣磯</title>,<text>嫋嫋風絲晩。懸懸玉尺鱗。雖無去餌德。要學不綱仁。</text>
<title>庭梅</title>,<text>庭畔雙梅樹。分明雪月中。誰從溫白子。目擊道昭融。</text>
<title>溪柳</title>,<text>五五溪邊柳。黃金嫩色新。風來康節興。醉後陶令春。</text>
<title>詠頤洞 俗號是飛洞。今改之。</title>,<text>山雷卦爲頤。厥象吾可處。節食豈敢忘。尤當愼言語。</text>
<title>尋春</title>,<text>徒步尋芳洛水濱。多般光景眼中新。自然天意難知得。也覺忻忻草木春。次韻 退溪先生融融生意滿溪濱。柳色花光日日新。若識當年沂上樂。胷中信有一般春。</text>
<title>與金彦遇 富弼，金愼仲 富儀，金士純 誠一。讀延平書。</title><text>一編傳受妙淵源。秋月氷壺宛覩眞。與子同深硏究處。洗湔心地幾重塵。</text>
<title>與白文世 見龍，朴士誠 允諴。棲淸凉山。丁卯</title>,<text>風動山雲山不靜。淸和日氣少淸和。暮來風歇山猶靜。月色花光此夜多。</text>
<title>坐普賢庵</title>,<text>金花巖上夜三更。戛玉泉鳴兩耳醒。坐來管得知何事。月照煙蘿杜宇聲。</text>
<title>次白文世韻</title>,<text>今見吾君聯玉句。深嘉意趣已高明。從今更願相磨切。爲學元非爲利名。</text>
<title>次李逢原 安道 韻</title>,<text>涵泳觀書度幾秋。秪今方信等山遊。窮探自己抵眞境。何必憑人見浩流。其詩。有讀書今信若山遊。要見源泉浩浩流之句故云。</text>
<title>謝白文世來訪</title>,<text>詩仙飛駕暮山磎。乘月何煩泛雪溪。喜子訪同王氏訪。媿余齋未邵翁齋。康節闢齋於百原山中獨處。王勝之嘗乘月來訪。夜必燈下正襟危坐云。</text>
<title>蓮臺月夜偶吟</title>,<text>偶出蓮臺夜。星辰雨後天。光風來面上。明月照巖邊。咽咽泉鳴玉。依依麓帶烟。更深眠不得。歸路意茫然。</text>
<title>遊祝融峯</title>,<text>杳杳烟巒簇四陲。溶溶綠水帶逶迤。峯頭不待三盃酒。浩氣飄飄朗詠時。又西朢歸雲愧孝思。南看陶岳恨羣離。徜徉不覺歸來晩。暮雨烟林變態奇。</text>
<title>山城</title>,<text>古城遺址宛然存。傅說邦居信是言。遊客千秋今獨至。雲烟空鎖暮山門。以上皆淸凉棲時作。五月晦。聞退溪先生上洛之報。卽出山。以所著若干首。稟於先生而藏之。</text>
<title>秋夜次退溪先生韻</title>,<text>秋入山中夜氣淸。無端寒月滿窻明。坐來學得惺惺法。始信天君不窈冥。</text>
<title>送金鶴峯士純赴湖南</title>,<text>從兄亦樂齋中日。敎我淸凉山下時。知有明誠相善義。心無南北各分期。縱云一夕窮通異。肯至他時臭味殊。只賴天靈猶不昧。從今矢與永相隨。又從今矢與永相從。何意忠言忤聖衷。舍去涪翁逢灔日。吟詩唐子過淮風。薰蕕豈可同時進。氷炭終難一器容。行李莫嫌秋雨裏。由來天道有窮通。</text>
<title>與金景仁 士元 棲月瀾感興五絶</title>,<text>濛濛山雨趁殘春。窻外桃花嫩色眞。一榻騷人吟賞處。生生妙意一般新。雨中見桃黃卷中尋襟裏春。融融羣物孰非眞。沉潛一味山窻下。交翠方知日日新。觀書溪上曾逢座上春。一團和氣見天眞。庭前病草雖沾雨。雨澤其如不自新。思先生交朋要自少年春。觀善須觀善養眞。托契金蘭何事業。明窻溫故且知新。取友虛了從前三十春。至今茅塞喪天眞。縱然山木猶萌蘖。培養何方得日新。爲學</text>
<title>讀啓蒙</title>,<text>我讀啓蒙書。一管窺天文。欲識盈虛理。必從消息論。午中逢月窟。子半知天根。中間一㨾白。在我是天君。又我讀啓蒙書。天心心未得。圖書露天機。邵朱明日月。</text>
<title>次具汝膺 贊祿 龍山四律</title>,<text>辛酉龍山社。端居歲欲窮。齋莊期得靜。磨琢擬成功。雪色侵書白。松明照榻紅。悠然今與昨。焂忽醉醒中。又癸亥龍山社。東君喜更逢。虛襟對翠草。觀物理疲筇。色色春山富。生生客意濃。風乎曾氏子。千載宛相從。又丁卯龍山社。淸陰滿谷堆。幽蘭香擁鼻。踈月影侵杯。黃鳥丘隅止。朝暾竹牖開。長鳴歐賦意。奈此老將來。又己巳龍山社。時秋霽月輝。溪蔬逢雨嫩。籬菊冒霜菲。人靜天眞見。心空物誘稀。箇中幽味足。從此却忘歸。</text>
<title>輓退溪先生 辛未</title>,<text>伊洛心傳海外身。丘林獨樂太平春。躬行敬義光前哲。首掲明誠啓後人。時雨化中羣物茁。仁風及處萬生新。那知一夕山齋冷。執紼今朝涙滿巾。</text>
<title>見金景仁作 二首</title>,<text>川上當年歎若斯。沂邊春日詠歸時。我今欲學觀瀾術。獨立江頭有所思。又氷渙氷堅孰使然。川來川去定無緣。後人若識先生意。止止行行揔是天。</text>
<title>次呈雪月主人金敦叙 富倫○癸酉</title>,<text>搴芝山下三人契。雪月堂中一日逢。離合有時何足恨。看時猶對講時容。</text>
<title>贈朴居中 欐</title>,<text>吾道終何托。溪波欲絶流。愚從胡澹汨。賢向陸湖浮。敬義功誰得。明誠事不謀。今歸同志見。爲報此言不。</text>
<title>與朴居中會巴寺</title>,<text>尋芳匹馬碧松亭。白菊招提雲外懸。逢著故人何所問。烟沉溪上事茫然。</text>
<title>次南義仲 致利 韻 二首</title>,<text>欲觀天地心。敬讀復卦文。始知一聲雷。闡此造化論。玄酒味方淡。碩果萌其根。若是無中有。何妨更許君。又人心昧善端。天里失節文。安得三字符。服膺牛山論。擴充苟得養。千聖同玆根。請問孰厥尸。寂者感之君。</text>
<title>呈南義仲 二首</title>,<text>我聞深造道。只是要自得。乾乾若有功。不違可三月。惕若厲初心。强矯貴妙質。窮通自有時。不必恨一屈。又麗澤豈無緣。傾蓋心相得。山中蓬與麻。聯床近一月。有病知有藥。有疑欣有質。如今落莫甚。使我心自屈。次韻我讀宏仲詩。喜君頗有得。溪南近十載。披蒙覩日月。聯床今幾日。三隅欣相質。善言君莫惜。爲君膝一屈。立屋基未定。垣牆修不得。孤立百戰地。淫氛翳日月。一藥未打疊。如何變魯質。昔賢喩此義。擬臂伸與屈。</text>
<title>次南義仲用金道盛 隆 韻寄示 二首</title>,<text>我讀觀書詠。因吟淸夜吟。雲飛塘自凈。月到院何深。人靜無他念。天空等本心。寸膠投活水。淸興自難禁。又憶昔程門下。相從雪裏遊。兩君時習樂。惟我索居憂。墜緖今雖遠。淵源更可求。欽哉于胥勖。無愧日休休。原韻禪窓自靜寂。幽谷日孤吟。夜愛乾坤靜。朝驚風雨深。人皆貪就玩。吾獨豈無心。却恨垣牆淺。從前未斷禁。論文今幾載。山寺喜同遊。闊步知君意。半途是我憂。淵源雖日邈。簡策可今求。莫負師門敎。終敎峻處休。</text>
<title>追次退溪先生登紫霞峯所寄韻</title>,<text>人去峯猶在。靑松立似麻。踈枝容宿鳥。香葉引巢鴉。哀響前溪水。愁容遠峀崖。客來無興味。山日欲西斜。原韻攀松上紫霞。靑草茂如麻。石壁趨歸鳥。烟林隱暮鴉。淸凉巉太碧。洛水繞陰崖。牧笛數聲裏。夢回夕日斜。</text>
<title>次金後凋彦遇惠韻。又得三律兼呈。</title>,<text>早托師門終愧禮。頗聞糟粕竟慚行。至今樑月心如見。松雪蕭蕭不勝情。必集義時還有敬。須從知處更要行。吾家事業無他法。學問惟當養性情。後凋自歎以眼瞙。未能極意讀書云。故及養性情之語。憶昔春風座。吟風弄月時。起予如卜氏。問圃愧樊遲。方直追羲易。明誠慕子思。山頹十載後。卒業恨無期。又創立陶山院。經營問幾時。翶翔求濟濟。削鏤歎遲遲。涵養要三省。窮經賴九思。如何天道爽。眼霧若從期。又小子登門日。春回霽雪時。梅同朱喫早。尊對蔣開遲。有語追師志。無邪惠韻思。愚蒙雖不敏。何忍負心期。</text>
<title>易東夜吟</title>,<text>院靜寒蛩韻。更深夜氣凉。沈吟吟不已。風月意何長。又梧葉驚秋至。蛩音報夜深。無言觀理處。多是卷中心。</text>
<title>陶山述懷</title>,<text>人去齋空寂。秋來檜自靑。傷心千載後。山月不堪情。</text>
<title>陶山懷古</title>,<text>大道今寥落。眞源日益昏。忽看絃誦廢。無復典刑存。急雨墜前路。凄風入暮軒。平生杖屨地。秋草掩荒原。又月吐澄江色。松輸碎玉聲。凭欄懷正苦。遙憶海嶼情。感時景有懷。末句及之。</text>
<title>遊城山精舍。敬次先師韻。呈主人權章仲 好文。</title>,<text>樂水何妨並樂山。山前茅屋水雲間。我來會得幽棲志。江思巖懷浩莫攀。</text>
<title>權定甫宇以書論學旣報。而又述其未盡之義。得八絶。又得二絶。幷呈。戊寅</title>,<text>灑掃工夫是亦行。本從行立智兼明。硏窮日月無疑處。剩得開關入意誠。此絶。言自幼爲小學者。朱子曰。習之於幼穉之時。欲其習與智長。化與心成。習非行乎。智長非致知之本乎。蓋灑掃。是致知以前之行也。誠正修。是致知以後之行也。喫力寸膠盍是行。敬餘孤月淡虛明。眼明隨處無疑晦。始得驅車到遠程。此絶。言過時失學。以敬立本者。朱子曰。居敬以立其本。及躬以踐其實。居敬立本。非行乎。踐實。非力行乎。蓋居敬卽涵養。是箇致知以前之行也。踐實是箇致知以後之行也。先儒所謂行有二義者。別義致知未有聞。如何輕實創雙言。古人入德無他道。莫謂尋常向別門。致知之義。有輕有實云。故及之。言以先儒所謂致知。爲知思之知。行無照管足多顚。三省非惟守約前。若謂拙迂無足信。請求性理大全硏。性理省察篇。張南軒曰。纔省了便克了。纔克了又省了。當如循環然。又曰。須於行處警省。須是戰戰兢兢方可。朱門學者工夫。只在喚醒上。若云行後致知時。省察如何反謂知。言旣矛盾理亦晦。恐難持鉢效貧兒。知思旣發。是省察地頭也。今足下言致知時。則以省察爲行。而論省察時。則以省察爲知。是何前後言語矛盾。而理亦難明邪。苗莠在田當去擇。是非存我自分明。擇明若道無分別。體用相須恐不成。以擇善明善。不可分內外云。故及之。一般至善雖無別。窮理明心有始終。抛却見成難盡意。欲求新話恐無同。言擇明分內外。則善有二段云。故及之。此言擇善明善分內外。香瓣東陽百世師。精微屈膝切磋時。若人豈是無傳得。雲谷臨川亦發斯。朱子曰。須揀此是善此是惡。方分明。又曰。必擇善而後能明是善。又曰。格物以理言。致知以心言。臨川吳氏又引夫子多聞多見之訓。蓋聞見雖得於外。而所聞所見之理。具於心。故外之物格。則內之知至。此儒者內外合一之學也。來喩無爲白雲之忠臣云。故及之。○東陽許氏號白雲。究得先儒兩義行。昭昭成說見前經。從今若作他般說。莫是雲天與水瓶。故人千里幾勞思。宿約廬江愧後時。珍重玉音曾未報。强操齊瑟更支離。</text>
<title>李君美 㝯。去甲子冬。移居遠巖。先師與門下。詩以餞之。弘以事未及預焉。戊寅七月追次。</title>,<text>奉餞當年恨未同。至今遺屑警愚蒙。道憂豈與農憂比。擇術要先自我衷。又寒江秋月古人心。點鐵毋爲淡底金。隨處有求皆有得。不論城市與山林。</text>
<title>次金希仲過陶山見盆梅有感 己卯</title>,<text>一區寥落鎖烟扉。松蔭高臺柳拂磯。掩淚來時寒磵咽。傷心朢處遠山圍。流傳只恐訛言眩。想象深憂墜緒微。惟有數梅依舊在。暗香踈影襲人衣。</text>
<title>詠菊</title>,<text>誰令終歲秘精英。霜後淸芬始分明。不是爲人圖好看。自然顔色自然馨。</text>
<title>秋日齋居</title>,<text>秋色牆頭葉。江聲松上風。此間無與語。端坐自求中。</text>
<title>次呈金鶴峯，尹採蓮，權伊溪 松巢舊號 三同人。</title>,<text>憶昔巖棲翁。終始保一節。瑤琴續絶絃。長夜見初日。講道方解頤。觸世須結舌。摳衣濟濟賢。幾承太極說。又翠微鎖烟霞。八梅餘風節。竹籬灑暮雨。紙窻含朝日。謙謙道誰傳。喋喋紛百舌。珍重二三子。尙記中和說。此二詩思先生又先進鶴峯仙。立雪知幾節。朱書得寸膠。啓蒙覩白日。養免爲口體。忠合居喉舌。幽貞志已定。無勞向人說。又我愛採蓮子。半生甘苦節。夙世事函丈。受易方春日。遯世欲無言。豈乏張良舌。淸通愛佳植。恒誦濂溪說。又伊溪最以年。侃侃多直節。知方學已正。勇往當來日。皐比養國儲。愼勿動人舌。師道不師人。韓公曾有說。又悾悾一小生。初未聞高節。幸因惺惺齋。就之如冬日。山斗感秉彝。菽粟悅口舌。狼狽汨風塵。空慚天命說。</text>
<title>次權松巢十五絶</title>,<text>松巢乾坤一草屋。俯仰心悠哉。窻外茂松樹。溪雲閑往來。朢淸臺小堂通天北。雲間削玉峯。何緣駕飛鶴。能使俗慮空。參同契萬古荒唐說。無人判得知。若有金丹驗。誰爲烟火匙。理學通錄蒐集開來世。非關化雲仙。小子生已晩。對卷坐窮年。晦菴詩集雲谷古絃絶。千載播遺音。詠歌多遠趣。明月照孤襟。壽親養老書何人著此書。有親子盡職。嗟我獨撫卷。哀哀悲短日。柳蘇詩集唐宋柳與蘇。絶代風流手。餘韻世無賡。寂寞千載久。藥銚誰能作此巧。百藥煉成湯。主人爲汝歎。何時淸眼光。藥罏 以上齋中所有罏與銚相依。俱爲病時助。朝朝撥炭紅。香烟飛處處。戴雪松階下一株松。堂上人相對。取看雪滿枝。苦節長不改。菊墩空墩蔓草長。此間誰與伴。擬待明年種。秋霜花錦爛。秋聲樹櫟樹生巖底。亭亭秀林荊。茅齋秋月下。蕭蕭風雨聲。巖不逕荊門不掩關。小逕巖臺不。幸有素心人。時時命行駕。石上松石上松幾年。石上生不大。臃腫且堅貞。雪霜終無奈。邀月臺 以上。齋下所有。秋月東山上。孤光四海同。臺中人倚劍。壯氣决雲蒙。</text>
<title>次柳德源 淇 鳴蟬韻</title>,<text>沈潛靜裏玩無聲。思入天根自在淸。何事綠陰蟬蛻子。抱枝終日苦長鳴。時讀啓蒙又歐公當日感渠聲。爲賦初非愛音淸。雖爾與人同化盡。不如千載自長鳴。又闔闢由來出萬聲。渠音何事自輕淸。到頭窮理無餘物。入耳還思孰使鳴。</text>
<title>讀啓蒙有感</title>,<text>易理分明動靜間。何須更向太虛看。若知此道非高遠。許子親觀卲弄丸。</text>
<title>與柳西厓而見 成龍。同舟漢江。次西厓韻。</title>,<text>不獨鳶魚此理求。人間萬事有源頭。請君試看先師詠。妙用元從上下流。又求道何須向別門。千聖工程敬一言。獨學如今孤陋甚。願隨麗澤泝心源。原韻千聖傳心事可求。十年塵路未回頭。相逢絶歎秋江晩。理棹從君欲泝流。大道由來不二門。堪憐末學逞空言。居然漏泄眞消息。魚躍鳶飛摠一源。</text>
<title>在洛寄權定甫</title>,<text>漠漠家山遠。滔滔漢水深。相思不相見。明月兩鄕心。</text>
<title>絶句嘲李棐彦 國弼</title>,<text>水色琉璃數點瑕。平郊雪上一飛鴉。何當剗却蟾宮桂。特地氷壺秋月嘉。</text>
<title>絶句 四首</title>,<text>著力乘除思細細。潛心義理意惺惺。何當透得諸微妙。億萬空淸一眼明。數之極曰空淸又風夜深功未易言。碧山猶見藹春雲。一生玩樂齋中業。不過朱門敬義云。又時興時寐與天同。虎尾春氷在此中。欲解吾師心法妙。不妨從事直方功。又傳而不習愧吾人。涵養工夫尙未醇。多是龍岡閔太守。花潭的派久探眞。閔名得龍</text>
<title>贈別 三首</title>,<text>水火紛相財。參商詎易同。波興江海日。小艦亦難容。又鳥解長天遠。魚貪江水深。如何雲外鶴。終歲有閒心。又君到山如喜。君還鳥喚愁。悲歡何草草。終日思悠悠。</text>
<title>次金道盛韻</title>,<text>微物有何心。不去窻前草。逢君思一般。豈羨濂溪皓。右意思一般人欲豈易消。雪中又生草。末路幾興嗟。倀倀頭晧晧。右人欲難盡</text>
<title>又次金道盛韻</title>,<text>春意庭邊草。誰能究始終。思多時雨後。懷永朗吟中。眼自君詩碧。杯因花色紅。寤言知不告。何必故人同。</text>
<title>月城 庚辰</title>,<text>半月城猶在。那堪歎黍離。鰲山含舊憤。蚊水奏餘悲。音樂空春鳥。繁華只夕暉。彷徨懷不極。行邁更遲遲。</text>
<title>佛國寺</title>,<text>步入蓮花上。香風襲我裳。飛泉刳木咽。石橋帶虹長。壯麗千間屋。丹靑十分光。堪嗟佔畢齋。壁上空留芳。恨我未摳衣。白首猶迷方。遠期尙未酬。惕若悲亡羊。對君三歎息。高林鬱蒼蒼。</text>
<title>小蓬萊</title>,<text>一點孤丘聳碧波。瓊松瑰檜亂如麻。我來試入煙霞裏。遊遠何須更泛槎。</text>
<title>次晦齋先生小蓬萊韻</title>,<text>堪惜先生志棹頭。歸來終擬隱丹丘。人間萬事誠難料。北海風波試魯桴。</text>
<title>利見臺</title>,<text>越壑穿雲到海頭。巋然一榭鎭芳洲。鯨波萬里琉璃碧。風浪千層玉雪浮。款款仙禽塵鏡面。颺颺漁艇礙人眸。龍飛利見今何在。惟有荒臺落日愁。</text>
<title>烏川。憶鄭文忠公。</title>,<text>海東千載學無聞。惟有烏川祖舜文。狂雪不渝孤栢節。疾風難掃一蘭薰。那堪後世思忠義。能使時王祀苾芬。客于停驂問古躅。一生心事只朝昕。</text>
<title>甘浦喜日晴。謹次先師明字韻。</title>,<text>昨日晦冥天地閉。今朝軒豁太虛明。人心從此知通塞。一拭猶能鏡面淸。</text>
<title>與姜丈浩源 號松嚴 同遊。過茸長野。</title>,<text>蔽野黃雲帶晩風。羊天煙雨政冥濠。與君幷轡尋泉石。泉石招人興不窮。</text>
<title>合四地名。與姜丈集句。</title>,<text>意廣山猶窄。廣意驛名 磻高地益卑。磻高洞名姜 通道人難會。通道寺名 洞沙馬去遲。沙洞洞名姜</text>
<title>入磻高洞 今稱磻龜</title>,<text>石立危千丈。溪流自百盤。泓潭磨玉鏡。激浪湧銀山。面面秋霞爛。頭頭霜菊寒。永懷誰會得。弗告碩人寬。又激水飛輕雪。靑煙染白衣。山深人不見。薄暮路何迷。</text>
<title>次姜松巖韻</title>,<text>雲根煩鬼削。山磵動雷嗚。叱石今何處。吾當訪初平。又何許千尋竹影高。蟾宮寒兔刷秋毫。一堂生白無塵累。弄月吟風是亦豪。又匼匝山中水亦旋。白雲紅樹杳無邊。此間別有丹丘勝。物外何須問葛仙。</text>
<title>通道寺</title>,<text>濯足來何暮。招提深復深。巖橋松數植。水柵玉千音。白石雙溪下。泓潭兩岫陰。頑檣穿碧落。金碧眩人心。樓下澄寒鏡。筠林響瑤琴。水砧揚復抑。山色古猶今。徃事憑誰問。禪乘語未諶。石鍾藏萬怪。泥塑惑幾黔。我有遐遊志。何妨長短吟。此來無所得。山日向西岑。</text>
<title>長川</title>,<text>曲曲淸溪水。依依遠岫煙。長途人獨醉。秋興記未全。</text>
<title>彦陽官閣</title>,<text>坐閣探荷實。跨城望竹林。小杯成一款。莊蝶我先尋。</text>
<title>八谷茅亭。謹次從叔梅嚴公 叔樑 韻。二首。</title>,<text>池上三三徑。堂前七七花。蕉含新雨展。柹裛晩霜酡。樽對山翁醉。詩從野老誇。此間心事足。不必羨鳴珂。又屋角千竿竹。牆頭百日花。池源心共活。山色臉同酡。萬戶何曾慕。千金不足誇。幽貞吾有志。從此遠鳴珂。</text>
<title>次呈柳西厓</title>,<text>西日相逢地。秋風又別愁。有魚賓館久。無鴈鄕思悠。所以舒而卷。何論沈與浮。明朝一片夢。先到洛陽樓。</text>
<title>次任卓爾 屹 韻</title>,<text>三餘雪榻邊。杜門人誰在。離群幾多時。索居憂不耐。舊交盡靑雲。新知多變態。安知任氏子。一見爲我愛。軒昻德器成。端重君子輩。發語摠瓊琚。傾懷無內外。不惜金玉音。晴月見肝肺。龍山自偃蹇。高人宛相對。爲仁固由己。不佞空自慨。我觀古人心。星辰政明槪。深功在主一。何必三或再。玉韻古且奇。讀之難容喙。效嚬寄何處。蒼蒼松色黛。</text>
<title>自道</title>,<text>此生虛負四十秋。道在吾前媿莫由。胸裏未曾藏萬甲。腹中難必有書樓。浮名正是邯鄲枕。外物眞同夜壑舟。聞戒勉爲君子業。從今毋事等閒遊。</text>
<title>言學</title>,<text>如何泛泛更悠悠。萬事無成在一遊。講學直當恒勉勉。處心除是自休休。陶分萬寸吾須惜。孔思周情孰更求。夙夜庶幾多永譽。區區不願識荊州。</text>
<title>次寄李希淸 希淸時在栢栗寺</title>,<text>巖上懸庵庵上山。山頭高入白雲間。芽松茁茁淸陰密。斑竹森森綠影寒。初恨雨聲迷笛至。忽驚晴色送鴉還。此中更有詩人著。吟詠朝朝任自閒。</text>
<title>送長兒蒔從李希淸學</title>,<text>秉彝從古本同然。貿貿垂髫儘可憐。行處必知徐長後。坐時須識就筵邊。時文誤我誠非寶。聖學成人可著肩。朱塾從師千里外。不知何以過山川。又聞道新涼已入郊。風驅殘暑日增消。未同虎子生窺犢。誰效飛雛習去巢。誘掖須知明義誨。倦昏寧逭折枝敲。莫如老父終無賴。玄白多漸誦解嘲。</text>
<title>獨坐寒齋 二首</title>,<text>鳴蟬何以夕陽稠。樹樹音淸境不幽。解事歐公多感物。傷時宋玉已驚秋。香山恨未離還會。南嶽誰能唱與酬。獨立齋門無一事。只輸子夏索居憂。又起坐寒齋獨閉門。端居中夜絶塵喧。月侵鏡面千邪滅。風打筠林萬籟煩。未免閒來知拈筆。有時愁至解傾樽。箇中得得皆眞樂。此外虛名不足論。</text>
<title>喜晴</title>,<text>苦雨今初霽。光風白日鮮。天高何肅肅。心靜更乾乾。菊送淸香聞。人誰聖學傳。冰壺塵未入。秋月自娟娟。</text>
<title>客懷</title>,<text>千里來遊子。歲晩猶未歸。定省嗟久曠。音問奈亦稀。身嬰五斗米。夢繞三春輝。何由返初服。好問燠寒衣。</text>
<title>次金止叔 圻 韻</title>,<text>崖北風煙細雨辰。庭梅溪柳正爭新。試看結屋今如許。巖思山懷摠是春。</text>
<title>贈許美叔 篈</title>,<text>雲谷有鴻儒。如今第一流。山居自有意。豈爲林壑幽。敬義得聖功。葩藻非所求。願言共磨琢。將期峻處休。又我思白雲山。山上白雲閒。雲能識舒卷。人固知暑寒。</text>
<title>送許美叔謫行 癸未</title>,<text>東湖何幸接儀容。想象年來思不窮。風急岸邊無勁草。歲寒山上有孤松。曾爲紫殿彈文子。竟作淸淮掛席翁。一去何妨輕似葉。高名從此聳於峯。又儒仙住白雲。幾度餐煙霞。布帛有山斗。菽粟重邦家。獬角一觸人。涪陵路竟賖。尺蠖豈終屈。春來動蟄蛇。願將一寸膠。僶勉勝千邪。看詩更起慕。奉帖重興嗟。遠遊羨駕鴻。汨塵愧井蛙。贐行秖有言。折柳與看花。</text>
<title>與趙月川遊道峯書院。歸路。踏靑於東郭門外。以近體一篇記其事。次得四首。丙戌</title>,<text>芙蓉山下老。來賞道峯春。肅肅欽賢廟。英英揖道人。巖泉鳴玉細。山桂送香頻。景仰從遊子。何須患在陳。時輜重落後。語及老子君子行不離輜重之說。故末句及之。又峯峯俱是道。物物總爲春。外慕雉膏子。心潛胾味人。光風到耳足。霽月上樓頻。客子來尋道。誰能爲我陳。又道谷尋源子。何妨暫賞春。幽蘭侵小酌。嫰柳惱遊人。晩笛懷鄕遠。歸雲送眼頻。箇中無限意。默默向誰陳。又看花遲日麗。折柳太平春。交翠溪邊草。同懷座上人。山雲舒卷任。野鳥去來頻。何似歸三逕。樽從蔣老陳。</text>
<title>敬陵齋室。盆菊正開。感而問之。</title>,<text>江城何事此來開。三徑秋風只碧苔。知爾旣爲名所誤。故園胡不早歸來。</text>
<title>菊花答</title>,<text>我失陶翁典午天。至今流落似逋仙。與君邂逅心相許。不必松筠共野田。</text>
<title>次永春漁子川板上韻 時爲本倅○癸巳</title>,<text>漁子尋春歲幾更。仙人虛館但川聲。武陵太守逃兵亂。閒臥雲中養性情。永春爲縣。山回水抱。煙霞縹緲。鑿壁開路。塵蹤罕到。眞桃源界也。未必武陵不在此矣。俗號於上。而今改其名。</text>
<title>魚樂臺</title>,<text>臺下平波湛不流。洋洋群隊得天游。却思莊惠同登日。魚樂還從自樂求。</text>
<title>次西厓而見相公淸風凝淸閣韻 一云寒碧</title>,<text>灰燼山河一閣餘。依舊天光涵一碧。客子逢君偶登臨。菊色蘭香惹丹壁。古賢遺跡雪泥鴻。虛室誰知已生白。二載蒙塵竟何許。血泣傴僂拜辰極。</text>
<title>呈陳謝使臨淵裴令公 三益</title>,<text>國恥誰曾雪。緘誠幾赴京。格天今有聖。專對幸逢卿。遼海春初綠。燕都花又明。蒙恩旋駕日。歌舞出長城。又萬里燕京路。風輕花柳春。觀周解劍子。專對誦詩人。天霽游絲斂。山明瑞霧新。秋來望竣事。何必費離神。</text>
<title>次盧蘇齋 守愼 道心體人心用韻</title>,<text>性無二致亦無隣。渾是淸天絶點塵。一自率斯之謂道。應時心有道兼人。原韻。有此心無外强分隣之語。</text>
<title>次孫君立廬江韻</title>,<text>不獨河南有洛伊。淵源千古在於斯。風雲日夕雖多變。一鏡曾無外物移。</text>
<title>溪上感懷。贈李逢原。</title>,<text>溪柳陰初綠。庭梅子正靑。臨流良話久。不獨愛君情。次韻溪水含新態。山光帶舊靑。班荊坐盡日。却是話悲情。</text>
<title>訪陶山梅有感</title>,<text>呑聲斜日訪山梅。痛憶當年著意栽。仙馭不回春自老。芳枝空帶月徘徊。</text>
<title>讀易見天心</title>,<text>弄丸餘暇啓竹牖。獨樹梅發花如霰。淸香和露入韋編。點點硏朱知幾遍。玄天誰謂幽且黙。皎皎深衷茲一見。畫前之易是太極。漠漠沖沖无斡轉。一自玄機動還靜。而干而支生卦變。流行四時固如環。月窟天根誰後先。重坤貞固似无陽。恠底玄黃有龍戰。觱發寒宵子之半。玄酒大音无畔援。千門何自次第開。地下一聲雷未洊。大哉乾元善之長。不息綿綿正如綫。若令碩果本無仁。有苗安能地中穿。陰陽互根是天心。无中有象誰能眄。惟聖從來亦一天。浩浩靈襟絶歆羨。藹藹之端隨感發。花燃閃鑠光如電。因茲發見見本根。衆理俱涵非一片。風月靈臺浩无邊。交翠庭中草自蒨。周流三坎摠是春。仁風四海无不徧。始知物我本无間。有心天人曾不揀。分明易理有如比。胡乃吾心昧感現。桃發李花豈其理。馬生牛角何曾睠。縱然萌蘖如山木。日來牛羊須莫遣。醫此膏肓自有術。用藥要須待瞑眩。兢兢獨佩三字符。戰戰臨深磨鏡面。安得寸膠救黃流。月照寒江淨如練。人心自有一乾坤。見天非徒賴黃卷。乾乾惕若玩心易。遏欲存天報諸彦。</text>
<title>輓詞[趙穆]</title>,<text>常恨東西遠。那知隔九泉。斯文今已矣。回首涕漣漣。</text>
<title>輓詞[柳成龍]</title>,<text>師門憶昔與同遊。瞥眼光陰卅五秋。希瑟屢聞函丈喟。論心頻許泝源求。孤燈會晤年前事。長札勤規亂後憂。衰病世間還幾日。重泉應得盡綢繆。</text>
