<title>淸吟石。謹次退溪先生韻。幷序</title>,<text>溫溪下流有盤石。往在辛未。松齋先生 堣 以江原監司來遊。石上有詩。丁未暮春。退溪先生遊此。追感前事。取松齋詩淸吟還敗意之意。因名爲淸吟石。用其韻二絶曰總角陪遊地。吟魂去不回。惟餘溪響石。似欲慰重來。坡陀巨石在。窈窕一溪回。更待山花發。吾今較早來。遂次韻四絶上先生。不盡尋春興。重臨獨詠回。遙知鳴屐意。何許步歸來。花雨催詩客。松陰暫駐回。碧山應有恨。淸霽待重來。不共探春意。遙聞首幾回。溪山應笑我。何日就辭來。花滿春山富。溪淸夕照回。松陰元不惡。更有晩風來。</text>
<title>伏次退溪先生和李大成 文樑 之任平陵郵官韻。呈大成丈。</title>,<text>宦遊東海謝汾川。沙白江淸月獨姸。鷗鷺莫嫌今背約。他年相對亦依然。</text>
<title>仙夢臺。謹次退溪先生韻。贈主人李靜可 閱道。</title>,<text>疇昔塵襟到此虛。臺巖終日興何如。江聲忽碎遊仙夢。天外斜陽白雨疎。</text>
<title>茂陵周先生 世鵬。與琴夾之 應夾 遊淸凉有詩。病未同賞。追次其韻。</title>,<text>仙山秋晩客重尋。却怕天風瘦骨侵。詩到孤菴開活畫。月生幽戶伴淸襟。金剛夢罷雞含舌。銀漢波明鴈送音。意與諸公同放曠。不論城郭向凉岑。</text>
<title>讀武夷志。次九曲櫂歌韻。</title>,<text>蕭灑名區著異靈。溪流曲曲澹寒淸。箇中佳景無人識。閒聽溪翁扣枻聲。一曲淸灣繫小船。羣峯傑卓列長川。眞儒一去山無主。碧樹丹崖鎖暮烟。二曲崢嶸碧玉峯。仙娥臨水斂花容。陽臺舊夢今難再。望裏靑山隔幾重。三曲巖崖倚釣船。依然風景似當年。欲承謦欬嗟生晩。仰止高山獨自憐。四曲金鷄唱曉巖。溪邊靑草碧㲯毿。幽居自有烟霞趣。手把長竿釣碧潭。五曲沉沉洞壑深。大贒當日隱雲林。林間早抱經綸志。繼往開來幾苦心。六曲逶迤遶碧灣。架巖鑿谷閉松關。佳山好水春風到。萬紫千紅麗景閒。七曲溪邊有石灘。天壺仙掌可堪看。淸風吹盡浮雲捲。萬壑千峯月影寒。八曲懸崖翠壁開。樓巖卓立水旋洄。閒中眞趣無竆極。弄月吟風任去來。九曲峯巒勢屹然。雲烟靄靄鎖前川。桃花流水尋眞路。壺裏乾坤自樂天。</text>
<title>可興郵館。次內姪金文卿 箕報 韻。</title>,<text>觀光虛負菊初開。此夜心懷付一杯。明月又來江水咽。客中淸興浩難裁。原韻長天雲捲玉函開。沽酒前村月滿杯。堪笑浮生長役役。秋懷千斛若爲裁。</text>
<title>敬次聾叟從叔父司馬會韻 時設會于無盡藏。以故人誠信病中知分韻七絶。</title>,<text>司馬諸高會。應知欣復故。相將修契義。誠信可堪道。一生惟兀兀。期耋是仙人。造物藏無盡。雙淸也自因。庠士斯文契。期將一副誠。七章吟白雪。都是約中情。滿座軒軒趣。風流幾彥駿。自多文酒會。著却一端信。開樽堪取醉。尋興豈辭病。晩歲淸貧計。巢松老鶴影。酒席烏巾倒。花園蝶夢中。百年奇事半。今日興堪濃。名場悲濩落。泉石守茅茨。佩酒非耽興。逸懷有孰知。</text>
<title>誠敬吟</title>,<text>一誠動處消千僞。一敬居時勝百邪。誠敬工夫須兩做。爲贒爲聖豈求他。</text>
<title>庚申四月。約趙士敬 穆，金愼仲 富儀，琴聞遠 蘭秀 陪退溪先生遊孤山。敬次先生題石壁韻。</title>,<text>爲問孤山之鶴梅。西湖東洛孰勝否。請看老師題壁詩。也應佳名更悠久。</text>
<title>淸凉蓮臺寺。敬次退溪先生韻。幷序</title>,<text>歲甲子淸和節。先生率諸生入淸凉。李筠軒大成丈，金愼仲，琴聞遠，金惇敍 富倫，李君美 㝯，權施伯 景龍，柳景文 仲淹，柳而得 雲龍，金景龐 士元，李逢原 安道，李宏仲 德弘，南成仲 致利 諸人皆會焉。日暮各棲宿于普贒文殊滿月諸菴。先生宿蓮臺寺。首成一律。屬諸生以和之。噫是行也豈偶然乎哉。樂山樂水。余所未能。而何幸得從容函席。逍遙物外。其與浴沂風雩者。相契於千載之下。而與點之歎。何必專美於古哉。遂與諸公共次。可愛淸凉山。碧空崢嶸勢。異境擬蓬瀛。勝名擅高麗。物外放逍遙。塵寰覺迢遞。開懷各言志。探眞共連袂。况是同遊人。來何盡濟濟。巖間戲題名。記取風流揭。千載詠歸興。宿願暗相契。仁智縱未能。此樂非常例。欲識箇中意。更看淸韻製。原韻蓮臺淸淨界。一山當面勢。金碧煥增新。象敎何詭麗。居僧知不知。迎勞來更遞。臺上起避風。堂前坐接袂。同遊盡英英。曾到亦濟濟。傾壺細酌傳。開抱宏論揭。參差不厭煩。邂逅或深契。那無唱與酬。前贒固有例。老我敢先挑。佇看諸盛製。</text>
<title>約會龍壽寺。李大成丈，大用 叔樑，金彥遇 富弼，惇敍，趙士敬，琴聞遠，琴壎之 應壎，柳美叔 贇，李輔卿 憑，思擧 冲，孝章 騫 皆至。首成近體一律示諸公。</title>,<text>勝日尋眞古寺傍。聯鑣幷袂看成行。梅梢柳眼供淸賞。溪響松濤奏雅商。爽籟入懷蘇肺氣。暮烟隨雪裊山陽。諸君有句應詮次。畫裏難模此景光。</text>
<title>題丙午司馬榜目</title>,<text>登科已五十。仙去逾三十。十九年前事。瞥然吁可悒。</text>
<title>丙寅暮春。訪權章仲 好文。次松巖唱酬韻。</title>,<text>春風花柳間危岑。巖上蒼髥不易心。聞說十年今始見。幽人實獲我先尋。</text>
<title>次具景瑞 鳳齡 韻。別金惇敍，金景保 壕。</title>,<text>凌晨各佩玉甁雙。相送親朋醉倚窻。孤鴈哽哀天網漏。好將春酒泛春江。</text>
<title>與諸友約鄭主倅 惟一 會川南。訪禹諫議故居。遂至皋巖暢飮。</title>,<text>[諫議故居]散策遺墟訪昔贒。平疇無限好林泉。若非風節超當世。百代何人起敬焉。先生風節振麗宗。道義經書滿腹中。想得當年參究處。龍門心事倘相同。右諫議故居[皋巖]百尺奇巖枕碧江。吾鄕形勝說無雙。巖頭昨日相呼飮。滿目雲山盡竪降。皋巖形勝足雄誇。八面雲山眼下多。只爲鄕無好事者。放敎樵牧兀山坡。右皋巖</text>
<title>東京懷古</title>,<text>控帶橫流古帝城。欲尋舊事半榛荊。六朝山色顔猶在。千怯江聲恨未平。設險丘陵生蔓草。遶闉桑柘接新耕。十年重到無人問。獨立東風一愴情。</text>
<title>辛未二月。出龜城。家偶失火。先生手筆箴銘簡札及所書諸冊。盡入灰燼。惟敬齋箴圖四書質疑僅免。因感吟一絶。</title>,<text>盥薇對筆德容臨。十襲珍藏拱璧心。底事鬱攸猜戲劇。樑摧哀臆轉增深。</text>
<title>謝金惇敍韻</title>,<text>烏川唯樹谷。俱是別蓬壺。去地無相遠。休論智與愚。樹谷在溫溪。惇叙詩以智愚相懸自謙。亭上先開綠綺匣。溪邊又値好詩人。相攜勸進一杯酒。爲此韶華屢改春。</text>
<title>偶吟</title>,<text>矮屋將斯得養神。溫泉何幸接芳隣。河海量深容細瀆。鑑衡度大辨珩珉。贏廩豈爲要繼富。救荒聊可急周貧。暮年不負巖栖訓。獨對明窻卷裏人。</text>
<title>次金彥遇梅韻見寄</title>,<text>素娥化作寄江梅。欲使鉛華點樹開。只恐世人貪翫得。故敎三夜犯寒來。</text>
<title>與金彥遇，李景昭 文奎，具景瑞，琴夾之，琴聞遠，鄭子中，柳而見 成龍 遊浮石寺。唱酬韻。</title>,<text>鳩杖飄然共後先。淸和佳節鳳山巓。蘭亭勝會何須羨。爭道今行總地仙。</text>
<title>伊山書院奉安退溪先生位版。歸路與李逢原，李宏仲，金道盛 隆，張而信 謹 諸君。同宿巴寺。各敍悲感之懷。</title>,<text>春風座下幾年迴。此日門生白髮催。噫我駑才難進步。須君勇邁莫徘徊。猥將駑質荷鞭加。門路終敎卞正邪。薦豆歸來多少感。山窻深夜落燈花。</text>
<title>巴寺翌日別諸君</title>,<text>昨日伊山曾別處。今朝又別總留情。此中悲感尤難旣。君我何時恨卽平。</text>
<title>陶山書院董役之暇。吟示諸公。</title>,<text>志道難窺室。攻文未嚼英。終知圖揣分。初豈郭無情。幸賴邦多士。相期義顧名。藏修贏得地。盍亦勵仁榮。司空圖居中條山作亭。名三休。量才一宜休。揣分二宜休。老而聵三宜休。溫嶠問郭文曰飢思食壯思室。自然之理。先生獨無情乎。文曰情由憶生。不憶故無情。</text>
<title>與諸友會愛日堂。次趙士敬韻。</title>,<text>禽尋佳木集。風送好花來。對景還成感。堂虛古徑開。原韻一酌高亭上。親朋四鼎來。飮雖隨量異。聊與好懷開。</text>
<title>寄聞遠孤山書齋</title>,<text>孤齋西畔峙孤山。山下容開屋數間。可得借儂山一半。此身同伴水雲閒。擬築水雲亭故云</text>
<title>會月川書堂。吟示趙士敬。</title>,<text>鏡裏光華白髮臨。至今非復少年心。若爲無事身常健。村酒情談日日尋。晩峯霞影酒杯臨。傾倒懽呼此日心。世事紛紛何足道。暮雲歸盡碧千尋。山影當窻日日臨。村居幽興稱君心。呼朋漉酒成眞率。自有風流不外尋。歲晏山窻月復臨。幽居無事了關心。看君一紙題雙韻。雅意深情字字尋。臨十二月卦松菊風霜節操臨。書存前古聖贒心。頹然一士中何有。惟覺頭邊歲月尋。</text>
<title>挽李觀察使公幹 仲樑○壬午</title>,<text>風雲千載遇知音。宿德英儀世共欽。治郡惠聲超召父。卻魚淸儉邁楊金。入司喉舌論邦道。出按關東布政心。八十光陰隨電瞥。何堪白首涕霑襟。</text>
<title>挽金生員愼仲</title>,<text>追憶相知四十春。况今同住一鄕隣。忘形久敬情偏重。責善推仁誼益親。遐福自來應裕後。沉痾何事苦嬰身。後凋已矣公隨逝。白髮傷懷悵莫伸。</text>
<title>挽李義城廷秀 寯</title>,<text>福善由來天道常。不圖今日慟云亡。一爲郵督推恩普。三佩銅章惠澤滂。諸子庭趨同立雪。斯文天喪奈摧樑。箕裘承業多贒子。此外何須較短長。</text>
<title>陳情賦</title>,<text>嗟賦命之奇薄。歷歲元兮五十一。自少壯而無異聞。空潦倒而抱疾。望學海有若登天。愧才鈍而識劣。屬丙午之春選。試叨參於二百。歲周五兮竊廩。混吹竽兮赬顔。念家貧而親老。縱溫飽兮何關。退自省夫吾身。曷若投分於農畝。判獨離兮不羣。日夕惕而無咎。汩余若將不及。聊可旨蓄而御冬。蚤辭親而從師。慨子職之未供。何風樹之不止。慘怙恃之繼禍。痛號踊而無逮。欲自滅又不果。付世故於葑菲。期永奉乎香火。缺 嗚呼噫嘻。大樸已散。淳風不復。人情兮飜覆。世道兮淆薄。覽有生之有欲。在富貴與安佚。孰辭富而居貧。孰臨財而截欲。忘潦深之易渴。昧倚伏之在是。欲守原憲之貧兮。愧所樂不如顔子。惟知效嚬於古人。未達君子之志學。踵樊須之學稼。倣子貢之貨殖。非冄求之爲富。聊備荒而救急。若有碩鼠揶揄而穿屋。孰一夫之敢恤。旁有一人。申申其詈余曰。何所獨無芳草。爾胡爲乎窘步。洞相觀乎鰈域。有可居者幾許。澗谷詠考槃之樂。衡門有棲遲之處。子苟往而居之。又不患其無所。何不蚤圖而退莊。誠可歎而可怪。嗟世人之滔滔。總沐㯃而求解。忽聞言而心寤。感吾客之深戒。缺 誶曰已矣。百年強半。未曾涉難。頭雖已白。計不宿筭。所可仰者。函丈門下。濫荷仁眷。諄諄誨䆃。針砭不倦。愛澈微軀。誠所難忘。矢顚沛而不渝。奉一心於無疆。何知樑木之遽摧。曠謦欬於屢月。誠此道之難明。縱啜泣兮何及。仰宣聖之至言。有德報以德恩。庶佩服而勿失。期無負於聖門。</text>
<title>題琴士任溪齋[退溪先生]</title>,<text>日星明訓載前書。對此嚴師自有餘。逐臭海濱良異事。歎君辛苦築隣廬。時士仕築室于寒栖之南溪上。</text>
<title>次琴士任韻</title>,<text>寒谷冰霜致客來。一尊今日荷君開。不妨眞率頻相款。更約明年趁早梅。丙辰十一月。司馬會在溪堂。</text>
<title>次琴士任韻[月川趙穆]</title>,<text>栢樹亭陰綠水臨。相逢呼酒去年心。詩來起我春村興。此事聊將歲歲尋。士任初自鳳城臨。溪上營居最苦心。晩歲家溫朋酒樂。且將前訓卷中尋。</text>
<title>次琴士任韻[春塘吳守盈]</title>,<text>少年流落惱梅枝。想得淸香著淬衣。一別多年湖海隔。至今魂夢更依稀。</text>
<title>寄琴士任</title>,<text>衡門雖設晝常關。但取前題盡日刪。黃菊待霜和露臥。綠苔乘雨上階斑。東峯對戶君多月。南嶺當樓我有山。世事紛紛都不管。從今十畝得閒閒。</text>
<title>詠紅桃。寄梅軒琴士任。[日休琴應夾]</title>,<text>浥露迎暉紅滿枝。爭姸鬪媚百花時。如何溪上寒梅樹。玉色冰姿雪裏披。</text>
<title>與金惇敍遊山院。奉呈琴士任。</title>,<text>鹵莽年來失舊聞。多慚愚我索離羣。逢君尙記前遊事。春入庭梅滿樹芬。</text>
<title>龍壽寺。次琴士任韻。[惺齋琴蘭秀]</title>,<text>佛宇深深古澗傍。羣公聯袂折陪行。添沽斗酒何辭醉。全廢床書久欠商。義理戰勝肥子夏。病痾吟苦瘦東陽。多君筆灑珠璣璨。按劔休敎抵夜光。月川日錄云士任筆翰翩翩。一座稱賞。故聞遠詩有珠璣之語。</text>
<title>次呈琴梅軒[雪月金富倫]</title>,<text>兔走烏飛兩不留。紅顔坐見白渾頭。寒燈耿耿三更夜。落葉蕭蕭九月秋。淸韻向來塵外詠。煩襟依舊世間愁。方知事過都成夢。莫把竆通較孰優。</text>
<title>會四美亭。悼琴士任。[月川]</title>,<text>墻隅十挺樹陰淸。四美亭中四老情。存歿悲歡成感慨。酒盈樽處恨兼盈。</text>
