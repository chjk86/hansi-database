<title>偶閱石洲集。次旅懷韻。</title>,<text>忽見秋風至。茫然憶故鄕。一官牽世務。雙鬂負年光。葉落驚霜重。衾寒怕夜涼。安能投紱去。詩酒喜方塘。</text>
<title>長至日。有感書懷。庚辰。</title>,<text>地中陽動處。復剝正相分。無計趍昕闕。將何祝聖君。文修明禮樂。武掃淸妖氛。願少須臾活。賡歌頌景雲。</text>
<title>挽趙進士 咸英○二首○庚辰十二月</title>,<text>浴椒求已病。移壑遽藏舟。夢落湖邊月。魂招海曲秋。幾年懷德儀。千古隔明幽。磊落平生志。荒山土一抔。二十年前契。中間少合並。相逢征戰後。各說亂離情。玉界君先去。塵寰我獨行。那堪魂斷處。殘月屋樑明。</text>
<title>挽崔訒齋 睍○二首○庚辰十二月</title>,<text>獻納陪興運。文章振大名。承宣周保奭。經史漢桓榮。晩節風雲阻。精忠日月明。平生羊季淚。非獨爲私情。正氣東南歇。高名宇宙存。何竆顔氏命。不大晉公門。賦罷明時鵩。膓驚昔日猿。陰功知有報。餘慶在曾孫。</text>
<title>挽張公 乃範○二首○庚辰十二月</title>,<text>蚤歲從儒學。人期席上珍。風流稱篤厚。德義滿鄕隣。古宅松篁老。荒原榟樹新。存亡今日意。萬事足沾巾。先友多賢士。惟公最深。眞純全禀賦。警發賴䂓箴。疾病投門日。平生感德心。靈辰不可駐。松栢爲誰陰。</text>
<title>挽尹漆谷 瀁○二首○辛巳七月</title>,<text>南徼開新府。朱幡卽故人。一年宣化日。百里洽陽春。丘壠歸形體。山川泣吏民。凄凉峴首石。千載表慈仁。三冬堂后共衾枕。意氣由來可斷金。湖嶺幾年勞夢想。鄕邦二載見誠心。荊門笑別分生死。禁裏相從已古今。忍見潘輿隨旅櫬。一方哀淚和秋霖。</text>
<title>春帖 二首○癸酉</title>,<text>春晩長郊草似茵。蒼茫烟樹惱遊人。苔磯濯足無餘事。只願淸時作逸民。明湖爲鑑草爲茵。風詠冠童四五人。莫遣桃花隨水去。却嫌舟子訪秦民。</text>
<title>沙斤途中。偶步春帖韻。癸酉秋。</title>,<text>遙憐落葉當重茵。遊賞如今屬別人。半世奔忙形役裏。郵亭盡日對頑民。</text>
<title>贈洪柱一</title>,<text>一別終南似夢中。桐花踈雨信淸風。莫道嶺雲明日遠。不堪離恨轉無竆。</text>
<title>挽金司諫 坽○二首○辛巳八月</title>,<text>嶠南當日多賢士。苦節貞操最許公。誰識漢家九鼎重。實關嚴子一絲風。妙齡德立名隨立。半世身竆道不竆。生死榮哀何足憾。卽今時事尙無聰。魯無君子斯焉取。世有眞儒衆不知。卄載林泉非絶俗。平生疾病爲憂時。東南正氣乾坤盡。山斗高名宇宙垂。吾道從今日蕭索。哭公奚獨哭吾私。</text>
<title>挽金司諫 爲家兄作</title>,<text>擧世推爲席上珍。淸標苦節自天眞。子陵不是辭明主。宣郡從來有退臣。四海高名今日盡。一時先執曉星淪。春間投謁還成訣。獨向西風倍愴神。</text>
<title>挽李公 道孜○壬午</title>,<text>泗陽當日荷陶甄。人說公家有二賢。信義吾知天下士。風流世許地中仙。詩書滿架貧猶樂。榮辱無心道益全。昨夜小微光彩歇。儻同先子侍師筵。</text>
<title>挽禹公 達海○癸未八月</title>,<text>先人門下講羲爻。君在勝冠我在髫。半世歡情魚有水。平生意氣㓒投膠。公常憐我幼多病。我實多公富不驕。萬事如今長已矣。世間何處更論交。</text>
<title>挽愚伏鄭先生 癸酉秋</title>,<text>經幄當今推第一。圭璋氣質禀中和。君民事業期堯舜。師友淵源遡洛河。來去吾知夫子順。依歸其奈後人何。皇天不欲平東國。獨向秋風涕泗多。</text>
<title>挽盧正言 峻命 大夫人</title>,<text>老先生學自家庭。貞大夫人最淑明。七秩光陰兼苦樂。三從位祿極哀榮。桮棬尙有當時澤。琴瑟重諧百歲情。投袂高堂今已矣。不堪回首淚如傾。</text>
<title>感興五首。次李愼彦首尾吟。丁丑夏。</title>,<text>洛村非是好吟詩。詩是村翁自得時。千古是非吾不敢。一區烟月此爲奇。堂具四美寧無友。行得三人自有師。眞樂閑中無限在。洛村非是好吟詩。洛村非是好吟詩。詩是村翁負愧時。禮樂百年終貿貿。男兒一死尙遲遲。猶將軀命詢醫藥。每卜行藏質筮龜。北望烏山羞擧目。洛村非是好吟詩。洛村非是好吟詩。詩是村翁學易時。細究天時剝則復。潛推物理偶而奇。乾稱父處坤稱母。卑者仰時高者垂。靜看箇中無限意。洛村非是好吟詩。洛村非是好吟詩。詩是村翁自悼時。客裏光陰忙裏促。鬂邊華髮鏡邊垂。玉堂金馬頭常掉。好水名山意坐馳。賴有睡軒能會我。洛村非是好吟詩。洛村非是好吟詩。詩是村翁扼腕時。二月山城萬事變。百年臣節一朝移。胄筵久寂陳三善。草澤空多賦百罹。縱欲無聡不可得。洛村非是好吟詩。</text>
<title>次曺寅叔 三首○壬午五月</title>,<text>舊寓連岡小逕斜。往來遊息卽吾家。至今物色依俙見。到老人情感慨多。少壯不留同逝水。登臨無計酌流霞。羣賢勝賞還增恨。獨坐茅簷對暮鴉。吾家本在洛江傍。曩歲移居爲此岡。平郊草色連空濶。一帶溪流拖練長。滔滔物象還多惱。日日登臨更撥忙。逸興不衰人事異。謾酬佳句倍堪傷。人生何必貴凌烟。自有蓬萊在眼前。暮雨過山山似畫。長風捲水水如天。樹陰鸎囀諧淸唱。葉裏蟬鳴雜管絃。衰病自慙孤勝賞。新詩欲和倍惘然。</text>
<title>挽孫丹城 遴</title>,<text>道亨身愈困。位下德彌尊。鴈塔聲名徹。鸞捿惠澤存。家庭敬義立。鄕黨是非喧。痛矣幽明隔。誰能叩我昏。</text>
<title>贈林師傅 眞怤</title>,<text>夫子嶺南之隱侯。繼南冥不事王侯。右文本意終無施。可笑江陽舊郡侯。</text>
<title>挽都公 汝兪○庚辰十二月</title>,<text>先友當年盛。斯文際方亨。伊川與泗上。從遊同弟兄。存亡有幾人。惟公尙康寧。平生愛慕心。豈眞睦婣情。好善由天性。尊師出至誠。情田少畦畛。心宅無經營。富貴何足加。林泉畢吾生。蓄慶食其報。八龍盈荀庭。蓮桂交輝映。一室聚羣英。朝夕厭甘旨。晨昏課傳經。福德世無儔。方知仁者榮。顧余與玉樹。早結歲寒盟。出處顚沛間。日邁而月征。升堂今幾許。星霜二十更。依瞻出諸父。玉雪視親甥。靜夜輸情話。良辰傳酒觥。蹔別時月間。能令鄙吝萌。屬吾養病日。公又沉痾嬰。顔面縱云阻。書札時憑伻。離懷日蕭索。白髮添數莖。前秋令子過。知是尋醫行。聞公病已篤。使我心如酲。開箱分藥餌。慇懃付歸程。愷悌必有祿。所冀在神明。五日驚無汗。千秋隔儀形。舊執今誰在。長空沒曉星。萬事歸漠漠。孤蹤轉睘睘。世變無窮已。乾坤委榛荊。生人咸惴惴。無地保姓名。羨公遠耻辱。斂身歸佳城。猶將眼前痛。南望一霑纓。</text>
<title>挽李進士 重亨○癸未八月</title>,<text>陶隱先生後。寒岡門下人。家庭傳訓誡。凾丈賴陶勻。九世知心契。平生莫逆親。有才兼有德。憂道不憂貧。不是塵間士。將期席上珍。春輝終未報。厚夜更無晨。賤病君常愍。哀詞我遽陳。六男能孝敬。始祖共塋窀。先集今謄梓。遺誠蓋感神。蹔離何足慽。吾病亦日臻。</text>
<title>伏次族從祖寄家君䪨。因作留別之詞。</title>,<text>昔我相逢時。春山啼杜宇。今我相思處。炎程開道祖。年光任倐忽。美人恐遲暮。西山悶令伯。北征愁老杜。南來今幾許。山月纔弦五。汩沒嘗藥中。佳辰愁裏度。嚴程不可留。忽忽復歸路。羞將數斗祿。負此泉石痼。功名汩才性。此患乃從古。蓴鱸季鷹思。歸去淵明句。急流誰勇退。歷歷皆可數。萬事喜乖張。百念來相聚。早晩當挂冠。紅塵肎久住。某花與某草。童子時所樹。我有弊縕袍。何羨衣金縷。我有考槃樂。足以寐且晤。不以三公貴。換此田家苦。父母旣俱在。兄弟且無故。風花同把抔。霜露親省墓。誰之復永號。此裏有樂土。安危大臣在。山甫與吉甫。蠢爾一小醜。來廷不日覩。自知野性踈。豈歎時不遇。吾聞放勳世。亦有箕山父。</text>
<title>挽浣石亭李公 彦英</title>,<text>一世推爲大旱霖。兩朝聲譽重南金。談間諧謔能蠲暑。皮裏春秋未見今。至行自從天賦得。剛標寧被世囂侵。薇垣黨議人爭誦。綠野優游世共欽。小子幾年資警誨。先人當日托知音。從來分義成膠㓒。不爲婚姻有淺深。潭上春風花共賞。亭邊秋月酒頻斟。慇懃戀主心如燭。慷慨傷時淚滿襟。半日愁看顔色改。隔旬驚見盛名沉。哀榮地下應無憾。潦倒人間若爲心。甲戌年間未盡淚。不堪今日更淫淫。</text>
<title>挽趙東溪 亨道</title>,<text>義氣當時推第一。期將隻手挽天河。幕中羣策皆兒戲。肘下垂楊奈老何。生物已無塵世樂。高人皆被懦夫嗟。難堪最是鷄芻闕。獨何西風涕泗多。</text>
<title>次崔竹軒 恒慶 韻</title>,<text>花信風前仲月春。同遊川谷兩三人。倻山卜築君雖富。洛水耕耘我不貧。七嶺幾時情乙乙。一盃無日話申申。觀德如今成索寞。相思飛入夢中頻。</text>
<title>挽崔竹軒 戊寅九月</title>,<text>先子多親友。惟公獨見尊。同時趍丈席。半世若箎塤。纖介胷中絶。山河腹裏呑。行藏隨用舍。窮達任乾坤。覿德心如醉。聞風薄自敦。幾年供灑掃。自謂得淵源。方擬追先志。將期奉緖論。老天曾不憗。吾道奈終昏。信義無幽顯。交情在子孫。哀榮知不感。何用盡吾言。</text>
<title>挽詞[張應一]</title>,<text>聰明英發美男兒。更抱才調也不覊。論議恢奇驚滿座。風神灑落冠當時。斯人定得乾坤秀。此去應關氣數衰。獨立竆途無仗友。白頭心事有誰知。應識英魂不昧存。結爲光耀照乾坤。君家賢女吾家婦。冥祐餘慈及外孫。</text>
<title>挽詞[金壽賢]</title>,<text>簪筆行宮近王宸。一時名譽倒朝紳。後生相厚如君少。先子當年遇我親。粉署徊翔知幾日。茂陵消渴已三春。明徵福善天難問。臨到哀詞只愴神。</text>
<title>挽詞[鄭太和]</title>,<text>風雪山城記事時。出人才調聖明知。經年嶺外沈痾久。絶跡朝端奮翼遲。那料萱堂春日暮。遽驚樑夢世緣遺。周旋同席猶如昨。哭向南天寄挽詞。</text>
<title>挽詞[閔應恢]</title>,<text>戎衣簪筆侍龍顔。月暈孤城萬仞山。夙志可觀臨亂日。奇才獨步縉紳間。沈痾每恨音書斷。哀挽那堪涕淚潸。門掩故園春寂寂。洛江東去幾時還。</text>
<title>挽詞[許啓]</title>,<text>憶君覊靮雪城頭。裁簡爭驚筆翰流。文彩向來承異渥。風波幾處泛虛舟。謫仙每恨辭金馬。長吉還催上玉樓。賴有荀家八龍半。德星佗日耀南州。</text>
<title>挽詞[都愼修]</title>,<text>北斗以南惟一人。烱如氷玉見精神。鳳毛知有才超古。驥足眈看步絶塵。藻鑑持衡偏雨露。薇垣簪筆近星辰。中年謝病投冠笏。五載居閑似隱倫。二竪沈綿猶戀闕。九天冥漠不遺仁。萱堂歲晏啼孤鶴。鸞鏡塵生斷一春。轉海回山交莫逆。陽春白雪和誰因。從今無與蘭同室。念舊難忘德照隣。堪恨巨卿奔弔晩。想應元伯駐車頻。佗時洒涕山陽笛。此日緘辭哭海濱。</text>
<title>挽詞[睦行善]</title>,<text>毓秀山河禀賦全。淵源學問自家傳。早時際遇恩榮大。中歲沉綿疾恙纏。仁壽無徵神鬼惡。舊游如夢友朋憐。英靈儻識門閭望。欲詰蒼蒼理更玄。</text>
<title>挽詞[李𥳕]</title>,<text>玉壺秋水瑩精神。緩步瑤墀作侍臣。中歲交遊連父子。暮年情義托婚姻。金天爽氣催鷄夢。璧月靈氛散兎塵。人道四夔眞忝竊。色絲誰復琢貞珉。</text>
<title>挽詞[李見龍]</title>,<text>南嶠羣賢輩。聯翩就穸窀。山河收淑氣。冠冕少名臣。橘葉難爲養。荊花不復春。四鸞停翠竹。遁後豈無人。</text>
<title>挽詞[朴羾衢]</title>,<text>淑氣專南服。斯人最炳靈。鮑壺氷皎皎。王佩玉玎玎。蜃伏高蹇彩。蘭幽遠播馨。汲塋搜古籍。戴席稽前經。槐市連華蓋。花甎近御屛。持衡留藻鑑。剖竹燕嫠煢。直諫霜凝筆。高譚刃發硎。悠悠世上事。草草客中蓂。子似啣蘆鴈。吾猶腐草螢。襟懷雙玉劒。出處兩浮萍。朝市頭俱白。枌楡眼竟靑。同心復同病。忘歲更忘形。藥院挑燈話。梅窓對酒醒。論文言澔涆。歎世淚飄零。尙倚精神旺。何知鬼祟獰。班躋大夫列。筭盡始仕齡。鶴髮情何極。鸞奩血不停。衋傷徧士友。痛惜澈朝廷。天意憐遺嗣。家聲有典刑。西門逢孝子。一慟動冥冥。</text>
<title>挽詞[尹宗之]</title>,<text>紅藥鑾坡上。淸時李翰林。詞華才子調。夙夜近臣心。執靮隨行在。揚鑣慨陸沉。斜封明主動。直節世人欽。春日風霜冽。冬天雨露深。名爭三獻玉。聲澈四知金。北極孤誠切。南鄕一病侵。靑燈思夜直。白玉謝朝簪。最荷平生許。俱非末路襟。村情分遠野。山趣共遙岑。佳史拚竆討。芳樽入細斟。寒窓還對月。銀漢幾橫參。客返秦京道。人亡洛水潯。仁而終不壽。天也更難諶。鏡裏孤鸞慘。門前老母臨。蘭芳當日茁。棠失去年陰。往躅皆爲古。餘骸獨至今。飄零驚短褐。竆老哭知音。別恨燒殘燭。牢愁擣暝砧。春來城下宅。花事共誰吟。</text>
<title>挽詞[李廷相]</title>,<text>丹桂風霜一夜凋。何由國器見昂霄。英華未展天胡速。仁壽無徵命難逃。直氣斗牛看獨立。別魂江漢去難招。靑氊舊業歸才子。肯使家聲久寂寥。</text>
<title>挽詞[崔東㠍]</title>,<text>早歲功名妙摘髭。圖南曾見大鵬期。絲綸事業光靑史。銓鑑風裁擅當時。諫院藝臺兼寵辱。世魔身病阻丹墀。鶴歸華表千年恨。痛結人間萬古悲。賴有庭蘭芽已茁。剩看餘馥永無。</text>
