<title>讀心經。書二絶上退溪先生。</title>,<text>西山一部倡斯文。敬義相須養本源。四子遺書共終始。何須別路更求門。聖遠千秋文自文。幸從溪路溯眞源。窻明几淨書宜讀。分付山雲鎖洞門。次韻 退溪先生人才堪歎壞時文。誰向遺經討一源。絶喜琴生新有得。指南經裏爲求門。久愧淸凉勤我文。容君悽息度靈源。何時我亦成眞隱。壑月巖風靜鎖門。</text>
<title>次趙士敬 穆 韻二絶</title>,<text>九十春光取次尋。騷人費盡幾篇吟。卻將山寺探花興。替向溪邊坐綠陰。樽酒沙頭會。詩文細可論。春醪難與敵。先醉到黃昏。</text>
<title>自孤山入淸凉</title>,<text>江湖身世玉壺中。獨立漁磯萬慮空。更作淸凉究竟計。却愁還廢半途功。</text>
<title>讀書淸凉山。敬次退溪先生韻 辛亥</title>,<text>物色分留與後人。好山隨處極遊廵。瓊岑振袂同天姥。玉澗傳觴似洛濱。石路空餘松蓋偃。僧寮稍可簡編親。詩篇奉讀還增涕。回首蒼崖幾劫塵。原韻故人今作墮泉人。送子遊山復此廵。好向壺天藏世界。要從學海究源濱。流光不與吾相待。往躅無非已所親。正是槐黃爭走日。愛君堅坐玩書塵。往在己丑。金澤卿，南敬仲同遊淸凉。而余病不得往。以詩寄謝。二君今皆下世。因聞遠讀書之行。有懷其人。故次前韻以贈。聞遠敬仲之甥。</text>
<title>謝碧梧李丈 文樑 見訪</title>,<text>寂寂幽居小澗濱。虛堂終日索誰親。汾上丈人先誼重。小車穿到萬花春。</text>
<title>寄金景純 守一，彦純 明一 二絶。並小序</title>,<text>景純自文華來訪。與其弟彦純偕焉。景純示以山中所得兩絶。而彦純以依前糞土之說爲非。僕當時不入思議。妄擬自警一言。不知爲可笑矣。別後思之。兩君詩語各有意趣。大抵質之美惡。本有定分。非可以外襲而有變焉者也。但將此一段意思。橫在肚裏。則爲善之路矣。曷若並其糞土汚穢之質剔去之耶。以是觀之。彦純之意自佳。因題二絶。相與一笑。詩云乎哉。聊以見意云。儒仙來自洞天深。示我摩尼糞土吟。此意分明頗有警。寧無澡雪本來心。忽覩雙金喜若狂。小堂聊爲置壺觴。箇中雅論冰生水。前代風流有季方。</text>
<title>謹次退溪先生贈勝師絶句韻。因遞送呈。</title>,<text>瀟灑寒棲四壁圖。摳衣幾向隴雲途。二年遙隔春風座。千里深情幾度書。白雲紅樹尋眞日。正是山僧乞句年。滿愊瓊琚神句護。至今光照鬱藍天。原韻濡滯京城豈我圖。夢魂長繞去歸途。半殘溪屋空延佇。慙愧山中尺素書。山僧卷裏吾詩句。舊日逢僧不記年。久客蒙君追和寄。怳如同訪玉壺天。</text>
<title>甲寅仲春。築書室於東溪之上。爲讀書藏修之所。宅地閒曠。泉石可愛。先生手書惺齋扁額賜之。又有臨鏡臺，風乎臺，緫春臺，活源塘諸詩。不勝感佩。遂用其韻。甲寅</title>,<text>新齋那得用工新。埋沒牀頭寶鑑塵。不有函筵提耳誨。迷途誰喚夢中身。虎尾春冰寄我生。東溪頗喜室虛明。聖門自有南車訓。爐案前頭得細評。只有二絶。原韻並附。原韻東溪深闢小齋新。苔逕柴門迴絶塵。爲問主人何事業。寸膠功力自珍身。河南門下謝先生。百聖心傳一語明。妙用深源都在熟。瑞巖稊稗不須評。[惺惺齋]易贊坤爻敬義功。揭名堂室紫陽翁。若知動靜皆爲一。始信濂溪太極同。精一心傳敬是要。儘惺惺地自昭昭。但加日用工夫在。莫學芒芒去揠苗。惺惺齋[活源塘]活水源源止更淸。端如明鏡瀉羣形。可憐妙用能如許。物去依然湛一呈。活源塘[臨鏡臺]上臺眞覺洗心腸。對此虛明一鏡光。若使襟靈于物累。天雲那得似方塘。臨鏡臺[風乎臺]濯淸來上喜追隨。吹面光風泛裌衣。底是鳳凰千仞象。長吟終日共忘歸。風乎臺[總春臺]灼爍中臺照一春。淺深紅白緫宜人。莫言開落渾閒事。造化乾坤色色新。總春臺</text>
<title>孤山偶吟</title>,<text>暄姸春日入山來。水色山光畫裏開。臺上閒吟眞灑落。恨無良友共徘徊。</text>
<title>金惇敍 富倫 迴自湖南。久不相見。</title>,<text>湖海迢迢路以千。思君不見日如年。如今十里還相阻。惆悵停雲落照邊。</text>
<title>南征 並小序</title>,<text>余自少聞頭流之雄峙。伽倻之奇秀。而見前人之遊錄及登憶之詩。又聞曺南冥之行義。常欲一遊南中。以廣心目。而道路阻遠。汩沒塵中。回首南天而不可得者十有餘年矣。己未春。鄭兄以健 復始 分符丹城。越明年柳戚誼守三嘉。是年秋。黃仲擧 俊良 亦守星山。丹城正在頭流東麓。而與三嘉接境。路過星州而伽倻亦在星境。此吾南遊之一大幸。於是遂決意而行。庚申十一月也。初九日拜先生於溪上。進曰人之賢與愚貴與賤雖殊。各自守其身。蘭秀才薄不能成名於科目。卽合屛迹山林。耕理荒田。是所分也。而父兄在上。不能自遂。隨俗汩沒。有失己之恨焉。先生曰今欲使子知物情而行也。子獨心知而愼之。遂拜退。十二日發程。過辭月川。我生實孤陋。學術慙鹵莽。床頭五車卷。一任生魚蠧。平生山水願。馴致烟霞痼。中宵發奇想。南天回首屢。勝遊得邂逅。玆事肯終誤。振策登長道。行謀脫冗故。名山集南服。勝賞多前路。伽倻與頭流。積氣撑空宇。不待瓣香檮。一一披雲霧。未赴頭流約。先得伽倻句。行裝數篇書。偕我濟勝具。頭流老仙伯。令人起景慕。同聲數君子。今行庶幾遇。朗詠招隱操。攀援䕺桂樹。行行屢佇立。居然領佳趣。</text>
<title>到丹城。主倅鄭以健挽止甚款。與孫仲翔 ▣▣，鄭茂仲 ▣▣，宋仲胤 ▣▣，孫衡仲 ▣▣，黃慶叔 ▣▣，同留醉吟。</title>,<text>杯酒風流結好朋。醉歸孤舘冷如冰。客中愁緖憑誰遣。耿耿床頭一穗燈。</text>
<title>與茂仲步出江干</title>,<text>放馬沙汀坐上流。一杯相屬洗淸愁。勸君莫恨無來客。何似烟波兩白鷗。</text>
<title>丹城客中。伏次退溪先生寄詩一絶。</title>,<text>奔走風波患失人。安閒不似退溪濱。何當遊歷還歸早。更向天淵學隱淪。原韻歲暮難堪憶故人。平安書到雪溪濱。南行莫負酬心事。方丈山中訪隱淪。</text>
<title>贈別茂仲于衡仲江亭</title>,<text>傾蓋何嫌識未曾。西南眞箇得高朋。儀容秀美葭邊玉。談笑淸眞壑下冰。客裏班荊欣有托。冮頭分袂恨無憑。驪駒一曲斜陽畔。臨別題詩澁未能。</text>
<title>與權明叔下丹溪</title>,<text>平生山水元成癖。矧是溪淸可濯塵。此日君爲南道主。一騎來往不辭頻。</text>
<title>星山路上。遙望伽倻。突兀撑空。擧眼斯得。而冰雪路阻。明春歸路。以爲登覽計。</title>,<text>竹杖芒鞋取次行。滄江一帶雪初晴。濯纓歌罷還相笑。水色山光眼欲明。</text>
<title>訪淸香堂李公 源。 相對甚歡。次退溪先生韻以贈。仍次二絶奉呈。</title>,<text>來拜山南一老人。淸香心事碧江濱。貞梅苦竹終身契。誰識先生此隱淪。江城逢著養眞人。時到淸香寂寞濱。若與先生同隱此。滔滔慾浪免沈淪。</text>
<title>登矗石樓。與鄭子精共賦一絶。</title>,<text>第一樓中君我雙。滿杯春酒倒菁江。居然領得風流事。水色山光照碧窻。</text>
<title>裴汝友 三益 有丹溪柳家壁上詩。遂用其韻。</title>,<text>聞說丹溪古哲人。地名佳勝有攸因。靈襟不屑丹爐液。日向湯盤澡雪新。</text>
<title>與汝友約頭流之遊</title>,<text>扶搖南極出塵蹤。雲外珠林喜得從。這裏風流奇興在。竹林烟月暮晨鍾。</text>
<title>復用前韻贈權明叔</title>,<text>飛韁追躡白雲踪。載酒何妨日夕從。匣裏瑤琴約更理。百年山水有牙鍾。</text>
<title>星山倅黃仲擧有約不來。戱贈一絶。</title>,<text>何處桃花逐水流。仙區消鳥漏漁舟。來尋舊記渾無迹。迷路空山失勝遊。</text>
<title>暮春懷鄕</title>,<text>雲際陶山望眼寒。春還遊子幾時還。䕫翁不是能言道。飛鳥猶慙仰面看。浮生役役幾時休。自愧身心兩繆悠。春服未同沂水詠。謾從方外作遨遊。次韻 退溪先生憶昨君歸正歲寒。看梅看竹未成還。春來處處年光遍。莫向繁華著眼看。病裏朝天今復休。思君不見夢悠悠。何時細讀南行錄。一枕還同萬里遊。</text>
<title>次裵汝友戲嘲折花韻二絶</title>,<text>雪滿家山始別離。江城行到鴈飛時。驛亭一夜梅花發。消息吾先問北枝。何事南行悵遠離。萱堂久曠日三時。傍人莫道貪花者。爲惜光陰取晩枝。</text>
<title>宿權景和 ▣ 第。以杯酒絲竹娛賓。</title>,<text>主人非是冷書生。杯酒絃歌慰客情。半夜獨醒人閴寂。起看殘月照窻明。</text>
<title>謝黃仲擧簡問</title>,<text>丈人南郡佩銅符。萬疊伽倻几案輸。興學南康尋白鹿。鍊丹句漏颺飛鳧。淸詩掃筆竆千紙。雅意留人倒百壺。吏隱風流多暇日。雙魚時與素書俱。</text>
<title>白雲洞書院。次南景祥 夢鰲 三絶韻。</title>,<text>堂堂急景似頹波。前路工程恨未多。分寸光陰宜自惜。如何奔走逐紛華。溪源沿泝得從君。開豁衿懷似罷雲。學道由來貴自得。役心科目奈迷門。洞天深處白雲飛。歸鳥投林帶夕喗。微物尙能知所止。我生寧不愧冠衣。</text>
<title>溪齋賞菊</title>,<text>乾坤身世水雲間。物色秋風次第看。待得千林紅葉盡。霜英還對滿庭寒。笑向黃花把酒巵。十年心事擬東籬。還慙筆力衰遲甚。盡日吟來未有詩。</text>
<title>孤山精舍 甲子</title>,<text>一歲中間六度歸。四時佳興得無違。紅花落盡靑林暗。黃葉飄餘白雪飛。砂峽乘風披裌服。長潭逢雨荷簑衣。箇中別有風流在。醉向寒波弄月輝。</text>
<title>偶書</title>,<text>雲捲月露軆。塵掃鏡還明。如能淨人慾。天理自昭呈。</text>
<title>上退溪先生二絶</title>,<text>心法相傳書與圖。海東千載有眞儒。南歸日有扁舟興。恬退高風邁五湖。綽綽行藏未易窺。幾從前席有論思。眞源見得程朱後。正是巖棲講道時。次韻 退溪先生簡在天心最不圖。聖門猶戒小人儒。難將百疾干天祿。豈慕扁舟泛五湖。晩向塵編竊覰窺。自欣忘食會心思。近聞君亦朱書讀。能有深源見得時。</text>
<title>得具景瑞 鳳齡，鄭子中 惟一，鄭子精 琢 書。詩以謝之。</title>,<text>甕牖前門對碧峯。日邊書到幾開封。驛亭處處梅花發。千里懷人意萬重。寄景瑞谷口人今天祿人。風流文彩動朝紳。春來一紙遙相問。憐我竆山鳥獸隣。寄子中故人遊宦洛城東。問我幽棲寂寞濱。最是同門情義重。披書蹶起病中身。寄子精</text>
<title>與諸友會龍壽寺。琴士任 輔 首成近軆一律。遂共賦。</title>,<text>佛宇深深古澗傍。羣公聯袂折陪行。添沽斗酒何辭醉。全廢床書久欠商。義理戰勝肥子夏。病痾吟苦瘦東陽。多君筆力珠璣璨。按劒休敎抵夜光。</text>
<title>權生 ▣▣ 求余筆牘。書伐木章以贈。</title>,<text>山陰曾訪道人家。今日東溪送白鵝。雖乏羲之眞筆法。猶書伐木爲君歌。</text>
<title>敬次退溪先生孤山韻</title>,<text>重到孤山四月天。長鑱時復理荒田。何須學得金丹術。物外優遊便是仙。</text>
<title>次金城主 ▣▣ 易東松壇韻</title>,<text>觀瀾臺下玉成潭。松樹林中滴翠嵐。况有江鮮銀作膾。一天恩澤此濡涵。</text>
<title>與裵汝友，趙士敬，朴彦秀 蕓 共遊孤山。敬次退溪先生寄贈韻。</title>,<text>良宵穩放月潭船。身世飄如鶴背仙。造次冮山增氣色。師門更荷兩詩傳。溪齋前日問更端。仁知吾家水與山。好是扁舟明月夜。五更風露不知寒。</text>
<title>敬次退溪先生秋夜感懷韻</title>,<text>巖棲數畒宅。窻扉窈而靜。伊昔奉師敎。工夫做喚惺。一篇歸田詠。此世垂箴警。秋山忽入眼。恍然煩慮屛。詞源見渾浩。道氣浹寬猛。何時陪一棹。共賞眞光景。</text>
<title>奉呈琴夾之 應夾</title>,<text>佩酒來江榭。題詩戀玉人。山深江路險。誰肯好尋眞。</text>
<title>敬次退溪先生普賢菴壁上詩韻</title>,<text>函筵和氣一團中。此世依歸有退翁。何幸名山陪賞日。詠歸眞樂浴沂同。原韻少年攻苦此山中。老作無成一病翁。壁上看君興歎語。此心何啻與君同。</text>
<title>與李逢原 安道，李宏仲 德弘。會京邸共賦二絶。</title>,<text>流光如瀉已堪驚。白髮頭邊種種生。半世摳衣成底事。人間賭得一虛名。愧我劬書尙昧如。此身惟覺日空疎。不知何字成題目。每愧銓衡奏薦書。</text>
<title>挽裴副尉 天錫</title>,<text>眼前蘭玉粲階庭。又見科名世所榮。祿養未及欞又化。呼天不耐痛悲情。</text>
<title>壬午正月。以齋郞赴任東都。呈主倅李 仲樑 一絶。</title>,<text>旅宦南州歲已遒。吾行綽綽媿牽留。今朝共醉情多感。叨荷明公待許優。</text>
<title>向利見臺過吐呑山。次佔畢齋金先生韻。</title>,<text>秋風匹馬亂山中。歷盡烟霞一萬重。十載歸來人事改。靑山依舊樹鬆鬆。</text>
<title>往見鮑石亭五陵諸舊迹。還呈主倅二絶。</title>,<text>飮罷東亭獨詠歸。小堂寥落月華微。客中多少關心事。秋晏鄕山䕺桂馡。呼燈深夜坐虛堂。蟋蟀聲中灝氣凉。旅枕蕭騷無夢寐。獨斟秋露洗枯腸。</text>
<title>寄安季章</title>,<text>江月頑雲蔽。光輝淡復明。幽人無與伴。笑向竹林淸。</text>
<title>玉山書院罷會後。書示僚友李汝誠 弘愨。</title>,<text>寒梅苦竹伴幽身。月色荷香亦暢神。隨處留情隨處樂。不妨聊作遠遊人。</text>
<title>孫文伯 曄，李景海 ▣▣ 見訪。</title>,<text>昨日江頭載醉歸。寒齋孤卧夢依依。今朝喜聞相尋語。竹塢移床待子遲。</text>
<title>謝士敬寄贈韻 癸未</title>,<text>身閒物外可安竆。宦路崎嶇詎能通。失脚風塵歸未得。年來愧負杖屨同。手種庭梅未見英。欣聞玉雪滿枝明。故園何物非關意。叵耐淸香惱遠情。</text>
<title>四月。與金彦遇 富弼，琴士任，李景昭 文奎，具景瑞，琴夾之，鄭子中，柳而見 成龍。遊浮石寺唱酬韻。</title>,<text>老少羣行忘後先。德星今夜聚山巓。聊知千古喬松伴。却羡高樓十八仙。</text>
<title>敬陵直中九日</title>,<text>強登香峀趁風流。九日攜壺往事悠。霜落千門楓葉暮。風高鴈背笛聲秋。缺三字 色都詩料。滿眼風光緫客愁。一年勝景今方好。白酒黃花爲少留。</text>
<title>戱贈金廣文 弘之</title>,<text>一別心中友。悠悠歲已竆。如何鐵石志。遽爲粥粥弓。</text>
<title>廣津舟中。送月川南歸。乙酉</title>,<text>千里相携過一春。江頭送別兩逡廵。兄歸獨占溪山勝。媿我風埃潦倒身。萬物皆涵日月光。情懷休恨未陳王。春風好去芙蓉下。問柳尋花興亦長。</text>
<title>直廬偶閱蘇武傳有感</title>,<text>淸霜烈日北溟頭。塞外光陰十九秋。白鴈謾傳靑海信。丹心惟拱紫宸樓。飢寒仗節心猶苦。富貴投人志所羞。試看雲臺圖末畫。秖應功配霍元侯。</text>
<title>挽具景瑞 丙戌</title>,<text>溟鵬逸驥振天衢。赫赫英名滿八區。注澤幾霖商室旱。掛冠閒坐賀家湖。蓬麻交契當年密。麟鳳高標此日無。白首同門無限痛。鶴山何處奠生芻。</text>
<title>奉呈金惇敍</title>,<text>問疾曾携枕席中。今朝何幸酒杯同。論懷鼎坐團欒處。輝映相酬白髮翁。</text>
<title>漢江船上。送通信使金士純之日本。庚寅</title>,<text>蒼茫馬島接鯨波。遙送扶桑萬里槎。近日蠻情多反覆。試憑公去問如何。同學同朝四十春。心情何啻弟兄親。此行可遂平生志。匏繫還嗟老病身。</text>
<title>又贈一絶</title>,<text>忠信行蠻貊。吾聞古聖言。使乎通聘後。應賴晏南藩。</text>
<title>挽權定甫 宇</title>,<text>知君相厚意。共泝一溪源。鸞鵠高才逸。圭璋美質溫。二年成旅宦。千里作覊魂。江漢浮旌翣。南天白日昏。</text>
<title>解官家居。偶吟一絶。呈安文叔 應奎。</title>,<text>人間得失付蒼天。白首重逢豈偶然。况値山中花柳節。不妨携手下前川。</text>
<title>又次文叔寄贈韻</title>,<text>身保散材同社櫟。心藏空櫝似還珠。疎慵正合投山野。時事從他付廟謨。</text>
<title>陶山祭後登天淵臺有感</title>,<text>不盡三年築室悲。巖栖立雪夢依依。隴雲咫尺登臺感。無限秋山媚夕暉。</text>
<title>聞愷兒得參蓮榜。書一絶兼示憬，𢢜兩兒。辛卯</title>,<text>四枝蓮映一家中。應是先人積善功。餘慶欲將傳世業。子孫須勸孝兼忠。</text>
<title>孤山亭。閱朱子書。敬次先師韻。</title>,<text>朱門義理如芻豢。從事牀頭一部書。畢竟身心無所得。舊茫新昧日紛如。</text>
<title>薪巖石上。續前春之會。</title>,<text>谷口淸潭繞石臺。憶曾三老共傾杯。今春又作前春會。秖恨安君病不來。十日山中苦滯留。沿溪出洞洗塵愁。况逢三友論文處。閒把情杯款款酬。剛州志云鳳栖庵下五里許。訓導安應奎築臺於梧溪邊薪巖下。與安東具鳳齡，禮安琴蘭秀，同郡金玏，申克儉。爲友善。每佳辰令節。相與提携爲樂。稱以四友㙜云。</text>
<title>申守約 克儉 與二子來會。戲呈二絶。</title>,<text>驚喜吾君意外來。相將淸酌勸深杯。狂歌莫向人間說。只做雲林好笑開。蘭玉盈庭緫好文。賀君能見振衰門。高歌不是嘲君意。百尺竿頭勸進云。</text>
<title>振衣臺。奉呈安文叔。臺在四友臺下</title>,<text>羡君耕釣送生涯。垂柳陰中小逕斜。十里桑麻濃雨露。一區山水足烟霞。光陰自覺昏還瞑。物色頻驚落復花。塵土客來魂悵惘。白雲何處採芝歌。</text>
<title>山中次老杜韻</title>,<text>漠漠雲山裏。林深不見行。溪聲流咽急。花樹映紅明。少抱江湖志。還嗟汩沒生。關心多少事。誰與醉論情。</text>
<title>奉呈龜城倅李瀚</title>,<text>每到花時不在家。吾生酸苦老堪嗟。十年京洛趨申卯。兩載椒泉護病痾。</text>
<title>又賦一絶</title>,<text>寥落山中客。無緣把酒杯。故人情款曲。時遣白衣來。</text>
<title>孤山亭。用先師韻呈主倅申之悌。</title>,<text>風流太守有來聲。物外肯問山民否。餐霞妙訣欲一陳。靑鶴臺前坐待久。</text>
<title>仙鶴臺月夜</title>,<text>月白沙逾白。山靑水轉靑。幽人臺上詠。誰會此時情。</text>
<title>奉閱先師手簡。感賦一絶。</title>,<text>不讀孤山無益事。師門提誨儘非輕。老來悔悟工難着。汩沒深慙負一生。</text>
<title>次月川韻</title>,<text>七十今逢歲又遒。少年華佩已焉休。月川賴有高人住。衰暮追從慰 缺 愁。</text>
<title>與月川遊簟巖 乙未</title>,<text>衰老追從任意遊。川巖洗濯弄淸流。淸談白髮傳觴處。兩岸楓酣滿目秋。</text>
<title>臘梅政開。吟成一絶。奉呈申明府。</title>,<text>蘿葍山前一朶梅。山民兼把酒杯來。風流太守眞仙骨。酷愛淸香不汝猜。</text>
<title>奉呈城主。兼示金器仲 堈。</title>,<text>寥落江天暮。欣逢兩玉人。扁舟天上坐。詩酒暢心神。</text>
<title>書贈金而和 中淸○丙申</title>,<text>孤山我亦有精廬。秖恨無朋討古書。請子來營基築地。一生交契莫相疎。</text>
<title>挽朴士秀</title>,<text>月川來作芳隣友。漁釣從遊百世期。亂後分離思正苦。題章此日涕雙垂。</text>
<title>題海莊山人詩卷</title>,<text>獨坐寒齋日。欣逢物外人。悲歡談世事。半日暢精神。</text>
<title>孤山亭和金▣ 耼壽 韻</title>,<text>梅鶴孤山勝。風流赤壁秋。相追林下徑。同作畫中遊。楓葉粧紅錦。江雲動碧油。居然成一別。淸夢會悠悠。</text>
<title>己亥二月十三日</title>,<text>樗櫟餘生七十春。况今初度値良辰。賓朋來賀傳觴處。華髮相輝緫可人。</text>
<title>東郊餞席。奉和諸公韻。</title>,<text>己亥三月。以奉倅謝恩下鄕。鄭相國 崑壽，金判書 命元，李相國 元翼，尹相國 根壽，任吏參 國老，趙府使 振，金監正 玄成，朴翰林 而章 諸公皆來會。兵燹之餘。官廨蕩然。只有基址。相對揮涕。共賦一律。汩沒風塵裏。來尋郭外春。斜陽催晩笛。芳草惱遊人。况有情親至。寧辭醉倒頻。悠悠今古事。俯仰總成塵。</text>
<title>讀先師心經後論。更用前韻。二絶。</title>,<text>一部相傳未喪文。玉淵秋月澹寒源。吾家早有南車訓。途轍何曾各異門。舜禹相傳到孔文。洋洋洙泗接流源。始知妙契同羣聖。主一關頭覔路門。</text>
<title>天淵臺。送別諸友。</title>,<text>溪齋薰善樂朋來。飮以淸和不必杯。怊悵江頭分兩袂。一天雲月共徘徊。</text>
<title>李聖與 詠道 來訪。書贈一絶。</title>,<text>爲愛師門有此人。病中相悟暢心神。聲騰政理雖堪喜。家業深思勉日新。</text>
<title>臘月初吉雪中。袖朱書一卷。訪士敬于月川書堂。旣而天日晴姸。景致甚佳。相與拓窻玩賞。情興足可知也。共賦二絶。</title>,<text>雪屋薰爐坐不寒。同人相對臭金蘭。融融洩洩眞詮訣。多媿從前歇后看。大雪江村邂逅成。吾儕何但款朋情。至後工夫添繡線。畫前先已一陽生。附月川韻萬玉初驚臘雪寒。寒齋重喜會金蘭。晴窻話得回春律。更作融融洩洩看。元來景物自天成。人自欣然若有情。但得常存瀟灑意。如何鄙吝更萌生。</text>
<title>里門垂楊 邑誌浮羅條載此詩。而云柳亭在村前里門。○每佳辰令節。時會里人。講信于此。</title>,<text>接屋連墻抵百家。垂楊千尺里門斜。秋天烟月聞樵笛。春日風花聽鳥歌。避暑遊人爭翠密。設棊閒客遣消磨。吾儕愼勿招尤悔。長作遨遊老此何。</text>
<title>愷兒林亭</title>,<text>蟬淸故人思。况復會高亭。款款傳觴處。超然物外情。</text>
<title>挽詞[趙穆]</title>,<text>隔水人今隔世魂。弟兄情誼况同門。由來猿鳥無情物。悽斷孤山不忍聞。</text>
<title>挽詞[鄭琢]</title>,<text>陶山門下共周旋。白首相逢慰欲顚。靑眼同開月川上。皀蓋重訪峴山前。自憐衰病休官日。猶是干戈未定年。擬把孤山借我館。至今情簡在牀邊。欽想三賢胤。人稱一德家。緜緜瓜有瓞。韡韡棣聯華。謝樹何專寶。荀龍不獨多。天其申佑命。福祿更誰加。</text>
<title>挽詞[柳成龍]</title>,<text>四十年來託契親。見君交態不緇磷。師門朴茂無多子。末路淳眞有此人。靑眼未成新面目。白頭相對舊精神。孤山日洞千條樹。盡入羊曇醉後春。</text>
<title>挽詞[吳澐]</title>,<text>當時二百同蓮榜。晩歲吾南只四人。汝止已歸君又逝。白頭何處話情親。</text>
<title>挽詞[金涌]</title>,<text>蚤歲摳衣學退陶。同門一代仰高標。壽躋八耋能全福。子有三賢緫顯朝。高閣帶輝傳日洞。千松遺愛映江郊。善家餘慶應綿遠。去後江山不寂寥。</text>
<title>挽詞[鄭士信]</title>,<text>早得師門味道腴。晩紆縣紱動民謳。烟簑月艇生涯足。翠壁蒼波境界孤。玉樹羅庭緫華國。勝筵開社輒傾壺。如公福德眞稀有。拙筆題詞不盡摹。</text>
<title>挽詞[權暐]</title>,<text>寂寞孤山物色凉。白雲池下水聲長。早從函丈尋墜緖。晩把絃歌慰故鄕。詩禮幾年 缺 一室。簪纓此日集高堂。人間五福誰能比。敬仰遺風 缺 短章。</text>
<title>孤山亭題詠 師友贈遺</title>,<text>題孤山絶壁日洞主人琴氏子。隔水呼問今在否。耕夫揮手語不聞。悵望雲山獨坐久。再遊孤山越險投深得一天。瓊臺瑤圃映芝田。舊來不見今來見。疑是親逢洞裏仙。書贈聞遠宿霧初收海旭紅。碧溪靑嶂繞重重。長潭過盡無人見。驚喜孤山入望中。仙鶴臺晩日橫槎截碧流。瑤臺秋色洗淸愁。仙禽本屬孤山譜。好替訛名作勝遊。次聞遠孤山亭韻身非出世未須歸。占斷烟霞豈有違。境絶更饒田墾闢。山孤惟稱鶴栖飛。四時來往雙芒屩。萬事榮枯一薜衣。日月佳名吾亦愛。尋君時復玩餘輝。多君來訪索居春。把玩風光尙二旬。得與溪山眞作主。何須此外更隨人。寄問孤山琴聞遠遙憐絶壁千尋下。茅屋臨流讀古書。靜養工夫能會未。書中眞味近何如。琴聞遠自孤山寄詩一絶。言小舟已具。景致可樂云。次韻却寄。春非孤我我孤春。縱得歸山亦絆身。聞道仙源舟已辦。欲將逃世問眞人。獨遊孤山。至月明潭。因並水循山而下。每得勝境。卽賦一絶。[李滉]何年神斧破堅頑。壁立千尋跨玉灣。不有幽人來作主。孤山孤絶更誰攀。孤山日洞佳名配月潭。官居知是謬村談。箇中儘有良田地。欲問琴孫置一庵。日洞窈然潭洞秀而淸。陰嘼中藏木石靈。十日愁霖今可霽。抱珠歸卧月冥冥。月明潭瘦馬凌兢越翠岑。俯窺幽壑氣蕭森。淸遊步步皆仙賞。怪石長松滿碧潯。寒粟潭激水千年詎有竆。中藏屹屹勢爭雄。人生踪迹如浮梗。立腳誰能似此中。景巖長憶童時釣此間。卅年風月負塵寰。我來識得溪山面。未必溪山識老顔。彌川長潭靑山綠水已超氛。更着中藏白白雲。爲洗鄕音還本色。地靈應許我知君。白雲洞 舊名船呼知。乃鄕音之誤也。今改爲白雲池。 ○退溪先生次韻題孤山亭[李文樑]山明水麗一區天。我亦中藏數頃田。安得與君同結社。連裾參挹葛洪仙。碧梧李文樑寄孤山[趙穆]人於風景說西湖。千載孤山入畫圖。自是幽人喜題品。若論高絶勝斯無。地闢天開問幾秋。孤山終古鎭淸流。人生安得如渠秀。塵世浮沈不作愁。地由人勝人由地。千載孤山處士看。把得當年心事靖。他年喚作不孤山。三復來詩敬拜嘉。平生無用拙還多。只緣學得邯鄲步。辜負芙蓉奈老何。政憶高標小有天。遙分尺錦月川邊。川翁病未成幽獨。回首雲霞愧洞仙。月川趙穆孤山亭贈琴聞遠[權東輔]日洞孤山境界深。昔年迂轡遠相尋。雲開小塢梅生萼。鶴警淸宵月吐岑。共討亭臺無限趣。細論仁智一般心。知若此地藏修好。非直遐踪隱藪林。靑巖權東輔寄聞遠孤山書齋[琴輔]孤齋西畔峙孤山。山下容開屋數間。可得借儂山一半。此身同伴水雲閒。梅軒琴輔奉題孤山[吳守盈]主人何事未言歸。來訪幽栖恨志違。勝地每嫌君獨擅。高臺時見鶴雙飛。千尋秀色疑撑漢。一棹寒光欲染衣。臨去踟躕還悵望。暮天無路絆斜輝。春塘吳守盈孤山訪琴聞遠別業[金克一]盤盤微逕遶幽深。客自陶山遠討尋。仙子初來問赤鯉。儒賢一去隔靑岑。巖風壑月餘遐想。䕺桂園蘭見古心。幾日收功金鼎藥。秖今吾道屬雲林。藥峯金克一次孤山亭韻[金富儀]翠壁蒼藤挾兩涯。桑麻十里有人家。行行轉入雲深處。窈杳林端石逕斜。漁村落照半江紅。縹緲雲山幾萬重。塵土十年勞夢想。淸遊今日洗心胷。挹淸亭金富儀奉次孤山亭韻。呈琴司評。[金就礪]夢入壺天載鶴船。見今湖裏有眞仙。百梅疎影淸潭月。好事分明作畫傳。吾人離合自多端。公又休官入舊山。他日扁舟期一訪。小亭高處玉峯寒。潛齋金就礪答琴聞遠書。兼寄一絶。[具鳯齡]寢園無事晝臨溪。金鯽包來手墨題。同憶舊遊曾著處。孤山潭水月啣西。柏潭具鳳齡寄題琴聞遠孤山亭[鄭琢]淸凉南下洞天深。白石晴川費夢尋。楓錦紛披霜後葉。螺鬟明媚畫中岑。誅茅久痼烟霞疾。對案相規道義心。一半靑山應許我。明朝東去叩雲林。藥圃鄭琢孤山敬次退溪先生韻[琴應夾]物外高棲占洞天。秋來誰稅武陵田。我來欲結梅花社。莫遣緇塵染玉仙。日休堂琴應夾次呈孤山亭韻[金富侖]壺裏乾坤特地深。傍山隨處得幽尋。開樽暫醉看紅樹。倚杖高吟對碧岑。遊子欲湔塵土胃。主人元勝鶴梅心。年年佳節閒來往。更待春花正滿林。雪月堂金富侖用東坡勝日訪孤山韻。贈琴聞遠。[權好文]出陶山溯長湖。寒烟凍霧全消無。晴光玉峀遙指數。晩眺却向羣仙呼。酒罰知非及戮孥。藥法正可供淸娛。梅寒鶴去思幾許。但見雲屛靑四紆。誅茅欲結數椽廬。更勝西湖大小孤。坐度秋深與春晴。肯待徵招輪以蒲。塵途形役者非夫。狗偸不足忘暾晡。閒忙心事不相合。謝冠誰賦歸來圖。夢生槐安百歲餘。泯然名迹與草蘧。勝境誰似逸民逋。幽居永敎龍眠摹。松巖權好文琴聞遠孤山別業。留題一律。[鄭惟一]聞君卜築最幽深。匹馬西風爲遠尋。江曲遙通紅樹峽。臺高長對白雲岑。石田茅屋壺中界。野鶴秋猿物外心。安得借君盈尺地。結廬終歲老烟林。文峯鄭惟一琴聞遠孤山亭。次退陶先生韻。[裵三益]陶翁門下共依歸。暇日仙區志莫違。壁倒蒼松鱗甲老。臺臨曲水羽觴飛。江山窈窕秋如畫。風露凄淸夜襲衣。矧有吾家眞箇景。一輪潭月送淸輝。臨淵裵三益敬次老先生韻。贈主人兄聞遠。[權文海]石路何妨緩轡歸。仙區與我不相違。山靜雲霞偏嫵媚。洞深魚鳥自潛飛。梅花案閱新編譜。鶴氅身輕舊製衣。更上釣臺風氣別。江天移照少微輝。草澗權文海敬次孤山亭韻。贈琴聞遠道契。[金命元]水生南浦理歸船。行作烟霞洞府仙。好是石田茅屋裏。敎兒兼有一經傳。淸凉高聳白雲端。占得幽棲福地山。遙想月潭回棹處。幾番風雨打篷寒。酒隱金命元拚和舍弟月汀韻。奉寄琴聞遠雅契。[尹斗壽]淸宵興發子猷船。千里相思夢欲仙。聞道湖邊梅似雪。春來無惜一枝傳。半生踪跡寄朝端。回首烟霞象外山。這裏退陶心訣在。滿潭秋月鏡光寒。梧陰尹斗壽宿琴聞遠孤山亭。次壁上韻。[尹根壽]臺下秋風颭酒船。孤山斜日訪逋仙。烟霞滿院圖書靜。乞與人間畫裏傳。暝煙和雨滿林端。江上茅簷對碧山。南北相思今日會。仙臺風露夢中寒。月汀尹根壽訪琴聞遠孤山別業[金誠一]羡子山居不厭深。古人風致獨幽尋。鶴能報客飛江郭。梅自還魂繞玉岑。一几淸風遺世慮。滿潭秋月見眞心。我來爲證西湖約。雅興何如和靖林。鶴峯金誠一報月川書。伴送一詩牋。寄琴聞遠孤山。[鄭崑壽]南嶺迢迢昔送歸。寧敎雲水起居違。數年京洛無書到。每夜仙山有夢飛。素髮難沾丹竈粒。明時猶戀碧蘿衣。休言兩地分箕斗。千里相思共月輝。栢谷鄭崑壽奉呈琴聞遠道契[李陽元]數椽精舍寄林端。占得西湖處士山。谷中聞有淸潭水。夜挹天淵澈底寒。鷺渚李陽元敬次孤山亭韻[琴應壎]洞是壺公小隱天。山雨初收種藥田。月白瓊臺風露冷。夜深應過羽衣仙。勉進齋琴應壎奉次琴丈孤山亭韻[柳成龍]蘭橈桂棹月潭船。是處吾曹別一仙。滿地江湖梅鶴趣。詎能容易向人傳。風埃一出事多端。華券空留一半山。鴈使東歸書達否。舊遊回首眼長寒。西厓柳成龍琴丈孤山亭。敬次老先生韻。[金玏]遙向孤山信馬歸。閒情宿約兩無違。江呑日月光疑動。壁立乾坤勢欲飛。玉殿乍分丹鼎藥。石壇還拂碧蘿衣。雲烟已入陶翁筆。尙帶當年道德輝。栢巖金玏奉次孤山亭韻。寄呈琴司評。[禹性傳]末學眞同上灘船。陶山邈矣仰儒仙。寸膠功力宜同勉。衣鉢師門幾箇傳。矗矗淸凉暮靄端。陶山東去是孤山。舊時遊歷渾如夢。嶺㠐迢迢望眼寒。秋淵禹性傳敬次老先生韻。奉呈琴司評。[宋言愼]東湖秋早有歸船。遙憶桃花洞裏仙。好是師門遊賞地。一區山水足誇傳。世故紛紛千萬端。至今仙賞負孤山。何時投紱從公去。喚起梅梢一鶴寒。壺峯宋言愼次孤山亭韻。贈別琴聞遠道契。[李𡹘]渺渺桃花洞裏船。君行應伴紫霞仙。風埃白髮吾衰矣。一粒金丹莫吝傳。往往淸風起舌端。一燈相對話孤山。依然坐我靈眞界。共賞秋潭素月寒。李𡹘次孤山亭韻。贈琴聞遠年兄。[洪聖民]風月纓潭舊釣船。溯洄吟弄若登仙。孤山又是留輝地。莫把眞詮別處傳。今朝賴子豁愁端。聽說螺鬟湖上山。匹馬淸秋歸計早。不敎鷗鷺舊盟寒。拙翁洪聖民次孤山亭韻。寄僚兄琴聞遠。[兪泓]珍貺知踰錦繡端。退溪詩裏得孤山。幽亭最勝秋潭月。玉鏡澄澄素練寒。松塘兪泓敬次退溪先生韻。題琴丈孤山亭。[鄭逑]昔向陶山識路歸。今來仙賞喜無違。籠中睡鶴呼堪起。磯上閒鷗狎不飛。公自江湖營晩築。我於潦倒愧初衣。昏衢一燭知難炳。潭洞同尋霽景輝。寒岡鄭逑奉次孤山亭韻。寄呈琴司評。[沈喜壽]三秋歸興趁漁船。天借烟霞餉老仙。且與梅花新結社。風流肯許別人傳。眞境難摹畫筆端。三公不換此孤山。遙知哦咏仙潭上。夜夜淸輝一鏡寒。一松沈喜壽奉寄孤山亭琴司評案下[柳根]羡公南去覔漁船。湖上今成物外仙。春來定有梅花發。一一新詩付遞傳。夜夜冰輪聳屋端。詩中景物畫中山。十年虛負江湖約。九曲風烟入夢寒。西坰柳根敬次孤山亭韻。奉別琴丈南還。[李恒福]山可以筇水可船。桑麻鷄犬武陵仙。春來莫怕桃花浪。已被塵人作說傳。終朝黃色上眉端。見說南歸有好山。宅畔更有淸淺水。早梅疎影月中寒。白沙李恒福琴丈孤山亭。次壁上韻。[洪履祥]着處風光似挽歸。仙區遊賞也無違。小亭月淡疎梅在。短棹舟橫一鶴飛。江靜殘霞明客枕。峯高濃翠拍人衣。陶翁墨迹留蒼壁。杖屨遺芬草木輝。慕堂洪履祥琴丈孤山亭。次壁上韻。[韓浚謙]丈人見鶴棹歸船。小閣臨流望若仙。白石蒼厓渾似畫。不妨分坐羽觴傳。細靄蒼蒼萬木端。祝融南下是孤山。退陶芬馥依然在。岳色江聲入座寒。柳川韓浚謙奉次琴司評孤山亭韻[鄭碏]昔年南浦送歸船。何處丹砂老葛仙。一夜相思頭盡白。春來應有鴈書傳。湖光溶漾動簷端。相對林家畫裏山。遙向梅花問消息。南枝何似北枝寒。古玉鄭碏敬次孤山韻。錄呈惺惺齋。[金耼壽]理屩尋眞界。登臨序屬秋。山孤梅合植。境僻鶴堪遊。亂巘巉如戟。澄波潑若油。偶然成勝會。淸興自悠悠。西溪金耼壽奉呈孤山琴丈案下[申之悌]丈人每說孤山好。到縣三年未得遊。多亂更逢兵革日。佳期屢負水雲秋。芒鞋告去丹楓晩。戎馬臨行白髮愁。早晩邊州王事定。得陪幽賞共消憂。梧峯申之悌次孤山亭韻。奉贐琴丈南歸。[吳億齡]桃花洞裏問歸船。從古雲林有地仙。是處丹砂藏萬斛。靈方何待葛洪傳。鴻飛渺渺嶺雲端。何處淸凉福地山。見說今秋歸意決。小亭行枕玉流寒。吳億齡留宿琴公孤山精舍[楊士奇]玉峯無數繞沙汀。流下前潭是月明。楓影松陰六七里。滿江秋色一孤亭。丈人戀行子。十里如相送。江水太無情。流下孤山洞。落落依依上峽船。丹砂今就葛洪仙。西風擬逐瑤池宴。靑鳥何時碧海傳。逍遙楊士奇</text>
