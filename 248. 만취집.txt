<title>踏靑日呼韻 幷小序</title>,<text>是朝。風日和暖。重門亦啓。投暇後園。相携緩步。地僻且幽。物色方姸。陳奏之行。適與之會。同藉芳草而坐。暫設盃酌。消遣半日。天涯勝事。客中之幸也。長安東畔玉河橋。客況逢春轉寂寥。萬里衣冠俱異域。一作逆旅 十年京洛舊同朝。晴煙拖白傳楡火。夜雨扶黃上柳條。節序儘佳非我土。夢魂先到鴨江遙。</text>
<title>復次</title>,<text>晴河流出錦川橋。滿目韶華送寂寥。金鼎每分光祿膳。玉階頻趁午門朝。銜泥紫燕調新舌。夾路靑槐變舊條。時節堪歸歸未得。故園何處海天遙。花拂朱城柳拂橋。一園風物慰寥寥。客邊暇日惟今夕。春後佳辰卽此朝。隔樹靑煙生萬戶。滿街香霧擁三條。皇居自有仙家勝。誰謂蓬瀛道路遙。一溪春水漲前橋。啼鳥閒花共寂寥。萬里河山迷海國。九重城闕壯天朝。新年霜髮添銅鏡。故里漁舟繫柳條。他日未應忘在莒。幾回重話旅途遙。生憎堤上玉河橋。虛館三春鎖寂寥。歸夢覺來猶旅枕。故園閑却幾花朝。白侵孤客愁邊鬢。靑入垂楊雨後條。欲倩仙翁傳妙訣。葉舟淸洛路非遙。</text>
<title>用春字韻</title>,<text>吾豈匏瓜繫此身。壯遊猶得及良辰。百年久沐東漸化。今日初爲北學人。光祿飫頒天膳美。尙衣催出賜袍新。皇恩如海無階答。願祝瑤圖億萬春。</text>
<title>用宵字韻</title>,<text>遼海乘槎客。長安滯雨宵。歸聞春鳥勸。隱負故山招。旅夢刀頭遠。鄕音雁足遙。殘魂餘幾寸。斷盡不成銷。旅途淹隔歲。鄕夢去頻宵。老至難容避。愁來不待招。煙霞蓬島近。鴻雁海天遙。自笑驅馳裏。空驚髀肉銷。</text>
<title>次使書狀韻</title>,<text>童年家住洛城東。函丈從遊十載中。今日逢迎眞自幸。向來談笑苦難同。乘槎博望長持節。叱馭王尊敢愛躬。安得共携蓑笠去。碧雲千里逐冥鴻。</text>
<title>用前韻戲奉書狀</title>,<text>三生奇遇屬藍橋。一別音塵太闃寥。愁裏形容今換昨。夢中雲雨暮還朝。但敎葉底能成子。何惜花時競挽條。想得靑樓凝望處。班騅未返陸郞遙。</text>
<title>敬次使相首尾韻留別</title>,<text>何處春深好。行藏獨倚樓。身羈天北極。家在海東頭。旅枕欹難穩。鄕心挽不留。三千里渺渺。四十日悠悠。帶眼年來減。詩篇病裏休。風塵筋力倦。歲月鬢毛羞。鍾鼓重城隔。煙花亂樹稠。萍蓬緣未了。弧矢志還酬。海鶴歸何晩。籠禽奮未由。嶺雲和遠夢。汀草喚新愁。何處春深好。行藏獨倚樓。</text>
<title>再疊前韻</title>,<text>何處春深好。行藏獨倚樓。年華隨過眼。旅恨集垂頭。萬里同飄泊。三旬共滯留。論情何衮衮。感舊更悠悠。醉悶杯頻勸。驚人語不休。龍門登亦幸。郢曲和應羞。鴻雁天邊少。雲山日下稠。乘槎身已試。叱馭願還酬。一笑眞難得。同歸悵莫由。草心遊子恨。花淚故園愁。何處春深好。行藏獨倚樓。</text>
<title>敬次首尾韻</title>,<text>每到花時不在家。燕山客況杳無涯。建章柳色當春滿。長樂鍾聲向晩多。天上未頒新鳳綍。海東應候舊星槎。年華漸老歸期阻。每到花時不在家。</text>
<title>病中述懷</title>,<text>長安門外玉河濱。慣作羈栖萬里人。弊盡衣裘唯敗絮。嚼殘椒桂尙餘辛。愁中四落堯蓂葉。病後重圓漢月輪。獨有夢魂難鎖得。燕城鴨水往來頻。</text>
<title>七夕次五峯韻</title>,<text>霜雪渾頭眼有花。一年槎影近天河。驚聞塞雁傳秋信。坐到村雞送曉歌。詩撼病懷難遣興。酒衝愁陣不成酡。憑君莫問生離恨。萬疊西風漢水波。</text>
<title>昨承榮速以病未赴。用前韻錄奉漢陰案下。</title>,<text>莫怪頻傾病後巵。鄕愁撩亂若爲治。誰知半日同懽處。却負諸公一會期。綘袖仙人供荔子。長髯主簿侑羔兒。華筵未到心先醉。廿載龍門忝受知。斗覺塵生昔日巵。柴扉荒逕爲誰治。未成鴨水還歸計。已缺龍津卜築期。白雪新翻羞俗調。靑氈舊物任偸兒。從來揭厲隨深淺。不要虛名滿世知。</text>
<title>昨承台示五章。復疊錄奉。五首</title>,<text>欲制乾愁强倒巵。治心還似亂繩治。天時又近重陽節。世事難逢一笑期。苑柳半凋垂露葉。城鴉爭護落巢兒。玉河橋畔嬋娟月。長照襟懷作舊知。少日逢場不計巵。官閑那有簿書治。梅花窓畔尋芳會。蓮葉舟中把釣期。談塵交揮靑玉案。詩篇遞付錦囊兒。白頭無復當年興。舊事關心只自知。右憶湖堂故事莫將光景屬傳巵。千古遺經可不治。正路豈無開導術。狂瀾端有挽回期。泝洄濂洛爲盟主。驅使班楊作小兒。點檢工夫無異策。須知實踐在眞知。來詩有點檢新工語客邊相遇且銜巵。禮法威儀敢自治。萬里萍蓬新涕淚。十年膠漆舊襟期。皇居氣象多仙境。俠窟歌鍾總健兒。他日可容忘在莒。擣椒餘味要深知。胸中雲夢小如巵。濟代才高指掌治。霄漢已虛黃閣待。水雲方與赤松期。龍門客盡奇男子。鳳穴雛皆聖少兒。縱欲明農那可得。姓名猶遣外夷知。</text>
<title>登開元寺</title>,<text>石磴崔嵬問幾層。身隨飛鳥最先登。詩腸搜得無新句。茗椀呼來有老僧。九月風高黃葉亂。雙河水落紫煙凝。却慙王事驅馳急。孤負禪談一夜燈。</text>
<title>九日登望海亭。次五峯韻。二首</title>,<text>天風知我登高意。吹上層霄百尺梯。燕趙地形臨海盡。薊遼山勢入雲低。乘桴魯聖言猶在。採藥秦童路已迷。還想出關追憶處。夢魂無夜不攀躋。試向仙梯躡彩虹。裘茸襲盡海氛濛。巖巒擁翠隣蛟室。棟宇流舟近月宮。雲葉散時天更遠。浪花衝處地還窮。燕京奇賞從頭數。勝槪雖多眼已空。</text>
<title>又得律錄呈</title>,<text>目見方知勝耳聞。佳辰淸賞共諸君。洪濤遠蹴扶桑日。積氣平吞碣石雲。吟罷胸襟增磈磊。醉來衫袖滿氤氳。天公餉我誠非淺。閱盡騷人物色分。</text>
<title>次望海亭板上朱隅蘭韻 朱之蕃別號</title>,<text>生來蛙坎厭窮荒。暫借神仙窟宅鄕。几席俯 一作全 收滄海遠。簾櫳半出白雲長。汀霞入座衣巾濕。野菜登盤口齒香。莫怪夜來難得寐。神魂猶怵怒濤狂。</text>
<title>發前屯衛</title>,<text>征袍曉濕出關雲。旅雁酸嘶不可聞。滄海波深姜女石。欏樹老葉家墳。三韓地界猶千里。九月秋光已十分。未到鄕園先自慰。霜風吹動菊花芬。</text>
<title>發寧遠衛。次湖陰韻。</title>,<text>每從雞唱戴星行。曙色矇矓未放明。衝路雲霞連大漠。滿堤楊柳隱重城。家僮亦解殊方語。塞雁猶傳故國聲。筋力漸衰身又病。白頭何事管嚴程。</text>
<title>將至廣寧。路遇迎新摠兵諸官。時杜松爲新摠兵。已出關門。</title>,<text>元戎仗鉞出關城。一府爭先負弩迎。匝地千兵寧失伍。連 一作騰 雲萬馬不聞聲。旌旗已動新精彩。部曲猶知舊姓名。願使胡雛心膽破。餘波先及海東氓。</text>
<title>發十三山。又賦一律。</title>,<text>來時行甚去時艱。力盡驅馳道路間。節序又逢重九日。峯巒重對十三山。長河雨洗寒波綠。一作碧 遠樹霜凋病葉殷。歸見妻孥應怪問。鏡中無復舊容顔。</text>
<title>楊家庄 卽楊元舊栖</title>,<text>自入遼城眼界窮。楊家第宅獨稱雄。隔簾花塢連三逕。滿座松濤吼半空。地必因人方得勝。才多體物定誰工。明朝策馬東還後。奇事應尋夢寐中。</text>
<title>靑石嶺</title>,<text>萬古靈區積氣凝。蒼龍翠鳳競飛騰。山根揷地應千丈。石骨撑天定幾層。穿盡薜蘿乘縹緲。躡殘雲霧跨崚嶒。詩材縱備知何用。欲賦奇形愧未能。</text>
<title>高嶺</title>,<text>嶺踰靑石又逢高。到此方知造物豪。峯匝萬重攢似槊。逕盤千仞細如毫。行隨鳥背魂猶怵。踏盡羊腸夢亦勞。何限世間平地險。莫將艱苦歎吾曹。</text>
<title>發畓洞</title>,<text>征驂每趁曉星沈。欲制歸心奈不禁。初日噴紅開遠岫。宿雲拖白過前林。鬢邊霜雪千莖化。衣上塵埃一尺深。辛苦往來成底事。謗言盈屋負官箴。</text>
<title>宿松站</title>,<text>秋夜漫漫未易徂。枕邊先覺遠雞呼。月輪半掛城西角。雲葉全圍瓮北隅。敗絮無功氷逼骨。嚴風有力凍添鬚。龍灣去此知何許。更把前程問僕夫。瓮北河名也</text>
<title>發松站</title>,<text>殘年心事動蹉跎。客裏空添兩鬢皤。天畔驅馳筋力盡。日邊迢遞夢魂多。雪埋雙嶺千尋壁。氷合三官一帶河。京洛幾時方稅駕。共談酸苦慣經過。雙嶺山名三官河名</text>
<title>五峯屢以詩見貽。不得相和。今始錄奉一律。</title>,<text>鵲抵崑岡未易酬。空懷巾幗婦人羞。楚翬在自稱丹穴。遼豕何堪獻白頭。愁裏光陰詩社冷。夢中才思筆花收。今朝莫怪雌聲吐。潤色要從哲匠求。</text>
<title>次五峯練光亭韻 公自云詩意有譏</title>,<text>江水浮空月滿樓。窓間宿客伴沙鷗。生陽館裏今宵夢。摠是煙波惜別愁。</text>
<title>過肅寧途中有感</title>,<text>荒歲征徭逐日繁。十家今有幾家存。居民怕見官人面。冠蓋來時却閉門。</text>
<title>次長樂寺僧天印詩軸月沙韻</title>,<text>煙霞性癖俗緣灰。報道山靈莫見猜。遙想石門相候處。白雲先爲掃蒼苔。</text>
<title>平山客館庭前有梧數株。呼韻走筆。</title>,<text>庭柯過屋葉婆娑。閱盡風塵歲月磨。莫怪旅窓難得夢。雨聲吹入五更多。</text>
<title>雨中呼韻</title>,<text>江雲釀雨作霏霏。暝樹栖鴉濕不飛。牢落半春人臥病。夢魂空傍故園歸。</text>
<title>還鄕偶成呼韻</title>,<text>蕭蕭草屋亂山中。歲暮歸來四壁空。說到悲懽眠不得。一燈挑盡五更風。</text>
<title>送沈書狀 友勝 赴京 壬辰在龍灣</title>,<text>蹙國窮邊日。呼天萬里人。亂離仍別恨。童稚卽情親。一矢何煩魯。重圍會却秦。回鑾應不遠。佳氣漢江濱。</text>
<title>正德戊寅年間。金河西年甫九歲。文名大振。服齋奇先生行到長城。招見之。贈筆一枝。河西以木爲匣。書其面曰。服齋先生所贈。因以爲篋笥之珍。河西卒後。其子從虎能遵父志。雖遭亂流離。行裝蕩然。而猶保此筆。從虎死。又傳至於從虎之子南重。河西以童稚之時。而能慕其人而愛其物。歿身不衰。又使其子孫守而不失。今至九十年之久。人事屢變。而當時故物。宛然如昨。亦斯文之一奇事也。因感其事而賦之。</title>,<text>物固因人重。誠應以類推。方知雙趙璧。莫敵一毛錐。授受非無意。流傳本不期。百年衣鉢在。何恨未同時。</text>
<title>贈李金浦 二首</title>,<text>十載懽娛事。如今夢寐間。靑開樽際眼。紅減鏡中顔。亂樹迷前浦。殘霞沒遠山。維舟仍惜別。直帶暮潮還。萬事風塵裏。三杯去住間。黃堂新政績。白首舊容顔。別恨投金水。歸魂覆鼎山。太平今未卜。天道幾時還。</text>
<title>望遠亭</title>,<text>樓倚靑霄近。江通碧海遙。花嬌爭女𧰟。山斷學蜂腰。路暗雲遮郭。村迷柳拂橋。深杯猶未罄。莫惜夜連朝。</text>
<title>平壤</title>,<text>欲攬西京勝。須登乙密臺。天留奔峭在。地歷戰爭來。舊業方收拾。新功要拓開。試看乾象改。蔥鬱氣佳哉。</text>
<title>嘉山</title>,<text>路出雙星峴。亭齊萬仞山。池風荷葉歇。階雨蘚花斑。得御元非分。旋車更欲攀。猶應靑瑣夢。夜夜拜龍顔。</text>
<title>鴨綠江</title>,<text>國倚西門壯。江從北塞流。誰言區異域。本不限中州。執壤周航接。乘槎漢使遊。天威無遠邇。那復念防秋。</text>
<title>次何大復韻</title>,<text>嶺嶠煙塵遠。終南日月高。漢營開細柳。唐殿薦櫻桃。旅鬢悲明鏡。宮恩億錦袍。君臣天地義。無處可能逃。</text>
<title>辛兵使應基挽</title>,<text>鐵幹凌霄挺。金精叱電驅。營開兩玉帳。郡歷八魚符。矍鑠心期在。蹉跎歲月徂。傳家無長物。獨有舊彤盧。</text>
<title>從兄梁忠義謙挽 二首</title>,<text>憶在兒童日。同霑父祖恩。追思兩世事。更有幾人存。風雨雙蓬鬢。松楸一故園。平生友于意。時入夢中論。雅有通家好。深知睦族恩。臨門頻倒屐。遇酒卽傾樽。一別無三月。千秋作九原。宦遊違執紼。空有淚河翻。</text>
<title>左議政尹斗壽挽</title>,<text>江河涵偉量。蓍蔡炳前知。綽有家風範。堪爲國倚毗。台衡方再整。箕尾忽先騎。不盡經綸業。猶應付白眉。</text>
<title>朴昀挽</title>,<text>夙忝葭莩分。還同骨肉親。田園終老計。藥餌養痾身。盤石三秋別。坡山一掬塵。從今脩短事。不欲問高旻。</text>
<title>鄭相國琢挽</title>,<text>一介臣元老。三韓國大儒。鹽梅仍帶礪。廊廟且江湖。進退同憂樂。安危係有無。輝煌終始事。太史不吾誣。</text>
<title>延陵府院君夫人改葬挽</title>,<text>龍門龜錯食。曰自歲庚寅。宰木參天久。佳城得地新。誰言徼後福。本欲慰亡人。想見蔥蔥氣。長留百歲春。</text>
<title>李僉知基卨先考妣遷墓合葬挽</title>,<text>幽明無二道。同室必同塋。地下亡靈願。人間孝子情。阡開雙舊櫬。劍合一佳城。自此歸眞宅。綿綿百世寧。</text>
<title>李相國 德馨 挽 五首</title>,<text>胸中幾雲夢。萬象入涵容。德盛心猶小。官尊禮益恭。聲名動夷夏。勳業上彝鍾。神道嶙峋刻。應無愧蔡邕。詞林公哲匠。大雅力能回。氣湧波瀾出。聲驅霹靂來。盛衰元國運。陶冶奈人材。試向層霄看。文星黯不開。義所當爲者。行如板上丸。主憂身敢惜。生順歿猶安。柱石擎天力。鸞凰瑞世翰。欲知公晩節。夷險路頭看。兩朝論相日。公實總群僚。遇合眞稀闊。經綸不寂寥。一秋龍臥洛。千歲鶴歸遼。有始寧無卒。重泉雨露饒。不被龍門接。寧聞藥石箴。讀書儒者學。行道古人心。此事今陵替。斯文恐陸沈。白頭堪短氣。天地幾知音。</text>
<title>權舍人 盺 挽 二首</title>,<text>莫道相知晩。知公我最深。精剛金百鍊。樹立壁千尋。學古爲官日。窮經致用心。平生期待意。痛惜爲儒林。昨得元方信。言言入骨悲。在兄唯我獨。有弟舍君誰。一日天涯面。千秋地下期。鴒原無限慟。魂魄倘能知。</text>
<title>韓相國 應寅 挽</title>,<text>帶礪參盟日。鹽梅叶夢時。聲名方焜耀。盛滿忽差池。始望寧如此。今亡本不期。空將殄瘁痛。哭向九泉知。</text>
<title>安昌君權 俊 挽</title>,<text>平生裹革志。百戰一身存。帶礪勳名盛。金貂爵位尊。大星天上落。雄劍匣中翻。嚄唶今誰在。空思作九原。</text>
<title>洪直學內室挽</title>,<text>憶與先君子。情同骨肉親。何言長逝慟。又及未亡身。宰木風霜老。佳城涕淚新。更無人世念。知識半爲塵。</text>
<title>朴司果 廷璡 挽</title>,<text>一病胡爲厲。君猶膂力强。悲懽眞夢寐。今古忽冥茫。得酒難開眼。逢春却斷腸。可堪吾在世。花樹半風霜。</text>
<title>次題慈恩寺韻病中作</title>,<text>斗室懸如磬。淫霖濕未開。睡魔驅不去。窮鬼逐還來。旅草繁侵壁。頑苔碧滿䑓。多情簾外燕。日訪主人回。</text>
<title>次卞獻軸中韻</title>,<text>生雖居俗下。不與俗同塵。倚馬才驚世。籠鵝筆入神。炎天攀玉樹。白髮對靑春。早晩相從處。藤床一幅巾。</text>
<title>次雲巖相公韻</title>,<text>歎息雲巖老。如今玉委塵。人間餘翰墨。卷裏想風神。此事垂千古。斯文喪幾春。平生吳季重。愴舊一沾巾。</text>
<title>題長樂寺僧天印詩軸</title>,<text>寺在翠微半。僧來巾舃香。一雙靈運屐。十笏贊公房。佛祖參何晩。人群去未遑。雲邊峯數朶。獨向眼中蒼。</text>
<title>贈流寓人金誠忍</title>,<text>喪亂身猶在。飄零歲已深。有求多敗意。無事不關心。舊業靑氈盡。殘年白髮侵。君看莊舃顯。尙作越人吟。</text>
<title>午睡方困。金生來訪。呼韻走筆。四首</title>,<text>一春無好雨。三伏更炎風。石爍紅爐裏。波乾赤日中。渴思金掌露。涼憶水仙宮。不識龍王澤。何時霈海東。一別長安陌。頻年賦式微。壁間憐蟋蜶。床下感伊威。碧海連天闊。靑山入座圍。只應羇枕夢。夜夜入王畿。寂莫古城曲。飄零何處人。虀鹽堪送日。蓬梗幾回春。海角相知少。樽前一笑眞。貧窮亦有命。不用浪沾巾。醉踏翬飛閣。身如羽化仙。群飛盤渚鷺。一葉上江船。風霧連山郭。炎蒸破海天。何方求大藥。白首駐殘年。</text>
<title>練光亭次板上黃天使韻</title>,<text>故國千年地。雄都萬井煙。廢興猶浿水。今古幾朝鮮。客倚鷗邊檻。筵開鶴背天。不須尋禦寇。身已馭泠然。</text>
<title>宿蔥秀山呼韻</title>,<text>夜宿聽泉榻。微茫煙水空。峯高先得月。樹老自生風。興已超塵外。身猶在客中。終南山下夢。倘得往來通。</text>
<title>將渡碧瀾書一律呈太守</title>,<text>飛鳳山前館。栖雲寺下村。一樽三日話。百里二天恩。暮角吹官渡。秋波落海門。欲知臨別醉。醒後見衣痕。</text>
<title>坡平館曉發偶詠</title>,<text>破榻客無睡。侵晨郵吏譁。殘星數點在。缺月半邊斜。暗水流山徑。秋蟲咽草花。往來成底事。添得鬢邊華。</text>
<title>卽事呼韻</title>,<text>白首猶羈官。靑山幾歲華。孤松陶令宅。萬卷鄴侯家。積雨新涼動。歸雲落照斜。平生痼疾在。終不負煙霞。</text>
<title>次王弇州韻</title>,<text>世故愁難遣。山樓醉始憑。浮沈人豈免。偃蹇我猶能。木落山容瘦。天寒月彩增。莫辭頻染翰。深夜硯池氷。</text>
<title>贈僧</title>,<text>僧從故山至。問我幾時歸。宦業新蓬鬢。生涯舊釣磯。苔深屐齒路。雲掩石頭扉。歲暮回巖寺。參禪計不違。</text>
<title>題義溪賞月圖僧軸</title>,<text>義溪千斛水。洗出水晶盤。月是向來照。人非前度看。腸應訪舊熱。眼欲爲誰寒。細數盈虛理。蟾光亦易闌。</text>
<title>驟雨</title>,<text>可怪江波立。東南忽起風。黑雲籠赤日。白雨半靑空。宇宙炎蒸外。溪山水墨中。晴陰俄頃事。萬丈射長虹。</text>
<title>次張祐金山寺韻</title>,<text>寺當浮玉頂。吳楚此平分。滿壁掛明月。宿簷留白雲。水聲高枕在。僧梵半天聞。坐覺心魂醒。寧容麴糵醺。</text>
<title>次唐詩秋夜韻</title>,<text>九月歲云暮。故園人未歸。草蟲無數語。霜葉不停飛。燈在壁間暗。鍾來風外微。益憐羇宦味。都入夢依依。</text>
<title>送梧窓令公出按關西</title>,<text>西都古形勝。設險冠三陲。地接華夷界。天開壯麗基。關防從昔緊。物力到今疲。妙簡須隆望。新除屬俊姿。文昌纔踐斗。玉節又褰帷。義重忘身苦。誠深答主知。威聲掀霹靂。剖決燭蓍龜。王事同家事。民飢甚已飢。貪官應解綬。蔀屋得伸眉。樽俎籌先定。澄淸志不衰。卽今西北寇。方肆犬羊欺。莫失萌芽折。深虞蔓草滋。捐金行間牒。仗鉞課邊陴。積粟高連漢。治兵健學羆。人和是勝算。天塹豈湯池。固國當如此。安邊實在玆。戍樓閑虎豹。關路捲旌旗。已遣艱虞變。寧忘敎化施。醫師治廢疾。國手救危棋。況有晨昏奉。偏承雨露垂。城連百里近。天借一家私。荊樹輝相接。霞樽滿不欹。弟兄俱捧檄。今古少同時。恩義兼忠孝。精誠一險夷。周咨身屢暇。餘事句還奇。利器經盤錯。殊勳列鼎彝。褒綸揚日陛。徵札及苽期。舊好猶膠漆。衰年又別離。客程岊嶺外。歸夢浿江湄。自笑雄圖屈。鷦鷯守一枝。</text>
<title>朴鳳山 東彦 挽</title>,<text>二十年相識。吾仁起最賢。瑤臺下雪鶴。碧沼拔紅蓮。戚里身忘貴。詞林業欲專。三餘成白首。萬中失靑錢。東郡鳴琴日。西州臥轍年。誰言才濩落。自是命迍邅。白璧埋何速。丹砂病未痊。厚恩猶聖眷。深忌奈皇天。面目森如在。心肝痛莫宣。從今山水曲。不敢向人傳。</text>
<title>坡陽君尹 安性 挽</title>,<text>昔忝從遊列。公猶屈輩行。招呼多酒席。馳逐卽文場。各喜時名拙。翻憐老態狂。所嗟離合易。誰謂死生忙。劍謝龍泉氣。星沈太白光。傷心膠漆地。一一是山陽。</text>
<title>韓參議 百謙 挽</title>,<text>萬 一作隆 曆間人物。吾鳴吉甫賢。蒼松挺雪壑。白月照秋天。經術關閩後。循良卓魯前。宦情歸齟齬。吾道合迍邅。白髮身猶健。靑山骨已仙。無涯千古事。不恨不高年。</text>
<title>尹判書 暾 挽</title>,<text>屈指童年友。公居益者先。大名掀霹靂。高識破蹄筌。玉節搴帷日。文昌踐斗年。人方期遠大。帝不借陶甄。業有諸孫托。家徒四壁懸。忘情寧我輩。一慟問高天。</text>
<title>章聖懿仁王后挽</title>,<text>世甲勳賢族。天鍾婉孌姿。芳猷蘭吐郁。玉度鳳含蕤。慶表捫天異。祥符夢月奇。金波合羲曜。坤軸配乾儀。北極承顔日。東朝問寢時。靑蒲頻脫珥。彤管每陳詩。衆御遵嬪則。多男賴母慈。馬家流水戒。唐壼牝雞規。敬自蘋蘩始。恩從葛藟推。身兼衆美具。化洽卅年垂。縱値蒼皇變。寧乖處置宜。愛民形惻怛。袪弊及毫釐。儉約兒童識。寬仁父老知。都城初返駕。日月僅踰朞。二聖重歡慶。三韓再造基。神功方密贊。大運忽潛移。陰騭天難恃。明徵理可疑。遐齡失箕翼。吉夢欠熊羆。黃鳥啼何及。靑烏卜有期。那堪社飯日。歲歲憶鴻私。</text>
<title>謾成</title>,<text>白首官勳晩。靑雲器業疏。囊中無大藥。篋裏有殘書。弱植風波際。浮生夢寐餘。升沈今若此。出處定何如。迹是匏瓜繫。名同畫餠虛。興因詩句得。愁爲酒杯除。綠漲雲邊稻。紅催雨後蕖。秋風何處好。最在故園廬。</text>
<title>受由下歸白川。到洪濟院。野坐口號。</title>,<text>嵐翠霏霏欲放晴。晩天平接弼雲城。西州此別無千里。莫作陽關墮淚情。</text>
<title>次柳川令公韻</title>,<text>不意詞華及老臣。紫泥新命下楓宸。南岡別後能相憶。淺色香醪過一春。時有弘文提學之命。故首句及之。</text>
<title>暮春卽事呼韻</title>,<text>孤雲飛盡暮天長。波暖桃花一水香。惆悵邇來離索久。爲誰頻覆掌中觴。</text>
<title>與人醉話呼韻</title>,<text>淺色香醪一夜開。玉壺知自故人來。醉來不覺侵殘夜。山外鍾聲蕩月回。</text>
<title>次忘軒</title>,<text>少年湖海氣猶存。頭白黃塵道路昏。春入薜蘿歸夢短。半隨征雁落江雲。</text>
<title>次王弇州寄于鱗太行諸篇。走筆以謝韻。二首</title>,<text>奇探萬里踏遙天。散落驪珠墮我前。不道馬陵巉絶處。袖中先已攬雲煙。誰道玆遊不上天。茫茫六合馬蹄前。何方借我飛霞佩。策杖同收萬壑煙。</text>
<title>贈姪竣</title>,<text>看君文史足三冬。同隊爲猪獨作龍。欲識蓬蒿難企處。遲遲澗畔雪中松。</text>
<title>秋雨</title>,<text>長空雲暗失明河。暝色連山雨意多。怪底夜來香入夢。一池荷葉滿秋波。</text>
<title>卽事</title>,<text>八月江湖秋水淸。溪毛漸落石鱗生。若爲身馭泠風去。千里煙波一棹橫。</text>
<title>詠雲</title>,<text>散爲零雨結爲陰。萬陣驅來失遠林。欲識畫圖模寫處。夕陽明滅半江心。</text>
<title>詠笛</title>,<text>江梅落處海雲斜。一曲吹來萬里賖。欲載滿船明月去。吳門煙水楚天涯。</text>
<title>次沈一松韻</title>,<text>酒筵殘燭半無心。離恨何如海水深。還想一樽相候處。亂蟬高樹漢城陰。</text>
<title>次日本僧玄蘇韻 辛卯年宣慰使時</title>,<text>杯盤狼藉不成筵。正値顚風急雨天。萬頃桃波堆雪屋。四山松籟韻琴絃。邦家交際憑忠信。賓主歡情中聖賢。從此東溟鯨浪息。爲吾王頌太平年。</text>
<title>東平館次玄蘇韻</title>,<text>半世相逢亦宿緣。聊從暇日卜玆筵。宮恩滿載黃封酒。道氣頻薰碧眼禪。風擺洞花餘一片。雨催溪柳過三眠。自慙病後詩才退。眞似黃楊厄閏年。</text>
<title>以宣慰使到淸州。時監司李誠中牧使金弘敏，修撰金弘微設筵敍別。席上賦此一律。諸公各依韻以和。</title>,<text>詞林舊侶玉堂仙。京洛相從問幾年。去住忽驚千里外。悲懽暫說一樽前。桃花波暖魚龍變。燕子樓高日月懸。浮世此筵那易得。出門岐路各茫然。</text>
<title>贈長淵主人沈茂仲</title>,<text>半世萍逢亦宿因。論交却勝十年親。情如漂母哀韓日。義似王尊叱馭辰。海渡晩雲寒釀雪。山城臘酒暖浮春。何時掃蕩妖氛盡。同占煙沙作散人。</text>
<title>次李從事 綏祿 韻</title>,<text>江湖何處不宜歸。受國恩多未拂衣。天畔行裝一劍短。日邊魂夢五雲飛。山花開盡茱萸節。塞角吹殘黯淡暉。回首風塵猶滿眼。百憂雙鬢壯心違。</text>
<title>送江原監司洪 仁憲</title>,<text>高才久蓄屈伸中。白首新持使節雄。時議共嗟違近密。聖心端爲活疲癃。鏡湖波接牙檣碧。沙路花迎獸錦紅。慙愧殘生孤宿債。夢魂空繞海天東。</text>
<title>求王弇州集贈聖節使</title>,<text>歷數空同以後才。鳳洲詞藻最稱魁。極知文壓先秦倒。可但詩追正始廻。隻字堪爲天下寶。全編尙少海東來。願携一帙相傳閱。鋤得心田舊草萊。</text>
<title>送冬至副使李 壽俊</title>,<text>天上朝儀亞歲元。賀情偏覺在東藩。路窮榆塞前屯衛。身惹爐香左順門。弧矢足酬男子志。賢勞敢負聖君恩。歸來刮目無多遠。不必空傷萬里魂。</text>
<title>奉贈天將李提督 如松如梅○二首</title>,<text>父子勳名更弟兄。穰苴家世慣專征。剗除西孼子歸平蕩。來往東藩係重輕。戎馬已廻遼左草。陣雲猶結嶺南營。何方再借腰間劍。直決溟波斬巨鯨。天上將軍下玉關。東來大旆壓龍灣。妖氛已割三都內。鐵騎翻追二嶺間。藜藿秪今憑虎豹。版圖從此奠河山。餘生無計酬洪造。零雨空歌袞舃還。</text>
<title>宿山寺</title>,<text>尋僧穿過水雲中。白拂靑纏道氣濃。桂樹金壇香十里。桃花玉洞路千重。響搖禪榻月邊梵。聲到客船風外鍾。從此洗心來結社。一塵那得染高蹤。</text>
<title>奉贈楊經理</title>,<text>天爲三韓出我公。解紛長策許誰同。指揮貔虎威聲壯。談笑鯨鯢窟穴空。銅柱已標交趾界。篋書何損樂羊功。當時不盡攀轅意。尙在丹靑俎豆中。</text>
<title>寄題返始堂</title>,<text>太尉開基幾葉餘。雲孫來佩左銅魚。愴深桑梓鄕依舊。敎洽菁莪性復初。燕寢香凝稀簿牒。晴窓晝永擁圖書。看君篤孝兼治化。二字名堂信不虛。</text>
<title>黃岡別筵贈沈一松</title>,<text>半日萍逢亦宿緣。還從地主卜玆筵。三更燈火狂歌裏。十載悲懽夢寐邊。雨氣欲沈簷畔岫。川容全沒鏡中天。浮生一笑眞難得。雲樹明朝各渺然。</text>
<title>題百祥樓</title>,<text>控壓長江一帶流。江淸不許惡氛游。千年城郭留陳跡。萬里衣冠接帝州。地闊東南烽火遠。天開西北陣雲收。居民亦解覃恩被。爭逐星軺擁道周。</text>
<title>客館贈友人</title>,<text>嚴程馬首幾時東。逆旅光陰夢寐中。張燭上元仍北里。落花寒食又東風。登山臨水難爲別。把酒論文定是 疑孰 雄。休道簿書鞍馬苦。洛城千里軟塵紅。</text>
<title>次喬宇淸涼山値雨韻</title>,<text>山行咫尺路冥冥。馬首驚雷殷未停。滿院樹陰渾欲白。隔簾螺黛半無靑。淹留仙境疑天借。洗滌塵氛勝酒醒。已覺泠風生兩腋。不須茶椀始通靈。</text>
<title>次許令韻贈安渾元</title>,<text>白首無機勝漠陰。不居城市不山林。動簷碧玉雲邊岫。排户靑螺雨後岑。半日酌傾新釀酒。一場談盡故人心。知音況有筠村老。萬丈文光七字吟。</text>
<title>具二相 思孟 挽</title>,<text>公家積德世曾修。富貴功名宿債酬。地位三台方接武。人生七袠又加籌。共言靑紫盈門盛。誰識詩書種學優。唯恨郞君不相訣。白雲天末隔孤囚。</text>
<title>次杜工部恨別韻</title>,<text>秦城迢遞隔三千。宇宙干戈問幾年。鳥道萬重巫峽外。漁舟一葉錦江邊。行藏不比梅仙隱。放達難成吏部眠。莫道故園歸路絶。官軍昨夜掃幽燕。</text>
<title>詠枕</title>,<text>春懐句引睡魔重。燕子簾頭晚日籠。花檻暧隨綾被共。雨窓閑與竹床同。明羞䝞國三更燭。爽憶黃香六月風。還有聖門堪學處。百年眞樂曲肱中。</text>
<title>贈戴恩堂主人</title>,<text>一疏蒙恩解綬還。乾支峯下小柴關。龍蛇迹遠煙霞外。魚鳥盟深水石間。身作地仙專勝串。夢隨天仗識威顔。推擠不去吾何面。寸廩驅人鬢已斑。</text>
<title>卽事呼韻 四首</title>,<text>門掩終南又一秋。旅懐寥落入搔頭。人間黃紙功名薄。鼎裏丹砂日月流。風獵破帷梧葉戰。月殘欹枕草蟲愁。故園蓑笠猶無恙。何處湖山不可求。憶在城南弱冠年。擬將詩禮守家傳。名題雁塔雲霄上。迹混鵷班雨露邊。勇退長慙㥯流地。冥行深負秉彝天。買田陽羨非難事。却笑囊空欠一錢。斗覺霜華㸃鬢斑。秋懷憭慄掩重關。紅衣落盡芙蓉水。赤葉圍成錦繡山。千里鄕心漁釣外。十年官況是非間。白頭何地從吾好。身入桑楡社裏閑。家在棲雲寺半邊。石田三頃是靑氈。玄眞蓑笠猶前債。張翰蓴鱸又一年。風撼庭松飜海浪。露斑階菊散金錢。應須好放秋江棹。半月岡頭擁褐眠。</text>
<title>趙存世以千秋使到安州。與主倅登百祥樓。屢要同登。病不得赴。</title>,<text>天公似爲使華留。萬象呈奇聚一樓。雨脚挾雲連浦暝。浪花飜日動簷浮。杯傾蓮葉金霞溢。鱠出松江玉尺脩。應笑病身違席末。小窓重擁木綿裘。</text>
<title>尹次野令公來訪安州書示</title>,<text>滿樓風物侑淸遊。剛被天工餉客優。山聳萬峯西北繞。水分三派古今流。城雲籠檻晴猶濕。浦樹薰煙暖欲浮。獨有平生范老志。江湖無地不堪憂。</text>
<title>次玄翁韻示卞生</title>,<text>薔薇初發別吾州。滯盡天西火欲流。圓缺幾看江上月。登臨已倦水邊樓。杜陵衰態雙蓬鬢。張翰歸心一葉舟。自笑推擠猶未決。地鄕長說故鄕遊。</text>
<title>自述</title>,<text>江潭芳草綠初齊。倦客猶淹浿水西。千里驛亭筋力盡。五雲天闕夢魂迷。滿簷笙韻松鳴籟。隔座雷聲水漲溪。怪底午窓難得睡。流鶯盡日向人啼。</text>
<title>雨中夜坐呼韻</title>,<text>秋雨連宵不肯晴。撲簷銀竹勢縱橫。葉間棲鳥未能定。燈下候蟲猶自鳴。佳興來時詩句警。妙香聞處客心淸。披襟莫問更籌盡。日出明朝事又生。</text>
<title>次霞鶩亭韻</title>,<text>臨湖結構劇縱橫。到此奇觀獨大成。水過投金西走遠。山從覆鼎北來平。酒船漁網蘆花暗。蒻笠蓑衣雨點明。若把亭名評物色。仙區應笑太憨生。公自註。亭之勝多矣。而獨以霞鶩名之。恐偏而不咸。故詩意及此。</text>
<title>送安 景容 赴延安</title>,<text>鵷鷺班中席未溫。又分符竹古陽原。誰言百里非賢路。却喜專城是聖恩。鳳岫嵐光來柱笏。龍池荷氣滿開樽。白頭相送無他語。珍重鳴琴單父軒。</text>
<title>余過箕城崔 瑩仲 爲方伯。設筵大夫人前。要一言以賦。</title>,<text>聖朝恩寵向君偏。頻奉潘輿鶴髮年。養到三牲眞孝子。身兼五福卽神仙。西都勝挹開樽地。南斗光添舞彩筵。惆悵一生違捧檄。案頭長廢蓼莪篇。</text>
<title>李 平卿 壽席。次金 玄成 韻。</title>,<text>大闢華堂錦繡筵。轟天㥯管雜繁絃。三更燈燭回晴晝。四座衣冠作地仙。談塵縱橫情不盡。觥籌交錯醉誰偏。人間盛事還須記。落紙爭揮五色煙。</text>
<title>奉送李參判 養古 巡檢舟師</title>,<text>聖朝憂顧在南邊。親捧絲綸下九天。萬甲騰裝連海戌。千帆破浪簇江煙。界標銅柱威聲遠。圖上金城策慮全。從此扶桑氛祲息。白頭重見太平年。時有兼察屯田之議。李不往。故不用。</text>
<title>送冬至使書狀官閔 應恢</title>,<text>一鶚曾從邇列看。行臺新着惠文冠。銜恩身豈賢勞憚。賁國才無潤色難。占史奏雲瞻瑞氣。午門鳴佩躡仙官。吾兒亦有遊方戀。邂逅應同話肺肝。</text>
<title>題尹三宰 承吉 耆老宴詩軸</title>,<text>上大夫班上壽年。人間奇事許誰先。宴高中使宣恩處。禮絶元臣壓座邊。春滿九霞樽似海。雷喧千面樂從天。丹靑能貌風神否。箇箇蓬萊籍裏仙。</text>
<title>送李鵠之香山</title>,<text>西塞風煙萬里程。一秋行色下關城。天寒浿水鴻聲早。月鎖香山鶴夢淸。蘭閣酒醒氷玉潤。一作瑩 石樓吟動水雲橫。欲知別後相思處。夜雨江湖無限情。</text>
<title>次韓翃遊仙遊觀韻。示諸兒求和。</title>,<text>靈仙窟宅擁登樓。萬壑風煙一杖收。金鼎灰寒松下月。玉簫聲散鶴邊秋。誰知九醞顔堪駐。欲問群方路轉幽。未必淸都眞隔世。玆遊或恐是蓬丘。</text>
<title>次王弇州秋日病中書懷</title>,<text>秋山傲骨鬪雙淸。翟氏門前斷送迎。廢後崢嶸饒口舌。狂來跌蕩負名聲。酒杯詩卷渾無味。社燕江鷗漸有情。湖上秫田荒一半。晩途料理未宜輕。</text>
<title>春日卽事呼韻</title>,<text>病臥漳濱又一春。興來時復據梧頻。杯中㶑灩猶無恙。鏡裏形容恐未眞。經雨峯巒殊氣色。勒寒梅柳也精神。生涯漸覺無拘束。第一前溪把釣綸。</text>
<title>次弇州遊天池</title>,<text>神瀵源從石竇饒。玉芙蓉倒揷岧蕘。泓澄勢欲明河逼。疏鑿年應太古遙。御筆雲扶留玉碣。龍涎雪噴洒丹寮。仙遊更有匡廬勝。賈勇先登不待招。</text>
<title>再次</title>,<text>百頃層波秀色饒。卽之空闊望岧嶤。寒通十二巫山近。氣接三千弱水遙。紅日吐吞龍伯窟。赤霞凌亂梵王寮。無勞遠涉瑤池上。到此靑鸞或可招。</text>
<title>偶吟</title>,<text>白感紛紛不自刪。東風搔首臥龍山。巖花又鬪三春艶。江月長妍萬古顔。蟄水老龍眠睡穩。盤雲健鶻羽毛頑。莫將鳧鶴論長短。身外無非是等閑。</text>
<title>次弇州懷于鱗</title>,<text>不惜燕京雙玉珂。狂來日逐酒人歌。憑陵泰岱千峯立。躑躅乾坤萬古過。天外黑風吹大陸。樽前明月滿長河。卽今吾道差無恙。臺上黃金未必多。</text>
<title>次弇州登北高峯</title>,<text>層巒飛出白雲頭。控壓東南最上流。地入蘇抏多勝迹。天連吳楚跨 一作列 雄州。千年越甲鳴猶壯。八月胥濤憤不收。醉倚龍泉舒一嘯。長風吹浪舞潛虯。</text>
<title>次王弇州李駒以父集見授。悲感有述。</title>,<text>一自文星黯不開。中原才子半蒿萊。誰知寶唾埋塵久。忽有金聲擲地來。家有一經韋氏業。世傳三賦漢臣才。千年絶響知難續。欲和遺編未敢裁。</text>
<title>次呂參奉臨訪見示韻</title>,<text>禮成江接漢江湄。來往扁舟慰索離。剥啄衡門驚始定。殷勤斗酒醉何辭。鷃鵬各有逍遙適。鳧鶴寧禁斷續悲。但使此心常不負。莫將蹤跡論交期。</text>
<title>次呂參奉別後言懷韻</title>,<text>當時高價擬連城。蹭蹬雲霄九萬程。喬木家傳六代業。布衣身作一書生。黃塵京洛迷魂夢。白首江湖祝聖明。應笑有田歸未得。錯敎人說舊虛名。</text>
<title>次沈一松韻</title>,<text>經年席藁俟刑章。黍谷何期有大陽。去住俱妨空躑躅。窮通素定莫思量。平生意氣交游少。咫尺容顔夢寐長。向我雄誇寧不信。早蒙恩譴得相徉。</text>
<title>次龔天使韻</title>,<text>踏下崑崙第幾丘。畫船簫鼓咽 一作羽衣金節簇 滄洲。樽前嶽吐芙蓉出。檻外江吞日月浮。縹緲疑遵牛女渚。淸虛堪 一作如 入廣寒樓。風煙處處能留客。只爲嚴程不盡遊。</text>
<title>別墅呼韻</title>,<text>斸破蒿萊結小樓。重尋二十六年秋。何來石壁三邊擁。不盡江波萬古流。詩句有時堪托興。酒杯無日不寬愁。只應造物安吾老。莫遣殘生損舊遊。</text>
<title>次一松</title>,<text>頻年却掃宦情灰。判作山人號水雷。萬姓久孤加額望。兩朝曾倚濟川才。城南嶽色移床滿。漢曲波聲鬪石回。不有二三同調在。可能容易此懷開。</text>
<title>次何大復秋興</title>,<text>尙憶長楊獻賦年。城南尺五九重天。丈章敢謂西京竝。姓字虛傳北斗懸。綾被夢驚仙掖漏。法筵身惹御爐煙。舊遊蹤迹今何處。江海秋風落木邊。</text>
<title>次滄溟登太行絶頂</title>,<text>千盤山勢鬱嵯峨。亥步何曾向此過。大陸風雲來不盡。中天日月去無多。人分襄國東南路。水合漳流左右河。若使率然眞作陣。山河能不勝干戈。</text>
<title>次弇州</title>,<text>爲忝京華侍從班。能令玉塵此重攀。吳興名勝千年在。峴首風流一日閑。自喜逢迎無白眼。何妨蹤迹滿靑山。仙舟莫怪頻相挽。來日風塵各暮顔。</text>
<title>次韻</title>,<text>梨花門巷雨連旬。睡癖成頑不覺晨。明月杯中多病客。杜鵑聲裏未歸人。交遊咫尺還千里。身世淹留又一春。猶有盤龍山下宅。水邊鷗鷺日堪親。公自言此作有自家風</text>
<title>酒席偶占二律。奉呈使相。</title>,<text>縹緲飛樓半九天。雕欄影落大江前。千重粉堞靑山外。百尺虹橋玉鏡邊。地得嘉賓增景物。詩從健筆拾雲煙。浮生一笑眞難再。塵世奇遊卽此筵。</text>
<title>鰲城府院君挽 六首</title>,<text>束髮登朝四十年。一時人物許誰先。氣鍾天地精靈厚。身負邦家想望專。龍性未馴豪亦甚。鷄鳴不已節逾堅。有涯者壽無涯德。千古高山與大川。赤手曾扶兩日輪。中興勳業照麒麟。臨危始識奇男子。愛主常期大聖人。天地恩深生死日。斗山名重是非身。先朝作養知何限。四十年間若 一作幾 箇臣。隆萬年間一老臣。兩朝勳業五麒麟。扶山鰲立 一作展 高天極。一作足 失水龍枯大澤鱗。白日猶廻萬死地。黃泉可作再生身。不堪屈指論吾世。更得如公若箇人。蓬萊頂上昔題名。下視同游欲膝行。文奪怒雷轟萬竅。筆驅雄陣破千兵。可堪此事成今昔。能使何人托重輕。東海茫茫神物逝。滿波鱗甲各崢嶸。麒麟骨相鳳皇翎。氣挾三山超北溟。胸吐千篇奪造化。筆揮萬古開精靈。高才陵替亦時運。大雅陸沈猶典刑。試向雲間覓東壁。滿天光焰照群星。欲識陰扶社稷功。神鰲壯力柱蒼穹。寧因去國能忘世。卽使臨危亦匪躬。地下龍光廻日月。人間姓字落兒童。不堪西北風塵起。廊廟于今倍憶公。</text>
<title>次西坰贈智訔韻</title>,<text>中興寺裏舊池臺。一別煙霞歲幾廻。忽有詩篇盡收拾。能令氣力大恢開。狂思立極無階得。興欲登仙不待催。倘許秋山隨杖屨。猶堪蠟屐破莓苔。</text>
<title>次牧隱山路</title>,<text>鬱盤山勢闔還開。賈勇先登亦快哉。躡蹬苔穿靑幾點。捫蘿雲破白千堆。捷爭猿鳥或先後。淸愛澗溪窮泝洄。何處林泉無去路。問誰能得賦歸來。</text>
<title>送舍弟赴燕</title>,<text>棣華零落半松楸。吾二人今到白頭。一日相離猶在念。三春闊別可寬愁。篋中良藥休嫌裹。杯底殘醪莫厭留。欲識此言眞切處。老夫曾已再觀周。</text>
<title>聽履上星辰 庭試魁</title>,<text>文昌峻秩壓朝紳。地位淸高切紫宸。方向玉階鳴革履。已從靑漢踏星辰。風雲際會逢千載。兩露恩光耀一身。七政樞機扶帝座。三辰綱紀在陶鈞。胸中活計恒醫國。袖裏封章每批鱗。文石陛前趨鳳沼。銅壺聲裏趁鷄人。人間已覺班聯絶。天上還看步武親。自是明良殊寵遇。須知魚水聚精神。機衡莫道周恩重。劍履休誇漢眷新。可惜銷金來帝惑。西京無復直言臣。</text>
<title>虜在目中 湖堂製魁</title>,<text>西州巢窟未全空。久入眞人大度中。一合泥封函谷口。三分地割隴山東。請纓誰係猖狂虜。借筋猶煩矍鑠翁。壯志元期馬革裹。沈謀先壓虎韜雄。彀中殘孼逃何計。堂上奇兵運已工。千里山川歸指畫。一方形勢入牢籠。略陽半夜龍驤去。天水孤城草偃同。諍勝本來能制敵。神機畢竟易收功。聊城不必煩飛矢。樽俎休誇試折衝。可惜明珠來帝惑。長空鳥盡遽藏弓。</text>
<title>曲江秋晩 湖堂製</title>,<text>秦中形勝曲江頭。雲物輕明正値秋。淸渭斷煙籠苑晚。玉峯晴景向人浮。巢殘翡翠華堂閉。花落芙蓉古殿幽。殷葉飜霜棲老樹。碧簷斜日倒寒洲。繁華寂莫江山靜。疏鑿荒涼歲月悠。却憶曩時多勝事。幾回佳節擅閑游。雲深翠幙排銀牓。月上珠簾捲玉鉤。雁塔名標苔已老。龍池會散水空流。金錢錦瑟空遺句。衰柳枯蒲謾作愁。回首年年歌舞地。秪今猶指紫雲樓。</text>
<title>聞啼鵙有感 湖堂製</title>,<text>萍蹤漂泊鬢蒼然。客裏東風又一年。花落洞房紅滿地。草生江浦碧連天。龍蛇火減千家冷。鶗鴂聲傳百感牽。此日忽驚爲逆旅。故園還憶有荒田。農人已告新春及。傖父應嗔舊釣愆。白首廢耕溪上雨。靑山誰種隴頭煙。東皐植杖心空在。南畝扶棃計未圓。禽鳥亦知催節候。宦遊何事作留連。三春鄕夢迷蝴蝶。萬里歸心怨杜鵑。早晩欲携蓑笠去。不應長阻五湖船。</text>
<title>奉贈張摠戎 好古 行軒</title>,<text>千里凡都接塞垣。三韓最號此雄藩。關防天設山河險。控御人推節制尊。今日君才膺聖簡。早時公望愜僉言。甘棠化已行南紀。鎖鑰威仍壯北門。出入一身常許國。賢勞何地不酬恩。西戎況値猖狂甚。一榻寧容鼾睡喧。劍氣欲干牛斗象。軍聲先奪犬羊魂。乘機逐利眞僥倖。足食强兵是本根。露濕紅旗營柳細。天連靑海陣雲昏。用儒無敵從君數。銅柱燕然未足論。</text>
<title>孤棹宿巴陵 己巳年</title>,<text>東風吹斷楚天雨。萬里煙波孤客棹。楓林隨伴入巴陵。夜色蒼茫迷遠㟽。蓬頭着蓑不成眠。水心風定波聲小。疏煙散盡碧空闊。萬籟初寂漁家杳。星辰倒影接鏡虛。白沙如霜連浩渺。千巖寂寂不見人。蜀魄一聲天月皎。淸區雖得一洗胸。客裏孤懷飜悄悄。雲沈北渚綠草多。露滴瀟湘紅樹梢。回頭一笑下天際。白鳥飛破淸江曉。</text>
<title>次五峯韻題俊上人軸</title>,<text>俊師汝胡不爲五嶽遊。來守一壑與一丘。峯老前身謝幼輿。師亦景常元慧流。天生兩奇必相求。不獨愛此花谷幽。花谷當時新卜地。松楸未長荊榛稠。不惜十年檀越力。手闢雲房理荒疇。莬裘勝具無不有。一一師爲先生謀。自言身居巖穴者。名湮滅如風中漚。一附靑雲士。天壤名同留。韓公高太顚。鮑生重惠休。我從天子亦如此。何恨於焉送白頭。嗚呼世豈復有如師賢擇不處仁多悔尤。</text>
<title>孤棹宿巴陵 己巳年</title>,<text>東風吹斷楚天雨。萬里煙波孤客棹。楓林隨伴入巴陵。夜色蒼茫迷遠㟽。蓬頭着蓑不成眠。水心風定波聲小。疏煙散盡碧空闊。萬籟初寂漁家杳。星辰倒影接鏡虛。白沙如霜連浩渺。千巖寂寂不見人。蜀魄一聲天月皎。淸區雖得一洗胸。客裏孤懷飜悄悄。雲沈北渚綠草多。露滴瀟湘紅樹梢。回頭一笑下天際。白鳥飛破淸江曉。</text>
<title>次五峯韻題俊上人軸</title>,<text>俊師汝胡不爲五嶽遊。來守一壑與一丘。峯老前身謝幼輿。師亦景常元慧流。天生兩奇必相求。不獨愛此花谷幽。花谷當時新卜地。松楸未長荊榛稠。不惜十年檀越力。手闢雲房理荒疇。莬裘勝具無不有。一一師爲先生謀。自言身居巖穴者。名湮滅如風中漚。一附靑雲士。天壤名同留。韓公高太顚。鮑生重惠休。我從天子亦如此。何恨於焉送白頭。嗚呼世豈復有如師賢擇不處仁多悔尤。</text>
<title>皇孫誕生進賀表</title>,<text>鴻圖錫羨。運撫泰亨。燕翼貽謀。祥開震索。慶在廟社。喜溢幅員。伏遇緝熙單心。仁孝立國。肯構肯堂以有後。無彊惟休。文子文孫之相承。不顯亦世。果致帝祉之茂。益占皇祚之綿。伏念身縻敝封。跡阻賀列。誦千億之周雅。竊贊宜君宜王。賡九五之箕疇。更祝曰壽曰富。</text>
<title>皇孫誕生。詔使賫詔來臨。本朝陳賀東宮箋。</title>,<text>貳極儲祥。丕衍態夢。九重宣命。煥被鴻私。感戴之深。揄揚曷已。恭惟曰聖曰哲。之德之純。謹侯度而格天。能以誠動。蒙帝力而復國。式至今休。屬玆大慶之頒。獲覩異數之及。如綸如綍。溫語丁寧。爲龍爲光。寵錫稠疊。喜實均於率土。恩獨優於偏藩。伏念忝在靑宮。仰切丹禁。不顯亦世。頌已騰於本支。於萬斯年。祝更申於壽考。</text>
<title>正朝百官賀箋</title>,<text>十三月爲正。節届元會。九五福曰壽。慶行一人。群下之情。萬倍常品。恭惟道原皇極。治浹泰和。博厚高明。與天地同體。德業功烈。于祖宗有光。玆値履端之辰。益迓申休之命。伏念云云。不意餘生。復覩更化之日。尙冀毋死。長祝太平之春。</text>
<title>大君誕生百官賀箋</title>,<text>銀潢浸演。方措盤石之安。朱芾斯皇。聿符熊羆之夢。宮闈協氣。朝野歡聲。恭惟曆數在躬。仁厚立國。夙夜基命。無非丕顯丕承。濬哲發祥。不待克禋克祀。慶實由於積善。祝果應於多男。伏念臣等。幸際昌辰。親逢盛事。緜本支於百世。首賡周詩。願父母之萬年。更歌唐頌。</text>
<title>宣宗大王四十年卽位東宮賀箋</title>,<text>申命用休。惟天其佑。降年有永。如日方中。萬品同懽。微誠倍激。恭惟得位得祿。盡制盡倫。篤栽培於本根。仁厚立國。基宥密於夙夜。緝熙單心。玆致歷服之延。聿彰寅恭之實。伏念職叨儲貳。姿乏元良。禮謹三朝。敢曰和愉洞屬。嚮全五福。益願壽富康寧。</text>
<title>百官賀箋</title>,<text>五百歲而生。誕撫昌運。四十年之久。獲覩洪休。凡預瞻聆。擧切蹈舞。恭惟神明其德。歷數在躬。無怠無荒。自求多福。克勤克儉。永肩一心。惟聖祚之靈長。實天保之單厚。伏念共被洪造。叨參駿奔。依日月之光。何幸親逢盛事。如松柏之茂。竊願益享脩齡。</text>
<title>大妃殿上尊號玉冊文</title>,<text>尊親之道。以顯揚爲先。薦號之儀。於冊寶乃備。爰擧大禮。曰愜群心。恭惟齊莊靜專。淑愼恭儉。盡協贊於寧考。丕闡徽音。隆保佑於眇躬。懋垂慈訓。化已被於宮壼。功亦存於邦家。式至今休。莫非厚德。雖富有一國而養。曷足酬恩。惟崇加二字之稱。庶可載美。顧方在於㷀㡱。猶久闕其彌文。卽吉云初。展慶敢後。伏惟誕膺令典。昭賁鴻圖。有是實有是名。亘百世而焜燿。得其祿得其壽。於萬年而熾昌。</text>
<title>皇孫誕生。本朝陳賀後頒敎書。</title>,<text>擧天下而延頸。式衍震雷。覃海隅而頒恩。恭膺渙汗。其爲感戴。寧問邇遐。念惟元嗣之蕃昌。允係皇圖之鞏固。大統大業之有繼。澤厚流光。文子文孫之相承。根盤葉奕。德意實均於寰宇。異數尤隆於弊邦。綸綍輝煌。驚使星之下燭。筐篚燦爛。覺睿渥之旁沾。事旣關君父之榮。禮難拒臣隣之賀。然豈眇躬之獨慶。宜與一國而同歡。於戲。開萬世之丕基。自今伊始。荷九重之殊遇。永矢不諼。故玆敎示。想宜知悉。</text>
<title>大司憲謝恩後辭職疏 丁酉五月</title>,<text>伏以堂陛至嚴。私不可瀆。瀆而不避。悶迫可知。臣以無狀。猥蒙擢拔。歷敭顯要。致位橫金。涯分已踰。寢驚夢愕。今此新除。又出千萬人望之外。誤恩至此。措身無所。夫朝廷之官。莫重於法司。而長官爲尤重。苟非其人。決難冒居。淺中弱植。本無定力。加以屢經喪患。精神銷鑠。遇事憒憒。茫不知措。徒仰人口。有同木偶以如此之人。而付以言事之責。有何論議能補闕遺。有何風力可糾淑慝。從他笑罵。雖未暇顧。爲官擇人。豈願如此。況臣前患眼疾。今尙未差。視物矇矇。如隔重紗。多般治藥。有損無補。失今不治。恐至沈痼。此臣之尤極狼狽不知所出者也。伏望聖慈。察臣言非巧飾。憐臣病難供劇。特命鐫臣職名。俾得專意調治。一以爲名器之重。一以遂螻蟻之私。</text>
<title>爲親乞郡疏 戊戌夏行副學時</title>,<text>伏以人臣旣已委質許國。而又當國事危急之際。則雖家有父母。而義難顧恩。不得兩全。此固臣之分也。而如或父母疾病旣重。其身亦不得自由。雖欲察任。無以自效。則安得不以其實狀仰籲君父。以求恩義俱全之地乎。臣賦命至薄。早喪慈母。獨與父居。相依爲命。不幸臣父臣某自上年秋。遭罹篤疾。半身不仁。兩眼失明。證勢危劇。無望救活。至春以後。稍有生道。而臣父年今七十有五。本以如綫氣息。加以重病。正類嬰兒長在人手。餘日苦短。理必難久。而身爲人子。不得奉護。念至於此。何以爲心。臣前在關西。與父辭別。臣父執臣手語臣曰。吾病至此。若一朝有急。恐未及相見而死。抱無涯之恨。臣聞此言。如針箚骨。一別以來。吉凶難卜。消息若來。心先驚懼。遑遑瞿瞿。如癡如狂。臣之心事。雖欲自制而不可得也。臣欲專心職事。置親病於度外。則方寸已亂。念不及他。欲專心救父。不念國家之急。則此時何時。敢全私恩。臣誠狼狽。不知所處。臣竊念祖宗朝臣僚。爲親乞郡便養。則無不曲循其願。近歲諸臣中。或有父母老病。陳乞補外者。亦皆蒙許。豈不以情無貴賤。理在推恕。於聖主子視群臣之心。惻然傷愍。思有以全其烏鳥之情乎。今臣情勢至切至迫。不惟自悶。人所共憐。其欲爲垂死之父。百端救護者。又非若他人只爲便養而已。如蒙天日下燭危悃。借臣一殘縣。使臣父子。得於未死之前。晷刻相救。則上可以竭供職之力。下得免爲不孝之子。恩義兩全。惟在於此。臣以無狀。濫廁宰列。當此殷憂多難之日。無一毫報答國恩。反以一家私願。仰干天聽。揆諸分義。實所不敢。而疾痛之極。情不能抑。不自覺其陷於猥褻無禮之誅也。伏願聖慈。察臣勢不獲已。恕臣言不暇擇。特許微願。以便公私。則臣之父子。庶得生死無憾。而於聖世孝理之政。亦甚幸焉。臣不勝涕泣祈懇之至。</text>
<title>爲親乞郡疏</title>,<text>伏以臣之於君。猶子之於父。如有疾痛之極。則必呼而訴之。無不遂其願。誠以上下之所同者情也。臣有至悶至迫。甚於疾痛。雖知其煩瀆可畏。而安得不以實狀。籲呼於仁覆悶下之天乎。臣少失母。恃唯父是依。庶幾成立。毋負鞠育。而不幸臣父以衰邁之年。罹廢痼之疾。兩眼喪明。半身不仁。起居飮食。動輒隨人。加以流離奔竄。家業散落。千辛萬苦。備嘗殆盡。自數年來。危憊轉劇。精神之未脫者已盡脫。肌膚之未消者已盡消。一年加於一年。今日異於昨日。景迫西山。餘暉苦短。奄奄行盡。理必不久。有如此之父。而身爲人子。不得奉養。其危懼悶迫。當何如也。臣父無他子弟。所依以爲命者。唯臣與臣弟臣百齡。而臣之兄弟。皆從仕於朝。雖蒙天恩。屢得歸省。而往來憧憧。不得恒在親側。藥餌調護。付諸一家僮之手。吉凶難卜。消息可懼。若欲專力救父。則不可付職事於癏曠。欲一心供職。則不忍置父病於度外。蒼黃兩間。一身難分。此臣之尤極狼狽。不知所處者也。臣伏見聖朝爲理。以孝率先。凡有爲親乞郡者。皆蒙恩許。無有不得其願。如臣情勢。尤異他人。年垂八十之親。身有篤疾。朝不保夕。竊恐臣外無人也。如蒙天日下燭危懇。許臣兄弟一人。畀以便近一邑之寄。則庶獲救護病父。以伸烏鳥之情。上不廢供職。下得以便養。公私兩全。唯此而已。伏願聖慈。憐臣情理切迫。俯從微願。則臣之父子。自今至死之年。皆天地父母之賜。涕泣祈懇之至。</text>
<title>辭廉謹吏疏</title>,<text>伏以朝家之勸賢。在於賞不僭施。人臣之被奬。貴乎名孚其實。苟或賞而乖宜。名而厚誣。則待賢之具。反歸輕褻。而盜名之誚。徒爲國恥矣。伏見殿下心敦扶世。政先揚淸。時於士大夫中。擇持身廉謹者。以勸其善。此實稀世之異數。中外拭目。以爲當是選者。必皆淸名峻節。氷蘗玉雪之操。足以聳動一時。少無瑕疵。而如臣無狀。亦玷其中。謬擧至此。慙懼罔措。夫士之美節。莫貴於廉。人之勅行。無過於謹。苟非其人。決難苟冒。臣之庸劣卑陋。最出人下。學力素乏。而矇律己之嚴。血氣旣衰。而昧在得之戒。利祿之誘。已痼其本心。鞭靴之受。專愧於古人。特患得患失之一鄙夫耳。以如此之人。而加之以廉謹之目。金杯玉盌。貯以狗矢。非但臣之自愧於心。抑恐國家褒崇之典。由臣而遂輕也。大抵勸士之方。非欲誇耀其身而已。將以表率一世。昭示後來。其人至難得。其選至可重也。故須得士大夫之所共屬望者。借以寵榮。以此示奬。然後觀瞻所動。士爭知勸。安有使如臣者。濫竊吹竽。舍蘇合之丸。取蛣蜣之轉。而可以養成善士。激勵偸薄也哉。臣猥蒙擢拔。歷敭顯要。于今二十年。從前冒昧。亦已久矣。而盜名欺主。取人笑侮。未有若今日之甚者。命下之後。扼腕竊嘆者何限。而公論未發者。必待臣之自處故也。伏願聖慈。知臣言非巧飾。許臣自知甚明。特命鐫改其號。以重公選。以安愚分。</text>
<title>辭漢城府判尹疏</title>,<text>臣於前日政。猥荷寵擢。超授本職。臣是何人。敢辱玆命。臣始疑其虛。終知其實。感涕未零。驚魂先散。惝怳震悸。置身無地。坐待公論之發。亦旣有日。而猶不擧劾。必欲使臣自處而然。臣安敢畏避瀆擾。不以悶迫之實。自列君父之前乎。夫才分有大小。職任有輕重。故才分大者。職任亦重。才分小者。職任亦輕。比如權衡稱物。限量之外。不容移易。自古聖王官人之道。無出於此。而人臣之所以自處者。亦必度其能否而就之。然後事不僨而身不戮矣。臣之庸陋謭劣之狀。難可枚數。應擧覓官。本無遠圖。一也。淺中弱植。立脚不定。二也。學未知方。失其本心。三也。才不適用。無所猷爲。四也。疾病侵尋。精神漂散。遇事茫然。有同木偶。五也。齒髮摧頹。筋力消耗。匪躬之地。義不得展。六也。以如是之人。雖委以尋常職務。猶不能供。況京兆之長。正卿之列。此何等爵秩。何等責任。而可以不度其能否。從容安坐而得之乎。臣歷敭華要。致位亞卿。於臣涯分。已極踰越。而尙有可諉者。名爲佐貳。職非判裁。故或可仰成於人。無大闕敗。若過此則決非臣所堪。雖欲躋攀分寸。亦不可得。强僬僥以九鼎之重。責駑蹇以千里之騁。其不取顚蹶。必無之理也。況臣在上年。奉使無狀。罪戾狼藉。萬死難贖。雖聖恩如天。洗滌前愆。異數之加。至此稠疊。而在臣分義。豈可謂物議已寢而不恤。臣罪已釋而晏然。貪恩不止。嗜利冒進。以重貽朝廷之羞辱也哉。臣非木石。亦具五情。豈寵不知感。恩不思報。而顧臣情事如前所陳。與其犯越分之義。不若就違命之誅。非爲身計。實爲國家名器惜。伏願亟回睿鑑。還收成命。以杜僥倖之門。以全終始之恩。於公於私。不勝幸甚。</text>
<title>請改定服制箚 庚子懿仁王后喪副提學時</title>,<text>伏以服制輕重。自有先王畫一之典。不可以一時臆見。有所裁損。以貽他日之悔。後世之譏。而臣等伏見禮曹前後啓辭。自上制服一款。皆無所據。使國家莫大之禮。累日未定。臣等竊惑焉。夫大行王妃之於殿下。旣與之尊同體齊。爲宗廟萬世之主。作一國臣民之母。則自殿下亦豈可視爲下喪。而廢其應行服朞之禮哉。春秋傳云。王一歲而有三年之喪二焉。其一后喪也。然則古人於王后之喪。其不輕而重較然矣。孝烈皇后之喪。世宗皇帝具喪服成服後。素服十二日。十二日後易以淺色服視朝。至二十七日而除。大明會典所載如此。然則二十七日方爲除服。而今以十二日之限。爲孝烈之例。必欲放而行之。似亦失實矣。設使眞有十二日除服之例。而以日易月之制。出於叔季衰薄之風。得罪於先王之制者已多。何可爲殿下效尤也。卒哭之前。凡干喪事服衰服。則卒哭之前。服固猶在。而凡借公除之名。止於十二日而短之。固已不免牽合苟且之歸。而卒哭之後除服卽吉。僅蹈武元時衰世之轍。則其爲失禮之正。又何異於百步五十步之間哉。大抵祖宗朝故事。若有可據之迹。則雖未能一循古制。而猶可遵而行之。今者旣無我國書籍之可考。則所當服行者。先王所制不易之定禮而已。捨此而他求。則不過杜撰。徒爲聚訟之資耳。殿下慕古力行。制行出天。其於送終之禮。尤欲致謹。終始無憾者何限。而在廷之臣。不能博求典禮。將順其美。尤可痛惜。伏願聖明。特加睿思。更令大臣深究熟議。以求至當之歸。取進止。</text>
<title>辭弘文館提學箚</title>,<text>伏以臣草土餘喘。身抱重病。冒據銓衡之地。日積癏曠之虞。寸無餘力可堪供務。如山壓頭。戰灼方深。而不意於前政。又忝館職之拜。此則於臣。尤無毫髮近似。其爲不堪。甚於前日。除目一下。瞻聆擧駭。臣非徒賤疾苦劇。未卽出謝。踧踖退伏。以待公論之發有日。而猶不擧劾。此必欲使臣自處而然也。不得不以憂悶之狀。仰干雷霆之威。天恩未謝。干瀆是先。益增惶懼。無地容措。夫文翰之任。最關國體。而提學尤號妙選。須得學問詞華。可爲他日儒林宗匠者。然後足以稱職。故自古及今。例難其人。寧闕其任。而不使非才者。濫廁於其間。臣少而失學。長益荒廢。平生所習。不過爲決科干祿之具。其在數十年前。年齡稍壯。精力未減之時。尙未能致力鉛槧。片辭隻句。無一可觀。一時詞臣。羞與爲伍。況今齒髮摧頹。志氣銷鑠。詩書舊業。茫如隔世。札翰酬應。亦委他人。雖欲策懶鞭疲。掇拾蕪蔓而躑躅不前。骫骳不振。終亦吹沙作糜而止耳。加以積年痼疾。遭喪增劇。屢瀕死域。元氣澌盡。百病之中。心火尤重。遇事輒熾。積熱熏身。痰喘上氣。發動無常。少或失治。性命難保。遂致精神漂散。思慮顚錯。昨日所爲。今不省錄。家中僮僕。屢失其名。忽忽如常在舟車之上。夢寐之間。以此精神。以此思慮。雖應尋常職務。猶且十顚八倒。莫知措手。況文字之作。專倚心思。尙何望其窮探力索於制作之間。以毋負重任也哉。臣於此任。以才分則荒疏。以年齒則衰邁。以疾病則沈痼。有一於此。尙難承當。矧兼有之乎。臣聞駑蹇不騁千里之塗。燕雀不奮六翮之用。此言不勝任也。臣以病廢昏塞。而將陷不勝任之誅。是何異於駑蹇騁千里。燕雀奮六翮。而取顚蹶覆敗之患也。臣之情悶。非但國人無不顯知。天地鬼神。實所鑑臨。伏願聖慈。特垂矜察。還收提學之命。上以謹朝廷爲官擇人之道。下以安愚臣量才授任之分。區區至願。不勝懇迫切祝之至。取進止。</text>
<title>辭弘文館提學箚[再箚]</title>,<text>伏以臣於前日。伏罄危懇。仰干宸嚴。具陳實狀。乞解文任。恭聞聖批有令該司回啓之命。伏地懸望。庶遂微願。誠未格天。誤恩未收。臣雖不敢不以五字氷銜爲榮。而亦不敢不以蚊力負山爲懼。揣分量才。終始難安。第以義難遽受。身且抱病。坐違朝命。已過一旬。逋慢之罪。萬死難贖。益增震駭。進退失據。不得已扶曳出謝。而其不敢冒昧承當之意。則終亦不敢以畏避煩瀆。而不盡白於天日之下。人臣之辭避爵位。固各不同。有才可稱職而循例退讓者。有實不堪任而至誠求免者。循例退讓者。本不必辭。而亦不必許。至誠求免者。不得不辭。而亦不得不許。不可以一槪論也。今臣所辭。非若他人循例退讓之比。實出於至悶至迫。決不堪任。雖欲不辭而不得不辭。朝廷亦雖欲不許而亦不得不許矣。該司之當初以臣充擬此任。及於回啓之際。以臣爲文學著名已久云者。必以臣曾參儲養人才之選。且臣一時同輩。多有柄文任者。意臣於詞翰。亦不至鹵莽。而不知臣之病廢昏塞。已失其邯鄲之步。如今日之甚也。然文翰之任。不比他事。蘊於心思。雖虛實難知。形諸文字。其工拙立見。譬之於物。分寸銖兩。自有限量。不可得以輕重。姸媸美惡。自有定分。不可得以移易。其虛實之不難知如此。其工拙之不可欺如此。使臣實有才華。則雖欲自爲韜晦。而難掩其能。臣之力辭懇乞。未必得請。而徒爲矯情干譽之歸。如其不然。而盜竊虛名。無實以繼之。則其所粉飾。反益呈露。又豈若先自吐實。以自脫於枉才妄受妨賢僨事之罪哉。假令臣貪榮戀寵。不顧前後。而矇然拜受。則是不過嗜利忘慙之一鄙夫耳。不知聖朝。亦何取於如此之人。而必授以華緘美職。以爲臣渾身光燿之具哉。大抵職任有難易。才智有高下。苟有竭筋力殫心慮而可辦者。則臣雖無狀。亦所不辭。以故臣之立朝今至二十三年。歷敭華要。無非冒據。而猶得强顔隨行者。以其所竭者筋力。所殫者心慮而已。如使今授之職。亦只以殫心竭力。而足察其任。則臣亦何故。而有拜輒受於前時。而苦請牢辭於今日乎。誠以才分素短。衰病又劇。如上水之船。欲挽而不進。下山之日。漸頹而難住。於限量定分之外。不容有一毫勉强而能。此臣之所以自分自畫。不敢一日冒處者也。古人謂人各有能有不能。今臣之不能於此任決矣。知其不能而强當其責。至於不勝任之後。從而受罪。則臣雖萬被譴罰。亦何益於事哉。伏願聖明。曲賜矜察。提學職名。亟賜鐫改。庶使愚臣。獲安區區分義之守。亦使聖朝名器。不至於由臣而玷汚。不勝幸甚。</text>
<title>判尹謝恩後辭箚</title>,<text>臣越分叨寵。義難冒處。玆竭危懇。冀收成命。不意兪音不下。奬諭反加。尤非小臣所敢承當。眩惑慙汗。戰灼益深。臣旣難虛受。又懼違命。逡巡累日。今始趨謝。逋慢之罪。在法罔赦。而然其狼狽悶迫之狀。不容終默。不得不再瀆宸嚴。以申螻蟻之忱。人各有能有不能。夫擧烏獲之任者。必有烏獲之力。如使力不能勝一匹雛者擧之。其不能必矣。今臣叨竊此任。何異於是。臣之愚劣。萬不近似。不惟臣所自知。亦國人所共知。由臣之幾年從仕。無毫髮裨補。而可知其爲決不能堪矣。如是而躋峻秩據高位。欲强其所不能。責以能者之事。烏可得哉。夫如是則臣雖欲不辭。安得不辭。國家亦安得而不許其辭乎。近來除官之人。雖或可堪而率多辭避。故其出於實不可堪者。亦未免一例混視。此臣之血誠陳懇。所以同歸於循例退讓之列。而未蒙睿察者也。雖然。臣之乞辭不獲。恐亦臣所自取。臣於上年自嘉善陞嘉義。恩數之濫已極。而臣不克力辭。終於冒處。曾未幾何。又有是命。是則臣之貪榮嗜利之心。積在胸中。區區誠意。無以取信於君上而然。緣臣無狀。以致聖明知人之累。臣罪至此。而不亦滋重矣乎。凡以冒進爲未安。而猶可進者。以其人或前有勞績。或後期報效焉已。今臣則異於是。問其前勞則無一可紀。問其後效則茫若捕風。而徒以君命爲重。不問堪與不堪。突梯攬取。則臣之顚敗不足言。奈汚衊聖明何。自天所命。自天還收。不啻如戶樞之轉。伏願聖慈。上念國事。下愍愚衷。將臣新授職秩。亟賜鐫改。不勝至幸。取進止。</text>
<title>辭義州迎慰使箚</title>,<text>臣近因私懇。累干宸嚴。罪無所逃。戰灼方深。臣伏聞日昨政院。差各處迎慰使。而其一則臣也。臣始疑其虛。終知其實。不謂此任。亦及臣身。臣不覺驚怪。繼以慙悚。雖極瀆擾。不得不以實狀吐露於天日之下。夫導宣聖意。迓勞王人。此何等句當。而其中義州迎慰使。則爲任尤重。自前必用文才人望足爲華國者擇以遣之。其意有在。蓋以遠接使萬一有故。則替授其任。其不輕而重。較然矣。何可枉授匪人。以貽國家之羞乎。臣於詞翰。性本不近。加以病衰。全廢鉛槧。失其邯鄲之步久矣。而自還自皇都之後。精神漂散。筋骨憊盡。遇事茫然。有同木偶。老醜之形。人不欲近。以如是之人。而卒當重責。如山壓頭。憒憒懵懵。欲無闕敗虧損於酬酢文翰。揖讓樽俎之間。以不致華人所笑。不亦難乎。況臣奉使無狀。罪合萬死。雖曠度包容。尙保官爵。而人言可畏。廉恥可惜。杜門省愆。是臣之分。擧何顔面復玷鞭策。旣以奉命速戾。而又以奉命察任。寧有毫髮承當之理。自知猶審。公議謂何。目今年富才贍。爲人所屬望者。不無其人。而必以如臣衰杇荒拙負罪之身。苟充其選。臣恐政院偶未及察於此也。反覆思惟。決難冒昧。非爲身計。爲國事也。伏願聖明。俯察危懇。許遞臣迎慰之任。以授其人。</text>
<title>淑人沈氏墓誌銘</title>,<text>古之善觀人之行者。莫不以能守先法。久而不衰爲難。如司馬公之稱李文正公家是已。士君子且難。況婦人女子乎。今以軍器寺副正洪君耆英之配淑人沈氏觀之。信矣信矣。沈世爲顯族。有佐我太宗。戡定內訌。封豐山君。諡靖襄者。諱曰龜齡。後三代至貞錄靖國功。位議政。於淑人爲曾祖。寔生諱思遜。由弘文館直提學。爲滿浦僉使。僉使之子曰諱守慶。登魁科官至右議政。號聽天。有文章德行。其配曰申氏。判官玻之女。淑人其第二女也。淑人名家女。歸洪氏領議政忍齋公諱暹。卽其舅洪又名家也。兩家世以詩禮淸白相承。而聽天公，忍齋公尤嚴法度。方以賢父兄。訓誨諸子弟。於是時。淑人目濡耳染。成就懿範。於其父。爲女之孝篤。於其舅。爲婦之禮備。一門莫不嘖嘖嘆曰。聽天有女。忍齋有婦。則淑人之於家法。其不謂能守乎。及親旣歿。誠孝不怠。每當祭祀。非手執。不敢奠。遇諱日。必涕泣悲慟。素服竟日。遭內憂時。年逾半百。雖病篤。而執喪如禮。副正公歷宰四邑。而淑人居中約己。絶無營産意。子弟或扣之。乃喟曰。我以聽天之女忍齋之婦。敢爲他日計。以浼父兄之淸德乎。故所至篋櫝蕭然。無一㸃汚。則淑人之守家法。不亦久而不衰乎。故勤女紅。善治家。不足爲淑人之行。接姻黨以睦。馭婢僕以恩。不足爲淑人之德。其所貴。在善守二公之家法。終始不替。舍是而言淑人之賢。豈足以知淑人哉。淑人生於嘉靖己酉。其終也。寔萬曆甲辰。年僅五十六。從葬忍齋公墓次。墓在南陽淸明山。生三男。敬紹，敬哲，敬纘。敬紹朔寧郡守。女三人。一歸尹逷。濬源殿參奉。一歸奇協。藝文館檢閱。一未行而歿。敬紹娶都事韓浣女。生四男二女。男艤，𦪙，艗，䑳。女長適士人具橚。敬哲娶婦。俱早歿。敬纘娶牧使南瑜女。生二女。尹逷生一女。奇協有男曰震慶。具橚有男幼。嗚乎。聽天，忍齋二公。俱享壽耈。福履之盛。爲世所艶慕。而淑人能持其家。子孫又能趾美紉芳。聯翩成立。意必二公之福猶未艾也。而不幸年不克壽。人或以是疑於勸善之理而爲淑人惜。然倚伏相尋。天之道也。安知淑人之取嬴。不在子若孫。而其左券在淑人也哉。將葬。副正公袖其狀來徵銘。圖有以不泯者。余素厚副正公。知淑人事甚悉。誼不可辭。遂銘之曰。於赫名家。爲世準則。禮義簪裾。詩書奩橐。習而安焉。淑人之淑。如彼樹穀。土腴而碩。執恭守勤。惟孝之篤。蹈貞服朴。惟躬之飭。謂天不相。胡厚厥賦。謂天有知。胡嗇其壽。理必倚伏。毋謂茫茫。其猶橐籥。不翕不張。有茁其蘭。有潤其玉。孰種其德。不食其福。無憾存亡。反此眞宅。刻銘區區。泰山一石。</text>
<title>鏡城判官韓孝胤墓誌銘</title>,<text>公諱孝胤。姓韓氏。其先淸州人。自高麗開國元臣諱蘭。始大顯。代列紳笏。歷文惠公諱康，思肅公諱渥，平簡公諱公義。至大學士文敬公諱脩。道德文章。師範一世。至諱繼禧。議政府左贊成。諡文靖。博覽群書。學問精邃。歷事五朝。寵遇甚盛。是公高祖。曾祖漢城判官贈吏曹參判諱士武。祖旌善郡守贈右參贊諱承元。考文川郡守贈領議政諱汝弼。妣文化柳氏。高麗大丞車達之後。司導寺正渰之女。嘉靖丙申八月甲辰生公。公從外舅申正徤受學。未弱冠。連中解額。有聲場屋間。隆慶丁卯。升上舍。庚午釋褐。世之登科者。率以優人自隨。公獨却之。選入槐院。公要省親下鄕。而同僚執檢下風不許。遂棄官歸。用例居殿。辛未。丁議政公憂。癸酉制畢。還敍。甲戌。爲副正字。薦補檢閱。乙亥。陞待敎奉敎。丙子。陞佐水曹。尋移殿中。以聖節質正如燕。遞授典籍。在會同館時。從提督主事唐鶴徵聞本國宗系事。方新增撰修。求見稿本。提督引使臣於前。對立出示。旋卽掩卷。使書狀皆茫然不省。公獨一過目成誦。其後得見原本。果不差一字。人服其記性。丁丑。以本職兼宗學司誨。出補鏡城判官。時朝廷患彈壓營門。不得其人。連三除論遞。以公爲能任其責故也。然朝著間士論方携貳。而公持平不立黨。故無彼此欲其選用。而一朝失職遠補。人皆惜其去。公受命卽行。在官能持廉名。列鎭爲之敬憚。公素淸羸有痞疾。至是爲風土鑠傷。宿痾轉痼。因覲上京。久未還任。臺官執此彈罷。實惜之也。己卯秋。喪子過戚。自是疾彌甚。不復供職。除宗簿寺主簿。尋罷。庚辰五月。終于正寢。春秋四十五。治喪一如先議政公喪。遺意也。是年七月。葬原州治西佳麻島先塋下。後二十九年。以壙中不善。遷舊兆。與夫人合葬於本山外麓巽向之原。歲丁酉。贈吏曹參判。乙巳。陞左贊成。皆用季子公推恩也。公天資近道。於義理最明透。儕輩如遇經傳難解處。必待公取決。聞朴參判民獻從徐花潭學易。乃詣受業。探索精微。多所發明。朴公亟稱之。心經，近思錄等書。不講於世久矣。世之爲士者。非但不肯寓目。知有此書者亦罕。公常喜讀此書。不離几案上。嘗自言戊午年間。閱外家書籍。得近思錄一帙。始尊信此書云。則公之向學之志早矣。所相識。盡名人魁士。而南公彦卿，韓公胤明尤愛其臭味相同。樂與之遊。如韓公脩。長公數十歲。而亦屈輩行與交。公嘗寓居三淸洞。吳典翰健於士林間方有盛名。與公初未嘗識。一日乘月來訪。與之講說。甚相樂。吳以一絶贈公曰。綠窓丹檻背巖開。曾過松溪首幾回。聞說主人淸脫俗。偶乘明月傍溪來。自是遂相友善。其爲一時士類賞識。可知矣。早知樹立。不循流俗。言語動作。常以古人自期。而亦不爲崖異之行。故人無間。賢愚無不誠心愛慕焉。時俗不知禮。公病之。子女婚嫁。必據禮親迎。仍成家法。季子公加冠。亦遵請賓三加之禮。其遭內艱也。治喪專用文公家禮。比卒哭只啜粟米粥。嘗謂居憂者。雖不得不寢。至於披衾如平人未安。乃倣鄕黨篇齋宿儀。用寢衣以終喪。男女大功以上。具衰絰成服。婦人絰杖。亦准禮經行之。長子公喪婦具氏。使服齊衰朞。妻喪制服。自此始盛。公有室女。尹元衡聞其美。爲子請婚。不得則欲脅以勢力。公避入山寺。經年不返。乃得免焉。時元衡方握威福。一或少忤。立駕顯禍。人皆爲公危之。而公不少撓。士林重其操守。公之季舅柳侍直光襸。後其叔父柳議政灌。乙巳之禍。與父俱死。其內子亦方坐。歿而無子女可依。乃擇公於侍直公諸姪中。以其弟妻之。爲托身後計。公盡誠奉養。及柳議政雪冤。公力勸取同姓立後。以主其家。而己不與焉。其視財産。不啻若弊屣。亦人所難也。時屢經士禍。師友相從。爲士大夫家間大戒。而公則不以非笑爲非笑。乃於俗學之外。知有經術而篤好。日從一時名賢遊。以求其所未至。至於禮學。尤世所不講。而必深究而力持之。夫以擇術之精。信古之篤。其所成就。當不止此。而天嗇其年。名位又不稱其德。嗚乎。此豈特公之不幸也。夫人平山申氏。有三男六女。長曰百謙。前戶曹參議。次曰重謙。中司馬。有才名。先公一年卒。季曰浚謙。前戶曹判書。女長適司憲府執義洪迪。次藝文館待敎沈忻。次文化縣令權盺。次士人徐龍甲。次監役官黃有吉。次在室夭。參議初娶士人具思仲女。無後。後娶生一男一女。男興一。進士。女洪棐。士人。重謙生二男一女。男長善一。唐津縣監。次德一。司瞻奉事。女進士沈大亨。判書生二男四女。男長會一。四山監役。次昭一。早世。女平壤庶尹李幼淵。幼學呂爾徵。進士鄭百昌。次未行。洪迪生二男一女。男曰汝翼。果川縣監。曰汝亮。刑曹佐郞。女生員姜弘勣。沈忻生一男二女。男廷和。茂朱縣監。女咸平縣監趙琦。進士尹伸。權盺生一男三女。男僴。女幼學韓岦。檢閱李聖求。次幼。徐龍甲生二男一女。男曰雲駿，雲驥。女幼。黃有吉生二男一女。皆幼。曾玄孫男女若干人。參議，判書公俱有文學行誼。能守先業。諸孫又振振揭揭。詩書之澤方未艾。不但以爵位功名顯其親。大有以慰塞幽冥之望。公之所蘊蓄。未究厥施者。至此而逾益彰發。如種必穫然。其年位之不稱德。不足爲公憾。世之徒以富貴誇燿一時。不一再傳而世業泯泯者。其視公。得失何如哉。</text>
<title>貞武公奇公虔墓碑銘</title>,<text>國家所以勸勵臣子者非一。而尤以淸白吏爲貴。雖其身歿之後。而猶錄其子孫以褒異之。其一。故貞武公是也。公諱虔。姓奇。幸州人。先世譜牒。家失其傳。其仕自世宗至世祖朝。始以孝廉擧。授司憲府持平。終於判漢城府尹。其間作臺官則執義，大司憲。爲參議則兵，刑曹。參判則戶曹。按方面則全羅，咸鏡，平安。其所敭歷多顯要。而書史所記止此而已。補外郡則延安，濟州。其宰延安也。鮒魚多産。徵請輻輳。公惡弊及民。六年不食鮒。自牧濟州。濟之有鰒。猶延之有鮒。自是遂不食鰒。或問其故。曰。曾見採鰒爲毒民。故不食。我國婦人出入時。有蓋頭以障面。無貴賤通行之。其制甚妙。實公所創造以進於上者也。光廟將受禪。三往其第。蓋示以微意。而公不肯從。遂稱盲疾休官。申叔舟等謂公佯盲。致公於榻前。使人持針將刺目而目不逃。故得不死。自此因屛迹謝事。手寫四書，五經，左傳，綱目，資治通鑑，宋鑑等書以自娛。其篤志類此。公之行。雖不可一二擧。而淸剛之節。足以槪其生平。其得諡爲貞武。眞公之實錄也。公之孫曰襸。襸生五子。其後多貴顯。而其尤著服齋先生遵，高峯先生大升。皆以道德文學名於世。其餘內外子孫。蟬聯相繼。挂朝籍者今亦數十人。初耽羅之俗。不知喪葬。公至邑。使人各預具棺材。於是濟人死者。始得就木。未幾。公夢老人三百餘謝曰。吾輩骨免顚壑。公之賜也。當令公生孫。以酬公恩。襸之生。實在是年。果驗其夢。然則奇氏之盛。豈無自而然哉。公年過七十而卒。墓在高陽元堂里酉向原。以貞夫人洪氏祔。今議政公某。卽公之六代孫。懼其行迹逾久逾泯。乃謀不朽。求銘於某。辭不獲則謹就來狀。略敍其梗槪。銘曰。爲彼饕餮作玉雪。爲彼脂韋行戾契。用雖不究守則篤。有後克昌果食福。匪天私公德是延。銘以昭之永厥傳。一作 旣介而剛。氷壺鐵壁。用雖不究。所守則確。二字之褒。百年猶馥。銘以昭之。庶振頹俗。</text>
<title>贈領議政曺公墓碑銘</title>,<text>贈議政府領議政曺公有三子。長曰今右尹公倬。季曰今佐郞公佶。公本布衣也。而以右尹公參宣武扈聖平難原從。累贈至吏曹判書。佐郞公參衛聖原從。則陞議政府左贊成。右尹公又參亨難原從。則遂進今稱。以配洪氏，繼權氏皆封貞敬夫人。夫世稱有子而貴。以爲稀矣。貴而及其父母。此又稀也。錫命之隆。於人臣無兩。此至稀也。公與夫人所以致此者。安在。某習於右尹。聞其庭闈所種德與家世淵源甚悉。意必天之寵佑公家。其在斯乎。公以副學公爲父。夙所服習。卽其家法。匪直愷悌溫恭。天植已也。副學公捐館。公年十三。服衰毀瘠若成人。自以早失怙。思慕不置。乃築齋室副學公塋下。來往不休。人或言其太勞苦。公不聽曰。來在先人側。吾心得安。大夫人旣㷀嫠。常夜不安寢。聞鷄輒興。公亦聞鷄輒候寢門。承顔良久而退。及晝夕亦如之。所以娛侍百方。當壬辰避亂。擧室餬口不給。獨不以甘旨闕於一日。大夫人安之。忘其爲播遷。公嘗以行誼應鄕薦。名掛銓選者數。顧不急進取。杜門自守。卽親朋來訪。亦不往報。唯以奉晨昏課子孫。爲一家事業。其恬靜篤實又如此。洪夫人儒家女。少讀小學，三綱二倫行實諸書。無不心解。旣歸公。執婦道謹事姑。誠而禮。閨庭間。言行類士君子。若精女紅綜家政。在夫人爲細事耳。權夫人亦婉淑慈惠。相公無少忤。治內撫下。咸得其宜。觀此則公與夫人所種德。可知其享天心食厚報不虛哉。公諱某。字某。系出昌寧。自太樂丞諱謙。實始大顯。代爲門下侍郞平章事者八。二十傳。爲成均生員諱命壽。贈兵曹參議。又傳爲僉知中樞府事諱璒。贈兵曹參判。又傳爲江原道觀察使諱漢弼。觀察公無子。以從兄子彦博爲嗣。戶曹佐郞。其贈卽弘文館副提學。躬孝秉禮。焯有烈名。是實生公。配淑夫人尹氏。忠義衛瑠女。判中樞府事鈴城君坦之孫。迹其先世。蓄積深厚。明融之祚。引而彌茂。則出賢有德者。以匹休鍾貴。亦豈無本而然哉。公生嘉靖乙未。卒萬曆乙未。春秋六十一。洪。南陽鼎閥。慶州府尹諱愼。奉常寺副正贈禮曹參判諱慶昌。是夫人父，王父也。洪夫人生某年。卒萬曆癸酉。年三十八。權。安東望也。夫人父曰副司直諱蘋。權夫人生某年。卒萬曆丙申。年四十。初大夫人卒於癸巳兵火間。未及歸葬。公與權夫人相繼歿。皆權異土。丙申秋。右尹公始擧三喪。葬廣州治南景峴里艮坐原。距先塋五里許。先是洪夫人葬。從先兆。至乙巳冬。亦遷祔公墓。洪生男二。長卽右尹公。次倜。進士。今爲司評。女一。士人金弘翼其壻也。權生男一。卽佐郞公。女一。適李奇男。孫男六。明勖。今弘文館校理。右尹公出。藎勖。經生。司評公出。其二幼。佐郞公出者二亦幼。孫女三。右尹公出。一適士人柳允昌。司評佐郞公各一。俱未行。外孫男二。爰立，正立。女一歸儒士李敬義。俱弘翼出。曾孫男一女五。明勖出男。實久。進士。女長適慶昌君珘。宣宗大王貞嬪出。餘幼。噫。公之以大用遺厥嗣。不獨在兩子一孫。司評公又以儒術顯。諸孫曾多賢俊有文。公之第。列戟當益隆隆然繼植。則以今所覩。論公德施之報。毋亦狹歟。銘曰。疇不有父。疇若公訓厥義方。疇不有子。疇若公受其顯揚。於戲。此生不忝死。死無憾生。而人不謂公亡者歟。</text>
<title>節度使梁允義墓碣銘</title>,<text>億齡讀洪相國忍齋公所爲公誌文而韙之。蓋梁氏世多由文德顯。公卽用武藝進。能不殞其先祖風。使世之稱文武將相者。必曰梁氏梁氏。玆非其韙歟。公登嘉靖壬午科。拜宣傳官。任使常稱旨。自是累遷都摠都事，尙衣，內瞻僉正，訓鍊都正，都摠府副摠管。歷碧潼郡守。定平，金海，水原，安邊，仁川府使。擢全羅水使。慶尙，平安節度使。其治邑俱名。任職無害。制閫無論。善撫士卒。卽一創建一修擧。亦皆精堅有法。可垂永久。蓋公誠信恪謹。濟以幹局。故所至有績效如此。此豈可與世之專尙蹶張挽强者道也。公諱允義。字仲由。南原人。其先著自麗祖朝。諱能讓。凡幾傳而至文襄公諱誠之。官吏曹判書，弘文館大提學，南原君。以文學政事。當世廟成廟意。所建白施設。至今傳誦之。文襄生諱瓚。承政院同副承旨。承旨生諱淑。定州牧使。卽公考。配坡平尹氏。鈴川君諱璠之女。有四丈夫子。公其次也。公生弘治己酉。卒距其生加十有六年。其歲十一月丙申。葬于果川縣治南屯田洞丑坐原。先配竹山朴氏。郡守諱守綸女。議政諱安性孫。繼配南陽洪氏。郡守諱輔卿女。戶曹判書諱吉旼後。二夫人葬俱在屯田。而洪祔公左。生五子。男思衍。忠義。娶左贊成鄭大年女。次思行。今通政。義城縣令。次思洪。贈吏曹參判。女二。一適郡守蔡增光。一適忠義衛李元晦。思衍。朴出。思行，思洪及二女。洪出。側出四男。思恭，思澤，思得。女適申應汶。孫男三。崦。早卒。嶷。通政。今順川郡守。岦。士人。思洪出。思行無嗣。以岦後。孫女七。一歸大司成尹讓。一歸檢閱嚴惺。一歸福川君吳百齡。思行出。其四。幼學金慶生，應敎李溟，進士安由愼，幼學朴承烈。思洪出。蔡增光生男一。爾瞻。女一。適別坐鄭愼言。李元晦生男二。克蕡，克蕃。女二。適幼學姜琠。縣監鄭象義。思恭生二男。英，源。思澤無子。思得生一男。嶔。內外諸孫凡六十餘人。吾季旣屬甥館。於義城公連家且舊好也。其問銘也。焉可辭。銘曰。有赫文襄。黻藻王庭。爲世鼎閥。公冠鵕䴊。出膺超擢。至秉閫鉞。相乎將乎。祖孫相望。無競維烈。疇福備五。而又嬴之。玉潤蘭茁。譬彼大川。厥浸彌天。源深派溢。有匹維二。克享其休。同歸于室。於千百年。公其不朽。精光燭日。</text>
<title>贈貞敬夫人申氏狀</title>,<text>夫人申氏。平山人。高麗太師諱崇謙之後。厥後代有聞人。高祖諱自守。同知中樞院事。贈左議政。曾祖諱允宗。尙州牧使。祖諱友顥。敦寧奉事。贈左贊成。考諱健。禮賓寺正。妣順興安氏。淮陽府使處明女。文成公裕後也。夫人生於嘉靖壬辰五月癸丑。年十八。歸贊成韓公諱某。贊成公居家有法。而夫人配之無遺德。舅議政公。自文川罷還。退休原州蟾江之別業。以爲終老計。於是。悉以宗事家事。傳於贊成公。夫人與贊成公奉承惟謹。主祭治家。克盡其道。一門翕然稱爲賢婦。家世素淸寒。贊成公又不以家事屑意。至於䃫石屢空。而夫人能竭力經紀。凡所應須。未見闕乏。雖公亦不知窮窶至此。及贊成公歿。夫人挈二孤廬墓傍。朝夕饋奠事。細大必親。每上冢。必號哭盡哀。以是終三年。于時三子授室。一女適人。自餘未行之女尙多。夫人日夜料理。劬勞備至。且以禮法之家。見稱有素。名門右族。莫不樂與爲婚媾。卒至備禮畢婚。咸得佳配。世之數婦人能持門戶者。必歸之於夫人。丁姑柳氏憂。夫人年已老。而蘋藻之奉。極其誠謹。終始少不懈。夫人考妣神主。爲兵燹所不保。庶息承祀者。亦無後死。不復造主。夫人心常痛。乃屬二子曰。女子雖不得祭其親。而世之依外孫血食者亦多。吾欲造吾考妣主。終吾身以祭。吾死之後。則傳之亡子重謙之子善一。使祭止其身。吾死無恨。蓋重謙平日爲其考妣所鞠愛。異於諸孫故也。二子感其意。遂造主以祭。一如夫人言。柳侍直光襸之婦。卽夫人姊。而托其後事於夫人者也。同居三十年。事之如母。及其亡。爲其恩重。制本服以哭之。比葬不食肉。又有一寡姊遇亂相失。夫人心求不置。聞在東郡山谷中。乃冒賊鋒迎致。與之分喫着共起處。迄其終無替。夫人先考有未良側室女。其子役於人。夫人悶其落在賤籍。爲之規畫。乃厚結其主而贖之撫養如子。有一甥姪。失業無所歸。亦憐而取鞠於家遇子孫均愛。待親戚甚恩。而尤以周窮賑乏爲先。必力濟乃已。蓋其天性篤於孝友。而本孝友以推及者。又皆曲盡如此。前後隨二子就養。至五邑三營。而未嘗以一事干公家政。每遇歲時壽日。凡所饋獻。立散無餘曰。公物不可私也。子參議公非科目發身。而嘗擬承宣。夫人聞而不悅曰。分外之得。必有分外之失。余甚憂焉。隨例乞郡。乃汝本分也。其以儉約自持。滿溢爲戒。又此類也。子判書公久居宰列。且帶賓客。每乞覲。先大王屢賜藥餌。或擬赴京使行則輒命改之。今上在邸。亦因覲賜物。其異數皆爲夫人也。夫人常以曲紆天寵。感激涕泣。苟見一事得一物。必先稱國恩。每當諸子上壽。必使唱感君恩一曲。以示感戴之意。判書公按關西也。夫人隨在營衙疾甚。聞先大王賓天。當食却肉曰。吾雖老且病。何敢聞君喪而不變食乎。參議公侍藥在側。因山日迫。勸令及期赴葬。其能知大義。篤於向上。尤非婦人之識可及也。以戊申五月。卒於平壤營衙。得壽七十七。其年八月某日。葬某山某坐某向之原。奉遷贊成公柩。同槨而窆。凡生三男六女。男百謙。卽參議。重謙。上舍。夙逝。浚謙。卽判書也。壻洪迪司憲府執義。沈忻藝文館檢閱。權盺文化縣令。徐龍甲士人。黃有吉繕工監監役。一女在室夭。其諸孫之列。詳贊成公狀中。嗚乎。夫人有二顯子。極其榮享。爵至崇封。年至大耋。身保康寧。爲世所欽聳。此豈無本而能然哉。觀乎仁慈之性。勤儉之德。孝友之行。可知矣。抑贊成公不幸不位不年以歿。以嗇於贊成者。豊於夫人之身。未必非造物之意。積善之慶。陰德之報。豈不於是焉足徵哉。</text>
<title>吏曹參判睦公行狀</title>,<text>睦出嶺之泗川縣。其先諱德昌。以閤門祗候。佐麗朝始顯。五傳而戶曹參判諱進恭。爲國初名臣。參判傳諱寶男。舒川郡守。郡守傳諱哲成。禮賓寺僉正。贈司僕寺正。又傳諱希顔。贈吏曹參議。又傳諱世秤。贈吏曹參判。世所稱玄軒先生者也。正以下皆以公贈。則公之曾祖考祖考及考也。玄軒卽金斯文湜表弟。從其門遊。學識超卓。諸名流多折下之。配曰。贈貞敬夫人趙氏。趙夫人者。漢陽世家。父澈。仕爲義禁府經歷。漢川府院君諱溫之四代孫。以正德乙亥十一月十九日誕公。公諱某字某。豊盈嶽立。神采溢出。其出入。衆目同屬。少善病。不任擧子業。獨嗜古書。書無所不窺。治書經尤邃。其述作。亦本於典謨。視浮詭不經者。薄不爲也。登嘉靖丙午第。屬槐院。公雅樹聲藝林。又名家子。士望勃發。己酉。薦爲太史。陞佐春曹兼記事官。庚戌。移騎省。辛亥。丁玄軒公憂。廬墓三年。癸丑服除。除成均典籍。自是至庚申八年間。歷兵曹佐郞，正郞，持平，獻納，副修撰，副校理，副應敎，內資，宗簿僉正。掌令，司諫，檢詳，舍人，輔德。其出入戎曹，法府者五六。而爲講官倍之。思以啓沃自効。每進講。必擧正心寡慾四字。爲勸戒第一義。明廟輒首肯。奬注異他。辛酉。由判校超同副承旨。累遷兵，吏，工，刑，戶曹參議判決。歷右左承宣。陟知申。當壬申詔使。凡贊上禮儀。預講熟習。無或闕失。爲諸宰所稱。間出伯忠淸。宰黃州，春川。皆有惠政。己卯。進嘉善階。參司寇及地曹，天官。長三司尹京兆。右左兼帶則金吾，摠府。而爲臬司都憲四。民部諫長三。左右尹二。所履稱職。壬辰倭變。上西幸。公追不及。則入江都。鳩義旅。名其軍曰一義。尋以朝命。移所領兵於秋義將禹性傳。將間道趍闕。適宣，靖兩陵遭變。朝旨命公奉審。行及延安。疾篤遂不起。時癸巳五月二十一日也。用其年十月。葬從先兆。卽楊州治東金村里甲向原。至乙卯。改窆震向原。卒十八年。贈資憲大夫吏曹判書。錄宣武原從也。子大欽。參翼社勳。贈議政府左贊成。中子長欽。參翼社原從。加恩進領議政。毋亦伸國家未盡用公之恨耶。公凝重寡默。坦夷闊大。惰慢不形。喜慍無迹。雖遇倉卒。亦不見言色疾遽。蓋褒然大雅君子也。事玄軒公以孝稱。朝夕侍。必整衣冠。若嚴事君師焉。公念趙夫人早背於玄軒公。養又不卒。愴痛無已。乃顔其堂曰逗日。仍以自號。蓋取愛日之義。以寓終身慕也。公病瘀血。從少抵老。積治不驗。一日夢。玄軒謂己曰。當令若所苦立瘳。旣寤忽覺病株悉拔。絶不復作。公於是。無復傷親遺矣。非孝感能然乎。亦異矣。出入必告家廟。凡遇一切新物。必冠服以薦。祭必躬行。亦不輪行於姊妹家。有寡妹貧廢箸。逆以贍之。事之如母。內外族雖疏戚之有寒飢者。卽傾篋割餔。不憚也。敎子弟。必依於聖賢義理之學。每晨興。誦朱文公敬齋箴。使知收斂身心者在此。又常謂吉士寡言。躁人多語。以戒榮辱所召。此皆公所自得。非空言也。與人接。平恕寬容。有犯不校。口不掛人臧否。而皮裏春秋。亦足使人納善消惡。以故。無論賢不肖。被公容接。無不心醉。性甘廉約。故田不益。應門僅一二蒼頭。除祿俸外。橐枵然無有。炊或不及晨夕。子弟無敢鮮衣怒馬。一日客至。有童子立堂下。被服朴陋。客疑爲僕。請之。公笑曰。非僕也。吾孫也。吾家兒敢作紈袴態。以隕厥祿。聞者惕然。家城南僻巷。每公退。簾閣㨿几。門無車馬。所來往。只親戚故人。晩與沈相國守慶，宋判府事贊。結爲耆英會。用詩酒爲娛。觀者艶之。目以爲神仙中人。故事必年七十。官正二品。方入耆老所。而公未及秼參焉。蓋諸大老。欲得公以重其社也。初配李氏。考曰贈判書諱寶。高麗太師棹之後。性稟貞潔。能通小學內則諸篇。事舅相公敎子。無一不本禮法。母兄李判書文馨有疑事。必詢夫人。不一再語立決。其才識亦過人矣。其生爲正德丙子。歿爲嘉靖庚申。得壽僅四十五。以某月日。葬某地。墓在公墓前十步許。公爲通政則封淑夫人。公爲嘉善則爲貞夫人。公贈議政則又進封貞敬夫人。繼鄭氏。東萊君諱湖七代孫。贈判書諱謇。其考也。閨範之懿。夙閑於家。旣歸公。執婦道謹。撫先出夷其子無別。使公忘亡。遇中表姻戚。使咸得其意。服飾儉朴。不以貴故易操。尤不喜媚鬼。門絶巫覡迹。及稱未亡人。勅諸孤如公在時。以故三子一孫。出爲名臣。其少亦皆衿裾之。秀聲燁然譟一世。此固公所式穀。而陶母義方之訓。夫人亦無多讓焉。癸丑十月初七日卒。距其生乙亥。加十有五年。卒之三月二十日。隔公兆祔焉。其封淑夫人貞夫人貞敬夫人。皆如公品。子男四。守欽。義禁府都事。李出。次敍欽。文科。今某官。次卽長欽。文科。今某官。次卽大欽。文科。今某官。女四。歸從仕郞金宏瑞，敎官鄭基南，縣監尹琠，參議金緻。皆鄭出。孫男八。取善。文科。今爲兵曹佐郞。樂善。進士。爲守欽出。處善，嗜善，兼善，敦善。爲敍欽出。性善，行善。爲長欽出。行善後大欽者。孫女四。一適生員李茳。爲守欽出。一幼。爲敍欽出。一適進士李𥡦。一幼。爲長欽出。鄭基南生子二。曰鏶，曰鑮。鑮武科。金緻生子一曰得信。尹琠生女一。適進士李德顯。曾孫男一。悠久爲樂善出。曾孫女六。二樂善出。三處善出。一嗜善出。皆未行。李茳生一女。適察訪閔汝欽。李德顯生一女二男。閔汝欽生二男。皆幼。竊惟公器局之大。風度之粹。行誼之篤。皆在人耳目。世所共稱。顧其志尙之正。操守之確。或未必盡知。蓋在穆廟初。退陶先生去就。實係國家輕重。而公乃請召致經幄。輔導聖德。大爲士論所歸。其按湖西。尹元衡氣勢張甚。屬公以私事。公不應。遂被構褫職。又有一二權貴怒不從己。所以齮齕公百方。而公不爲動。嗚乎。觀此則可以知公矣。安得只以世所稱公者。槪其生平哉。某少與都事君熟。獲親炙於公。於其行己立朝本末。竊窺其一二。今見諸子所授家傳。言言實錄。敢直書其事。幷及心所敬仰者如右。若其采擇之以不朽千古。則有立言君子在。</text>
<title>晦齋先生無極太極辨跋</title>,<text>國朝大儒。立言垂訓。自吾文元公晦齋先生始盛。觀於是書五篇。可見矣。夫以羲文所未發而孔子發之。孔子所不言而濂溪言之。至於濂溪言外之旨則朱夫子發明殆盡。而今是書所論天人合一之理。動靜交養之功。下學上達之序。本末兼該。巨細畢陳。此則又推本朱夫子之意。而其說益詳。雖不言。不爲少。言之。不爲多。而非其所學與古聖賢相傳心法默契。則烏能至此哉。朱夫子之時。道學大明。而鵝湖之辨。猶且力排而後定。況先生當學絶言湮之後。非辨之精。斥之深。忘機子之說。未必不行於世。其功亦偉矣。玆非退溪先生所謂闡吾道之本源。闢異端之邪說者乎。嗚乎。以先生之學。卒爲讒賊所困。不得有爲於世。誠可於悒。而尙幸物論昭雪。乾心洞鑑。旣復其官。又贈其爵。又贈其謚。逮我聖上。又命從祀文廟。至此而爲斯道斯人地者。更無遺憾。然則因其言而求其學。求其學而傳其道。豈非天意有待於今日也。先生之孫宜活及浚。乃謄寫是書。作爲屛帖。以便士子觀省。蓋先生所作。有大學章句補遺，續或問，求仁錄，中庸九經衍義等書。無非格言。而今獨表出是書者。夫豈徒哉。學術多岐。異論橫生。自誤誤人。如忘機子者。安知其今不異於古也。譬之迷人醉客。舍正路而橫騖於旁蹊曲逕。終亦窮於途而不返也必矣。使讀是書而能尊信之。探討服行者多。則何患不得其正路而爲他岐之惑哉。余嘉二君能追先業惠後學。因書所感以昭之。</text>
<title>德陽遺稿跋</title>,<text>德陽復齋奇公。以道德文章鳴一世。而不幸遭時不淑以歿。平生文字。十存一二。家庭間所綴緝。只此遺稿一卷而止耳。其立朝而形諸疏箚者。尙有數十餘篇。許典翰篈嘗欲收印而不克果。又經亂而逸之。豈天不欲掛諸俗人之眼。使雷電下取而莫之留耶。竊想其忠言儻論。必有載諸國乘者。而天上秘書。非人間所得見。此則不過爲後世傳誦之資而已。況公之詩文。雖本忠孝根性情。無一不關於世敎。而於公爲餘事。其窮理反躬之學。激濁揚淸之志。忘身徇國之操。與趙靜菴，金冲庵諸先生聯芳並烈。其行蹟炳然。尤不容泯滅。而於集中不及焉。豈非一大欠也。今相國奇公自獻。卽公之曾孫。每抱遺篇。慨然增感。收拾咳唾。猶恐不廣。本集所載之外。又得對策一篇，贈行詩若干首。補其闕遺。至其事迹之雜出於諸賢所稱。與夫文人韻士追慕而諷詠者。亦皆採錄。公之平生心事。始終大節。於是乎備載。而是集之中一字一義。逾益光焰。何其幸也。噫。讀其詞觀其跡。使人竦然感發。足以爲臣子之勸。其有補於風化甚大。則相國之致勤於此。寧獨私於相國一家之垂範也哉。因書其故。以告同志之士云。</text>
<title>贈端姪勸學說</title>,<text>荊山之玉。玉之美者也。而不琢則不成其美。碔砆而已矣。棠谿之劍。劍之利者也。而不淬則不見其利。鉛刀而已矣。物誠有之。人亦然矣。雖有拔俗之質。稀世之才。不學則庸愚而已矣。端之質。拔俗也。端之才。稀世也。目其貌則玉山照人也。耳其言則銀河落天也。其擧止則鸞翔鳳翥也。其志趣則山高水深也。如是而文之以學業。被之以詞華。則荊山之玉。不足言其美。棠谿之劍。不足言其利矣。端之年未六七。頭角已嶄然。人謂吳家有子。如是者有年。而亦未見其溫潤照燿於金盤。雪鍔橫磨於翠鵠。於是乎人或疑其碔砆而已。鉛刀而已。無他。不學而已矣。然則玉山之貌。懸河之辨。鸞鳳之姿。山水之趣。終於此而止乎。吾知其不然也。何則。端一日慨然而嘆。竦然而作。再拜告其父獨立之前曰。吾年已過十矣。學不逮人。深恐貽憂於父兄。自今以往。宜有以警子者誨子。或撻焉或譴焉。日有程課。期於有成。如是則或不忝於所生云。噫。不鼓踊。無以超泥塗。不振迅。無以凌霄漢。玆豈非鼓踊振迅之一大機會也。故吾知其不爲碔砆鉛刀也已。雖然。古人謂言之非難。行之爲難。端乎端乎。汝毋忘前日之告於爾父者。而毋忽於今日汝伯之諭於爾端者也。然則待價之珍。消斗之氣。吾將見其生於吾門也哉。</text>
<title>效王陽明客坐私祝篇體。贈舍弟說。</title>,<text>詩曰。它山之石。可以攻玉。家語曰。如入鮑魚之肆。久而不聞其臭。君子之於友也。其善惡。爲吾之勸戒。豈不重哉。夫人之爲人。有萬不齊。或有德崇業廣者。或有莊敬直諒者。或有博學多聞者。或有慈祥愷悌者。或有和氣襲人。座上春風者。或有光明正大。空中樓閣者。或有胸次洒落。光風霽月者。或有大冬嚴雪。松柏獨立者。或有鸞鳳翔于千仞者。或有龍蛇隱於深山者。此皆燭昏之明鏡。開迷之指南。治病之藥石。亦不可一日而無者。願戶外屨滿。堂上襟連。使我日與之同處也。或有巧言令色者。或有色厲內壬者。或有博奕好飮者。或有闘狠好勇者。或有䝱肩諂笑。病于夏畦者。或有偏辟側媚。甚於穿窬者。或有山擅銅臭而黷貨者。或有車如流水而附勢者。或有醉於功利而相汲引者。或有昵於宴笑而相追逐者。是皆伐性之斧斤。迷心之鴆毒。悅口之粱肉。不可一日而近者。願牛馬其風。胡越其轍。使我日與之相疏也。然則攻玉之石。入肆之臭。其不於是焉判乎。雖然。善惡在人。而其所以取之者在我。朋來自遠。實由於時習而悅。數郡畢至。亦在於豪俠之交。嗟我子弟。欲致客於是座者。宜書紳焉。</text>
<title>永寧殿上樑文</title>,<text>上祀以禮。肇自王迹攸基。中興之初。再見廟貌如故。成已告於輪奐。贊敢後於揄揚。恭惟聖由生知。行爲世法。纘禹之服。纘禹之緒。先祖是皇。見堯於墻。見堯於羹。孝子之至。念玆四親之有廟。從以二后之爲祧。太祖大王以來。薦香火餘數百載。壬辰多難之後。經灰燼殆十七年。霜露增怵惕之懷。黍稷起彷徨之感。雖草萊墻壁。粗修籩豆之儀。奈禴祀烝嘗。久失陟降之所。肆築舊址。庸繼前功。同堂異室之制作重新。上棟下宇之規摸無侈。肯構實出於裕蠱。擧嬴奚憚於勞民。寢成孔安。肅焉如在其上。神罔時怨。信乎無射於人。凡所肸蠁之攸徵。亶由瞻依之有地。合幽明而同慶。亘宇宙而永休。魯閟宮之修。未足誇其推本。周淸廟之頌。寧獨美於升歌。將擧虹梁。式陳燕賀。拋梁東。東海渾歸聖澤中。欲識餘波洋溢處。窮閻無復見疲癃。拋梁南。洗盡妖氛澍雨甘。何限滄溟鯨浪息。莫容蠻舶尾相銜。拋梁西。箕子提封路不迷。莫道八條遺敎泯。只今於變在黔黎。拋梁北。豊沛遺民霑霈渥。胡馬安能向塞驕。聖人在上修文德。拋梁上。惠迪從來猶影響。三辰順軌四時調。試把太平看氣象。拋梁下。四境陶成風動化。分明聽取康衢謠。不識君恩何有我。伏願上梁之後。百靈協佑。五福備膺。聖繼神承。綿寶曆於萬世。民安物阜。開壽域於四方。</text>
<title>道峯祠宇上樑文</title>,<text>道德之歸。遠近咸仰。耳目所逮。觀感尤深。旣切矜式之誠。可廢瞻依之所。恭惟靜菴先生。受天間氣。爲世宗儒。雖聖賢之樂蘊於心。不假外物。然仁智之好隨所適。足頤吾神。得異處天作之區。若神物陰來以相。洞曰寧國。允矣攸寧。山名道峯。依然見道。爲一時栖息之處。作百年景慕之資。爰創構於舊基。實祭社之遺意。明宮齋室。次第而成。白鹿武夷。彷彿於是。遭兵火者幾載。喜榛蕪之重開。講堂猶虛。雖嫌制度之未備。廟宇如故。幸見神明之有憑。續十六年旣廢之祠。興千萬人同然之感。矧今文風寂莫之久。莫急道學尊崇之方。闢義路塞利源。微先生則誰識。淑人心變士習。在後學尤有功。欲報德兮如天。寧寓敬之無地。許草堂之規畫。于今有光。南太守之經營。自玆可繼。作新根抵。風化權輿。人謂斯何。物固有待。天其或者道之將行。敢因匠氏之訖功。式效兒郞之贊偉。拋梁東。水落雲開初日紅。願把餘輝照長夜。大明吾道豁群蒙。拋梁西。天外三峯入眼低。要識十分深造處。白雲臺上更無梯。拋梁南。洞裏壺天萬象涵。誰道風流吹去盡。靑山如畫水如藍。拋梁北。絶壁去天無咫尺。不遇先生不得名。道峯自此生顔色。拋梁上。奎璧精鍾金玉相。若道不窮濂洛源。儒林那得長瞻仰。拋梁下。春秋香火誠非假。吾東只說竹溪祠。未必竹溪專敎化。伏願上樑之後。俗尙貴德。人知嚮方。道義藏修。爭慕程朱之學。靈仙窟宅。永爲鄒魯之鄕。</text>
<title>愛日堂上樑文</title>,<text>百行之中。事親最大。五福之內。以壽爲先。旣切喜懼之心。可無溫凊之所。某官官高八座。養備三牲。雖起居康寧。星方輝於南極。奈光陰荏苒。日已迫於西山。肆創構乎高堂。欲寓意於華扁。上棟下宇。風雨攸除。涼房燠室。寒暑是適。制作何嫌於容膝。經營實出於承顔。海屋添籌。不勞假乎仙算。霞樽供宴。無待服乎靈砂。何樂如之。有是母有是子。所列侍者。難爲弟難爲兄。堂以人而益高。實由名而逾著。老萊子之彩服。何獨專於怡愉。光德里之瑞星。不孤擅於孝友。宜興善頌。助擧脩梁。拋梁東。日射扶桑千丈紅。鶴算龜齡應並此。長留瑞彩照壺中。拋梁西。西望瑤池路不迷。會見年年王母降。桃花開遍幾枝低。拋梁南。當戶終南翠染藍。雲外峯巒無數聳。不知能與壽籌參。拋梁北。聽履星辰看咫尺。天上歸來問起居。堂前滿袖香煙碧。拋梁上。寶㜈昭垂靈壽象。剪取漫空五色霞。舞筵裁作新衣樣。拋梁下。蘭玉森森聲甚藉。門外頻聞鳴珮聲。滿朝賀客紛車馬。伏願上樑之後。萬善作基。百神降蝦。駝顔鶴髮。恒留不老之春。駟馬高門。永享無彊之慶。</text>
<title>晩翠集跋[吳竣]</title>,<text>伯父參贊晩翠公。在明宗世。以神童。聲名大噪於洛下。七八歲。能綴文。一時同隊以文名者。莫敢爭衡也。且以墨玅擅奇。貴家屛障。必待公揮染以爲榮。咸謂書家飛將。語在李相公白沙集中。竣曾游於崔簡易門下。常謂余曰。記昔晚翠在翰苑時。余始遇於禁中。獲聞數篇詩。句句警甚。於心終不忘。後接李栗谷。談間道其詩。栗谷盛稱高才。觀詩不在多。此作如半揷芙蓉云。又曰。余贈柳西坰詩。文匠時推三四公。乍前乍後終須同。所謂三四公。意專屬於晩翠。其後五峯，西坰迭典文柄。而獨晩翠止提學。此豈盡晩翠才哉。蓋簡易文章。眼空一世。如非悅而誠服。前後存賞之重。夫豈如此。世稱公晩年所爲詩文如易範而鎔已成美器。眞有道者之言。與世之吹一吷於劍首者。不啻相懸。此詞苑先輩定論也。以竣不肖。雖不能承藉家庭。而竊有所瞷焉。靜處一室。日對黃卷。恒言聖賢遺訓。諄諄然善誘子姪。其於出門還往。斷如也。操履甚篤。儉約如結。平居所用力。專專爲己之學。是謂惡其文之著者耳。公外從祖大谷先生，外從叔板谷先生。每稱公蘭馨玉潔。襟韻可愛。與之對語。鄙吝都消。觀兩先生推重數語。亦可以知公矣。公一生所著述甚夥。而盡失於兵燹。今存如干篇。皆出於傳誦收拾之中。惜哉。公有三胤。俱盛玉堂。其季竱卽麟洲號者也。家姪挺緯爲其嗣。今按湖西。視篆之初。謀刊公之文集。捐俸繡棗。而麟洲遺稿亦附于下。是亦時之有待。未始不與於其間耶。姪也屢書於我。懇求跋文。且曰祖考文集將出。叔父宜啚其跋。以成一家美事。余感其言。以先輩所道語。書歸之。嗚呼。諸兄皆抱絶藝。不幸早世。余今八十。巋然獨存。黃髮已種種無餘。序此集也。悲甚杜佐之撫卷。淚滋范謙之執硯云。時壬寅陽至日。判中樞府事。竹南吳竣謹跋。</text>
