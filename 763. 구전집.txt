<title>次歸去來辭 幷序</title>,<text>余忝廁薇垣。自知不稱。肅謝再翌而辭遞。爲養丐縣。得新安。卽古星州也。務煩政劇。事又有難處者十常八九。不三年而歸思轉緊。殆不能自制。而猶且遅回未决。淹過七考。豈非彭澤之罪人也。畢竟憲府以濫用民役布爲參。自上有査命。方伯亦當被論不卽覈啓。余乃呈告歸家因去職。是時列守之坐駁或査者。多在官待命。故士庶請留頗苦。至圍守城門不許開十餘日。未免乘夜折鎖單行以出。其亦窘束也歟。假寓桂塲洞。令阿豚柱宇書歸去來辭付諸壁。誦玩朝夕。有不覺赧於面。而感於心者。遂援筆題之。歸在萬曆己未中秋。而辭成於天啓辛酉暮春云。歸去來兮。欲歸未歸今始歸。苦折腰於斗米。寔余心之所悲。旣烏㙜之有評。胡黔首之我追。苟彷徨而佇覈。奈未免夫遂非。投手中之素版。解身上之朱衣。恨車回之坐晩。愧智昧於見微。豈仁侯遁。迺敗將奔。角巾中宵。匹馬東門。去路云遮。古道今存。未遑供帳。尙與開樽。慰白叟以重來。顧赤舌而無顔。舟東洛而利涉。覺神心之漸安。固榮悴之俱虛。况毁譽其何關。挹旅老之高風。憶川師之達觀。門倚老而望來。㫌趁秋而告還。居無室於喪裴。讀有書於傭桓。歸去來兮。幾寒暑於宦游。賦遂初兮其徐。學鳶魚之可求。開琴書之小窩。貧不憂而道憂。稽貞悔於羲卦。討叙斁於箕疇。回首瞿塘。出沒輕舟。庭歡極於晨夕。國恩重於山邱。異梅福之仙去。非季眞之風流。惟望道而月征。庶作德而日休。已矣乎。人生百歲五十強。若流水光曾不留。胡爲乎坎坎來與之。江山久相待。𩿨𪆽有前期。雖顑頷亦何傷。聊及時而耕耔。澆磊落於得酒。遣幽逸於哦詩。謂我盜而無辨。竊比西京直不疑。</text>
<title>作橋渡蟻 月課</title>,<text>物吾與於乾坤。欲並生哉仁心。緣天賦之牿亡。從自戕之相尋。橋濟蟻於倉卒。宋氏子兮可欽。珍席上而志世。濟民物爲己任。當食貧之初年。値雨下之連淫。睠堂北之有穴。蟻君臣乎宅深。何綢繆之未完。水越封而大浸。哀羣奔之莫遑。奄一域之陸沉。逐狂波而汩汩。紛厥隊之林林。死將盡於頃刻。孰縷命之能賝。視何忍於目寓。藹惻隱之難禁。斬竹枝而爲橋。截中流而抵潯。欣去濕而就燥。競攀杠而脫涔。濟不通之軒民。免其魚之禹黔。心自慊於一視。抑上帝之攸臨。德之符兮動人。宜天隲之自陰。煥魁宿於桂苑。豈彼蒼之難諶。物蠢微而尙然。况靈軀之千金。倘濟衆於吾民。奚啻郊之德音。恝元元之顚壑。嘅滔滔於古今。天下溺兮誰援。欵駭獸與窮禽。乃是時而作橋。惟滿朝之紳簪。</text>
<title>禮耕 月課</title>,<text>宮一畒而處野。耳農談於日夕。耒耟易之縱橫。惟厥土之腴瘠。知有似乎王業。遂反求吾禮耕。夫禮作於聖人。三千三百曲經。明節文之井井。肇何地焉裁成。伊丹田之在人。大可見者其情。峙仁山兮流智水。藹愛敬之良知。有所欲兮有所惡。紛向背之異圻。塊一身於家國。接四方於方寸。苟不節於酬應。奈疆理之或混。肆天澤之以之。卞上下之有截。開卛履之地頭。定自然之區畫。恩父子兮義君臣。粲經紀之不紊。入夫婦兮出長幼。儀彼此之分畛。由小大而不忒。詳度數之有文。寔聖王之俑禮。比老農之事畒。卽其田而致功。固耒者之恒矩。人情上而制節。亦斯禮之所生。捨情田則非禮。豈天理之獨行。惟二者之參錯。致畦畒之整飭。想玆耕之始敎。幾堤封之爰度。上何高之不求。下何深之不卽。一矩絜於左右。猗尺寸之無失。爰及時而具械。異尋常之鎡器。元木斲以爲耒。利金鑄以爲耟。勤有畧之俶載。千百耦於膴膴。耕無田而不闢。煥溝塍之刻鏤。唉叔葉之惰農。昧服田之急務。閣良耜而莫試。田野荒其誰察。頌周王之卛時。幸河淸於千一。旣式禮而罔愆。寧下情之或怫。余立極之一民。請作歌於堯衢。遂擊壤而歌曰。倬彼甫田。厥惟有區。其耕慥慥。不塞伊通。立我烝民。莫非爾功。禮云禮云。玉帛云乎。耕也禮在。嗟我農夫。</text>
<title>次雪月堂金公 富倫 韻 二首</title>,<text>已盡山中九月秋。更添湖上范公憂。一軒踈雨三盃酒。能使愁腸蕩寫不。不論賢與聖。無量醉猶斟。古古商翁貌。悠悠陶令心。憂深頻浩歎。興逸獨長吟。夜到方歸枕。霜風卧紙衾。</text>
<title>靈芝庵。次月川先生韻。</title>,<text>寺古寒山萬丈顚。臺臨綠野控長川。千年二皓歌芝處。今日來遊喜執鞭。</text>
<title>次月川先生首尾吟。敬呈齋下。</title>,<text>當戶松杉一任靑。滿庭風月自雙淸。箇中所樂知何事。只是心源見得明。見得明來便養心。兢兢如履又如臨。兀然一室平生了。惟覺工夫日月深。日月深猶更造端。切磋常怕或踰閑。道成治己因推物。方信伊翁亦有丹。亦有丹還謝軟紅。世何容易屈高蹤。獨燈半夜流霞酌。一任陽春坐上融。</text>
<title>謹呈月川先生座下</title>,<text>瑞鳳翔千仞。羣禽兩兩隨。風和日又暖。萬事此中奇。</text>
<title>月川先生輓 二首</title>,<text>陋巷平生素履亨。世間榮辱未曾驚。川潭月白心源澈。松桂風寒道氣淸。節性養眞多學力。讀書竆理幾硏精。工程八十三年畢。方識乾乾不息誠。溪上人亡川上存。天敎後死與斯文。日乾夕惕功無間。心得躳行老益敦。學旣有餘資者衆。來而不拒誨常勤。從今小子將安仰。哭徹芙蓉山頂雲。</text>
<title>贈別趙立巖 埴 韻 二首</title>,<text>我愛趙老子。休休長者風。別來思範表。耿耿此心中。不亦樂乎朋自遠。一年寒榻好開襟。臨岐爲贈平生語。莫把良珠委棘林。</text>
<title>蕩春臺。分韻得蕩字。蕩春㙜。廢朝般樂之所。辛亥三月旣望。與孫著作遴季進，高博士仁繼善承，吳博士行敏汝勇同游。以蕩春㙜咏分韵。</title>,<text>季進眞風流。春游爲我倡。一榼與一壺。匹馬行兩兩。朅來巖石間。谷風政和暢。杜鵑花欲稀。王孫草未長。城市隔幾重。境界成別㨾。澗水濯塵纓。灑然無俗想。三盃入手傾。興發豪復爽。高談雜古今。戱謔仍放浪。日暮且詠歸。方知點氣象。不須問㙜名。當年無已蕩。</text>
<title>次同遊諸友韻</title>,<text>客裏佳辰度。高臺已暮春。遙看白雲下。知有倚閭人。右次汝勇三春一笑未曾開。匹馬城西作意來。只有偸閑探勝境。非關取醉倒深盃。山花欲盡紅流澗。野草初均翠蘸㙜。踏破水雲仍坐賞。晩風吹柳鳥飛回。右次善承春登蕩春㙜。入望丘壑夐。雲煙任去來。花草自相暎。浣紗認仙婆。風乎憶古聖。盡日坐巖崖。滌煩心更靜。淸飊起石灘。野樹搖翠影。水鳥啼復飛。天然有何競。興盡卽歸來。薄暮吟鞭並。玆遊不可忘。須看蕩春咏。右次季進</text>
<title>送李茂伯 潤雨 之輸城 幷序</title>,<text>噫。吾與子。於頃年俱在城中。而都不做良覿。蓬萊雪月。始得一塲簪盍。今年則皆作嶺外散人。便邈然不嗣音問。而終南風雨。遽成杯酒之話。是何相阻於有便。而每合於不期也。噫我知之矣。有便而阻。吾與子之數也。不期而合。亦豈非吾與子之數也。夫天地之中。萬物之裒。日用云爲之相盪。事機變幻之無竆。小而一二三四。大而千焉萬焉。莫之爲而爲。人不知其所以。而有若主張乎愛惡。低昂於向背者然。數之乘除。亦妙矣哉。然則今子之之輸城。子之數也。吾之送子於輸城。亦吾數也。以吾之數。値子之數。而聚於數散於數。旣以數而喜。又以數而悲。有是哉。吾與子之役於數也。噫吾與子之後於數。其有旣乎。自明日以後。又將何以役之邪。其將役之以喜乎。抑將役之以悲乎。噫數之於我。豈但悲之而已哉。必將有以喜之矣。吾送吾子姑悲之。以俟他日之大喜焉耳。詞曰。千里千里又千里。三千里外君行李。都門一別日欲曛。獨立乾坤少知己。</text>
<title>次李子陵 景嚴 韻 二首</title>,<text>堪笑梁公發五噫。樂天元亮復奚疑。談時却怕多危語。寓興寧辭作好詩。隴上柴門流水過。山頭石逕野翁隨。從今送老南陽月。物外餘生亦一奇。斗筲當年聖所噫。如今何必歎危疑。湖山自是饒風月。几案猶曾有易詩。萬事空來人便老。一身藏處道還隨。南歸剩得衡門樂。誰道此翁之數奇。</text>
<title>走次</title>,<text>志業元非小丈夫。片時名利肯成娛。只緣奉老無甘旨。強要專城赴嶺湖。末路少知空作客。半生多口莫支吾。如今已决南歸意。感子新詩解砭愚。</text>
<title>次韻</title>,<text>南歸一語向人忙。滯迹如何傍宦塲。才拙未堪分虎竹。學荒還愧上鱣堂。時付安東提督 茅廬無主掩經夏。竹牖幾時開向陽。可去卽今猶不去。利塗橫斷義難彰。</text>
<title>次曺汝益 友仁</title>,<text>勳業難期勒鼎鍾。但看時事喜撞舂。三旬旅舘風霾苦。千里歸津水勢洶。北極星雲頭上近。南陽草樹夢中濃。不堪兀坐消長夏。何日湖山返舊蹤。</text>
<title>又次</title>,<text>浪浪苦雨夜何其。起坐呼童頻問之。短髮心長空太息。明時才拙豈能爲。縱橫不許儀秦衍。思辨元從濂洛伊。道在此身猶自泰。休言世道日殆而。</text>
<title>次裴益之 尙益</title>,<text>生世吾何晩。淸時亦幸逢。試登千里路。還對九疑峯。夜夜山中夢。年年洛下蹤。客窓多少思。踈雨聽寒鍾。</text>
<title>題從政圖</title>,<text>掌上輪兒弄未休。圖中宦路亦悠悠。局終拍手還相笑。浮世功名此㨾不。</text>
<title>諸知舊見訪於黌舍。輒問宦味如何。余答以寒酸閑三字。則請押以成絶句。卽題示。</title>,<text>白首功名到處寒。強斟官酒不堪酸。孔門終日無餘事。贏得平生半歲閑。</text>
<title>歸來亭。次壁上韻。</title>,<text>山英水魄護名家。兵火當年不奈何。終古乾坤開別有。秪今烟月占便多。長潭抱屋連銀漢。遠嶼縈林間雪沙。最好夕陽樵唱斷。野禽無數下津涯。</text>
<title>輓李橫城 庭檜</title>,<text>平生憂國不憂身。貞固還稱幹事人。萬里試從朝漢使。十年曾作贊儀臣。亂時爲縣民蒙澤。老境居鄕衆服仁。可惜良材今已矣。爲題輓幅淚盈巾。</text>
<title>輓尹生員 義贊</title>,<text>君政弱冠余緫角。魚游川上隊參差。資稱樸直強仍滯。志厭浮輕謹自持。半世小名追伯老。百年餘慶付賢兒。可憐春酒曾來訪。已是呑聲死別時。</text>
<title>別花山伯趙善繼 存性 令公</title>,<text>仙衢縹緲五雲迷。彩鳳安能久棘栖。行把成䂓陳殿陛。却敎遺愛在黔黎。片辭斷獄閑無咎。三載憂官瘦不齊。有客登門正爛熳。秋風此日奈分携。</text>
<title>永川明遠樓。次圃隱先生韻。</title>,<text>山形水勢共彎回。乾豁坤夷境別開。舊洫新塍春復夏。南商北旅去還來。使君樓上琴生韻。游子筵前酒滿盃。最感古人吟賞地。柢今牛斗月徘徊。</text>
<title>洛下送申順夫 之悌 赴昌原。綴五言近體。一以叙別。一以慰勉。</title>,<text>銅綬屈斯文。盤根要利斤。轍枯魚勢急。鯨吼海聲紛。可試平生志。行收絶世勳。男兒固若此。何必強云云。</text>
<title>吾友李浩然除高寧旋罷。卷歸南鄕。以古詩一篇慰別。仍以爲勖。</title>,<text>行路難行路難。竹嶺鳥嶺猶平地。請君須從平地去。更踏實地無顚躓。家庭自有法訓貽。坦然前程應指示。歸而求之有餘師。日邁月征休左次。不亦樂不亦樂。洗心澄心心不愧。</text>
<title>有人語余曰龜城有愛花翁。盆養接挑小梅。寶而惜之。吾求之強。翁謂若作詩可傳去。於是押梅字成一篇古詩投翁。翁果如約。梅今爲吾有。置諸書室。其玉雪芬芳。淸寒氣味。有非言語形容。擬將請詩於諸知己。願有以首之。余則諾。題七言近體以副。所謂弱者先手也。</title>,<text>桃根梅萼小盆中。別有人間造化工。近榻穩成騷客伴。開花剩見海仙風。滿山氷雪光相映。半夜爐香氣暗通。不費新詩寧換得。從來君筆大東䧺。</text>
<title>次任茂叔 叔英○三首</title>,<text>端居城市作閑人。堅固平生不受磷。只有吟筇遊賞處。山花如錦草如茵。庵翁謝病閉幽廬。苦使同人面目踈。一幅淸詩還有意。肯辭乘月訪高居。十枚爭詑魏家珠。千古金臺繼築無。讀破平生書萬卷。難將一字救飢蘓。先生自註東坡詩云平生萬卷書。一字不救飢。</text>
<title>春帖應製 東宮</title>,<text>天地交成泰。春闈氣轉佳。鳳儀多漢苑。苗格占虞階。聖德隨時進。嘉謨得弼諧。前星東野煥。歌頌溢三街。</text>
<title>迎祥帖 中宮殿應製</title>,<text>瑞日生新暖。條風捲宿寒。黃金一苑柳。白玉五辛盤。壼史歌周葛。宮官握漢蘭。大東千載慶。家國任長歡。</text>
<title>朴汝仁赴嶺幕。其榮奉庭闈之樂。固人所瞻聳。而於余心有戚戚然者。余方以書狀向燕都。未得歸省而行。良與子殊懷耳。爲綴近體道情曲。</title>,<text>覊宦年來白髮長。春風此別轉堪傷。關河西邁非吾土。嶺海南游是子鄕。萬壽開樽歡意足。三秋歸路夢魂忙。須將老老推人老。過我溪村問北堂。</text>
<title>嶺頭口占</title>,<text>天恩許歸省。走馬向南州。倚枕不遑寐。聞鷄寧少留。曉雲攀峻嶺。朝雨過殘郵。喜覩慈顔渥。還將別意愁。</text>
<title>坡州道中口占 此下燕程感發</title>,<text>長程不厭漲炎塵。去去江山入眼新。北闕漸遙南鴈斷。豈堪回首憶君親。</text>
<title>坡平雨後晩發</title>,<text>坡平舘裏雨兼風。欲發還愁路不通。太守頻探行早晩。牙官爭報漲西東。愁憑旅枕眠還熟。驚起晴窓日正中。秋露一盃仍上馬。不須重別主人翁。</text>
<title>臨津</title>,<text>臨津江一帶。源遠自金剛。接海寒波濶。連天暮色蒼。三韓猶險固。千古幾興亡。休道龍蛇事。難禁涕淚滂。語及壬辰去邠事。上使說津頭遑遽之狀。不覺涕下。</text>
<title>開城府</title>,<text>松嶽興王地。龍盤勢絶䧺。東回江入海。西擁嶂連空。佳氣當年欝。荒城落照紅。傷心多少事。橋外吊文忠。</text>
<title>九齋</title>,<text>木鐸當年振海坰。大東夫子崔先生。今來爲訪九齋址。澗壑寥寥山日明。</text>
<title>滿月臺</title>,<text>平生感古意。往迹此尋來。故國山河勝。遊人眼目開。斜陽下殘堞。芳草沒荒臺。滿月千年恨。臨風一嘯回。</text>
<title>練光亭。次嘯臯先生韻。</title>,<text>巖郭東頭漾碧江。亭臨古鏡似飛艭。天光水色晴秋一。明月淸風半夜雙。煙起暮汀橫半檻。日涵朝浪暎虛窓。籠紗盡是華仙詠。名勝今應播大邦。</text>
<title>朝天石</title>,<text>王昔朝天去。麟蹤餘石背。中宵水有聲。怳然聞玉佩。</text>
<title>酒巖</title>,<text>人言酒生竇。秪今痕尙有。我知杯飮時。汙樽瀉玄酒。</text>
<title>乙密臺</title>,<text>最高山上㙜。壓海似蓬萊。千古仙游地。天風自去來。</text>
<title>檀君廟</title>,<text>太白山降神。靑邱爰胥宇。茅茨配放勳。時惟海東祖。</text>
<title>箕子墓</title>,<text>碑新無古苔。松老護幽㙜。千載無窮恥。辰年海賊來。賊斫斷舊碑。今改而新之云。</text>
<title>文廟</title>,<text>微我九疇敎。誰知尊聖廟。彜倫叙海東。洋洋至治效。</text>
<title>百祥樓次韻</title>,<text>卸馬安興直上樓。粘空雨脚未全收。半山殘日窺雲罅。極目長天接海頭。終古奇蹤餘七石。前途利涉有孤舟。妙香縹緲丹霞外。吹送靈風度十洲。</text>
<title>所串舘口占</title>,<text>踏盡關西路。蒼茫塞外天。山川夷夏界。亭舘短長連。杳杳南鄕隔。悠悠北闕懸。渡江復萬里。何日振歸鞭。</text>
<title>良策舘。戱次上使。</title>,<text>吾知無目者爲盲。有目能盲惟應旻。雙眸秘黑只轉白。坐作百態眞盲人。酒塲隨處博笑歡。歌以爲首舞爲尾。嗚呼人間萬事不欲觀。爾雖作盲猶賢已。使子弟軍官玄應旻能作盲戱。每於酒塲使之歌舞。以娛行役。</text>
<title>統軍亭。次李子敏 安訥 韻。李曾以儀曹郞爲書狀有是作。</title>,<text>塞上奇觀趁夕晴。龍灣千古有高亭。北來䧺豁山環勢。西𣿬平分水帶形。地大天寬夷接夏。船孤津濶客浮萍。登臨恨夫須卬友。落日長歌伐木丁。</text>
<title>渡江</title>,<text>行裝點罷晩登舟。何事中流去却留。不忍便辭靑海界。况堪遙望白雲頭。相携勸飮故人意。臨別要寬行客愁。共道依然還一揖。乘風落日渡長洲。</text>
<title>望江寺。次丘遊擊 坦。</title>,<text>良覿人間自有時。關河何幸得瞻依。已知氣槩逢塲合。曾仰聲名並海飛。樽酒一堂眞勝會。瓊琚數幅又華歸。臨行欲謝慇懃意。愧我詩成字字非。</text>
<title>湯站口占</title>,<text>渡盡三江隔海東。茫茫大地路無窮。山河恰是平安道。民俗猶存太古風。揖讓有儀無老𥠧。營爲隨分樂農工。却嫌死葬還多憾。處處寒棺委壑中。</text>
<title>次丘遊擊</title>,<text>關塞連連峙石山。截然形勢擁中寰。從知天作千年險。肯許戎心覘此間。利涉長河不用舟。旱餘踈雨未添流。縈林峽路幽仍夐。認是平生夢裏遊。溪流日夜逝沄沄。萬折同宗入海雲。此去何時朝極殿。白天廣樂共君聞。緩帶輕裘坐鎭江。當時文武定無雙。太原班旅閑無事。遊詠時時泛畫艭。將軍揖罷却還衙。客上長程鬂欲華。會待秋風重握手。不辭樽酒傍黃花。曉起涉川原。暮投道上村。蓬麻圍草屋。楡柳蔭荊門。客怕明朝雨。農愁旱日暾。人生固役役。行健亦乾元。欲明猶未明。軍吹遞鷄鳴。已報星軺駕。仍催御史行。溪橋微雨過。嶺路片雲生。馬上還多事。逢人問地名。紅旗耀塞原。強箭洞雲根。未濺鋒頭血。先游鼎口魂。一塲分勝敗。三手筭亡存。佩級完師旅。迎途皷角喧。</text>
<title>楊園晩酌 故摠兵楊元子武祥，鶴祥邀話。</title>,<text>楊君家在舘南隈。邀我靑丘使者來。四海弟兄開一席。百年交契托三盃。風生高柳山還暝。月入寒松客未回。多少襟懷披露盡。更將書畫眼前堆。</text>
<title>望千山。次月沙韻。二首○來時此爺抄示前日朝天時所作。要卽其地次韵。</title>,<text>韻釋栖庵古。名山壓海虛。叢生多桂樹。芽茁揔山蔬。錦下三重幄。籤懸萬卷書。曾看月老句。恨未脂吾車。回首千山望。抽空定幾岑。䧺盤橫地角。絶峙抗天心。四十程非遠。金蓮界却深。征夫懷靡及。安得喚林林。</text>
<title>望醫巫閭山</title>,<text>鶴野竆千里。巫山截一重。藩城依遠壑。臺堡列羣峯。地勢元天險。皇圖壯國容。誰知燕洛界。線脉接箕封。</text>
<title>沙河驛。雨中口占。</title>,<text>滯雨沙河驛。新凉遼海秋。中宵獨起坐。萬事揔堪愁。風露侵栖幌。霜莖長客頭。前程猶七百。何日到皇州。</text>
<title>楊將軍墓。次月沙韻。</title>,<text>荒陂落日吊楊公。惟見寒松戰朔風。千古英魂應托此。須知一死有餘功。將軍盡瘁士忘疲。一戰亡胡誓不疑。可惜鴻毛墜地盡。斷原叢血幾男兒。時將士幷亡身作長城衛帝州。幾年東閫坐輕裘。忘生不覺隳長筭。空使寃聲水共流。謬聽亡傳之言。輕犯致敗。十尺貞珉聳塞雲。繚園崇嶂掩重門。寵褒自是皇恩渥。日色千秋耀古墳。聽說遺蹤却興哀。瘴雲腥靄墓前堆。秪今白馬將軍在。誰怕強戎暮夜來。父老言有時將軍乘白馬擁節而立。民多見之云。</text>
<title>太公釣魚㙜 在永平府灤河下流二十里。大小河合流處。</title>,<text>釣魚㙜古幾千春。大老遺蹤似隔晨。莫道灤河非渭水。避殷曾作海濱人。</text>
<title>謁夷齊廟有感</title>,<text>孤竹淸風北海濱。採薇遺像儼精神。只今猶有望望色。幾使鄕人整側巾。</text>
<title>七家嶺。主人郭紹先索詩。臨行題示。</title>,<text>關河太半江南地。不見江南好客人。花草君家眞鄭驛。把盃還似舊情親。</text>
<title>薊門煙樹</title>,<text>川原曠百里。槐柳擁千村。烟抹平無際。風搖亞有痕。繁陰連帝里。翠色襯天門。最是關中勝。曾於海外聞。</text>
<title>見朝日。次早朝大明宮韻。</title>,<text>聖代懷柔得勝籌。雕題來處拱氊裘。海邦况許資唇齒。天子頻勞救綴旒。泮水百年淮玉獻。河源萬里漢槎浮。龍鍾何幸充朝价。曉入端門御路頭。烏蠻秋夜漏聲長。月滿空庭松影蒼。客夢初驚分曙色。朝衣旋着有文章。星流玉闕行雙燭。雲鎖金擁百香。皇極殿前三叩罷。出門還憶海東王。風生喬木動微寒。帝里淸秋夜欲闌。大市街頭馳駿馹。長安門外逐多官。香烟繞闕衣均襲。仙露凝盤曉不乾。唱到平身仍揖退。欲誇榮幸語還難。賓筵勑許開光祿。登豆周腥間漢桃。試飮仙醪三爵盡。回看朝日一竿高。分監爲設中承榻。供罷行輸太史毫。偏荷皇恩如許大。東還細報詎遺毛。</text>
<title>西北行。次古東南行一百韻。</title>,<text>省老花粧嶺。還朝月印湖。三月歸省。望時還都。 千秋充下价。四月啓長途。奉表丹下。停驂華嶽隅。送行卿及士。張樂皼橫桴。査罷封纔密。邀勤禮却殊。東筵方致欵。西幕復云盱。雲幄人如市。海樽杯作艫。相携有次第。均飮若收租。勖愼惟茵鼎。憂危則狼貙。列縣工慰客。恒舞妓非巫。擧手看斜日。回頭戒僕夫。有朋追我語。別酒爲君沽。更與斟鸚鵡。遙聞泣鷓鴣。晦元何獨立。滿酌又相呼。惜別愁顔面。輸情去郭郛。院橋行策馬。驛路暝歸烏。野眯炎塵漲。溪喑旱水洿。舌員多販竪。牙將盡椎屠。來泊碧蹄舘。坐排朱戶樞。厨人喧舊竈。庭馬嚙新菰。別饌分兒輩。殘茶及老奴。黃昏眠始穩。淸曉氣方蘓。適口烹肥蕨。宜腸膾巨鱸。臨歧傷父子。從此杳燕吳。惠任山初過。坡平日未晡。絮飛門外柳。錢落岸頭楡。客至夜已寢。雨來朝未徂。閑吟還鬱律。晩霽肯踟躕。古渡思先主。荒村憶老儒。山河觀險固。舟楫戒袽繻。王迹餘松嶽。山形似轆轤。當年挺異表。大志撫䧺弧。萬歲鞏基刱。三韓短策驅。繁華烟滅黑。忠藎血堆朱。感古窮探歷。沿流極覰覦。崇花兩廟謁。蛟帶二公需。曉起辭賢守。西行強病軀。馹夫催遞騎。縣吏逆征軥。殷欵多伊倅。珍羞富客厨。山頭亭作舘。潭渚荻交蒲。草草龍泉飯。匆匆釰水酺。仙村逢夕雨。州閣聽宵竽。旱魃知曾虐。焦牟惜未敷。過郊驚絶勝。隔水媚淸歈。仙舫迷紅粉。雲山展畫圖。繁絃迎遠節。妙艶詑輕珠。亭倚風流伯。軒歸嬾拙徒。趙君逢故舊。箕範講精粗。且喜尋遺蹟。還慚擁美姝。道猶明白日。碑自壓黃壚。昭代勤崇象。孱孫荷渥濡。檀君則太古。衛氏又何迂。恠事傳多誤。奇蹤誌或輸。蒲辰喧井郭。角戱勝都盧。濡滯蓂多葉。酣歡酒幾盂。星門安定路。雪色大同駒。送父南歸子。思親北去吾。天恩翁所仗。鶴髮汝須扶。僶俛情還苦。分離影轉孤。寬心仍放浪。遇事却糊塗。鎭國居循吏。安陵委重符。城闉新制度。民力盡錙銖。古寺煙霞窟。名樓雲鳥衢。遙臨太白嶽。近挹上淸都。畫舶移江岸。嚴程過郡邗。松亭憇寂寞。巖峴歷崎嶇。定伯邀張幕。龜侯來擁殳。隄防民有倚。撫字國宜誅。誅賞也。見禮記。 巨筆題襄壁。佳兒成老姑。雨餘川漲溢。池上路盤紆。眼豁多形勝。詩成愧拙蕪。樽前且嗃嗃。酒後幾嗚嗚。客舍歌新柳。衙生奏槁梧。行裝書又釰。醫藥朮兼萸。漢路分長渚。江村間晩蘆。煙橫紗未捲。波定練初鋪。鴈吊離羣影。鳧憐傍母雛。嶺雲看縹緲。山日下須臾。鎭堡環遼塞。川原隔海區。農民安少稅。戍卒勒多辜。羊馬盈阡牧。鷄豚列市刳。風埃盤驛過。瘴雨杏山踰。喜卧緣疲病。狂馳失撿拘。一心懸魏闕。萬事聽洪鑪。秦堞今防虜。姜陵古望夫。入關如入室。完命且完膚。素節驚新候。寒宵愁薄繻。石蹲知射虎。柳暗見垂蛛。墨廟風千古。烟村樹幾株。坡庄聞信報。鄕友得揚揄。爲喜榮仍孝。寧論賢與愚。行行窮冀域。皥皥仰堯吁。聖孝稱純至。春僚勖典于。規模元曠遠。氣脉詎摧枯。永夜烏蠻遣。淸晨鳳闕趍。依俙平日夢。文彩小邦無。祿寺行茶飯。庖人繼俎壺。皇恩殊渙渥。旅舘亦康娛。穩討常多暇。羣賢得與俱。何時定歸覲。携鏡拔霜鬚。</text>
<title>夢拜親庭。覺後口占。</title>,<text>八月江南客枕凉。五更歸夢海天長。庭闈欲說幽燕事。還恨風幃覺太忙。</text>
<title>獨坐聞夜鵲</title>,<text>遊子愁吟故國遙。一燈寒榻坐經宵。靈禽爲報歸期早。却趁三更不待朝。</text>
<title>讀溪山雜咏。次陶山南澗古詩韻寫懷。</title>,<text>我生嶺海陬。蹙蹙靡所邁。局束井中天。眼看時俗壞。空懷千古心。竊歎寰宇隘。于時幻蝴蝶。屢踏江南界。倐忽三十年。耿耿常自恠。幸今奉綸凾。共君千里届。策馬過箕都。弭節鴨江介。松鶻與鳳凰。參差環翠䯰。脩程入漢域。短槖行債。原壑渺無際。雲烟濃若畫。巾袂雨幾沾。行裝晛更曬。迴首憶君親。擲錢推易卦。鶴野何杳茫。雉堞森如塊。列舖饒物貨。長旌侈標掛。佻佻者誰子。輕身事買賣。恐墜至尊命。購書我猶戒。戰戰復兢兢。庶免朋儕責。觀覽日以富。心源仍滌灑。淸秋歷䧺關。長城吟古砦。曉入承天門。肅肅忘疲憊。觸目儘奇壯。開襟無滯介。偕願喜玆行。亂糓還惡稗。且可勉吾學。更須加一簣。責音債。介與芥同。雜詠本註。</text>
<title>玉河夜坐。用山堂夜起韻。</title>,<text>夜坐玉河舘。庭樹商風高。孤燈暗欲滅。寒意生輕袍。客懷轉凄切。鄕心空自挑。美酒自天厨。肥肉盈公庖。芬華非不樂。底事潛悲號。片言不盡情。兩手煩撝撈。何時定歸去。膝下長遊遨。東方有堯舜。庶可追夔臯。</text>
<title>謾題用古韻</title>,<text>丈夫志四方。不憚遠行役。孟夏發漢陽。中秋稅冀域。據鞍髀消肉。執策臂無力。長途信酸苦。壯觀還暢釋。䧺關扼地吭。魏闕跨天脊。周樂雅頌存。漢官威儀赫。盛業戒苞桑。鞏基占盤石。古治知在玆。太平欣始覿。如何武夷老。汲汲辭台席。東山且不起。鶴書空絡繹。同歸競携手。太半遺簪舃。從來恥協恭。朔洛紛相敵。爻象也如此。明時眞可惜。深宮拱聖人。法殿扃不闢。玄天幽且默。四序自遷易。春僚亦何事。尺䟽封狼籍。生知本神聖。陳編肯乾惕。雨露偏永巷。金錢行別驛。大抵盛文章。途轍異前昔。嗚呼海上翁。襟胷猶襞積。軒羲不可見。舍魯吾安適。歸去事吾王。盡忠期底績。所貴道之行。不須勞遠迹。東周豈無日。聖智元天錫。</text>
<title>柱宇書來得二絶。無非孺慕。因次其韻。</title>,<text>雲盡天空露氣淸。竹風松月惱鄕情。重簾不下三更夜。徙倚寒櫳筭去程。余季書來趁鴈風。海東離恨薊門同。且須不失君親意。孩老方能盡孝忠。</text>
<title>聞朝天宮安金佛三像。百官演儀時。自閣老以下必須擊皷焚香。先致拜叩。然後乃設天子位於佛前。以講山祝之儀。此固前昔所未有也。今其言曰人君之禍福。家國之興亡。皆是天神所命。皇帝卽其子也。天尊之前。天子未爲尊。故凡有祈祝。必先焉禮也。於乎異哉。是禮也周公之所未制。孔子之所未言。而不知何處又有聖於周公孔子者。創出新䂓。使我聖朝治象。允升於大猷。年歷直指於無窮。而不憂其或汚或替也。見今上自國都。下及閭巷。皆有佛堂。或畫像或塑形。莫不竆奇而侈恠。民之奉之也。朝夕朔望。寧置其父祖。而不敢不盡其誠。豈非偃於朝天風者耶。賦一律以紀其事。頌之而已。其敢諷乎。</title>,<text>玉殿金軀坐幾年。天尊帝釋望巍然。主張禍福皇靈倚。句斷興亡國命懸。山祝聖辰儀且講。皷鳴香卓禮須先。奇䂓遠出周家制。盛曆誰虞不萬千。官制又云各府州縣。遇天壽正朝冬至。先一日。具龍亭彩輿。習儀于寺觀。其規如此。</text>
<title>次任汝壽 碩齡</title>,<text>欲霜秋夜旅窓虛。庭樹風高月影踈。寒意滿幨眠不得。故鄕歸夢五更初。</text>
<title>次人韻</title>,<text>北京遊子海東心。寒舘深秋夜夜吟。宮漏苦遅人易老。起看窓外小庭陰。赤葉黃花見可傷。異鄕佳節近重陽。香醪未信寬心物。強醉還多惱客腸。來時春在灞橋楊。燕邸今看晩菊香。不識東歸何日是。天涯剩作白頭郞。客中情緖亂如麻。疊恨層愁水湧波。賴有丁寧閩洛訣。玩心還喜攝心多。時讀程朱書。頗覺收定身心。掇置多小客懷。偶及之。</text>
<title>上使得李氏莊書一部以爲奇示余。其書自做題目。勒諸前代君臣。其是非予奪。無不徇己偏見。以荀卿爲德業儒臣之首。屈我孟聖於樂克，馬融，鄭玄之列。明道先生僅參其末。與陸九淵並肩。若伊川，晦庵兩夫子則又下於申屠嘉，蕭望之。稱之以行業。肆加升黜。少無忌憚。余見而大駭曰此等書。寧火之不可近。居數日。偶閱經書實用編。馮琦正學䟽有曰皇上頃納張給事言。正李贄誣世之罪。悉焚其書云。所謂贄。乃作莊書者。倡爲異學。率其徒數千。日以攻朱爲事。而卒爲公論所彈。伏罪於聖明之下。至以妖談恠筆多少榟板。一炬而盡燒。猗歟大朝之有君有臣也。感題二律。旣傷之又快之。快之之中又有傷焉。傷哉傷哉。其誰知之。</title>,<text>孔去東遷日。朱生南渡天。工夫兼體用。義理極精硏。甚矣人多恠。居然口誚賢。妖書寧免火。天子聖明全。世間饒恠舌。天下是非誣。鶴脛疑鳧短。鷄翅笑鳳孤。周衰荀已甚。明盛贄何愚。給事能言距。聖人猶有徒。</text>
<title>見新月戱題</title>,<text>旣見去月月。又見今月月。何處去去月月。何處來今月月。來又去去又來。支離玉河月。此月不歸去。且待十月月。九月又十月。今年餘幾日。今年莫道甲寅年。只是江南之甲寅。扶桑別有吾甲寅。也應留待東歸人。東歸彩戱北堂前。一日如一年。一月三十年。好過年年三百六十日。直指三萬六千年又年。</text>
<title>漂人方初陽曾以二近體投示。適氣愆未報。今次以副。</title>,<text>亭亭落日向山低。點點歸鴻天未嘶。萬里路迷箕堞外。三秋人老薊河西。出關早晩猶無定。入夢悲歡也不齊。鶴髮倚門應已久。豈知寒舘坐含悽。君到皇城意氣揚。逢人隨處醉壺觴。自言偏荷靑丘主。頻謝同行白髮郞。入海誰知生不死。還家應有喜兼狂。他年倘說今年事。定指三韓作故鄕。</text>
<title>九日次人韻</title>,<text>歸程關外遠。時序客中忙。厭見三秋月。愁傾九日觴。楓衰異地色。菊晩故園香。何處一聲鴈。斜陽更喚霜。</text>
<title>讀康節先生詩。次獨坐韻。</title>,<text>性拙事仍簡。坐孤寒更多。霜墜虛舘柳。風擺古垣蘿。開卷還慵閱。待人猶未過。憑兒問顔色。憔悴近如何。時楊子昇約來久不至</text>
<title>又次加押和字</title>,<text>學貴驗中和。靜時看得多。寂然垂晝幔。閑似閉煙蘿。漸覺心猿縶。聊防意馬過。此間眞好境。其奈怠乘何。</text>
<title>賜宴北舘。該部侍郞何宗彦奉命爲儐。精膳司郞中賈之鳳監撿于外。自光祿寺供進饌卓。陳十行。豆極其華饒。牀花帽花皆金玉其英。備奏絃管。行七爵禮。兼令俳優間呈雜戱。賦感皇恩七言律。</title>,<text>帝爲藩人勑肆筵。大堂欽準膳司虔。綺羞珍品排盈案。玉朶仙葩降自天。禮盛從來三爵又。樂諧猶古八音全。不須着意看俳戱。惟有皇恩誦可傳。古者燕禮皆三爵。今加七以爲式。</text>
<title>宴時西蕃，畏兀，回回諸奴。殊言恠狀。環立觀光。曾見安南有若襟牛而裾馬。今又見此數種。其醜詭之狀。同一揆也。</title>,<text>萬國會同日。四夷來貢時。侏㒧言各異。詭恠服參差。削髮曾何耻。無裳亦不疑。誰如吾禮樂。天子寵之宜。四國皆削髮又不袴。唯畏兀服華服。盖以其國別無君長。只有都督府。聽中國除遣而進貢。或至三四年留滯不還故也。然醜詭則無異。</text>
<title>盆菊用東坡韻</title>,<text>數叢寒艶燦金葩。分自東籬架短丫。種著小盆成客伴。偏憐氣味異凡花。新移晩朶欲開葩。爲護孤根倚竹丫。苦節正看搖落日。從來君子愛斯花。盈前百玩勝寒葩。投却霜莖委棘丫。收殺晩香吾已富。不須煩說有奇花。伴送爲致二盆。使以室隘如諸庭外。余幷收之。或來言別有可愛奇種。此不足近之。亦使徒也。</text>
<title>又用陳白沙韻</title>,<text>菊無疵病亦吹毛。誰道凌霜氣本豪。千載幽人三逕趣。栽培不問品卑高。色色秋花暎二毛。客中贏作掇英豪。莫言貳榻偏孤寂。幽趣看他幾格高。黃花休笑我霜毛。年老心貞也是豪。晩節深盟須永保。不然安用爾爲高。</text>
<title>偶題用上韻</title>,<text>世交無處不皮毛。徇俗低昂我豈豪。歸去南陽隴上里。更伸閑脚事方高。</text>
<title>憶鄕友</title>,<text>晨昏盡職力猶餘。端坐明窓讀古書。不亦樂乎朋自遠。更從初筮事提撕。吾鄕孝友說君家。殷欵因心上舍多。可惜立揚功間斷。却將才調老丘阿。奉檄元非子所期。可憐升斗屈其頎。工夫造次曾何輟。紗帽籠頭却下帷。三春悔吝入秋消。禾稼初登歲事饒。釀得新醪淸滿甕。爲探西報候征軺。天敎美質更增能。進步如今定幾層。萬首新詩猶瑣藝。會看他日岸先登。志在功名不少衰。日携鉛槧尙云爲。傷哉冷活仍家患。不識今年底㨾支。</text>
<title>次閔芝谷閏甫</title>,<text>幸躡名公後。其如異地何。烏蠻秋月好。燕郭暮雲多。客興輸佳句。鄕心入短歌。許交無早晩。京國儻相過。</text>
<title>次任汝壽</title>,<text>永夜寒鍾漏漏鳴。落庭秋葉又多聲。孤燈半壁殘仍滅。欲睡還驚報五更。物不平來便自鳴。越吟和鴈作燕聲。寬心且盡盃中物。人世悲歡已飽更。</text>
<title>謾題</title>,<text>職分當爲便可爲。計功明道却䂓規。世間倘有眞男子。定笑荒鷄起舞兒。</text>
<title>再聞夜鵲。占得訟之未濟。</title>,<text>一鳴驚我耳。再鳴驚我心。朝鳴云自古。夜鳴只聞今。我可問庖犧。晨與整冠襟。擲錢而得卦。坎下乾上尋。九五變爲六。文火融父金。體用有生格。爻辭又可諶。所訟抑何事。爲此憂難任。有孚若元吉。且當徵爾音。</text>
<title>擬題契軸</title>,<text>一時燕邸四朝宗。來本參差滯却同。客裏盈虛多夜月。海東消息阻秋風。開襟賴有聯牀話。結契寧忘異地逢。歸去三韓雲散後。展圖猶見此顔容。</text>
<title>送閔呂兩使任書狀東歸 五絶</title>,<text>萬里同爲客。三秋子獨歸。故鄕如有問。云我夢魂飛。君歸白雲下。我滯烏蠻秋。無限思親淚。空添河水流。晩來還早去。爛熳却參差。此別不須恨。終南有後期。斜陽去馬嘶。關路暮雲低。不忍別君後。還投空院捿。東堤相送罷。南舘更寥寥。獨卧黃花下。寒香也自饒。</text>
<title>次孫學士汝遊賦李應嶽兩色鷄冠花韻</title>,<text>有冠還色色。無翅豈提提。不爲天晨叫。非因日夕栖。托根孤寺晩。開艶數叢迷。紅紫知誰勝。淺深看盡低。一枝寧兩種。萬象自千蹊。剩被居僧玩。新經學士題。奇花富中土。何獨産天西。</text>
<title>次孫學士韻</title>,<text>大才逢聖主。天下倚經綸。翰苑修新史。英聲動遠人。豈饒論說誤。應斷是非眞。已信邦誣釋。行看詔誥巡。</text>
<title>憶四兒及季壻</title>,<text>親庭萬事汝能任。曠職晨昏我恨深。想得溪亭逢令節。奉觴權慰倚閭心。草草新居我舊廬。傳家契活本迂踈。春風送別溪邊淚。今日應添萬掬餘。消息新秋自海傳。北天霜月又重圓。可憐洛下思親詠。獨向西風寫幾篇。如癡如拙復如狂。逐隊追羣擅儺塲。縱有明師寧變化。邇來寒沍不瑕傷。弱冠憐作素冠人。經暑迎寒詎耐辛。爲學過時將扞格。委珠深怕未成珍。</text>
<title>提督送新曆。用白沙韻。</title>,<text>十月今朝是。三圓便歲更。驚看新曆日。不耐故園情。對酒衰腸怯。吟詩苦調成。分明昨夜夢。何以度滄瀛。</text>
<title>謾題</title>,<text>東照云云北照査。他鄕又見是非多。惺翁處事如無失。醉客高談竟奈何。逢塲盡道舊相知。心地還誰不九疑。此世須觀前聖訓。行危猶是語危非。</text>
<title>天壇。次沙老十二韻。</title>,<text>圓丘遵古制。神宰位純陽。碧玉粧前墠。黃金餙後堂。宏規洪永創。靈運正嘉昌。克配尊高后。明禋屬太常。三淸仙鳳吹。重極月麟香。星日分躔次。風雷有序行。瑤簾垂晝戶。瓊樹繞秋墻。玄凈非人境。淸空卽帝鄕。桂林霜兎在。雲路紫鸞翔。漢使竆沿泝。周觀極上方。井中天苦小。壇表眼還長。開闔無辭阻。閽人可重償。</text>
<title>謁先師廟 皇上不行親祭。于今二十五年。</title>,<text>世宗皇帝改題位板曰至聖先師孔子。因以先師廟三字揭額。廟宇變盡元家舊號。萬曆初。因輔臣議以陳獻章，王守仁從祀。二人皆攻朱而王又甚焉。天不生吾聖。人皆禽獸如。文章光日月。道德準堪輿。位素皇王屈。題新爵謚除。却嫌庭有莠。安得把長鋤。</text>
<title>廟東學西門。揭太學二字。內有彜倫堂及東西六齋。一旬內。每以三六九三日齊會講經。</title>,<text>廟西開太學。庭北敞高堂。博士明經座。諸生講道塲。六齋分次第。三日會爲常。聖世今多曆。賢材幾育良。</text>
<title>石皷</title>,<text>辟雍無古制。石皷有周餘。篆籕元非俗。韓蘓豈誑余。自然天護寶。不得虜偸儲。讀罷車攻句。如觀中興初。</text>
<title>敬一亭</title>,<text>亭有六碑。其一乃嘉靖皇帝制下敬一箴。又有御書御註四勿箴心箴等碑焉。敬是學終始。一爲無貳工。題箴指道閫。鐫玉揭儒宮。責盡君師重。傳承聖統宗。從知肅皇帝。大德與天同。</text>
<title>又題</title>,<text>平生初賦遠遊篇。千里燕城試着鞭。龜縮還經堤上月。蛙觀猶是井中天。靈壇薄晩方高步。太學淸晨更折旋。宇宙胷襟兼禮樂。槃翁從此不幽悁。</text>
<title>偶吟</title>,<text>海客燕山儘有緣。淹留九月又冬天。壯遊已盡觀周興。歸夢還催鴨水邊。天地東西本大寬。男兒何必局偏寰。往來久速皆王事。隨處甘酸也可安。王粟飽來仍帝粟。國恩山重更皇恩。回頭悵望思歸意。只爲天涯有白雲。</text>
<title>記夢。用先師韻。</title>,<text>夢造寒山獨造廬。雍容凾丈討朱書。覺來點撿昌平誌。更信精英不我踈。時方閱考亭誌人去芙蓉峯下廬。滿潭風月自琴書。夢中庭戶猶依舊。松影蒼蒼柳影踈。巖栖空又掩川廬。小子無從講古書。周樂今看多可質。東歸何處試分踈。</text>
<title>次人韻</title>,<text>霜樹無餘葉。氷河欲凍沙。春風經北塞。秋月老東華。千里久爲客。一年長憶家。空勞夜夜夢。飛繞海天涯。白雲遙望處。遊子未歸情。九十日秋盡。三千丈髮生。歌寒聲欲斷。吟苦句難成。有鵲啼何事。偏令客耳驚。幹事難竣事。思歸未便歸。傷心多客日。卒歲欠冬衣。風緊添霜力。天嚴凝月輝。不堪覊恨苦。孤坐下重幃。異地風霜晩。行人鬂髮華。庭槐鳴落葉。盆菊笑殘花。宿鳥投空院。歸鴻下遠沙。何時辭帝里。復我舊邦家。</text>
<title>風雪獨坐。聽人讀樞經。用白沙詠仙韻。</title>,<text>未信眞詮妄指拈。惟將聖訓要沉潛。立當平地行如健。終到高山萬丈尖。說妙談玄若手拈。不知天理在飛潛。玉樞夜夜高聲讀。肝肺其如露細尖。客懷多少語難拈。默定心源更自潛。風起朔天天欲撼。眼前惟見鼻顚尖。羲卦周辭謾筮拈。重簾旅榻獨鱗潛。雪餘風定虛生白。皎月團團上屋尖。</text>
<title>北風。次嘯臯先生韻。</title>,<text>朔天飊起勁仍高。怒挾霜威氣更豪。衝屋勢傾掀地軸。捲沙聲亂瀉溟濤。摧顚古樹蛟龍掔。飄倒寒棲烏雀號。遠客深房猶穩息。皇心煦煦費甄陶。</text>
<title>次履霜堅氷至韻</title>,<text>金神老去水宮承。乾剝方竆地氣凝。白露曉寒霜入履。黑風宵勁野生氷。小馴大致皆由積。始忽終差莫或勝。理勢自然爻象著。不占還可見昭徵。</text>
<title>二十一日祖妣忌。憶得去歲覲行。是日夜分。歸到鳳城。一堂會合之樂。殆若夢中。感題。</title>,<text>去年竹嶺路。今日鳳城家。匹馬黃昏後。孤燈綠水涯。倚門驚鶴髮。登席拜烏紗。耿耿當時事。悠悠萬里槎。</text>
<title>寒夜獨坐。有蠅赴燭見燒。</title>,<text>逐熱投炎半夜蠅。翅粘煎蠟撲難騰。終然一燼成灰冷。爭似寒虫蟄不興。</text>
<title>謝方初陽以大學衍義見贐</title>,<text>君若不漂海。安能來海坰。我適聘上國。所以同君行。男兒會有緣。有緣斯有情。情緣苟綢繆。何人非弟兄。相見眼相碧。不見心不平。自然交分深。去皮無異形。我今出關去。爾亦登鄕程。此別沒前期。茫茫天地宏。贈我西山書。爾意何丁寧。題詩謝珍重。且書吾姓名。面目只在玆。肝膽遙相傾。萬里各萬安。一心期一生。</text>
<title>次李相公應嶽寄示韻</title>,<text>春早郊原綠欲齊。平蕪雨後細萋萋。燒痕已逐條風沒。芳靄初從淑氣迷。弱嫰芊綿披霽日。𥠧芽葱蔚覆澌泥。一般生意終誰禦。更有周庭翠木西。新草東風折盡最長枝。嫰翠還彫歲暮時。脆弱元無凌雪意輕盈堪惜媚春肢。大賢不復前川過。行子何從舊伴離。待得明年粧更好。須將白日繫新絲。衰柳有魚賓舘食。長鋏斷歸歌。燕郭秋雲薄。烏蠻夜月多。霜飄上林葉。風凍古堤沙。東去難忘處。皇恩大海波。四海本兄弟。華夷同一家。爲觀吳札樂。聊泛漢騫槎。大雅驚編玉。荒詞愧綴沙。報投非敢好。同軌試吾車。</text>
<title>又次謝惠詩扇畫花</title>,<text>絳萼金叢綻。淸風玉韻來。絶勝摩詰手。仍想謫仙才。已富江南得。行誇海外回。居然荷鄭重。欲謝意難裁。</text>
<title>辭朝後口占</title>,<text>端門放象曙燈稀。海國歸人拜紫微。奉勑河橋行色促。回看五鳳政依依。經帷舊夢兩朝天。帝里今來百日旋。曉出長安門外去。不知重到又何年。</text>
<title>謁三忠祠</title>,<text>貞珉十尺揭三忠。武穆文山配卧龍。再拜祠前重起敬。秪今遺像儼英䧺。</text>
<title>薊門口占</title>,<text>禾黍盈疇我昔來。風霜撲面客今回。喬林葉脫殘山瘦。寥落長天接海恢。</text>
<title>暮程卽事</title>,<text>玉田長路苦催歸。寒日欲低林鳥飛。倦客不勝衫袖重。暝塵千尺沒征衣。</text>
<title>萬柳庄。次人韻題巖壁示居士。</title>,<text>萬柳衰無葉。高樓逈欲飛。畫欄人獨倚。幽逕客初歸。白髮重靑眼。黃冠舊縞衣。煩君須記我。詩律寫巖扉。</text>
<title>蘆峯驛夜吟</title>,<text>投舘卽憑枕。撤餐仍展衾。倦頹容熱散。眠罷却寒侵。雪意籠殘月。風聲度遠林。聞鷄又趣駕。未曉踏溪潯。</text>
<title>深河驛。用使前韻。</title>,<text>朝車暮馬遞相催。揔爲東人去復迴。鞭卒每言居欲散。村童爭問使何來。可憐驥骨疲無力。豈是郵丞拙不才。顚蹶偏愁老御史。危途未許僕夫陪。</text>
<title>謾題</title>,<text>爲𥌒爲聾此去來。繡衣風力死如灰。爭將鎌刃遮渠眼。自謂人心也可欺。</text>
<title>角山</title>,<text>店舍苦淹滯。招提仍陟攀。路危松下石。庵古海濱山。寂寞居僧少。蒼茫望野寬。容懷聊遣鬱。寒日度遙巒。</text>
<title>贈劉廩生廷召</title>,<text>寺在角山角。平臨海水淸。客來攀石磴。松老蔭禪欞。勝地逢佳士。仙茶慰遠程。怱怱話不盡。歸路暝烟生。</text>
<title>狗兒堡</title>,<text>狗兒新堡近胡居。十里煙橫獵火餘。突騎馳來傳好報。虜騎今已向氊廬。</text>
<title>中后所</title>,<text>胡馬年年飮六河。將軍瞋目荷長戈。試看八月跳梁地。籬落蕭蕭集暮鴉。</text>
<title>東關</title>,<text>陰風昨夜戰方酣。陽至今朝日正南。反覆天心端可見。海東歸客更鞭驂。</text>
<title>杏山</title>,<text>去時風雨來時雪。最是杏山行路難。蓋飄竿折迍邅處。凍眼未開氷徹肝。擁袖藏顔委轡歸。朔風衝背雪盈衣。老驢自是知夷險。輕踏氷橋瞥電飛。</text>
<title>十三山</title>,<text>陵河遙望十三山。屹立前途候客還。見爾便知東塞近。靑眸如對故人顔。</text>
<title>閭陽曉發</title>,<text>曉霧籠郊去路迷。楚鄕歸旅入秦蹊。憑渠不遠能來復。爲解囊錢謝牧奚。昨雪今朝霧。凝成一色皤。乍開銀宇宙。爭發玉枝花。朝日讓寒彩。朔雲添凍華。有村堂盡白。何處覔蘓家。閭陽宿客趁鷄興。別討遼程直線登。雪後平看鶴野白。霧中暗渡魚林氷。凍樹接天凝遠浪。寒雲擁地定層陵。行行不盡投孤店。較殺盤山十里增。魚林灘名</text>
<title>沙嶺</title>,<text>客路多氷雪。健蹄行復僵。東歸人不倦。西下日還忙。塞幕煙生直。村廬水抱長。黃昏尋舊舘。且喜近遼陽。</text>
<title>西寧</title>,<text>未到三叉六里餘。海邦風味見禽魚。銀唇作鱐山鷄炙。恰是身回故國初。</text>
<title>遼東</title>,<text>遼東城郭豈吾鄕。華表看來豁兩眶。此去龍灣又數百。若投魚齒定顚狂。魚齒島名。在鴨江邊。</text>
<title>渡龍灣</title>,<text>霜添積雪樹生花。晩涉氷江日欲斜。來泊迎春還獨悵。嶺南遙望又天涯。迎春堂名</text>
<title>見兒輩 柱國，柱宇來候。已滯八日。</title>,<text>鴨水東頭義順門。雙兒幾日望西雲。相逢莫恠頭如雪。萬里思親我亦云。</text>
<title>九龍淵雪馬次韻</title>,<text>莫謂人間行路難。瞥然飛過雪灣寒。九龍八駿盤遊興。聞道君親各萬安。府尹創侈雪馬之規。駕以八馬。</text>
<title>松京留守宅次使韻</title>,<text>狼藉高堂醉後盤。厭厭中夜漏聲寒。吟毫試把新詩就。舞袖初收短笛殘。領畧江南襟正豁。歸來海外興無闌。况聞十二陶山曲。認得泉翁得所安。留守趙公振曾遊陶山門下。令三妓迭唱十二曲。</text>
<title>李五峯夫人輓</title>,<text>人間四十一年強。宜室如今卄許霜。封爵享尊從相國。戶庭綿慶仗賢郞。縈樛有葛群稱德。夢簟占蛇再叶祥。痛恨世緣渾斷盡。瞥然丹旐向淡陽。</text>
<title>登天柱峯玩月 古詩○月課</title>,<text>層雲蔽野驚雷吼。人間八月猶陰雨。金烏晦彩玉兎藏。混混乾坤牢闔戶。人生久此何欝鬱。恨未凌宵腋生羽。去登南岳最高峰。千丈萬丈隣紫府。天容忽爲道人開。更借團團山月吐。蒼茫銀色界三千。露濕瓊衢夜政午。大斗小星皆讓輝。素娥鏡裏憐媚嫵。分明物象淸晝如。入眼秋毫森可數。淫漓雨氣覺盡消。十倍淸光分外覩。塵臼豈知秋一半。此地方信宵三五。臨風飫襲桂子香。身在玲瓏之玉宇。迴頭山外下界遠。依舊積陰籠九土。噫吁嘻。凄風苦雨無時已。安得百年日日月下遊天柱。</text>
<title>風雨對床圖 古詩○月課</title>,<text>小戶掩不定。踈簾潤欲凉。蕭蕭風雨夜。明滅殘燈光。聯床宛相對。骨肉誰家郞。風姿大小珠。雙難元季方。拭淚俱眼靑。參差頭上霜。幾年別離苦。孤鴻悲斷行。爾來我還去。世路多歧塲。白日每看雲。春風頻陟岡。通宵多少叙。瀉盡平生腸。欲眠却起坐。悲喜仍成狂。丹靑幻情眞。一一森開張。人間幾風雨。更有彭城牀。</text>
<title>讀平泉庄記有感 排律○月課</title>,<text>柱史雲孫作相年。龍門竹逕得荒田。開園寬占十餘里。抗榭層聯百數椽。仙府玉京平地上。洞庭巫曲欄邊。鬼輸花鳥來寰外。天鍾雲煙起石顚。役志平生奇玩足。脫身何日縱遊專。年來有計歸泡幻。老去無因拔世緣。貽厥謾將文照後。戒之仍說事追先。不沽片卉兒方孝。如毁高臺嗣豈賢。且道薛君悲禁省。未知延古殞平泉。君看學士梨園裏。木石皆從李氏遷。</text>
<title>華山石盆 排律○月課</title>,<text>器古雲㙜上。星排華嶽頭。天成無斧。神創豈人謀。寶鼎規相似。汚樽制不侔。溶溶數斛水。瑩瑩滿盆秋。玉手披蒼髮。銀波撥綠油。梳雲聊俛仰。晞日更夷猶。香襲紅蓮井。粧登白玉樓。仙丹方火煉。人世幾星周。風雨千灰幻。乾坤五石留。眞詮吾欲問。輕袖揖登不。</text>
<title>鴈池 月課</title>,<text>坎坎連科𣿬作池。洛陽城外水漣漪。細流吸盡元無量。大野呑窮却有䂓。蘋渚生風龍蹴壯。煙波沉月鴈翔遅。漸臺突兀環仙舘。片艇中央杳所之。</text>
<title>禹會村 月課</title>,<text>堯封探舊蹟。禹會有遺村。天下文敷遠。侯荒化曁敦。九川朝海去。萬國奉圭奔。禮樂今如見。風聲古所聞。</text>
<title>次李叔平 埈 寄蘆川主人韻</title>,<text>披雲翦棘抗精楹。形勢幽寬洞宇明。占討溪山千古勝。管專風月一般淸。聖恩未許閑中老。覊夢還催物外行。誰詑船遊賓作主。主人非負歲寒盟。</text>
<title>次人盆梅韻</title>,<text>君家花卉未曾栽。何處新移雪後梅。筆下明珠城下擲。盆中仙萼眼中開。歲寒書幄香初動。春早茅堂蝶不來。岸着華陽吟獨苦。半山風月鶴徘徊。</text>
<title>次玉堂諸友韻</title>,<text>籠日陰雲捲苦遅。門關積雨長蛛絲。萬端覊思秋宵半。一片新凉漢水湄。囊乏寸錢官獨冷。倉分斗米午方炊。飽諳世路艱危甚。白首還憐舍爾龜。</text>
<title>別權守之 泰一 還鄕</title>,<text>君向白雲去。我望白雲苦。匹馬可以鞭。奈此覊簪組。簪組不難解。傷哉貧且窶。貧窶亦何傷。無以奉庭府。黽勉滯於玆。願一分竹虎。庶盡烏哺誠。匪榮良馬五。末路無知音。此懷與誰吐。君去我轉孤。白首行踽踽。豈如定省餘。日涉蘆川路。</text>
<title>別柳修撰 汝恪 赴京</title>,<text>玉河去歲思歸夜。霜月半天宮漏遅。故國卽今還惜別。中秋何事每生悲。王庭君試三千邁。客日吾曾百五覊。游子最難堪處在。夢中雙鶴倚門時。</text>
<title>仁政殿 排律二十韻</title>,<text>龍興赫業屬眞人。龜卜丕基闢漢濱。地塞崤凾三面固。路分瀍洛四方均。治宮用壯存蕭計。發政施仁采孟陳。別殿創規非直美。明堂遺意要追遵。金楹牢落撑重極。玉座玲瓏曜北辰。二字爲名良以實。百年爰處幾行仁。政先鱞寡文傳聖。事述塗丹武繼神。赤子何曾投水火。靑丘從此作岐豳。邦家已浹慈祥澤。天運還嗟否泰輪。海虜陸梁前古罕。關程播越綵輿辛。故都誰禁秦宮火。御路渾蒙晉冦塵。幸賴入人仁聞久。終能協力中興新。漢官更覩朝儀整。魏闕重修舊制因。有子方趍乃父事。肯堂旋托嗣王身。棟隆無復憂傾廈。額煥惟期惠困民。日月中天臨衮繡。臣隣前席任經綸。五絃彈罷薰生殿。四海甄成德合旻。周后如傷常惓惓。商王立愛自親親。天心剩見生生理。風化終敎物物春。揭號從來非外假。出治須更勵精眞。</text>
<title>安陰放榜日。次諸君韻。</title>,<text>世路行逾險。交情老轉親。悲歡苦不定。離合本相因。十月窮丁亥。新年欲丙辰。三杯須各盡。珍重托雷陳。</text>
<title>閑中次閔旱韻</title>,<text>欲伴長沮作晩農。却愁今日極無㐫。但看赤地凄風動。更有蒼空積靄濛。東作失平雲不合。南訛愆秩雨方濃。海邦豈乏商霖者。笑殺區區畫土龍。</text>
<title>偶吟</title>,<text>半生勤苦立科門。白首烏紗愧負君。兩日正言言不正。一旬文學學惟文。林泉芘拙眞愚分。河海添洪奈聖恩。早晩銅章如可佩。願承仁化字元元。</text>
<title>蘆川題僧軸</title>,<text>山接淸凉水洛東。地閑千載桂生叢。已聞人卧草堂上。更見詩題僧軸中。結寺爲添精舍勝。捐錢要藉故人功。一端雪布吾何足。須看煙霞氣味同。</text>
<title>解佩贈鄭交甫 古詩○月課</title>,<text>江與漢兮瀏其淸。女曰觀乎春正暮。翺翔自是凌波仙。婉孌雙姿花浥露。人間恐洩物外遊。綺語還愁生細霧。蹁蹮風渚興未已。彼何人斯來古渡。我佩之光兩枚珠。天地所慳神所護。躕躇江滸如有思。知子之心惟我慕。煩君一請寶何愛。解而投之若將汚。郞心則降女心貞。不許塵蹤暫時住。仙凡一別肯相惜。玉佩𤨿𤨿江外步。霓裳不見佩隨空。只有人寰鄭交甫。</text>
<title>五噫歌 古詩○月課</title>,<text>梁生慷慨士。匹馬西京過。回頭心不平。不平其謂何。累累北邙間。寐者嗟無訛。帝里鬱蒼蒼。悵望頭欲皤。縹緲出五雲。宮室空嵳峩。搢紳有何人。汩汩隨頹波。况復彼未央。遼哉瀍洛阿。噫噫噫未了。涕淚雙滂沱。嗚呼夫子心。斷斷猗無他。傷時固如此。使我還苦哦。長歌甚痛哭。且歌五噫歌。</text>
<title>斜川八詠</title>,<text>玲瓏白石瀉淸泉。別有寬閑洞裏天。爲秘靈區巖作戶。千年一闢屬詩仙。門巖洞天西望嵬峩聳翠巓。鎭坤䧺勢欲支乾。三冬最好看松栢。一色饕風虐雪邊。乾支松栢葱欝絪縕氣吐呑。屹然當戶卽龍門。輕嵐藹藹因風起。白日靑山水墨痕。龍峀晴嵐縮來天柱作東峯。月上寒顚皓色空。夜到三更淸十分。直須收殺入胷襟。雲峯皓月雨後溪橋滿眼春。稻塘千頃水初白。坐看強亞爭徂隰。贏作田家勸發人。砧橋勸耕仙都更有上淸䧺。古寺風煙縹緲中。竹杖日尋眞境界。軟塵千尺夢還空。舍寺尋眞朝息幽栖卧若憨。角聲淸曉動城南。披衾試揭寒簾聽。發省還將至理探。郡城曉角渚豁天低水遠迴。歸帆落日下灘催。秋風飽領江東興。不恨舟橫野渡隈。蹄灘暮帆</text>
<title>直侍講院。次諸友韻。</title>,<text>小院淸幽近九。雨餘新浪欲生池。穩開一部西山訣。棐几金爐白日遅。</text>
<title>伽倻山。次古韻一絶。</title>,<text>竹杖淸晨學士臺。宿雲初起濕秋苔。一聲長笛心千古。巖上靑松鶴去來。</text>
<title>河濱李內翰江亭。次古韻。</title>,<text>鷄鳴江上村。宿客起將發。舟子整歸橈。驚波舂落月。</text>
<title>過烏山書院。有感口占。</title>,<text>孤竹千年德不孤。洛東江畔聳金烏。停船爲問中流柱。此日頹綱可更扶。</text>
<title>墨稼 排律○月課</title>,<text>藝業吳中客。農談洛下傳。異於遅學稼。不是亮歸田。耒耜非揉斲。菑畬豈陌阡。雪藤分畎畒。霜穎作鉏錢。俶載時無奪。其耕事亦專。半生沾體苦。一片漆身硏。已盡金壺液。旋窮豹帒煙。紙田多稼日。文苑大豊年。收獲千箱富。耕耘五典全。義肥緣菽粟。食力在陳編。</text>
<title>琴堤川 應壎 輓</title>,<text>七十子從溪叟遠。當年親炙獨斯人。國褒孝友曾通籍。縣試循良幾悅民。去歲相逢猶欵晤。今春歷問奈沉呻。一方從此無遺老。爲痛先賢澤漸湮。</text>
<title>次晦谷五松韻</title>,<text>五松長丈萬。一色劫灰千。肯被秦封汚。從來伴鶴仙。</text>
<title>次權樂而 來</title>,<text>朋來自遠急開筵。晩酌春宵短燭前。倻峀中秋期已失。葛川今日枕猶連。一塲樽酒元關數。萬事洪罏任聽天。莫道文章相上下。但知交契有寅緣。</text>
<title>次別辛公遠赴洛</title>,<text>春風馹騎向長安。病客還淹嶺海間。白首臨歧須各愼。近來風雨暗前山。</text>
<title>次人韻。寄呈五峯老爺。</title>,<text>人自石隅至。爲言峯老居。寂寥車馬斷。牢落戶庭虛。日向芳林照。風從苦竹噓。死生知有命。閑坐撿詩書。</text>
<title>童奴徒搏栖禽。有感口占。</title>,<text>五尺能傷兩翼垂。占巢當日恨湫卑。靑山最好長林蔚。有鳥高栖第一枝。</text>
<title>題凈土寺僧玄一詩軸。次鵝翁韻。</title>,<text>山僧自何方。公庭來叩頭。欲言久不言。似喜還似愁。爲師訟其寃。我何能拒鉤。但看滿軸詩。多汝門墻遊。</text>
<title>次廣居草堂韻</title>,<text>雪意侵衰鬂。流光劇逝波。宦情隨夜短。歸夢入春多。偶踏溪村路。仍尋處士家。片時閑十分。從此去歸何。</text>
<title>次曹汝益 友仁 寄酉川燕几</title>,<text>此地何年卜子居。滿山松檜蔭村墟。落紅溪塢三春老。涵碧林塘一鑑虛。興至閑吟心自得。憂來浩嘯氣仍舒。幽貞契活還餘裕。更有蘭馨襲我裾。</text>
<title>頃於醫局。看得壁上四絶。知首作爲叔平。以余曾聞蒼石之有號也。而第二第三第四曰聽竹，南溪，石潨等號。俱所未耳者。故只以句法之輕重。語意之精粗。私竊揣擬。謂竹爲茂朱。石爲江陵。至於溪則以爲决非公直。似出於無悔。而又有可疑者。方反覆致意之際。孫汝受乃至。叙寒暄外。不暇及他語。先問其三作出誰手。汝受初不深省。換指二四於茂江。余大言折之。汝受乃曰子之擬皆是。但溪亦非公直無悔。乃康上舍應哲云。余乃嗩而曰恨吾未甞見上舍述格也。於是遂綴蕪拙。以志所感。四用一韻。各和其意。今並錄呈。幸一粲賜敎。又以示石竹溪三老如何。</title>,<text>常看皓彩滿天流。只喜浮雲蔽却收。賞月誰如李學士。能將霽色反而求。右和蒼石多子醫人異俗流。立言要使放心收。藥方始覺無他妙。伸屈何須千里求。右和聽竹一片人心本易流。涓涓不塞竟難收。欲知前聖惟精法。自有餘師詎遠求。右和南溪石老南州第一流。誰將唾玉壁間收。操存寶訣呼吾寐。賢聖從今可學求。右和石潨</text>
<title>金栢巖 玏 輓</title>,<text>栢老淸標輩類超。鳳池承渥自先朝。匪躳國許安危倚。對面人知鄙吝消。海府當年坐戇直。湖山晩計任逍遙。道衰哲萎嗟何及。龜鶴春風鎖寂寥。</text>
<title>別李評事子實</title>,<text>天借湖山晦養遅。玉成今日肯終遺。幄中密勿功猶細。塞外橫行事却奇。瀚海冥波驚欲動。朔天寒月滿仍。男兒一起非徒爾。須使聲名草木知。</text>
<title>索妻作詩 古詩○月課</title>,<text>東坡先生愛吟詩。遇興隨處濡毫題。湖州偶得蟄龍句。播咏更被時人擠。案之以律死有餘。就岸行色何其悽。老妻出門挽不得。惻惻向我空悲啼。先生回首託一言。作別須如楊子妻。楊子之妻何以別。二十八字聯玻瓈。懲詩戒酒出性情。能動帝心哀孤睽。大笑因許敕放還。偕老從今無解携。哭則不可吟則可。一篇如成吾欲賫。嗚呼索詩太閑暇。入直刺刺嗟何迷。其去以詩又求詩。固知禍福無端倪。難將古事免今囚。世道日異終誰齊。</text>
<title>輓權司諫夫人</title>,<text>生大夫家配大夫。無兒還與有兒踰。班衣玉頂三牲孝。綠髮梨顔萬福俱。新歲榮闈歡共壽。暮春冥路痛長徂。九原有弟吾慈母。爲說人間啞啞烏。</text>
<title>輓吳府尹 澐</title>,<text>接人辭氣悃無華。持己常期玉去瑕。向老劬書功愈密。平生爲善福宜遐。九天優渥兼雙胤。三世同朝又幾家。倦卧淮陽歸計得。豈知閑頂便凋花。</text>
<title>不知巖精舍。訪張旅軒不遇。</title>,<text>十里穿林細逕回。數椽臨水小堂開。不知爲號知逾衆。有道爰居道自恢。巖竇風生巾屨冷。江心月浴戶庭皚。臯皮座上人何處。仙鶴應將報客來。</text>
<title>送回答上使吳楸灘 允謙 令公</title>,<text>一見曾知國有賢。七年消息恨無傳。靑眸嶺外迎金節。白髮天涯送海船。學也能追先輩後。使乎應出古人前。靑丘輕重公來往。會看邦民奠枕眠。</text>
<title>送副使朴子挺</title>,<text>忠信平生聖主知。卽戎今日匪君誰。手持龍節身生死。槎泛鯨波路險夷。牛酒迎車婁未貴。絃歌坐幄奐方奇。不須不拜煩相贈。且待王風動海湄。</text>
<title>送從事官李尙古</title>,<text>昔登燕薊路。贈別自輸城。萬里今從事。三山杳去程。忠君義固重。將父念還輕。多少臨歧恨。當年送我情。</text>
<title>伽倻山。次趙壽朋。二首</title>,<text>孤雲一去已千秋。川老當年又幾遊。隨處巖臺皆古迹。秪今淸吹不曾休。兩載紅流六往還。此翁緣分在仙山。秋風更待呈奇爽。看盡今朝未盡看。</text>
<title>新寧竹閣。次退溪先生韻。</title>,<text>玉擢修竿柱削銅。欲擎蒼宇立當中。飽經霜雪長年翠。幾閱乾坤萬木空。枯槁更敎看苦節。蕭踈猶使動凉風。誰將小閣臨流抗。面竹虛簷特地工。苔上玄巖色古銅。小窓開在水聲中。雨餘修竹枝猶重。春盡寒梅樹已空。解使遊人無俗慮。從知太守有仙風。籠紗况得先賢句。想像當年造化工。</text>
<title>次藥峯韻</title>,<text>簾開竹送風。日出山收雨。巖底小潭淸。游魚看可數。</text>
<title>鹿仙 古詩○月課</title>,<text>靑山深復深。白雲籠其顚。中有綠髮翁。獨倚寒松眠。誰謂爾無羣。有鹿同蹁蹮。蒼者閱千歲。白又經幾年。精俊老不衰。五百秋始玄。俟俟物友我。日夕相牽連。誰人又誰鹿。旅行無後先。或騎或駕車。有孚忘機權。呦呦若和倡。得得俱全天。光陰駒過隙。繞磨催蟻旋。人間幾春秋。物外超拘攣。高蹤不可攀。吾且歌鹿仙。</text>
<title>黑甜</title>,<text>欠伸當午氣沉淹。首重眸昏口欲鉗。漠漠乾坤窮到黑。酣酣趣味飫還甜。迷魂自有陳仙樂。朽木寧思魯叟巖。白日眼前多苦事。緫輸身外不遺纖。</text>
<title>與孫季進。約以七月旣望。船遊東津。而病未赴。</title>,<text>斷送星山二載秋。仙舟還付別人遊。蓮堂病卧中宵月。一夢悠悠煙水頭。</text>
<title>李茂伯諸君。陪泗老作蓬萊浴行。用前韻戱寄。</title>,<text>少微光耀井躔秋。魯叟寧辭海上遊。從我有由今卧病。羡他遅輩御驂頭。</text>
<title>輓權司諫</title>,<text>晦谷先生掩谷門。鑑源亭上鑑心源。窮年事業韋三絶。半世功名雲一痕。玩理幾曾摹太極。爲仁時復繹羣言。坐乘元化無餘恨。歿世方知德益尊。</text>
<title>次和李茂伯遊立巖 二首</title>,<text>是非叢裏過三秋。公舘偏驚歲月流。爭似石潭翁在散。趁携閑伴任仙遊。君家自是古星州。何事仙區太晩遊。向我莫誇新領略。曾輸病客舊年眸。</text>
<title>輓權樂而</title>,<text>少小襟期指後凋。平生莫逆㓒投膠。貧如原憲吾無諂。富過周公子豈驕。每喜不才登甲第。偏憐有局老蓬茅。天涯此日呑聲別。苦憶靑巖解挽朝。</text>
<title>輓吳克成</title>,<text>可惜吳黃澗。䧺才挺百夫。天門登虎榜。湖邑佩魚符。冦退干城老。家居歲月徂。醉魂招不得。新壠海山隅。</text>
<title>偶題</title>,<text>四點寒梅萼。少於六出花。主人好淸簡。不必滿枝多。</text>
<title>安彦待偉卿口占 四首</title>,<text>白頭羞見小兒驕。斗米還能折我腰。千古丈夫彭澤令。歸舟輕颺任搖搖。處貧何讓子方驕。局束堪憐佩印腰。歸去故園春正好。不須低尾向人搖。暮雨狂風倦幔頻。烏紗白髮候征人。誰懷靡及馳驅疾。且好留連路四民。休道如今國步頻。太平簫擁翠輿人。男兒得志須方丈。血盡膏乾肯惜民。李必令供具藥果。高排於茶床。</text>
<title>次題山字韻</title>,<text>病客逢春添苦恨。羞將白髮對靑山。寒幃悄寂無竆意。釀出蛟珠落枕班。</text>
<title>侍泗老飮。夕到琴湖。</title>,<text>西日琴湖落暝陰。泗濱風月弄仍吟。傍人莫笑如泥客。玄酒汚尊解醉心。</text>
<title>朝看海棠一枝花發。午後忽落。又有一枝新開甚嫩。有感口占。</title>,<text>晴軒坐對海棠叢。花落花開竹影中。滿地不須傷舊萼。耀枝還有綻新紅。</text>
<title>次吳員外</title>,<text>縣紱三冬至。林泉一夢長。時危淚欲雨。客久鬢渾霜。簿牒堆前案。音書阻北堂。末期官事了。且去卧江鄕。</text>
<title>冐雪訪安鳳</title>,<text>白雪衝衫風撲巾。偸閑還是一忙人。踏竆十里山中路。方喜禪宮入眼新。</text>
<title>次柱宇韻</title>,<text>寺在城西遠。山容雪後寒。林閭人欲定。僧殿磬初殘。入靜知栖穩。登危覺上難。逢塲儘知己。談話莠兼蘭。</text>
<title>松上黃鷹 二首</title>,<text>羽毛初長謝冥巢。飛入蒼松坐晩梢。臨風剩有凌霄志。羅致誰能縶紫絛。欲擧還應戀舊巢。雙爪穩著最高梢。凝睛不向䲭鳶動。似識虞人暗謹絛。</text>
<title>海石蒼鷹</title>,<text>整翅能令怯過鳶。瞪眸秋日海東邊。超然自是無覊束。刷盡風毛立晩天。</text>
<title>輓權敎官 春桂</title>,<text>端溫氣味靜儀刑。淳謹居鄕拙理生。顯父有兒徵積善。事兄如考見純誠。處家爲政斯云美。通籍除官豈曰榮。地下更應全一樂。人間却恨瑟無聲。</text>
<title>安鳳僧不拜佛。及謁隴西影堂。能贊導指示。感而有作。</title>,<text>居僧不慣佛前叉。禮影還能起我多。戎髡豈知崇象意。古人馨德壓彌陀。</text>
<title>題具季膺 贊祿 林亭</title>,<text>依山壓水抗風臺。乘興登臨最快哉。半世身閑忘老去。三秋酒熟喜朋來。不曾瑣瑣愁眉皺。祗任休休笑口開。自是野翁眞樂處。他年俗駕怕空迴。</text>
<title>萬曆戊午冬十二月二十七日。行柱漢冠禮于新安正聽。都上舍應兪爲賓。余於是兒之鞠而長成而冠。竊有所感。仍以詩贈之。</title>,<text>癸卯十二月。失乳啼襁褓。恐汝未成長。日夜中心悼。托渠外家育。倐忽餘十年。懶惰縱無匹。不死眞可憐。此日突而弁。眉目還似人。何事不可做。力強須耐辛。旣盡孝弟職。更勵立揚志。不恨未早學。晩達吾家事。</text>
<title>矗石樓韻</title>,<text>將軍緩帶閑無事。勝地重營煥大樓。凌漢如今䂓更侈。漾巖依舊水橫流。忠魂尙咽黃昏近。殺氣行消紫靄浮。安得春風一登眺。趾吾先正咏芳洲。退溪先生集中有是韻。令柱宇謄送晉牧。仍有是作。</text>
<title>別金子亨</title>,<text>酒客還辭酒。詩翁不作詩。依然相別意。花鳥也應知。</text>
<title>次張伴鶴翁呈葆洞主人十詠 主人。乃李天封叔發。</title>,<text>落日翔雌逐逝䧺。衡陽一路水南通。平沙萬點翻成陣。分占寬閑五百弓。沙汀歸鴈○湖山二里半。謂之五百弓。古人有詩曰占盡寬閑五百弓。浮沉如怕近要津。野性從來不見馴。浩蕩東湖爰得所。等閑還似洞中人。東湖浮鴨南來消息不須驚。暝對岧嶤候火生。喜報今昏如昨夜。携盃且自說昇平。遠峯暮燧海旭初騰洞樹深。白雲飛繞檻前岑。朝來態度長如此。自是無心似有心。近峀朝雲霜後稜稜嶺骨呈。蒼茫月上霽光淸。忽然坐我姮娥側。銀闕玲瓏闢海瀛。懸嶺秋月水墨新痕半有無。淡靑輕白抹天衢。初疑煙靄生溫玉。却信雲綃護膩膚。角山晴嵐松寒隴上夕風生。淅瀝驚聞瀉海聲。恰洗當年巢父耳。人間萬事不嬰情。隴松寒濤裊裊輕絲漢客餘。野灘誰禁志和漁。羊裘薄晩閑垂釣。爲待波頭逐餌魚。淺灘纖綸白屋蒼烟細印墟。黃粱初熟野人居。民安倘得添鳩聚。更見平鋪十里餘。野店炊煙月弦南岸斷仍橫。日下西天照却明。半面殘輝紅可掬。繫之無術却愁生。斷岸落照</text>
<title>次尹方伯 暄 韻</title>,<text>省方㫌節縣南程。拱極銅章境上迎。政拙催科知下下。惠覃宣化荷生生。誰敎虜勢添驕橫。只倚皇靈更濯征。白首共揮憂國淚。靑丘何日定河淸。隔水藩城六十程。巡輿下邑幾祗迎。禮餘良覿靑眸豁。兵後危談白髮生。戀主只期誠各盡。愛民仍恨利交征。長歌痛哭俱何益。且誦瓊章玩格淸。</text>
<title>五月二十四日。祈雨得雨。李上舍命龍時爲大祝。賦詩致賀。次謝。</title>,<text>廣寧夫子口懸河。語溢情源筆湧波。太守尸居天譴甚。諸賢駿走血誠多。郡霖豈爲焚軀祝。帝德將興皷腹歌。把喜歸功知有地。看君詩句愧如何。</text>
<title>再賀再謝</title>,<text>旱餘潦水漲成河。白蹢前宵已涉波。每道使君祈應速。從知祝史詑功多。非關兩寄詩仍賀。且喜三農嘯也歌。百里如無今日雨。官租其奈急徵何。</text>
<title>次謝情友見訪 二首</title>,<text>功業三春小池。泉分一派穴松枝。魚苗欲長荷生葉。剩作閑翁末路知。雨餘新水滿方池。春晩殘花間翠枝。睡起小窩無一事。靑眸何幸見心知。</text>
<title>過東浦有感</title>,<text>亭空東浦人何處。不耐蓮塘作稻塘。堤上綠楊猶舊色。野煙橫繞一痕長。</text>
<title>十六日舟送寒岡先生蔚山行</title>,<text>船南走馬趁鷄鳴。爲送先生海上行。滿載三千歸棹疾。自憐言偃縶孤城。</text>
<title>次錦江古韻</title>,<text>輕舟偶泛白𩿨邊。旣望還同壬戌年。細雨三逕雲漏月。平波十里鏡分天。詩燈火借漁船火。茶鼎烟和水國烟。四載碧珍成底事。如今何幸作遊仙。</text>
<title>金志遠謂伽倻峰腰。有雲橫帶則必大雨云。於是口占一絶。</title>,<text>太子巖神古所云。齋心祝雨共諸君。歸來馬上頻回首。爲見伽倻一帶雲。</text>
<title>輓或人</title>,<text>殿雷喧得廟堂才。家食還從郡守迴。亂世文章無處用。丈夫風度有誰猜。育成蘭茁平生樂。老死蓬茨故舊哀。良覿縣齋春一夢。軒然猶記鶴徘徊。匠石推先輩。詞塲許後生。交歡避亂日。離恨散晨星。白髮俱衰境。靑眸卽廣城。那知一樽酒。正與訣呑聲。</text>
<title>次贈崔上舍 恒慶</title>,<text>聖主如今有爭臣。縣官寧許委非人。怯霜秋草驚寒露。返壑麻衣拂晩塵。發政愧黃元雜覇。臨民爲冦豈云恂。離亭一酌吾能飮。不必前途曳去輪。</text>
<title>次韻</title>,<text>白頭行止愧黃髫。隔水鄕山恨斷橋。未信惠膏沾四境。剩敎腥聞徹重霄。征車恡發還如戀。彈舌爭騰肯許消。莫把瓜期爲別日。從來霜葉趁秋飄。</text>
<title>次李道昌</title>,<text>祖帳東門外。深杯落照中。故山歸興逸。滿袖荻花風。</text>
<title>聞喜日。次示柱旻。</title>,<text>白頭從仕猥居尊。更有羣英膝下存。戊榜擅名吾祖父。環年繼躅爾曾孫。足徵餘慶能綿世。剩使恩光踵耀門。次第三蓮新舊萼。天香浮動月黃昏。</text>
<title>次崔德久</title>,<text>昕朝束帶夢依依。一味投閑斷事幾。金印已傳新太守。角巾方稱舊麻衣。坐安愚分知今是。行逐浮榮信昨非。不及古人還可愧。淵明當日早言歸。</text>
<title>閑居偶吟。次老杜韻。</title>,<text>宦子家居索可憐。人來慰我語同然。不知疲薾心耽靜。豈認崎嶇路欠便。回首風塵驚未定。稅身林壑喜方專。未妨覔債供饘粥。無復尸官愧俸錢。</text>
<title>和人再用前韻</title>,<text>人能俯仰世方憐。拙性平生奈不然。一介宦遊無倚藉。三年吏隱沒閑便。評生栢府言非枉。歸有林園卧却專。滿檻淸風與明月。更誰徵我半文錢。</text>
<title>寒水亭次韻</title>,<text>露濕瓊林鶴不還。春深桂宇畫常關。落紅痕晩霞收浦。瀉碧聲寒雨過灣。物外風烟饒水窟。壺中天地杳人寰。若敎魚鳥無猜我。欲借小仙栖半間。</text>
<title>寒岡先生輓 二首</title>,<text>泗陽夫子琢圭璋。敬義屛開景晦堂。仕止以時貧亦樂。閑存着力老逾強。編成禮說兼垂敎。筆演春秋獨抗章。邦國瘁來人已古。後生何處仰山樑。先生作宰花山府。小子尸官古碧珍。江左當年初覿德。泗濱連歲幾親仁。薰甄不羡三千子。浴詠還歆五六人。豈意錦江舟上酌。仍成永訣大賢辰。</text>
<title>生員趙溭曾以盡孝西宮呈䟽。被囚受刑。今安置南海。金吾押去過縣。余無知分。而嘉其志行。吟寄五言近體一篇。用古韻也。</title>,<text>有道吾邦國。危言尙士林。三綱扶在手。一死誓甘心。客路南天遠。君恩北海深。寡交無雅分。且自賞徽音。</text>
<title>聞喜筵示柱宇</title>,<text>中身科甲吾爲沆。膝下如今見汝愚。衮衮公侯徵善積。沾沾雨露荷恩紆。須知報國殫誠曲。不必馳心役宦途。况有男兒眞事業。直方安得間工夫。劉沆四十登甲科。趙汝愚二十七爲廷試壯元。</text>
<title>輓成士悅</title>,<text>夏山韻姓商山老。翠麓城西白屋居。歸去當年彭澤比。淸貧半世櫟陽如。醫邦手屈醫人妙。種杏林成種德餘。風味書紳吾已久。題哀不耐淚盈裾。</text>
<title>輓任卓爾 屹</title>,<text>少年才調洛陽奇。老死蓬茨豈子宜。向裏自知名是外。耽閑還信仕非時。官除七品驚徵檄。夢罷三塲笑戱兒。藥圃春迴人不見。光陰誰道靜中遅。童冠臯門下。庚辛龜水濆。十年君長我。重澤我資君。生死盟仍結。閑路始分。呑聲更此別。題輓獨消魂。</text>
<title>石泉有感口占</title>,<text>石泉精舍人何處。舊要春風不忍過。卸馬躕躇多少恨。水聲山影半窓紗。</text>
<title>雙碧堂醉後</title>,<text>雙碧舊堂在。二難今不俱。眼靑當日友。頭白少年吾。把酒情多少。傷心人有無。後生能解否。大醉獨長吁。</text>
<title>謝新安鄕人送米魚</title>,<text>當年飽喫新安飯。三載居貧肉未消。得信更知緣不斷。開包還見物其饒。昔饞致謗寧遺愛。今受無辭怕有嘲。筆舌欲傳遙謝意。長情短句語難調。</text>
<title>朴君仲植 檜茂 言其新搆巖亭之勝。仍示二作求和。次贈。</title>,<text>絶勝臨江石。新騫控灝簷。多君能晩卜。恨我未曾覘。沙凈夕風掃。波深朝雨添。俗塵飛不到。心事靜仍恬。水亭巖背抗。烟嶼檻前橫。泉石元成癖。雲霞更結盟。忘機心太古。倚枕夢升平。興至頻題句。言言出性情。</text>
<title>次人韻</title>,<text>過耳人間多少事。雷驚電掣揔非關。投閑自是無竆樂。任分方知隨處安。寂寞山迴又水擁。盤桓秋盡復春還。巾車且稅巖東澗。洗罷風塵十載顔。</text>
<title>箕子墓 次劉天使韻</title>,<text>天降三仁德本侔。爲奴端爲海東州。別甄天地開殷化。豈是區區不食周。</text>
<title>次葛峯金汝精 得硏 止水亭韻 二首</title>,<text>止水亭南凝不流。誰將一鑑小塘留。佇看活潑風頭雨。庭翠無情莫解由。誅茅蕭灑架三椽。秋月春風擁老仙。半畒寒池涵一鏡。五松殘柯近千年。須捫此舌休論世。只守吾身可樂天。活水靑山閑復玩。醉來還入睡鄕眠。</text>
<title>輓琴聲遠</title>,<text>看君氣脉不平時。煖酒澆腸用大巵。只謂斯須調偶失。寧知畢竟痼難醫。人亡痛恨鄕無善。家敗偏憐命太奇。白髮老交猶世界。忍將衰淚和哀詞。</text>
<title>權齊仲 在璣，金萬悅 秋任，趙士久 壽恒。與阿柱宇來自黌堂。俱有酒氣。旣坐以醉爲辭。旋去出門。遂轉向草堂訪盆梅。柱宇暫酌薄醪。諧叙良久。余獨坐三全室。吟成五言近體。寄示求和。壬戌</title>,<text>新歲門猶掩。草堂人不來。從兒遊有客。揖我去如雷。肯怕山頹玉。要探雪綻梅。主翁還獨坐。春色付詩材。</text>
<title>靈草桶次兒曹</title>,<text>誰遣童男採海精。竹腰金口吸芳靈。試將火候通腸胃。痊却沉痾骨欲輕。</text>
<title>鐵絲燈。次兒曹。</title>,<text>鳳卵墜從白玉京。網痕絲綴煥星明。可憐虛室能生白。解使幽人坐五更。</text>
<title>盆梅次示柱宇 二首</title>,<text>勺水滋盆意自新。三冬剩占一團春。逐枝生眼英猶秘。政似含章欲發人。養得仙叢要日新。寒齋別有小盆春。化工自是無停息。豈爲開花媚主人。</text>
<title>次南君寄柱宇韻 二首</title>,<text>聖道如天地。曾稱濯漢江。輿亡人絶亞。程出鳳翩雙。墜緖尋仍接。輶毛任克扛。閩賢承嫡統。江學折師幢。壁竪劉家幟。人靡晉將杠。蔚然治有手。惜也否無邦。道自垂千古。堂誰揭八窓。夜長遅白日。風亂暗靑釭。先輩生檀土。當年飮蔗缸。每聞留馬洛。更見赴張瀧。退曲嗟人去。明時慨政厖。齊民均蹙蹙。魏闕獨龎龎。𦄂掖皆唐李。浮扁有漢逄。賦煩資噬虎。催急困呵狵。有介吾非石。臨津孰擬矼。只勤瞻北極。且學隱南淙。坐兀心收想。交稀耳斷跫。嘲鋒文莫解。愁壘酒難降。抱卷君專著。聞鍾子半撞。豈無時際會。休恨俗囂。詩學我甞聞。請與君一講。有質方有采。無源卽絶港。情性貴自正。菑畬宜熟耩。辭嚴體可敬。儼若行頓棒。自然煥其文。珠明滄海蚌。連城隨處售。豈怕人擬玤。橫杠試戰塲。片時劉挫項。滔滔用不竭。耻方水盈缿。押韻若神助。不愁強如傋。愧余旣不能。破鍾徒自控。</text>
<title>次古人春草夏雲秋月冬雪韻。題三全室壁。四首</title>,<text>近郭居非隱。緣溪路却迷。門深無客到。簷暖有禽啼。小水通池活。輕雲出洞低。少多春意思。看取滿庭萋。日蒸當戶翠。炎漲滿階塵。雀駭盤林虺。蠅欺倚枕人。過樓風勢倐。落地雨聲新。坐領田家興。農談和比隣。商飊生半夜。霜月浴東瀛。寥落川原曠。玲瓏棟宇淸。篩金松動葉。綴玉桂垂英。虛白憑寒枕。風塵隔漢京。小屋風偏透。寒棲幄晩收。雪深人不掃。暾薄溜猶流。散秩元無事。衰年且斷遊。擁衾時蹙口。只是爲君憂。</text>
<title>次柳生 碩 韻</title>,<text>萬事如今不奈何。撿身惟恐有毫差。逢塲一醉須歡洽。是是非非莫浪歌。</text>
<title>次柱宇寄人韻</title>,<text>我自難容世。人何獨棄余。猥干張也祿。羞上退之書。夜雨思親苦。春風見客踈。歸田非不樂。只怕有侵漁。</text>
<title>次李生 𥡦 寄柱宇韻</title>,<text>西來物色屬東皇。旅泊淸寒寄草堂。池受晩風開面凈。柳迎時雨展眉。今年更覺君門遠。末路誰知我佩香。自有繁華分付地。躳耕且可去南陽。</text>
<title>伏覩邸下思西征將士排律十韻。竊擬賡上成二首。</title>,<text>虜勢強梁未易平。天王赫怒遠徵兵。熊羆束隊連年役。蛇鶴團形列陣橫。建衛偸生人喪節。遼陽沉陸將非英。子儀更主山東閫。邯贊方開海外營。地限叉河堅鎖。風經薩水動𣄣㫌。征兒未恨靡家室。爲子誰辭衛父兄。誓委此身枯作骨。會看虜日怯逃睛。常情豈耐邊塲苦。義氣惟慙我圍驚。况自東潛垂寵戀。剩敎西戍辦鴻名。願將十韻編周雅。揭示三軍激至誠。又仁衡稱物要施平。把筆模情爲恤兵。語切采薇欽燭照。光傳出海仰奎橫。錫裘宋帝非專美。推食劉皇豈獨英。翰帶春暉頒北闕。波擎惠雨霈西營。猿虫荷育爭披甲。熊虎紆榮恥逗旌。共誓燕臣無二主。直期唐士戮三兄。死而後已心銘髓。勇可先登眼凸睛。閨念燼寒恩有屈。軍容霜肅夜無驚。但知橫草酬洪渥。豈計凌煙勒盛名。更願离明仍擴此。莫敎毫忽間純誠。</text>
<title>柱宇與李𥡦飮于柳碩家醉歸。書一絶以戒之。</title>,<text>樽酒論文要德將。連朝酩酊不瑕傷。欹顚已怕儀多喪。昏錯還愁語或狂。</text>
<title>次李子陵斜川帖韻</title>,<text>君結斜川廬。北闕書欲休。豈無解牛手。恢恢宜刃游。郞潛今幾年。汩汩耻同流。夢入洞裏天。逝狎春江𩿨。模成一幅圖。分明某水邱。因名遡千古。竊擬淵明儔。試和層城歌。羣仙爭唱酬。有地又有詩。古今人同不。倘賦歸去來。採菊仍忘憂。息交且樂天。駕言將焉求。</text>
<title>次一松遊道峰書院韻</title>,<text>當年座上一團春。千古吾東道脉眞。衣未及摳生太晩。廟猶祗謁慕逾新。詠歸曾氏超諸子。吟弄伊翁起後人。遙想玉峯踈雨過。滿川花柳更精神。雪後松篁帶晩春。及泉雷雨寵儒眞。報功祠宇何年創。衛道規模此日新。正統分明傳往聖。遺芳藹郁襲遊人。吾衰尙有周公夢。怳接洋洋地水神。</text>
<title>滯直送春有感。口占。</title>,<text>雨自前宵下。春從此日歸。隕紅花欲盡。呈翠葉初肥。晝漏疑還促。晨暉見却微。戀鄕長禁直。生翰幾時飛。</text>
<title>用前韻呈鄭員外</title>,<text>不挽還如挽。思歸苦未歸。分銜華亦假。薄祿飽何肥。花柳辰虛負。松篁逕自微。誰知禁直夢。夜夜故園飛。右覊苦風塵相見晩。爛熳竟同歸。宦路年俱老。田園遯未肥。世危空志大。時舍豈才微。此別不須恨。南鴻次第飛。右叙別</text>
<title>詩材</title>,<text>珍重詩家匠。經營要實枚。幾鳩樑棟。更揀楔楣櫰。月露供神構。風雲入妙裁。用之還不渴。夫子信多材。</text>
<title>贈金子中 時讓</title>,<text>塞北當時去國賢。天東此日鬢猶玄。坐江慣學程夫子。蹈海仍追魯仲連。共賞龍魚知有數。穩傾鸚鵡信多緣。誰敎拂鬱增君器。白首行看大用年。</text>
<title>野城次趙子長</title>,<text>幸今後樂堂中宿。其奈先憂未盡除。萬事公私俱繫念。五更殘夢苦吟餘。</text>
<title>次淸河壁上韻</title>,<text>雨後長程日欲殘。抱愁行客惱心官。縣藏烟樹丹靑古。軒帶風篁韻象寒。河到幾時占運泰。溟橫萬里接天漫。朝來扶病登樓望。堪恨荒田郭外寬。</text>
<title>小蓬臺</title>,<text>鰲老當年力不勝。三山一角偃仍崩。中流萬里騰波沫。橫泊千秋接地稜。喚作蓬臺仙迹古。登臨桑海客心兢。草生巖隙多靈異。揔是童男採未曾。</text>
<title>伴𩿨亭</title>,<text>襟湖蹲麓短。界海控岑多。水勢通潮汐。茅簷露樾蘿。漁舟歸夜月。宿𪆽浴晨波。坐對忘機叟。輕風檻外過。</text>
<title>鷄林</title>,<text>東溟路欲盡。故國客重來。大地千年闢。淸川四面回。存亡元有數。雲物却興哀。三姓中吾一。長吟陟晩㙜。</text>
<title>鳳凰㙜</title>,<text>落日羣仙會。翩翩駕鳳來。粧林丹靄起。隔水翠烟回。細咽歌傳古。輕吹笛徹哀。月城何代迹。大醉倚高㙜。</text>
<title>永陽次壁上韻</title>,<text>客從東海冒炎回。筵掃輕塵向夕開。濯熱野恢梅雨過。納凉簷曠竹風來。被紗細和先賢句。吸露頻傾太守杯。長篴一聲歌數闋。白雲靑鶴共徘徊。</text>
<title>河陽</title>,<text>河陽六月欲風凄。小閣新開翠竹西。日晩空庭無一事。坐看山鳥倚陰啼。</text>
<title>密城凌波亭。次嶺南樓韻。</title>,<text>炎程暇日乍登樓。十里湖山萬古愁。遠樹依依縈晩嶼。孤舟漾漾泛中流。千竿嫰竹吟邊翠。一片閑雲望外浮。薄暮輕風生水檻。却將三伏換三秋。</text>
<title>咸陽次韻</title>,<text>韶顔十載換衰容。驛路三庚客意慵。經亂鉅城殊舊誌。誕賢名里有遺蹤。式衡還愧爲襟馬。問瘼終何補衮龍。不耐公私多少感。坐看雲外碧千峰。</text>
<title>德溪次韻</title>,<text>勝地人耽賞。晴樓日欲移。鶴飛經雨。蟬咽近秋枝。飄忽風來遠。涵虛水去遅。詩成仙趣足。香動晩荷時。</text>
<title>巨濟贈趙持平 誠立</title>,<text>銜泥亦覺南來遠。佩玦寧堪北望長。夜泊樓船先問子。喜聞髭髮尙如常。</text>
<title>自金海向梁山。舟中口占。</title>,<text>十年平地慣驚波。江海狂風不我何。坐倚篷窓眠且穩。烏游無恙瞥然過。烏遊津海津之險者。遇逆風解不見敗。是日風浪大作。舟人皆請止泊。余不許。少頃穩過。</text>
<title>東萊。次壁上韻。</title>,<text>原野周邦尙草萊。大夫齊邑豈非才。富強業逐兵塵盡。衰病人銜特地來。欲畫流亡心幾惱。相逢故舊眼還開。晴軒晩酌猶堪喜。不必明朝上海㙜。</text>
<title>玄風。次五峰咏梅。二首</title>,<text>晦根馨德暗中新。凝閉乾坤耻媚人。會待陽回殘雪裏。一庭方看滿枝春。爲問孤叢幾日新。靑枝閑似白頭人。憑君莫道淸香盡。更有湖天臘後春。</text>
<title>新安謝諸友</title>,<text>秋風驛路碧珍城。霜後南山欲瘦形。客宿東軒猶舊主。人投刺帖揔深情。隔江離恨看頭白。握手歡悰驗眼靑。莫作當年黔首拜。直須心曲兩相傾。</text>
<title>輓朴直長景靜 守謹</title>,<text>蒙筮川門我二人。宦遊京洛德爲隣。心開不許皮毛隔。交密還同骨肉親。少殺十年君豈老。澌從一疾鬼非仁。平生作善應多報。餘慶行看玉樹春。</text>
<title>舟中有吟</title>,<text>雨雪連朝霽苦遅。江流澌漲浩無涯。蹴氷波湧龍鱗闘。擊櫓聲高鷁首危。水店暮煙生欲暗。韶城前路踏迷期。從來坎險難能濟。爲問商川更用誰。</text>
<title>義興次壁上韻</title>,<text>閑官心事却無閑。坐對孤燈夜欲闌。滿路流離何處泊。屠生世界不曾寬。星軺換歲空耗廩。雪鬢明朝更據鞍。賴有慈祥新太守。能知村落屬艱難。</text>
<title>新寧曉起。雪下數尺許。變作別㨾境界。遂吟一律。</title>,<text>竹閣春風早。梅庭夜雪深。倚窓多病客。憂國願豊心。白屋貧誰賴。蒼天意莫諶。詩成緣感發。不是愛閒吟。</text>
<title>洛下偶吟</title>,<text>古來宗社重。今見國君輕。共戚臣無賴。專權賊盡刑。義知豪士倡。仁信聖人行。爲報昌言子。須將覆轍明。</text>
<title>洛下。次寄追書。</title>,<text>直下三春趁晩晴。明朝且踏嶺南程。入門定慰王孫母。戀闕其如去國情。</text>
<title>院生萱草。前後直員爲賦絶句。謹次。</title>,<text>東風西內翠迷庭。天種神培問幾齡。苑吏豈能容易剪。護宮鄕月帶民星。</text>
<title>別鄭汝廓 彦宏 赴高城</title>,<text>頳尾堪憐燬室魴。大東天地劇含瘡。新王政在分憂急。舊德人充共理良。終古勝區高郡最。卽今仙分鄭君強。字民有暇開吟眼。澤溢雷封句滿囊。</text>
<title>別權守之 泰一 之全州</title>,<text>烏哺深誠格九天。虎符南路去翩翩。大才已自銀臺試。治理曾徵嶺石鐫。百里化成忠更著。三牲養極孝方全。爲臣爲子如公可。愧我龍鍾等棄筌。</text>
<title>貸五斗米於李君顯 彦英。報曰以梨花之鬂而有此求。可以觀世道也云云。還償之際。仍寄一絶。</title>,<text>繞鬂梨花香寂寞。滿頭霜雪氣蕭踈。一年三食西班祿。每趁寒厨斷火餘。</text>
<title>寄示李思彦 尙伋</title>,<text>昌辰來毁德非高。虛鑑分形媸豈逃。歸去故園安素履。却將忠孝付時豪。材散元非杞梓良。雖無尺朽棄何妨。棟隆如見明堂侐。樗老山南亦寵光。</text>
<title>輓仙巖李僉知 </title>,<text>輩我親年不我兒。相携末路許襟期。死生托契緣時亂。出處分岐坐數奇。通仕小階寧厚報。折衝高秩亦常資。閑居趣味松兼竹。留與人間竟付誰。</text>
<title>柳城主季華內室輓</title>,<text>忠定遺風俶聞馨。厓門成德更幽貞。室宜無愧逑君子。兒嶷堪期賁戶庭。到骨貧傳先世白。居衙寒著我侯淸。民如喪妣渾銜恤。况復羣烏啞啞情。</text>
<title>寄朔客</title>,<text>不能知命非君子。須把榮枯付彼天。朔野幾曾逢老婦。定將春夢笑坡仙。</text>
<title>別柳侯季華</title>,<text>不器方知器器通。材宜大受小猶工。到頭酬酢要循理。隨處䂓裁務協中。國召黃侯應驥展。民離杜母奈魚喁。須將邁種承虞聖。均播仁風遍我東。</text>
<title>次人韻</title>,<text>畎畒居還穩。詩書味自知。淵魚方體動。山鳥欲毛希。遇興瑤琴弄。探春竹杖持。榮枯元不管。賢達可同歸。</text>
<title>逢謫友</title>,<text>人間事萬端。大抵皆可笑。直須登東臯。蹙口一長嘯。</text>
<title>寄柱宇 幷序</title>,<text>宋蔡齊飮量過人。自少喜酒。及登壯元第。通判濟州。日飮醇酎。往往至醉。大夫人年已高。頗憂之。一日山東賈先生存道過濟。齊舘之數日。先生愛其賢。慮其以酒廢學生疾。乃爲詩戒之曰聖君恩重龍頭選。慈母年深鶴髮垂。君寵母恩俱未報。酒如成病悔何追。於是齊起謝之。自是非親客不對酒。雖對酒未甞至醉。蔡之謚文忠。則其人成就。盖可想矣。余偶閱書史。得見古人遺迹。因思汝不能止飮。遂表而出之。書諸別紙。因次成三絶以去。噫余之憂。豈止如蔡之大夫人其慮廢學生疾。又豈啻賈先生之於蔡壯元耶。汝須服膺銘髓。無俾有愧於文忠。酒因廢學萱憂切。詩以醒人賈訓垂。兩句百年無一醉。壯元芳躅可能追。飮量超人汪若海。仙涎應爲麴車垂。先生一語能迴倒。勇革千秋更孰追。丈夫事業非紅紙。須辦鴻名竹帛垂。一醉萬愆如不戒。聖賢門路奈難追。</text>
<title>盆梅</title>,<text>冬前已見枝生眼。春後方看萼吐奇。苦度乾坤凝閉日。含香直待大來時。</text>
<title>偶吟</title>,<text>谷裏孤芳閱歲寒。笑他花柳媚春顔。自知馨德猶依舊。人是人非也不關。</text>
<title>別李寬夫 民宬 赴京</title>,<text>汲渫如今荷聖明。乘槎此去屬豪英。霜分栢府掄宜重。血瀝天閽事豈輕。九十日行追鄭老。八千溟路仗婁生。秋風奉勑歸來早。東土人民攔道迎。</text>
<title>送柱宇</title>,<text>平生愛汝不曾離。落日天涯何處之。向學一心須自勉。帝臨隨處更無欺。</text>
<title>伽倻山偶吟</title>,<text>松明照險夷。匹馬伽倻路。半夜上方來。山中亦風雨。</text>
<title>九日小酌于東軒。次退溪先生韻。</title>,<text>天涯九九鴈南飛。幾揷黃花上翠微。病守猶能開小酌。佳賓况復許遅歸。鳴琴古閣和長笛。秉燭良宵繼殘暉。勝事百年今一日。老人星下舞班衣。時聘君在座。阿柱漢起舞。</text>
<title>三月三日。李茂伯草堂次韻。</title>,<text>茅屋兩椽三月春。主翁閑脚此間伸。梅花不讓西湖色。定是東江伴鶴人。</text>
<title>鹿峰精舍。次退溪先生韻。</title>,<text>石峯橫峙鹿爲名。形勢幽閑別㨾成。山寺何年開學舍。溪翁當日動詩情。領兼孔杏周蓮趣。聞恰回琴點瑟聲。最愛棲遅二三子。抱才端合濟生靈。</text>
<title>三月十日。訪張旅軒于點家村。</title>,<text>衣沾細雨小村路。爲訪春風陋巷顔。半日襲薰渾化却。臨盃還怕醉逾閑。</text>
<title>和任茂叔</title>,<text>洛江秋月照襟胷。不許紛挐左右攻。白首吾儕行所學。山中何必坐看松。</text>
<title>次古韻</title>,<text>雨脚粘天不肯收。小塘波溢滿溝流。宦情未薄來如喜。歸意方催滯覺愁。香動古梅風欲妬。嫰生新柳露偏稠。倦憑孤枕成蝴蝶。飛向庭闈路更悠。</text>
<title>再用前韻</title>,<text>霽旭穿簷曉靄收。徹池泉脉細成流。一庭春物呈新態。千里遊人抱暗愁。鞍馬欲行知己少。翰塲爲戱賦詩稠。只今嶺外多沮溺。應笑風塵歲月悠。</text>
<title>次寄仙巖丈 李公</title>,<text>誰從空谷採幽蘭。有綺無裁欠合歡。可惜人才坐潦倒。堪憐吾道屬艱難。移家只爲溪環穩。築榭要看月印寒。種竹成林猶事業。風霜幾許問平安。</text>
<title>眼花</title>,<text>飮中仙子醉流霞。春意融融入眼多。紫暈惹痕成彩局。翠睛流曜作輕花。望迷泰嶽看如塊。垂向深流墜作波。想得當年風度足。却憐巍頂便凋華。</text>
<title>矗石樓次韻 二首</title>,<text>壁壓長湖凸作區。棟凌危石抗成樓。初疑廣殿隣淸漢。却似輕舠泛碧流。林遠雨餘痕筆抹。山低雲外勢鬟浮。嶺南形勝探來盡。伯仲於斯有幾州。戰敗當年一廢區。登臨此日半空樓。精忠幾逐江波逝。寃恨還隨歲月流。今古興亡天闔闢。賢愚榮悴水沉浮。長吟獨吊三更夜。新堞崢嶸繞舊州。</text>
<title>金海涵虛亭</title>,<text>新開小舘舊涵虛。一鑑淸光四面如。獨起中宵神境凈。海天秋月入簾初。</text>
<title>基倅以壽席韻求和。次贈。</title>,<text>喜懼人懷卽我懷。孝慙城養悶誰排。窮閭苦恨何多伍。壽日榮歡奈未偕。路指竹山猶日下。庭辭玉堞却天涯。支頤欲和蒼巖句。只怕文如司馬俳。</text>
<title>見李覮旣書西宮朔膳。不書臣字。口占一絶。</title>,<text>聖明勤問寢。中使趁淸晨。自是邦家母。如何獨不臣。</text>
<title>見李弘胄旣書大妃殿朔進上。又書臣字。口占一絶。</title>,<text>飽喫先朝祿。寧忘舊日恩。爲臣能盡節。應感在天魂。</text>
<title>雪中次謝南汝善 錫圭</title>,<text>白雪烏巾佩酒來。荊扉薄晩爲君開。急呼童女修茶鼎。更向幽盆問臘梅。靑眼喜深忘日夕。黃流盡覺春迴。撚髭且和瓊琚句。把筆其如老不才。</text>
<title>次寄友人</title>,<text>雨後江東露氣豪。落盤鱸膾雪縈刀。閑吟倦卧悠悠興。有醑無酤薄薄醪。迴首風塵何許遠。映襟秋月近來高。此身方信麻衣稱。末路寧須耀錦袍。</text>
<title>九未堂次五爺韻</title>,<text>天椓人踈不奈何。學程書課却無苛。性難率處仁難擇。見自明時口更多。</text>
<title>過酉谷有感</title>,<text>波皺石泉人已遠。葉丹巖榭客生愁。當年來往交深淺。爲問鳳雛知不知。</text>
<title>輓族從進士孝叔 繼宗</title>,<text>太師苗裔吾兄弟。學業聯翩誓起衰。司馬丙冬嘉獨早。登龍庚夏愧偏遅。逢塲爾汝形相忘。別路東西夢幾馳。札我善良天豈薄。應將大慶付三兒。</text>
<title>輓詞[金尙容 仙源]</title>,<text>同宗何幸有公賢。私淑陶山學月川。半世藏修才可用。十年窮阨病還纏。經書滿腹貧猶樂。蘭玉盈庭福更全。竟使斯人歸落拓。主張吾欲問蒼天。</text>
<title>輓詞[朴鼎善]</title>,<text>三品官銜六十齡。那知長夜忽冥冥。分憂每見蘓羣瘼。敎子還應有一經。史氏已書循吏傳。鄕人猶記德星亭。漬綿未作生蒭奠。南望題詩涕自零。</text>
<title>輓詞[李好閔 五峯]</title>,<text>問學月川門下秀。中年婚媾得相親。登科躋仕榮高世。賜玉還鄕病及身。子亦乘龍烏府貴。孫仍滿眼玉枝春。老夫幸忝通家好。聞訃天涯淚濕巾。</text>
<title>輓詞[朴東善]</title>,<text>昔余宰永嘉。與子頻相逢。聯派自先世。見輒披襟胷。文章擅一鄕。頎然眉宇丰。如何才不遇。蹭蹬名途蹤。沉冥嶺海隅。鬂髮何龍鍾。荏苒歲未幾。誰意遽承凶。緘辭千里遠。聊以寫哀悰。</text>
<title>輓詞[裴尙益]</title>,<text>纔吾弱冠荷深知。不忍追思寫輓詞。雪路聯鑣丹陜裡。炎天對榻漢江湄。登瀛誰使奇才展。宰邑空專大惠施。孝友在家人識否。滿庭蘭玉是餘禧。</text>
<title>輓詞[都汝兪]</title>,<text>月川門下早薰陶。晩擊鵬溟雅望高。謾抱經綸期事業。好將忠信任風濤。滿庭蘭玉徵餘慶。百里絃歌試大刀。祿壽從來天不必。九原冥寞卧䧺豪。</text>
<title>輓詞[權益昌 湖陽]</title>,<text>君子生於世。學高人必資。今公忽爾逝。後學更誰師。寂寞新阡樹。凄凉舊宅基。傷心情札裏。無復故人辭。</text>
<title>輓詞[睦長欽 孤石]</title>,<text>擧世營營急。公能獨晦名。有時爲宰日。只是奉親誠。血泣三年畢。人間一夢驚。平生知舊在。臨挽不堪情。</text>
<title>輓詞[金光炫 水北]</title>,<text>魁傑吾宗丈。天生若有爲。道竆才不展。迹屈世無知。神理將何恃。藏舟遽已移。歸成還可慰。餘慶付諸兒。</text>
<title>輓詞[申達道 晩悟]</title>,<text>嗟余生晩於天地。謾好古兮嘐嘐。歲丙申負笈於川上。得我公與之遊遨。偲偲焉切切焉託契之深。砭我愚兮責我躁。天淵㙜下愛日堂前。叩枻中宵兮俯仰宇宙。起鳶魚飛躍之興。咏蘓仙赤壁之句。縱橫前古。劇論當今。撫古今於一嘯。陶山院裡易東齋中。穿床幾日兮古釰相照。竆源遠泝於伊洛。分寸深較於禮書。彼丈夫我丈夫。追武前脩。懼力不任兮惜居諸。到今思之揔歸于虛。公爲筭甕之翁。我作邯鄲之步。世路險𡾟兮行之艱苦。一別難再聚。公在靑雲兮我陷泥塗。我登仕籍兮公退于鄕。星霜閱兮幾何。夢明月於屋樑。浮生兮草草。萬事兮悠悠。適來適去脩短惟命。我何悲兮公何尤。魂升天兮魄降地。俯濁世兮堪一笑。牛維馬縶役役於塵矣。不能拔去兮顧余身而自悼。歿不及吊葬未執紼兮。愧古人而面紅。輓歌遙寄於千里。哀淚一灑於秋風。</text>
<title>輓詞[權宏 震峯]</title>,<text>夫公毛骨異凡姿。籍甚才名早擅時。半世窮經穿木榻。中年獻策對瑤。文章華國非無意。書釰還家自有期。寂寞貂蟬何處見。滿庭蓮桂慘生悲。</text>
<title>輓詞[金坽 溪巖]</title>,<text>槃泉洞裏展遺經。邃學高才晩發硎。四野狵眠謳縣邑。九天麟下瑞階庭。神觀有異嗟何及。醫餌無徵理則冥。遠日恔然誠孝至。佇看休佑更輝熒。</text>
<title>輓詞[柳袗 修巖]</title>,<text>官高三品耀恩光。蓮桂交輝亦孔彰。赫世已看門閥盛。盈庭能使子孫昌。遽罹斯疾嗟非命。誰料伊人値不祥。萬事卽今皆夢耳。此生何處覩淸揚。</text>
<title>輓詞[朴漉 蟠谷]</title>,<text>吾門有佳士。先府向人誇。敏學天偏賦。文詞手半叉。晦根成大器。朝露棄天葩。神有投虛妙。時無斲鼻麽。胷中明玉石。仕路困風沙。履屐雖皆當。牛鷄只一衙。云亡邦共悴。已矣士咸嗟。天意旣難測。人謀奈若何。始疑仁不壽。終見善多家。蘭玉盈庭際。鵾鵬化海涯。剩占餘慶遠。休歎隙駒過。九十喪家狗。蒼黃失路蛇。親朋皆棄我。恩義正依麻。不謂十年別。那知萬事魔。秋風酹玄酒。和淚灑黃花。</text>
<title>輓詞[睦性善 屛山]</title>,<text>小少摳衣凾丈前。文華燁燁暎時賢。十年榮辱何須說。四胤聲名莫或先。舊宅烟霞秋欲老。新阡草樹月空懸。鯫生最有通家分。回首南雲淚泫然。</text>
<title>輓詞[黃㦿 漫浪]</title>,<text>久惜投荒野。方期造聖朝。如何蛇在歲。遽爾鳳藏霄。杖屨追陪隔。寧馨契托饒。生芻違一吊。悵望嶺雲遙。</text>
<title>輓詞[高仁繼 月峯]</title>,<text>靑年立雪月川門。賢聖書中講道源。餘事文章優入彀。倘來軒冕早歸園。仁人欠壽天難必。孝友招灾理莫論。寶樹謝庭咸秀拔。中郞不獨典刑存。</text>
<title>輓詞[金光爀]</title>,<text>憶昨三龜九月天。喜筵歌酒共蹁蹮。佳辰物色還今日。人事悲凉異去年。蛩語葉聲霜落後。嶺雲關樹淚痕邊。幽明此別泉道阻。多病餘生倍愴然。</text>
<title>輓詞[柳碩 皆山]</title>,<text>令胤如吾弟。尊公展謁頻。詞塲百戰遂。宦路十年貧。東去書相問。南尋計莫伸。舊堂餘九未。秋月解傷神。</text>
<title>輓詞[柳穎 柳巷]</title>,<text>早從凾丈問眞源。中歲官司近五雲。三品豈容諧夙望。四男應是繼遺芬。鄕閭厚德人皆仰。州郡能名世共聞。何處佳城閉白日。嶠南回首淚紛紛。</text>
<title>輓詞[金得硏 葛峯]</title>,<text>知心相許是同人。托契金蘭以輔仁。灑灑風姿壺暎月。溫溫氣度座薰春。牛刀一試歌何暮。螽羽羣飛咏爾詵。天不憗遺嗟已矣。峩洋絃斷倍傷神。舊友今泉下。吾生獨世間。山陽空聽篴。樑月却疑顔。鄕國無蓍蔡。儒家失領冠。眼看留墨迹。不忍涕潸潸。</text>
<title>輓詞[金烋 敬窩]</title>,<text>少日英名動士林。晩年風彩映朝簪。一州惠化留黔首。萬里奇遊愜素心。疾病沉綿春夢訖。衣冠冥邈夜㙜深。人慳顯位天慳壽。此理茫茫不可尋。</text>
<title>輓詞[金瑮]</title>,<text>長吁不見令公來。起滅浮雲特地哀。敎胄乘騘皆盡職。朝天分竹衆稱才。羊千已滿嗟無奈。蘭四方留福未灰。一閉夜臺經幾劫。白頭知舊淚沾腮。共立川門雪白中。當時才學最稱公。文章餘事空流輩。道義薰成擊羣蒙。天上玉樓須有記。人間沙渚但思鴻。重資麗澤終無處。泣向朋儕話壁弓。</text>
<title>燕行贈遺</title>,<text>序 任踈庵 叔英自草廬君之以其學鳴吾黨之中。始有通方之士。而有司者束其格而繩之。彼雅有所習於己者。剽浮艶而襲陳腐。自以爲至矣。一朝操取舍之柄。而所見者與所習者楚越其矩矱。則彼安肯甘心而點頭哉。甚者瞋目而怒且罵曰胡以是干我也。彼誠自信其所習。而怒與罵爲用進取者。能無犯於怒與罵。不自窘其步武則天窘其步武者也。草廬君則不然。所立卓卓。絶不爲世俗之態。彼何有於斯。易其所好而徇其所不好哉。草廬君之能。不售一國之所習也。一國之所習售。如草廬君何。余不知造物者之意。必窮草廬君乎抑否耶。不得於一世。以俟後世。不得於一國。又將何竢。嗚呼。是不有天下之大乎。不得於此。未必不得於彼。行矣哉草廬君。惡乎知匠石伯樂之不在於上黨之國耶。聊以草廬君卜之也。草廬君之名。不聞於中朝。是天下亦無有水鏡之才也夫。草廬君余識之二十年矣。始者嶺南遊。以其地饒英俊之産。若文與行孰爲愈。皆曰莫先草廬君。余私心竊異之。士生乎今之世。不蔽其美。有一二人亦足矣。至於千百之多。又安能使之如出一口。草廬君之賢。不遠過於人。草廬君必無此矣。其時草廬君方急於養。苦家貧不足於滫瀡。故黽勉而爲干祿之計。出其好古之餘力。用之於三塲。其文副急而已。固不足以言草廬君之長。然他人竭其思。卽草廬君一言一句。終不敢道也。假令程式有異。亦不過少變其體。何至尼草廬君。草廬君斯得之矣。奈何不能媚於一夫之目。冥冥者失其鑑。而造物者受其責。草廬君四十年困於布衣。造物亦四十年困於唇舌。草廬君信竆矣。造物者獨何利焉。甚矣造物者。其窮草廬君。盖至于今而猶未已也。尋尺之祿。得以及親。而宦途之不幸。又甚於未登第之時。昔也見其不利於塲屋。今也見其不利於朝廷。斯人也而至於斯也。斯人也而至於斯也。夫士屈首讀六經。不啻家吟而戶誦。靡不熟其章句。有能擧其首義者乎。不有草廬君之妙解旁通。則古聖人之訓。豈不爲鹵莾之歸。可以見草廬君之精博矣。自書契之創於天下。有韻者爲詩。無韻者爲文。詩文一也。不知者歧而二之。自限其能。而病其不可兼。獨草廬君崛起而高視。無嚴述作。何者非詩。何者非文。驅其異而反其同。炳炳烺烺。欲超輓近世而上之。以求合於古之人。草廬君之工於藝富於詞如是也。若使古之人質草廬君之所有。則必不曰千載之下。無繼之者矣。惜乎。古之人不作於今。今之人不喜法古。率以意枉草廬君。少其近古而不近於今。近古何尤。嘻今之人。不可與語古也。所恃者惟造物者。而造物者又朋比乎今之人。四十年窮草廬君。若受今之人之指揮而助其爲虐者。卽草廬君無投足之所矣。嗟乎。造物者以四十年竆草廬君。亦可以已矣。猶以爲不足。又窮之於四十年之後。彼不憚其已甚之名矣。觀草廬君之所坐而竆者。抑其外者也。猶不免乎造物者之忌。况不爲其外者乎。余恐造物者盖有以窮草廬君也。雖然草廬君豈終窮者。其身一國有也。其道非一國有也。天下如有知草廬君者。則草廬君道不窮之日也。君子身窮道不窮。道窮窮草廬君。道不窮斯草廬君不窮矣。余於是乎知造物者之意。或不欲窮草廬君也。不然草廬君何以得朝天於此。而遂遊於天下之大也。天下必有知草廬君者矣。詩章 沈一松 喜壽南省郞官秀士林。高標落落貌如心。親薰月老明經早。私淑陶翁好德深。節届千秋朝甲觀。班隨萬國奉藩琛。賓筵未必無黃綺。試聽商芝燁燁吟。山澤全人世莫傷。中年何故不安鄕。經綸有待亨塗遠。盤錯無難利器彰。陟岵私恩心貯火。飮氷王事鬢添霜。新知惜別逋詩債。追寄遼天鴈北翔。又 李五峯 好閔君去乘槎首夏時。老夫方抱叩盆悲。古人相贈非無物。苦語臨歧未了詩。約到何州聞夜雨。自憐孤影伴殘碁。此情可復成追寄。愁思靑山杜宇知。又 柳西坰 根季子觀周愜素期。四方弧矢卽男兒。壯遊自有遷喬樂。西笑寧含怨別悲。萬國衣冠皆會日。九街燈燭早朝時。重暉正値千秋節。何幸身親拜玉。又 李碧梧 時發月川門下問誰先。見說當時陋巷賢。樑木已悲無倣仰。典刑猶幸有源淵。燕京此去三千里。鵬翮行看九萬天。側想縱觀周禮樂。華人應識道東傳。又 金仙源 尙容銜命朝天馬似飛。夢魂先繞鳳凰池。胷中事業詩千卷。槖裏行裝筆一枝。別路本因芳草遠。歸程還被菊花遅。爲言努力加餐飯。回首北堂雙鬢絲。又 金淸陰 尙憲西去朝天値亢陽。火雲紅日劇炎荒。應知豸繡淸無暑。憑仗行臺滿面霜。又 金雲川 涌偶送三韓客。眞成萬里遊。盛儀應覩漢。禮樂可觀周。首嶺人如在。遼陽鶴尙留。淸風與仙表。一一錦囊收。又 車五山 天輅漢日重輪麗。離明繼照新。瑤山騰瑞彩。甲觀慶蕭晨。北極龍樓曉。東藩鳳節臣。乘槎八月海。作介貳行人。御史霜威帶。郞官錦帳均。燕㙜趍鶴禁。少海獻長春。專對得材日。獨賢當此辰。周詩三百什。驛路五千塵。王事飮氷數。旅窓看鏡頻。贈行將一語。許國合忘身。又 李淸狂 舜民妙管行臺姓字香。嚴程使事且兼將。天門快覩浮雲豁。銅禁欣瞻潤海光。導達玉音溫似綍。周旋風采肅如霜。星槎八月歸期濶。遼塞關山恨共長。又 李蒼石 埈銀漢初橫博望槎。腰間寶氣射靑虵。海邦自篤千秋祝。使節寧嫌萬里賖。玉佩暫辭丹鳳闕。金鞭穩過白狼河。送君仍記匀天夢。曾逐冷風上馺娑。又 曺峴南 友仁蜚英當世盛文章。猥贈陳言豈敢當。直以心期最相信。不嫌詞義拙而荒。地窮瀛海身何遠。天入燕郊路政長。後夜鶉墟看紫氣。想君携釰過遼陽。生作男兒豈偶然。自嗟身世晩生偏。豹班縱得時窺管。鷄甕何堪坐守天。苦苦硏窮非實獲。區區誦說只陳編。參尋有道承圭誨。須把眞詮海外傳。又 金溪巖 坽千秋笙鶴慶嘉辰。才譽飄然拔擢新。天上玉京輝瑞日。海東金節擁詞人。燕山形勝羣龍闘。遼塞兵威萬馬馴。夕照長城憑一眺。知君壯志此時伸。又 金鶴湖 奉祖嘉節千秋近。殊恩一國偏。至誠酬帝德。專對揀廷賢。周道車如水。燕郊草似煙。山川馬前濶。何日可歸鞭。庭樹輕陰霽景明。淸和佳節屬離亭。數行賓主連鄕曲。萬里山河接帝城。客裡已驚吟鬂白。岐頭况値柳條靑。臨分更誦陽關句。此日休辭酒百觥。又 李▣▣ 景義小國依宸宇。如天擴至仁。一圻朝聘數。千里使華頻。雨露偏東土。虔心拱北辰。金泥時檢榼。筐篚歲輸珍。日近千秋節。天回四海春。仰瞻星貫畢。遙賀月重輪。聖簡群仙侶。公行貳使臣。錦窠聯夕拜。標格出朝紳。善谷聞風早。南州得氣純。時評誰比數。餘子自紛繽。掣電才仍捷。吟詩興有神。張元初宦魏。宗允且遊秦。小魯匏安繫。觀周志可伸。嶺雲南望恨。關路北征人。浿鴨迷芳草。江風動晩蘋。炎程遼塞盡。秋色玉河濱。去國那懷戚。臨行莫愛身。星槎從此遠。河漢浩無津。惜別人如王。登樓月似銀。風流當健筆。莫使錦囊貧。又 李白洲 明漢縹緲祥雲擁帝居。千秋玉帛滿彤除。天涯別淚傷分袂。膝下歸心夢倚閭。白雪詩成傳逸響。靑牛客過著新書。金㙜日暮悲歌發。到底應停使者車。又 權眞休子 來玉陛承綸去國身。遼陽萬里幾咨詢。山河廣漠連沙磧。㫌旆悠揚拂海滣。腹有詩書優展對。囊無薏苡豈歎貧。男兒弧矢平生志。須把皇恩報紫宸。又 金▣▣ 繼宗北闕綸音下。西天使節開。關河千里路。珍重好歸來。又 金▣▣ 光爀東韓使節賀千秋。銀漢仙槎萬里遊。南望白雲行漸遠。月明何處倚樓愁。又 金開湖 是柱萬國同文日。千秋誕聖辰。多君充下价。一代選儒臣。變夏思喬木。觀周慕古人。此行諧夙願。忠孝報君親。又 李龜巖 弘重吳宮方勵卧薪心。豈忍忘讐受獻琛。幸賴天王明見度。還褒聖上拱辰忱。恭修禮物覲朝价。擬答皇恩祝華岑。吾子此行眞盛事。蓼蕭榮寵想難任。又 李▣▣ 之馨爲謝皇恩重。脩程作此行。戴星遼塞晩。觸熱漢天晴。最切思親意。深懷報國情。遙知朝闕日。玉節耀神京。又 朴尤溪 守緖今代龍門獨數君。使乎專對屬能文。學從溪老川翁得。詩入吳娃楚姥聞。華表鶴歸深歲月。首陽山峙鎖烟雲。英䧺事業鴻留迹。歸趁秋風了了言。跋[李光靖]右苟全先生金公朝天時別章。粧爲上下二帙。一時佳章妙畫。爛然於數幅之內。吁可敬也已。然其所可敬者。又有在於翰墨之外。盖古人之於朋友也。羣居則盡其切偲之方。相離則勉其進修之道。於其遠別而書問之不可繼也。則又必贈以言。使不忘乎造次之頃。而有若周旋於師友之間者。若子路顔淵之相贈言是也。况乎萬里使价之重。專對應酬之節。又非尋常等閑之別而已。則行者不能無戒懼之心。送者不能無不瑕之慮。不厭其重複。而皆可以備籠中之藥石。其求益之誠。謀人之忠。炯炯猶若可識於千載之下。此古人之所以知益知也。挽近以來。朋友之道廢。居無觀善之益。離無行邁之勉。遠行贈贐之章。不過爲拍肩執袂之別調耳。夫亦何所賴於朋友哉。朱夫子甞論朋友之義。所以維持於四倫。而不可一日暫廢者。眞知言哉。余於是帖竊三復而悲。若其言之不能無高下工拙。正亦不必道也。著雍涒灘鳴札節。韓山李光靖謹識。</text>
