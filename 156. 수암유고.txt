<title>奉別朴公民獻按咸鏡道 四首</title>,<text>塞上歸來雖未久。北門鎖鑰舍公誰。行休自是皆關命。念釋于今亦在玆。襁負流亡眞有道。折衝樽俎更何爲。政成留愛吾能說。朔野重刊第二碑。毁譽紛紛逐水流。此身於世一虛舟。已觀莊子南溟大。莫問魯連東海浮。郵館夢回淸獻鶴。塞門風落晏嬰裘。男兒本作千年調。不獨當筵第一謳。貧賤難逢顯者來。高軒乃肯久徘徊。塞鴻有信書能寄。白髮相離意自哀。禮闕出迎知我病。語須傾倒要公裁。從玆寂寞楊雄宅。經歲柴扉不復開。會面尋常話不長。臨分渾欲訴衷腸。一琴隨我故無着。幾屐了生何所忙。竊慕古人名已惡。空懷紫府鬢先霜。床頭獨有蛟龍匣。牛斗星邊指異光。</text>
<title>忽得去臘所寄詩兩章。詞翰俱逸。邈不可慕。新歲。亦惟萬福。鄙人多病早衰。望不及此。今則飾巾待盡。記昔謁吾兄。頗有歌舞之樂。尙能然否。曲高和寡。韻險步窘。辭雖不逮。意已獨至。幸一噱。</title>,<text>暫到京華卽返農。倦聞長樂報晨鐘。壽陵已失邯鄲步。漫浪終妨磊磈胸。定向山頭騎白鹿。或從溪畔蔭靑松。新詩忽逐新年寄。城市應憐詬病重。白頭無復到江南。遙憶松溪近草庵。園裏露桃當給侍。窓中雲髻似湘潭。往來鴻雁紛南北。朝暮狙公賦四三。欲問維摩近消息。可無文句與言談。</text>
<title>光川尉挽</title>,<text>天孫河鼓本東西。贏得人間五福齊。湯餅當年曾拭玉。簫臺此日共乘鷖。諸郎秉禮廞儀擧。華館連雲象設迷。家在沁園相望地。不堪春草更萋萋。</text>
<title>福城君移葬挽 代礪城君作</title>,<text>宮掖生奇禍。終成子母冤。世間寧有此。萬事不堪論。委照逢新典。廞儀擧舊原。來蘇移葬地。庶近靖陵園。</text>
<title>次車高城</title>,<text>仙岳崚嶒聳玉塵。癡人遙拜見元神。歸來獨有巖間客。衰病難攀鶴上身。禪室謾聞花作雨。諸天摠說界爲銀。憐君踏遍龍湫勝。筆落千崖句法新。禪悅誰能倣樂天。丹爐吾欲謝王佺。遙知物外幽人履。只在眞源獨往邊。治世可忘貪且賤。放言應有道之權。師賢每仰花潭老。一段天和任自然。</text>
<title>贈慧能判事</title>,<text>序云。余自入此山。絶不作詩應人求。非獨以拙惡故也。非其人而强與之語。吾實恥之。今唯賦二章。一以寄祖承師。一以贈上人。初無妄語。皆實錄也。但未知具眼之見如何也。婆娑界上我山高。鳥鼠爲羣厭爾曺。一見溫容知美質。相從宴語識風騷。床頭自寫新經卷。林下能忘舊錦袍。會向南華重振錫。由來心印不應迯。山中常恨寡朋儔。十日塵埃便白頭。倒屣相逢祖化主。始知諸宿總名流。逢。一作迎。</text>
<title>近聞承公將隱彌勒峯。余行有日。詩以寄之。</title>,<text>道人於世本忘機。行止蕭然不失宜。葉落天寒回院日。雪殘春暖入山時。經行古峽飛松粉。宴坐空巖長石芝。亦解浮生是泡幻。首丘難負素心期。</text>
<title>訪水落洞。歸路。書示鄭碏李麟奇。三首</title>,<text>李君詩語秀。眉宇眞佳士。分僕送暝途。無不可人意。又主人之所佳。水落仙洞前。怱怱炊飯去。臨水愧投錢。又黃鵠居然化白鳧。楚天江冷忍飢無。誰知偃蓋千巖下。玄律韶光兩有渝。</text>
<title>漫吟上頤庵 礪城尉宋寅</title>,<text>搯擢平生腎與肝。徒教世上設榮觀。恐來氷桂狂生語。未校蘇州舊例看。宴坐晴窓香一炷。孤眠雪屋竹三竿。澄澄且作寒流水。覷破天光泰宇間。</text>
<title>送林海南赴官 林悌二首</title>,<text>西塞南涯幾月程。憐君此去若爲情。君恩可是分憂重。子職其如愛日誠。十二時中難自克。三千里外必須經。高才易了公家事。應念民生係不輕。一入塵埃萬事非。當年離岳尙依依。偶尋松下幽人宅。同看禪家古佛衣。天馬行空跟不地。澗松抵死骨兼皮。聞敀更作坡仙語。莫忘山巾採藥時。</text>
<title>答君敬 鄭碏</title>,<text>多謝君能憫索居。因來寄問何如。子春堂下元無跡。蘇軾窓前久廢書。雪色縞空天正凍。葮灰飛管歲將除。含毫不盡相思意。誰信長吟鬢髮疏。</text>
<title>挽金讓 二首</title>,<text>落落追前輩。昂昂俯俗流。壯年輕脫屣。餘日付虛舟。靈運登臨屐。嗣宗靑白眸。斯人今不見。寂寞海山秋。又相知眞有數。一別已多年。在俗妨題午。遊仙拍肩。懷哉淸渭月。爛却鏡湖船。九萬今長往。蜉蝣但自憐。</text>
<title>挽鄭正 三首</title>,<text>世仰文章老。校皐亦勝流。子孫將遠大。志業繼弓裘。乘屋驚何極。盈門賀未休。勢成黃鵠擧。夢斷白鷄秋。又曆象當年學。憑君起廢。聡明殊未有。老大必如神。北落瞻星動。南風吹律頻。天時須借問。惆悵失斯人。又宿昔通家義。倶爲白髮翁。相違又幾歲。末路永無同。更忍羊曇淚。長懷謝傅風。平生五字律。倂寄九原中。</text>
<title>西河先生挽 次林石川韻。盧穌齋亦次林韻。</title>,<text>有美斯人傑。無塵出壑氷。一盃酒。讀易十年燈。道喪嗟何托。天高邈未憑。秋風湖海。曉歸僧。</text>
<title>俗離寺</title>,<text>金殿凌雲丈六身。羅人傾國事胡神。君王自是能巡狩。千古興亡卽諫臣。</text>
<title>寄君敬</title>,<text>別恨於君較孰如。因來時復覓雙魚。從知世事多相迕。豈是無心作報書。</text>
<title>開心臺</title>,<text>正陽寺裏小鐘鳴。獅子臺前望帝聲。萬古空山石上月。只今解伴老書生。</text>
<title>送朴彭壽還京</title>,<text>鳳城遺舊業。楓岳寄禪扉。歷歷秋宵夢。空知伴汝歸。</text>
<title>和妾薄命 二首</title>,<text>相從黃卷中。相去時已千。獲事大夫賢。幷世差數年。謂言永相保。一朝歸新阡。息國豈無笑。絶世誰爲姸。有生共一天。畢竟埋黃泉。哀歌妾薄命。後死眞可憐。又傳粉以爲白。施朱以爲紅。娉婷旣有托。所天遽永終。分明金石計。思愛一朝窮。昔人有逐婦。尙自憐家容。今君長夜裏。何忍擇所從。餘生日微沒。甘與同草蛩。</text>
<title>靑鶴洞</title>,<text>孤雲唐進士。初不學神仙。蠻觸三韓日。風塵四海天。英雄那可測。眞訣本無傳。一入名山去。淸風五百年。</text>
<title>鍾城令挽</title>,<text>朱溪人去絶芳塵。今到蓮坊刮眼頻。未死上書期報主。平生讀易要知新。風流執友齊星斗。多少儒林識鳳麟。遙想草堂風月地。瑤琴一匣久傷神。</text>
<title>奉寄盧提學出守西原 穌齋相公</title>,<text>獨處山中日。遙聞刺史行。聖君興孝理。賢士展私情。北闕心如在。西原敎自成。餘生終不遠。佇耳鳳凰鳴。小生大父。以州人也。就田牧。移籍淸淵。弊廬距貴治。如莽蒼間耳。明年。修葺頹缺。蓋將歸焉。第七謂此。隆慶二年戊辰十月日。朴枝華再拜。</text>
<title>呈北窓 鄭𥖝</title>,<text>經旬脾病臥吾廬。聞說先生已轉居。兀兀泥途稀信使。霪霪霾雨問何如。淸齋不待西方敎。康濟須憑玉版書。待得秋來强健日。不辞持被就相於。</text>
<title>挽鄭希文</title>,<text>寒門閉寂寞。羅雀久絶響。忽枉草堂書。來自頤庵丈。平生鄭習讀。近卜就黃壤。正聲今則亡。後來將安放。吾雖不解音。學琴在素嚮。嘗聞長老言。絶藝世莫兩。梨園多衆工。繁艶爭標榜。高絶廣陵散。不取時人賞。晩識滄洲老。律呂窮指掌。爲鼓一再行。眞味劇枝癢。吹噓送朝天。精詣資曠蕩。郊廟如有薦。庶以明𥈕蠁。爲人性頗介。袖手愛自養。候門多伶人。致之亦不强。于時缺典樂。瑞原招不往。人固未易知。玆事已骯髒。往來南山下。相逢盤石上。幽幽白雪操。不盡靑霞想。人事又南北。風塵迷稅鞅。行穿東郭履。飢拾工部橡。徒聞絶響歎。未及裹飯饗。窮途奄風燭。長夜回精爽。眷眷草堂義。終始見深奬。賻贈致旣厚。誄挽道彌廣。餘生隨逝水。哀病唯几杖。再讀淸叟傳。惻愴徒懷曩。</text>
<title>贈李學官鵬祥</title>,<text>昔日能詩王子立。連姻元出大蘇門。而今女弟空遺稚。乃幸英才近結婚。長恨風埃違款款。豈知珠玉訪源源。從玆細故眞當擲。桃李成蹊本不言。</text>
<title>勸學贈李學官</title>,<text>千仞騷壇上莫遲。於君何異折枯枝。已看王罔專車骨。纔過終童弱冠時。自學退之應務得。須分楊子善沈思。他年欲贈飛霞佩。不逐城中半額眉。</text>
<title>烏洞 二首</title>,<text>山葉欲黃南去後。林鸎初囀北歸前。光陰脫手箭相似。蹤跡印泥鴻杳然。百歲菟裘底處所。一生行樂只詩篇。瘦童羸馬江南路。倘有良工作畫傳。荒寒野外行人少。千古盤灘鎖寂寥。春服成時三月暮。林鸎啼處百花嬌。沈牛往事空遺跡。橫笛何年上紫霄。興極日斜歸更懶。却迂沙路渡槎橋。</text>
<title>久旱得雨</title>,<text>方嶽昇煙後。農夫拱手時。宸憂寧有極。天鑑本無私。忽聽三更雨。應爲萬寶期。小臣眞欲賀。不效樂天詩。</text>
<title>送李生遊楓嶽 竹林守善畫知名。將遊楓嶽。求詩於公。公辭以病。竹林未還。李生亦遊楓嶽。公贈以此詩。</title>,<text>仁里從容幾度逢。仙山告別却怱怱。竹林亦是佳公子。不敢言詩負此公。</text>
<title>聽歌 礪城尉宋寅。善書能文章。雖在富貴之中。不忘雅操。尊敬公待以師友。宋公構亭于漢江濱。號水月亭。有婢石介。善歌詞。名擅一時。宋公歿後。公聽其歌。有此詩。</title>,<text>主家亭子漢濱秋。卿月依然逝水流。唯有鳳凰天外曲。人問贏得錦纏頭。搖落非徒宋玉秋。一時人物盡東流。何須更聽翻金縷。絃絶當時已白頭。</text>
<title>鄭礥挽詞</title>,<text>使君弱冠稍遅遅。科甲文章是摘髭。利涉大川成一跌。遯居荒野負明時。龍門舊業餘丹竈。西浦歸舟送子皮。莫向靈輀歌此曲。故人聞者不勝悲。</text>
<title>種竹</title>,<text>斗室寬閑日嘯歌。連旬溽雨斷經過。自從種得階前竹。午枕寒聲一倍多。</text>
<title>奉贈追送諸君子</title>,<text>八十無多歲。閑閑作此行。丘園瞻古木。梧檟拜先塋。朋友還聯騎。壺觴又遠程。殷勤保明德。天意屬虧盈。</text>
<title>題飛鴻卞上舍松亭</title>,<text>上舍幽樓地。松亭興頗濃。養親林笋美。供製沼荷。叔夜堪留眼。孫公亦愛松。遙知讀書處。隣寺有山鐘。</text>
<title>憶盧行可</title>,<text>滿天風兩閉衙扉。獨向窓間涕自洟。千里故人今厚夜。十年身世祗危機。平生翰墨餘殘馥。湖海風流入夢思。他日龍門成獨往。水光山色総生悲。</text>
<title>次韻善伯見贈</title>,<text>大鵬自可垂雲翼。小數何曾聴弈秋。舊絶朱絃堪再續。高吟白雪竟誰酬。當年已卜專車骨。異日應饒一路▣。老我敢叨農馬智。知君霞佩九垓遊。</text>
<title>寄同志</title>,<text>男兒誰肯坐無能。自許文王不待興。取友屢尋千里駕。讀書空費十年燈。于今貧賤人堪恥。從古風流命所憎。我欲改師謀果腹。喚回千載故東陵。</text>
<title>贈妓</title>,<text>東洲一去定爲仙。祗有名花色尙姸。今日勸杯堪下淚。不須聞笛夕陽邊。</text>
<title>奉謝許秀才喬。今爲直長。專人枉問。侑以名醞嘉魚。言不盡謝。詩以代書。</title>,<text>蘇州遠慰風雨夕。李白滌蕩千古愁。雖慙竹下阮公飮。庶學空中邵子樓。誰遣靑州好從事。枯魚仍帶過江來。愧無瓊玖堪爲報。不腆詩篇只漫裁。洛下歸期月半絙。倦於應接病相仍。蓬門寂寂雖常閉。乘月來扣敢不應。</text>
<title>送南景初還鄕</title>,<text>王門可但曳長裾。曾向名山得異書。千載更無錢若水。祗今誰信鄭相如。雲車暫引丹丘路。桑樹行耕碧海墟。倘爲嵇康留石髓。洞門歸訪羽人居。</text>
<title>送南彦經赴全州府尹</title>,<text>陪都本自前朝舊。儒術今誰大尹齊。定性已無心內外。接人唯着酒東西。更將治化於斯盛。未許功名未後低。堪歎鄙人情已至。贈言徒有小詞題。</text>
<title>櫻桃</title>,<text>少女慚紅袖。窮人泣白華。嘗新初可忍。回望鳳城阿。</text>
<title>送安習之赴靑陽 公之薄庄在靑陽○二首</title>,<text>以我卑湫甚。逢君每爽然。淸名幾一鶚。麗澤是三鱣。宦得松楸近。民歸父母憐。玆行端有試。洗眼看高賢。又靑陽縣郭外。南距兩牛鳴。外弟經年別。鄕園此夜情。地分洪府界。村以上田名。他日行春近。壺觴賜耦耕。</text>
<title>送赳夫失解南還</title>,<text>曾踏盤灘卄載餘。送君今日意何如。天寒白屋稀人事。須爇松明看古書。</text>
<title>石灘秣馬感舊</title>,<text>二十年前省侍歸。世間憂喜不曾知。如今又作將雛遠。野水寒蕪似舊時。</text>
<title>初觀二倫圖 二首</title>,<text>金公垂世廣仁親。添續三綱有二倫。我已無親兄弟寡。按圖嗚咽涕沾巾。道逢南路雙親墓。四載辛勤力未餘。夜夜啼烏鳴夜半。更禁風樹爲歔欷。</text>
<title>寄鄭秀才</title>,<text>馬峙高額額。送馬使圖騎。褚中無限意。泉路盡交期。</text>
<title>偶吟</title>,<text>有翁年七十。中歲頗優游。不逐衣冠列。而非市井流。讀書常閉戶。看月試登樓。未若忘言子。居于白日休。</text>
<title>送安生慶昌南遊</title>,<text>天心衮衮三陽動。嶺外飄飄萬里軀。誰信死灰吹不起。今朝生意與君俱。</text>
<title>偶吟 二首</title>,<text>八貼雲屛落鏡心。奇巖怪樹雜松杉。最憐第七高千尺。日夜寒聲帶玉琴。風兩夜如漆。隣鷄殊未眠。江山多病後。天地晚生前。咄咄寧書字。寥寥只斷絃。男兒元有定。窮達任蒼天。</text>
<title>拜北窓墓下</title>,<text>憶昨楹間奠一杯。轉頭寧覺兩期催。天高九萬神長往。歲到三千鶴倘廻。一作天高九萬騎鯨去。歲到三千化鶴迥。後死敢言興禮樂。平生謬荷託陳雷。斜陽宿草秋山畔。猶爲臨風盡一哀。</text>
<title>次正庵見贈</title>,<text>小子之師白玉蟾。手揮瓊管度涼炎。人間化鶴曾留語。海上攀龍不待髥。已與家兒成勑斷。要携鉛鼎事抽添。丹成倘欲相隨去。造物多猜不必嫌。</text>
<title>八月十八日。夜坐書懷。示震。</title>,<text>今夜聞霜信。西成望已孤。田家皆大水。行旅盡窮途。避地梁鴻晩。希仙叔夜愚。百年唯一死。萬事獨長吁。</text>
<title>貞順翁主挽</title>,<text>釐降銀河列宿儔。織成雲錦獻良衮。庭闈久享含飴樂。賓館爭傳雜佩酬。月宇謾聞千歲藥。鳳樓空鎖九宵秋。爭知天上神仙事。今古人間摠一丘。</text>
<title>贈李上舍</title>,<text>蓮榜同年幾弟兄。飛騰雖極已佳城。鄕閭靜壽逾耆老。試校如今孰重輕。</text>
<title>三月雷。次震韻。</title>,<text>玄冥受代今幾時。百五東風寒食節。春寒老健古竝稱。玉燭何曾容鼠竊。天公何爲不自。反汗俄盈尺雪。遊人成脈念貂裘。纖指調絃愁凍血。尋花間固未可。地下勾萌應暫絶。如聞宵旰属圖治。蒐獵群英聽施設。陰陽勝後縱有時。漢儒災異誰講說。且恐瓊樓玉宇不勝寒。潛居難返魂踰佚。</text>
<title>贈僧</title>,<text>爾以求詩勇。禪林早着勳。都將千軸首。難博一山雲。</text>
<title>歡喜寺前溪。紀興奉別辛校理君望十二韻。</title>,<text>葩岳何年湧。雲林特地幽。路從孤塔轉。水向洞門流。勝境疑相待。佳期不用謀。儒仙來碧落。王子下丹丘。共倚金繩引。俱從玉磵逰。傾崖翻白練。掀壑舞蒼虯。禪印迎新月。浮生笑暗漚。䨟樽欣共酌。險韻媿難酬。賞愜情終在。形忘理自侔。幽蘭楚客佩。叢桂小山留。愚谷藏吾拙。亨衢屬運休。明朝廻馹騎。雲外衆峯稠。</text>
<title>奉別穌齋</title>,<text>中原豈無水。煙波去滔滔。不如琴臺畔。千頃明秋毫。美人不可見。歲月垂兩毛。時來得冥會。古絃爲我操。平生義利間。膓肚劇相熬。陽春一入耳。劃若皐蘭鏖。斯文已千載。名世不易遭。盡收湖海氣。一洗元龍豪。醉來無可言。別後令人勞。願爲波上鷗。泛泛隨輕舠。雨雪滿江上。能無秦復陶。</text>
<title>贈僧</title>,<text>爲師加塔意如何。一尊觀渠足尙嘉。回首古來名敎地。報恩人小頁恩多。</text>
<title>寄李進士克欽 二首</title>,<text>否泰何嘗幷一時。餘生應覩太平基。窓前頼有梅花樹。喚盡寒香正在玆。公昔少年日。斷慾逾孟勞。豈不師柳下。俗論徒爾譟。</text>
<title>鄭溫陽改葬挽 代湖陰作</title>,<text>自輟秦春歲再周。山河蕭瑟二年秋。曾聞窀穸猶多闕。不爲陰陽妄有求。砂井始開靈氣旺。畿徒重役聖恩優。東風滿耳山陽笛。憂國思賢兩未休。</text>
<title>偶吟 二首</title>,<text>煙穂微熏古墨屛。幅巾終日坐無聲。幽禽獨下無久見。芳草不鋤當戶生。山家興味勝漁村。此意要將識者言。但見白雲來又去。不知風浪滿江飜。</text>
<title>許監司草堂挽 二十韻</title>,<text>斷斷無他技。沈沈納汚淸。衆芳資國老。吾道托邦楨。豈止袪縁飾。端然佐化成。鬼神臨正直。愚智識精誠。揚歷經中外。飛騰際聖明。民皆誦司馬。士亦記陽城。西掖昇卿月。南訛建使旌。朝廷方倚重。天柱遽摧傾。老有憂時淚。門多點筆生。謾聞千歲返。難贖百身輕。世議滋多口。仁齡自有程。辰年先作惡。尤物詎相嬰。慕義微生在。慙恩病骨驚。晩雲空自合。孤鶴竟哀鳴。漢水流滄海。終南壯舊京。几筵通北極。輤布脫先塋。有子傳家學。中書繼大名。一時供苦事。千載樹佳城。最慟臨門別。寧尋隔歲盟。哀歌一掬淚。何處半途迎。</text>
<title>次善徵見贈韻 二首</title>,<text>載酒敲門歲屢窮。只應相長敢言功。孔融久已知元禮。魯肅何曾識呂蒙。自愧菁華容易渴。忽驚金鑰暗先通。向來伯樂知何在。剪拂猶堪冀北空。秋窓無燭夜如年。不獨聞鴻不得眠。芙蓉匣裏龍吟壯。牛斗星邊紫氣穿。科第未酬磨鐵志。功夫猶惜汗靑編。爲問天公用心許。詩窮從古最堪憐。</text>
<title>次栗谷題孤山亭韻</title>,<text>誰占高標隔水濱。寧敎俗子犯行塵。憶裁春服携童冠。曾與沙鷗作主賓。千古雲煙供不盡。四時登眺想還均。壁間會有驚人句。退士風流是可人。</text>
<title>次金盤谷孤山亭韻</title>,<text>聞君新搆漢川濱。喚做佳名便絶塵。本爲樂山兼樂水。不知誰主又誰賓。一身壺裏乾坤大。百世區中醉夢均。烏洞若成終老計。淸風明月兩閑人。</text>
<title>次金盤谷茅亭韻</title>,<text>高懷聞說掛冠初。商㩁前人定孰如。平子舊傳能賦手。淵明眞識愛吾廬。炯塵塞上無來馬。風雨池邊有化魚。此樂百年容易得。更言功力在三餘。</text>
<title>次</title>,<text>秋光日日淨村墟。寥落情懷倦客如。多謝權奇迎野外。强扶衰病到君廬。山如畫本人如玉。野共孤雲水共魚。興晩不知歸路暝。崎嶇鳴盡兩牛餘。</text>
<title>過孤山亭火墟。有感。</title>,<text>雨師風伯太郞當。捲却茅亭入杳茫。遠客有情頻悵望。行人欲過重徊徨。山圍野闊猶前日。雲影天光共一場。寄語重陽須急搆。落霞孤鶩有餘章。</text>
<title>病後偶吟 五首</title>,<text>弱齡奇釁鎭相侵。便入中年病不休。萬事盡還扶几裏。小庭山鳥伴孤吟。少從流輩事周旋。長擬求閑在暮年。堪歎一衰今至此。恐無餘日到林泉。四十年前一夢中。將身迷路幾西東。如今病臥田園裏。點數行藏恨不窮。脫幘非爲效放狂。病餘端爲步斜陽。他年若使身還健。敢昧前賢坐穴床。悶悶昏昏臥數旬。形神離散似非人。平生學道眞無爲。慙愧維摩視病身。五穀之不熟。不如稊稗之有秋。蓋自歎所學無成。非有羨於彼也。覽者恕之。</text>
<title>生辰有感</title>,<text>今日逢初度。明朝隔諱辰。劬勞恩莫及。伉儷義猶親。地下應多恨。人間只一身。孤燈終夜永。相伴獨沾巾。</text>
<title>次頤庵見贈韻 四首</title>,<text>揮翰如飛病暫聾。暮年渾勝杜陵翁。五音亦自虛中出。誰信眞機空不空。心灰久冷耳如聾。眼力眞衰幾瞎翁。北來人說云云事。猶喜田園將不空。素琴雖具意徒勞。幾向天涯首欲搔。想得西崑舊詩壘。只應風月解相挑。老去形骸只自勞。痛時須按癢時搔。爾來漸覺丹胎妙。絶勝琴心暗裏挑。</text>
<title>寒食前一日。在村居有感。三首</title>,<text>牛耳山南十里賖。春寒曾覓杜鵑花。盤灘西路膓堪斷。風起江邊見白沙。花絮未知寒食節。雨滭正慳三月天。淒風只解吹塵起。大野無人種水田。京華四日程。日暮孤雲起。寒食在明朝。遣兒應是至。</text>
<title>付第二子霽 二首</title>,<text>山寺歸來只一身。鳥啼花落帶殘春。鏡中顔色亦非舊。老去生涯誰是親。窮村白首客。昔日碧山人。孤鶴終宵怨。羣花滿眼春。</text>
<title>還到龍華寺。卽寄尙牧淸眞子。</title>,<text>已與黃堂遠。還尋碧嶺歸。愁心念別苦。情淚逐恩滋。芰製餘初服。松陰偃舊枝。知音不可見。從此欲忘機。</text>
<title>將入東海。李領之偶然訪宿。書以贈別。五首</title>,<text>宿昔遊仙洞。揮手謝塵霧。可愛主人翁。知余素心喩。濯足扶桑石。猶記七松聚。窮村寒食節。偶與山人晤。茅茨坐中見。杳杳家山路。不見剌桐開。長松細吟雨。余將黃鵠擧。子援松桂弄。何言風雨夕。就此一床共。他時瓊洲路。相思杳如夢。七松儘自高。佳名誰與導。退溪一言重。千山欲傾倒。今傷兩楹奠。酒絮溪可芼。昔日仙人洞。今爲居士宅。碧溪浸霜月。巖間聞鶴夕。今從桃源歸。相期共酬酢。</text>
<title>燕不負家貧</title>,<text>海燕飛來識老家。天門遙共日西斜。田文去後無賓客。若比稱靈爾則多。</text>
<title>奉別朴知幾上京</title>,<text>久寓尋常過。今朝欲濕巾。關河思故國。風雨送情人。</text>
<title>上田村</title>,<text>上田遠洪陽。泉甘土亦美。居民務耕稼。近世出善士。徐李兩學長。姜方雙孝子。化行閭井間。後生頗知恥。吾老不自娛。尙友亦遠矣。鑿井得廉泉。卜宅近仁里。婆娑丘林下。永焉甘沒齒。</text>
<title>讀史有感</title>,<text>仲尼平日志東周。歷聘無成歲月流。晩把麟經緣底用。聖人應爲後人愁。</text>
<title>示君敬 二首</title>,<text>搖落千林淨。無如此粲何。多慚病不飮。邀客數黃花。又衰虛何用補。古庵深閉門。齋時供粥飯。不與老僧言。</text>
<title>奉寄徐學長起</title>,<text>手把古人書。長吟遠遊賦。流光駟不及。倐爾瑤華暮。余生已强半。子志亦多迕。碧雲忽迢遞。含情向誰訴。</text>
<title>雨中寄君敬</title>,<text>昨許臨衡宇。朝來手自除。無端寒雨至。風葉漸紛如。惜也流光暮。懷哉遠客居。從須語離闊。今夕倘相於。</text>
<title>次韻</title>,<text>十分天上桂花開。東里西隣取次來。莫道人生便陳跡。十年詩律十年杯。</text>
<title>次北窓古玉韻。</title>,<text>孤雲晚出岫。幽鳥早歸山。余亦同舟去。忘形會此間。附元韻孤煙橫古渡。寒日下遙山。一棹歸來晩。招提杳靄間。右北窓日暮暝煙合。蒼茫山外山。招提問何處。鐘定翠微間。右古玉</text>
<title>挽宋僉知之翰 礪城尉順庵公父親</title>,<text>家世三公位大夫。每將謙德有如無。生兒竟作封侯貴。天道從今也不誣。存羊何似禮全無。賜也徒爲起聖吁。五服如今人不講。爲勞精力勒新圖。和劑常川等惠民。及時收採最精珍。詩書發塚知無數。獨好經方解救人。斷刻殘碑窮僻遠。漢謨周鼎踵門閭。滿堂金玉人爭寶。誰似歸公好古書。富貴動人應易泯。文章照世亦難憑。一生悃愊言無貳。能使幽人永服膺。</text>
<title>山中</title>,<text>逃世辭鄕歲又除。亂山蕭寺曉鐘餘。自憐心下無機事。白首挑燈讀古書。</text>
<title>逃難 二首</title>,<text>逃難來山谷。單居異昔時。林間煙火冷。山外夕陽遲。卉虜淹留久。箕封俗漸非。餘生欲安適。不敢故園期。又老逢世故爲天倫。病寄山村只一身。夢見二孫來跪泣。覺來雙淚滿衣巾。</text>
<title>聞金千鎰，趙憲起義旅。</title>,<text>桓桓金趙輩。湖海久沈淪。食祿聞諸宰。扶危見若人。龐公思戴漢。魯子恥宗秦。擧世悠悠裏。唯令獨舊身。</text>
