<title>感遇 三首</title>,<text>落落千丈松。生在深山裏。前臨無底壑。後有不測水。旣抱棟樑材。何生窮絶地。雪虐又風饕。參天幾萬祀。靡靡深谷蘭。終歲無人過。芊芊莖葉盛。爲被春陽和。如何生僻地。徒爾馨香多。雖有淸風吹。只在幽澗阿。蜀山雌雄鐵。掘自靑靑泥。鍊彼頑礦質。成此精純姿。浪作屠龍刀。長捐無用時。庖丁操短刃。從傍笑喔咿。</text>
<title>古意 八首</title>,<text>翩翩雪花馬。盈盈金犢車。相遇通衢內。雙行入狹斜。玉壺盛美酒。錦瑟爭琵琶。不知誰氏子。但見極繁華。十二羅棨戟。赫赫金張門。名園花萬品。後房妓千群。八議宥罪過。五等樹功勳。平生不知苦。但恨日車奔。白玉誰家子。春衣穩稱𨈬。走馬出衢路。嘖嘖萬人吁。有女字羅敷。甞笑使君愚。今日爲斯人。目成臨路隅。婉㜻高樓女。父母云富家。娟娟雲間月。灼灼雨中花。風流張京兆。▦▦五馬車。豈無千金幣。阻絶言路賖。綺樓何氛氳。上有誰家女。往在結褵年。夫壻遼陽戍。別來未通書。夢歸不知路。可憐合歡枕。濕盡相思淚。佳人在谷口。窈窕幽桂姿。天花綠葉裏。秀色比者誰。我欲寄芳信。雲路苦逶迤。安得峩洋琴。永託心所思。情人有問訊。素牋纔尺餘。上道舊音容。下說人何如。無論來處遠。墨香猶在書。提携不釋手。百匝卷而舒。美人隔雲端。矯首徒相思。旣失黃昏約。又誤淸秋期。高高白玉樓。望望天一涯。欲聞笑語音。淸風何日吹。</text>
<title>孤鳳吟</title>,<text>孤鳳下丹穴。羽毛何摧殘。無梧久不栖。無竹久不餐。天長夕飛急。露重宵鳴寒。何日天風起。一擧凌雲端。</text>
<title>秋宵吟 三首</title>,<text>月明白如晝。庭虗簷影空。梧陰入前井。竹露洒幽叢。寂無人語響。時聞簾動風。永夜念不寐。端坐思何窮。秋宵晴有月。坐石揚淸歌。彈琴愁白露。把酒弄素娥。四時易代謝。光景轉蹉跎。庭梧得月好。窓竹奈秋何。秋空一片月。萬古幾人看。光侵衣上冷。影落盃中團。蟾沉絳河沒。桂實天風寒。愁人不耐秋。對月空長嘆。</text>
<title>春興 三首</title>,<text>野岸畬烟深。墟落春流駛。日轉高柳陰。風傳早麥氣。燕鸎游絲中。蜂蝶花香裏。晴窓展卷人。糟粕方玩味。咽咽蜂蝶天。暉暉花絮日。黃公從何來。慢罵極饒舌。似憎腹便人。春慵苦無匹。要令脅離席。欲見榻穿膝。縞李光如練。緋桃色奪綬。陽和滿天地。黃鳥得最富。淸囀好圓吭。欲默不可久。屋後小林園。縱浪弄晴晝。</text>
<title>田家四時詞</title>,<text>江南二月半。原陸亂游絲。好雨潤於酥。林花紅似脂。倉喧頒早糶。上赤起新菑。野婦豈憂饁。靑靑園有葵。蚕成桑落禿。牛放春事畢。晼晩芒種辰。淸凉麥秋日。紅踈海棠飄。子重櫻桃折。蒲醪熟幾許。明日端陽節。林中起白烟。知有漚靑麻。暑退三陰月。農休八口家。田婦急績事。索索鳴環車。松肪照明滅。四隣會喧嘩。歲晏玄鳥去。蟋蟀鳴在床。有褐備寒計。積薪爲冬煬。幸是無逋稅。聊且有積倉。嗟哉同作子。具酒爲滌塲。</text>
<title>無題 二首</title>,<text>有一巨松鈴。來隨東海波。必是三神松。風落其山阿。靑靑二童子。生長王母家。神人識神物。把翫含咨嗟。劈之得其實。種之崑崙墟。子潤千年破。根蟠萬里餘。遲遲浩劫滿。納納乾坤虗。始得成佳木。扶踈當路隅。寄語當世子。立心愼勿踈。待效瞬目間。信非雄遠圖。少隨安期子。海上遊蓬萊。同坐若木陰。共食棗一枚。謂言半餉間。安知時劫頹。當時棄棗核。聞已撑月窟。仙家事闊絶。與世殊軌轍。安得卧蓬闕。千秋復萬春。俯見扶桑海。十度揚沙塵。</text>
<title>贈任鳴臯</title>,<text>有客佩龍泉。西入漢陽城。蓮花匣中欝。金氣腰間生。壯志竟輪囷。神鋒思發硎。不因任夫子。何人知我情。</text>
<title>窮士 二首</title>,<text>士有李得宗。泥沙蟠古龍。讀書萬千卷。星斗羅心胸。賦才不賦命。一生窮骨相。寂寞雲水谷。披葉拾寒橡。士有柳善敏。文稱詞伯雄。生晩志好古。家貧道不窮。可憐男子身。虗老催租中。平生匣裡釰。耿耿氣成虹。</text>
<title>湖中二賢詠</title>,<text>白賁丘園士。資質是天成。師事石溪子。學討自明誠。圖書數間室。一生有餘淸。水月讓光彩。松竹媿堅貞。生官號咨議。死後贈持平。右柳咨議楫高年陽城丈。德業安且成。溫溫良玉潤。藹藹春雲生。完鄕物論盛。愛慕皆至誠。卓行魯山令。忠信劉元城。令人一對面。鄙吝無復萌。右金陽城東準</text>
<title>九子吟 幷序</title>,<text>九子皆予知己。初遇四子。晩遇五子。卽今存沒旣異。慨然追賦。因以次第爲編。玄洲趙夫子。歷落靑雲士。軒昂鸞鶴姿。貴重金玉器。詞源浩不渴。如决銀潢水。石洲名共齊。東嶽肩相比。愛才好推轂。一世甘執轡。平生大手筆。散布在銘誄。右趙玄洲先生 纘韓奕彼新羅金。神卵生螽斯。子爲閼智後。百世光本支。崔嵬切雲幘。璀璨瓊樹姿。攻詩軌元寶。一代誰等夷。度越賀島語。壓倒元白詞。一卷朝天錄。文名天下知。右金苔川地粹仰惟澤堂老。詞宗三峽源。武庫與雲夢。胸中相吐呑。愛士樹桃李。敎子畜璵璠。位顯家不富。名高德益尊。大朝六曹長。容齋四世孫。家傳玉堂硯。此世惟公門。右李澤堂植鳴皐老詞伯。一世無等倫。姓名稱任公。無乃釣魚人。高賢非偶世。挺生問穹旻。河山鍾間氣。星宿降精神。孤高並雲月。寡和同陽春。擺弄琳琅什。聊復窮朝曛。右任鳴皐錪龍溪有大士。閑卧高山莊。卷懷濟時策。不答蒼生望。家饒喜散施。跡逸好倘佯。聚會文酒侶。謔浪烟霞鄕。賦詩不用力。詞氣靑琳琅。惆悵雲霄上。小微今晦光。高山里名右李龍溪榮元白蓮吳學士。詞華發妙年。眉長眼點漆。信乎人中仙。棣華並奇秀。花萼詩同編。天孫機上錦。夫子卷中篇。如將比文彩。未知定誰姸。早已折月桂。的應標金蓮。右吳白蓮䎘擧擧林長公。其人美如玉。滄浪白湖叟。於子皆從叔。少微與奎星。聚會西湖曲。卽今公兄弟。▦家繼芳躅。臺閣晩騰揚。江湖早卜築。高卧舟山春。烟簑理竿竹。舟山里名右林承旨堜吾慕崔堤川。今世古人徒。通川讓任俠。北海同英圖。瓊樹每相對。淸風生座隅。唯知事賓客。不問家有無。立朝僚友愛。爲縣惸嫠蘇。嗟予在涸轍。感子激西湖。右崔堤川皥落落東溟子。射策鼉董儔。文能起八代。學又通九疇。玉堂舊學士。銀臺新貴流。官位已高顯。家貧何日休。樽中好事酒。不足潤渴喉。城西數畒宅。門外滿輪騶。右鄭東溟斗卿</text>
<title>送朴南平先生遊關東山水 一百四十二句</title>,<text>仙人朴南平。南斗應降精。海東足奇秀。聊爲此地生。骨法應仙相。方瞳雙目睛。袖裏參同文。口訣龍虎論。來別靑霞子。願見滄海君。關東山水窟。聚會賢聖群。三神子尋去。八景吾能云。第一平海松。靑蒼經幾冬。在古越舶到。其人種此松。葉香宿鸞鳳。形古如虬龍。波濤與海應。竽瑟和笙鏞。使星時停盖。遊僧日駐筇。何所獨無松。此松多奇蹤。第二望洋亭。登臨望大洋。天水混相接。東西都失忘。晃曜目光奪。瑩瀅心力亡。黿鼉時出沒。突兀成橋梁。鯤鯨噴波浪。雲雨來蒼茫。日本如黑子。諦視點中央。何所獨無亭。此景不可量。第三竹西樓。眞州府西頭。滄溟莽空闊。大川縱橫流。檜容森挺挺。竹氣凉颼颼。郡籍出名妓。水族多珍羞。如無散仙分。難得宰此州。何所獨無樓。揔不及西樓。第四江陵府。雄特鏡浦臺。巨浸在臺下。天水相徘徊。澄波千萬頃。湛然琉璃堆。日月鏡中出。風烟壺裡開。名都擅佳麗。歌吹日喧豗。刺史看水嬉。士女溢湖隈。鳧鷖避船舫。魚鼈傍樽罍。臨瀛萬國勝。鏡浦八景魁。錢塘堪臣妾。若溪視輿儓。何所獨無臺。玆臺何壯哉。第五洛山寺。襄陽寶坊地。地形不甚高。平走俯海水。能令海天景。供入眼中易。最愛日出時。溟波紅萬里。霱雲凝靉靆。彩霞光旖旎。如燃九枝燈。似放千佛瑞。頳虬爲前驅。赤虎作後騎。追呼千炎官。奔走萬爟氏。須臾紅玉輪。湧出暘谷裏。鳥雀訝林明。魚龍疑水沸。詩人詠叵模。畫工貌難似。惜哉域中人。有眼那得視。何所獨無寺。此寺誠少比。第六淸澗亭。亭在古杆城。涵虗泳星月。潄石聲琮琤。顧惟關東郡。海景集大成。益厭雄壯觀。還思瀟洒情。誰知海城內。更有山澗淸。弄沫惜破影。臨流喜濯纓。何所獨無亭。此亭澄且明。第七高城亭。四仙揭其名。昔有四仙人。乘雲降此亭。東邊何所有。碧海磨空靑。白鷗飛階砌。漁艇入窓欞。西有金剛山。岧嶤奇絶形。恰似素雲錦。粧嚴白玉屛。何所獨無亭。此亭名千齡。第八通川石。藂藂海中立。其高五六丈。其數八九十。廉隅甚平均。大小稍等級。出水亂崚嶒。撑空高岌嶪。神工自然成。人力非所及。太極生天地。開物先務急。嗟哉嵬然石。何用何爲作。世傳女媧氏。鍊石補天坼。巨靈尺度裁。夸娥斤斧削。補天旣云足。其餘當拋却。碧落信空虗。頑物無處着。有隕自天時。適向震方落。屹然扶桑西。僧祗劫如昨。幾閱遊觀人。撫掌發大噱。何所獨無石。此石眞可樂。吾今說八景。次復論三山。三山不遠求。皆在吾東韓。金剛卽蓬萊。秀出東海灣。瀛洲及方丈。西南相對看。蓬萊丈人行。二山莫敢干。七八邑地界。萬二千峯巒。山成非土壤。瓊瑤積巑岏。萬古風和雨。磨洗露眞顔。毗盧雪色頂。揷立靑冥間。溟海浸其趾。倒影搖波瀾。佛騎六牙象。仙乘五彩鸞。時時撼玉珮。雲外聲珊珊。名山起海濱。郡邑環山足。樂哉高城郡。正當山之腹。矗矗玉芙蓉。閭里尋常矚。東海不潮汐。浦溆無泥滑。濤波日淘洗。皎潔鋪瑤屑。行人踏其上。淸響鳴戛戛。海棠亦多事。挾路飄香玉。濃薰妬杜蘭。靚粧疑萼綠。馬上左右視。十里欲終日。古今圖畫帖。安見此景物。八奇方著聞。九異不可沒。洛山大悲殿。觀音藏舍利。昔有寺中僧。忘傳其姓字。目成一夫人。心腐不禁止。早聞千首力。有願卽必遂。每來合掌立。潛祈意中事。明明大圓覺。度人超慾累。何以答非正。薄言示之戱。乂手立多時。合眼成一睡。夢與其婦人。如願得歡喜。夫妻四十年。産長五六子。晩來家道敗。乞食遍州里。一兒斃於犬。慟哭埋道次。蘧然蝴蝶散。哭聲猶未已。妙色等空花。浮生同立寐。佛力砭愚蒙。僧心回善意。玆事可爲戒。邯鄲枕一類。且復蔚珍縣。縣西一僧寺。泉流有酒味。石穴墮粒米。且復襄杆間。路人爭聚觀。嵓書丹透石。澗影龍紋斑。况復此山內。靈祥何殫論。汾駕訪隗日。白衣候山樊。庵僧入禪坐。羽客敲石門。山蜂蓄巖蜜。千年遺子孫。仙鼠栖乳窟。萬歲能長存。吁嗟開闢初。偏好我東區。山海絶佳處。人仙雜沓居。居住元潔凈。食物亦淸虗。蔘湯香木煮。栢粥當歸菹。海物縱然有。不醎味淡如。一切主補益。巨口比目魚。南陽飮菊井。人壽多延載。若使東方人。煉丹功必倍。丈人向東游。金光草欲采。玉女餱迎。東皇艤船待。雙鳧遠翺翔。八霞結光彩。昔者靑蓮白。送別王屋客。覼縷作長篇。散押韻幾百。小子送先生。要踐古人跡。白也思魏公。直待河流息。河流或可息。余卽思無極。</text>
<title>上趙襄陽 素翁先生緯韓</title>,<text>關東八景邑。其一是襄陽。稱名擬峴首。風景要相方。昔人不解事。倫比頗失當。彼襄雖云美。惡敢當此襄。鹿門稱眞隱。大堤多艶娼。東南一都會。荊漢之中央。不過士與女。矜誇遊冶塲。此襄神仙界。風物殊凡常。蓬萊作山鎭。弱水爲封疆。月生白蓮萼。日出火珠光。官居非地設。草木皆天香。諺傳西方國。矯首盡東望。願生三韓地。一得見金剛。玉削萬芙蓉。羅列干蒼蒼。衆眞駕鶴過。群帝驂龍翔。極樂是次界。淸都爲亞鄕。徒名不摭實。是誠何心膓。無異國色姝。羡慕嫫母粧。猗歟素翁丈。間氣育靈祥。平生燕許手。展布用嵓廊。取他天孫錦。補我羲軒裳。將爲典文匠。巨硯注銀潢。居朝厭簪笏。請郡閑倘佯。名區稱傲吏。銓選善參商。鳴沙白玉屑。挾路紅海棠。州民賀賢守。海若欽文章。望洋洛山寺。濯足淸澗堂。藂石繫馬轡。鏡浦浮酒航。何論越疆界。得意同彷徨。尋眞跡高逸。觀海心猖狂。龍伯浸小後。六鰲太強梁。思欲釣其一。暘谷爲鼎鐺。束蘊乞离火。烹煮燃扶桑。東溟釃爲酒。北斗挹爲觴。騰身出汗漫。長往入渺茫。小子早事師。恩義難相忘。鼇羹不易得。一盃幸分甞。願爲捧杖屨。周流行八荒。</text>
<title>寄鄭咸陽 畸翁自玉堂。乞宰此郡。盖樂其山水也。</title>,<text>嶺湖佳山水。第一是咸陽。㵢水流碧玉。穿出邑中央。頭流作山鎭。秀拔南斗傍。廨宇日相對。般若天王峯。森羅碧落外。矗立靑芙蓉。往往神仙過。羽盖鞭鸞龍。畸翁鄭學士。一代文章宗。承明生益厭。暫來松桂裏。簿牒菑畬文。詞章水雲氣。行春山下村。中飯水邊閭。山蔬靑紫玉。澗味袈裟魚。還徵香案侍。不久散仙曹。道山群玉府。來往長遊遨。割截郭璞錦。揮洒江淹毫。學士不可反。文星東壁高。野人溝澮隅。兩脚沒菰蒲。思就有魚飯。馬瘏僕又痡。悠然不盡興。悵望東飛鳧。</text>
<title>寄閔南原 光勳</title>,<text>君侯素心性。惟我乃能知。皎若白鷺潔。淸甚秋蟬飢。大府宰淳化。德政在豊碑。六考山水郡。不踏金瀨湄。我時贅境內。竊甞詳試之。廉儉是家法。父子同天資。身是郡子弟。欲爲何不爲。豪習本未慣。淡泊以自持。尙不飮官酒。矧肯招邑姬。芸堂讀經史。郡儒那得窺。伊予時時至。起揖解頷頤。中間倏星散。貴賤各有宜。泥塗蹤跡沒。霄漢名聲馳。新從九卿出。劇郡撫惸嫠。潭潭龍城府。南服介藩維。地與方丈近。官疑散仙司。寒樓與龍亭。府中稱絶奇。逢人問君侯。爲變韋布時。人言龍城守。益束無少衰。不觀袁粲竹。不遊山簡池。不理康樂屐。不祛荊州帷。恒處政事堂。唯公務孜孜。惠文一切舍。蒲鞭專用施。大抵君侯法。簡敬二字推。翛然鈴閣下。案牘無磷緇。山鳥飮硯圽。風花落局碁。嗟予生苦晩。幸識元紫芝。刺文未全滅。叱閽欲通辭。倘命平肩輿。引騶淸中逵。南樓設酒樂。一展寒士眉。爲我破常格。人吏應嗟咨。要卜身輕重。近日當鞭羸。</text>
<title>寄曺益山 行立</title>,<text>叔季無交道。人情難可憑。吾憐金馬守。高義薄雲層。昔從塲屋裏。偶得高明朋。我時作窮鳥。四面鵰與鷹。戢趐復斂羽。呼人人不譍。君侯氣豪壯。恰似彌天鵬。雖在九萬上。俯視重嗟矜。扶搖借末勢。亦足𥳽岡陵。倐離網羅厄。暫爾虗空昇。平生趙壹意。感激藏中膺。我蠖宜終屈。子龍何不騰。縱爲郡縣任。未普施才能。若使在達位。惠澤均黎烝。溺者皆與手。寒者皆與繒。緬惟鳩林里。異跡今猶徵。更有德津魚。旨味人皆稱。中間君子宅。別業産有恒。一片向慕心。瑩然壺中氷。安得展良覿。夜窓同剪燈。悠悠我之思。歲暮愈難勝。佇待明春至。叱起跛驢乘。峩峩月出山。瘦石高崚嶒。與君登絶頂。箕踞露股肱。取肴於西海。借酒於淄澠。一謀千日醉。消釋憂愁凝。</text>
<title>完山客舍。贈別權上庠 尙遠。</title>,<text>士有生東隅。袖中明月珠。提携向天闕。美價傾漢都。詩名動四方。到處迎五漿。况予同宗義。慕悅何詎央。唯緣兩地隔。未辦一逢塲。朴侯伯仲季。靑雲鸞鳳姿。臧否口從出。雲泥勢便移。逢人每說子。亹亹不知疲。詩將元白伍。酒與劉阮曹。醒時似拙弱。醉後發天豪。此其君梗槩。得之朴侯處。且子好詩句。往往口傳語。簡元李元禮。一代少攀緣。君有何成就。取重時世賢。猗歟三君侯。好士天性然。如我龍鍾者。亦蒙噢咻焉。完山大都會。國之今豊沛。仲侯拜府尹。政聲湖右最。蒯緱多見容。廊廡不覺大。君忘嶺路遠。來就有魚飯。我暫輟荷篠。賓齋聊息偃。二侯奉晨昏。方在衙東軒。多主供多客。各賜顧眄恩。邂逅願見友。同遊知己門。平生寒儉態。消釋鄒谷溫。是時二月後。名都爛錦繡。䔩䔩南門桃。靑靑北亭柳。旣有如坡肉。復有如河酒。宜將爛熳醉。報答恩意厚。須傾金屈巵。縱逸靑蓮手。佇看白玉京。草贈江夏守。君何嬰小小。拒盃愁悄悄。誰云四飮翁。虗對千斛醥。單衾卧客舍。憂結不能寫。明當辭子去。重之以悲吒。偶然一日展。還成千里戀。契活與貧病。爾我俱不淺。加飡復加飡。眷眷不可倦。千秋梁孝王。萬鍾食群英。鴈池深蕩漾。兔園高崢嶸。四牡軒車列。九醞罇罍盈。擎書白玉案。照字黃金檠。詩成與枚叟。賦就給鄒生。使子生此辰。數子何足倫。嗚呼吾唁子。窮鱗弔窮鱗。同在涸轍中。喣沫而已矣。轉爾致淸流。乃在朴三子。</text>
<title>秋懷吟。寄鄭東溟學士 斗卿。</title>,<text>予佩楚臣瑜。十年悲路衢。袖中正平刺。漫滅字欲無。又將會稽餌。垂釣東溟隅。徒然費十犗。不得見大魚。心計轉濩落。世路益崎嶇。宇宙旣恢恢。吾豈匏瓜哉。思欲遠輕擧。曠然觀九垓。路逢鄒衍氏。問路所經由。衍云乘輪蹄。只行禹九州。九州外九州。弱水環而周。子乃血肉身。安能空中浮。遠去竟無緣。愧我非眞仙。歸來坐田里。搖漾心如烟。黃葉落壯志。哀鴻送暮年。秋懷共誰討。願見時世賢。憲憲鄭東溟。騷壇方主盟。學深渤海淺。名高山斗平。此世人無數。唯公知我情。尺牘已往復。龍門望崢嶸。河山邈而遠。佳會無由幷。何所可相遇。蓬萊東復東。躋攀靑瑤樹。掃灑白玉峯。尋常肴與酒。未澆崔嵬胸。一壺無盡酌。呼來左元放。復乞巨鼇脯。龍伯長人丈。長杓力士鐺。傾倒無限量。窮愁見消釋。心地發天豪。展張百幅紙。揮却千丈毫。吟成詠懷篇。狂縱思滔滔。傲放同南華。哀欝笑離騷。願言未得果。回首心忉忉。</text>
<title>送李承旨尙眞奉使日本</title>,<text>頭上冠遠遊。腰間懸轆轤。問君向何許。東路指蓬壺。日本迎日出。海中一寰區。島嶼爲郡邑。舟楫作道途。土性好擊釰。慷慨自相屠。經時未用兵。慘然心不娛。在昔歲壬丁。再犯我東隅。中年各釋仇。隣義矢不渝。信命修慶弔。舶貨通有無。卽聞關伯訃。宜遣使臣徂。我公齎弔命。四牡發馳驅。行到釜山界。舍車登舳艫。聞經十二島。乃造其國都。彼邦美風景。得之輿地圖。滿山冬栢花。孔雀鳴相呼。復聞日光山。佛寺盛規模。階除生玉兔。軒檻翥金烏。朱霞射丹雘。晃曜不可▦。何意殺伐地。有此風物殊。豈無願見者。地絶▦興吁。若使移中國。一日萬馬紆。羡君奉王事。渡海如步衢。亭亭有津送。處處食行厨。收拾好風光。一一毫端輸。奚囊富篇什。越槖無錙銖。嗟予匏繫子。何異橛株拘。想君歸來日。胸中呑海湖。一帙東征錄。肯投帷下儒。因君足目廣。使我心神蘇。</text>
<title>送申敎授纘赴濟州</title>,<text>海中漢挐山。高秀向空拔。水道幾由旬。雲濤莽空闊。秋後淸明日。隔岸看明滅。苟得順風便。掛帆一日達。上古號耽羅。風壤與世別。麗祖合三韓。是時州牧設。本自産名駒。間或生人傑。國朝置學官。式糓凡民哲。故人爲此職。維舟候風發。讀書二十年。去歲初釋褐。袖中五色線。思補舜裳闕。何辭鵷鷺班。遠向黿鼉窟。晝行傍蜃樓。宵眠俯鮫室。勉君愼寢興。夷險須如一。土物雖云多。冷官何所得。一段白檀香。舶便能記憶。</text>
<title>大雪西望楞伽山。懷崔直卿。</title>,<text>大雪落海天。起望楞伽山。蒼翠變皓白。峯巒凍相攢。壯哉蔚金峯。依舊如躍龍。雪雲嵯峨裏。秀拔撑靑空。吾友崔直卿。父子數畒宮。指點在何所。定復埋其中。遙勖歲寒計。各自保其躬。土床燃榾柮。山爐煮芋栗。想且有松醪。陶缸氣薰烈。</text>
<title>矗石篇。爲南兵相作。七十句</title>,<text>士有冠切雲。飄然湖海遊。久聞矗石好。今來登此樓。兩南有三勝。角立爭雄酋。廣寒水爲小。嶺南山不優。山水兩相稱。矗石居上頭。飛樓架赤壁。俯瞰澄江流。觚稜倒水底。金碧驚潛虯。氷簾揷簷吻。雨瀑生瓦溝。斯其大廈態。軒敞實寡仇。池臺好興廢。天地幾春秋。伊昔火雞歲。島夷陷此州。江水積京觀。華堂成廢丘。干戈二十年。海隅偏瘡疣。晉陽是雄鎭。擇牧得南侯。中軍好男子。緩帶拖輕裘。征南不尙武。鉅平專用柔。閭閻獲安堵。公館思重修。經營嗇民力。調度運神籌。眼前突兀勢。胸中密勿猷。楣間揭扁額。大字誇勁遒。安得瓊琚文。記事詳而周。恨無霞手。美景難以酬。丹靑夏告訖。落成秋卽謀。問史諏時日。馳書戒賓儔。良辰屬重七。新月正如鉤。繡衣吳御史。不期住征騶。寶城鄭太守。同日下軒輶。賤子踵而至。白面謁靑油。二難若符節。四美不楯矛。南侯發大噱。天與今夕休。登時設巨宴。釃酒宰肥牛。廣庭樹牙纛。列校環貔貅。妓圍分行隊。眄睞射淸眸。筵長便舞佾。梁逈應歌喉。狂聲奏𥷑篥。艶調語箜篌。奇觀有角觝。雜戱看打毬。校壯徵擊釰。觀德命抗帿。團欒興方洽。晷景苦不脩。終宵旣秉燭。明日又縶鞦。賓心欲休息。主意尙綢繆。叨陪大夫席。濫廁神仙舟。南江漲千頃。畫舸拋不收。上下十許里。沿洄恣夷猶。紆餘靑楓岸。繚繞白蘋洲。近灘波覺駛。尋源潭轉幽。掠過浣紗女。衝起隨波鷗。饔人薦鮮膾。網師收罝罦。鳴榔唱水調。擊汰歌棹謳。遐情似遺世。遠意怳乘桴。艤船三忠廟。毅魄今在不。將軍蹈白刃。士卒赴淸湫。身亡節不墜。事敗名卽留。當時設不死。今日已浮漚。捐生揭日月。苟活同蜉蝣。拜手酹以酒。猿鶴疑啁啾。叢篁依古堞。栖鳥四方投。峽天近暝色。朔吹凉颼飀。鸒斯一萬族。叫噪天中浮。依然戰塲態。使我增旅愁。回橈順流去。蠟炬迎江陬。再宿淸心閣。風錚響琅璆。酒醒不成寐。中心如有憂。主公授我簡。分韻已得尤。不命亦且承。况復煩有求。向者五言律。詞意愧雕鎪。當吟千百字。庶慰心繆悠。一副主公願。一免江山羞。吾聞岳陽樓。古今題詠稠。東韓稱矗石。形勝共相逑。恭題七十韻。遠和韓與劉。</text>
<title>春湖篇 龍城霽湖</title>,<text>天時二月晦。南湖樂無比。杜鵑花欲燃。鯊鱨魚亂起。怡融𪈺鳿眠。駘蕩鵁鶄寐。手馥檻杜蘅。鞋香踏白芷。士女競良辰。遊春方自恣。袨服滿芳洲。新粧明綠水。萬國同韶華。天下幾勝地。山陰古蘭亭。尙亦修禊事。澗瀍盛繁華。溱洧饒羅綺。遠處我不知。前湖卽可喜。騎行樂詢訏。舟蕩憐明媚。漫漫傍江路。遠遠情人里。日暮來不來。臨流多怨思。采采蘼蕪草。延佇吾將寄。</text>
<title>堂成</title>,<text>市木一百本。編茅五十張。役人千指許。用日數旬強。營成兩間舍。通置土石床。稱意少長物。隨分餙文房。琴碁淡嗜癖。書畫無膏肓。擣藥備石臼。煎茶有沙鐺。本草裒食物。醫書抄單方。衛生收效驗。力學增文章。嚼味得淡素。知道在平常。樂哉顔氏巷。斐然曾點狂。無憂送日月。餘外有何望。</text>
<title>觀物</title>,<text>幽人困夏夜。早起褰簾鉤。濕霧重似雨。零露漙如油。園中衆卉物。經夜氣優優。葉展芭蕉拔。苞落竹笋抽。天機密移處。萬化無停留。本自爲長養。還復歸藏收。物夭隨凉燠。理壽無尾頭。驗之一身上。斯理彰不幽。形骸聽驅使。心志得自由。竺術信有徵。吾方下手求。</text>
<title>七月十五夜</title>,<text>天宇廓秋晴。微雲時一抹。湛然靑玻瓈。亭亭流孤月。終日困炎蒸。値此淸景豁。解衣卧茅茨。輕風掠毛髮。蟾輝照身體。怳疑朱明熱。氣爽收蚊雷。簟冷屛蚤蝨。百虫不知名。左右雜亂聒。熠燿飜露華。燦然流軒闥。烟叢明白花。瓠蔓施深樾。緬思今夜景。隨處異色物。玉堂哦詩人。繭紙揮彩筆。江中捉月客。弄影隨流汩。二處我不知。吾廬方卽悅。</text>
<title>蓮沼</title>,<text>小池方席許。鑿破蒼苔地。靑蛙聖得知。夜半已相聚。逬蒲與浮萍。水物宛然備。待汲爲根源。不流鍾泥滓。未可泳星河。投之藝蓮子。亂繁無數葉。特抽兩莖蘂。驟雨時時過。鼻端有香氣。何必論大小。是亦池塘類。</text>
<title>村夕</title>,<text>新凉入郊墟。秋稼盈田疇。黃昏初月上。露珠綴禾頭。蚱蜢生藁間。亂起聲颼颼。田夫植杖立。相對語嚘嚘。</text>
<title>冬村</title>,<text>破村依篁竹。蕭瑟少氣色。橡葉枯着木。終夜風摵摵。雪井無人蹤。氷簷拳雞足。安得摹此景。張示貴人屋。</text>
<title>大雨</title>,<text>大地如新窰。朱明氣蒸酷。疾風從東南。迅雷發其蓄。須臾水車翻。天地森麻竹。此時六合間。應少幈幪屋。</text>
<title>歸雲</title>,<text>孤雲自何處。又欲歸何處。有峀臨天邊。聊向此中去。日暮澹浮光。空長遲遠勢。目送心亦閑。憑闌久延佇。</text>
<title>索人蘇州集</title>,<text>疲苶卧長晝。不出一茅廬。役志廢吟咏。寓目娛詩書。願得蘇州集。帙小味澹如。置在木丌上。眠來時一舒。</text>
<title>四聖草吟</title>,<text>可愛草决明。稱美古騷賢。葉如翠羽盖。花似黃金錢。眄睞目力倍。作枕頭風痊。柔芳方點茶。收實待霜天。天棘是聖草。種之都房間。黑實連逆刺。細葉搖靑蔓。味甘性冷利。痰火消心肝。服食得其效。信哉駐童顔。木有仙人杖。益人功第一。根莖與葉子。並服無優劣。紫花着無數。朱實次第垂。待成金髓煎。西河壽庶幾。菊中是上品。葉綠花甚黃。淸頭是其性。明目傳古方。緣病諳藥性。恨不早年甞。新種繁恐遲。久服功乃彰。</text>
<title>金丹吟 二十首</title>,<text>道德五千言。善論柔制剛。吾觀其宗旨。水火妙合方。偏陽苦燥烈。無術可周防。至人用柔克。氣定神自康。竊觀人之死。神火苦燥揚。不知制伏術。任之日消亡。指言坎宮氣。可擒离火狂。旨自玄元訣。語詳魏伯陽。丹非句漏出。坎宮金水氣。制伏木中汞。湛然成止水。知白守黑來。欲死亦不死。詩中論大要。口訣當詳是。乾坤如人身。坎离神與氣。神火燥而揚。精水潤而止。制伏不散施。燥陽畏潤水。會極爲一時。還丹卽便是。童時如純乾。神氣完無缺。及長乾成离。一分陽氣奪。漸漸艮而坤。純陰則死滅。易卦配人身。參同成妙訣。在艮未至坤。宜急討還丹。取坎塡夫离。离實還成乾。生人順造化。自乾甘至坤。仙子逆陰陽。變坤還成乾。坤爐接乾鼎。离火烹坎水。六十奇偶爻。文武火候比。大哉包羲經。中含無邊義。初不爲丹設。自然孚妙旨。五氣在人身。其德好叛去。精水好泄漏。神火好揚擧。魂木善飄浮。魄金善沉墜。意土又能散。散盡當歸死。神仙有妙方。制伏合五行。采他坎宮氣。補我离中精。水火旣配耦。金木自交幷。意土召和氣。金丹頃刻成。先天金液丹。潛在軀殼裏。凡夫昧受用。至人發其秘。水火爲夫妻。呼吸通精氣。其感從中生。忽然爲我餌。眞陽入我腹。腹中回太初。一身陰邪氣。頓然被驅除。頭輕目忽朗。心志洞而虗。是乃先天氣。變化血肉軀。眞火潛木中。鑽之始能起。眞丹在身中。采之爲我餌。烏來呑兔脂。龍就吸虎髓。當待時節來。忽得一黍米。丹是神靈物。天地至陽精。一粒向空擲。日月交光晶。點物金變鐵。點目盲爲明。蛇呑爲虬龍。雞食化鸞鵬。坎离乾坤用。六卦直三旬。望前三五日。主之震兌乾。望後三五日。主之巽艮坤。將卦爻陰陽。象月光圓。月中陽魂生。兌宮丹藥發。結字當類推。丹字象夫月。女爲男之偶。月爲日之匹。待得交姤時。定他采藥節。离精何名汞。流動如水銀。坎氣何名鉛。白金藏黑鉛。龍虎亦爲假。爐鼎烏有眞。就中論直指。男女精氣神。金鉛制木汞。斂一不發宣。神水初凝質。熏以太素烟。火候旣告足。鉛浮汞就堅。抽鉛爲乾汞。汞乾不用鉛。採似蜂祝子。傳精而送神。煉如雞覆卵。守和而抱純。且有卯酉候。進火不用勤。金液化爲水。沐浴嬰兒身。麁氣初浮去。如塵隙中游。抱一九載後。亦無塵可浮。惟有乾水銀。飛騰得自由。旣無氣可見。矧向形質求。此神寓血氣。全賴出入息。此神寓純氣。定息至無息。無息無死生。死生緣有息。純氣是還丹。還丹卽無極。毁之不甚惜。痛之何與予。若人知此義。到處契如如。</text>
<title>題伊洛淵源錄後 六首</title>,<text>奎賢接道統。河洛通洙泗。濂溪天分高。探緖遺經裏。窓外草靑靑。自家同意思。逢人每令尋。孔顔樂何事。伯子良玉潤。表裏無瑕疵。來主小縣簿。枳棘鸞鳳儀。輕風淡雲日。傍花隨柳時。千春仰襟宇。氣象方在玆。斯文汗馬勞。後來服叔子。肅恭將儀容。簡當立文字。論學主一功。贊易日用理。菽粟非牢羞。生人無則死。緬思誠明子。正路初迷蒙。聽易從程氏。先禮變秦風。訂頑廓仁術。並氣論性功。鼎峙開儒化。濂洛與關中。百原覃思翁。象數洞而燭。發爲詩與文。豪肆少拘束。觀物隻眼高。弄丸歡意足。但恨別門庭。不入寒泉錄。紫陽殿諸老。晩生天南隅。尊性與問學。兼擧做工夫。將我的確見。折衷群聖書。下帷五十年。身與竹素俱。</text>
<title>責志詩 三首</title>,<text>問若知夫行。無退有前進。進進無已時。會當至於盡。千里自門庭。始學成堯舜。鬼神敬立心。淸路避發軔。北斗回幹幹。東流注沄沄。人心小有怠。大化滯吾身。氣滯擁腫木。心滯昏病人。淸明日叛去。陰邪與爲隣。太空何冥冥。人事執權柄。夭壽有定分。修煉得正命。賢愚賦氣質。學問復本性。心君命志帥。天下服雄猛。</text>
<title>中</title>,<text>六用未起處。一味虗明時。雖在當人身。是人不自知。發爲七箇目。始爲一人私。曰中又曰性。天下皆本之。</text>
<title>頭流山歌 一名智異。古名方丈。</title>,<text>頭流之山在海東。根蟠厚地高天通。一脉西馳勢未已。南與白雲相對起。巑岏露立碧千秋。影落鶉湖流不流。一支蜿蜒東走海。直壓海口凌滄洲。首峯雄特近赤霄。天王般若欝岧嶤。風雨不能上絶頂。雲霞只自起中腰。世傳玆山多異靈。鬼神慳秘人猶聆。上巓石室祀太乙。月戶星樞雲作屛。眞官夜降集群精。綠雲時下笙簫聲。復聞道士黔丹師。年貌不知何代時。往來山中無定所。羽衣毛體何怪奇。世人遠望不相語。石上時見彈碁處。湖嶺二路山下屬。九邑鱗次環山足。仙人此間藏一縣。上山卽見下不見。竹葉長大五六尺。往往浮掛溪中石。尋源竟無竹生地。的應來自三淸裏。想見仙家隱深谷。白玉臺榭黃金屋。瑤階側畔種何物。千樹蟠桃萬竿竹。琅玕一葉有時墮。流出溪波驚世目。且聞巨羽委山岡。五彩燁然成文章。長亘人身闊蕉葉。見者傳翫皆嗟傷。嶺南廉使以爲瑞。馳驛上奏何奔忙。疑是千年王次仲。化作今時五色鳳。背跨女仙老麻姑。按行三嶽頒天符。偶然一羽落於翮。播說塵寰成異跡。古語三山海中列。頭流乃是三山一。由來憶得吾東土。上古皆入神仙府。帝謂靑丘千里區。不可盡捐爲淸都。中年許得耕與種。檀君露王始人居。典章禮樂一人間。兼有蓬萊方丈山。秦皇漢武誠可惜。隔海遙望空盤桓。吾生夙抱山水癖。玉皇撫頂生東國。遠遊之冠靑玉杖。三入頭流人未識。只恨前身重俗緣。空賞仙山不成仙。路迷藏縣花色疑。雲阻玉壇天聲遲。樵柯欲爛亦安得。仙翁爲余莫圍碁。卽今溪流山上頭。巨羽不落葉不浮。我願得此二神物。羽以爲幢葉作舟。庶能麾登閶闔門。庶能泛泝銀河源。不然一洞一壑何須窮。直上毗盧靑鶴峯。峯頭五通八達處。披襟盡日當天風。風飄飄兮吹我身。盪滌平生塵土胸。</text>
<title>三神山歌</title>,<text>南海之中有神山。水道計道千由旬。鴻荒以上無記牒。不知何代是居民。設官置牧自前朝。土出海貨兼山珍。裨海環之氣不散。磅礴淸淑和而純。房星降精地産馬。岳伯去害山無寅。鹿丰麋脂爲常饌。牛黃麝臍用生眞。何况聖草與珍木。羅生海畔山之垠。所以此土足耆壽。上古或有齊龜椿。異哉三山此其一。一在海中二海濱。造物亭毒聚拳石。堪坯富媼幾苦辛。世傳久遠盤古時。六鼇屓屭戴三神。低昂抃舞海水蕩。魚鼈啁啾傷介鱗。須臾鼇沉山亦沒。九溟浸之猶嶙峋。怪底鼇神是何物。頭戴三山如戴巾。北方竫人擧一粒。發赤頸脰汗流身。斯言不經縱難信。可作寓語恢輪囷。始知小大各有分。人笑竫人鼇笑人。豈無大於六鼇者。鼇視蟭螟山視塵。君不見大地浮浮積氣上。最下有物扶持風水輪。右瀛洲 俗名漢挐維湖雄鎭帶方府。去府十里東南陬。有山突兀從此起。古名方丈今頭流。根盤兩路界分處。二州六縣爲環周。興雲養雨利萬物。四面皆蒙山蔭庥。左右諸山勢難共。等夷獨有蓬瀛洲。萬二千峯羅碧落。天王盤若爲雄酋。風雨絶頂本不到。雲霞半腹生還收。陽崖陰谷各殊候。一日迭衣絺與裘。山木擺磨自出火。百竅衆穴風飀飀。其中勝處不可悉。只記道釋之依投。七佛大乘覺王住。雙溪靑鶴仙人遊。巖垂飛瀑雷萬古。石帶大字苔千秋。古來異跡固無數。但從聞見略蒐搜。仙翁對碁看不見。子聲依舊鳴紋楸。羅漢騰空刹猶隱。時聞鍾磬殷山樓。瑞羽墮風五色燁。竹葉浮溪一丈脩。且聞山中有別域。闢國可作邾與鄒。遙從山頂望其處。下尋靑壁無攀由。安得飛梯跨鳥路。賫持五谷束馬牛。大都濱海好風土。一山無不良田疇。年年野火燒木葉。壤地膏腴生物稠。紫蔘老處人精守。靑玉抽時崖意柔。柿栗秋登如穫稻。山居生計百不憂。閭閻卜宅洞府豁。寺觀選勝烟霞幽。奇哉物理好靳嗇。獨於東土偏優優。將彼淸眞梵天窟。間此衣冠禮樂州。吾聞劫火燔世日。兜率三神獨見留。西天萬國皆發願。一生震朝看三丘。秦皇漢武誠可惜。弱水萬里空寒眸。神山咫尺如履閾。此地居人有底愁。雖然物情賤目見。仙區在近不知求。棄置瑤草食烟火。空殺寶坊居閻浮。所以眞凡各異趣。同處一器如水油。不然日前見靈隱。桃花豈迷漁人舟。千尋竹下養瑞鳥。橘裏碁仙皆我儔。嗚呼爲仙爲佛揔由志。蓬萊方丈謾悠悠。右方丈 俗名智異山客有來自關東者。勸我更作蓬萊歌。瀛洲方丈皆有詩。辭殫奈此蓬萊何。三丘本與玉京近。比論凡土元殊科。况復玆山搏聚日。塊壤積少瓊瑤多。胚腪以來幾歲月。雨以洗之風以磨。皮消肉盡露眞面。禿似老仙頭皤皤。行休香木愛忘去。步踏丹崖無汚靴。林淸澗潔不受穢。有時屎溺愁神訶。當中斗起斷髮嶺。一山形勢森然羅。靑雲霞裏白玉骨。散爲列嶂高嵯峨。遊人到此俗緣盡。不披道服爲頭陀。憶昔汾駕采眞日。亦欲剃落從曇摩。斷髮之名自此始。永爲遺跡傳山阿。三山自古仙窟宅。卽今分與僧籃伽。聞一招提在深處。有僧長坐念彌迦。毛人每夜逼火爐。自云我仙非邪魔。少日山中采栢實。甲子難以窮烏娥。已將飢渴得自在。唯於寒暑未超過。始知仙類亦非一。首楞分別無差訛。壯哉九龍萬瀑洞。飛雨白日洒滂沱。緣流壁面掛素練。逬落空中飜玉河。雷驚雹散竦神骨。地軸恐裂天維頗。山深雲氣常結構。北面嚴凝南面和。白留窮谷萬年雪。黑入太陰千歲蘿。奇觀最有洛山寺。俯見日月生海波。氷輪影轉白蓮萼。火珠光爍扶桑柯。世間那得有此景。畫工摹寫詩人哦。蒐羅異跡入讚述。恨無筆力齊黎坡。嬴皇劉帝昔悵望。弱水萬里橫鯨鼉。堪羡東人富淸福。賞翫只得乘驢騾。嗟吾身在道俗間。相與齟齬猶楯戈。咫尺名山未得去。神仙富貴俱蹉跎。閻浮煩惱火裏宅。此生局束甁中鵝。安得飛車駕風伯。安得天馬秣玉禾。遍訪今仙與羽客。上乘旨訣詳講劘。次喫山崖不死草。洗滌丹田葷血痾。安能服食獨利己。又得賫持隨歸駄。分賜季葉夭促輩。坐令四海無札瘥。右蓬萊 又名金剛。俗呼楓岳山。</text>
<title>新樂府諷諭詩 二十二章○幷序</title>,<text>癸亥新阼後。求言旨懇。並采閭巷諷諭。於是有志之士。踊躍言事。若臣者亦不勝蟲鳥之遇二氣。而自然有吟呼。謹述民間疾苦凡二十餘章。語雖鄙俚。情則有尙。聊寓之篇。點兵 刺軍無律也匈奴乘秋冦長城。上國遠徵藩邦兵。他時戍近聞巷哭。此兵况向遼陽征。醫無閭山高入天。縱有去日來無年。官家點罷九族別。櫜鞬壺觴道傍列。征人欲發家人留。一筵情緖難爲說。路遇商旅奪騎馬。驅馬秣盡靑靑禾。嗚呼去者已矣留奈何。呼鷹 刺將無人也呼鷹呼鷹者阿誰。云是兩營之獵師。昨朝官獵失名鷹。將軍却食含嗟咨。散遣部曲求鷹去。誓不得鷹不得歸。山深樹密無尋處。鵲喧鴉噪空依依。鈴音幸逐風便到。白羽下掣松間飛。窺媒㩳身何意氣。老拳昂然踏鞲臂。將軍大笑吏卒賀。從此鷹師夜苦坐。嗚呼草中狐兔亡。靑羗白蠻猶陸梁。西北民 刺邊民困也國家重憂在西北。廟堂謀謨調兵食。邊將邊守爾何人。惟知瘠公肥一身。嗚呼安得地無麻繭山無銀。土兵休息閭閻蘇。營匠人 刺武無備也營匠人。三營案屬復一身。公家日日費廩餼。私家日日具什器。鐵不爲槍爲佩刀。革不爲甲爲靴履。雲母屛風螺鈿鞍。三營物賤都中市。深深九重錯準擬。胡來倭來無武備。向時民 刺田等高也向時民。千苦復萬辛。今日民。開口忍言誅求頻。上無宮室守令仁。煕煕一域皆陽春。叩瑟不調宜變柱。治民不利當反身。明時沿革盡合義。經界一事猶因循。宣廟末年國用竭。田宅之制太檢括。九重不令民生窮。何代獨無宇文融。君不見郭南良田日就蕪。秋獲不足輸春租。嗚呼田等高。堯君舜相民盡逃。纖纖白苧 刺賦法峻也纖纖白苧生南國。十丈束來不盈握。緝績功深歲月深。百回練凈千回濯。官家土貢歲未已。不念亂離工女死。淵中有魚 慰海民苦也淵中有魚其名鰒。淵客腰緪勞採斲。百丈深淵履平地。公然水中張眼視。兩眼雖視雙息急。有時露面据瓠立。定息徐考手所持。握內少實多虗時。非關自身營口食。日納公門有常式。嗚呼爾之定分拘海濱。膴膴平陸多齊民。山有花 刺農政廢也淸明寒食皆已過。昨聞布谷今鳴蛙。農書不頒田畯廢。春事闌珊山下家。賴有耕夫識時候。水中有蒲山有花。四月之交 論農爲本也四月之交澤物雨。生民至寶王者瑞。西成豊欠决然分。食土之倫誰不喜。鳴鳩語鵙亦相賀。力爲田家警勤惰。溝渠爭息水車閑。秧馬已下西疇間。君不見都城坊市米價賤。率土歡情一時遍。月至七 慰問里貧也天下難時月至七。新糓未登舊糓沒。茅簷蒸欝雨淋淋。黃昏蚊蚋更蚤蝨。強煨生稻備明朝。欲曝靑薪無白日。嗚呼男呻女吟少稱貸。四隣生涯同一槩。寡婦嘆 哀曠婦怨寡婦嘆寡婦嘆。東方寡婦良可嘆。自從改嫁有邦禁。無節有節同一般。吾聞聖王不強人。示以敎化人自新。莫道此時多貞烈。志或可奪法難奪。臣忠婦貞皆天倫。忠臣終古稀人間。男通就義固已鮮。女塞責善誠亦難。吁嗟末俗失先後。薄責於男厚望婦。金吾吏 刺獄吏濫也金吾吏一出。驅牛牽馬至。玄衣皁帽號神軍。捉人上獄如星奔。妻呼女喚了無應。重物入手稍殷勤。吏人一捕三世富。囚人一逮九族貧。嗚呼罪人雪罪亦平民。駈卒奪財誠未仁。寄語臯陶善御下。弊風一祛流仁恩。大觜烏 論刑當簡也大觜烏大觜烏。朝朝攫食雞窠雛。張羅設械幸見擒。斬首揭示雞窠隅。群雞驚視不敢近。終日繞宅相喧呼。君不見元兇正刑手足徇。無乃重駭閭閻人。惡木 論罪不孥也惡木緣生嘉樹間。招藤引葛相糾纏。塲師執柯思剪去。只除根柢遺緣連。靑天白日曝須臾。直木無恙藤蘿枯。嗚呼芟究荒穢林不靜。罪及孥戮民無餘。誰能將此塲師術。用作秋官治獄律。烏臺 刺臺座稀也烏臺深邃風憲司。御史鐵冠高嵬嵬。雙騶引路凜霜雪。萬人辟易淸中逵。官曹雖設座苦難。闔門養威誰能干。君不見外方大訟歸臺讞。經旬接狀經月閱。齎糧已盡事不成。抱寃歸去終平生。諫官言 刺言路閣也諫官言。言之在臣納在君。莫道骨鯁今不存。道之以言無不言。君不見戊申以後十年間。院府交章撼邊守。邊守不動安如山。三司公論無所施。一人獨荷皇天私。禁野史 刺禁野言也禁野史。前代雍君惡譏議。掩耳盜鍾眞可笑。禁之並與斯言記。一自魯乘褒貶加。天下是非歸史家。由來善惡記分明。惡者縱愧善者榮。嗚呼但令己德無可疵。國史不足野史並。微筆特筆斑斑垂。世有誹訕 刺防民口也世有誹訕朝堂律。斯律小得大有失。律初扶持忠厚風。世末長養阿諛術。吾聞聖王淳古時。建皷立木求是非。復聞後代息民口。自謂皎白無瑕疵。狂人放言識世治。正士捫舌知時危。小臣拜祝昭明代。街談巷議任所爲。倘來軒冕 刺科第紊也倘來軒冕如空虗。假處天地爲蘧廬。君不見去春殿試削科人。數日功名猶在身。莫歎得遲失太忙。百年消盡俱亡羊。東隣子 言詩可采也東隣子。學富才高文甚綺。自謂刪述是己任。欲起頹波回正始。摛文抽藻費心思。搦管操牘長嚘咿。東隣子。天與爾才不與時。求詩采風三代前。身後文章莫望傳。爾不見昔日西湖石洲客。一代騷壇聲籍籍。傷時之語諷諭詩。行世無非濟世策。遺篇在篋人不知。蠧魚空味經綸詞。天公布雪 作者自序也天公三日布雪花。目前萬狀歡復嗟。甲第羔兒薦春酒。豪家獸炭生朱霞。市中負薪善價沽。城上擊柝無裙襦。別有詩人無苦且無歡。卧到晩暾紅席門。茶甌粥椀縱吾分。亦須慚愧時君恩。朝作一詩 一篇總結也朝作一詩述民隱。暮作一詩歌民辛。備題苦樂二十幅。孰令聽之觀風臣。九重聖人求諷刺。里言庶或達中宸。萬民欣戚視一己。八彩眉端皺復伸。明朝忽下减稅令。枯梯生花幽谷春。然後詩家亦可論功課。全勝食祿無言人。</text>
<title>雨無節 三章</title>,<text>五月田家雨無節。天中節後不見日。無乃漏天從西移。不然銀河向東裂。夜來茅屋奈沾何。卧不得眠坐而徹。五月田家雨無止。七日十日勢未已。大麥枯折小麥僵。玉麻森立靑麻靡。閭閻此時恒苦飢。米如珠貝薪連理。五月田家雨益注。疑是天河决下土。靑禾浸久秋不登。黃麥濕積中生蛀。子桑門外日猶高。朝烟不起魚游釜。</text>
<title>博物 三章</title>,<text>有石有石。西海山中生。花草之形花草名。蕨芽拳曲竹竦直。走入石間成腠脉。人爲難擬自然姿。異狀終垂造化跡。細思物理不得决。心頭悶悶終日結。嗚呼人執左道可戮殺。物含怪狀宜斥絶。况復豪家貴人求硯材。破山索石民罹灾。安得巨靈劈海山。花草蕩析滅人間。右花草石。湖西藍浦縣山中出。有山有山何名沙。非土非石堆因沙。君不見西海之瀕斥鹵地。四時漠漠常風多。海畔沙堆白峩峩。因風起滅生陂陀。爲山遠勢學九華。積沙無量同恒河。成壞變化無已時。偉哉造物理難知。作此虗弄終何爲。蜚廉巽二被呵叱。驅礫走沙寧告疲。嗚呼天公必不爲無益。應有至理寓戱劇。寄語功名富貴人。萬年莫擬百年身。意者天其警世間。氷山不足示沙山。右沙山。海西長淵縣有此。君不見詩山路傍石自鳴。往往震動如雷霆。行人停視落道里。居者膜拜稱神靈。有一悍夫椎而撞。分坼洗然觀其中。石心又有如拳石。多年磨運成虗空。嗚呼大石有聲憑玆知。小石自運尤可疑。君平茂先今已遠。博物窮理誰能爲。靑霞居士解紛客。一語未了羣疑釋。君看太虗中間大塊處。何異小石藏大石。萬籟群動自相鳴。風雨霹靂時時生。誰知至人超六合。側耳駭聽啾啾聲。縱然大小有兩般。均是一理強思難。右自鳴石。古詩山縣有此。</text>
<title>行路難 六章</title>,<text>男兒匣裡釰雌雄。欲起悲歌天地中。裝車束馬日猶豫。太行嶄絶河難通。衆鳥群飛集高岡。鸑鷟裵回號其傍。三山珠樹葳蕤綠。不難歸栖路阻長。嶧陽朝日暉梧桐。鳳凰來集鳴嗈嗈。雙雛跱立六翮大。欲擧但恨無長風。天馬初生渥水濱。玉禾秣盡龍文新。昭王豈不貴駿骨。世上只是無涓人。鏌鎁神鋒世莫知。悲鳴愧被鉛刀欺。雌雄會入水中去。奇氣夜與星辰隨。世味甞來饒酸楚。歧路行處多西東。年華已晩三秀實。欲去采采山之中。</text>
<title>翻古樂府 二章</title>,<text>昔有二妃思虞舜。南征不道零陵遠。瀟湘洞庭縱云深。不及二妃無限心。雨中嘯鬼烟啼猩。揔是湘南離別情。君臣道變莫怨嗟。鼠虎龍魚可奈何。小姑春深芳草歇。黃陵日暮鷓鴣多。臨江帝子思無極。空使藂篁淚成血。蒼梧山崩會有時。竹間之淚無時滅。右遠別離積石之山石巑岏。河源流出於其間。東來中國幾萬里。呑納衆水成一水。驚濤白日闘晴雷。千仞龍門中斷開。黃波濁浪深復深。魚龍雜沓水中吟。昔有愚夫愚莫悟。無船無艦徒步渡。妻呼女喚終渡之。乘黿逐鼈更何疑。他山檀木可作舟。呂梁亦是尋常流。嗟爾狂夫奈若何。箜篌一曲傳樂府。能使千秋傷綺羅。右公無渡河</text>
<title>對酒吟</title>,<text>宇宙一逆旅。天地一朝昏。人生於世恰似四時晝夜之迭運。未有久留而長存。樽中有酒但可飮。此外皆非今日論。古縣城頭雨罷夕。流觴臺前芳草碧。杏花楊柳日日新。無計挽得江南春。直恐如澠未及飮。須臾人事堪嗟辛。</text>
<title>流觴臺 在詩山古縣。崔孤雲飮酒處。</title>,<text>新羅學士崔孤雲。東國千載播淸芬。文獻堂留古縣內。流觴臺在淸溪濆。客來安得一樽酒。亦於臺上醉醺醺。</text>
<title>達川行</title>,<text>長江浩浩深難測。下有蛟龍之窟宅。沙頭白月夜無輝。岸上垂楊春不碧。客子停驂問野人。野人云是忠州津。昔有勁敵蹴疲士。六七萬人同沉死。骨塡原土不能高。血沸江波半成紫。至今殺氣屯如雲。往往鬼哭天陰聞。陳陶靑坂亦凄切。達川之行不忍說。</text>
<title>鰣魚行</title>,<text>四月南風麥黃節。鰣魚鱍鱍游江湖。豊肌細骨佳鱠材。品題欲右江東鱸。斜陽海門金破碎。晩潮初上沉菰蒲。銀刀玉尺撥剌處。白鷗預報漁人呼。長繩廣張百餘釣。投下烟波搖小車。須臾曳得六七十。呀呷雙腮戰腹腴。津頭日日積布米。未到亥市人爭沽。堪羡漁夫口腹分。暑月盤上甞鮮魚。君不見官船氷雪上京都。玉饌由來民餕餘。</text>
<title>安東紫石硯歌。寄人求硯。</title>,<text>安東硯石天下一。聞道石從泉窟出。千年寒水浸土骨。斲却還生無歇日。含靑界紫品無比。置在文房稱絶貴。成質雖煩刀功。出水尙帶波濤氣。手提滑澤潤粘肌。口噓烟霧霏生液。窪池潑潑墨遲乾。端合哦詩草隷客。我今於世嗜墳籍。家貧筆硯惟有癖。願將一段遠提擲。生我茅齋几案色。</text>
<title>毗盧瀑布</title>,<text>毗盧不見十經秋。雨後想見肥瀑流。山中懸溜此最樂。水落亂礫無成湫。游人手掬流沫飮。飛雨灑體寒颼颼。郊居茅舍屬秋熱。病夫蒸欝多煩憂。安得致身靑壁裏。頂受雪擊痊風頭。</text>
<title>雪詩 戊寅冬至日大雪。主守梁君命境內文士皆賦詩。是詩其時作。其歲大飢。</title>,<text>歲行戊寅大荒年。律中黃鍾首陽節。來秋將占百糓登。此日全憑四候决。風雲雨雪並爲休。千古流傳方朔訣。條風昨曉丑上來。密陰向晩同雲結。玄冥終夜費陰機。散作明朝千里雪。遮空布地看霏微。落竹侵松聽騷屑。隨風點碎面覺寒。照日光搖眼生纈。前知夏秋麥禾豊。壓盡冬春瘴癘熱。天公幻化作奇景。目前萬象愁兼悅。蓬萊閶闔受早朝。皓白袍靴鵷𪆽列。閭閻望歲慰賙飢。征戍呼寒厭凝冽。朝來獵騎當風披。夜半騷人煮茶啜。別有鈴齋酒興高。東閣寒梅芳意泄。龍門賞心恨幽獨。受簡詞賓慕前哲。席門寒士卧病久。簷吻垂氷烟火絶。無心照字書已拋。對景沉吟筆欲折。篇成恠無花玉字。欲效歐陽體格別。</text>
<title>石灘憶李代言 石灘在扶餘。麗朝代言李存吾言事謫此。</title>,<text>雲霄法星光彩爛。東國千年直眞官。聊將周序天球質。來着烏臺獬豸冠。孤標水中屹砥柱。苦節霜後靑琅玕。危言出口驚夜光。直道終古容身難。黃昏消息隔閶闔。佩玦行色天南端。傷心一出天壽門。可憐時事如頹瀾。雞龍山西石江水。付與碩人終盤桓。故國年年一回首。鵠嶺松嶽雲漫漫。江鄕歲晏蒹葭敗。澤國露冷衣裳單。漁歌時醉唐子酒。感興幾賦湘纍蘭。當時忠憤不得泄。只今落日鳴寒灘。堪惜遐方尙德少。胥山像設無江干。若敖精魂飢也未。蕉葉空黃茘子丹。客來何以酹先生。一盞獨酌秋江寒。</text>
<title>南將軍歌</title>,<text>近世緯家何紛紛。神妙獨數南將軍。天文地理兼相人。三藝由來揔絶倫。吾聞此法傳自古。異人歷代固無數。道詵昔師唐一行。吾東術學乃其祖。李生朴子皆近時。識鑑神奇無定䂓。將軍淵源出自誰。活法亦可論天資。推明先天以上數。覷到肉眼不及處。尋常錦囊經裏文。糟粕麻衣卷中語。初從漢邸識虬鬚。一日聲價傳京都。談天順逆無違髮。說人禍福如合符。公卿貴戚盡傾向。車馬盈門復滿衢。浪跡南遊西海濱。浹旬閱盡湖中人。奇標雅鑑要相値。眼前幾箇依俙似。遐鄕豈有骨相人。末路罕遇知音士。昔聞李嶠邀天綱。三日始識龜息異。古來窮達未易說。何况心貌元難別。吾生久學安心法。杜門團蒲動經月。功名富貴念已微。未來命道無要知。但借季咸智眼力。欲試壺公衡杜機。</text>
<title>九峯歌。贈九峯子。九峯金地南號</title>,<text>瀛洲古郡斗升山。南斗星躔高可攀。芳隣數邑並作鎭。黛色縹緲靑冥間。左右諸山勢難共。西與楞伽相伯仲。孤高俯瞰崦嵫海。落照森然金柱動。敲噓異氣蔚杉松。山下合出人中龍。山之北麓有鼇峯。鼇峯丈人文章宗。山之上巓有九峯。九峯仙子居于東。鼇峯於九峯從祖。孫是難孫祖難祖。詞林根柢有淵源。何况一家踵芳武。九峯山九峯子。可憐人物兩相遇。幾年讀書九峯陰。山光嶽色呑胸襟。邇來山意似蕭瑟。無乃盡爲才子奪。九峯子頓移九峯得磊落。腹肚藏嶻嶭。文詞愈出愈無窮。有似峯聳層雲中。才豪氣大天地窄。顧視一世誰爭雄。初入文塲賭勝負。赤幟高立騷壇風。靑霞老夫早憂子。惜哉弱齡才甚綺。胸中九峯迭闘奇。雖欲縶止而猶馳。吾聞至人遺物累。一片靈臺淡秋水。欲將此語切劘治。預愁氷炭不同器。忽然今者得從容。前日料子眞妄矣。觀君度量莫涯涘。大千沙界微塵視。呑吐九峯加九夢。方寸恢恢有餘地。君今已得行世法。一龍一蛇恣所爲。更聞有道者有語。恐子自此不好辭。雲牋海墨虹蜺筆。安得九河注硯池。且願愼勿剗九峯。我欲作標懸君詩。</text>
<title>罷榜行。唁九峯子。</title>,<text>君不見去年罷榜新進士。此間參殺九峯子。他人落魄誠可唁。吾子失科何足悲。吁嗟俗子太愚癡。逢君開口慰嗢咿。問子今年纔弱冠。騷壇大名十五時。得之此年太爲急。後於數歲誠非遲。况復國朝進士科。失之無損得何多。進不許登要路津。退爲猶着儒衣人。人情喜進誇疾速。天道惡盈好知足。功名未必達者榮。早得尤非後生福。九峯子汝今不爲不早達。造物與之還欲奪。防君躁進之前程。贈子優游而晩成。曹劉壘上李杜戈。安往不爲常勝家。待夫明年大比。君應幷折蓮與桂。老夫轉此寬譬作張誇。</text>
<title>新榜行。賀鄭進士詞丈。</title>,<text>詞華林裏丈人行。翰墨塲中老貳師。生年癸亥榜癸丑。百戰騷壇添鬢絲。功名晩達是大器。才藝夙成稱聖兒。身爲擧人五十年。欲進叱於主文司。雖然肄業未遽舍。讀眼生花書手胝。終期蓮榜中後已。猶恐棘圍開來遲。去歲又登鄕解額。老而不止人皆嗤。先生豈是喜進者。庶幾一吐胸中奇。余爲先生多慷慨。每於臨食忘遺匙。飄然乘風軼埃𡏖。額叩帝前陳其辭。詞人自古命必薄。此理無端誠可疑。賈島死不釋褐服。羅隱生時全桂枝。東方有臣亦落魄。華國淸文空棄遺。紆朱拖紫玉堂器。方領角巾塲屋儀。帝曰皇天豈厚薄。此子坐罪工於詩。雕鎪魚鳥烟霧態。題品風花雪月姿。群猜衆忤集一身。眞宰上訴天應悲。敕遣五種善窮鬼。妨殺九萬摶風▦。小臣稽首答天語。天不敗之因成之。子山詞賦老益健。文通筆花窮不衰。天生雲錦更添花。組織綉句湔肝脾。若令天機盡見奪。元氣索然無淋漓。莫如火急成一名。雅志小洩寡言詞。不待騎鯨上天去。江南風月多閑時。傍有神官直我語。玉皇爲之屢頷頤。俄然南宮覆榜出。先生名姓森森垂。</text>
<title>崔生行</title>,<text>天下綺麗何紛紛。獨見崔生爲古文。西京氣力老韓手。目前已無當時人。隋侯出櫝有奇價。門外百金爭來臻。嗚呼名下多危士。須信人間少平地。文章自古害身物。有才當知用才術。</text>
<title>金城謠。壽宋上庠大夫人。</title>,<text>金城之山金作壁。下有成均上庠宅。上庠當世知名人。高堂白髮有老親。柔嘉不廢供朝暮。酒饌新開作初度。斑衣擧盃到親前。盃中倒影金城巓。應知飮此盃中酒。長與金城等其壽。</text>
<title>今宵行</title>,<text>今宵何宵是良宵。四座皆親情意饒。燈明樂作酒復多。我醉欲舞君當歌。盃收盤徹明朝後。回首今宵可奈何。</text>
<title>馬上吟</title>,<text>山下好閭閻。人家十九八。松竹自成籬。淸溪流汃汃。秋禾和露亂交加。木綿經霜爭坼裂。不知何人居是村。馬上能令行客悅。</text>
<title>送人之京</title>,<text>雨霏霏烟微微。韶華日日徧處處。燕子始看南國來。東風久入長安去。廣陵城北漢陽陌。想見林花如雪白。君從此時上神京。芳草長亭勞遠情。</text>
<title>雨後新涼</title>,<text>老暑入秋猶肆虐。卓午令人煩促多。屯雲會作三番雨。亂打秋塘千柄荷。薄暮新涼生碧樹。初月且復揚金波。</text>
<title>挽金安州 三十韻○名浚</title>,<text>夙抱干城望。今爲烈丈夫。心如定遠偉。膽似子龍麁。經緯全才備。安危一世須。時稱斗南傑。去佩海西符。六略千人敵。雙幡五馬驅。軍威存節制。吏政示恬愉。愷悌閭閻化。喑嗚組練趍。州思當保障。國欲倚藩隅。晩起才何展。時來運已徂。籌邊淺歲月。憂國變髭鬚。天像垂星孛。胡風動草枯。狼烟生海徼。鳳駕去邠都。戍守三邊失。男兒半箇無。封彊皆沒賊。夫子獨捐軀。部曲思終一。元戎議始殊。如無斫案勇。難辦守城謨。義厲▣軍衆。心堅七里郛。揚旗令嚴肅。橫槊氣敷腴。突豕頗猶豫。謀臣得預圖。無人羞社稷。有禦憚單于。卽墨民情固。睢陽月暈孤。城亡績堪記。天敗戰非辜。白羽中雖折。精金卒不渝。國殤偕父子。王事共妻孥。慷慨張廵歿。凄涼卞壺殂。切餘牙脫口。握固爪穿膚。赤悃朝霞並。丹忱烈日俱。尸留盛馬革。魂往化威弧。卹典將延世。恩章欲潤壚。腐儒安用誄。佳傳揭雲衢。</text>
<title>伏呈廵台座前</title>,<text>廊廟休風裁。藩維重保釐。承流當一面。成政未周朞。妙手恢游刃。提綱得理絲。福星臨海嶽。佳雨識天時。道路甘棠頌。田家瑞麥詞。中營停節旆。原隰罷驅馳。郡邑無呈牒。公門省會期。名篇謝康樂。雅興庾元䂓。氷椀調蕡實。銀泥舞柘枝。肯思郊野士。溝澮暎茅茨。</text>
<title>奉餞沈廵相秩滿歸京</title>,<text>方岳兼知府。當今第一流。胸中工製錦。目下少全牛。利器承盤錯。全才寡匹儔。一心丹北闕。雙鬢白南州。苦志同陶甓。閑情笑庾樓。罷衙看燭跋。行縣只衣篝。百姓方加額。三年似瞬眸。福星離海甸。靈雨逐征輈。儉歲思荒政。窮閻遠麥秋。誰憐子桑扈。臨夕閉門愁。</text>
<title>冒雪訪友。途中成八韻。</title>,<text>雪下人行絶。吾能獨據鞍。爲尋閑戴子。興起卧袁安。一色山何辨。平鋪路不難。巷塡幾沒膝。頭重亂堆冠。埋日時疑定。兼風氣益寒。飢鴉噤凍樹。汲婦語氷灘。凜凜詩肩聳。微微酒力殘。暝投臨水宅。童子啓扉看。</text>
<title>前出兵 五首○此五首。述弱而慰之。通下五首戊午年作。</title>,<text>六月征西卒。遼陽道路難。衣泥翻去跡。馬汗透征鞍。出塞先氷合。防秋待磧寒。臨行戒輜重。莫忘虎皮冠。虜騎紛遼塞。東軍赴上都。炎泉難救渴。白葦不宜蒭。漢卒思分力。藩兵備一隅。訛言浪驚懼。此去用先驅。聞道單于將。春圍河上營。羽書徵遠卒。鐵騎守長城。萬里無春地。三軍當夏行。朝家初自募。不滿五千兵。草白雨颼颼。風旗翻畫旒。到遼當六月。入塞已三秋。始覺邊城遠。長看馬影流。黃沙少春色。自古出兵愁。旗風吹霍霍。戟月照輝輝。寒至衣無至。鴻歸人未歸。邊愁入刁斗。閨夢感蛜蝛。却羡遼城鶴。無心來去飛。</text>
<title>後出兵 五首○此五首。序壯而讚之。</title>,<text>路指燕雲北。師屯鴨水濱。將壇登劇孟。麾下有終軍。馬耳生涼吹。龍旗掃火雲。詩人歌六月。重美聖明君。小虜窺邊邑。明王按湛盧。旗風行掃塞。馬汗欲漂胡。部曲皆馮婦。將軍有亞夫。東兵號勇銳。愼莫讓先驅。燕塞關門壯。遼郊水草嘉。征人蔭楡柳。戰馬嚼蒹葭。都護長留鎭。藩兵遆反家。歸期在何日。來歲啗黃苽。八月譙樓上。登臨望塞庭。平原連大漠。故國幾長亭。白草秋移色。新鵰暮振翎。男兒一生志。匣裏有靑萍。白馬紫游韁。靑春何郡郞。新婚作遠別。九族備行裝。幕府褊裨闕。行間擢用忙。男兒到處好。漫泣翠眉娘。</text>
<title>空村 二首</title>,<text>民戶日凋瘵。公家賦斂饒。翁歸阻河役。子赴築城徭。破宅牛羊露。空村吏卒驕。稅車何以渡。秋雨浸溪橋。空村翳桑柘。落日見烟稀。少婦河橋哭。征人旅櫬歸。簿書頒稅令。霜露助秋威。卒歲無長計。晨炊燃織機。</text>
<title>矗石樓夜宴 七夕日</title>,<text>銀漢星辰會。華筵酒饌雄。繡衣官督運。虎節位元戎。水月南樓勝。江山赤壁同。紗籠翳明燭。不畏落梧風。</text>
<title>南江船上。呈兵相南公 以興。</title>,<text>刺史兼都督。樓船向晩移。佳辰九日後。勝地再來時。醉客簪花重。嬌娥舞袖垂。夜歸何用燭。明月滿江湄。</text>
<title>留別南公</title>,<text>一月南江幕。將軍禮數優。幾携安石妓。同倚庾公樓。白面非參佐。靑油豈久留。只應他夜夢。時繞晉陽州。</text>
<title>南海樓船上。呈統相鄭公 起龍。</title>,<text>節制兼三路。軍威動一邊。旌旗翻海日。鼓角發樓船。玉椀葡萄酒。靑油玳瑁筵。書生今夕意。直欲佩龍泉。</text>
<title>題海縣城樓</title>,<text>地向重溟盡。山從絶島斜。亂鴉殘照堞。靑峽白烟家。土瘴偏宜竹。冬溫亦有花。高樓正北望。何處是京華。</text>
<title>海郡</title>,<text>海郡依城郭。封彊大海壖。白堆知蜆殼。靑起辨塩烟。民苦潮崩堰。年灾蠏損田。堪憐斥鹵地。生事極蕭然。</text>
<title>浦村</title>,<text>夜投水村宿。蚊蝱坐達朝。浦沙潮退濕。江霧日高消。津婦多歸市。商船只上橋。海門知不遠。蘆葦葉蕭蕭。</text>
<title>峽行</title>,<text>峽裏猶蒸熱。雲霞七月秋。岸蟬高樹密。山鬼綠蘿幽。碧澗沉身浴。靑林下馬休。暗聞參朮氣。時在草中浮。</text>
<title>路邊石潭</title>,<text>秋日照盤石。淸潭深尺餘。見容成兩叟。沉飯集群魚。好地還當路。非村惜未居。爲緣暫時坐。臨去更躊躇。</text>
<title>北風 京行日作</title>,<text>晨發井泉驛。雪晴生北風。衝袍綿折力。吹面酒無功。馬鬣飄難定。鴉群散不同。前村日高入。山竈火新紅。</text>
<title>沙津精舍 二首○主人沙翁金成九</title>,<text>此景不可量。玆亭豈世間。開簾對西海。掛鏡納邊山。白鳥無常止。寒潮應候還。心煩目且費。但恐害眞閑。極浦通潮汐。高亭在絶顚。門闌壓水月。咳唾落江烟。步繫耽羅舶。莊開蜀稻田。世間淸與福。唯子得兼全。</text>
<title>永保亭</title>,<text>湖西第一地。傑構壓岧嶤。縹緲臨滄海。翬飛切絳霄。蜃生羞吐閣。虹出欲成橋。浦溆嫌泥汚。江神又納潮。</text>
<title>冬栢亭</title>,<text>高亭臨萬仞。冬栢可千株。碧海雲濤闊。靑林絳靨敷。依然渡弱水。忽復見仙姝。美麗兼雄壯。人間此景無。</text>
<title>法聖倉</title>,<text>負海臨湖地。千家夾大倉。華人論法聖。絶景勝錢塘。六路通商舶。三方集稅航。漁時宜夜翫。萬炬起中洋。</text>
<title>月亭臺觀西海 登雲寺名在邊山</title>,<text>絶頂諸蘭若。登雲最壯哉。猶嫌眼界窄。更上月亭臺。落日如懸鼓。西溟似小盃。胸中豪氣發。便欲馭風回。</text>
<title>蘊眞亭</title>,<text>偶出步郊坰。心憐莎草靑。無窮春日意。倚盡水邊亭。沙鳥嫌人在。巖花笑客醒。晩來風景麗。恰似坐雲屛。</text>
<title>人問霽湖景物。詩以答之。</title>,<text>人問霽湖景。向人終日誇。林林盡楓樹。岸岸卽桃花。水鳥兼山鳥。漁家更酒家。吾廬若相訪。谷口鎖烟霞。</text>
<title>金弼善山莊</title>,<text>學士閑居地。秋來有素封。溪人薦笭箵。園子負筠籠。客滿藏書閣。香稠貯妓櫳。尋常欲來往。恐惜密雲龍。</text>
<title>送金佐郞之京</title>,<text>騎省登何晩。南宮價轉新。無多賜告日。更趁考功辰。綠傘蒸融景。靑袍染路塵。何如北牎下。六月納涼人。</text>
<title>送金侍講航海朝天</title>,<text>侍讀靑宮罷。朝天碧海長。淸標汚越槖。綉句滿奚囊。蓬島神仙窟。燕都釰俠塲。書來報我否。因此壯心膓。</text>
<title>送九峯子之任昌樂</title>,<text>故人向昌樂。門外駐征車。好叙三年阻。兼聞四郡嘉。地多生藥草。人不見虫蛇。便欲從君去。烟霞深處家。</text>
<title>寄尹進士仲固</title>,<text>成山越水岸。無處不宜居。此世幽人少。江邊隙地餘。柳蹊甞慣步。溪老素知余。欲待來春後。從君結草廬。</text>
<title>寄呈柳判官 錦城茅山里</title>,<text>名勝茅山洞。桑楡卷晩霞。中間靜散地。居住道人家。籬繞蠏膓竹。園生雀舌茶。近來休問訊。悵望海雲涯。</text>
<title>晩春送姪歸峽</title>,<text>病裏羡爾去。峽中烟景多。安城臺正好。雲住寺如何。水聲鳴玦珮。花色剪綾羅。明到霽湖里。門前漲綠波。</text>
<title>秋社日。呈地宰李侯尙寬。</title>,<text>太守親行社。壇塲上白雲。酒將秋露潔。香帶曉霞焚。神意幽而顯。人忱精且勤。郊原風雨少。佳谷過年分。</text>
<title>寄題辛都事幽居</title>,<text>南國美風土。筽城最擅名。䱋魚新海味。村酒過嘉平。竹茂今冬暖。梅姸昨雪晴。知君罷官後。鄕社足閑情。</text>
<title>重到霽湖精舍。貽梁鵬擧。</title>,<text>重到霽湖舍。于今十五年。庭中新草木。窓外舊山川。情話何曾極。良宵不可眠。無煩雞與黍。從此會連綿。</text>
<title>寄呈崔靑山</title>,<text>僻邑同眞隱。閑官當素封。幾年拘秘閣。今日對雲松。案積陽山帙。窓含謝朓峯。溪魚與山果。宦味甚從容。</text>
<title>田家 三首</title>,<text>節晩農書降。林林布谷喧。種綿看栗葉。耕豆趁麰根。盡室營南畒。空村掩晝門。老翁筋力倦。閑坐抱兒孫。郊居好風景。籬落柳陰中。園菜多名種。林花間白紅。春衣渾舍具。社酒四隣同。日暮城西陌。兒孫扶老翁。田家亦勤苦。秋至有繁滋。三乳雞千首。一根禾百歧。縣官寬稅斂。夫婦足生資。歲歲長如此。兒孫承祖基。</text>
<title>村晝 二首</title>,<text>風烟靜籬落。晝白小村虗。僻地成踈懶。逢人倦起居。花飛斑砌草。燕入汚床書。寂寂三春興。誰知在我廬。茅茨絶人事。春晝問如何。計拙緣窮鬼。身慵困睡魔。菜花斑蝶舞。林木怪禽歌。自比揚雄宅。惟無載酒過。</text>
<title>林園 二首</title>,<text>日上高舂後。閑園一遍看。深林猶曙氣。宿露滴身寒。好語此時鳥。幽香何處蘭。更憐新竹翠。苞脫露琅玕。林園長養月。動植一時新。蒙發虫生土。芽成果坼仁。蝸房閧蠻觸。蟻穴會君臣。曳杖逍遙者。無心觀物人。</text>
<title>初夏</title>,<text>節候天中近。人家暑服成。攻詩延墨客。破睡勒碁兵。日午花陰正。風微麥氣淸。林園四時景。初夏足閑情。</text>
<title>山亭</title>,<text>隱者山亭子。淸幽夏景闌。暗薰參朮氣。森翠竹松寒。鶴跡苔侵合。魚罾日曝乾。床頭本草卷。坐卧不離看。</text>
<title>贈暗行御史</title>,<text>朝家送廉使。民瘼入搜羅。郡邑無仁政。蒼生可若何。軍興農手少。歲儉市人多。每遇秋原哭。停車試一過。</text>
<title>松都懷古</title>,<text>五百年都邑。今來只自傷。前朝已流水。過客立斜陽。殿毁凌歊勢。臺荒半月光。唯餘舊春色。每綠御溝楊。</text>
<title>新居</title>,<text>草草營新屋。生涯苦未齊。客愁無舍舘。隣厭借鋤犂。幾日繁桑柘。何時長鴨雞。吾廬若粧點。不下浣花溪。</text>
<title>雨夜</title>,<text>簷雨苦蕭蕭。幽人坐達朝。壁元多蟋蟀。窓更近芭蕉。短髮星星盡。柔膓寸寸消。假令和聖在。何以處今宵。</text>
<title>挽金徵君 地一</title>,<text>皎若氷壺潔。軒然野鶴姿。降生天有意。無壽理難知。松折成材日。山頹半嶽時。老夫枯涕淚。爲子一漣洏。</text>
<title>挽宋平康 代人作</title>,<text>交誼兼姻戚。閑居接野莊。方期休宦仕。何遽棄耕桑。長路收秋潦。輀車發夕陽。忍將平日酒。斟殺不傾觴。</text>
<title>挽安息先生</title>,<text>六十二秋春。生涯不甚貧。衣冠存古朴。心性樂天眞。自閉觀書戶。時隨問字人。晩來官一命。難掩櫝中珍。</text>
<title>挽南宮進士 杰○所居山後多㓒木</title>,<text>擺脫塵中累。逍遙物外身。早辭京輦下。晩卜海山濱。鸞鶴迎仙駕。漁樵失主人。他年吊古處。遺跡漆園春。</text>
<title>金丹三事</title>,<text>有美神仙器。雌雄制度完。西邊金乕踞。東畔木龍蟠。自我新成置。拋他舊用殘。周天進火候。中滿紫金丹。右鼎器身內小蓬壺。長生藥物敷。神農遺本草。黃老著方書。分別陰陽品。烹煎內外爐。刀圭一入口。白日上淸都。右藥物离坎爲鉛汞。乾坤作鼎爐。天根進陽火。月窟退陰符。意是搬匀土。心爲斡轉樞。烹煎三百日。結取夜明珠。右火候</text>
<title>丹法三關</title>,<text>煉已持心後。安爐立鼎須。玄天漏元氣。罔象得玄珠。欲證神仙位。先修血肉軀。初關下手日。已免墮三塗。右初關煉精人仙初地工夫熟。中關道路平。等分烏兔液。文武丙丁烹。黍米從微著。金丹告大成。我非前日我。萬化手中生。右中關煉氣地仙非昔之隱几。塊然而塔然。未生文字始。不畫卦爻前。一上還無一。玄中更有玄。秋江星斗定。人在釣魚船。右上關煉神天仙</text>
<title>太極</title>,<text>有箇沒頭尾。三家共此宗。思之大是錯。畫乃強形容。往往無心得。時時罔象逢。雖然未離物。翠竹與寒松。</text>
<title>完山府卽景</title>,<text>名都三月盛繁華。鶯燕紛飛白日斜。叱撥馬嘶垂柳宅。琵琶聲出捲簾家。溪流潤作千村井。園木交開百果花。薄暮更憑高處望。炊烟上結半空霞。</text>
<title>完山餞席上作 代人</title>,<text>賓滿華筵酒滿甁。陽關一曲若爲聽。人同婥婥多仙子。地似勞勞送客亭。錦水楊花春晩白。壺山芳草雨中靑。平生好忍消魂淚。今日難禁零復零。</text>
<title>陪李侯地宰尙寬游霽湖</title>,<text>恭陪地宰蕩蘭漿。四月江城白日長。天氣困人增酒氣。山光如畫壓湖光。游魚吹沫搖歌扇。岸草幽香上舞裳。山簡莫辭頻賞翫。此中風景似襄陽。</text>
<title>三月三日。卧病懷霽湖。</title>,<text>遙思祓禊出江城。節服新成麗景明。巖答響時歌妓唱。水搖紋處畫船行。魚窺荇葉驚人影。鳥拂林花落酒觥。身病海鄕歸未得。一年佳節倍含情。</text>
<title>病中聞趙柳宋三君子會完山。寄呈此詩。</title>,<text>相思竹樹久未見。自別雞翁歲屢還。卧病一春留古郡。忽聞三子會完山。名都物色桃花後。仙府樓臺綠樹間。歸夢不知身伏枕。酒筵能對舊容顔。竹泉，樹村，雞谷。三君之號也。</text>
<title>癸亥</title>,<text>中朝三載我王初。繡服南行布手書。逸士盡從湯聘起。農民皆喜漢租除。祥獜瑞鳳盈廊廟。月笛烟砧撼里閭。虗作太平中棄物。午鸎聲裏罷華胥。</text>
<title>聞沙溪先生赴召 癸亥</title>,<text>沙溪元老入朝廷。南極中宵動壽星。身似慶雲人快覩。德如時雨物蘇醒。在齊豈爲千鍾粟。居魯非關數賜腥。明主欲知留碩輔。言斯行又計斯聽。</text>
<title>寄白蓮吳學士</title>,<text>曾逐星郞翳紫芝。十三邑地共栖遲。金鼇海上揚帆處。靑鶴峯頭弄笛時。眼見鰒蠔淵底出。手攀柑橘葉間垂。斯遊未可尋常忘。篋裏猶藏唱和詩。</text>
<title>贈求禮仙宰</title>,<text>峽中仙邑倚山樊。風日溫和竹樹繁。終古公私稀簿牒。四時水陸美盤飡。鱖魚已過銀魚出。松耳雖殘石耳存。况復白雲方丈近。坐看笙鶴下天門。白雲山名</text>
<title>寄呈龍城府伯朴公 濠</title>,<text>知州兼領左軍營。出入雙騶五馬行。邑里繁華今盛代。山河形勝舊都城。石爲牛女星橋㨾。樓揭姮娥月殿名。堪羡使君淸福富。散仙居住小蓬瀛。</text>
<title>寄贈玉果仙宰申公 混</title>,<text>南國山川最有名。玉川玉果與龍城。烟霞嫵媚添詩興。水石淸奇助道情。魚網卷時登鰋鯉。酒船移處散鵁鶄。就中遠慕神仙尉。秋葉春花賞翫行。</text>
<title>送完山大尹</title>,<text>都門餞別會軒裳。千里湖山驛路長。祥鳳暫來儀北闕。福星還出照南方。枌楡原廟今豊邑。坊市人居半漢陽。萬樹桃花紅挾路。肩輿時往快心堂。</text>
<title>送關西評事</title>,<text>不宜郞署束才華。暫出邊垣把馬檛。芳草驛程平似水。靚粧官妓艶如花。高樓設宴燃紅燭。板壁題詩覆碧紗。談笑靑油資好略。未知何日返征車。</text>
<title>送關西都事</title>,<text>座上仙郞白雪歌。朱顔常似半含酡。風流本是張公柳。官職今同檢府荷。候吏奔趍迎翠幰。驛程平遠奏鳴螺。遙知秩滿歸來日。泣盡箕城萬綺羅。</text>
<title>送大同察訪</title>,<text>閑曹掌馬在西畿。年少仙郞赴任歸。春至碧樓花尙早。雪消淸浿水初肥。須將巨量爲鯨飮。莫以柔膓入妓圍。遮莫關雲渺迢遰。翩然四牡去如飛。</text>
<title>送許持平 儆 歸京 以潭陽府使登第。拜持平去。</title>,<text>立朝元自有才名。况入蟾宮折桂英。州郡惜離賢刺史。憲臺欣得好持平。繡衣當席威稜動。騘馬嘶秋道路淸。時事卽今多獻替。本司加額望公行。</text>
<title>送郡守李侯 德演 歸京</title>,<text>海郡深秋未有年。十家桑柘一家烟。不歡召伯來南國。惟恨黃公去穎川。父老携錢席上拜。吏民扶鐙道中連。近時新舊多迎送。誰似今朝此悵然。</text>
<title>送金侍講 地粹 航海朝天 二首○遼路爲淸人所塞。故泛海赴京。</title>,<text>靑宮罷讀發驪歌。路入重溟問幾何。早以聲名騰翰苑。終將忠信涉風波。東西不辨惟知遠。天水相齊較孰多。驚起馮夷與海若。柂樓高處縱吟哦。奉命高才出震宮。春坊半歲少文雄。鶴天罷翫樓臺月。鯨海行逢舶䑲風。關路莫言妨薊北。舶程猶喜達山東。男兒墮地愁拘束。足目須敎萬里通。</text>
<title>送李承旨 尙眞 奉使日本 二首</title>,<text>三月治裝萬里心。一生忠信保千金。已將唾鄙珠犀槖。况復矜誇玳瑁簪。候舘舍車浮海始。舶程延日向東深。不知幾歷洲中國。無限風光盡入吟。曼倩曾爲風土圖。極東稱說好寰區。三周晦朔齎糧米。十渡滄溟造國都。山上彩禽飛孔雀。水中珍貨採珊瑚。嗟君此去恢胸次。武庫增添雲夢湖。</text>
<title>送申參判 濡 赴燕 此詩以下。事大後作。</title>,<text>棣華聯萼並才名。專對今爲萬里行。三伏盡時初奉命。一陽生月是歸程。傷時鬢髮途中白。述景詩篇馬上成。文宿使星西北去。燕齊分野動光晶。</text>
<title>送赴燕武士</title>,<text>萬里燕都發遠車。男兒被酒奮髯鬚。隱之回槖無珍貨。介子行裝理湛盧。使宿光芒明海岱。蓐收金氣醉關楡。如逢擊筑悲歌處。爲瀉椒漿奠一盂。</text>
<title>送西征人</title>,<text>納納乾坤大丈夫。安能汩沒老菰蒲。雄心未試埋雙釰。生髮初乾志四隅。日暮邊雲高靉靆。秋晴朔鴈亂號呼。遼天萬里如門限。醉把金鞭撞玉壺。</text>
<title>送人遊嶺南</title>,<text>遊人馬首指東陲。前路風光坐可思。智異神山多道氣。晉陽雄府壯城池。經過劉綎題名石。瞻拜雲峯大捷碑。借問奚囊深幾許。能容才子紀行詩。</text>
<title>夜餞湖西方伯 趙公啓遠。以完山尹拜湖西。</title>,<text>來莅完山歲已周。湖西按節戒行輈。治民化洽全南府。戀闕心懸拱北樓。窓外管絃聲漸咽。床頭蠟燭淚頻流。登龍未久還分隔。座上偏含惜別愁。</text>
<title>完營伏呈廵相行軒下 沈公澤</title>,<text>曾在西關作國楨。此來南服有威名。咨詢民瘼廵邊郡。點閱舟師向水營。海嶠晩雲當露冕。山郵秋樹讓紅旌。久留蓮幕慙無補。聊寫詩篇寄遠情。</text>
<title>代簡詩二首。寄呈申參判。濡○上詩謝投燕臺錄。下詩吊王果喪。</title>,<text>[謝投燕臺錄]去秋邂逅尹鴻衢。忽得龍宮萬顆珠。光似彩虹生碧昊。淸如寶月射氷壺。天星定有文章耀。河嶽應愁草木枯。樂府爭傳新曲譜。能令紙價貴南湖。[吊王果喪]長書往復七經年。萬事人間忽變遷。深喜亞卿無別恙。不堪仙尉已重泉。亭餘玉縣吟詩竹。水棄金灘載酒船。惆悵雪山依舊色。幾回東望淚潸然。</text>
<title>贈遊山僧向頭流山 四首○踏遍關東西兩湖。今向嶺南頭流。</title>,<text>南北藂林踐踏皆。鉢囊筇杖與身偕。祥原古窟磨新衲。東海鳴沙棄敗鞋。諸處遊方無定止。世間何物着心懷。應憐抱病村居士。縶縛長如井底蛙。南北遊方十二年。一行一止但隨緣。看昇瑞旭登楓嶽。聽落銀河過朴淵。湖路欲窮芒屩底。嶺山方在竹筇前。囊中莫道無齎束。茹服空王法喜禪。早學頭陀遍四方。片雲孤鶴共倘佯。嵓巒皓白遊楓嶽。松桂幽深入妙香。行脚健如姬滿馬。法齎輕勝禹餘糧。茅簷坐說天磨瀑。六月炎蒸頓覺涼。方丈名山海上羅。此中風景問如何。碧桃花下流淸澗。靑鶴巢邊掛玉河。七佛靈蹤今不泯。雙溪異跡古來多。禪僧杖錫尋眞去。幾度穿林復入蘿。</text>
<title>贈參禪僧向白雲山</title>,<text>松絡蒙頭貝葉文。洒然形貌脫塵氛。天遊跡逸尋靑鶴。法喜糧多入白雲。栢樹在心方嚼味。楓泉過耳不成聞。前身定與拈花會。圓頓門中有宿薰。靑鶴白雲山名</text>
<title>宿白巖寺。贈太能上人。</title>,<text>山路崎嶇到寺遲。雲林深邃澗逶迤。長廊月午千僧靜。哀壑風生萬竹悲。閑夜上方無夢寐。勞心此世有思惟。移家擬向禪宮近。玄理精微問我師。</text>
<title>寄金弼善山莊 二首○赴京初返休暇</title>,<text>聞君新自玉京歸。賓客如雲問帝畿。光祿酒痕曾上面。御爐香氣尙留衣。金臺景物吟將遍。瑤海波濤渡若飛。遙想錦囊中滿溢。幾時親自閱珠璣。別業烟霞畫不如。高人初服返山居。官經禁幄多宸藻。使到天家足寶書。櫪上初休金要褭。硯池長注玉蟾蜍。野翁多病身慵甚。千部唐詩乞有餘。</text>
<title>寄題龍城韓徵士精舍 二首</title>,<text>龍城山水冠東方。黃里龍城第一坊。方丈已能看咫尺。桃源且莫說荒唐。林深可卜韓康宅。土沃宜開好畤莊。南彦北阿誰甲乙。爭雄泉石是三鄕。彦阿。皆龍城地名。龍城東面少風塵。高士幽居半隱淪。沃土自然宜五糓。仙山况復近三神。丹崖瑞菜名稱玉。碧澗嘉魚色勝銀。堪歎四難兼十景。天公都付一閑人。</text>
<title>寄題羅州柳判官精舍 二首</title>,<text>邑號羅州又錦城。茅山第一好坊名。肥饒巨野供田畒。拔秀奇山獻爽淸。魚出德津紅鬐鬣。菜生靈浦紫蕪菁。可憐景物兼風味。爲想高人栖隱情。佳麗烟霞別作寰。名州名郡兩中間。茶林竹藪常葱蒨。海舶江船互往還。勝地全湖一都會。高人此世飽淸閑。何時欵段精廬訪。共對靈巖月出山。</text>
<title>豪宅</title>,<text>入門何物不驚人。後顧前瞻箇箇新。櫪馬追風無價直。鞲鷹睨日有精神。形形怪石爭排地。色色名花別吐春。要得寶箏齊國手。市中常輦萬千緍。</text>
<title>法聖倉觀波水坪。因示海運判官。二首</title>,<text>高臺縹緲壓崇岡。下有閭閻夾大倉。湖右上腴饒土賦。朝家督運送賢郞。夜觀漁海燃千炬。春發漕綱簇萬檣。詩小景繁難寫得。攢眉久把到來觴。水族當春大發生。中洋都作打魚坪。千艘蔽海滄溟窄。萬炬燃雲白晝明。長網卷時齊棹唱。素鱗堆後與船平。未知幾許沿邊戶。捕採生涯足代耕。</text>
<title>高臺</title>,<text>高臺通望勢岧嶤。漠漠長空鳥去遙。嵐重海山藏釰戟。草深江路沒裙腰。田開土赤農耕畢。日曝風吹野水消。政是客心孤悶處。提壺呼酒慰無聊。</text>
<title>風詠亭。次板上韻。亭在光州。故判校金彦琚亭。</title>,<text>昔賢投紱此歸休。登覽風烟割遠愁。紅袖娃尋浣紗石。綠簑翁在釣魚洲。未來剡縣先乘興。將別通塘欲更留。人事幾番成代謝。江山無限閱春秋。</text>
<title>無盡藏 亭名。在南原。故詩人林白湖所卜居處。</title>,<text>騷人曾蕩木蘭橈。臨水高臺景物饒。江色可憐迷翡翠。山名何事喚鷦鷯。秋禾罷亞堆平野。商旅聯翩赴遠橋。心逈目勞成久坐。不堪風氣晩蕭蕭。亭東五里許。有山名以鷦山。</text>
<title>傷石溪先生</title>,<text>東國儒林相繼芳。石溪夫子更增光。孔顔正脉傳千古。濂洛文星照一方。玉在礏中空自寶。蘭生谷底謾消香。丘園至行今無採。泣狀先師置篋箱。</text>
<title>挽愼獨齋先生</title>,<text>光山盛族幾名臣。臨到先生德業純。道義相禪一家學。禮儀矜式兩湖人。胸中灑落濂溪月。座上絪縕伯子春。樑壞山頹嗟此夕。士林相吊淚盈巾。</text>
<title>挽金參奉東達</title>,<text>伊昔鱣堂共一師。貞松苦竹歲寒姿。居家孝友今張仲。陋巷淸貧古子思。問字後生常滿座。匡時雅志竟垂帷。姓名合載儒林傳。不獨尋常鄕里知。子思。原憲字。出家語。</text>
<title>挽鄭統制 代人作</title>,<text>膂力當年入札穿。身從白地起幡然。虎符歷視三州務。龍節重分四閫權。空有舊恩留部曲。奄看新冢像祁連。異時國史修佳傳。名武班中第一編。</text>
<title>挽金徵君 地西</title>,<text>去年相見仲秋時。此別因成永別離。初喜容顔最敷澤。只疑言語有傷悲。高賢往往無端沒。袖理茫茫不可知。堪惜謝庭多玉樹。先摧第二第三枝。</text>
<title>挽金鍾城 地粹</title>,<text>天台山擁謫仙居。六月雲輧上玉虗。臨死猶能正冠帶。象生空自設琴書。手栽黃菊花如舊。吟裏秋村景似初。惆悵兩家酬唱絶。木桃無復索瓊琚。</text>
<title>挽金正郞 九峯子</title>,<text>斗嶽崔嵬近斗魁。降精爲子掞天才。巍科少日登鄕貢。名宦當朝陟憲臺。深喜鶴書重入谷。何知雞夢遽成災。老夫涕淚都揮盡。三哭卿家寶樹摧。</text>
<title>挽柳咨議 楫</title>,<text>天道冥冥不可知。高賢終未壽期頤。沉埋雪月氷壺彩。摧折貞松苦竹姿。無復詩書凾丈誨。有遺典則後生垂。郡侯應表康成里。千古觀瞻在立祠。</text>
<title>觀妓 二首</title>,<text>泥金寶屧絳霓裳。淺黛輕朱時世粧。疑是更生張凈婉。不然新降杜蘭香。蓮花步運龍鬚席。桃葉歌驚玳瑁梁。靑鳥十回傳一信。虗敎魂夢惱王昌。回頭盼眄射淸眸。芳歲纔看二八遒。艶質比方蘇小小。春心常帶莫愁愁。歌聲到處搖梁杏。裙色非時見石榴。若使楚臺重有夢。行雲那得擅風流。</text>
<title>燕</title>,<text>萬里雌雄來去偕。春秋社日不相乖。吳人舊事名爲巷。楚女新䂓刻作釵。應喜畫堂垂箔卷。似愁泥逕落花埋。掠烟捎塢斜陽外。添殺詩家物色佳。</text>
<title>鷺</title>,<text>烏觜纖長眸子團。素容何不素心肝。飛來霽野靑分界。立在春唐白倒看。習習輕風吹頂亂。霏霏小雨濕衣寒。千秋好入雍陶句。知是詩人興一般。</text>
<title>翠禽</title>,<text>烏觜靑衿翠碧文。注心窺得小魚群。不嫌細雨霑毛質。惟怕輕風亂水紋。浦日欹時纔換渚。漁人歸後始專濆。幽居一自穿池沼。北垞南溪來去紛。</text>
<title>謝金徵士惠葡萄</title>,<text>仙果初來自大宛。又從中國徧東韓。道家得植同花草。脩蔓初繁引竹竿。白露離離秋始下。靑珠箇箇夏猶寒。盛封一器能延及。沃我炎蒸病肺肝。</text>
<title>詠鎭安馬耳山 有巨石雙立如馬耳</title>,<text>沓嶂攢巒四面藂。嵬峩巨石立爲宗。尖抽兩耳初疑馬。矗起長身更若龍。但恨峽中埋壯觀。不令天下看奇容。安能拔置終南頂。用作王都文筆峯。</text>
<title>題關東山水屛</title>,<text>震朝形勝在關東。萬國山川此所宗。巴蜀窮深豺虎窟。蘇杭佳麗綺羅容。何如碧海紅輪日。呑吐金剛白玉峯。安得王喬兩鳧舃。向空飛去覔仙蹤。</text>
<title>斗溪峽</title>,<text>雲物新秋拂峽晴。石門岞𡺀江流橫。行人飮水泉接口。僕夫叱馬山答聲。浮生百歲少閑日。險路一年重過行。苦待出洞見方丈。萬二千峯羅太淸。</text>
<title>望西海</title>,<text>水容天色共悠悠。登覽無邊豁遠愁。漁戶烟微依別浦。漕船風利上神州。遐心直欲尋鼇島。異景潛祈見蜃樓。更向虞淵瞻落照。紅波滉漾眩雙眸。</text>
<title>登樓</title>,<text>長川水落見沙洲。倦客登臨百尺樓。安得酒來消悄悄。聊因詩就遣悠悠。孤雲獨峀當斜日。小雨殘虹作晩秋。一陣朔風驅鴈下。渚邊枯柳葉颼飀。</text>
<title>閑居十二月吟</title>,<text>臘後郊原十日晴。游絲亂處泛鶬鶊。逢迎芳序新官至。送別窮陰舊吏行。庭草可堪爲藉坐。簷陽欲動獻君誠。搴紅拾翠何時事。百五韶光半已生。乘暄爲是檢都房。步出柴門繞草堂。三逕烟霞春晼晩。一園花卉日中央。林霏濕處衣裳潤。草露濡時杖屨香。多事好風欺久坐。就人頭上倒華陽。小雨催春天地新。無私惠貺荷洪鈞。多年陋巷窮原憲。此日豪奢富季倫。燕舞鶯歌逢到處。花屛柳幄坐隨身。陽和氣味淳於酒。倦步林間高日輪。竹邊茅舍靜簾櫳。門掩林園淑氣中。芍藥吐英前夜雨。蘼蕪飜葉此時風。爐烟繞坐琴書暖。簷旭穿牎几席紅。卽景無非忘食處。後生還欲學尼翁。黃雀薰風颭草萊。金花片片落庭槐。林中醉竹移根去。檻外衙蜂作隊迴。多病要看延壽法。破閑偏仗賦詩才。爲緣盥殺翻經手。瀉下薔薇露一杯。籜龍新翠照簾櫳。忘却天時屬祝融。桃簟親膚寒似水。荷香擁鼻爽於風。夢游建德華胥域。身在方床曲几中。一㨾乘涼北窓下。如今豈羡葛巾翁。昏見南星漸漸流。炎涼相代少停留。三陰月至歲分後。七夕葉飛天下秋。夜績千家松火亂。西風幾處草虫愁。吾詞可繼八章末。只恨采詩今已休。稻熟魚肥蓏果新。野人生計未全貧。不衰不壯中間歲。非暖非寒適可辰。枕席輕涼甘寢寐。蚊蠅歇少穩心身。平分四序秋猶樂。潘宋如何獨愴神。風欺烏匼髮如銀。歲暮園中獨樂人。楡葉落錢家卒富。菊花浮蟻面回春。眼勞空際歸飛翼。心着濠梁下上鱗。卽景無非怡暢處。百年聊可養吾眞。授衣已過届初冬。靑女飛霜夜夜濃。天地閉藏燕谷律。江山縞素漢軍容。風吹落木驚孤鴈。水淺寒潭蟄早龍。莫恐歲華無處着。園中自有後凋松。窮陰慘節晦寰區。乍覺心情雪後娛。林木變爲崑圃樹。乾坤幻入汝南壺。橋頭凍客肩高下。江上歸舟興有無。如我垂帷擁衾坐。甁笙亂奏枕邊爐。陋巷衡茅守固窮。歲云暮矣得何工。獰風虐雪喧牎外。經卷茶爐靜室中。往事撿來違宿計。前途將去付天公。誰知一世營營裏。別有無爲淸凈翁。</text>
<title>息營堂四詠 主人金徵君又器</title>,<text>籬薍交鳴雞慢音。靑莎夾路亂抽心。芳菲到處花兼柳。行樂隨時古似今。初向和風吹滿袖。復臨流水滌煩襟。歸荑贈藥非吾事。遇興成詩獨自吟。初荷卷葉出池塘。山下孤村小草堂。經史循環方讀易。天時次序屬純陽。燕鸎亦識淸和氣。花卉猶多郁烈香。節物依依重午近。綠梅丹杏漸堪甞。稔歲村村有相舂。三陰月至已休農。秋陽曝烈成秔稻。夜籟虗涼在竹松。照字螢知臨卷苦。絡絲虫警上機慵。田家景物詩家興。重理新蒭待酒濃。輕瀾生帳夜風凄。一室蕭然靜者栖。土突溫多燃榾柮。氷簷寒甚宿鵾雞。爐烟吐穗微微直。案卷排籤秩秩齊。終歲息營堂上坐。幾人塵路謾東西。</text>
<title>福興村 三首</title>,<text>寥寥一犬吠柴門。絶壁烟霞隱早暾。山竹葉深迷失逕。杜鵑花盛欲藏村。田畦繡錯憐耕破。峽口衿交恠澗奔。漁父樵人相對語。依依物色似桃源。側逕松根高復低。定知眞隱卜幽栖。東牎睡足暾三丈。南畒功興雨一犂。屋後山蔬和圃菜。厨中竹溜注嵓溪。可憐物色誠岑寂。陽坂時時下鹿麑。南龍泉寺北神光。秋月峯巒接白羊。湖左本稱淳化郡。山中更有福興坊。三農戶足眞肥土。百歲人多是壽鄕。借問崦西傭隙地。餘生吾欲老耕桑。</text>
<title>幽居 三首</title>,<text>懶惰心中何所期。茅茨嬴得日遲遲。松床竹几春眠後。藥椀茶甌晩起時。園木節殘花結子。階除人靜雀呼兒。淵明昔愛吾廬好。吾愛吾廬亦寫詩。百鳥啾喧夢覺初。東牎紅日兩竿餘。空庭自長周公草。古架高撑鄴氏書。髮白壯心休濟代。身閑樂事在幽居。張衡昔作歸田賦。吾卽無歸卧我廬。村村何處不桑麻。籬落花深白日斜。園木過春巢鸛鷺。柳塘經雨哭蝦䗫。巷無結駟鳴珂客。隣有溪翁野老家。寂寞由來成好趣。况將詩句送生涯。</text>
<title>苦熱</title>,<text>大地如煎復似熬。飛空鳥雀盡藏逃。炎風過草薰蒸面。赫日臨簷汗透袍。五色金苽功始著。六花紋簟價全高。林亭宴坐猶如此。何况田間把桔槹。</text>
<title>題村家屋壁</title>,<text>茅茨寄在蒺藜陂。門巷淸涼蔭樹枝。野外生涯饒夏興。田家節序近秋時。西苽剝後東苽熟。大麥收來小麥隨。景物依然周七月。老農惟不識豳詩。</text>
<title>新秋 二首</title>,<text>豆莢初肥七月初。東陽有意詠郊居。虫懸屋角空爲網。螢過床頭自照書。蘧子暮年方覺是。馬卿少日謾吟虗。夕涼漸入前園圃。烏帽靑黎看晩蔬。豆花瓜蔓掩郊扉。籬落蛛絲掛夕暉。窠子四成蜂咽咽。巢雛三化燕飛飛。眼看節物隨時變。心識容顔與昔非。欲煉大丹無鼎器。可憐砂汞日衰微。</text>
<title>九日</title>,<text>沉吟舒嘯久徘徊。重九佳辰百尺臺。遠水虹蜺供筆彩。長空霞入詩材。楓香菊氣侵衣帽。雲影天光倒酒杯。山下夕陽歸去路。群鴉閃閃共人迴。</text>
<title>秋懷 五首</title>,<text>除却隣僧孰叩扃。男兒潦倒一茅亭。蕭踈葉上三更雨。隱顯雲間數點星。空有釰鋒生赤電。恨無丹藥駐頹齡。我今久廢車公讀。虗度窓前照字螢。節序推遷不可留。天南鶉火漸西流。明河白月同淸夜。玉露金飈共素秋。雅志負心嗟短髮。薄寒中體戀重裘。我今百恨將千慮。還恠張衡只四愁。秋懷隨處揔堪傷。明晦陰晴不可常。河漢斗牛天未曙。梧楸橘柚露成霜。遷臣澤國衣裳冷。直客承明鍾漏長。別有騷人愛佳節。預愁風雨敗重陽。去燕來鴻相主賓。江山搖落屬蕭辰。蘭衰正似憂君子。荷敗眞同病美人。靑女嚴威頒月令。羲和急景走車輪。萬生未免隨涼燠。舒慘中間自愴神。嗟爾霞翁宜自強。不須從衆亦悲傷。年踰孔聖爲稀壽。路向仙都已俶裝。胸次何由生熱恟。心神可使鎭淸涼。堪憐屈宋潘邢輩。等視烟藂露草螿。</text>
<title>村雪</title>,<text>孤村寂寞歲云徂。病葉吟風着樹枯。民戶晝▦歸臘獵。吏人晨督去年租。田園雪滿飢烏鵲。井餘氷埋斷轆轤。寄語朱門歌舞士。此間辛苦得知無。</text>
<title>夜坐</title>,<text>白屋流年近歲除。荒園竹樹冷蕭踈。茅簷雪壓雞登早。瓦釜薪殘粥熟初。自哂生涯空四壁。誰知學力有三餘。悄然坐久成詩句。纔得沉吟便不書。</text>
<title>至日</title>,<text>調息扶陽與共齊。坐觀生白至晨雞。初炎自有燎原勢。克念能成作聖階。仁在核心萌意思。豕留囿內喪朋儕。無端闢闔從何起。一大環中沒兩倪。</text>
<title>野亭</title>,<text>垂老胸襟苦未攄。野亭憑眺久躊躇。鳥飛空外斜光動。龍露雲間白雨踈。身逐地形高縹緲。心隨天宇曠淸虗。更愁詩興翻成惱。思入吟眉終不舒。</text>
<title>金灘雜詠 六首○金灘在玉川霽水上流。濱巖，淸溪。皆地名。</title>,<text>金灘本勝地。濱巖難與齊。維舟泛明月。不必下淸溪。金灘多白鳥。飄若雪片飛。婆娑照毛羽。綠水有光輝。金灘上下水。祭巖水最美。中有神龍湫。雩官備祀事。金灘二月時。氷解沙洲闊。漁翁不捉魚。結罝追水獺。金灘溪上人。結網以爲事。直待銀魚時。夜守漁梁睡。玉川最佳麗。金灘難與同。林花溪上笑。鏡裏臙脂紅。</text>
<title>江行 二首</title>,<text>十里撑舟去。淸江到處宜。羽毛閑可愛。臨水兩鸕鷀。峽口東南豁。淸江十里遙。小船難掛席。惟有木蘭橈。</text>
<title>舟中對月 二首</title>,<text>夜深坐舟中。寒氣襲人骨。安得玻瓈盃。酌此江心月。把酒勸江月。代月因自傾。若使月解飮。金樽還不盈。</text>
<title>江石 二首</title>,<text>吾愛江干石。圓平出水高。䲶鴦來曬羽。時墮翠金毛。半露橫江面。全平立水隈。江波時沒頂。難戴錦紋苔。</text>
<title>江氷</title>,<text>臘月江氷凍。虗明看可疑。還愁樵父渡。汚殺碧琉璃。</text>
<title>江上</title>,<text>峽中盛秋熱。江上到君家。淋漓亂紅實。童子劈西苽。</text>
<title>黃魚</title>,<text>江人賤黃魚。目之無味魚。盤中鱗五色。野客猶軒渠。</text>
<title>送西征人</title>,<text>白馬斑花服。遼關近帝畿。知君歸到日。楡柳葉紛飛。</text>
<title>奉餞地宰申侯 尙潛 棄官行</title>,<text>明府素多病。居官厭期會。我願公家規。不折腰束帶。</text>
<title>奉餞地宰沈公 櫶 秩滿行</title>,<text>已苦荊花旱。重辭有脚春。願天將四角。生我使君輪。</text>
<title>荒村</title>,<text>貧村三兩戶。荊棘路全迷。淺雪林中在。斑斑印虎蹄。</text>
<title>洗竹</title>,<text>病廢平生逸。貧居白日閑。澆蔬與洗竹。此外少相關。</text>
<title>雨晴 三首</title>,<text>宿雨夜中歇。今朝天氣嘉。初來何處燕。更發幾枝花。縞李光如雪。緋桃色奪霞。天公嫌陋巷。粧點野人家。輕風時翕習。淡日乍晴陰。曳杖出柴戶。乾坤無限心。</text>
<title>春詞</title>,<text>天地怡融日。江山繡繪時。不堪花婥妁。爭奈柳㒋垂。</text>
<title>福興 村名○二首</title>,<text>屋下浮花澗。門前採藥山。誰知重峽裏。藏得好人寰。蚕蜂宜土産。柿栗足山資。僻俗何淳古。廬居覆木皮。</text>
<title>山村</title>,<text>峽裏宜生事。人家掩晝扉。西風動霜粟。鎌婦下山歸。</text>
<title>天將征倭歌 六首</title>,<text>東征二十八將軍。盡是獜臺舊策勳。魚海旌旗飜曉月。龍山烽火照秋雲。二陵羊馬半成摧。王子東行衆所哀。諸侯孰救三韓地。惟喜天兵海外來。天兵東下若雷霆。彎取威弧落彗星。萬里重溟烟霧卷。三神山色倍靑靑。燕齊粟米出遼多。水有舟船陸槖駝。日暮碧烟生萬竈。三軍卸甲汲長河。幽燕壯士氣如雲。甲背金鱗射月紋。東渡鴨江三十萬。璽書皆隷馬將軍。將軍出帥下遼關。殺氣秋陰起磧間。河泛舳艫難辨水。地堆兵甲欲齊山。</text>
<title>宮中樂詞 六首</title>,<text>紫電神光繞斗杓。問今何夕誕羲堯。天皇更錫周王夢。千歲爲昬萬歲朝。聖主垂衣御紫壇。南熏歌曲樂平安。翰林學士今才子。莫進新詞詠牡丹。輿人催喚索金根。別道威儀候至尊。報說四更方四點。君王已出集春門。紫陌香塵浥不飄。乘輿徐渡廣通橋。威儀幄幕開無數。盡是封人祝聖堯。敦化門前曙色明。仙童催入九重城。五雲高處天聲下。先喚新恩第一名。靑壇縟禮至尊親。二月中旬驚蟄辰。從此八方歌大有。康衢烟火樂居民。</text>
<title>宮中四時詞 八首</title>,<text>名園三月百花開。花外司春御史來。遙見苑中移彩帳。滿天蝴蝶獨俳佪。春聲霽色動樓臺。上苑瓊林錦繡堆。當午內官催索仗。賞花仙馭不時來。玉砌交開安石榴。君王始倚翠微樓。銀盤杏酪兼崖蜜。節物時時上御羞。節近天中大火回。尙衣方擇御袍材。氷蚕冷繭推珍品。厥篚新從蠻國來。玉閣金階螢火飛。白紈團扇見離違。班姬此夕愁無限。自悼辭成淚濕衣。金井西風透綺䟽。梧桐一葉下前除。淸秋節氣朝朝異。氷簟銀床冷不居。天厨進食盡時辛。絳帕籠盤向紫宸。單目品題誰第一。洞庭霜橘最稱珍。初陽令節獻謠詞。百辟山呼拜玉墀。遙望五雲光不定。日華政上赭袍時。</text>
<title>春宮詞 二首</title>,<text>滿園桃李禁城東。二十四番花信風。春意惱人思悄悄。黃昏樓閣雨聲中。合殿回廊白日遲。東風時動萬年枝。深深簾幕無人見。帳額同心結自垂。</text>
<title>建章宮詞</title>,<text>少小承恩入建章。越羅裁作舞衣裳。那知一委秋塵篋。難拂君王白玉床。</text>
<title>題宮宴圖</title>,<text>鋪却𣰽毺紅地衣。蓮花絳燭照輝輝。宮中宴罷嬪嬙散。虢國酣眠韓國歸。</text>
<title>觀妓 三首</title>,<text>嬌嬈顔貌好衣裳。未到先聞繡襪香。今日蘭堂定不夜。眼波眉月照流黃。六銖衣着蟬衫薄。雙臉丹偸鶴頂鮮。試發一聲離鳳曲。梁塵亂墮燭臺前。眞仙來自太淸家。不是蘭香定綠華。駿馬明珠難擬直。芙蓉芍藥恥爲花。</text>
<title>羽林行 二首</title>,<text>高秋烽火照皇都。神策精兵西備胡。君王親賜前宮宴。臨別皆騎內廐駒。期門壯士戍樓蘭。敕賜龍駒具玉鞍。帳前立飮葡萄酒。盃上光搖虎鶡冠。</text>
<title>閑山月 古統制李舜臣歌曲名。閑山島在南海中。</title>,<text>閑山深夜月團團。海上飛昇白玉盤。曾照將軍水犀甲。柂樓高處不勝寒。</text>
<title>楊柳枝詞 七首</title>,<text>爲被江頭烟雨頻。嫰條金色一回新。初看去地纔三尺。漸見毿毿掃路塵。王孫懶繫紫游韁。空有垂絲拂岸長。春盡絮飛留不得。厭風愁雨渭城傍。十里五里官道傍。千絲萬絲斜帶陽。多情掃却驊騮背。似惜將行白玉郞。正是江南三月時。水邊無限舞風絲。輕勝掌上回身女。靑奪樓頭賣酒旗。灞陵原上汴河湄。幾樹成行復幾枝。花白渚烟朝卷後。色深江雨晩晴時。烟中羃羃乍依迷。雨裏凄凄直似啼。日暮東風殘絮落。黃鸝愁囀古隋堤。朝朝暮暮變柔枝。二月江南春雨時。江女乘舟采蓮去。亂靑靑處唱爲詞。</text>
<title>次呈李澤堂 植</title>,<text>白戰方酣方寸中。螢鯨何必較雌雄。多謝文章來處重。道山延閣五雲東。</text>
<title>六鎭歌十首。寄富寧謫客。</title>,<text>界割封彊銅柱標。建軍置鎭祖宗朝。如今已沒開邊將。苜蓿漫田虜馬驕。富寧處女貌如花。生長樹林深谷家。何曾頭膏面施粉。纖手摻摻工緝麻。六鎭居人髮半華。生未得見木綿花。漢商時致南中貨。貿出烏貂與白麻。玄陰薄暮雲馮馮。邊木枝竦愁嚴凝。幽都雪花幾萬點。飄未瞬息齊丘陵。何以謂之人面氷。北方十月方寒沍。肌膚着水便成凝。暖湯脫之形貌具。何以謂之穿穴繩。北方雪深不得掃。人家埋在雪中間。繩繫井闌穿汲道。邊頭胡兒獵平原。路逢徒侶相呼喧。山椒回飈欺虎鶡。飜然墜轉寒藂根。邊頭山田帶沙礫。秋粟種種不掩土。南州稻飯棄如泥。北人那得祭先祖。四顧山木立扶踈。府居荒落如村墟。公厨冷淡無別味。刺史獨饌餘項魚。去京千里是咸關。大嶺摩天夢不還。逐客何能禁素髮。邊州聞有白頭山。</text>
<title>薦士詩 七首○癸亥夏作</title>,<text>白賁丘園安息翁。五車經籍在心胸。如何燕室求賢日。不入山公啓事中。正字文人金粹之。且將危論叩天墀。六年去國身空老。三月無君衆所疑。樹谷先生梁甫吟。傷時白髮不能禁。非緣茅屋堪留士。自是蒲輪不到深。固窮素志不能渝。雞谷先生君子儒。何日朝家有徵命。荒園烟雨粥靑奴。烟霞竹樹樂倘佯。四序堂前百卉香。莫向閑▦理花譜。男兒可老錦山陽。卽今西北有風塵。聞道朝廷急武臣。當世將才吾得一。頭流南畔倚査人。賤身無分展良圖。謾學南評亦自愚。長日草堂人寂寂。卧聞茶響聒團蒲。</text>
<title>送完山半刺</title>,<text>半刺休論是下官。完山物色眼中看。萬家園裏秋光好。紅柿朱梨白露寒。</text>
<title>送楚山良宰罷官歸</title>,<text>良宰無端見庫封。山光未及去心濃。但愁不喫公田笋。留與他人萬籜龍。</text>
<title>昇平行</title>,<text>昇平美酒色流霞。玉椀盛時浸雪花。珍重故人多厚意。客中酩酊是君家。</text>
<title>觀獵</title>,<text>太守親觀臘日圍。旌竿暮雪亂紛飛。少年先獻錦紋雉。立飮流霞一椀歸。</text>
<title>重過三梅堂</title>,<text>一園紅紫委塵埃。安石榴花獨自開。梅子初甞村酒熟。前時宿客又重來。</text>
<title>江村卽景 三首</title>,<text>江村極目盛繁華。酒牓船旗春日斜。堤上女郞相繼唱。竹枝歌盡浪淘沙。長洲物色照春霞。暎柳迷花臨水家。水際一雙金齒屐。江娥露足浣新紗。十里長洲春草生。鷺鷀飛下夕陽明。正是客心孤逈處。隔江人唱踏莎行。</text>
<title>春江</title>,<text>杖藜徐步久江頭。剛爲桃花錦浪流。鸂䳵鸕鷀心亦愛。浴來不足又沉浮。</text>
<title>山行 二首</title>,<text>翳葉鳴蟬秋日斜。行行谷口訪人家。人家應在不深處。山麓風搖蕎麥花。峽口行行山逕斜。石林時復有人家。漫田秋卉色紅白。不識本草何名花。</text>
<title>峽行</title>,<text>山日亭亭向客殘。綠莎溪路去漫漫。平生倦馬今還好。錦石秋花仔細看。</text>
<title>村晝</title>,<text>琴書整整燕斜斜。山下孤村處士家。當午好風淸簟上。暗香時送隔林花。</text>
<title>挽紫霞山人</title>,<text>仙標暫下住人間。忽復驂鸞駕鶴還。賴有平生眞面目。九秋臞立白巖山。</text>
<title>挽朴質夫</title>,<text>早年塲屋有詩聲。晩節鄕閭訓後生。人事卽今成逝水。忍看西日上丹旌。</text>
<title>挽安秀才</title>,<text>浮世光陰石火忙。子年雖少過三殤。假令未悟無生理。萬歲千齡亦不長。</text>
<title>七言絶句四首。寄呈達川精舍。主人柳君方赴會試。</title>,<text>三庚中暍瘦形骸。閑殺窓前兩口鞋。涼入井桐蘇肺熱。始修書札問高齋。僉君體內各何如。墟落新涼雨霽初。村逕豆花閑步出。角巾筇杖看濠魚。高莊繁盛蔚桑楡。前面瞻郊復瞰湖。想見秋光粧點好。稻花如織五紋圖。南宮重選鹿鳴儒。玉井蓮花半已敷。且問伯君齎彩筆。幾時能復上京都。</text>
<title>八日</title>,<text>樂事佳辰相與幷。人隨鸎燕集江亭。白頭居士齋心久。薝葍香中看道經。</text>
<title>訪柳逸人</title>,<text>來訪村西柳逸人。山風吹亞鹿胎巾。邀我大桃花樹下。落紅如雨滿庭春。</text>
<title>有所感 二首</title>,<text>病蠅附驥行千里。腐鼠因鳶上碧空。處世莫言無己力。致身元在託身中。靑松折後藤蘿倒。大廈焚來燕雀悲。處世莫言無己過。禍身元在託身時。</text>
