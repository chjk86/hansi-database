<title>漫興</title>,<text>自得休休法。渾忘戚戚憂。有琴兼有酒。無願亦無求。庭際花開落。嶺頭雲去留。任他閑歲月。與物共悠悠。</text>
<title>題座右</title>,<text>朝晝膠擾地。此心便非吾。那能靜而養。還得本初吾。</text>
<title>和平凉子軸中韻 幷小序</title>,<text>接輿歌于野。擊磬襄入于海。士志大而不遇於時。則輒猖狂自恣。輕世傲物。潔其身沒其迹而自洩焉。子非此等者流乎。嗟夫世道衰。如子者亦不多見。於子吾無間然。然名敎中自有樂地。何必脫落世務。飄然長往。捿遑於彀卛之外以自高哉。平凉子。無曰我老生常談。						吾道吾家有指南。未應遺落獨奇男。生涯最好春田種。滋味時逢社酒酣。携筥陟山山有蕨。把竿臨水水如藍。箇中自在無窮樂。餘外渾非命分甘。</text>
<title>輓權穉章上舍 焥</title>,<text>嗚呼權穉章。南國足爲光。素以溫醇質。生於文學鄕。假年師我輩。無祿失賢良。可惜斯人也。嗚呼權穉章。													嗚呼權穉章。文藝早擅塲。儒林聞望最。太學姓名香。也知生不遇。胡乃奪還忙。天是茫茫者。嗚呼權穉章。						嗚呼權穉章。此別正堪傷。六世金蘭契。十年翰墨塲。相逢不忍別。相別不能忘。相見復何日。嗚呼權穉章。</text>
<title>次韓能一 啓魯 歲寒亭韵</title>,<text>松栢知心事。蕭蕭帶雪寒。里巷渾忘陋。床書不厭看。竹牖昇朝旭。風軒響夕灘。寤歌還獨寐。宇宙此中寬。</text>
<title>贈權上舍 正三</title>,<text>靑黎來叩小蓬門。會友前期此夜存。閤閤萬蛙烟外野。狺狺孤犬雨中村。篝燈細細明茅屋。江月姸姸上竹園。灑落衿懷無俗累。依然坐我武陵源。</text>
<title>贈金正言德勝 復仁</title>,<text>袍笏蕭然賦壯遊。寒驢踏盡路悠悠。東籬壺盒黃花酒。南國江山白鴈秋。我是馬卿長卧病。君如王粲獨登樓。浮生聚散元無定。懷緖翻然感隱侯。</text>
<title>輓丁知州 載遠</title>,<text>仙鶴其姿秋水神。向來朝右重輕身。至淸無媿東園祖。遺愛偏深南土民。可惜魁偉公輔器。終然抹摋聖明辰。吾儕幾箇知公者。相向嗚呼涕滿巾。</text>
<title>輓川沙金公 宗德</title>,<text>德器純深行義惇。如山嶷嶷玉溫溫。問學蘓湖高弟子。家庭松隱好兒孫。卷裏眞工忘歲月。閑中至樂有丘園。皋比南嶺今蕭索。誰復開來發我昏。</text>
<title>蓮亭。與姜右尹 碩龜 相酬。</title>,<text>寒驢踏雪訪窮山。離索幽懷半欲寬。相思各地三年久。情話深燈五更闌。揚眉誰和陽春曲。拊膝長吟蜀道難。可惜浮生多別日。莫嫌樽酒盡情歡。</text>
<title>輓權士文 </title>,<text>江城秋氣早。大聖山日夕。寂寂巷無人。士文歸窀穸。其友朴國禎。病矣違執紼。百年久要夷。千古永寥廓。憶昔初識君。君年十有六。儀宇端且正。氣味雅而潔。文苑夙有名。克繼賢父跡。衆賀乘龍喜。門楣萬丈色。源源十數載。心肝如一日。豈徒誼葭莩。可謂情膠㓒。相別輒相思。相逢便懽謔。三春紅樹句。九月黃花酌。丹丘枕流間。隨處任行樂。豈意今年夏。人鬼逈相隔。獨立陽界上。無與話胷臆。峨洋已斷絃。古釰鳴塵壁。此別良可悲。幾日重追逐。我亦蒲柳質。容華非宿昔。幾何從汝逝。汗漫遂如昨。先後差有異。畢竟理無忒。魂兮好歸去。相待靑山角。</text>
<title>遊頭流山紀行</title>,<text>山川經雨却淸新。流動胸中灝氣眞。芳草綠陰隨處好。不妨林下度三春。右白巖道中						殘雪棃花兩岸平。是何晴日聽雷鳴。錄事衿期山不老。孤雲消息水餘淸。得失可憐浮世態。是非遺却俗人情。寒捿留結他年約。猿鶴知應識姓名。右白巖						名山宿債了生平。噴玉奔流曲曲鳴。殘年活計探眞是。盡日襟期徹底淸。閒雲老樹渾無語。啼鳥游魚却有情。峽俗猶傳韓錄事。巖稱家禮又佳名。右家禮巖						往事依然餘舊亭。山光濃淡水蒼靑。友朋之誼誠如許。過者千秋幾喚醒。右送客亭						出洞人來入洞先。名區不盡舊因緣。流水聲中山似睡。白雲深處晝如年。交契得於猿鶴結。姓名羞向俗人傳。何憂何樂厖眉子。非是蓬瀛別有仙。右大源庵						夫子起南服。斯文廓正門。靜時方得力。極處每逢源。綿邈淸風古。澄明灝氣存。衿胷淨如洗。世故不須煩。右洗心亭						居人傳說李陶邱。數曲滄歌百念休。斜日荒臺愁不去。靑山無語水空流。右陶邱臺						南北東西遠。人間別路悠。連筇留後約。紅錦海山秋。右贈別</text>
<title>幼靑從弟 天東。卽先祖西溪書堂遺址築小屋。爲讀書計。此吾一生志。而幼靑先之。勇矣哉。堂之廢積有年。而今而新。先祖遺集。又以今春出巾衍。兩事相値。有不偶然者。用書堂舊日韵。爲幼靑賀。</title>,<text>獨卧丘樊適意便。先廬粧點此雲烟。頹垣蕪沒窮山裏。精舍重開活水邊。滿案詩書餘日業。幾畦杞菊舊時田。遺文更出堆塵篋。陽復吾家自有年。</text>
<title>新安江舟中。贈李注書 秉烈，郭上舍 必寧。</title>,<text>物外飄然興。江湖一小舟。林宗曾有約。元禮豈無舟。九月黃華節。三更赤壁舟。相逢皆故舊。沿泝喜同舟。</text>
<title>西行途中</title>,<text>千里悠悠不一休。侵晨行李過忠州。夢裏家鄕曾幾夜。客邊時序又深秋。風雨長程愁匹馬。江湖宿約負孤舟。那時靜坐筠窓下。喚鶴尋猿任自由。</text>
<title>輓權仙院 必昇</title>,<text>天資素重厚。性行自醇眞。鄕黨穪夫子。平生學古人。從容泥塑坐。滿面太和春。臨穴悠悠恨。無緣百我身。</text>
<title>輓李直長日進 東仁</title>,<text>芳蘭叢玉聳精神。聦睿才兼氣味醇。詩禮家傳文行士。經綸材遇聖明辰。朝端聲望人中鳳。鄕里光華席上珍。吾輩山南長已矣。明朝送葬北邙垠。</text>
<title>輓姜丈 必儁</title>,<text>春風這氣像。雪月好襟期。顧我何如者。而公偏愛之。議論渾不苟。心事了無疑。入地須含笑。靑山沒是非。</text>
<title>輓權觀濠齋 必輔</title>,<text>人說南天淑氣浮。濠齋高士在丹丘。操守孤松排凍雪。衿懷霽月屬淸秋。麗水佳山閑世界。詩朋樽酒好風流。可憐吾輩渾無祿。白馬山前哭數州。</text>
<title>伏次曺義士褒贈內賜韻 曺公娥林人。戊申殉節。</title>,<text>戡難中興賴有人。南邊收復不踰旬。雖使賊驕寧舍國。得如公死盡爲臣。聖代恩章盟帶礪。一方雙廟畵猉麟。賢孫奉勉無他語。忠以酬君繼乃親。</text>
<title>輓姜素隱 式儁</title>,<text>瀅澈如公此世稀。氷壺秋月憶依依。濂洛群書餘至樂。原顔舊巷淡忘飢。出語有章皆義理。用工無處不精微。倀倀摘埴吾安放。已矣山南吾道非。</text>
<title>謹次柳興德 世章 焚黃韵</title>,<text>屈於當屈理宜伸。聖代褒忠寵眷新。朝廷有事扶倫紀。義理無疑質鬼神。承傳世德多佳裔。頌祝天恩共衆賓。靑史大書如皦日。千秋足以勸人臣。</text>
<title>哭弟聖郁 旨毅</title>,<text>聖郁聖郁。明日君大歸窀穸。今日晡時。吾將扶櫬而南渡江。自此兄弟爲地上地下之別。寧欲無言。亦不忍無言。爲誄詞百十六句。欲揭之竿導君轝。而天雨如此。且吾平日不能書。書輒借君手。今誰爲我書。玆將草藁以告。嗚呼痛矣。						嗚呼大招兮嗟予季。三十八年兄弟情。念昔先人棄諸孤。吾未成童爾孩嬰。偏親之膝王父懷。無告形影相零丁。百千萬事風霜界。觸處吾母潛呑聲。凍餒安能桎梏人。眉宇燁燁春敷英。六歲七歲八，九歲。頭角嶷然聦而明。南州雅望石浦叟。於我先人從父兄。從父兄弟親旣懿。知己同堂肝膽傾。視我如視根東輩。悶我之孤憐我㷀。從此依歸得有所。而爾讀史余執經。尋常灑掃應對間。謂爾偏鍾氣之淸。同隊羣童翰墨塲。一堂和氣方盈盈。風燈忽地閱一劫。舊時芝室無先生。三年一掇子貢築。佩服餘敎勤工程。詩書刮劘樂莫樂。我日斯邁而月征。碧洞禪室昆山寺。黃卷靑燈聯紫荊。志何篤也數何奇。落拓蹭蹬無所成。翼未能奮眉不揚。橫雲奇氣徒崢嶸。一日辭我經書幌。萬里之封賭功名。古匣手撫張華釰。談鋒磊落終軍纓。通塞命矣奈爾何。十年無味長安行。梁父之吟白雪歌。有時嗚嗚鳴不平。落葉窮廬歲云暮。鬚髮相看霜雪莖。白雲流水窈窕洞。共結餘年猿鶴盟。畒有嘉禾園有蔬。使婢而汲使奴耕。或乘漫興起逍遙。或把故舊談縱橫。箇中自在淸曠樂。我飢我飽孰與爭。黑白雌黃無是非。得喪榮辱無經營。此生此樂未易得。笑說羲文困而亨。奈何奈何天喪余。一夕壎床風雨驚。荒山衰草月黃昏。柳爾之車丹爾㫌。夫何平日愛我厚。翻然棄之毫毛輕。恍恍惚惚相別離。此心如夢兼如醒。推然獨坐舊書巢。落花滿庭門掩衡。晝到今年何苦長。夜亦支離三四更。黯然森然寂寞中。方寸日與君合並。君貌瘦如庾嶺梅。君心潔如荊山瓊。淸絶其操豈弟儀。雜以鋒稜峭且勍。不是庸庸流俗態。令人鄙吝消其萌。言足聽聞非我私。鄕隣朋輩昭公評。此世此人那復見。廓落乘風遊八綋。江花寂寂江楓黑。江鳥送君鳴嚶嚶。千古萬古吾兄弟。幾時幾日重逢迎。兄弟逢迎不足論。須看白日無光晶。有母白髮方倚閭。有妻靑鬂方崩城。崩城倚閭誰相慰。不見君兒啼惸惸。一生一死分離際。千寃百恨徒相縈。上堂而辭入室別。忍能浩然催行旍。已焉哉天實爲之謂之何。畢竟歸屬齊殤彭。差後差先非壽夭。有子無子非哀榮。魂兮翩然大荒界。參逐列仙遊蓬瀛。風馬雲車極汗漫。湘浦之瑟緱山笙。况又西南瞻望間。有崇四尺多先塋。翩𦒘而陟翩𦒘降。怳聞玉佩聲琤琤。最是人間餘歲月。獨立踽踽兄國禎。我心非石亦非木。可能無是嘵嘵鳴。天長地久無窮痛。想應潛格君靈精。嗚呼續招兮嗟余季。暮天慘憺雲冥冥。</text>
<title>敬次權菊軒 思溥 丈見寄 二首</title>,<text>淨澈方塘不受苔。依然親見雪翁來。杞菊何妨豪士笑。江山不被俗人猜。晩翠遅遲憐澗樹。相思夜夜到窓梅。小車留約來花外。分付書童竹牖開。						雨後巖厓不掃苔。西庵僧帶德音來。參商最是浮生恨。文酒常多造物猜。江上優遊愁白髮。客邊時序過黃梅。藥籠了債將何日。云有前期一笑開。</text>
<title>同權酉陽 思浩 丈。重遊大源菴。</title>,<text>洞裏靈眞洞外寰。幾重雲水幾重山。古峽疑無僧住處。傾厓猶借客登攀。短律龍湫題晩興。閒談蓮社破愁顔。此中可得神仙友。不必天台王屋間。</text>
<title>慕寒齋遺墟。呈酉陽丈。</title>,<text>水綠山蒼洞。謙齋餘舊基。凌虗曾講道。觀行亦題詩。往蹟能無感。重新會有時。詠歸臺上石。眉篆况淋漓。觀行堂謩有題詩。權丈其嗣孫也。予請權丈倡議重修。故二聯云云。</text>
<title>呈酉陽丈還鄕</title>,<text>古篋摩遺什。金蘭在兩家。自許知公厚。多蒙不我遐。一片心中事。三年泗上衙。浮生如幻夢。明日各天涯。</text>
<title>輓臨汝齋柳公 </title>,<text>花山洛水毓神精。厓老家庭接典刑。學能透徹先天理。行亦楷模後輩程。林泉得意忘貧賤。巖穴搜才値聖明。袍笏蕭然歸故里。數椽依舊草堂淸。</text>
<title>輓素庵金公 鎭東</title>,<text>太白崢嶸孕淑淸。開巖舊宅降先生。義理原頭親受用。危微界上着工程。獨守窮廬貧亦樂。終知吾道困而亨。斯文已矣將安放。痛哭冥途埴行。</text>
<title>和李士輝 東璧 黃岡泛月韻</title>,<text>江波不盡古今流。時節蘇仙舊日秋。湖山勝會專千古。詩酒佳朋遍數州。沿溯水月澄明界。滌蕩風塵潦倒愁。自笑未除烟火分。謾將歸夢付滄洲。</text>
<title>輓李都事好汝 思謙</title>,<text>穉章與日進。俱不在人間。國禎方白髮。好汝亦靑山。如雲浮世事。終日掩巖關。痛矣泉臺下。得無行路難。</text>
<title>和贈鄭上舍 東萬○四首</title>,<text>古家遺範在。煌煌忠信符。有時山陰雪。孤棹溯長湖。						蓮齋淸且淨。小塘逗天光。不須催歸棹。山家足杜康。						幽懷轉蕭索。林杪已高秋。江東回首處。一抹暮雲收。													十年江海客。窮愁抱膝吟。賴有城東社。琅琅玉佩音。</text>
<title>守愚崔先生遺墟竪碑有感 幷小序</title>,<text>州之東道洞。有守愚先生遺墟。日崔士稱訪余山居。爲言欲立一石以識之。余聞而善之曰。先生誠有昆弟之孫矣。昔我先祖凌虛公。事先生如事父。先生歿。行過道洞。感懷成詩。南方士至今誦之。吾於子之言。重有感焉。遂與士友議贊其事而成之。旣爲近體一篇。以道南州盛事。						直欲高聲問彼天。忠良夭椓理胡然。無數讒奸爭布濩。有誰謇諤解鉤連。遐躅凄凉徵士宅。遺墟蕪沒野人田。童童老樹靑無恙。手植猶存劫後傳。</text>
<title>敬次大笑軒趙先生神道碑韵</title>,<text>黃石孤城草樹荒。郭先生與永齊光。只有人臣殉國事。元無爾界及吾彊。賢祖貞忠昭墓道。名家風韵振南鄕。龜龍剝落曾何患。大筆千年紀太常。</text>
<title>贈柳上舍子韶 石鳴</title>,<text>感君頻顧旅窓虗。雙屣能當長者車。雅契不論年老少。交情羞作俗親踈。有時竹塢閒吟句。無日梅軒不讀書。淸氣襲人消鄙吝。澹然衿抱玉壺如。</text>
<title>予於甲午春。過鷺梁謁六臣塚。誦曾王父酻文而怊悵久之。今已數十年矣。又過墓而謁焉。莎草崩缺。塋域頹圮。墳前殘碣。或仆或卧。便同無主塚然。予與同謁人。約募人修改而議不諧。坐誦許文正故事。移時歎息去。時其本孫方在官位顯盛云。</title>,<text>鴈邊秋雨細。江上暮潮平。綱常千古感。忠義六臣塋。有懷歌慷慨。無語涕縱橫。幸矣都人士。鍾笙樂太平。</text>
<title>題懷</title>,<text>所謂工夫口耳傳。經營半世太狂顚。饑非可好猶吾分。貧不能安是逆天。徵索何妨門外吏。交親自有卷中賢。鳶飛魚躍無窮樂。一理流行共浩然。</text>
<title>讀朱子大全</title>,<text>山河淑氣日星精。千載儒門集大成。心法圓融傳孔孟。淵源純正接周程。荊榛久矣天應悔。絃誦斐然道復明。靜對遺編潛想象。羹墻如復見先生。</text>
<title>台溪河先生遷葬輓</title>,<text>山川專淑氣。星月動光輝。兩朝王國佐。百代士林師。渺然違丈席。幸矣拜靈輀。瞻望盤龍麓。難堪小子悲。</text>
<title>嶺賢行蹟封上日志喜 幷小序</title>,<text>金學士叔明煕洛寄書於予。言收送嶺中諸先輩事蹟。盖上敎也。七十州許多狀碣之一並收括。及期封進。有非一二人所可能者。叔明議于泮中士友。分定江左右各二人。左則金承旨翰東，李參議鼎德。右則愚山丈及予。而愚山代以李奉事敬儒掌其任。噫大嶺之南。逖矣千里。而天門邃遠。皋響莫徹。間多隱德潛光。埋沒於嵁巖之下。零言漏蹟。掩翳於巾衍之中。而今幸輸入火內。得經睿覽。大聖人眷遇之勤。及於旣骨之後。其爲全嶺士林之慶。謂如何哉。						玉蘊山中彩。蘭生澗底芬。南國搜贒蹟。東方有聖君。襲襲封三匝。迢迢望五雲。願言金學士。勞力報明辰。</text>
<title>題崇禎丙子曆後 幷小序</title>,<text>此皇明崇禎丙子大統曆也。嗚呼。天王頒朔如昨日。而擧目山河。帝都何處。二百年風泉之感。一天下所共蓄積。而况我東土遺氓。謳吟寤歎之尤有甚焉者。誠以龍蛇再造之恩。淪心塡骨。窮宇宙而未敢忘。則覽者於此。孰不掖腕歔欷而涕淙淙下哉。此吾家先不忍棄之於古紙堆中。而世世守之。藏之篋笥。使蠢魚不敢蝕。婦孺不敢毁。而以及於今者也。觀其首尾。連有日記。卽我五世祖考參判公手墨。而於十二月十四日。大書虜賊入都。當時目之以虜賊者。爲今日神州之主。而使我禮義之邦。齎皮幣奉珠玉而奔走不敢後耶。嗚呼。天意不可知也。謹次某里翁題甲申曆韻。書之卷後。悲憤之未盡而又爲一律以繼之。						崇禎舊號揭於斯。百七十年皇曆披。况我先人遺畫在。公私感極海桑移。						消息西方杳帝京。視天將醉幾時醒。無望神州功滌蕩。難堪志士涕縱橫。恨不將身追海蹈。何須開口問河淸。猶存舊曆傳塵篋。日月山家獨大明。</text>
<title>輓尹參判 弼秉</title>,<text>忠厚之資介潔儀。計安窩有肯堂兒。才行文章朝著望。功名事業聖明時。寥落杜門宜晩計。超然免禍亦前知。世生白首無窮恨。先墓千秋撰述留。</text>
<title>過河松岡精舍遺墟</title>,<text>夕雨經秋細。閑雲繞水明。處士百年跡。荒臺一鳥鳴。桑海悲今日。松篁憶舊庭。不妨盡意醉。怊悵坐江聲。</text>
<title>贈洪學士博汝 時溥○二首</title>,<text>胷界曾無別以區。百年同志兩相求。金蘭不替先人契。共對心經意味悠。													蟾津形勝擅名區。匪怒優恩愜素求。千載南陽洪學士。高名留與水雲悠。</text>
<title>次河上舍 鎭伯 菊圃詩</title>,<text>菊圃翁如圃菊奇。文章憎達奈於時。磊落經綸歸幻夢。悵然巖壑獨捿遲。白首窮居猶有樂。黃花相對兩無疑。東籬莫恨淵明古。爲賀孤芳知者知。</text>
<title>續綱目刊所志感 幷小序</title>,<text>宋元綱目。東岡金先生續考亭夫子而編纂者也。春秋鈇鉞。卽所以爲萬世亂臣賊子之懼。則繡諸榟而壽其傳。寔我儒林之責。而迄今未遑焉。今年夏。道論齊發。鳩財募工。經始是役。而江左右章甫會于近巖書院。薦出諸任。以敦其事。損菴南丈 漢朝，舊堂趙丈 虎然 爲都監。而前正言姜世白，李秉烈，進士柳晦文，金相溫，金煕紹，李鼎儼，李塧洪錫，疇前奉事金是瓚，幼學鄭必儉，朴天健，李嘉運，鄭璞，鄭夏澗，趙始一，尹東野，進士孫秉魯，前校理柳台佐，前參奉李永運。其有司也。嗚呼。是書之出於巾衍。實斯文之慶世道之幸也。如天健以膚識謏聞。得與於校讐之列。豈非私分之榮耶。													紫陽心法屬先生。筆下褒誄炳日星。蕭瑟山南猶士氣。此書今得世公行。</text>
<title>和姜丈 世儁 雪谷唱酬</title>,<text>月沉寒水澹生淸。瀟灑衿期世外情。花竹閒居成素計。詩篇吟哢自新聲。莫須老去林泉癖。難復時丁海岱平。可惜芝軒歡未洽。灞陵春樹別懷生。</text>
<title>輓鄭琴窩 時毅</title>,<text>和淳兼儼若。儀宇卓難攀。獨立風霜界。高談義理關。襟靈埃𡏖外。身世海山間。小子將安仰。南州夕日寒。</text>
<title>讀朱子書節要有感</title>,<text>道喪千載士失趍。天敎夫子牖羣愚。追師孔聖無他𧗱。不讀朱書豈曰儒。未必殘年專放過。莫將餘日送於于。朝聞夕死知吾道。然後方稱大丈夫。</text>
<title>次黃海月先生題元子虛夢遊錄詩</title>,<text>莫問千年事。徒然一夢過。子䂓愁夜月。陵草㤪春華。今日言何益。當時死幾多。鷺梁江上酒。大醉獨長歌。</text>
<title>輓權酉陽</title>,<text>晉陽山水擅南州。念昔源源陪勝遊。細雨閑花方丈洞。新秋霽月枕流舟。臨岐縱喜歸陶令。滿座偏傷感隱侯。事事無非存者淚。思悠悠處痛悠悠。</text>
<title>輓金卧隱 翰東</title>,<text>家聲追繼入吾翁。黼黻文章克始終。當日朝廷公輔望。晩年林壑士流宗。升沉有數曾何憾。修短無常奄鞠㐫。大嶺之南長已矣。愴然回首涕淙淙。</text>
<title>輓姜右尹</title>,<text>大嶺之南望達尊。令入敬愛不能諼。二品高官京兆尹。三間敝屋竹林村。眞卛態非今世俗。和淳風自古家門。吾儕運氣還如許。萬事居然夢一番。</text>
<title>輓洪承旨博汝</title>,<text>唐城佳氣欝葱葱。挺出贒豪輔聖躬。硬直言摧奸鬼膽。淸眞氣有古人風。窮山不欲全忘我。此世誠難更得公。斜日南州愁獨立。靑春舊契白頭翁。</text>
<title>次崔竹塘先生竹州壁上詩</title>,<text>神州悲一統。志士淚千春。左袵今何世。先生特立身。</text>
<title>次崔處士▣▣卧龍庵韵</title>,<text>窮林絶峽認天慳。無限風烟几案間。諸葛經綸平昔志。晦翁措置晩年山。千巖盤礴深深壑。一水泓澄曲曲灣。緬仰淸芬無處覔。滿天斜日欲忘還。庵在武夷山中</text>
<title>翫世</title>,<text>南北東西雜異同。形形色色各相從。隨風不定顚狂柳。經雪愈堅偃蹇松。城市未應皆混世。山林非必獨藏蹤。超然末路雌黃外。誰果將身善始終。</text>
<title>敬次愚伏鄭先生愚谷雜詠二十絶。呈立齋先生 宗魯 凾席下。</title>,<text>不有讀書難造道。聖賢由是卽成功。共爲學者藏修所。何必山房獨李公。右書堂						幽居寂歷掩山扃。山下淸溪溪上亭。徙倚曲欄風拂面。落花無數滿空庭。右溪亭						百尺高臺三尺琴。熏風曲罷復龜陰。何妨荷蕢山前聽。不是硜硜有意音。右懷遠臺													蒼翠羣峯影倒池。巖泉勝與主翁宜。山空日暮還怊悵。十丈花開憶舊時。右五峰塘						峭厓疊石勢將危。未必廬山獨絶奇。最愛蟠龍餘一樹。蒼蒼不變歲寒姿。右五老臺						肥馬揚揚又錦衣。誰榮誰悴雜淪飛。山中人是人中鳳。千仞岡頭一逕迷。右翔鳳臺						磅礴穹隆莫斡旋。誰能用汝直撑天。山空月白泉聲細。怳惚遼陽返舊仙。右鼇柱石						回首茫茫眼轉窮。飄然兩腋欲凌空。不如歸坐書窓下。自有神方在此中。右羽化臺													高臺迢遞絶浮埃。閬苑如將一見來。不識圓融大化外。何人跨鶴去蓬萊。右御風臺						挺直勁操能傲雪。輪囷老榦共排空。扶藜晩向淸溪曲。松影山光匼匝中。右萬松臺						重屛疊嶂匼相圍。經雨烟嵐翠更奇。影落澄潭潭日暮。山光水色共漪漪。右山影潭						朝出烟磯仍薄暮。主人非是爲垂綸。浩然觀物無窮樂。雲際飛鳶水躍鱗。右垂綸石						如斲如磨石作舟。鴻濛當日化翁謀。窮山終古無經濟。斂却神功便自休。右船巖													澄潭峭岸兩相回。雨後烟花滿意開。可惜窮林誰與晤。絶無携酒野人來。右花溆						磨洗千年不受苔。輝煌雲錦問誰裁。肯將奇翫專於己。付與遊人任去來。右雲錦石						危石壇仍兩壁開。川聲松影絶塵埃。無人識得山居趣。鳩杖時時獨自來。右雙壁壇						山影靑蒼樹影踈。村名傳說昔人居。靈區搜勝吾無分。一訪遺墟計已沮。右靑山村						如在丹靑得逼神。山翁於汝好爲隣。不妨小屋違初計。巖上人皆畫裏人。右畵圖巖													雲際蒼然獨立仙。滄桑閱歷幾千年。許君看作吾人戒。高拱長時願不騫。右拱仙峰						畫嶂淸溪不遠仙。愚翁蒼老昔相傳。雲中幾處喧鷄犬。非是人間別有天。右水回村</text>
<title>敬次立齋先生見寄韵 三首</title>,<text>愚伏淵源正。陶山嗣嫡傳。聲名傾一代。風敎振千年。允矣先生宅。蔚然後裔贒。奎躔開瑞彩。輝暎古今天。						文章能世濟。道學卽家傳。丘樊安素履。花竹伴殘年。相忘山外事。長對卷中賢。他日三韓國。英名上木天。						自笑無家計。先謨忝舊傳。誤却靑春志。居然白髮年。功夫甘泄泄。誠意負賢賢。惟有一心素。團團月在天。</text>
<title>輓李參議象汝 鼎德</title>,<text>東方開絶學。猗歟李文元。舊家餘舊蔭。賢祖有賢孫。騫騰淸顯路。輝暎聖明恩。不死吾何樂。斯人已九原。</text>
<title>輓河子行 鎭立</title>,<text>親戚之情故舊誼。靈犀隱隱照心肝。脚跟牢確炎凉界。言語崢嶸是非關。脩短在天渾有命。悲歡如夢太無端。得從能遠源源否。爲報人間獨耐寒。</text>
<title>輓李士敬 秉烈</title>,<text>云亡邦殄瘁。可惜李持平。東國文章手。南州行誼名。詩篇留萬瀑。秋月冷江城。埋却斯人否。靑山太沒情。</text>
<title>輓金宜百 慶男</title>,<text>不問知君子。淳然賦性眞。瑤琴聲自閟。大酒味方醇。白髮餘吾輩。靑山送幾人。病違攀紼設。西望涕盈巾。</text>
<title>輓鄭芝厓 煒</title>,<text>世道如今不欲論。昔賢風致獨公存。簪纓雖謂人間樂。松菊難忘夢裏園。大嶺之南高蹈士。寒岡以後克肖孫。圖書舊宅方蕭索。痛哭儒林運氣屯。</text>
<title>挽韓富寧 應儉○幷小序</title>,<text>公守博川時。以北使護送如鳳凰城而還。爲余言所經風土山川之勝。仍喟然曰北望中原。纔顧眄間。不能提一釰驅除掃淸。反事奔走於使介護行。丈夫生世。能不愧乎。予聞而義之。公疾革。予夢有誄曰聖代何功熊虎將。秋風揮淚鳳凰城。異哉數十年前一塲話。乃發於夢寐。豈以公輪囷激昂之氣。貫心肝塡骨髓。而得與同志者相感耶。因足以成之。爲之詞曰。						聖代何功熊虎將。秋風揮淚鳳凰城。燕然山石終能勒。鴨綠江波咽不平。遺恨卽公心內事。誄詞孚我夢中精。人間且莫留怊悵。終古英䧺揔此行。</text>
<title>感興</title>,<text>醉後高吟行路難。太行南北道多艱。未必置身嚬笑裏。何須開口是非間。萬事蹭蹬悲缺界。一生蕭灑卧名山。松籬竹院無人到。非爲偸閑也自閒。</text>
<title>漫吟</title>,<text>三界光華等一區。人間萬事付悠悠。野獸山禽甘飮啄。雲林月壑任優游。身不有榮寧有悴。心能無樂更無憂。關情最是書擔閣。朝未聞道夕死羞。</text>
<title>贈趙赫甫 元瞻</title>,<text>憐君蕭瑟卧窮廬。庭匝松篁架揷書。歌高白雪人誰識。釰射靑虹氣未噓。優游江海身全老。陶鑄君民計却踈。從古賢豪多落拓。不妨安分樂漁樵。</text>
<title>題河松亭先生歲課後</title>,<text>寶墨華牋淑氣籠。至人眞造奪天工。所以超然灰燼外。終能自若篋藏中。閱劫餘輝寒水月。通神舊曲嶧陽桐。天心必欲傳諸後。於萬千年永不窮。河氏家失火。書籍蕩悉。而獨是書免焉。</text>
<title>寄許上舍士擎 橝</title>,<text>身世居然老釋迦。寥寥寂寂此山家。瀟湘木落秋風起。碣石天寒夕日斜。有夢相思搔白首。無朋何興對黃花。丈夫生世渾如許。千古英䧺足一嗟。</text>
<title>坦坦</title>,<text>坦坦休休悟自今。怡然而笑浩然吟。常思省事還多事。強欲無心便有心。處世不妨同野老。藏蹤何必入山深。自家分內殘年樂。萬卷詩書三尺琴。</text>
<title>輓崔蠧窩 興璧</title>,<text>斯文傳不墜。南服降先生。汎濫經書窟。推尋義理程。窮能無㤪慍。貧豈損和平。幾箇餘吾輩。嗚呼道已冥。</text>
<title>輓洪參議 克浩</title>,<text>名利塲無開眼處。滔滔是豈識公賢。荒園松菊陶彭澤。破屋風霜盧玉川。宦達非關眞箇樂。炎凉寧到本然天。斯人不復生斯世。緬仰公私涕自漣。</text>
<title>輓吳元賓 慶觀</title>,<text>雲中仙鶴雪中梅。名祖風裁有自來。凍餒那能摧氣岸。悲歡曾不到靈臺。終然棄置英豪士。何意挺生絶特才。零碎朋知餘我輩。南州斜日獨徘徊。</text>
<title>輓諸統制 敬彧</title>,<text>卓犖諸忠壯。殉身壬癸憂。昆仍餘統制。風雨又西州。隻手登城日。男兒報國秋。死而能得所。然後便長休。						至死堅如鐵。先朝眷遇殊。眼前無矢石。心上有根株。落落奇男子。桓桓烈丈夫。忠魂歸故園。江雨打茱萸。</text>
<title>讀退溪書抄序 幷小序</title>,<text>吾友許錫汝乘隨槎東泛而還。示予以退溪書抄序書抄。卽日本人玉水翁所撰。而其徒左嘉古賀樸序之也。玉水翁平生專心學問。崇信退陶先生。如退陶之於朱子。而讀先生文集。依節要例抄爲十冊。其人可知已。其序畧曰朱子集羣賢之大成。而斯道之明。如日中天。後之學者。要篤信之而已矣。篤信之則知必致行必力而必有所得。自不容他岐之惑。明人之篤信朱子而有所得者。敬軒薛子之外。不多見焉。明人之於朱子。大抵不能篤信。而輕立異說。雖有得焉者寡矣。及王伯安出則詆排朱子。倡其陽儒陰釋之學。後儒紛紜附和。炫螢爝之微光。以自絶於日月。明社以屋矣。有淸代興。其學𧗱也頗存兩立之議。未有廓淸之功。猶之賢不肖並進。則贒者必退。邪正兩立。雖欲邪說之不熾焉其得矣。何則流俗所便。在彼不在此也。其餘一節二節。無非格言至論。學者讀書窮理。純正和平底氣像。藹然於言辭之表。而有足以𢥠然改容。興起感發。奇哉異哉。豈意彼魋䯻鴃舌之中。得此奇絶人好箇話耶。玉水翁名宗章字幸藏。村七其姓也。隱居行誼於江湖間。諸侯多聞其賢而聘之。辭不赴。以處士終云。						珍重陶山翁。尊信朱夫子。翁已千載人。眞儒無復起。大道正寥寥。誰能識其旨。一自世敎衰。儒門更携貳。學問公共物。敢容偏私意。紛紜轉相激。嘵聒各自是。習尙惟畔援。議論沒巴鼻。出入四寸間。何人務近裏。長夜却沉沉。斯文終墜地。抱經獨立者。咄咄應不已。東來好消息。忽然驚我耳。箚抄溪上書。專精潛翫味。尙論明朝學。一言辨眞僞。往哲舊心法。醇儒好口氣。况於入頭處。篤信兩箇字。無非眞切語。不覺雙膝跪。那意蠻海方。得此玉水氏。使我夫子在。亦應一苑爾。大化本無外。循環泰與否。天荒破有時。將看氣運美。苟得義理正。何有夷夏異。好如自其口。援筆遂志喜。</text>
<title>記夢</title>,<text>乙亥九月十六日夜。夢入殿庭。以學問治道奏對。覺來茫不記其何辭。而自上有允兪之敎。噫窮山荒野。無當世之念久矣。未知此何以焉。或以平日芹曝之誠。㓒室之憂。尙有方寸間未盡滅者。而發於宵寐耶。異哉。感而著擬䟽一道。繼以二律。													長安槐柳市。西望政依依。故舊書將絶。君民計却非。山中無世念。江上有漁磯。何事脩門裏。更論學與治。						磊落當年志。▣▣▣▣▣。䂓箴期尹說。吁咈佇勛華。棄置人誰識。蹉跎計已差。笑他狂妄念。猶未盡消磨。</text>
<title>夢拜先妣泣題</title>,<text>幽明隔子母。四載遽于今。偶成追遠夢。恭聽止慈音。惇族諄諄戒。省身拳拳箴。中宵驚起坐。悽愴涕滿襟。</text>
<title>輓鄭藁庵復汝 璞</title>,<text>公始生鬚我勝冠。相逢相得輒相歡。幽澗芳蘭齊氣味。秋空霽月照心肝。幾許書詞頻往復。殘年衰病阻團欒。悠悠萬事今千古。西日南州隻影寒。</text>
<title>輓鄭上舍虞卿 夔</title>,<text>少年才行士。南國一虞卿。淳眞吾嶺色。恭謹古家聲。芳名曾鴈塔。輿望又鵬程。天意誠難測。伊人有是行。</text>
<title>輓許楚客 郢</title>,<text>西日蕭蕭雨。嗚呼文圃翁。不須長痛哭。泉下更相從。</text>
<title>破屋</title>,<text>聖賢書讀學齊修。不是妻孥煖飽謀。功烈區區嗤管晏。忠誠眷眷慕伊周。宗祊萬代扶持策。廣廈千間庇覆憂。茅屋數間還未保。吾知命矣復誰尤。</text>
<title>輓鄭立齋先生</title>,<text>戔戔束帛賁丘園。大嶺之南達德尊。安閒氣像圖書室。縝密工夫性命原。斯文扶植空千古。吾黨凄凉更一番。東望嗚嗚增我感。先塋數世不貲恩。</text>
<title>輓孫上舍公禮 秉魯</title>,<text>國禎猶未死。公禮遽何之。釰難逢薛卞。琴已失鍾期。靑山爭會合。白髮便支離。名檢文章望。君家屬有兒。</text>
<title>挽龜窩金公 㙆</title>,<text>忠愨之風儼若儀。功名德業並光輝。山南士友瞻星斗。湖上門庭受鉢衣。吾道年來偏厄會。後生何處共依歸。失聲不獨斯文慟。詹仰先塋更一唏。</text>
<title>讀許滄洲先生遺卷。次還鄕韻。</title>,<text>一曲天山筮遯肥。風乎溪上咏而歸。西宮消息惟關念。擧世滔滔不可磯。</text>
<title>歎息</title>,<text>旋轉挽回計末如。安危禍福付於渠。俱是衛人愚亦喆。誰能顔氏實若虛。得馬將爲還失馬。後車曾不戒前車。西方迢遞無消息。手把幽蘭更一歔。</text>
<title>輓李鶴麓 冀運</title>,<text>堂堂鶴麓尙書公。通國人稱善類宗。夫豈險夷移志節。本來忠義貫心胷。千層浪裏巍巍柱。萬丈峰頭落落松。廊廟江湖今已矣。黯然西望涕無從。</text>
<title>次道山書院祠板改題韻</title>,<text>竹帛昭昭往蹟詳。弟兄忠勇並輝光。賊亦無由驕氣銳。天應有意降才良。東國永將淸海岱。南星安敢更攙搶。千秋可使人臣勸。聖代恩章耀嶺鄕。</text>
<title>次許執義 穉 㫌閭韵</title>,<text>翼然綽楔寵恩新。當日皇明斷斷臣。萬古綱常昭大義。一塲風雨碎孤身。可憐東國皮珠使。誰主中原岳瀆神。感應回環尤有數。時維丁丑舊年春。</text>
<title>次龍泉齋重修韵</title>,<text>回首神州一喟然。金猿老叟猗歟賢。眼前咄咄山河異。頭上堂堂日月懸。北使可憐輸犬馬。東人誰不淚風泉。娥林諸子修齋榭。貯得淸芬百代傳。</text>
<title>次心蘇亭重修韵</title>,<text>蒼巒綠水箇中臨。想像先生坐整衿。過去浮榮渾夢境。由來吾道自山林。無憂無樂都無事。有酒有朋兼有琴。世守名亭專勝槩。孝孫賢祖共傳心。</text>
<title>次尹子郊 東野 白蓮帖韵</title>,<text>參商迢遞兩衰翁。蔀屋殘年氣槩同。枯蟬獨飽窮林露。老馬猶嘶塞野風。徒然半世浮沉界。遺落吾家造詣功。白首歸來餘活計。優游山影水聲中。</text>
<title>贈鄭正言聖民 東逸○二首</title>,<text>松影參差竹影踈。落花無數滿庭除。吾已不言天下事。君能相訪病中廬。佳節方濃三亥酒。淸遊勝讀十年書。斜陽悵望剡溪棹。春麝餘香襲我裾。						洛陽三月送君歸。官閣桃花紅雨霏。千里去留雲渺渺。一天涯角夢依依。人間無處重開眼。林下誰知獨掩扉。厚祿未應書斷絶。他時顔面鴈南飛。</text>
<title>獨酌</title>,<text>軒輊窮通聽我天。囂囂而樂卧林泉。盈山月曾誰使。開落庭花任自然。萬事無心渾夢外。百年得意是樽前。秪恨山家多寂寞。長相思在故人邊。</text>
<title>自輓</title>,<text>夫夫出是世。期待自豪䧺。伊葛君民責。程朱問學功。克勤修己職。罔敢負天翁。而後方無愧。飄然大化中。						做來那事業。衰落白鬚頭。計誤經綸試。躬慙德義修。光陰成荏苒。江海浪優游。可笑靑山畔。空添土一杯。</text>
<title>輓詞[金煕紹]</title>,<text>佚宕風流高古心。如翁何處得重尋。有懷往蹟粧成帖。無忝爾生錄用箴。流水佳山仙舃遍。落花啼鳥苑春深。前行偶入蓬壺路。白雪淸歈爲一吟。</text>
<title>輓詞[李志容]</title>,<text>凌虛公後世多贒。長物君家孝友傳。箕斗聲名傾我嶺。芝蘭眉宇降眞仙。西溪古宅曾扶廈。南國詞林早着鞭。志事殫心多繼述。藏修隨意任周旋。嶠南氣數嗟衰季。林下棲遲奈彼天。晟代空拋題柱手。竆廬虛閱杖鄕年。遂能屛跡隨時晦。仍復耽書攻業專。並世論交從少日。憶曾資益忝高筵。招邀每恨山川間。晤語常容氣質偏。天理壽仁應大耋。文章憎命奄重泉。環瞻大嶺如虛境。獨抱幽琴已斷絃。常棣舊堂餘隻影。白頭相對倍凄然。</text>
<title>輓詞[崔奎煥]</title>,<text>氷壺秋月鍾精神。儒有山南席上珍。左右圖書閑事業。丘園花竹好經綸。明時可作楨幹老。荒野嗟遅玉帛輪。已矣吾林今寂寞。高文博學更誰人。</text>
<title>輓詞[金煕奮]</title>,<text>翁編無忝錄。我甞盥手讀。世德見陸機。家風述潘岳。湖隱氏中葉。凌虛唱正學。節度稱良翰。西溪文行篤。上下十數世。忠孝何彬郁。翁賢豈無本。醴泉源自淥。翁心自芳潔。翁才自超卓。行誼追家聲。胷懷無邊幅。餘事富文詞。聲價傾南國。有才而無命。幾泣荊門璞。歸來卧衡門。滿架生涯足。好賢自天性。平生愛古牘。誠求無不得。赫𨂜盈箱簏。粧成幾十篇。群賢萃一屋。披來日相親。不是還珠櫝。親親及慕賢。能事了昔宿。如翁豈易得。無忝儘無恧。老作蓬壺主。庭前峙鸞鵠。人間福未央。仙筭遽先促。念翁及鯫生。誼篤中表戚。山川雖遙濶。千里相尋策。我馬到仙庄。橘秋同月夕。翁鞭叩弊廬。乘春訪浮石。我髮綠似㓒。翁頭尙未白。不我苓通棄。虛懷輒莫逆。居然三十年。萬事滄桑易。前年得鯉書。滚滚瀉襞積。首言求古帖。終及闡先德。憑便謝一書。兼伴寄古蹟。那意遽各天。生痛心如惄。無緣吐胸臆。遙寄虞賓曲。</text>
<title>輓詞[成思顔]</title>,<text>山河淑氣孕精英。豈弟謙恭夙有成。若在孔門文學列。如論漢代孝廉名。賓興早歲聲華蔚。肯搆平生志業宏。可惜自家經濟𧗱。丘園花樹瑣茅衡。</text>
<title>輓詞[文正儒]</title>,<text>凌溪遺響上新編。塵篋埋珠箇箇圓。有是賢孫勤闡發。長敎來裔壽斯傳。						東賢手墨盡公箱。琬琰珠璣揔瑩煌。南極淸宵光恠現。彩虹應貫米家檣。						年來執友日凋零。落落如瞻欲曙星。禿盡箱中題挽筆。強將何語慰公靈。</text>
<title>輓詞[鄭奎東]</title>,<text>北邙山有路。南國士無人。一見平生誼。空樑落月晨。</text>
<title>輓詞[柳汶龍]</title>,<text>文行平生兩不悠。凌西古宅裕靑氊。同祠誼遍丘墟表。褒祖誠周榟碣傳。一代蓍龜南道主。百年松鶴北庵仙。芝蘭谷裏烟霞瑣。昭代遺珠自古然。</text>
<title>輓詞[李師孟]</title>,<text>晉陽山水好。高士秀精神。愚谷聞佳誨。虛臺有後人。巾箱先輩筆。花木自家春。吾黨益孤運。夢驚起起辰。</text>
<title>輓詞[尹東野]</title>,<text>凌西古宅克生贒。文物州復煥然。義理關頭由實地。危微界上秉彜天。經綸密勿千人特。學業高明百世傳。空抱瑾瑜悲楚刖。理難諶矣正堪憐。</text>
<title>輓詞[李東迪]</title>,<text>卓彼訥庵子。挺生詩禮門。行誼南州望。聲名北斗尊。冥翁風敎襲。虛老典刑存。瑤天觀化夕。仙吏也趍奔。</text>
<title>輓詞[朴民翰]</title>,<text>寒梅癯鶴好風姿。南郡模楷士共推。四壁圖書看動靜。一園花樹任淸奇。爲先事業無餘憾。從古文章未遇時。今世如公何處得。數聲薤露不堪悲。</text>
<title>輓詞[河晉賢]</title>,<text>蓴城家世望於州。粤自凌虛德業修。丹穴固知庄鸑鷟。長楸方見騁驊騮。交遊畿嶺知名士。講讀關閩闡道猷。天地不能無所憾。屠龍大手老江湖。</text>
<title>輓詞[趙煕龍]</title>,<text>芝溪古宅篤生賢。卓爾聲華自妙年。大嶺之南高蹈士。西溪以後克肖孫。孝友純深鄕黨敬。文詞博雅士林尊。居然六紀違斯世。龜沒樑摧涕泫然。</text>
<title>輓詞[許僐]</title>,<text>禀得淸明氣。英聲海以東。至行符前哲。深工啓後蒙。先世揄揚德。斯文扶植功。菊秋驚木稼。後死痛無竆。</text>
<title>輓詞[郭龍錫]</title>,<text>夫子起南服。天姿出等夷。光風這氣像。霽月好襟期。殫誠先世業。篤學士林師。素車云已轄。吾道不堪悲。</text>
<title>輓詞[宋彙純]</title>,<text>先輩傳心一辦香。窮年修理舊門墻。床無覆瓿揚䧺字。案有訂頑太極章。白屋空藏周禮樂。聖朝誰製舜衣裳。遙知太史觀天夜。應道星奎斂盡光。</text>
<title>輓詞[朴俊蕃]</title>,<text>先生自吊句。令人發深傷。識博天人際。心存敬義方。經綸慕伊葛。文學法朱黃。蔀屋竟淪沒。誰知卓爾常。</text>
<title>輓詞[金永蓍]</title>,<text>棣棣其儀抑抑威。南州儒藪賴光輝。道在彜倫行白直。學分義利盡精微。江海逍遙漫興足。君民經濟素心違。樑摧龜沒斯文痛。一曲薤歌吾道悲。</text>
<title>輓詞[未詳]</title>,<text>天賦純剛氣。斯文巨屋樑。文章耀北斗。行誼振南鄕。幾載違顔範。一朝棄几床。居然驚木稼。不覺涕盈裳。</text>
<title>輓詞[權雲度]</title>,<text>虛老溪翁克篤前。奎精回彩又生賢。平生志業詩書案。日用模楷孝友天。丕擬淸標矯末俗。奄驚丹旐向新阡。從此儒林虛丈席。淑氣南州盡索然。</text>
