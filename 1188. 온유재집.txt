<title>己卯夏。從師在鍾巖。朴監察 命璧 遺書約會于洗劒亭。盖爲庚日之遊也。夜登亭。天晴月朗。其下玉泉瀉出。適有笙歌六七人來坐陂陁上。達曙酣歌。俯瞰以爲賦。</title>,<text>薄暮乘風力。北登洗劒亭。石懸仍急瀑。天霽又明星。滌舊心同潔。觸新眼欲靑。笙歌有何意。大笑却忘形。</text>
<title>端陽吳稚輔以詩慰懷。敬和而謝之。</title>,<text>天時人事卽端陽。漢水烟霞非故鄕。城市蒲湯依舊俗。宮盤櫻實薦新香。遙瞻白髮爲心苦。移向靑山有路長。誰把淸風來攪夢。客中佳節倍聲光。</text>
<title>奉和稚輔邵堯夫韻</title>,<text>良辰花謝更淸陰。盛世繁華暎四林。一脉靑山雲外屹。百家醉夢雨中深。爽然入夜知眞氣。頻起挑燈見本心。水北高人先有得。臨風詠送樂窩吟。</text>
<title>贈東樓主人閔元德 致祿○辛巳八月</title>,<text>平沙歷歷點行人。斜日高樓色相新。極目歸鴻過嶺外。何心眠𪆽立江濱。前林木落知秋氣。古岸船多是渡津。一帶渾渾連老石。承流接脉去來頻。</text>
<title>次諸君送別韻</title>,<text>客裏纔經歲險難。明朝無事發長安。黃花時節謀新釀。明月滄洲問舊竿。遙見山光知物變。忽聞鴈使覺天寒。莫云此別多怊悵。春宴曲江且會冠。</text>
<title>贈文栗卿 瓘○幷序</title>,<text>咸之西南有宣德。名勝也。三面距湖。林木蓊蔚。古有文東湖 德敎 居其左。韓西湖 錫祉 居其右。皆以文知名於時。百餘年。文栗卿瓘卜西湖之上。有以自養。東湖其先韓公之址也。前刺史擧其孝。歲壬午。余自中山過其居。始知林塘之美。於其歸。以詩爲贈。盤龍山盡東南廣。有島浮如鰲背三。偃蹇鳳舞又碁置。厥土膏腴厥泉甘。草木魚鼈不能得。往往多出恠偉男。韓公古渡留素練。文丈遺墟宿蒼嵐。水南山人繼而往。花木深處寄小菴。侍中古堞湖上越。指點千秋界北南。其二咸州一片亦維揚。海上春山數點蒼。殘劫猶經巖石恠。幽居初見水雲長。烟中眠𪆽何心性。雨後開花是寵光。到得君家詩話富。東湖餘派愧詞章。</text>
<title>與姜心卿周觀咸山。至千佛寺有懷。癸未九月</title>,<text>水上先聞千佛山。禪人居在白雲間。懸崖赤壁非奇壯。鳴瀑香爐亦等閒。卽見兩峯渾積石。欲行十里又聽潺。遙知何處無斯景。地得令名有好顔。</text>
<title>甲申秋。吳大翁始卜居于芝洞。贈之以詩。</title>,<text>良士東來是輔車。泉甘土沃可安居。四時瞻掃先塋近。別墅鮮明秀嶽餘。非但騷人先據了。亦同野服好歸歟。從知基宅皆相得。永世嘉名想不虛。</text>
<title>孺人金氏輓</title>,<text>大家先說杆城門。內敎尊嚴定發源。永夜賜丸知柳子。數年不粒是長孫。持心孝敬承宗事。垂範恭勤裕後昆。幸會葭莩詳世德。綴辭一律哭秋原。</text>
<title>敬別洪憲文 一純</title>,<text>如玉誰家子。優遊共此亭。長天明月在。滿地一江靑。端表心多警。雅言夢漸醒。年年相會約。只記白鷗汀。</text>
<title>雨後携諸君步江 丁亥四月在鷺江</title>,<text>綠柳陰邊步月行。𪆽眠魚躍晩江淸。歸時村落行人少。隔岸猶聞水杵鳴。</text>
<title>夜與吳子範數人。出江頭口號。</title>,<text>忽成圖畫境。淡淡鎖烟霞。帆影天邊宿。村容柳外斜。放歌迎素月。携手下淸沙。不惜良宵飮。呼兒問酒家。</text>
<title>三月晦日。與諸賢賦落花。戊子</title>,<text>艶陽生院落。綠霧鎖池塘。三月將云暮。百花减却香。索詩來秉燭。惜別又傾觴。怊悵春望遠。殘紅暎客裳。</text>
<title>四月十七日夜。吳士愼携李鎭泰，姜在應，李獻九。泛舟前湖。邀余共登。酒行數廵。得潮字。</title>,<text>浩然短棹共乘潮。擧眼雲山點點遙。天入滄浪明月湧。岸移楊柳綠烟消。醉來搖颺如騎馬。濟得輕盈不用橋。邂逅論襟猶未恰。明年此會更相招。</text>
<title>十一月在湖上。李涵同遊。於其還。謁余贈言。次諸君子弘治舊樓韻。</title>,<text>說着商山有古樓。皇明正朔此中留。周綱未墜滄洲月。晉史猶存菊露秋。過客應須知大義。居人孰不抱深羞。君家寶器從何出。悵望神州我思悠。涵先祖爲壬辰義兵將。得匜敦二寶器於天將。至今傳家云。故末句起義爾。</text>
<title>冬至。與諸君子秉燭夜坐。</title>,<text>半夜雷聲動地來。聊將懷抱與君開。五紋添得唐宮線。獨樹分明漢水梅。近市浮烟爭煑豆。滿床高燭細傾盃。客中詩律知何意。愧我還非杜老才。</text>
<title>二十五日夜。吳景毅請余共賦。戊子十一月</title>,<text>諸君邀我引詩筵。談笑相歡正不眠。十里帆檣樓壓水。五更星斗洞開天。高歌白雪登園上。欲問寒梅到閤前。點燭看雲鷄唱晩。此時此會一堂圓。</text>
<title>三月。與黃中五升垕，朴龍九煕敦。築藥圃於三溪地。地幽山水可以樂飢。種蔘朮數十間。以倣老圃之意云。己丑</title>,<text>十年種藥卜三溪。鶴山北邊流水西。蒼崖碧石路高低。中有小村集羣黎。古木薈蔚芳草萋。隱居且安鷦鷯捿。買田築室連長堤。種之猶可千百畦。三月欲暮雨一犁。靈芽出吐似玉笄。不學貨物三致蠡。肎是桑麻千畝齊。非止入胷破茅蹊。更期壽民分刀圭。引泉西來入雲梯。日夕灌漑沾藥泥。爾性惡陽好陰翳。上架千間咫尺迷。周揷踈籬避鼴鼷。南開小扉作虹霓。草堂睡濃朝日躋。床頭咿喔聞村鷄。不歎杜陵風雨凄。自樂滁亭禽鳥啼。同我故人日相携。一幅山冠三尺藜。數椀謀醉山翁妻。時時來往圃間兮。謂余殖貨世上兒。不識此間山水題。</text>
<title>贈處彦上人</title>,<text>滯雨觀音殿。懃懃主意新。定知遯世子。還勝讀書人。酒熟山中味。雲深畫裏身。別來復難忘。更擬赴佳辰。</text>
<title>九月往楓嶽過上道。書金子吉楓嶽記後。</title>,<text>故人瓊笈已先頭。滿幅花開更水流。萬二千峰無限景。夕陽盡入歇惺樓。</text>
<title>與洪子敎 庭河 登百鼎峯</title>,<text>一國名山地盡東。先登百鼎曉輪紅。峰巒兀兀超塵劫。滄海茫茫接太空。危石千叢多恠物。懸崖萬仞是豪䧺。雲深何處眞源在。更擬明春與子同。千佛洞在百鼎之南。而居人秘之。故末句起意。</text>
<title>入神溪寺</title>,<text>縹緲羣巒若揷天。遂前却立更茫然。東來初見難名狀。自古相聞是信傳。萬樹紅楓光亂閃。千堆白石勢危懸。登臨不倦山將夕。留待明朝上九淵。</text>
<title>九龍淵 三首</title>,<text>靑綾爲壁玉爲門。上有八潭不見源。點綴珠璣飛轉急。無端風雨老龍喧。洞門背日曉蒼蒼。遊客尋眞步屧忙。忽見機頭垂匹練。天孫决漢織雲章。皆骨山中第一觀。帝移海水落雲端。羊膓曲曲多奇絶。翕受爲泓散作湍。</text>
<title>四仙亭。次崔簡易韻。</title>,<text>秋光窈窕斂晴蛾。三十六峰蘸鏡波。時有仙人笙鶴返。西湖雲月較誰多。</text>
<title>楡岾寺。贈惠敏上人。</title>,<text>不見蓬萊奈俗何。白雲獨向此中多。聽君普說方知偈。駐我遊筇且放歌。遯跡由來三溪淨。捿身此去五臺峨。山間諸勝詳論罷。回想神溪醉裏過。</text>
<title>佛智菴</title>,<text>古洞虛明揔玉巖。忽然彩閣有新庵。林間回傳羊膓九。海上嵯峨鰲背三。遊客來穿紅葉屣。居僧出拜白雲衫。八潭益絶難能記。願借僊翁作指南。</text>
<title>歇惺樓。次板上韻。</title>,<text>悠然俯瞰世三千。全幅蓬萊一檻前。如入郢中聞白雪。落來天外見靑蓮。搖搖難定長風括。碎碎分光夕照懸。超灑無煩登鶴背。幾人到此學神仙。</text>
<title>斷髮嶺。回看楓嶽。全局非山嶽也。乃白雲起洞中。儘東國絶勝也。</title>,<text>上帝高居白玉樓。層雲寶帳護淸秋。星官月佩森相向。朝退羣僊下十洲。</text>
<title>滿月臺</title>,<text>乘風直上舊宮臺。御路微茫樹影開。萬戶寒烟粉堞沒。千年流水碧瀾回。前朝如夢不須說。今日偸閒且擧盃。遊屐遅遅登嶽去。斜陽多處獨徘徊。</text>
<title>善竹橋</title>,<text>何代無嵬烈。天常獨此橋。遺痕餘白石。勁節上靑霄。向學東方士。表忠列聖朝。山河一千載。正氣未全消。</text>
<title>朴監察 命璧 輓</title>,<text>山水往往鍾人傑。海隅委積白頭岳。高如楓老云鉅公。贒若松翁最先覺。遙遙南出一千里。元氣融結寧海朴。尤門一派逋臣宅。有子瑰恠顔如渥。粤自家庭受詩書。早就師友講禮樂。三十能文四十仕。固是天資賦卓犖。殿中御史問何官。爲親折腰強把捉。吾道東來歲將暮。老洲丈人江漢濯。考諸不謬所造大。徵之莫起其立卓。踵門一見求其道。湖洛是非分淸濁。元初命性渾人物。祗緣形質拘齒角。惟將公共作話柄。薄俗嗟嗟儘齷齪。炳乎蔚乎得其文。手决天章雲漢倬。皷之爐鞴較金鐵。試諸玉人盡磨琢。正使斯道不墜地。磨礱醲郁見工愨。一生論交盡賢哲。水南荷上有鸑鷟。嗟吾魯質賴誰變。十載江閣如鳥數。披襟劒亭秋月朗。聯袂鐵嶽春花撲。山南水北作者幾。竝是冀驥荊之璞。錦湖澔汗環其居。有魚潑潑有鳥鷽。嘉賓高客會以文。嘯詠欵欵每月朔。夜分看書秉燭灺。早起誦傳聽鷄喔。撓之動之不可拔。雅操分明牢且確。東走怾怛西樂浪。杖屨徜徉不遠踔。有時來往渼陽廬。樽酒相歡手相握。可惜見用未盡器。但恨關嶺雲外邈。尊攘素是講春秋。出納奚難侍帷幄。天公爲肎假之壽。庶使一邊向斯學。吾知貽厥亦不憂。玉樹奇麟非濁駁。恭綴我歌歌有終。從此世道羣陰剝。</text>
<title>洞中得九曲之潭。潭瀑甚奇壯。歸而用武夷棹歌體。得十絶。</title>,<text>棹謌欲問武夷天。靑鶴山前九曲川。中有眞源人不識。洞門深鎖一千年。春入漁舟第一潭。松風不動水如藍。雲烟深處誰能到。欲借桃花作指南。松潭二潭白石古遊仙。錦席瓊筵布四邊。笙鶴不來春寂寂。祗遺丹竈鎖靑烟。僊遊磐三潭霽色遠蒼蒼。仰見雲端掛疊障。已歷危崖須進步。日籠別嶼百花香。蒼玉潭四潭深廣集羣流。鑿玉鏤金換十洲。上帝高居雲錦帳。時時仙樂動瓊樓。玉流洞五潭畵鶴舞雙雙。却放鳴聲下大江。道士知應過赤壁。何人夢罷起篷窓。雙鶴潭六潭鳴瀑滿山飛。散綴千虹又萬璣。白日無端雷雨作。垂垂石髮作龍衣。飛雪瀑七潭上面有玄龜。洛瑞歸來又此池。滿背奇文含萬理。昭昭可待月明時。龜潭八潭盤屈作神龍。千壑沉沉水盪舂。此地休言佳境少。祗緣遊客不能從。卧龍潭九潭盡處樹門屛。山似高人萬丈靑。草閣虛明春睡穩。耕烟種藥自通靈。翠屛潭</text>
<title>和子範贈別韻</title>,<text>大道正如天。首陽是古宅。記在單閼秋。躡屩登函席。見君年十三。嶄然已成骼。異香蘭同室。高標鶴一隻。居然十寒暑。幾相論六籍。斂卻向裏去。超灑俯塵陌。交隣應不孤。兩趙宏而碩。愧我無半解。托君望三益。庚寅冬十月。又登湖上舶。羣贒畢來集。升堂侍朝夕。何似武夷會。悠然我心獲。偉哉孔氏書。同受窮且格。齊進細問論。默坐重思索。天地至正氣。綿緜有一脉。凍釋且氷解。絲累兼銖積。存心戒忘助。進業在溫繹。一部如不盡。寸陰猶可惜。携手共馳騁。江湖有月白。閣梅落已稀。感歎此歲易。遊伴皆還侍。獨作水南客。與子同出入。得尺猶吾尺。相贈八字符。勉勉己千百。戒無躐等進。誓勿中途擲。斯門大端緖。在君重其責。百鍊不磷緇。一寒見松栢。圭璋是誰孫。名節自古昔。回瞻煕穰世。幾人徒自畫。斐然成奇器。願攻他山石。詩禮不墜地。負荷作硬脊。乘酒復一歌。明日還山屐。</text>
<title>元日和子範 壬辰元日</title>,<text>睡覺東窓白。居然歲色新。離家曾十月。觀物又陽春。天道終還始。人情轉益親。與君知世好。有過要相嗔。</text>
<title>六月暑氣惱人。無以自強。智齋玄寢郞尙濟請余避暑。比至。待于松樹之下已久。拈韻得秋字。</title>,<text>盡日靑林裏。淸飈便作秋。披襟山影晩。沃手澗聲流。試問三庚會。何如萬歲樓。白雲封上起。僊寢在高頭。</text>
<title>壬辰四月留湖上。送朴大受鼎祿歸鄕。</title>,<text>道峰西北送君歸。四月晴和柳絮飛。明日知應過秀嶽。爲傳兒輩寄新衣。</text>
<title>遊紫霞洞</title>,<text>行行十里度重巒。始得飛泉掛石間。莫把潺湲誇絶勝。一層前進是名山。</text>
<title>谷雲歌。贈趙時仲。</title>,<text>永春中間鎖古洞。遙與楓嶽見伯仲。東國云有谷雲子。靈湫神峽入簸弄。地得主人留好名。每歲遊人來相送。我自老江上小舟。駕風飄烟寒門羾。經年有約與子共。趙君如玉雅望重。能聞大道復何恨。不遍勝境有或恐。萬瀑雲烟旣飽喫。華陽氷雪又朗誦。五月拄杖狎鷗亭。胷中軒豁無塵壅。疊嶂巘崿任陟降。追逐高雲躡長虹。千樹梨花萬樹栗。呼酒取炊過村巷。絶崖橫立神鬼呵。高江直飜雷霆鬨。華岳崚嶒入雲竦。狂奔水石爭舂撞。踏破鐵鞋登積翠。玉洞硿硿眩人視。蒼藤古木路晦冥。有石當前盡詭異。猨狖羣嘯叢薄掩。鼪鼯自老古穴邃。巨靈一擘龍門斧。詔汝前導蒼水使。淵然瑞色爽然氣。若决天章濯經緯。渟滀爲淵走作瀨。一曲傍花 溪名 勢弘毅。盤陁穿穴窪而圓。玉流傾注鼎百沸。令人到此却忘歸。聽之爽耳飮滌胃。第二靑玉 峽名 知何處。兩腋習習淸風馭。衆樹蓊薆悲鳥號。路入瞿塘下灧澦。三曲幽夐白日昏。彷彿陽臺夢神女 峽名。懸崖斬絶不見人。但見虎嘯與鸞翥。四曲白雲潭上路。瑤草琪花挹零露。兩岸白石堆霜雪。中渚綠紋散鷗鷺。五曲轉深雙眼明。鳴玉瀨上須進步。璇宮夜靜星斗爛。瑤海日出魚鼈騖。六曲卧龍 潭名 麗景霽。帝遣天吳烟雲曳。萬怪惶惑奇而壯。浴香沐芳雜杜桂。七曲明月 溪名 照萬林。有時漁子來扣枻。晦翁留作山中客。聖師興歎川上逝。八曲隆義 洞名 最爲大。佳人相問拾珠貝。高壁花落送斷香。曲渚風微散輕靄。九曲路窮疊石臺。是處遊客盡傾盖。藏掩遙隔世人間。異聞瑰觀一大會。廟庭雲物盡靈怪 雲谷書院。英姿䬃爽壁上掛。偉哉卧龍大抱負。魁然梅月有超邁。云是鉅公一門內。淵翁出塵獨瀟灑。宋子巖巖如泰山。出處俱當曾了債。春秋俎豆今如在。村子猶能知進退。煌煌扁額講堂筵。引觴取醉坐如塊。院中舊蹟徵無人。老媼擎進九曲繪。武夷棹謌次第和。當時成會若相對。天暮力痿未前進。小店盃瀉喉可潤。平明欲覔桃源路。十里漸聞荐雷震。驟逢若橋靑龍見。更諳是瀑白𪆽振。淸潭素磐又兼之。翠屛四圍與雲峻。千載無傳空遯隱。我欲錫名甲此郡。後人如問大兼瀑。爭來跌宕下瓊韻。搜奇抉怪行且止。一泓一瀑指山問。二仙潭水益淸駛。怒蛟鞭霆蒼壁運。又得靑霞 潭名 披藤蔓。霮䨴演漾奇巧獻。步屧徜徉入磵谷。散流 瀑名 攪聒珠璣噴。鳳臨 淵名 碧玉 㙜名 疊相迎。波斯市上百貨販。柳州小石文瀾飜。廬山倒河筆力健。雲棧風磴渡銀漢。瓊樓百尺垂簾 瀑名 燦。翠雲屛裏松桂老。輒聞異香有仙伴。雙鶴齊飛九臯上。穿險涉危登彼岸。上流佳處亦得名。顯晦隨時分一半。山自靑鶴凡幾磵。此中獨有香一瓣。何由築室老其下。朝往暮來相看慣。峽西東世傡稱。今日始覺有眞贗。古菴荒凉晝無僧。下來野店午炊晏。峒陰一宿與君別。路指重關橫亘鐵。而今有眼兼有腹。喫盡魁偉與詭譎。自古幾人癖山水。喚起千秋共提挈。李杜雄詞韓歐文。着處遊賞如赴渴。不辭露宿更風餐。明月之夜百花節。遙思故人獲我心。知子人中亦人傑。時仲時仲曰勉諸。備經千險又百折。明年春色咸關至。匹馬北渡衝雨雪。蒼溟萬里山百疊。與君心得同怡悅。請君爲我試聽之。只用平談歌一闋。</text>
<title>人日。朱善最見過。示以除夕韻。覽訖卽和。丁酉</title>,<text>歲事籌中盡。四千三百辰。窓梅成獨契。野鶴是前身。枵腹徒長臘。凋顔又一春。窮山詩酒習。來世謂何人。</text>
<title>文掌令 之鉉 輓 三月</title>,<text>鐵北松岡自有名。江山麗藻舊家聲。諫臺一召新承渥。藝苑先鋒久主盟。半世浮雲惟晩節。中庭淡月是平生。比年憂慽非過福。從古贒人見玉成。</text>
<title>小晦夜夢。入山觀瀑。百折千回而至源頭。眼界朗然。得一絶記之。</title>,<text>洞天寥廓古藏菴。我馬如飛挹翠嵐。自是遊人行不得。蒼崖絶立水成潭。</text>
<title>望道峰</title>,<text>龍飛矯矯入雲間。七日南來始見山。碧玉樓臺通帝座。金城千里笑秦關。</text>
<title>降仙樓。次金 在田 韻。</title>,<text>坐深四面畵圖來。天爲東明一局開。遊客中間淹日月。僊人今古好樓臺。古唱應須聞白雪。巫山在東故云。 小筵何必醉紅梅。沸流江上春將綠。欲借靑蓮漢水盃。</text>
<title>披襟亭</title>,<text>試問披襟處。穿林有小亭。洞霞收淡泊。川柳放深靑。歸釋衣如月。行人鬢欲星。杏花春已晩。那忍獨爲醒。</text>
<title>歇惺樓。次西坡韻。</title>,<text>永郞去後歲云千。控挹羣峰盡納前。試問靑天登落鴈。怳如太乙坐浮蓮。無心突兀雲隨起。有象森羅月共懸。巾舃飄搖夢魂爽。三分是佛七分僊。</text>
<title>九龍淵</title>,<text>玉洞分張六六天。左開鳳瀑右龍淵。素簾不捲堯封後。玄壁猶明禹鑿前。怒吼長留雷共闘。狂飜直與海相連。何由喚起靑蓮子。較說香爐舊日緣。</text>
<title>和回文韻</title>,<text>虛心一契結西東。惠敏同歡每夜中。書劒抱來從意得。酒琴論去感靈通。踈松古壁寒封雪。亞竹新窓小打風。居處擇仁行此樂。漁樵有事百年終。</text>
<title>六月二十四日。之忠谷齋。主人李九衍邀余爲飮。高雅夢聖亦來會。請賦一絶。以識避暑。得深字。乙巳</title>,<text>繞屋靑山晩。留人碧樹深。怡然終日醉。酒國見春心。</text>
<title>四月避厲于內院菴。庵有櫟山師。與余相熟。時講徒自遠方來數十人。噫。今人物渺然。其無所蓄積而感應於人若是乎。聊以詩奉識云。丙午</title>,<text>滿院䧺徒揔遠遊。問君入定幾春秋。文章已是聞韓柳。義理間多說孔周。花能有象虛中出。水自無聲靜裏流。笑我年尊何所得。桑楡晩景苦難收。</text>
<title>留宿於銀潭丈室。適銀潭入楓嶽未返。與其徒師文同枕。一旬有五日。臨歸以詩奉置案上。</title>,<text>羅山相熟十年奇。此地逢迎每赴期。方丈無人春寂寂。蓬萊有約日遅遅。淸緣定在金蓮世。餘庇猶存寶樹枝。一曲短歌松下問。白雲繞院客歸時。</text>
<title>九月旣望。朴友述夫大會于江亭。兩宵泛月。拈秋字。</title>,<text>百年明月最今秋。金谷僊人卜勝遊。詩名應入旗亭唱。簫語還從赤壁酬。沙寒鷗鷺渾成性。海晏魚龍盡壓頭。一曲棹謌連兩夕。姝城全局載輕舟。</text>
<title>九衍觀盡楓嶽。而未及九龍淵。故以是嘲之。</title>,<text>入山不覩九龍淵。遙把天河讓謫仙。左海千秋莊恠傑。東行萬里减淸緣。披雲疊疊遲回月。掘井深深未到泉。滿槖詩文多少話。此遊更莫向人傳。</text>
<title>五月二十三日。靑海金萬壽自𪆽江而還。示以丈席贈別之章。覽已謹次以勉之云。丁未</title>,<text>古語崇明期皓頭。艶君前進日悠悠。初懷壯志能千里。早託師門已四秋。白鷺洲分尋聖域。黃梅雨歇滌塵憂。試看行槖翩翩富。一部朱書醒兩眸。其人買朱子全書來故云。</text>
<title>奉呈洪丈 直弼</title>,<text>遙遙千里有深源。逐水開門薖軸尊。地靜魚龍歸窟宅。機忘禽鳥護林園。賓筵多得春風會。經閣長留淡月存。三十年間依仰久。徊徨臨渡定傷魂。</text>
<title>己酉上元。在乾川有懷。次前人踏橋韻。</title>,<text>上元今夕凍全消。碧落無雲明月邀。雪興遙憐王子棹。燈遊不借廣陵橋。大都谷谷人如市。樂歲家家客有簫。酒後滿腔春意動。知應萬物亦相搖。</text>
<title>滯雨德源。獨坐有感。</title>,<text>憶初賦與不相遐。學術胡爲散百家。蒼白有名惟一朮。金銀異色豈他花。銅分鍮錫人工也。水別江河地勢耶。天下同歸應有理。願將古鏡試重磨。</text>
<title>冬至日。到鐵原僊倉。再宿而還。別主人稚博黃學淵。淵有二子。曰琬休，建休。俱絶奇善文。聊以詩留之。</title>,<text>故人引我入仙鄕。喬木池臺動線陽。圖書堆案惟先業。蘭桂盈門揔後光。兩宵明月因成會。一斛酒醪頓覺香。異日應多難忘地。祗期鐵嶺鴈南翔。</text>
<title>庚戌正月六日。送柳明府內移還嘉陵。</title>,<text>春王正月時回泰。八疇烟花壽鄕闢。逖矣登州五百里。寄以長吏二千石。去年幸逢神明手。經術文章有長策。何恨章甫一彀中。獨被欵注心實獲。暮雲春樹氣相感。大川名山談且劇。逢迎一榻有陳徐。唱酬百篇仰元白。聽公辯說不足日。適我醉醒以永夕。淸聲未半宓子琴。歸夢何遽王喬舃。悠悠行旆未能挽。奈此州民失繩尺。坐看擧國如奔波。歸卧嘉陵有僊客。鶴鳴子和何須期。從此雲山千里隔。時有淵淵亭上月。認取吾公書畵舶。</text>
<title>五月之望。金允禧輓。</title>,<text>百慶隨看積累餘。鶴西古洞有名居。生平素貴同千戶。嗣子能文有五車。位極豪鄕承畫諾。惠深敦族動吹噓。明朝執紼躬難致。悵望靑山淚滿裾。</text>
<title>二十七日。公州姜生見訪。以二律示之而因告去。未酬贈。然和以識之。時積雨新晴。</title>,<text>蒼壁歸雲斂宿霏。門墻有客未堪揮。壯遊千里聞司馬。文賦妙年見陸機。小苑晝長花自落。踈簾風靜鷰初飛。征衫獵獵猶難挽。出餞西郊已夕暉。</text>
<title>二月初吉。張光甫 涑 自高渚過余。余聞此人於李九衍 稔 矣。見之貌如其心。適大雪。四夜留連。臨別詩以贐之。次杜少陵韻。辛亥</title>,<text>揮之不用子雲墻。六出花飛迎客芳。驪上靑山應有古。其人驪州故鄕云。 鶴西白髮愧無長。文聲不覺通身汗。詩話能生滿頰香。臨別高歌聞郢曲。明朝遙向碧溪傍。</text>
<title>臘月訪李九衍。示以一律。盖思余而作。因以次之。</title>,<text>歲華垂盡勞吟呻。遙訪幽人水北濱。案上嵯峨堆嶺海。胷中磊落列星神。醉能貪壑來何晩。論輒傾湫去益親。今日逢迎猶未洽。願言子國有長春。九衍有病故云。</text>
<title>卄日玉洞院享罷齋。見府冊姜雅 旭東。示以八疊屛詞。所以贈官娥紅蓮枕具也。戱以詩答之。</title>,<text>花神揔泣水中僊。白露淸風姿骨鮮。玉井移來應別譜。火池湧出是先天。品題尙矣騷人筆。體樣超然太乙船。借問此香誰最惜。錦屛詞疊月如懸。</text>
<title>謝圖書贈宋雅士球鉉 宋冊善篆刻</title>,<text>顓蒙只是學先贒。敢望斯文一貫傳。自愛其言辭不得。表諸經籍用朱硏。吾道以貫刻之故云。</text>
<title>除夜有感 癸丑</title>,<text>今年六十復三籌。纔到鷄鳴盡白頭。憂慽中間惟薄命。酸醎半世定無謀。塵緣促促雲驅往。運會蘧蘧夢幻浮。撞破紛厖強欲飮。腹書千卷可全收。</text>
<title>湖隱尹雅士 永俊 被謫于本邑。與之語。故判書諱 師國 之曾孫也。詩話頗奇。墨竹絶妙。聞其韻而和之</title>,<text>雪朝問高士。所舘玉爲欄。詠下無塵氣。遷中有好顔。芝蘭生席上。雲月滿簾間。莫作思鄕夢。同吾看碧山。原韻日高莫攪我。枕畔是鄕山。</text>
<title>讀參同契。次朱先生贈袁機仲韻。</title>,<text>調和鉛汞合天時。日月升降試作爲。自古丹家踈內鍊。有誰更玩伯陽詩。</text>
<title>閱貞菴集。有次羅豫章韻。有感和之。</title>,<text>終朝簾閣數人蹤。長對蒼顔湖上峰。一抹雲烟生百變。有時爽籟起頹慵。</text>
<title>和宋雅士 球鉉 見寄韻</title>,<text>江湖無伴獨捿遅。有客風騷響萬吹。鴻鴈先賓人字陣。香花欲覺雨聲枝。相思轉入張高夢。互唱旋多元白詩。漸到陽春彌難續。自知不着是良碁。</text>
<title>讀易</title>,<text>聖人作易垂鴻藻。天地中間有樞機。義理徒作王關謬。王弼，關朗。 卜筮終歸漢魏非。焦延壽，管輅輩。 嗟嗟後學失路逕。窮神知化是以稀。大哉易也儘難讀。天人一理藏範圍。無間動靜統一脉。咸用出入皷雙扉。浩浩何處方下手。道在六位可硏幾。擬之互體須探索。備於中爻當發揮。福善禍淫是天命。所戒抑陰扶陽微。正聲洋溢鑄笙鏞。春物駘蕩囿芳菲。象數上面見斯道。但將卦爻憑且依。斬釘截鐵猶忘食。咀華含英可樂饑。周公繫辭豈徒爾。咸遂動植與潛飛。道理森在十翼上。請學宣尼三絶韋。思傳特揭過不及。二五正當莫斯違。初四爻不及。三六爻却是過。子思以二五爲中。 皇王大統盡乎此。上下千載同一歸。諸家䟽說揔掃滌。要以實心四聲希。潛究篆爐每爇香。默索晴窓時盥薇。神之不測命亦顯。三百八十采祈祈。萬象昭森咸呈露。月亦生明日初暉。雷風相盪帝始出。澤自媚時山亦輝。利用行師湯武碁。佑之自天堯舜衣。一鑽透入卽上世。王風煽動千里畿。滔滔流俗盡依閣。誰復玩得聖言徽。已矣易學久不作。且進盃酒長歔欷。</text>
<title>丹陽池雅士 運晟 以李痴蒼書來見。使之一宿。儘高士也。臨別以詩贐之。</title>,<text>朝來有客夢先淸。穿過雲山萬疊橫。奇氣動人無俗韻。異香入室露眞情。從遊桂岸聞應博。往復金臺見獨明。丹峽深深藏世美。江湖滿地是生平。其人曾以祖考遺文序及行錄。受出於金㙜山。又與念齋從遊故云云。</text>
<title>四月。李痴蒼以書見寄。中有五絶。屬意甚懃。卽和而謝之。甲寅</title>,<text>莫云山水隔。言息自相通。不待年年面。每從夢裏逢。</text>
<title>次玉霞釋王寺韻</title>,<text>元來儒釋自分歧。何事相逢乞惠施。每歲宮金輸此盡。潮州一表有誰期。原韻有普施題牒之語故云。</text>
<title>習齋朴公 命璧 遷葬輓</title>,<text>左海源源溯洛閩。斯道北來先鶴松。中間作者非不多。若謂見性豈易逢。沙嶺盤礴錦水漣。挺出人豪奇氣鍾。健筆鵝客超晉代。䧺詞馬卿起臨邛。妙年托名太學生。棣華濯濯何彼穠。漢朝寢郞唐御史。爲是子職無以供。天乎未遂專城養。千里戴星此何㐫。從知成就在刻苦。鑿石見玉他山攻。性潭識博幾年炙。近齋路正有時從。木覔山下托深契。二十八宿綰心胷。回光轉腦知何處。老洲丈人是大宗。正法眼藏源乎栗。單傳旨訣得諸農。天姿卓越一言覺。明德之學率性庸。千仞覽輝儀翔鳳。初九隱德見潛龍。先生聽講頻擊節。義以成氣醇以容。憶曾己卯天中節。匹馬蕭蕭入道峯。導余之德云誰使。撞破烟樓摧雪鋒。一勺河水滿腹鼴。大千世界鑽紙蜂。論經說禮多獲私。日之夏兮夜之冬。每將詩話增歎賞。更提文法警頹慵。神胡忍斯冥道哭。丁亥一訣踽凉儂。况復樑摧二十年。易退難進霜髮鬆。人間定有不食報。令子大闡御花濃。誰謂善善遺子孫。兩家邇來喪禍重。笑他流俗輕緬禮。玄堂移卜碧芙蓉。行人指點舊宅里。十里平湖月溶溶。嵬儀彷彿覿何處。宿雲初散流水淙。逖矣巧當喪餘痛。是日臨壙少一筇。泉臺百年應不昧。願賜喚醒尋着縫。送兒替哭豈其義。萬緖難盡寸管彤。公家世德貴藏修。汶水淵淵上溯尤。結綬彯纓皆是賜。古人容駟得遐籌。縱兒遊學向靈芝。大隱丈人當世師。欲識奇緣針芥事。請看華帖是誰辭。磊落遺篇揔咳餘。不須惠子五車書。何由入梓傳來後。但恨收荒未盡梳。</text>
<title>泣和念齋李公韻</title>,<text>蔚然韓柳髓。允矣洛閩心。論爽須傾出。詩神不苦吟。翺翔惟鷃笑。寂寞又蟬噤。從此無誰語。百年獨抱襟。</text>
<title>閏月二日。智齋郞崔鶴遠專使墮簡。以詩見贈。其意甚懃。走筆戱和以送之。</title>,<text>江村寥廓歲華悠。珍重瓊凾接素秋。白雪彌高知郢客。一盃遠餉憶蘇州。珠邱泉石應同趣。古塔烟霞愧暫留。有刺煌煌當作寶。巷謠數弄豈云酬。</text>
<title>次澤堂悲秋詩韻。寄安峽使君。</title>,<text>宋玉千秋獨自哀。此懷壹欝苦難開。三洲道脉知何落。十月㐫辰見數來。古訣金丹歲云暮。窮愁髮白日相催。我師積累天應感。但願雲仍揔郁哉。右痛師門故事。故人云宰鐵原西。斗小殘城那設畦。贒路徊徨憐鳳枳。宦情淡薄笑鴻泥。政堂應報漁陽麥。書幌猶看太乙藜。十室知多忠信士。願言匹馬訪幽捿。右頌使君。</text>
<title>夏四月。廵相金公 輔根 以大宗伯過境。候于飄然亭上。未數月又按節。謹次釋王寺韻。以叙瞻慕之私。四月與府伯申玉霞入釋王寺。公有詩故次之。○乙卯</title>,<text>望若神仙積有年。夏間一候亦奇緣。鷺江曾傍東廂榻。鶴舘今登上使筵。黼黻文章傳石室。泰河威德付龍眠。寒鄕學術應踈陋。待得明師耀海邊。東廂公爲先師文元之婿。頻頻相逢故云。</text>
<title>贈尹子善示警</title>,<text>行路元如逆浪船。世人不任自然天。金鷄恩赦知何日。駕鶴僊遊又兩年。花樹前塵成會合。郵筒故事結因緣。生平學術迷眞贗。却笑揚䧺說太玄。</text>
<title>十月。上海藏申公 錫愚 嶺伯之行。</title>,<text>嶠南曾是五贒鄕。盖謂山高水且長。三國衣冠回善俗。一邦旌纛耀恩光。陽生大嶺梅花白。風入東城楊柳黃。遙望雲天征鴈失。先翁阡事漸蒼茫。請先人墓道於申公故末句云。</text>
<title>二十七日。送安君瑞 應龜 之高城謫所。丙辰四月</title>,<text>世人謾道金剛奇。及到山中却不知。例是讀書閒舐表。擧多看畵苦尋枝。卜遊當得神仙術。入境先探造化兒。今日送君重寄語。莫緣塵伴共追隨。</text>
<title>十七日過元湖。思李九衍有感。卽賦一律。以書因朴雅命源寄之。用前韻。五月</title>,<text>所懷人在海東山。有月來時若見顔。同邑便成千里外。尺書又阻兩年間。沿湖文物應寥廓。特地雲烟揔等閒。偶過旗亭增感悵。知君遠適不如還。</text>
<title>八月六日。碧溪子李九衍以書見贈。中有二律。其一去年過余而未晤。一甞說錢浦之勝矣。往見之而作。俱有可觀。聊以和之。</title>,<text>十年地僻每關扉。爲破涔涔乍振衣。童子何知松下問。孤舟乘興月中歸。悠揚却愧隨塵混。飄蕩還嫌與道違。從古仙人多海上。回看此世笑卑微。右未逢韻。</text>
<title>二十日之通川。同使君 吳致箕 共賦。得天字。</title>,<text>主人邀我洞中天。八月金蘭一榻圓。憶曾見說三山石。來此同看百鼎烟。篔簹數朶生簾外。䆉稏千畦映案前。信宿淸歡猶未恰。仙區佳約又明年。</text>
<title>臘月三日。見通川書。仍答走筆戱之。</title>,<text>金蘭宿契又符名。通川館名金蘭。故使君每書金蘭吏。 每對官書已感情。婚慶聞來猶可賀。政聲傳及幸多明。西儒必待文翁變。南俗曾因趙德成。寥落江城無所賴。雪中時赴白鷗盟。</text>
<title>二月初吉。和通川使君見寄韻。丁巳</title>,<text>宦遊曾不凂輕塵。却踏瀛洲是別人。元白風流詩上富。張高會合夢中頻。憐吾石竈遅丹候。艶子蘭臯作畵身。稍喜郫筒傾遠餉。衰顔已得十分春。</text>
<title>三月初六日。冊中沈友還鄕云。前初吉。以短章贐別。</title>,<text>二年有客鶴城隈。懷抱時時得好開。請看飄然亭上月。每從東海不期迴。</text>
<title>金蘭使君以書要余同入蓬萊。兼有詩律見贈。皆遊山意也。自余留觀善齋。常言爲宰東峽。邀與同賞。適視篆通川。故寄意如是。仍步其韻。</title>,<text>雲山萬疊海千尋。盡輸邑宰匣中琴。知音獨有鍾期熟。按譜應多宓子深。軒名一琴。 江漢曾遊甞感夢。蓬萊宿約又關心。元來此地花難早。洞壑經春尙欲陰。</text>
<title>八潭次磐上韻 四月</title>,<text>踐歷僊潭各異名。歸來混沌自然成。火龍體勢圓而正。碧海䂓模側未平。楊子淸吟驅造化。宋翁健筆感神精。吾遊今日知何得。一抹乾坤盡水聲。</text>
<title>磨訶衍。次板上韻。</title>,<text>孤庵寄在衆香山。仰若梯雲不可攀。義尙占基疑信際。達摩傳法有無間。義尙刱寺。達摩傳道云。 四仙悵望還成夢。七寶平登始解顔。輸領風烟猶未盡。飄颻將向十洲還。有四仙嵒，七寶㙜。</text>
<title>三日湖</title>,<text>周遭成一局。軒豁不容塵。瑤海無全體。洞庭是半身。鍾聲松下古。鶴駕月中新。翻向神溪入。躑躅滿山春。</text>
<title>奉和使君贈別</title>,<text>滿山紅翠雨霏微。十日登臨無恙歸。蘭石襟懷猶不盡。滄洲明月夢依依。</text>
<title>七月二日。和蘭石見寄叢石韻。</title>,<text>君不見混沌七日化爲石。錯落瀛東不入神禹跡。五楞爲骨眞區劃。四僊有名自均適。硱磳龜坼又狼藉。橫竪堆置巧相積。移水天吳運籌策。擘山巨靈勞準尺。乘夜玲瓏月上白。隨風眩惑海盪碧。四時來繫遊人舶。誰把驪圖探玄賾。金蘭使君是仙客。識得化意動巾舃。憶昔登臨何怱迫。夢想迢迢雲山隔。不容苔蘚磨盡瘠。束峙圭璋散可惜。那能共掃千佛席。還過是處高歌一大拍。</text>
<title>重建駕鶴樓行 府伯申佐模。速人於鏡城而重建此樓。○戊午五月</title>,<text>駕鶴高樓淹日月。羅麗歸來幾重修。九臯天濶畫樑上。八公山拱朱欄頭。丹碧漫漶風雨逗。邑人齎歎周咨諏。奎花仙子訴上帝。帝遣文章作我侯。却下人間是名邑。適來江東又嘉遊。先訪古蹟知何處。爲政此間見風流。五月草閣猶生寒。明年竹瓦寧不憂。神明筭出再雕餙。况是人謀與鬼謀。中間得卜定星楚。朝夕測景土圭周。鏡城有人才且傑。在古垂班可與儔。五鳳添修名已好。岳陽今上境還幽。紛紛朱墨耀新檻。太守謂誰今之歐。地近靑田見突兀。水繞華亭得綢繆。鳳翔鸞翥衆仙下。珠簾半上十里鉤。取諸大壯高出世。和以中孚鳴在洲。飄然若入絳節朝。星月昭森坐中收。誰知一隻下淸溪。盖云萬錢上楊州。憶昔四僊朗吟旣。馭風超烟任去留。成都伴琴卽此日。衛國乘軒問幾秋。滕閣載名惟一幸。繞樑明月共悠悠。</text>
<title>八月二十日。駕鶴樓落宴。府伯以書見速。冐雨以進參。次唐人韻。以識盛事。</title>,<text>黃鶴重修曲宴開。已經羅麗歲千回。忽驚爽氣山輸入。不動輕塵雨滌來。天半遊龍雙舞劒。畵中戛玉別傳盃。後人若問遼陽事。爲政風流見此臺。</text>
<title>九月聞朴瓛齋 珪壽 宰谷山。以詩寄賀。而曾有往復而未甞與奉接。族孫致默往之故有懷。</title>,<text>雲河可望未曾親。十載徒勞夢想頻。一識荊州應有數。三書宰相豈無因。低回百里非贒路。讀罷羣經但俗人。此去雷封云接壤。何由解榻話心神。桂山來往已多年。恨不參禪几案前。同社衣冠今寂寞。象山五馬獨風烟。</text>
<title>送申上舍 奭求 還京 日南至</title>,<text>兩年逢別太忙忙。官閣因緣是電光。囷廩相傾猶未盡。雲山從異更難忘。吳洲見月應千里。軒曆聞雷卽一陽。人事蒼茫成夢域。誰知白雪此筵香。</text>
<title>上心庵趙相公 斗淳○十月十七日。王世子誕生。慶忭之極。仍懷仰相公有感。</title>,<text>繼明瑞旭出東霄。御座初開絳節朝。五百年回逢吉慶。三千里匝動歌謠。絲綸從古歸周召。陶冶于今望舜堯。小草何能懷遠志。春光知在洛陽橋。</text>
<title>和李士彦之容晬宴韻 己未</title>,<text>玄山靜養對天時。古甲如環南極垂。累尺成章歸令室。着鞭跨竈有奇兒。一朝悟道生爲樂。百歲無聞死亦痴。日月皆從名利失。窮廬謾作幾人悲。</text>
<title>喜雨聯句</title>,<text>以都有司試士。居業于黌舍。命韻聯句。上府伯成 載球。龍山五馬駉。降福有明星。蜀郡文翁化。滁亭永叔醒。啓來銀省鑰。奉出玉臺扃。待士期齊魯。接人混渭涇。自春亢旱苦。不日瑞霖零。遂及周王井。適成蘇子亭。民情皆穰穰。天意只冥冥。新政望陶冶。遺風想典型。箕疇時曰若。衛畝亦云靈。麥隴聞朝雉。芸窓拾夜螢。一州開禹甸。五月看堯蓂。絃誦武城子。仙橋華表丁。種梨留白雪。駕鶴向蒼溟。鄕俗無三禮。儒風昧五經。陽春行有脚。壽域畵難形。賀鷰登官閣。捿烏下訟庭。公平如鑑水。感應有鍾筳。寂若市烟翠。油然雲石熒。鼴河雖自滿。蘭室不聞馨。掇拾烟花像。奉呈喜雨銘。</text>
<title>次南都事尙本 玄初 飄然亭韻</title>,<text>板韻淸風發。臨之頓爽然。古亭開錦繡。遊客忽雲烟。化羽人何處。駕虹水一邊。縱無同此覽。細和亦奇緣。</text>
<title>輓朴中軍根源</title>,<text>自少情親晩比隣。每逢呼酒定無廵。英名幕府三軍將。華胄門閭十世人。縱有籝金應積善。却看叢竹是長春。天寒木落歸何處。宋玉餘悲又此辰。</text>
<title>國島 庚申</title>,<text>搖颺輕舟涉大洋。參差傑壁際天蒼。十洲來往七爲數。誰識洞賓過岳陽。</text>
<title>五月十二之元湖。與李友九衍會忠谷齋。</title>,<text>夢寐勞勞海上山。相逢只是舊時顔。詩懷不讓靑蓮社。道說還尋紫氣關。蜨影淺深花院裏。禽聲下上樹陰間。人寰何處無斯會。白鹿遺䂓不等閒。</text>
<title>和碧溪子次林雅 煕鍾 元湖風物韻 排律五十三韻</title>,<text>斯翁滿地一江湖。祗可右書兼左圖。北斗回寅知夏正。西郊納稼降殷租。菱湖絶唱云先甲。龍洞䧺詞亦一都。趙使誇矜皆餙玉。燕人豪俠揔纓瑚。地爲名勝同人野。士欲飛騰大畜衢。俗雜九夷隣北貊。舶交萬里接東吳。淸歌不惜千金換。然諾何曾一駕輸。以比封君烏氏畜。或連車騎刁間奴。舟車連日開新市。布帛如山擅勝區。碧水千年拱四抱。靑天一道反三隅。豆村山郭朝暉淨。蓮島帆檣暮雨驅。一歲輪蹄爲綰轂。三時管鶴是方壺。閭閻撲地山容靜。錦縠生紋水面鋪。別業風流春磵鳥。華堂琴譜夜啼烏。微風楊柳家家幕。美酒葡萄處處壚。溪女浣紗明月石。遊人歸馬暮春途。僊庄盡是秦千栗。寶藏咸言魏十珠。高尙猶多叢桂隱。遺風不變海上姑。金銀銅鐵山中錯。龜貝珠犀海外殊。積善且容門定駟。爲官肯讓舃喬鳧。千家籌板開帷幄。十里珠簾上轆轤。芳草遊筇祈彼子。落花妙舞靜其姝。經綸學圃千畦韭。富艶觀魚兩岸蘆。三代遺䂓應一軌。四民契活各殊塗。雅遊古洞風光惠。酣夢靑樓月影孤。觀水先師知有術。望洋河伯亦堪吁。醉中無日窮途玩。天下於人壯觀蘇。蛾述那能詩上括。龍眠可惜手中摹。彈琴豪客看鴻鵠。低首佳人聽鷓鴣。酒肆分羹玉脂胾。漁家炊米黑雲菰。分開三逕已聞蔣。敎授二州曾說胡。旣乏百方醫俗藥。誰知八字守身符。風烟不盡朝而暮。冠盖相望蹶者趨。飛鳥屢過看蹴跼。牧豬每夜戱樗蒱。白雲薈蔚此山在。赤海薧鱻何物無。桃李芳華春有答。杏花消息雨噓枯。莫誇白璧三千客。自失黃梅七百徒。水檻幾人聊取適。旗亭百隊揔成娛。可憐長夜經秦漢。中有高人峙典謨。自賁邱園寧待帛。不忘溝壑敢招虞。從前自笑枉吟客。然後方稱大丈夫。蘊袍從看江海量。行藏甚作草茅儒。秦關奇氣靑牛出。燕肆古風朱亥屠。渾是能言鸚自足。獨無塵雜鶴如癯。休敎彭澤陶潛屈。只用郫筒杜甫沽。所謂蒼葭人宛在。有如白水矢靡渝。南川帶月田翁返。東陌簪花醉老扶。拙畵誰家成狗。健詞是日出駒雛。先歌郢客應知寡。學步邯鄲不覺愚。欲捲黃河三寸舌。羞看白雪萬莖鬚。蜉蝣此世生無就。蟋蟀空堂歲且徂。滿幅塵荒須莫笑。得魚是處却忘吾。</text>
<title>輓尹參議 師殷○排律二十一韻</title>,<text>淸淑蜿蟺國泰山。魁奇産出此中間。千秋皆仰淸風誦。今日相逢紫氣關。朝出桐山鷄已化。暮歸栗里月常彎。抱麟徐子知雙慶。容駟于門亦一般。漢代明經惟造士。唐朝增廣是僊班。一文頌德開貞賦。百粤無寃减弊還。璿譜監修能盡職。霜臺秉直幾廉頑。闒茸麁俗若將凂。贒聖徽言常欲攀。三逕春深賓客少。百年地僻鬼神慳。詩聲樂府應䟽越。文法作家還等閒。滿座歡然春意在。令人灑落鄙萌刪。律身自有鄕隣化。居室還無婦妾訕。案上分歸蓍策閏。手中排正玉衡環。七旬緦制文猶痛。千里星行思輒潸。早自騰時蟬脫刷。晩知止處鳥綿蠻。仙庄富有泉兼石。環堵蕭條簟且菅。論世是同昭靖裔。爲家各住沛江灣。平生旅瑣心同苦。十臘參差鬢亦斑。阻濶通書輸肺腑。逢迎有好賜容顔。荒辭不敢形容德。遙望雲山出數鬟。</text>
<title>除夕有感</title>,<text>七旬皆可筭。多苦未全休。半是醉醒感。獨憐迎送愁。渺然庵上磬。幾度漢南舟。曾經此夕于山中及江上者已多。 今夕還無賴。迢迢憶舊遊。</text>
<title>浮碧樓。次三淵韻。辛酉</title>,<text>詩癖猶難去。老年又此遊。靑山無限地。明月最先樓。釋子花中活。漁翁鏡裏流。飄然亭上客。暮雨有歸舟。</text>
<title>次鄭知常韻</title>,<text>浮碧樓前柳色多。東風隨處盡笙歌。金陵子弟來相飮。最是溶溶月下波。</text>
<title>次姝城韻。賦元湖觀燈。</title>,<text>太守船如天上樓。紫烟橫壓碧溟頭。虹橋乍起廣陵夜。火艦飜成赤壁秋。星斗闌干瓊宇逈。魚龍寂寞貝宮幽。何來訛報違僊約。却使塵緣失此遊。</text>
<title>蓮</title>,<text>處濕非無地。挹淸最可人。濂溪傳氣像。玉井畵形神。淡影常留月。異香獨占春。一生天操潔。不使近遊塵。</text>
<title>題上秀學人扇子</title>,<text>白嶽山雲出一枝。任風舒捲手中持。故人來處淸如穆。好向蓮花會上吹。</text>
<title>奉和春城倅泛月韻</title>,<text>方駕蘇仙不讓頭。遙聞旣望使君舟。魚龍潮落期明月。鴻鴈書來接素秋。載酒搖揚歌扇發。迷津點綴火星流。人間一葉眞緣薄。適在雪峯山上樓。</text>
<title>賀郭進士 鎭斗</title>,<text>夤緣同臘歲回辛。到老相歡意轉新。愧我知名徒剡籍。艶君充國是光賓。隨時雪白雖云暮。滿面金丹自有春。善餘蘭桂叢生好。奇芬續續却天眞。</text>
<title>九月之先楸。路逢車雅 錫泰。同宿楸下。得風字。</title>,<text>生同一世各西東。千里逢迎是好風。琴韻細論流水上。炊烟共寄夕陽中。滿山紅葉知天序。登圃黃雲見野功。明日菊辰相送罷。垂憐半死雪頭翁。</text>
<title>書贈吳子範。次紫陽韻。</title>,<text>天借因緣共海山。僊風未盡各人間。後來徒有張高夢。更作神遊幾往還。</text>
<title>雪夜高會 幷序</title>,<text>湖上諸人聞余至。期以一會。碧溪與金器甫，金鴻洙，成韶浩，金泓一。共來于林煕鍾書室。得春字。白屋三分喚作春。梨花隨處不容塵。劒南軍草誰爲壯。剡上僊舟自有人。半世經過皆醉夢。一宵談笑却全身。隔隣會合猶稀少。老去相吟漸覺新。</text>
<title>正月十日。吳雅漢備見官而過。說官政之善。夜與共賦。壬戌</title>,<text>山腰官閣淨朝暉。鈴索無聲鴈報稀。相國餘休梨再發。仙翁故事鶴初飛。分憂千里君民重。一視專城子女肥。鐵北猶爲化中地。淮陽十載願無歸。</text>
<title>夢與金積城 性奎 乘舟賦詩。旣覺只記舟字。</title>,<text>鶴於海左最名區。偶作蘧蘧夢裏遊。水月知夫蘇子壁。神仙望若李膺舟。前生應是交千里。南渡更何共一州。玉節明朝過此地。與君相見郭西頭。</text>
<title>六月旬日。看雙城詩軸。有和廵相公韻。用次呈石農 李判書鍾愚 丈人。</title>,<text>棠社春陰喚宿香。一邦旌纛晩徜徉。環城有象晴烟穗。沿海無驚瑞日光。卄郡文書如漢决。三衙皷角隱雷長。堪憐斥鷃難高擧。想望咸雲獨自傷。</text>
<title>贈慰李承旨夏卿 應寅 謫中</title>,<text>最是鶴城山水佳。遷居殊勝洛陽街。美綸紫禁初傳鳳。積緖靑溪舊種槐。從古僊鄕多海上。卽今旅處豈天涯。西湖應作東坡地。千載神遊可詠懷。</text>
<title>二十六日。崔雅秉夏來會共賦。八月</title>,<text>却看秋色入朱欄。借得微醺和一團。斷送塵緣登岸上。不勞佛力在雲端。偶成傑句仍開硯。時玩奇文必整冠。山水高音更誰會。夜深強作伯牙彈。</text>
<title>飮藥泉 泉在雪峯山下</title>,<text>叢鈴逗出石中間。知有仙靈護此山。飮輒微辛如解痼。須令遊客不知還。</text>
<title>北靑李雅明眞自三溪而還。叩其槖。有希陽任丈 憲晦 贈別之詩。用其韻以贐之。</title>,<text>仲尼元氣紫陽眞。始到河西說得眞。緬憶先師曾誦歎。願君此世却尋眞。</text>
<title>滯雨</title>,<text>車馬勞勞滯小園。窓間起坐笑相看。雲收淡白歸山頂。日射微紅出海門。俄掃錯籌驚醉夢。更驅神筆喚詩魂。茶罷飄然東向擧。分付鮫兒莫浪飜。</text>
<title>九日龍山飮。府伯李 建弼 與四休李 應寅，三嵒趙 然明。○皆逐臣。 登飄然亭。妓樂方張。邀余共賦。</title>,<text>飄飄如鶴渡僊橋。佳節黃花卽此朝。全幅烟蕪生羃畵。一簾雲壁入韶簫。陶潛有酒白衣送。庾亮登樓明月邀。憶昔龍山無絶勝。自知鵬鷃共逍遙。</text>
<title>論易 癸亥</title>,<text>六月旣望。雨不絶。又大漲。無以消遣。閱三淵詩集。有七絶曰 王弼名言亦謾人。乾龍健義豈無因。不於象數求來歷。說妙談玄揔失眞。 盖余意也。因次其韻而成此短律。以盡讀易之意。後之覽此者。或無以爲妄乎。淵翁詩意笑前人。朗弼歸來揔襲因。不用象爻空說道。終身讀了曷尋眞。關朗，王弼專主義理。不求象數。是自家易。非中不備問誰言。二五相推是法門。知化窮神寧外此。請從器上却尋源。自二至五用互。而五以下上互。二以上下互。故曰非中爻不備。數爲田地象爲宗。道在其中玉可攻。有若程朱猶未破。後來誰復善形容。天道方行萬象中。羲皇設卦啓羣蒙。要看性命知何處。爻彖明時便會通。文王繫彖豈徒然。正反差排上下篇。卦序丁寧有深義。今人講貫只空筌。卦序屯以下皆以反爲次。而乾，坤，頤，大過，坎，离，小過，中孚以變爲次。元聖爻辭取象分。森羅物雜若絲棼。縱然義理藏諸內。下有臣民上有君。十篇羽翼仰宣尼。道器昭昭釋在玆。四聖徽言如彼廣。談空說妙欲何之。不勞咀嚼事全呑。况又歸之卜筮門。萬法人間無此蘊。奈何尋摘自昏昏。先天對待後流行。對待流行是性情。性動而情情定性。等閒此學愧儒名。邵子詩中六六宮。後生讀去歎神工。請看兩段均三六。古聖差分括始終。上經十八卦。下經十八卦。繫辭說卦讀偏多。易學自然融會過。此處悠悠咬未得。卦中從事只摩挱。爲先解剝在圖書。無見於斯竟脫踈。八索方圓潛玩繹。莫須費眼百家䟽。聖人贊易本乎三 反變互。變在乾坤反在咸。以上下經首卦言之。 神以明之兼用互。無方無體却包含。上之乾，坤，頤，大過，坎，离無反。只以變爲次。下之中孚，小過以變爲次。餘五十六卦。皆用反而序之也。皆用互。三天兩地可通神。八卦成形各有因。九六名爻皆自出。陽舒陰縮豈由人。生數之一三五是天三。而二四是地二也。又五數中分。其三二上下十數。兩其五也。亦皆分其三二焉。三之上。加三爲太陽。加二爲小陰。至於二亦然。二上加二爲太陰。加三爲少陽。太陽之上加七爲乾。加二爲兌。皆自然也。世謂龜書是後天。龜書不過五行宣。仁贒陳範元非易。莫信滔滔術士傳。先天主靜後天環。四序推遷只此間。若道玄機交換意。陰陽二氣互爲關。震巽以少變。乾坤以老變。坎离四正。故以中變也。引以重之具八形。箇中能事各星星。隱然冲妙行神鬼。天地都來在一經。重卦之中。各具八卦。以錯綜互變求。無不皆然。</text>
<title>又賦</title>,<text>圖旋向左順相生。書右而南克且行。生克元來天道是。在人善惡豈無情。心之所發順則是善。逆則爲惡。當意以誠之。按圖書以驗。大如孔聖絶韋編。况乃凡人容易穿。若用深工當百倍。知幾得體細鑽硏。雜卦繙來可見心。錯分上下若交衿。文於十翼最爲約。誰識中間義理森。困夬爲終不用經。互相推衍是門扃。大過以下雖紛亂。陽長陰憂如渭涇。</text>
<title>寄櫟山師</title>,<text>雪中少友有檀波。脫落繁柯誦法多。自笑悠悠名利跡。紫陽曾亦艶頭陁。</text>
<title>正月十二。金友汝鼎見速。及至爲雪所阻三宿。金泰鍊，吳若魯，金泓一皆會共賦。甲子</title>,<text>誰家今日卧袁安。風雪飄飄苦耐寒。斗轉回寅行夏正。龍飛御極紀軒官。廵簷旅食仍留枕。亂酌人多不整冠。跨歲寥寥無與語。招邀此地此懷寬。</text>
<title>上元。憶李碧溪。</title>,<text>招邀北洞醉相歡。積雪凌兢不畏寒。忠谷齋前如斗屋。有誰指引入雲安。</text>
<title>卄七日。聞李老碧溪以詩賀弟子金昌倫新恩。仍用其韻。寄行中。四月</title>,<text>隱龍忠谷底。初躍卽雲階。戰藝無多苦。化身亦一佳。巴橋誰復渡。荊玉見曾懷。講業知風自。終焉學李楷。</text>
<title>七月一日。北評事鄭 顯裕 以書請相穩。違而未逢。以詩叙悵。將得便寄之。</title>,<text>一帶湯湯界白頭。崆峒使節趁淸秋。宋帝荒原斜照逈。尹公古碣暮雲收。文章不必緇塵老。記室何妨紫塞留。遙攬淵翁開廣語。憑君千里賀玆遊。三淵言觀山川多矣。惟關北之行。有開廣之樂。</text>
<title>小望入雪峰山。次板上韻。贈檀波。</title>,<text>年年河朔飮。遙向雪山遊。藏佛雲常恠。留仙洞更幽。看君眞法象。爲我足風流。信宿猶難盡。怊怊又別愁。</text>
<title>寄四休李承旨 重陽日</title>,<text>雲飛星散鶴南橋。隻手歸來顔欲凋。學士風流何處見。龍山一面只寥寥。洛書適至鴈多情。卅幅華牋卵色明。屬意懃懃何以報。匣琴流水作秋聲。</text>
<title>十二日。館豐朴生奎顯牽烏驢來速。因發途中。命韻共賦。八月</title>,<text>三尺驢兒趁九秋。超然一上若岑樓。和鳴應有陰中鶴。乘興殊非月下舟。脫了烟塵心潑潑。癖於山水夢悠悠。妙年才藝如君少。家在蒼溟十里洲。</text>
<title>壽金監察 性翼 回甲</title>,<text>春酒重開覽揆筵。軒天鳳曆上元年。聖時佳節黃花滿。旅舘恩光紫綬牽。一朶芝蘭俱獻慶。兩分棣萼更相憐。五雲多處霜臺晩。盛事誰將繪素傳。</text>
<title>和吳景淳課日次杜律韻。自臘初吉始課。爲後生也。</title>,<text>坐看回日六龍標。時値仲冬凍却消。澤國天空雲陣陣。草堂客散酒寥寥。古人風詠能翔鳳。近世詞章揔續貂。高卧蒼江無誰語。艶君生此聖王朝。世累塵塵接眼來。三分可喜已多哀。衆嘲曾有揚䧺宅。贒路今無樂毅臺。風雨猶思千廣廈。滄溟可挹一泓盃。知君斅事非爲苦。道在人間敎育才。半世浮雲何所絆。願君學種武陵桃。詩因暫廢言難巧。士到長貧品更高。仙家九轉留丹竈。釋氏三乘上白毫。若抱羣經能徹底。看他名利等鴻毛。瓊琚華疊開詩窟。躑躅枝輕訪酒旗。金鴨燒香烟穗穗。玉蟾釀雪雨絲絲。漫遊溟嶽驚殘夢。痴坐邱園感聖時。誦罷床書仍不寐。東窓紅日故遲遅。憶曾擔笈赴師門。雲影天光湖上村。歌曲彌高爲白雪。美人不見㤪黃昏。靈芝古壁無消息。落月虛樑只夢魂。跧伏東坰驚歲暮。桑楡收景更何論。</text>
<title>賦雪</title>,<text>數夜書帷頓覺寒。懷人正苦夢還殘。願隨明月停盃問。更有高山拄笏看。道可入深當自淺。學如求獲必先難。勸君喫緊鄒經在。誦到鷄初莫暫安。駸駸隙駟易爲流。雪屋香淸夢境幽。獨酌猶憐元亮菊。相親時喚少陵鷗。箕裘遺業書千軸。鉛汞眞工月半鉤。富貴如雲非我筭。只從所好正堪求。課日詩情漸覺新。始知靈府有長春。金蘭末契嗟今俗。玉石相攻已古人。達則流行須自內。止而凝定必成隣。晴窓點檢先天象。動靜咸從无極眞。</text>
<title>和李進士 宗檍 贈方山子 德亮</title>,<text>蒼葭白露更云誰。宛在西方未共隨。一見平生何幸日。尺書阻絶又多時。古人叢桂歌招隱。此地梅花詠所思。小雅方山眞可愛。玉壺採入唱酬詩。</text>
<title>又杜韻次景淳</title>,<text>兩間品物揔鳶魚。知子移來是積居。祗可論人科第外。當然見道讀耕餘。須令私慮氷消壑。默數工程水到渠。已矣窮廬徒感歎。七旬寥落課殘書。三更不寐五更深。被裏波波寒正侵。萬籟俱寥知夜氣。一雷乍動見天心。同亭醉醒歐陽記。向月敲推賈島吟。夢侍先師鷄唱罷。歸來枕上涕難禁。</text>
<title>又慰景淳兄弟會</title>,<text>話舊津津夜轉深。不知窓外雪威侵。塤箎互唱應同調。粟布餘歡却盡心。惜別勤勤謀一醉。叙懷續續到三吟。紫荊花下春將早。再會團圓且莫禁。</text>
<title>和景淳自嘲</title>,<text>勉爾孫曾爲課篤。大都人十己千能。九穿宜用珠中蟻。一箇還嫌玉上蠅。體以六經先立大。翼之諸子互相仍。元基若使無深固。他日詞章揔鏤氷。</text>
<title>自上以卽阼明年八月。致祭於栗谷。有人示之以祭文。誦所作詩。因其韻而謝之。</title>,<text>溟州古國降元精。五百年來一間生。洙泗眞源凝不息。洛閩正統煥然明。萬言對策天其浩。十部全書性也成。恨未當時親杖屨。遙瞻烏竹挹風淸。</text>
<title>用淵翁正陽寺韻。寄吳蘭石。</title>,<text>與君徵逐幾星霜。見月吳洲夢境凉。石島談空無盡藏。仙樓燒罷降眞香。如龍駕海六虛出。隨鳳凌霄千仞翔。好事于今難再濟。坐馳擾擾合成忙。</text>
<title>寄朴參判 桓卿</title>,<text>却倣銅渾別立圖。轉之面面似篷壺。建中軌躅分三照。環外舟車統萬區。一部太玄小揚子。大元經世後堯夫。嗟吾易說還蒭狗。可奈窮山心眼麁。</text>
<title>次三淵烏竹軒</title>,<text>大關嶺下海之濱。天降斯翁是德隣。鄭趙源流開後學。程朱闢衛續前人。數凾旨訣包蒙日。北斗心香禱母晨。一脉尤齋私淑地。麟經衮鉞更精神。</text>
<title>五月二日。有過客李斗瀅。云明堪輿之術。共賦。</title>,<text>龜紋簾閣日如年。留客嗟無醉飽連。寒士經綸粧杞菊。高師辨說畵山川。短籬風淨鷄三唱。小墅雲收鶴一邊。富貴人間誰得使。將來宜質彼蒼天。</text>
<title>卄一。李雅季能來言以今卄八還鄕。本定州人。以能詩鳴。留此邑動以十年。其間招邀者多。忽焉告別。悵意難言。遠將于沙川。酒數行。已夕矣。</title>,<text>十載相從一夢過。夕陽可奈此離何。靑天蜀道嗟行役。白露秦風又悵歌。濁世端明如子少。窮廬磊落見人多。他年願作遼陽鶴。酒後談詩若决河。</text>
<title>和文湖尹進士 錫禧 見寄</title>,<text>頭流一帶卽成川。獲接淸光問幾年。過了重岡瞻巨嶽。披諸昏霧近晴天。早時失步公車子。晩節藏名酒肆仙。那得招邀聯此榻。舊汚滌盡更新鮮。</text>
<title>卄七。海州李雅▣▣謫鶴城。見訪夜共賦。</title>,<text>飄然高擧訪寒微。巾舃悠揚帶落暉。澤國無聲孤鶴在。泥塗有跡旅鴻飛。朋情稍喜今宵永。孝思那堪竟歲歸。寂寞之濱何所得。首陽詩話動天機。</text>
<title>十一月冬至前二日。乃甲子也。曉有懷于枕上。</title>,<text>地上有淵淵上山。吾家富有有誰刪。淵由中出雲常逐。山自西來月正彎。窮到崇明惟絶頂。透過名利是重關。臨之果驗生生妙。一部羲圖只此門。少陵立春詩體。</text>
<title>除夕。贈冊中申雅錫祜。</title>,<text>一年忽忽只今宵。旅館寒愁燭影搖。院裏梨花看宿雪。尊前栢葉喚新醪。簿書堆疊鴻泥重。家室蒼茫鯉使遙。杜子西遊非爲幕。文章從古喜招邀。</text>
<title>正月初九。夢渡長橋。旣覺口號。丙寅</title>,<text>夢踏長橋十里餘。茫洋步步若升虛。渡窮身在人烟上。手掃流雲問帝居。</text>
<title>上元題屯塢集</title>,<text>三洲道術冕吾東。見性分明天地中。一脉眞傳承鹿洞。半年過化得松翁。破開溟嶽元精降。洗却弓兵舊染空。晩學何勞讎正役。編摩盡是淑諸功。餘事文章動萬言。剗之強半半其存。孔門正法詩三百。刪三千爲三百。 邵子單傳極一元。皇極經世。一元爲統。 盃瀉猶知滄海鉅。簣收還覺泰山尊。大都斯學惟心體。從古相承在濬源。</text>
<title>贈吉州許生侖</title>,<text>人於天地禀其精。萬理昭昭蘊性情。如或不知存省妙。徒然醉夢失平生。儒家弊弊在公車。頭白無成云讀書。艶子中間能脫落。因文入道較誰如。</text>
<title>題全台卿柳京詩軸</title>,<text>森然全局列圖書。逢想金陵却不如。甲乙文章今日唱。三千禮樂故都墟。江湖緯地客忘返。臺閣連天仙好居。浿上人烟多少狀。奚囊盡入更無餘。練光亭韻。飄飄一鶴渡西川。人在華陽第幾天。滿室幽香經史積。知君當日遇神仙。尹進士韻。</text>
<title>金友汝鼎輓 二十韻排律</title>,<text>憶曾伽洛祖。開國已濛濛。芝草應三秀。醴泉自一潨。富坪惟故宅。漁洞是名公。門大宜容駟。善餘幾夢熊。翩翩超物外。佼佼出庸中。辨說疑懸溜。文詞每動風。一家多懿睦。衆子亦英聦。剖事如遊刃。取科若拔蒙。衣冠春在右。賓客水奔東。尊號歸鄕黨。深誠在校宮。犀靈雙鬢白。蘭臭一心紅。雪棹山陰訪。月樽洛上同。心知徐子劒。絃續伯牙桐。處世能思義。爲人却盡忠。雅音餘杜響。痛飮憶郫筒。可奈西河哭。感傷元氣融。前冬相握手。兩夜每寬衷。皎皎誰維馬。冥冥遠引鴻。矢心雖白水。有命奈蒼穹。此別天中節。虞歌我思忡。</text>
<title>八月初吉。和文湖見寄。成川尹錫禧專使致書。寄一律一絶。因以酬之。</title>,<text>巫山南走産奇人。十載相聞一見親。鶴夢中宵明月在。鴈書千里白雲新。逢迎雖有山河阻。想仰堪成道義隣。易學從來荒廢久。願敎年少却尋眞。</text>
<title>九月初五。卽漣川倅金 性翼 弧辰也。因便寄意。</title>,<text>黃花消息際重陽。遙憶南衙動壽觴。屈氏庚寅年已叶。絳人甲子筭猶長。况將簪紱光先裕。夙用桑蓬志四方。矮簡憑添東海釀。流連深酌頌無量。</text>
<title>用金化韻自嘲</title>,<text>郊坰何所樂。環堵且安居。川光明月在。山氣夕陽餘。庋書爲業固。淡食救貧踈。垂老無長策。空空只自如。</text>
<title>朴雅陽元自懷德而來。誦南澗精舍詩。仍展其軸而要次之。乃排律寄精舍諸章甫。</title>,<text>側聞南澗中。悅樂非絲竹。古韻想猶存。弘䂓如可掬。相觀只在羣。以畜何須獨。僊竈挹餘香。雲窓期借宿。已知杖屨尊。未遂琴書卜。千里長追隨。一心不遠復。湖山且秀明。烟雨休翻覆。磊磊續瓊詞。奚論生與熟。</text>
<title>丁卯元朝。謝府伯尹 致贒 歲饋。及還途中口號。</title>,<text>新年天氣暗吹噓。解榻歸來感醉如。以永今朝憐白馬。斷無他枝笑黔驢。湖山肯換三公貴。時物潛推四聖書。可賀吾民從此穩。香軒籌畵未全踈。</text>
<title>初六連雨。夜大雪。測可一丈。詰朝始晴。有賦。</title>,<text>白嶽崚嶒積有餘。天低野湧畵中如。塡深巨壑龍蛇隱。壓重危巢烏鵲虛。詩興難回王子棹。醉情試拂放翁書。城中玉馬隨融盡。香閤詩聲也起余。</text>
<title>二月初吉天又雪。次放翁。</title>,<text>剛怕天寒醉不禁。方春又雪動閒吟。有歌應少國中和。無客但令門外深。身老邱園遅束帛。神遊山水感懸琴。然於此得生生妙。絳色仙丹曷用心。</text>
<title>自弱冠讀杜律無遍數。已得律體。往往句語。令人見賞。凡從師遊山。編什逾富。至于五餘卷。亦覺支離。竊念從此閣筆。是日甲寅。次淵翁壬寅絶筆。</title>,<text>從來斯學只存心。繹到羣賢是處尋。道在韋編能透過。縱然老死不爲沉。</text>
<title>旣望入雪山。途中口號。</title>,<text>雪嶽爲謀袁紹盃。今朝又喜少年來。行人應笑騎牛老。滿駄詩愁睡不開。</text>
<title>次通川倅贈檀波帖韻</title>,<text>跌宕名山已盛時。如今垂老正堪悲。偶然誦到檀波帖。蘭石使君凝彩眉。物外逢迎亦自然。幾重溟嶽浹旬還。臨分怊悵休須說。僊釋元來同此緣。</text>
<title>九月十九日。寄金參奉 履寬 周甲。</title>,<text>軒天古曆卽回星。南極昭昭幾炳靈。十里雲烟靑鶴護。一園梧竹彩鸞停。遂令仙屋多今日。却顧塵寰少百齡。寥落江村嗟守病。遠將斝壽瀉層溟。</text>
<title>酬汕樵見贈</title>,<text>朝來索寞少盃盤。况是行人試拂鞍。詩後難圖今夕永。話中幸得十年寬。層溟日轉銅鉦活。曲岸花眠玉露寒。駕鶴樓前山色好。招邀那復續餘歡。</text>
<title>五月一日。廉生 秉旭 以先世文獻。徵一言而弁之。取考其世。麗季有廉悌臣號梅軒。子廷秀號淸江。文章勳業。菀然可尙。次梅軒扈駕南狩至元巖。與元老七人唱酬。警絶可喜而聊以贈之。</title>,<text>前朝勝事有天香。駐蹕山深流水長。奇氣崢嶸應不散。編間隱約挹淸霜。</text>
<title>次任相 百經 韻。公知府時。入山有詩。還以示之。置篋笥中矣。今日偶見。聊次焉。</title>,<text>山中題品較誰先。仙吏風流更爽然。奇脉應胎無極始。恠形已草鉅靈前。船遊獵獵三神海。羽化飄飄六洞天。識得名區眞面目。七分繪事笑龍眠。</text>
<title>立秋日懷東閣</title>,<text>人間一葉鶴山陽。相國風流 任相曾知府 餘韻長。今日秋聲猶可愛。烟花百里是桐鄕。</text>
<title>十一月四日入書院時。府伯抄諸生居業。皆入大學。使敎育之。次朱先生易中韻。</title>,<text>擧世爭鳴喙喙紛。不知斯學最爲根。同心定有芝蘭臭。鮮實居多鸚鵡言。一理渾然惟主宰。百家瑣矣揔兒孫。從前敎養云何術。專事公車未可論。</text>
<title>冬至日。次康節韻。</title>,<text>萬理森然備一身。機乎往復未全貧。四時不忒惟玄宰。品物流形最貴人。坤德方消留碩果。天心可見動微根。讀聲暗叶黃鍾律。點檢飛灰漸向春。</text>
<title>詠雪</title>,<text>列嶽渾成白玉樓。兩間淸肅夕烟收。郢中數曲人爭和。剡上孤舟月共浮。玉馬藏神看地面。梅花索笑倚簷頭。僊丹絳雪如相訪。滿酌流霞破萬愁。</text>
<title>見梅山集有感 己巳</title>,<text>終古播天芬。我東有數文。潘南 近齋門人 曾所受。湖上 老洲從遊 夙相聞。導汝關閩士。致今堯舜君。鑑空看逝水。宇靜掃流雲。統建應千聖。談麾可萬軍。六經歸大蒐。三禮積嵬勳。樂此溫溫克。笑他喙喙紜。遙憐薰沐久。按唾咏而勤。</text>
<title>慰趙重珍。次棠坡題八松。</title>,<text>雅表時憑好鳥音。姝城故洞未曾尋。蕫生克孝知今日。鄴氏多書見古心。十里軟塵槐市逈。千秋霽月杏壇深。蕭蕭策馬過衡泌。却憶棠坡更續吟。</text>
<title>謝金生 承翼。用前韻。</title>,<text>人間榮達本無求。晩節江湖百事幽。大道如天憐白髮。偏方落地笑靑邱。殘書獨守先師訣。壯志殊悲太史遊。更挽瓊凾何用報。山陰待月可移舟。</text>
<title>次成扶餘呈香雪軒韻 其日見匪所</title>,<text>相聞幾月始相看。千里通犀定是難。堆案詩仍消盛暑。隔墻酒引耐微寒。滄浪一曲漁歌逈。花柳長安夢境寬。那卜飄然亭上會。更將觴詠踏華欄。</text>
<title>歎庭梧 兒在寬移於巳洞而植之堂前。三年大張爲亭。</title>,<text>罨畵輕盈如盖偃。草堂自此覺淸新。爽然不息風斯下。大庇爲功德必隣。井上孤標生月影。人間一葉動秋神。炎凉世意渾相忘。惠我亭亭帶得春。</text>
<title>贈別祖室寓庸</title>,<text>自顧隨年到釋居。雪山形勝選無餘。惟君徵得三藏妙。暇日看過四聖書。丈室虛明渾寂若。道塲淸淨却眞如。古人笑別還多事。只可論心問太初。</text>
<title>九月小重陽。寄江陵使君尹 宗儀。</title>,<text>蘂國人烟界大洋。江陵蘂國故都。 千年紅日出扶桑。溟州歌曲 新羅金周元爲溟州郡王。有溟州曲。 爲風古。漢代封疆厥土長。宓子彈琴應尺度。文翁化俗是門墻。篆軒亦一蓬萊地。仙吏嘉遊不下堂。</text>
<title>夜誦中庸。不覺口號。</title>,<text>唐虞立極以相傳。中體亭亭配彼天。世降無人知此妙。後乎魯叟已千年。</text>
<title>八月初吉。題師任堂筆帖。栗谷先生母夫人申氏。</title>,<text>先生胎敎本乎心。堂號巋然學摯任。嶽降溟州留大道。天垂蘂國嗣徽音。草書入妙藤花古。體變如雲筆彩深。太守神明登顯刻。寄來經幌不勝欽。府伯尹宗儀入榟。</text>
<title>贈李生嘉英受易書</title>,<text>秋天寥廓鴈南飛。喜見蓮花綠水衣。渾世悠悠無正法。眞儒斷斷有依歸。莫敎浮念揚雲氣。當惜分陰守日暉。易道難傳嗟已遠。艶君斯學盖云稀。</text>
<title>冬至日詠懷</title>,<text>天心暗動地中雷。一線才萌萬象開。喚起容成論且數。朔朝立筭幾回來。</text>
<title>用杜韻憶檀波</title>,<text>百事輸人不但碁。窮廬枯落正堪悲。始憐赴擧槐忙日。晩覺從師雪立時。幾伴老農聽水去。更隨古釋見星遅。詞章盈軸終何得。愧負先修只所思。</text>
<title>寄殷山使君金侯 炳陸</title>,<text>淸南從古信名區。爲政風流眞大失。宓子彈琴惟單父。文翁化俗又成都。神仙樓近雲常恠。太白山深月正孤。應是民憂兼吏隱。肯將百里作榮塗。</text>
<title>十一月小望夜</title>,<text>讀聲戛戛到鷄鳴。祗俟兒孫幸曲成。七十殘年何所樂。徒能責子笑淵明。</text>
