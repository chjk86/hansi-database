<title>李參奉挽 癸卯</title>,<text>文星東壁晦精光。香案催宣奏事忙。二百年來天下士。嗚呼今也則云亡。白首硏經心獨苦。四書三禮揔毫分。精窮性命天人際。所罕公言不可聞。劉王世說曾觀止。及覩公詩不啻過。雲興霞蔚驚人眼。一往情深可奈何。盡道詩文難兩工。無多藝苑出羣䧺。况兼八法眞三絶。才力千秋定數公。物物皆窮第一宜。大都得失寸心知。紛紛衆目形骸外。却是先生噬胏時。破屋城西斗大如。小簾垂處太玄書。未應洛社今人服。尙有行窩花外車。番茹蠟實無花菓。闕漏神農百毒辰。觸目丁寧無小大。利人恒是有心人。丹靑難寫紫芝眉。掇筆尋常老畫師。瑩凈如來三十相。可憐目送支頤時。此老一生飯不足。冷官衰晩更堪論。寂寞如今身後事。夫人白髮小兒孫。通家奕世推文獻。海上畸遊負束脩。萬事山穨天拂亂。百身思贖竟何由。未恨吾身生世晩。幾回凾丈奉微言。如愚終日無河漢。展也德音不可諼。今夏公尋吾從祖。對床羲易杜陵詩。孰無此日承顔會。便與先生永訣時。榮也世人皆欲笑。公言我與我周旋。嗚呼玆往只如此。淚濕牙琴欲廢絃。</text>
<title>紫霞客至。拈三淵韻。丙午在富平梧谷時。</title>,<text>水橋終邂逅。此地見情深。隨爾紫霞氣。坐吾紅葉陰。圖書移散帙。吟卧對高林。漸入忘言境。悠然濠濮心。</text>
<title>朝起又作</title>,<text>枕籍留佳客。晨興松桂深。鳥言悅淸曉。雲氣變新陰。誦詩持老菊。看花望幽林。玆境一如此。彌延塵外心。</text>
<title>題霞客畫石</title>,<text>五日畫一石。王宰任能事。拈禿歘見奇。霞客聊爾爾。</text>
<title>爲漢叟所引。入紫霞洞一宿。</title>,<text>朝隨紫霞客。暮至紫霞里。紫霞亦隨人。朝暮散成綺。朝霞何似暮霞佳。遊人暝投還晨起。沿澗耳聞瀨聲長。亭臯睡月空翠裏。勝地如佳士。入洞如入門。煙霞含道氣。石灘洗心源。政爾畫圖意。寧辭應接繁。名亭解留客。甞果復開園。盡道沿溪好。吾憐異石多。激疑𩐿風佩。濶憶爛樵柯。幼輿宜着爾。顚芾不如何。直愁無告訴。虛擬數經過。漢叟讀論語。山霞長在傍。於焉道氣足。應以道心長。雲卧圖書冷。溪行巾袂凉。牎牖何明瑩。蹔來亦對床。</text>
<title>霞洞感興夜贈主人</title>,<text>水光一何淸。石光一何凈。魚何爲水中。鳥何爲石上。跂石復臨水。吾無太放浪。洞主讀書處。石室伴虎睡。客來對嶺月。幽興無窮已。偶然愛墨香。燈酒詩幾紙。衣上葛灘雨。袖裏李公詩。李公有佳句。丘中永有資。散髮撫凉夜。淸誦韻昭曠。風泉爲度曲。霞標寄寥朗。漢叟持余平洞詩卷以歸。夜坐誦數篇。是日過葛灘遇雨。而聖起道中展卷以行。大被人恠看故幷云。師襄東入海。洪濤淪古器。寥寥大雅廢。淫哇變正始。孰知山水間。希音存一二。霞澗靑瑤流。空樂奏淙潺。哀疑撫絲竹。淸比鳴珮環。洋洋樂大全。至譜無成毁。天籟也地籟。我無南郭耳。</text>
<title>出洞</title>,<text>一間亭子飛泉𩐿。二老堂基紅葉堆。空山風珮輸君聽。蹔宿山房卽便廻。</text>
<title>寄霞谷</title>,<text>到處好巖壑。難忘獨霞山。難忘獨謂何。幼輿在此間。莫買橘州田。已疑桃源莊。玄芝充上藥。丹霞以當粮。亭子無亦可。登亭更幽致。片石夷曠處。倘亦造化意。起樓跨飛瀑。眞境何損增。無詩與有詩。君道孰上乘。有言其亭子低小。勸起水閣者故云。冠山似天台。洞洞彤霞蔚。南北分爲主。愧無茅茨費。牽牛者誰子。十里相送廻。聽說淳朴俗。居人門夜開。</text>
<title>霞客以空山無人水流花開分韻。記十五日所經以送。余以空山無人。記去時事。水流花開。記歸時事。次韻答之。空字無字韻。未穩刪。</title>,<text>急灘暎飛雨。行人指寒山。入山無多路。憇橋相與閒。誰知茅季偉。危坐還此間。右灘橋書院沿溪愛淸流。新林入洞隨居人。傍看跂石有驚鼯。俯視涉流無躁鱗。老僧相逢憇寂寞。解衣欲洗衣無塵。名亭直指霞石上。白雲紅樹長相親。右紫霞洞寒塘塘上垂釣人。偶入新林見山水。歸來歎息難爲水。野山無色如瓦死。虗堂獨宿月明中。枕上猶疑在空翠。右梧谷昨憇灘橋雨暎衣。今過灘橋風打頭。尋山亦自爲物役。風雨勞勞絶可羞。羡爾山中閒自在。日日坐看瓊瑤流。右灘橋趙亭樹木何人植。只種冬靑不種花。欄瓦隱現叢翠中。行人騎牛稍度沙。不緣前度有一日。應復今來疑習家。右愛蓮亭遊人朝辭紫霞裏。騎牛行行靑嶂開。君將白雲入洞去。我隨流水出山來。奇標突兀遠趁人。水檻遙望蓮柱㙜。右紫霞洞</text>
<title>漢叟送詩軸。末寫墨竹以送曰。試看有萬尺勢否。而畫幅展不及。翌日乃發失笑。吟成因寄去。</title>,<text>故人疑我俗。詩來畫亦俱。此君萬尺勢。空敎一日無。</text>
<title>復往霞谷。主人拈錢起韻。強答。</title>,<text>丁丁伐木冥搜客。激激氷崖觸折湍。哀壑泓崢無靜樹。碩人邁軸有幽欄。石門轉入泉聲聽。苔壁初攀雲氣看。再度此中多少事。與君西澗復西壇。</text>
<title>冠岳</title>,<text>玆山何奇挺。岡巒沓連延。結根彌五界。直指凌九天。詭恠特殊狀。萬石勞神鞭。叢抽束玉筍。騈秀跗縹蓮。空王解分身。衆香疑揚煙。標峯蔚丹霞。闢洞瀉紅泉。絳氣縈森藹。白雲冐䓗芊。居然枉隱淪。緬思宅靈仙。伊余戀佳賞。秉志束髮年。况有賞心晤。奇趣同所宣。晨策共冥搜。登頓指絶顚。凌緬倚丹梯。厲深渡淸漣。橋斷觖岸妨。逕絶垂藤連。苦遭陰洞沍。忽躋陽岡圜。幽竇足逡廵。仄磴身孤懸。傍搏削立屛。俯臨絶冥淵。受手何樹根。受足何年穿。大哉象敎力。萬仞基層甎。安佛石室广。戀主名臺傳。華岳相對尊。衆山羅在前。振衣展遐眺。决眥無際邊。表裏窮形勝。脩坰帶長川。緖風褰遊氣。萬象相湛鮮。江樹帆檣暎。海門島嶼緜。雖乏伯昏分。庶追許椽便。高興一以盡。塵慮一以捐。平生獨往願。寄意徒空筌。攬物懷昭曠。委化屢醒然。豈充俄頃用。已輕區中緣。披雲嘯一聲。繼以招隱篇。</text>
<title>紫雲菴</title>,<text>紫雲蘭若到猶難。飛下層顚路萬盤。石氣陰陰香閣閉。松身落落老僧寒。木魚坐久發心省。麥飯齋時供客餐。遙禮諸峯如趁客。此中環合揔林端。</text>
<title>暮還。士亨來。夜士亨畫山水。漢叟畫竹。使我爲詩。強以一絶句應之。</title>,<text>絶頂登頓倦。溪亭搖落意。最是書屋夜。檀園二快事。檀園崇禎間李長蘅號。見牧齋集。</text>
<title>復拈東坡韻</title>,<text>冥搜終嶽頂。晩憇且松根。忽見幅巾子。相逢山水言。解衣紛醉墨。雅謔比檀園。恨無靑嶂月。看瀑出柴門。</text>
<title>翌日。諸人送我於女笄潭。士亨爲畫。諸人皆有詩。</title>,<text>歸人意不愜。回首復看山。展畫題詩罷。相送幽石間。</text>
<title>十月之望。期二客不至。</title>,<text>期宿月圓夜。月圓君不來。未愁騎馬滑。直恐到溪廻。昨雨無多濕。朝陰纔已開。空齋亦日夕。此夜獨徘徊。</text>
<title>翌夜復用前韻</title>,<text>簡寄無今日。秪應君自來。捴疑安穩未。倘有經過迴。新畫留橫卷。前詩費屢開。今宵霞磵月。二子起徘徊。</text>
<title>聖起送至江上</title>,<text>十里行作九里送。渚淸沙白照離盃。直到仙峯分手去。江船寺路共誰廻。</text>
<title>人有縛鷄去者</title>,<text>縛鷄置籠人負去。鷄在籠中時復鳴。安得放爾出籠外。直上墻頭快一聲。縛鷄置籠前置粒。鷄被縛急猶啄爭。政使形旺神不善。須知肉瘠免遭烹。</text>
<title>寒食。往湍阡焚脩院。遇仲瑞兄。始約同行。至高陽憇上下家而不知。</title>,<text>水驛方連騎。高陽漫卸鞍。春衣照霽日。沙柳動餘寒。分路無多去。逢塲未罄歡。那堪便獨往。驢背遠相看。</text>
<title>花谷書院</title>,<text>晨策懷春賞。高興展遊眺。徐公平昔居。窈窕天摩嶠。院宇想弄丸。亭㙜舊垂釣。玆境信昭曠。山水含淸耀。層鳴急湍瀉。環抱幽壁峭。新矚滿俯仰。谷鳥助唫歗。先生上知姿。寸心實員照。淸脩樂捿遯。精思洞邃竗。微言見深造。墜緖繼張邵。伊余慕古人。仰止在幼少。推遷媿持摻。撫迹心自誚。獨有觀水術。百年庶同調。</text>
<title>溪上</title>,<text>未謂便能到。初來意覺關。烟花寒食後。笑語九松間。燭盡書連屋。詩成月滿山。雲林百年宅。眞得遣君閒。</text>
<title>坡山書院七絶句</title>,<text>有美淵源盛。傳世爲師門。脩椽平昔居。藏書手澤存。道東儒林蔚。坡山實武夷。猗歟造士功。院宇鹿洞䂓。尹公蹈海節。黃吳濟世才。聖朝於斯盛。多從立雪來。聽老書百軸。遺宅十世傳。絶無柔媚態。秀骨眞天然。勁正看心畫。肅容乃敢視。可笑妄庸兒。那將眞贋戱。陶栗銘章在。詩札復諸賢。師友堪論世。文獻莫或先。夫子萬年宅。詭異四方木。奉使傳楡子。秋翁溪上植。溪上有大木十圍。秋浦奉使時。得子於楡站種之云。</text>
<title>九松壇四絶句 幷序</title>,<text>士亨得九松於溪上。壘土石而壇之。竦直離立森然。如鉅人劍佩於廟堂之上。又有橫枝偃出壇外者。如高人逸士。解衣臨流。長歗遠眺。有遺世之想。士亨索詩。追賦此以送。朝吟九松側。暮吟九松下。白雲亦朝暮。隨君每止舍。直榦正夭矯。橫枝復偃蹇。夭矯似君高。偃蹇如吾懶。溪流有幽𩐿。九松風與合。主人坐吟詩。九松聲相答。坡山百種樹。九松爾奚取。聽老耳順後。得爾朝暮遇。</text>
<title>朝寄北鄰</title>,<text>數日聞君病在床。那堪春色嗾人狂。朝來試望君家處。無數櫻桃開暎墻。</text>
<title>早起步園脚</title>,<text>病身常早起。日已園庭佳。凈綠初迎夏。飄紅稍進堦。靚深怡褊性。高豁散幽懷。復有墻西竹。題詩意不乖。</text>
<title>次仲瑞兄與權生圍棋韻</title>,<text>偶到觀詩留客遅。一聞眞境初吟時。權生徐子相知久。恨未從君看奕棋。</text>
<title>贈敬伯</title>,<text>李子讀書士。顚狂吾愛深。家居常散髮。世棄無知音。拓落還奇氣。醉醒惟古心。秪應鄰曲意。經卷數招尋。</text>
<title>見季愼竹石二紙</title>,<text>畫竹不是無心學。眞與湖州一派傳。我愛爾竹入骨髓。忽然驚叫拍爾肩。愛石被石惱不徹。飮酒枯膓出芒角。拂拂渾從十指去。急起捉筆驅羣玉。</text>
<title>雨中避瘧走出。緣川流至姜氏瀑。次平洞韻。</title>,<text>姜瀑新泉壯。連旬一雨多。澗源緣易到。樓檻坐如何。厓面經頻洗。松根見突過。波流前後際。合着病維摩。</text>
<title>送季愼舟上嘉陵</title>,<text>送汝嘉陵官舸發。應看深峽菊花過。風江逆瀨烏巾側。霜岸衝帆錦樹多。中歲頗傷哀樂异。悲秋又奈別離何。遙知郡閣頻乘興。書畵船中載白鵝。時曺丈宰嘉陵。而余送縑素求書。</text>
<title>記丁亥余童穉。隨先王考。來嘯臯別墅。距今丁未爲二十年餘。以家君命葺理室廬。復來此。聊述抒感。</title>,<text>驅馬越郊坰。入洞歷松蘿。含悽到故墅。懷曩情如何。夙齡事大闈。杖屨隨澗阿。投餌翫遊鯈。通渠種芰荷。嬉戱忽如昨。鬒毛已欲皤。朞功失眼淚。困苦逃世羅。懷土不遑居。竄身西海涯。弊廬得再來。二紀及玆多。桑竹無新蔭。楓栢猶舊柯。亭㙜復園田。歷歷昔經過。徙倚撫落暉。頹宇亦堪嗟。辛勤庶拮据。不願高明家。豈伊蹔淸曠。永矢以寤歌。</text>
<title>早起</title>,<text>寒山日搖落。信宿常早起。手持文選卷。亭臯獨徙倚。川氣冐巖薄。杲日散霞綺。寒泉激厓顔。病葉隕林趾。居人汲井華。遣我漱寒齒。忻會愜所遇。俯仰何時已。此意無古今。弊廬庶葺理。</text>
<title>賦床書井泉</title>,<text>諸葛生涯十頃薄。玄成世業一經傳。磵臯藏書唯數帙。不堪拈賣去問田。齋中藏三經四書。吳守變貪多事在。葛令種橘却難眞。秪是一瓢吾有分。寒泉聊可瑩心神。泉極甘美。</text>
<title>又賦井泉三絶句</title>,<text>脩井不用甃。繘井不用綆。鑿石當水根。窠大僅如盎。子夜璚瑤液。寒月泛瓦缾。利膈知上性。吾欲著茶經。富家日萬錢。何由致一甔。山厨無餘供。此味禪可參。</text>
<title>在澗亭。敬次曾王考與陶湖尙書酬倡韻。</title>,<text>先生薖軸敞風欞。泉溜泠泠猶昔聽。一片楊州多水石。百年林壑此樓亭。溪根直到山城盡。岳勢高幷池柏靑。緬想遐風吾豈敢。閒身強似乞明廷。</text>
<title>獨夜</title>,<text>孟冬已搖落。寒月復愁陰。門掩居人定。山空獨夜心。鳴湍到枕聒。殘葉墜林深。百慮庭闈隔。聊爲遊子吟。</text>
<title>對月</title>,<text>數夜東臯住。都無無月明。不愁寒嶂夕。愛此中林晴。竹風翻露墮。簷鵲遶梧驚。散髮柴門逈。冲襟秪自盈。</text>
<title>偶成</title>,<text>飮有寒泉井。飢宜麁糲餐。背窗林舘凈。晒帙墨香殘。拙計只如此。寡求吾所安。隨身一壺在。細酌得留看。</text>
<title>復次曾王考韻</title>,<text>此地元昭曠。初非離世寰。欄干氷瀑𩐿。牎牖圖書閒。直與病親隔。頻凋游子顔。詩篇歸日獻。問汝久溪山。</text>
<title>南山洞後麓。共拈右丞韻。</title>,<text>紅桃暎新綠。沿澗遂高尋。一石展遐眺。連松欣宿心。居人移酒近。餘賞惜春深。重有賦詩意。玆丘時一臨。</text>
<title>季愼與士亨，聖起。夏夜過宿。共拈杜韻。</title>,<text>幸有三宵約。能來二妙兼。墨香卧內凈。凉夏月華添。薄劣慙推奬。顚狂絶芥嫌。應憐詩筆退。欲使老夫潛。</text>
<title>士亨，聖起。過在澗亭。</title>,<text>白石兼幽樾。抱亭溪一灣。憑欄傲朱夏。散帙對靑山。政喜留君坐。都無機慮關。揮毫各能事。牽興未全閒。</text>
<title>曉起又賦</title>,<text>水宿晨興屢。宵凉林卧遙。爾來衝雨到。秋至致書邀。石凈亭陰直。灘高洞籟寥。磵居多月日。興會發今朝。</text>
<title>與德林老人</title>,<text>島潭寒碧經行遍。引領靑山入越中。繫馬基州談易罷。竹嶺西還四郡通。</text>
<title>友人宅</title>,<text>此物天應饒畫意。簷對終南第幾峯。權園一株丹楓樹。勝似挹白多少紅。山水之圖老鄭虔。武溪溪洞曲城烟。頂平堆黑林明暗。置四五人巖石間。友人爲武溪遊賞圖。頗倣謙齋曲城筆意。</text>
<title>出東門 庚戌。乞暇覲家大人任所。仍承咸鏡南道暗行之命。</title>,<text>詔許趍庭暇。含綸出春明。微軀敢自道。王言銘寸情。</text>
<title>永平道中</title>,<text>墟囿忽籬落。山腰鷄犬高。遠遠花明眼。居人解種桃。</text>
<title>淮陽泛舟西津。次韓使君汝成韻。</title>,<text>高卧淮陽守。琴軒到不違。官身同作客。王事揔憂饑。峽水艇搖濶。舷歌風度稀。使君有佳句。朽質倍生輝。</text>
<title>新川望廣陵</title>,<text>昔聞神勒寺前塔。寺下環洲如畫圖。便欲新川乘小艇。揚帆直泝廣陵湖。</text>
<title>南漢山城</title>,<text>朝濟新川渚。午次南城隈。肩輿初捨騎。風磴絶浮埃。晴空列萬雉。粉堞暎崔嵬。巖邑自溫祚。設險勢壯哉。它年不覺隘。可汗千里來。飛騎附吾城。重門容易開。飮馬江不流。立馬峯欲摧。無刃斫完顔。其王得意回。謀臣出下策。三士國人哀。東海尙可蹈。南漢莫徘徊。三田讀胡碑。山城登將㙜。悲歌不適意。激烈悲風頹。</text>
<title>西將㙜</title>,<text>晩眺臺能逈。君恩吾得遊。肩輿度危堞。目極依新秋。山繞獻陵樹。江分舞島流。王城正北望。神往獨悠悠。</text>
<title>報恩道中</title>,<text>靑石厲危灘。龜峙道彌惡。合沓閉白日。晨暮氣參錯。細葛蒙峻條。飛淙瀉幽石。風磴眩反顧。仰面壁屢削。肩輿疲爾甿。嗟我久行役。</text>
<title>靑山白雲亭</title>,<text>山陰常恠換鵝亭。復有南陽諸葛廟。白雲亭子名何有。却到靑山憶謝眺。</text>
<title>荊江</title>,<text>荊江未甚濶。晴望亦悠悠。翠盖乘官艇。鳴笳散渚鷗。</text>
<title>淸州城。感金節度舊跡。</title>,<text>金公本意築斯城。粉堞丹譙都督營。北極絲綸承簡拔。西原草木動威聲。傷心繡鉞方橫海。遺恨樓船未洗兵。尙記咸寧趍幕府。吾家先數老門生。</text>
<title>黃江遷</title>,<text>黃江爭說遷之名。丹峽多緣舟裏行。未到西倉先捨騎。空違北壁遽催程。斷崖棧細逕頻折。危石江高灘急鳴。官道心欣初四郡。錦屛秪去宿凝淸。</text>
<title>八月十四夜。泛舟寒碧樓下。</title>,<text>西湖比西子。碧樓應謝娘。蕭然林下氣。那更着澹粧。屛山未可忘。寒流寫靑壁。秪應更奇絶。月明坐寒碧。笙謌泛寥廓。扁舟轉容與。紗燈忽以搖。知近風穴處。擊汰凌空碧。上下殊未極。鐵笛橫吹好。潭龍唫度曲。灘迅竹箭流。篙師防失手。只在江中在。那妨便放溜。乘興不奈何。吾無太放狂。借問三山宰。堅卧宿西倉。</text>
<title>寒碧樓。次平洞韻。</title>,<text>淸風公館愜幽閒。客舍凝淸江樹間。揔向欄干輸面勢。碧樓眞對錦屛山。</text>
<title>長懷</title>,<text>丹丘無數山。一一皆森朗。纔入長懷道。已覺心昭曠。</text>
<title>自丹陽郡舟下淸風</title>,<text>丹陽發官舸。長懷遣空騎。江光與壁色。轉眄方幽異。船中散書帙。左右歌妓閒。揮毫我索詩。傲兀於其間。恨無平洞老。復懷金子益。水石散咳唾。精神尙林壑。龜峯非一石。片片顚米芾。叢叢而束立。詭恠疑神物。蓬𤗉列奇峀。丹丘山暎發。左眄仍右睞。一向叫奇絶。玉筍狀轉異。船行霞標峻。彌憐十竹筆。不寫芥園皴。</text>
<title>玉筍峯下。是爲丹丘洞門。淸風官艇。來待于此。用三淵韻。</title>,<text>洞門猶玉筍。槐谷改行舟。意惜峯頻過。心平江緩流。碧樓猶再度。潭島竟難求。故遣行厨晩。彌憐此地留。</text>
<title>寒碧樓。次三淵韻。</title>,<text>扁舟已幽意。愉懷良非靜。碧樓如是觀。屛山含返景。</text>
<title>乞暇歸覲途中。伏受臘劑馳賜。</title>,<text>微臣請急出凌遽。御藥傳宣馳馹蹄。紅帕重封標內賜。墨香猶濕自天題。珍重刀圭九轉如。病親方藥及君餘。郵亭剪燭看歸使。伏受長單手自書。</text>
<title>抱川縣齋。遇芝溪宋丈。</title>,<text>先生顔髮似童兒。溪上幽田養紫芝。秪應北郡趍庭日。却話靑城剪燭時。</text>
<title>除夜在閣直吟。呈家大人任所。</title>,<text>官跡那堪曠愛日。歲除空惜逼靑陽。誰憐伏枕承明直。却望橫江如故鄕。難酬洪渥渥彌重。可惜逝年年不留。伏祝新元膺茂嘏。春風嶺路穩歸輈。</text>
<title>陪蹕。敬次御製洗心㙜韻。</title>,<text>雲幕㙜能逈。天香座不喧。烟花通御氣。晴景泛名園。芳讌陶眞性。陽和獻至尊。昇平奎藻餙。承製斗爲樽。</text>
<title>浮石寺。贈老釋琯楹。</title>,<text>丈室堪憐摩詰病。東林肯赴遠公期。滿眼名家詩百紙。手持靈鷲表忠碑。楹持松雲表忠碑塌本以示。碑薜溪李尙書述。余曾王考文翼公書。參寥早作眉山客。行一曾從十竹知。憐才直到今衰髮。富日丹靑楹老詩。永嘉僧富日善畫。寫祖師影照頗妙。</text>
<title>寄申季愼</title>,<text>何恨永嘉佳麗地。空違良晤未多期。映湖江水還相憶。爭奈凌超樓上時。幽壁飛泉悵未從。水山菴裏講時鍾。知君却去看紅葉。心愛淸凉第幾峯。</text>
<title>歸舟洞讀書聖址</title>,<text>白羽長弓草昧功。山河百戰覇圖䧺。誰知四百年文敎。曾自歸州石室中。</text>
<title>北關三絶句</title>,<text>尹公提兵十七萬。遠逐野人九城開。舊讀英州廳壁記。千年今有侍中㙜。鐵嶺歌雲誰不涕。碌碌庸庸笑爾曺。可憐靑海還祠廟。再拜遺像肅淸高。茂山之糓不可勝。北關南關府庫財。苦心可見相土日。鳥道橫天六往來。</text>
<title>可憐詩帖</title>,<text>乞詩千紙作平生。女俠猶然死爲名。知我當年羊叔子。峴山餘淚卷中橫。</text>
<title>咸興。記按使言二絶句。</title>,<text>商賈輸運北細布。繩索重重裝載難。散拓百包取一疋。營門貿易擇品看。茂山之人捕貂鼠。官家收稅取如濡。一一繩套有成冊。來年不復問懸無。</text>
<title>感金節齋開拓六鎭事</title>,<text>英陵䧺略赫威神。朔漠專征仗虎臣。瀝血便宜四大事。都將决斷自中宸。革面虜兒劇苗頑。公肰深淺戱黃間。掣耳生風爭一髮。將軍草檄坐如山。</text>
<title>內閣送北靑使君成士執 壬子</title>,<text>䧺詞能感帝王尊。鑾掖離筵雪映樽。未惜使君官獨冷。一麾江海揔殊恩。</text>
<title>直摛院。示李懋官檢書。壬子。</title>,<text>直院羣書內。郞官到老潛。養親惟祿米。多病懶朝衫。奇字欣同賞。深盃許屢添。寡諧頗自恠。於爾獨無嫌。</text>
<title>摛院直夜。酬李洛瑞承旨銀臺直中詩。癸丑</title>,<text>欝欝承明廬。肅肅金華省。▣▣▣▣▣。攬衣東樓敞。襟顔散遙夜。節候撫初景。眷言賞心晤。不寢抱玆耿。</text>
<title>暮春。臨讌流觴曲水應製。癸丑</title>,<text>嘉會枉明渥。芳讌欣佳節。陪賞躡俊髦。選境歷淸切。丹葩耀林薄。灌木挺巖列。紅亭隱森邃。石泉瀉皎澈。肆眺旣昭曠。暢志亦愉悅。千載同一朝。觴詠緬往哲。恩私漱津潤。光華服修潔。循躬持寸誠。純嘏頌綿瓞。</text>
<title>南漢贈聖起 癸丑</title>,<text>憂憂寡愉悰。一病無餘戀。良晤惜乖濶。俛仰緖風變。朅來雖俄頃。寢興慰欵眷。君能枉芳藻。何殊數相見。幾度欲來今始至。官齋信宿喜燈團。蹔登園脚能懷敞。便向城頭欲別難。書帙眼眵嗟我病。禪房衣薄見君寒。曺劉目短須珍重。此道今人未解看。</text>
<title>禁直。懷湖南伯李友洛瑞。甲寅</title>,<text>落落松抗檐。脩脩篁抽廊。沉痾棲華省。悁懷寄朱方。感玆時物榮。欣慨心已屢。佇期枉嘉藻。持此慰冲素。端潔子寡諧。我亦羞雷同。賢愚俱所安。相與秉素衷。文章寸心知。未謂子非我。何由脫拘束。晤言無不可。</text>
<title>與南僚元平就理。蒙保放。典醫監洞人家。賦庭中花石。</title>,<text>海裏金剛攢玉巒。北溟曾比太湖寬。信知蟣虱還龍象。須向君家如是觀。太湖石紅拆房房訝許奇。嫰肌透顆露相宜。每憐植拂眉山偈。稽首蠻童佛太醫。石榴含萼敷英接續同。他花榮悴幾番風。蟾宮強惜姮娥老。羞把秋羅敎剪縫。月桂剪秋羅大抵䓗靑竹柏眞。絶無艶冶鬪芳辰。塡精補髓知功力。合喚峨嵋郁里人。杜冲傑氣終然不可移。誰敎強作媚人姿。試看盤屈龍拏勢。捴是昂霄萬仞枝。盆松</text>
<title>領耽羅船粟。到所安島。候風發送。</title>,<text>靑旗獵獵北風豪。防禦船開靜夜濤。軍令分明砲沸海。棹歌齊力上帆高。</text>
<title>大芚寺。酬僧卷及健李台詩。</title>,<text>一就頭崙蘭若晩。藍輿半日遣僧忙。誰憐征道形容老。多謝空門意味長。經卷茗罏供宴坐。官身禪跡各殊鄕。名言不復中邊別。萬本丹茶捴異香。</text>
<title>莞島</title>,<text>古今島㢠壓愁雲。靑海城高倚劒文。曾是樓船破倭處。至今人說李將軍。我謂鄭年張保臯。此方端合饗牲牢。靑海閭延風馬遠。徒緣地志誤兒曺。</text>
<title>聖起道中送詩 乙卯</title>,<text>鞍馬雖勞意也閑。何須君自覓詩艱。延州都護今衰髮。但話平安不話山。</text>
<title>妙香僧忠信。遊湖南而歸。致李觀察洛瑞札。</title>,<text>南州未遇西州見。識面浮生緣也深。太守猶能閑一日。筍輿花發到祗林。爾我他年無分雅。胡爲一見便歡深。故人信息千金抵。許爾高風似道林。每恨認公不可見。山中只在遠雲深。煩師一致官齋內。相與談經靑柏林。</text>
<title>杭眉亭</title>,<text>小隊花邊駐。風林百頃池。紅亭島欲泛。翠袖舟徐移。鞍馬滁州客。衣巾沂水詩。無才爲保障。幽賞値明時。</text>
<title>欣會亭</title>,<text>園亭實幽靚。日已花氣深。流嚶復在玆。何須絲竹音。携我賞心晤。歡言春酒斟。</text>
<title>詣香山日。敬次家大人示宋生詩。</title>,<text>捴喜看山喜詭奇。詭奇終是有安危。欲存爰伯垂堂戒。須似彭翁瞰井爲。</text>
<title>山中偶爲絶句</title>,<text>名山比殊色。不必論肥癯。竗香玉環態。怾怛飛燕軀。</text>
<title>酬平洞香山三絶句</title>,<text>洞洞烟霞管上方。峯峯林壑下天香。毒龍蟠湫雲生壁。皓釋看經花暎房。西僧頂禮夜焚香。酬祀淸虗像在堂。鍾動寺樓禪誦出。水流花發舊敎塲。引虎臺高半絶巓。奔流百道界飛泉。上元超絶終先到。十丈丹梯銕索牽。</text>
<title>省野。過魚川水口里。</title>,<text>聊城嶺下谷。是爲水口里。洞深蘊秀異。路緬緣邐迆。合畓奔峭象。窈窕蒼屛對。泓琤一道泉。界劃兩山內。居人四五家。散在靑林表。菑畬寄巘崿。墟囿冐蘿蔦。良知愜幽尙。俛仰捨塵慮。省野得玆遇。駐葢惜歸遽。</text>
<title>踰嶺泝江岸行</title>,<text>峽水頻深淺。筍輿度磴遅。石稜鬪迅瀨。荇帶曳淸漪。鶯語隨人遠。估帆放溜宜。直從靑岸去。應與竗香期。</text>
<title>敬次對月絶句</title>,<text>庭院延虗曠。簾鉤上金規。百年千回圓。願如今夜時。</text>
<title>諸君陪遊隱松亭</title>,<text>命輿山徑穩。憇亭靑松凉。追陪數子有。晤言墨牋香。始霽攬術陌。嘉植列圃塲。微願得玆歡。那知是異鄕。</text>
<title>余識認公在臨湍道中。臨分意相惜。余遂誦昌黎祝融峯下一回首卽是此生長別離之語。時庚子仲春也。今余爲吏延州。認公自香積來過。乃用昌黎原韻書贈。時乙卯初夏月也。</title>,<text>逢別浮生未有期。他年能道郡齋時。相看不恠俱衰髩。二十年來一別離。</text>
<title>欣會亭。贈認釋。</title>,<text>甚憐僧冷病。吏舍到應難。隨意坐林僻。餘花逗樹乾。細酌名言絶。紅亭初夏寒。問渠山裏事。栽藥滿齋壇。</text>
<title>大殿端午帖</title>,<text>君王千歲月重輪。長駐萱暉萬八春。慈慶推覃今壽域。近臣多是奉親人。紫禁朱櫻照御杯。綠陰黃鳥語蓬萊。關河千里薰風至。知自吾王殿角來。</text>
<title>卽事官齋作</title>,<text>吏舍亦弘舒。首夏風簾凉。園林變衆綠。几閣留淸香。賓侶積閒暇。紅亭到毬塲。默默抱冲素。於焉松桂鄕。</text>
<title>酬柳惠甫檢書</title>,<text>天末凉風鐵甕城。官齋卧痾懷緖縈。聞道賢侯已裭帶。消息題詩寄關外。新春相別五馬轡。君渡洌水我渡浿。夙願未共塞上遊。嘉陵遠隔受降樓。薄劣謬穪時世彦。宦緣憶昔尋常見。開口大談人謂狂。剪燭靑綾右掖院。含綸佩符吾有緣。盖馬淥水經行遍。東至肅愼西丸都。中夜眼揩輿圖卷。都護金印擁旗牌。管領三千戰馬蹄。髩危無膽眞俗吏。日日簿書堆案齊。淸時不憂防胡騎。畫堂秪許繞珠翠。閭延之攷徒苦心。渤海之志君何事。東臺獨携嗣宗才。俯視身彌海如盃。遙想古芸空四壁。倦馬將晡退朝回。強爲酬謝試舊業。幽園自拾書紅葉。</text>
<title>价川無盡㙜。酬平洞舊詩。</title>,<text>斷續汀頻隱。彎環壁屢廻。橫臨宜逈榭。徙倚獨危㙜。林峻帆能向。湍高岸欲摧。行舟未可放。聊與月徘徊。</text>
<title>花遷江。與照海亭主吉老人 衍。同舟至亭書贈。</title>,<text>枉渚廻舟遅。幽亭經少駐。下灘復上灘。屢與蒼屛遇。</text>
<title>重陽。藥山東臺。誦王維九日登高絶句。</title>,<text>試上高臺望京國。那堪佳節戀君親。幽園水閣黃花畔。弟曰兄兮塞上人。</text>
<title>秋盡日。憐運玉卧病。送酒。</title>,<text>酒熟餘菴病。秋盡黃花在。聊寄一杯酒。可寫胸碨磊。</text>
<title>杭眉亭池中。馳雪馬。</title>,<text>杭眉亭逈風幔開。酒氣爐薰寒不來。快意氷軺如迅馬。平潭頃刻百千廻。</text>
<title>坐雪欣會亭。砲軍捕虎以獻。</title>,<text>塞天寒樹雪花飛。都護貂裘風透微。帳中催給葡萄酒。獵騎東林射虎歸。</text>
<title>乙卯窮臘。將閱山坊倉谷。余與賓侶分行。衝雪策馬。愁絶可知。運玉行尤險遠。書此以貽。</title>,<text>客意年將盡。交情天一涯。所欣長晤對。那更蹔分離。官騎氷江道。貂裘朔雪時。歸應話百嶺。方識此遊奇。</text>
<title>御製大報壇親享。敬次兩朝御製詩。以賤臣忝原任閣啣。下示命賡進。感惶謹製。丙辰</title>,<text>三后昭臨奏假親。每年豆幣蕆皇春。衣冠地有餘乾凈。日月天應鑑徹陳。制倣圜邱循砌折。義垂麟筆抱箱巾。定知野史亭中記。特寫斯壇禮世遵。</text>
<title>思陵幸行。回鑾出陵洞。御製賡韻。辛亥直閣時賡進本見軼。丙辰追製。</title>,<text>迎鑾杉檜未霜寒。回蹕郊原雨響灘。寶墨院標穹石在。珠邱天作寢宮安。聖朝志繼儀無闕。主第恩深祀有壇。百越看花神理格。焄蒿應結露華漙。</text>
<title>浿江。與按使朴丈同舟。泝白銀灘。登浮碧樓小酌。乘月回舟下大同門。按使先唱。次韻。丙辰</title>,<text>笙簫泛舸泝灘輕。浮碧樓高倚晩晴。攬轡淸風排暑氣。開顔他席話鄕情。紅亭曲曲臨脩渚。畫戟遅遅度半城。明月長林廻棹好。舷歌擊汰鏡光平。</text>
<title>又次按使。疊前韻。</title>,<text>玉節觀風未外輕。畫檣乘月泛新晴。難將浿水量洪渥。只隔關山結寸情。五馬生輝馳驛道。二天開讌出江城。百年沙塞無兵氣。元帥樓㙜樂泰平。</text>
<title>六月十八日。按使賦志喜詩以送。次韻以呈。丙辰</title>,<text>記得仙班左掖東。夢回邊枕曙光中。河淸辰吉曾沙叶。華祝誠深帀海同。絲管八州鳴治象。桑麻千野識康功。知公此日脩門戀。江閣題詩暎碧籠。</text>
<title>上院高藤</title>,<text>壽藤特地起。不作攀緣相。忽與高枝遇。施蔓雲霄上。</text>
<title>正月十五日。登藥山城。丁巳</title>,<text>西臺松雪歷森森。向晩危譙一俯臨。豈有山陰安道在。難禁魏闕子牟心。江城積霧笳聲壯。沙磧餘寒朔氣陰。多病計違投紱去。轉愁官閣掩門深。</text>
<title>二月十三夜。練光亭。酬按使韻。</title>,<text>裘帶携佳客。綺羅敞畫樓。氷輪當逈夜。春水動平洲。劒舞管初急。波明亭欲流。西來無會意。此席豁鄕愁。</text>
<title>鐵甕南將臺。酬柳生。</title>,<text>莫道屈盤緣仄磴。直須超兀據高臺。長江面面如相抱。列峀頭頭不敢擡。關塞極天夷夏界。提封特地麗譙開。百年縱目疆區窄。一釰傾盃紫翠堆。</text>
<title>定州牧李令 一曾 送詩求山菜。酬韻。</title>,<text>牧伯詩投字挾霜。應緣穪物劇馨香。文無 當㱕一名 秪合淵明喫。傾盖能分玉筯甞。</text>
<title>重脩觀德堂。爲二絶句。</title>,<text>七州兵路控邊門。萬雉晴空壓塞垣。天作金湯爲保障。合幷延撫憶厖村。荇都豪傑氣超倫。兩臂挽強七尺身。時淸且敎閒觀射。出將山西定有人。</text>
<title>又爲二絶句</title>,<text>大抵東人少是男。撫夷登眺憶琶潭。土門錯限金宗瑞。淸北空拋鄭錦南。如無蹙國可奴倉。淥水誰敎限異疆。高大山川餘覇氣。鳴弓躍馬昔玆方。</text>
<title>恩補昌原。辭朝。夜渡西氷江。</title>,<text>西塞三年來幾日。謫官歲暮又南爲。氷江十里遅遅去。正是鍾鳴長樂時。</text>
<title>元日踰鳥嶺 戊午</title>,<text>嶺上逢元日。天邊望北宸。戀軒如馬性。趍闥憶鷄晨。去去應千里。行行只一身。平生叱馭志。膓結爲君親。</text>
<title>王考文淸公謫蔚山時。親寫所賦絶句。與居停主人。其後孫訪余昌原。而袖示詩本。敬次原韻以貽之。</title>,<text>今昔投荒俱瘴地。拍天春水氣昬昬。承家報國無能役。那敢將身比楚原。不耐思君復憶家。謫官千里海雲賖。徒緣質薄非憔悴。官燭看書拭眼花。</text>
<title>昌寧宰李君稷。示喜雨之作。酬韻答之。</title>,<text>竹裏舘深處。悄然徑造時。停鞍懷雨酌。歸盖颯風陂。官府炎溟盡。江程瘴雨垂。應憐漳水疾。還枉使君詩。夏縣賢明宰。寄來喜雨詩。錯塍新水色。平疇遠風時。官騎隨秧馬。園槹卧稻陂。逐臣徒薄劣。涓滴捴恩垂。遙想官園內。紅肥復綠垂。投壺二鼓節。破的五言詩。隔水思君面。開顔對幾時。謫官頗遭罵。衰疾任平陂。且置下無濕。蒲池復葦陂。時仍旱頗甚。熱苦氣低垂。魂去無湘些。憂深賦漢詩。卧龍有雷雨。一霔此其時。</text>
<title>雜詠</title>,<text>昔虞司徒術不踈。五品之敷敎之初。儘知灑掃治平本。朱子苦心小學書。百畒之田五畒桑。三王治法亦尋常。鄒孟胷中何限智。只將斯語告齊梁。篤厚西京置選科。力田孝悌不求他。信如此事人人是。堯舜那能毫末加。我聞河南程伯子。存心愛物必濟人。那將此語如芻豢。三百六十民社臣。姚宋經綸冠盛唐。兵刑禮樂大鋪張。如何讚歎元郞語。首道昌言諫上皇。我願京洛士大夫。有子不問賢與愚。大廳分閤周旋好。手持箕箒口誦書。南則島夷北接湖。平時備豫理無殊。如何京外軍門法。只講南塘紀効書。善奕能於拙手加。一有生馬不如何。吾今獨着當空局。急須多多作二家。花潭秪贈戶曹郞。後代官方盖濫觴。東臯確論人誰識。葛驛詩中歎味長。籌堂一出擧行條。利害便否姑捨饒。謄紙傳關通八路。長腰千斛已先消。</text>
<title>往北漢。聞卯君尋回龍寺。己未</title>,<text>公事驅人北漢去。回龍空憶卯君遊。快意白雲凌絶頂。何如古寺訪禪幽。</text>
<title>卯君與諸客還。走次其韻。</title>,<text>高卧維揚守。官齋松桂林。竟失同遊約。眞成惜別深。簿領憐多病。薜蘿違宿心。諸君尋寺作。欣賞有淸音。</text>
<title>陪家君遊回龍寺。次聖起。</title>,<text>飛瀑懸厓逕細通。緣溪遂復到禪宮。幽泉夏入僧厨冷。古壑寒生寺磬風。涴墨書顚留壁上。遞觴人語出林中。東臯待我歸來日。此地長爲採藥翁。</text>
<title>晝眠</title>,<text>食飽官閒無一事。畵堂晝暑進簾風。隱囊支頰鬃巾脫。猶有農書在手中。</text>
<title>官園水閣。示聖起。</title>,<text>此老耳根愛水聲。尋聲忽到聽琮琤。雨時記得來溪看。爭似風林纖月生。淸夜携君看瀑至。飛泉問我雨如何。奔流噴壑無沾濕。只坐茅亭似着簑。</text>
<title>與卯君及申漢叟。共往楊邑道中作。</title>,<text>幽期在郡閣。屢憇輒名林。耆舊圖書靜。主家臺沼深。蹔忘符竹累。共愜薜蘿心。投老亭臯意。君聽流水音。</text>
<title>官園水閣。與諸君賦。</title>,<text>不耐官齋熱。行尋水木寒。解衣風佩裏。搖扇火雲端。飯椀林中至。茗杯詩後看。坐間生墨竹。翛翛滿踈欄。秀標曾許董文間。朽質隣居謬往還。共有羊裘開竹逕。終期禽尙老雲山。憐才閱世無多在。拙官爲貧未是閒。已喜相過簿墨內。何殊林下訪柴關。</text>
<title>四部手圈御製題卷賡韵</title>,<text>精微心法接流長。奎璧光垂二酉藏。宸藻昭回元載道。羣書卓犖更多方。硏朱莖露騰符彩。護帙罏薰繚郁蒼。摘取驪珠遺角爪。鑑裁玉尺挈維綱。都無雜好幽閒地。常若經筵講說塲。二戴專門周制作。三長鉅筆漢文章。道明關洛抽扃閟。文在考亭富縹緗。內相囊封添繡衮。大家機軸祖雲裳。要將爾雅回淳古。可但糠粃鑄宋唐。參贊本知原屋漏。明通妙造竟張皇。</text>
<title>敬奉閣移建後御製賡韵</title>,<text>刱業中興海息濤。孰非皇賜及絲毫。昔瞻尊閣貽謨大。今看傍壇特地高。琬璧光新如在序。陽秋志炳賦同袍。宸章仰和增臣膽。却恨周旋阻夢刀。</text>
<title>駕幸獻陵顯隆園御製賡韵</title>,<text>鷺江回憶廣陵湄。此幸行曾鶴駕時。濡露見墻俱孝思。百工爭和聖人詩。</text>
<title>龍驤鳳翥亭御製賡韻</title>,<text>分頭鹵簿擁香烟。少海詩今續勑天。千軸舟船虹似勢。萬枝燈燭月無邊。渚橫露氣龍亭㢠。旗掣晨光羽騎連。恭識於乎不忘思。有孚已在拜陵前。</text>
<title>獻陵親祭後御製賡韵</title>,<text>天作軒丘龍蜿行。檜杉肅若列千營。明禋夙戒同追遠。宸藻昭垂又繼聲。刱守功隆遺大曆。蕩平謨顯在幷生。請看樹立煌煌業。於萬山高復水淸。</text>
<title>讀新頒陸律 庚申</title>,<text>抱痾不怪朝參懶。老屋園深似在山。盡日圖書留枕藉。新年車馬斷來還。事無窮處機須息。生有涯時心得閑。紙閤溫存梅數瓣。小杯欣對故人顔。</text>
<title>三月七日。將行皇壇節享。前二日。上淸齋於北苑。翌朝行望拜禮。還至齋所。以待享事禮成。臣與直提學李晩秀，都承旨李集斗，左副承旨曺錫中，待敎李存秀，假注書呂東植等。進詣齋殿外小舍。時春雪微飄。日午宣飯。以后山集一冊。拈其一韻下示。臣等各授一簡。曰文士會矣。次韻以進。臣等皇恐製進。須臾用其韻御製以下。臣等彌榮感。百拜以受。庚申</title>,<text>北壇移仗近。東壁引班深。濫曳星辰履。常懸霄漢心。霑觴侍天語。授簡對春陰。共被光昭澤。沼魚與苑禽。</text>
<title>是夜宣法醞嘉殽。又命製進一詩。</title>,<text>榮寵知何似。天高與海深。昭回捧宸藻。發育識春心。宮燭仍宵酌。齋衣坐曉陰。蹌蹌冠佩步。同舞九苞禽。</text>
<title>宗伯復爲一首。臣與知申皆和之。</title>,<text>久慙樗散質。偏荷渥恩深。未有涓埃答。空將塵刹心。不眠聽玉漏。幽賞惜墻陰。疾病憐危髩。那由學五禽。</text>
<title>知申嗜詩。是日乘興口號。每篇出。輒要座中和之。</title>,<text>風流六仙伯。欣會坐宵分。細酌天香至。輕飄林雪聞。詞䧺眞壓座。書拙未能軍。湖海平生氣。如何薊北雲。是日詩成。諸公皆使我書。第六句云。○未能軍。用昌黎亦足張君軍之語。○時知申將以副使赴燕。</text>
<title>余之來海藩也。知申李台作詩以別。其意甚摯。時國家有冊儲大慶。而公以奏請副价將赴燕。念當久別。馬上酬韻書送。</title>,<text>曾並銀臺廁六仙。幾回珂馬共朝天。行人望峻誦詩士。刺史官榮橫海船。久判官身多聚散。唯祈行日好餐眠。秪應兩地楓宸戀。彩筆周旋指歲遷。</text>
<title>辭朝日。李直學成仲。用知申韻爲別。且以西門豹佩韋之戒。爲行者贈。臨湍馬上。口占書送。</title>,<text>春明一出別羣仙。粉署回瞻似在天。京闕朝辭頻駐騎。江臯晩渡未催船。難忘珍重臨歧語。未着幽悁獨夜眠。正値拜陵臣却遠。每愁郵遞漸看遷。</text>
<title>小雨漫書</title>,<text>經旬戀闕復思家。畫戟門深早散衙。忽聞窓欞過小雨。漫呼紅妓問梨花。</text>
<title>信川守尹稚圭光垂，新溪令朴公叙性圭來會。與通判鄭祖希述仁。夜讌共賦。</title>,<text>宦跡如萍此擁旄。是間欣會復吾曹。門深畫戟梨花晩。壁隱紗籠燭燄高。未報佛恩那藉手。共嗟朋輩半凋毛。無妨今夕談交舊。暫委床頭簿領勞。</text>
<title>芙蓉堂。次栗谷先生韻。</title>,<text>池榭微風生夏凉。碧城飛雨晩蒼蒼。遙知此日龍樓喜。曾向螭頭捧御香。</text>
<title>送琶西赴燕</title>,<text>求公須向古人間。踈曠終年常好顔。鵠立頎然詩骨瘦。每慚葭倚紫宸班。樹纛腰金看外物。遅回卿月戀明時。銀臺退食無餘事。秪與隣翁同賦詩。吾東今歲慶無疆。攝价明廷屬俊良。拜表銀㙜偏異渥。手持詩卷夏生凉。永嘉舊時樓臺主。咸吉曾窮障塞秋。地窄猶嫌難縱筆。天敎去作大方遊。遼野英雄戰爭地。知應吐出胷中奇。茫茫一幅靑天紙。正是先生得意時。君萬里行吾未送。那堪意緖似㫌搖。芙蓉堂裏長相憶。山海關中愼暮朝。</text>
<title>健陵輓詞</title>,<text>左海文明會。君師降聖人。立䂓先黜覇。囿物見推仁。王制光前烈。國風回古淳。嗚呼天不吊。中道棄羣臣。初服春秋作。乾剛一廓揮。化權㱕保合。心法謹危微。秘乘存三省。宏綱攬萬機。光臨廿五載。先曙已求衣。至哉曾閔行。我后有諸躬。千乘養爲大。三朝禮益隆。奉先嚴祀典。興孝捷神功。丕顯寧王訓。兢兢服始終。無心南面樂。中夏久齋居。園路春朝蹕。宮門月覲輿。窅然遺屣志。不受鏤瑤書。玉淚無窮極。汍瀾濕衮裾。大統紹姬孔。於休文在玆。治平從格致。廣大挈綱維。朱訓咸趍正。稗官自息詖。殉經遵夙志。邇列涕交頤。臣民得以見。雲漢倬爲章。灝噩垂謨典。顒昂陳瓚璋。百王無是作。三古與之方。忍憶前冬月。編摩百袠緗。嵬蕩何名擬。諴民而敬天。旰宵如對越。卑菲眷康田。咳唾那曾褻。癢痾若已然。蒼生沒世慟。沸哭達窮埏。天理流行處。顯微皆道原。綿衾卧內御。珠圈丙宵繙。親近多卿士。淵涓屛寺閽。秪應千古月。長在萬川痕。吉岡邇仙寢。引路又舟橋。曾奉駕臨日。緬懷齋殿宵。傷心行闕在。回首禁城遙。永以慰神理。眞遊侍暮朝。徹地窮天痛。君臣父子情。殊知無報答。永訣哭平生。返命遅藩節。㱕陪期玉京。至哀忍模寫。氣短不能聲。</text>
<title>登聖起園脚。任世，漢叟，肯兒同往。癸亥</title>,<text>君家園脚處。春賞繞庭臺。遅日好天氣。芳園初杏開。於焉一相對。不負此能來。盃許頻頻把。玆遊未易哉。</text>
<title>倉園會後。穉敎學士有詩以記之。宗伯不與是席而和之。於是乎與會者不可辭。</title>,<text>休沐出委蛇。共玆良日娛。芳札問踈懶。惠好不可孤。倉園頗弘舒。幽蹊簡騶呼。翳然濠濮想。歗傲宜着吾。夙齡抗奇尙。一壑無遠圖。西垣謬廁跡。集木寡歡愉。英僚共躍鱗。衮衮飛黃驅。衷素捨賢愚。何異同門徒。佳賞本不期。適來此幽境。閒忙隨所値。欣寫亦非靜。紅亭遠風至。石磴流泉騁。於焉昭曠原。一咲今何幸。憶昔共受誥。殊渥霑御厨。聚散固所有。誰謂同此壺。胷中書萬卷。吐詞其膽麁。良讌比人顔。如眉君可無。太史今歐陽。一行吾作吏。下士見冲襟。欣對折輩位。杯觴忽悁陶。緬懷東洛醉。持比靑琅玕。傑句眞能事。學士盛名譽。風標暎蘭署。人言荀令香。三日留坐處。泠然御雲衢。羽翼方容與。今人誰可比。惠連其殆庶。聞道李令公。志在嘉陵水。鹿性豈其然。奕舃民所恃。妙齡便秀發。除書日黃紙。我懷四鄰耜。知爾則何以。宛在承明直。伊人實淹通。䓗蒨竹柏眞。枕藉羣書中。豈比蹔淸曠。俛仰還成空。人情苦欲圓。矯首意何窮。同時六學士。一翁觀游鯈。偶爾出擁旄。兢兢惟守條。桂樹長在望。白雲同見招。睠言我齊契。努力答聖朝。相對雖無言。欣如醇酒醺。悲歡十年事。此會良慇勤。冥然一心契。不復人我分。欲起還被肘。騎馬日西曛。</text>
<title>楓園所持扇甚短劣。扇面有詩。皆警俗語。余於內閣獲覩。公使余酬韻。</title>,<text>束帶坐華省。晝暑頭旋暈。宗匠動便面。霍如風斤運。右軍六角題。精妙定愜聞。驟懷寄一賞。遞手眼先㨷。初驚類疑薛。旋悟佐解慍。白摺與宮紈。朱門爲土糞。滔滔誰昔然。攞脫如摧忿。君子所自損。誨人各隨分。理到語彌佳。筆力虬龍奮。在公特一事。亦足垂世訓。佇見蒲葵貴。聊託峩洋韻。</text>
<title>成仲將以正使赴燕。內閣有公讌。移席於北營之君子亭。旣以宋字韻。全押聯句。席將散。復拈杜工部韻共賦。</title>,<text>公讌臨池舘。離情看暮雲。衰年欣對面。驚座况論文。暑氣林間薄。泉聲檻外分。預愁沙峴路。萬樹鳴蟬紛。風荷多少膩。森木拂檐雲。太史携詩卷。將軍看劒文。秪應數相見。聊以慰難分。▣▣▣▣▣。▣▣多白紛。</text>
<title>卯君與玉流，紫霞，篠飮。會天然亭。余以公事未與。而諸君分韵。以竹字屬余。</title>,<text>紫霞山人才不俗。胷中渭川千畝竹。暇日訪我到西池。誰與共者來比屋。吾宗才標通籍美。玉川先生山野服。盤松亭子無暑氣。綠陂淸水千千斛。此池荷花一國聞。膩碧粉紅寫漪縠。霞客乘興動毫素。滿堂凉飈生肅肅。淸詞艶語左右發。政如逸蹄相馳逐。祿米我足充沽酒。翠瓜紅杏飯肥肉。人生會意苦難得。却嗟臨時公事速。五言長城柏梁酬。蘭亭一詠元踈目。</text>
<title>屐翁以北亭險韻先賦。楓園公與穉敎令公和之。連疊數篇。愈出愈奇崛。殆不可讀。念此韻本爲屐翁贐別。余雖詞旨平凡。未宜自外。敢賦請敎。</title>,<text>出塞車戒從。弱國臣羞俸。信邁爲報聘。永懷誰作頌。微管袵其左。如孟土豈壅。嫠憂寘恤緯。狂言蘄采葑。嘖屢鐵寸無。詬忍天戴共。寧喇昔擯羯。童滿兼獮䝋。後咷習浮懦。先閧發悸恐。事謬柄倒授。智昧財自用。深計存徹土。良畫休聚訟。覊縻保要結。脩攘理紀統。專對貴覘善。自強係實綜。秋期井飄葉。夕飮氷爲供。餼愧漢郞氊。舘辱楚伶㡝。朋友飮御俱。親戚式遄誦。處送學淵由。唱酬凌沈宋。好士見緇衣。直道行縮縫。弊賦滕會齊。大家河呑灉。留連內省讌。豁掃憂心雺。琮琤溪一道。蒼潤樹百種。於焉文以會。此日酒可縱。蜩鷽雖搶楡。星辰舊曳𩌋。漁翁白傅竿。揖客王生𧜇。中夜歌鞭弭。逸氣橫絳雍。送使更僕數。託君大呂重。</text>
<title>楓園公復用北亭韻。爲七言長歌。席上呼成。奇崛頓挫。遂使嘔啞者繼其聲。余不敢使公咢也。</title>,<text>元舅文章冠班從。萬騎擁車千鍾俸。世掌絲綸宗伯公。䟽越朱絃淸廟頌。同時迭主詞垣盟。幷驅中原無梗壅。擬將西湖比文藻。荷花十里新開葑。可是峩洋賞音希。歘見麒麟稱瑞共。一夔一龍佐都兪。肯數草間兎與䝋。忽然開口吐硬語。句棘辭險眞宰恐。章亥導山巨靈劈。風后握機奇兵用。釋詁悔不爾雅熟。奇字欲向玄亭訟。白傅村嫗已捲舌。溧陽寒尉應歸統。譬如古器難題目。鼎匜琱瑚森錯綜。又如纖縞紵枲間。恠石列之惟正供。滿堂魄褫息爲屛。二公夷然整笏㡝。座中天官一條冰。下筆千言皆可誦。爲君槌碎八詠樓。古有其敵延淸宋。把針能製雲錦裳。細意熨貼不辨縫。擧觴瀟洒更卓然。將軍置酒如淮灉。傍有顔赭汗流者。瞠呼欲視嗟霧雺。况聞使寫今八齡。長者家兒眞書種。楚秦相遇鉅鹿野。十壁諸侯兵敢縱。滅沒倒景今始知。幾年西淸霜滿𩌋。安得去買潁上田。借君百疋絹爲𧜇。良庖奏刀響桑林。九方相馬空汧雍。我願爲雲爲龍長追隨。鳴呼此歌歌珍重。</text>
<title>楓園公以北亭第二會。决水聯句韻爲長律。屐翁，斗室次第和酬。譬若山陰道上。千巖競秀。使人應接不暇。如僕者非敢謂下里折楊。可以酬白雪之調。盖邾滕弊賦。得從齊晉之盟爲榮云爾。</title>,<text>水檻崖承澗。中分甕側扛。級雖龍點額。源未豕添胮。經始一遭快。招徠百道降。鍤操勞墨壘。囊壅策淮幢。截擬橫縱埭。架寬略彴杠。粉墻須半礎。朱閘已齊窓。始湊如車輻。旋洄類盎缸。杯坳收泛芥。觴濫會浮茳。漸悍爭燕碣。皆沈憶趙邦。堤根防嚙齕。梁角耐衝撞。多勺生蛟鼈。重圍合駿駹。逬漿缾乍破。突騎鼓三摐。廬阜飛流壑。天台界道矼。快哉龍首鑿。去矣尾閭肛。㝡是當頭迅。混幷元氣厖。未論民口塞。那得貨泉樁。跳作渦中鷺。嘷應洞外狵。草靡荄濯線。荷蕩葉傾釭。溝束爭途厲。磯廉激勢𢥠。馬潮臨胥廟。猿岸失巫艭。竹靜停洴杵。林喧駭谷跫。色兼山雨淅。聲雜壑雷逢。發洩從多蓄。汙潢務積悾。驅忙近慙沼。撓濁遠輸江。瑣細該奇矚。淸凉滌熱腔。閧堂眞是劇。驚座不妨哤。本色終還澈。移時轉减瀧。欄干依洞佩。盞斝洗崑玒。軆驗知歎逝。耳謀欲枕淙。幻眞寧着相。喧寂捴歸谾。翛尒冥心契。吾其靜者雙。諸公崇德業。盡室我從龎。</text>
<title>北亭第三會分韻 得復字</title>,<text>跨月別離言。不日征路首。英僚飮御多。池舘此讌復。數見惜信邁。宿好欣旣覯。華檻頫激湍。崇簷抗碧峀。杯觴愜新秋。巾幘墮淸晝。加餐途中戒。回轅池上候。</text>
<title>成仲取穉敎酒以飮。有唱酬詩誦傳。卽席戱次。</title>,<text>周旋二十年。其幾我與我。今日讀君詩。方可方不可。兩人對酌時。謂我非飮者。有酒自入腹。難與野人坐。狂客與醉翁。強是自號也。君固非俗物。吾豈愛僕䠶。壺公倘有知。以我延上座。此言眞戱耳。此情兩輸瀉。謂我不解飮。未悟子非我。飮本無常徒。老兵亦復可。無過無不及。孰如公榮者。君若呼我飮。敢不坐則坐。把杯卽便是。大人先生也。君欲禮以飮。有的吾當射。後齋與斗室。壺生常在座。從今謹緘縢。待我方可瀉。竹林賢者七。其一前身我。嵇阮今已遠。吾亦止酒可。諸公漫相嘲。殆見我善者。君若盡此壺。傾欹不能坐。其量止此矣。吾量那知也。養叔不决拾。孰知其善䠶。吾若置酒時。昭琴可侑座。高枕發大笑。我酒何時瀉。</text>
<title>畿營東樓。墻梧滿簷。伸腕可把。暑月坐樓。輒憶沈周畫意。屐翁聞而喜之。自爲詩。使其弟旭秀寫。耆秀倣石田畫以贈。</title>,<text>碧梧淸暑圖。石田所粉碧。未省此誰家。其境窈而僻。官樓滿墻梧。兩本高百尺。風欄覆交加。蒼潤床頭易。緩帶日忻舒。忘暑夏之適。空想芥園譜。恨無衡山客。忽枉詩畫寄。會君心所宅。展畫復讀詩。颯欲風生翮。摸寫逼神品。峭蒨寒泉柏。居然畫中人。與我相虛寂。張之貼素壁。荀令香在席。三絶世罕覩。於我故不惜。酬詩莫恠麄。刺史髯如戟。</text>
<title>用庚申齋宵韵。送屐翁赴燕。</title>,<text>政如老昆季。孤苦情彌深。可但襟裾愛。而多霜露心。齋宵苑雪舊。征日塞雲陰。百感餘生事。幽期託渚禽。</text>
<title>成仲將行。書扇以贈。</title>,<text>臨歧戀戀我何人。曾許剛膓七尺身。欲就梧雲秋色遠。白頭行住兩詞臣。</text>
<title>屐翁行漸遠。日覺悄然。忽歸淵僚令有詩。要楓臯，斗室及僕酬韻。幷寄公行軒。強病書此。以慰行留之思。但恨諸公爲此七言長律。強我以所不能。</title>,<text>奕世文章玉樹階。明時冠佩五雲街。兩朝白髮能身健。七月黃岡見賦佳。中夜悲歌傷遠別。自厓相送减衰懷。壯遊自有如杠筆。太史猶聞南涉淮。</text>
<title>省部至淸心樓。次陰竹李使君柱溟韻。</title>,<text>駐節黃驪屬晩秋。相携鳧舃坐名樓。久聞地勝無圻甸。暫釋民憂自利州。天遠懶翁孤墖外。水通寒碧大江流。牧翁孫子還奇句。題壁䧺詞物色留。</text>
<title>聞屐翁還到柵門。喜而寄之閣僚皆賦。</title>,<text>已見諸公覔句憂。還應吾作致書郵。眞傳消息星軺返。不日平安到愛州。閣僚寄書屐翁。輒要我付遞。海東衣鉢牧翁詩。倘遇其人似受之。一字千金論定價。文垣當代大宗師。行人專對嫺脩辭。此去紀行千首詩。判雇太平車幾兩。明珠稇載似探驪。弘郊送餞未多時。泊汋回舟指日期。桑蓬自是男兒事。不賦勞還四牡詩。胸中無物是爲閒。行役之勞皆可刪。遼陽一矚天垂野。剗却千山復萬山。</text>
<title>楓臯寄一絶句。而其書以余寄屐翁詩益瘦嘲之。故旋次以呈。仍爲解嘲。</title>,<text>鳧短曾聞續則憂。類俳強道我無郵。曾言陶老還腴綺。却恐峭癯似柳州。</text>
<title>行部過向陽。得成士亨詩札。歸而和之。</title>,<text>風花寒食臨江路。憶昔尋君溪上行。當年楓樹還應赤。當年溪水還復鳴。衰年持節鬢催白。荒歲省秋眉帶愁。駐騎欣看溪上札。臨𦤎落日過坡州。蔀屋嗷嗷庚癸呼。聖朝千里似庭衢。野人不識唐堯德。霈澤今蠲庸糴租。臨湍舘裏酬君札。白賁園中會我心。連屋圖書人似玉。相違怊悵到如今。</text>
<title>省部過昌齋。贈族弟翼瑞寢郞。</title>,<text>吾宗楨幹器。可惜屈卑班。官道經年面。齋居萬木間。情言燒夜燭。凉雨滴秋山。竟爾飛騰者。慚吾損昔顔。</text>
<title>次楓臯韻。送屐翁回轅。</title>,<text>公返我心欣。此情口與語。梧樓月半鉤。相照行宿處。蟬鳴送昔往。梅發聞言旋。旣覯則心喜。諸公所共然。原隰衰年勞。不瑕爲損否。知君髭髮佳。萬卷胸中有。</text>
<title>公讌內閣。別㱕淵直學士之任春川。</title>,<text>承明厭豹直。出守春江深。民朴驚仙骨。官淸愜素心。展書對晩壁。判牒坐風林。恐遂谷雲去。考槃尋古音。</text>
<title>耆湖尙書倣朱子十二肖詩。徧要親友和之。</title>,<text>捕鼠技宜讓狸狌。飯牛心不入爵祿。忽如虎嘯百獸恐。作賦兎園千人讀。龍攀乘運曾躍鱗。虵蟄存身亦衛足。理推塞馬信伏倚。禮愛餼羊出頭角。棘猴應咲莊士勞。芥雞終遜孟舍約。有何可咲竹鞭犬。三豕從君論小學。</text>
<title>耆湖復以十二肖。刱爲一體。</title>,<text>俗態滔滔五技窮。不如寢訛豊草足。馮婦攘臂眞可羞。莊老忘蹄猶待獲。觀阻木燭誇揜菼。喩切杯影堪佩服。伏櫪千里空夙心。素絲五紽慙遐躅。暮三朝四一笑寄。業學尸鄕不須卜。送君賦詩蜀雪如。石鼎解道彭亨腹。</text>
<title>七月四日。與卯君，篠飮。造玉流洞。</title>,<text>茅齋小園子。伊人愛讀書。齊契肯惠然。情言接藹如。尋溪樹礙徑。散帙風滿裾。恨不致霞客。賦此林間居。</text>
<title>臘夜無寐。暗裏默想枕邊梅正佳而不可見。用朱子韻。</title>,<text>衰年少睡數寒更。過臘殘梅亦瘦生。脉脉難爲貽阻想。蘧蘧欲化繞枝行。不禁異馥閒時洩。恰信貞姿暗裏明。休恠花前能軟語。廣平眞鍊石膓成。</text>
<title>立春日。楓翁貽詠梅之詩。</title>,<text>楂枯却許錯枝榮。強似山翁對俊英。氷骨自持如頩默。粉腮欲展太分明。未妨汵看憐神韻。多値閒藏有號名。第一篇成春信日。竹間椽筆異塵情。</text>
<title>貞純王后挽詞</title>,<text>漢瑞徵沙麓。周祥啓洽陽。盛儀尊騩馭。元吉叶黃裳。南國風先被。東朝化益彰。艱危愀御冕。機務廓提綱。元祐稱堯舜。思齊頌姒姜。斥邪嚴洚水。秉義凜秋霜。駿命扶初服。厖恩浹四方。减供紓地部。平糴董巖廊。一日鑾司撤。千秋彤筆光。至懽隆養備。顯策盛徽揚。雲過伊祈野。春遅景福堂。旃蒙回寶甲。天保擬瑤觴。縟典成悽愴。雲輧遽渺茫。廞須留內帑。佳兆妥同岡。天上瓊欄遠。人間素柰傷。世臣偏感舊。攀紼涕先滂。</text>
<title>酬楓翁史局書感</title>,<text>跡廁監修荷記簪。詩成太史許攀吟。明時悵望嗟何及。往蹟昭森涕屢深。報答餘生斯顇力。險夷千劫不磨心。多慙述作才全拙。石室名山後視今。</text>
<title>琴湖相公別墅。用東坡獨樂園韵以呈。</title>,<text>遺榮與懷祿。百尺樓上下。逐逐軒冕內。那堪賦綠野。公言兩粗跡。相忘於尊斝。淸冰不自寒。未妨蟲語夏。箕裘躡上台。聲明擅大雅。進退寸心在。安危佩宗社。胡爲水一曲。幽居混漁者。泉沼相曲折。花菓互多寡。園子日幽翳。環堵謝芬冶。杖策復舒嘯。物我寄野馬。養痾異長往。非藏寧待捨。但願勞豈弟。駐此顔渥赭。援筆爲斯語。公應恕嘔啞。</text>
<title>統軍亭四絶句</title>,<text>無數湖山攬不收。戍燈邊月共簾鉤。老兵退校吾憐汝。未遇當年新建侯。此篇東坡集韻。賈耽稱云泊汋水。契丹曾置弓口門。還我直北山川舊。徐達關西始中原。唐代長生殿裏屛。勳臣圖本颯羣英。虬髯未是藥師敵。猶向玆方置五京。亭子南頭萬里風。復金海盖有無中。邊愁颯起還怊悵。愧我江湖白髮翁。</text>
<title>次按使枕流堂癸亥韻</title>,<text>戒轅灣塞晝。弭盖溪舘暮。雖云勞行邁。亦已捨公務。月凉壑生籟。風翻林墮露。耳根殊躁靜。虛牝發匀濩。懷抱蹔昭曠。欣慨屢省寤。慮息無閑忙。鬒變愧征路。</text>
<title>伴送北客。歸到良策舘。宿聽流堂。</title>,<text>龍灣一千里。昨去今却還。驅車抵良策。聊愛此溪山。泓琤與峭蒨。俛仰良開顔。形役達士嗤。欣會天公慳。吾廬澗之上。道峯千螺鬟。久暫不能寸。物我眞可刪。所媿此行邁。攬鏡添鬢斑。崢嶸少壯志。往日難追攀。默坐念齊契。夜久林月彎。安得馭泠風。共駕凌八寰。</text>
<title>逝斯亭用板上韻</title>,<text>天摩秀色遠蒙籠。其下淸泉出洞中。人去古亭空壁黛。春深絶澗始巖紅。地無賓主須心會。士有淸修亦調同。來日山城看瀑去。上方蘿外逕微通。</text>
<title>朴淵</title>,<text>天摩與聖居。其泉凡百道。奔趨此爲門。急勢欲摧倒。揮霍大斧劈。驅呵巨靈造。當中側剖甕。貼掛千尺縞。撼蕩雷訇磕。紛碎雨汛澡。百頃窽泓壑。萬古受撞擣。綆繘不敢測。堆積碧瑪瑙。鶻起巢欲墮。龍卧珠應抱。駭矚亦造次。瓌設自懷皡。試爲廬阜觀。誰與李白好。</text>
<title>嘯墅。次諸年少之作。</title>,<text>磵上花千樹。淸泉一道長。晩輿穿石轉。春帖進風凉。盌茗甞新汲。床書護古藏。便須亭子去。飯罷月蒼蒼。</text>
<title>酬楓臯擬古飮馬長城窟行之作</title>,<text>抱痾困長夏。晝熱欲悶死。誰將蔗氷盌。慰此竹裏士。東皐萬喬木。亭子俯泉水。舒簟枕羣書。蟬聲夢古里。蘧蘧忽飛蝶。將軍有素鯉。激烈出塞行。高歌無柰已。素髮凜欲竪。釰光生電紫。談兵少壯心。衰晩驚年徙。攬詩一嘆嗟。此曲無此耳。秪敢滌煩欝。霜氣暑月裏。</text>
<title>送藥山使君 二首</title>,<text>鼎鍾光奕葉。文禮見醇姿。懷綬今仙吏。停車惜別離。顔有黃精駐。緣應香嶽奇。射亭花幾本。宜賦角弓詩。薩水關西半。嶺支捍鴨流。控要元地利。開府壯邊籌。峻堞隨天壁。䧺兵擁碧油。書生今作將。奇略卷中求。</text>
<title>君子亭閣僚集日。楓翁索書便面。戱爲一詩書之。</title>,<text>扇箑緣何有。障暑乃其始。紈摺競新奇。己謂無有是。然旣有此製。且留白摺紙。可使王內史。來禽與靑李。可使吳道玄。嘉陵畫山水。胡爲索拙涴。一媸不復美。昭文不鼓琴。此語眞妙理。</text>
<title>楓翁謂余詩大有坡公意。又自爲詩。寫人扇。語多妙悟。戱次其韻。</title>,<text>楚優像蔿敖。羊質而乕皮。我詩拙摹古。秪堪拉雜之。公謬謂坡老。與巧非止䂓。公於學蘓徒。裒然圭終葵。如佛話徵心。七處竟難窺。伊余見扇時。能言有風吹。匪夷所思到。是搖是空爲。琴指求聲在。迫詰窮牙儀。倘譬可以了。請試取爐箕。後公與前蘓。此悟千載玆。</text>
<title>受暇將覲慈闈于卯君平康官所。出城宿嘯皐弊廬。時方帶經筵。聞有明日晝講之命。作一絶句。</title>,<text>朝辭北闕暮東山。枕上猶疑近九天。安得淳夫長侍側。君王來日御經筵。</text>
<title>金剛道中。望長淵寺後峯。類金剛而但色黝。土人謂之桁掛。馬上戱爲一絶句。</title>,<text>衣桁孤峯掃石顔。搴帷秀色揷霄間。誰知戌削金剛骨。濃寫河陽水墨山。鄭河陽敾。喜寫水墨金剛山。</text>
<title>宿長安寺</title>,<text>我行三宿向金剛。鐵伊東北初相望。諸峯羅立何崷崪。削成秀骨撑蒼蒼。森然魄動不敢乘。下坐遙禮惟心香。淸溪屢渡趍深逕。奇壁左右分開張。谷口古寺頗恢豁。擁樓楓柏森千章。官厨供給使我飽。日暮衣被投禪房。僧言來日所見好。歷歷靈源與正陽。支枕閒聽未能寐。老興不知秋夜長。遙泉過筧鳴决决。北斗垂屋光煌煌。天明便將相携起。喜聞寺樓撞鍾忙。</text>
<title>淮陽使君。遇於歇惺樓。索詩。</title>,<text>多病蓬萊伯。驚人松桂詩。衆香九秋色。紅樹正陽時。偶爾冥搜跡。還將欣會期。向禽五嶽日。能有此緣奇。</text>
<title>歇惺樓。用定齋韻。</title>,<text>衆壑深難測。千巖秀復閎。森羅迎夕照。色相肅秋淸。衰年懷桂樹。何洞長黃精。只合峯峯拜。多勞強與名。</text>
<title>須彌塔</title>,<text>列嶂頭頭塔。林端欲竦升。相形空界有。雕鏤化工能。秪有方圓別。皆成積累層。憑臺宜晩對。長嘯憶孫登。</text>
<title>過八潭。尋迦葉洞。暮宿摩訶衍。</title>,<text>緣澗躡危磴。陟厓穿幽林。玆洞蘊靈異。冥搜轉邃森。層鳴瓊瑤流。夾岸羅奇岑。淸聽觸琮琤。肆矚延嶇𡼲。懸溜噴石齦。自然咸韶音。泓𣿬蓄黛膏。下有虬龍吟。丹葉耀林景。玄氷結厓陰。盤陀輒坐憇。愜我遊賞心。窮源更異境。盡日恣奇探。暝投藤蘿外。白雲招提深。</text>
<title>將踰內水岾</title>,<text>絶澗已沍寒。窽谽氷條直。溪磴過低頭。橫倒千歲木。</text>
<title>踰內水岾。向楡岾寺。</title>,<text>寒山候吏迎。劈木嶺頭爇。肩輿下深林。翻墮檜頂雪。</text>
<title>三日浦。次板上簡易韻。</title>,<text>明媚湖光鏡寫蛾。重陽時節縠紋波。環湖晴峀三十六。錯訪丹題盪槳多。</text>
<title>九龍淵。次三淵集韻。</title>,<text>削屛排劍黝。巨壑蓄膏蒼。神物何年卧。飛泉萬古忙。飮非虹敢學。吼想雨無妨。暫寄平生快。聊爲一嘯長。</text>
<title>伊川李使君歷過平康。道世舊。聞余將往楓嶽。甚以未諧爲恨。歸路留詩以去。和之。</title>,<text>相逢談舊意偏長。錦上前遊記杜康。楓嶽不成行幷騎。菊花兼惜近重陽。仙區題石思仍屢。官道留詩意可忘。伊水至今餘恨在。他年未作我桐鄕。余曾爲伊川倅而未得赴。</text>
<title>次屐翁紅葉帖所題</title>,<text>寺樓中聖夢回初。何處扶桑紫氣踈。百怪盪胸聊戱耳。衆香扶我亦怡如。釣鼇竿拂珊瑚樹。抱犢藤封石室書。已上三句夢中作。 安得餘生湖海上。年年得御李膺車。覺後足成。</text>
<title>屛風畫衆香城</title>,<text>山水平生宗少文。丹靑能寫顧將軍。琴書携向羣峯住。日照寒窓欲白雲。</text>
<title>景混將赴湖南廵察。持余楓嶽小石以去。</title>,<text>蓬萊携去案頭山。一瞬毗盧再往還。仙伯胷中惟斗墨。畫堂相對也閒閒。</text>
<title>酬楓臯寄慰木物回祿之作。時五月五日也。</title>,<text>判曹叨竊己非才。束帶遅徊愧胥儓。俸祿有錢疑去紙。簿書多粟似知財。火攻策下猶思咎。風反能無詎弭灾。忽憶含桃東澗熟。病情歸意日相催。</text>
<title>閟宮親享日。𥠧敎守閣有寄。和之。</title>,<text>踽步躡天階。弱魄𢥠塵街。仙僚晩寄緣。眞契想漸佳。奇芬挹秀標。淸言吐芳懷。行當結茅宇。買田鄰潁淮。</text>
<title>太倉點漕船後。溯上挹淸樓。酬板上韻。</title>,<text>萬斛之粳擣玉然。帆檣如束畫樓前。長年三老高歌裏。直溯銀河到日邊。列峀高窓浩渺間。風生洲渚早潮還。中流片帆歸何處。紗帽凭欄相與閒。</text>
<title>又爲一絶句</title>,<text>琅凾叫闔羽林間。曾奉行宮護駕還。頭白人間哀樂異。此身已負未衰閒。</text>
<title>酬惠甫病裏見寄</title>,<text>憐君病憶逍遙遊。卧枕羣書賦小樓。字挾風霜秪一幅。數竿簷竹已疑秋。</text>
<title>暑月困卧。聞兒輩與金參奉明遠，柳檢書季行。竟日歡咲。示以所賦詩。走筆戱次。</title>,<text>卧遊宗少壁。醫技盖公堂。𥠧子留人坐。衰翁愛墨香。桐陰茶盌碧。竹籟食簞凉。漸被踈年大。難追過去芳。</text>
<title>次斗室</title>,<text>先生無事何勞爲。正坐胷中多所知。揀擇羣芳渾入畫。判過堆牒更題詩。周旋已辦寧爲我。陶寫猶然常恐兒。試看竹間頹卧者。從人不復問豊衰。斗室自言衰相故云。</text>
<title>六月二十六日。奉命宿華城。翌日奉審華寧殿，健陵，顯隆園。謹用庚申春北苑齋夜御詩韻。</title>,<text>眞殿星辰近。喬陵歲月深。淚枯爲此日。身在屢摧心。惆悵荷陂曉。依遅檜逕陰。分司徵制禮。籩實薦來禽。</text>
<title>酬曺判書士元園亭韻</title>,<text>尙書園子內。瀟灑復茅亭。枕卧琴書潤。衣巾竹柏靑。履聲公退早。張飮吏歌聽。續什同懷潁。顧期擬叩扃。</text>
<title>南僚元平。以正使赴燕。書扇以贈。</title>,<text>判樞犀帶未顚蒼。出使幽燕道路光。三百周詩君自誦。褰帷驅馬意揚揚。通都游宦集羣賢。不獨名山復大川。傾盖神交收縞紵。潁亭花發草歸田。詞垣奕世盛時名。形穢仙班廁列英。把酒離亭無一語。非緣送別易傷情。</text>
<title>斗室爲二絶句。盖言詩道難爲難知。壺翁以易義答之。余亦次其韻。</title>,<text>大而翼若天雲垂。巧有手堆十二棊。可使眇之兼道拙。從他知也不知時。衰年意氣苦低垂。可喜欣然不但棊。彜下作詩游戱法。壺中讀易弄丸時。</text>
<title>春帖</title>,<text>大哉乾德秉純剛。是月三陽屬履長。舜日堯天咸覩快。旰宵方勵振宏綱。塌得豳詩賜近臣。寬如漢詔布方春。人間大好豊穰歲。天與吾王厥庶民。</text>
<title>屐翁解北藩歸路。遵海入楓嶽有書。書中寄桂枝躑躅花。</title>,<text>返節期名嶽。官途枉海沙。舍嶺路。遵海入通高。而鳴沙海棠。政其時故云。 忽驚情問訊。欣看字橫斜。尺素烟霞氣。函紅躑躅花。果能尋佛地。恣意試新茶。余曾爲楓嶽記。稱佛地庵甘露水甜柔。公評云會當痛吸七椀茶。</text>
<title>自達河樓乘舟。溯上琴湖。</title>,<text>片帆乘潮已渺然。樓㙜高下出檣前。峯回渚轉知何處。遙指名園垂柳邊。</text>
<title>洗劒亭</title>,<text>亭子無朱夏。泠泠卽洞陰。解衣欣宿契。跂石散冲襟。翛爾煙霞氣。自然山水音。玆遊已如此。彌憶尙期禽。</text>
<title>酬斗室</title>,<text>才覆玉壺札。繼以屐翁書。踵又斗室詩。雅雅而魚魚。</text>
<title>秋日西麓。共閣僚用宋人詩韻。</title>,<text>早興詣西園。宿雨收淸曉。秋光正湛鮮。佳氣動苑沼。片席隨沙際。遐想寄樹杪。縻官托羣龍。懷林似覊鳥。解帶松風至。引領壑雲杳。且敎冲襟盈。莫遣幽思悄。</text>
<title>是日晩登六閣原。用宋人七律韻。</title>,<text>閉戶看書悔昨非。出門携手莫相違。樓臺返照參差麗。楓栝新晴的歷肥。嘯志歌懷元我輩。秋光嶽色共誰歸。問他海客眞忘否。此老胸中不置機。</text>
<title>浮碧樓。酬板上牧隱韻。己巳</title>,<text>春水江涵壁。飛檐亭對樓。綺筵樽似海。羅袖劒如龝。覇業懷陳迹。䧺詞憶舊遊。丙辰。與按使朴公賦詩於此。 官舟移棹晩。風定更安流。</text>
<title>趙判書 尙鎭 六世。七入耆社。皆同堂也。卿相布衣。多賦詩美其事。趙公貽書索余酬韻。</title>,<text>共道如公世莫過。西樓盛事問如何。顔華不改眞仙近。齒爵兼尊奕世多。城市百年閑日月。冠裳昭代少風波。頗聞張大傾朝野。定有蘭臺採詠歌。</text>
<title>屐翁車中詩。盖自比於紅顔羽翰。而委我以鞭鸞追陪也。假使眞如其言。已失不欲勿施之義。况未必然乎。遂攀和如左。欲其無物我而去不遠。屐翁以爲如何。乞就楓臯文丈正之。己巳仲春之日。</title>,<text>浮名欲遁輒相仍。解脫如公恐未能。何限林泉平地上。不須辛苦學飛昇。與我共携於林下可耳。何乃自謂飛昇。而不思我神穢之非僊才也。原韻曰。皓首詞盟十載仍。靑氊遺業愧無能。三千八百今宵滿。雙袂翩如白日昇。盖仙家雖龍虎丹成。度得人傳得道然後。方能白日飛昇故也。好發一粲。</text>
<title>屐翁以前韻用仍字爲詩讖也。有詩曰。關西刺史節旄仍。藝苑諸公挽不能。還汝楊州腰十萬。任他鶴背讓人昇。復和之。</title>,<text>淸詞麗句來相仍。下筆千言公獨能。不妨嘲䧺還作解。何須汗籍與同昇。屐老文章奕世仍。楓翁不矜莫爭能。同時大手推燕許。異代高名付畢昇。畢昇始爲活雕印書者。藩維匪分况遷仍。欲說所詮初未能。尙賴太平無一事。聖朝煕運日方昇。能所。本出佛氏語。朱夫子有能覺所覺之語。</text>
<title>行部至成都將還。泛舟沸流江。舟中共賦。</title>,<text>主人送客木蘭舟。雨歇芳洲西渡頭。翠袖凌風環四座。牙檣載酒宛中流。簫腔倒盪魚龍窟。人影同搖十二樓。石壁鐫名今視昔。適來聊復詑淸遊。</text>
<title>次楓臯書中所示之作</title>,<text>公如老杜懶朝參。我似嵇康七不堪。安得淸湍修竹裏。相追陌北復阡南。</text>
<title>夜登多景樓</title>,<text>宵熱追凉園裏樓。浩然風露滿長洲。遙知漁火靑簑客。赤脚閒眠舴艋舟。</text>
<title>重修浮碧樓。與浿城尹吳州宰。泝江登樓以落之。安定令，大同丞追至。乘月而歸。時七月旣望也。</title>,<text>崇樓架曾霄。危堞俯脩渚。丹碧適已新。輪奐美如許。棟楹抗秀壁。瓦甍泛晴嶼。泝灘理舟楫。肆席延賓侶。飛劒動豪竹。華觴遞芳醑。素曜屬旣望。淸商按初序。微雨灑高樾。凉颸颯輕紵。飮虹明返照。鳴蜩曳殘暑。林月忽吐升。水氣轉容與。檜棹盪流光。紗籠映列炬。由來子牟心。渺懷瓊樓處。作賦憶蘓公。憑虗思列禦。叨藩恒集木。永夕今閒所。適意貴忘筌。豈在魴與鱮。</text>
<title>酬兼臺鄭學士 元容 韻</title>,<text>峻標兼豸戴。煕運際虹流。遐士看公道。淸詩紀壯遊。襟顔高閣夜。逢別老楡秋。荀令還三宿。餘芬定畵樓。</text>
<title>練光亭。次李亞使 潞 韻。</title>,<text>解道江光似練光。誰爲亭者翼如翔。粉譙宛轉沙汀㢠。靑樾廻通官道長。銀燭催觴管絃急。金屛留客綺羅香。中流盡日船相逆。汊港常看簇簇檣。</text>
<title>次兒輩與諸客共賦之韻 庚午</title>,<text>拄笏高窓對遠天。恬風遅日共怡然。直須商度春江興。柳岸西頭繫畵船。</text>
<title>又賦</title>,<text>諸生居止次汀洲。何恨春光攬不收。閑抱琴書向園脚。却尋樓閣出江頭。漸欣百紙文思詣。能使頻時簿領投。磊落眼中多後輩。衰翁此外更何求。</text>
<title>兒輩與諸君公園雅集</title>,<text>雅集從年少。公園高樹林。栢香霑硯墨。江色抱檣陰。未妨笙歌去。還將步屧尋。好栽花百本。佳賞擬春深。</text>
<title>謝恩正使李周玉辭陛宿高陽。夜坐懷甚。書此却寄。</title>,<text>行人一發已燕雲。去任孤燈捴夜分。休問心中多少事。君應懷我我懷君。</text>
<title>寄回還正使沈穉敎</title>,<text>公言不可我無言。後約回轅到柵門。公去時謂我曰。吾行。子不可無語。趁還到柵。須有詩文送來。 行李淸嚴專對敏。只宜身上問寒暄。君行未見吾能說。漢塞秦城一出遊。已把文章動蠻貊。多收古器置書樓。下二句集宋唐句。句換一字。葢聞公七言律詩一篇。登於先來狀啓。見者歎賞故云爾。公雖簡嚴。儻遇古昔奇器。定傾槖以購之。故末句及之云爾。臨行問疾高軒過。去 一宿由旬尺素貽。公臨行。枉駕問疾。首路至高陽。有書相問故云爾。 此意情知憐我甚。君歸又减送君詩。</text>
<title>閣僚北園集日。次斗室韻。書其扇。</title>,<text>良辰夏四晦。芳讌酒百壺。詞伯小林園。齊契賢大夫。麗澤悅朋習。水天樂宴需。軍校共决拾。徒吏任喧呼。濠梁觀與惠。滄浪歌有孺。數見情所欣。欲起日已晡。</text>
<title>扶病進藥院。晝永困睡。忽思唐人近來溽暑侵亭館頗覺淸談勝綺羅之句。戱爲此詩。呈閣中文丈。</title>,<text>繞屋鳴蟬禁樹多。晩風吹雨散高荷。自知病思常淸凈。溽暑題詩勝綺羅。</text>
<title>是歲六月。內閣奉聖諭。開印先朝御製集。亶出於追感是月聖慕無窮也。屐翁有感懷之作。寄楓臯，斗室及余。和之。</title>,<text>宸慕梧雲遠。分司畵省凉。能忘不世遇。重睹燭天光。眵暗編摩眼。溫存剪貼香。每朝知旅退。猶復攬衣忙。</text>
<title>適有情病。久違印所旬有餘日乃進。諸公間有多少雅戱唱酬盈卷。應接不暇。甁荷墨竹。卽其一也。斗室鱸字詩韻硬。而累篇愈不窮。殆不可讀。試次之。</title>,<text>未擬行人自句吳。徒聞張樂洞庭湖。枯荷凈合修甁史。墨竹醇如品盎醐。地理證明安市鳳。方言註解葛臺鱸。東俗謂鳳爲安市。故世謂唐宗所攻。卽今之鳳城云。○余甞遊仁安海上。土人呼鱸爲葛臺。然亦非巨口四腮。未知何據。 坡仙寫作巖廊像。李伯時敬。東坡甞畫爲巖廊像。時諸公皆寫眞故云。 爭似人間遊戱圖。</text>
<title>楓翁初度。送肴饌於監印諸寮。要以詩爲謝。</title>,<text>應是星辰河嶽來。兩朝文武出羣才。晬盤綺食情相贈。旣醉從今幾度杯。我家是月屢河淸。積慶莘邰特地榮。願言遐福厖眉古。長記康衢鼓腹氓。賀晬何人畫五湖。端宜來去任飛鳧。絳實仙桃盤似月。爲公須寫極星圖。</text>
<title>金判書忠伯。乞養出宰洪陽。感昔日周旋之舊。傷衰年離索之情。爲三絶句。以賀其將奉板輿之行。</title>,<text>八座萊衣五馬騑。板輿安穩道途輝。佇看百里皆興孝。鳧藻家家壽酒肥。湖鄕魚稻正時新。瀡旨官厨邁八珍。康健頤期前古罕。似公方是養親人。離別親朋每愴神。衰年無奈弱膓人。送君豈道前期遠。爲是銀臺舊近臣。</text>
<title>用楓翁韻。書荳溪扇。</title>,<text>曠懷委混跡。大道期窮宙。緖風欵易感。動搖人懷袖。逸翮倦覊籠。老馬戀棧荳。蘭省廁羣彦。摛藻競標秀。交契敦衰暮。持操愧遷就。道義固所欣。淸虗亦能瘦。</text>
<title>甞見陳眉公題自寫梅花曰仙人萼綠華。今余所藏梅。甚似眉公所寫。心異之書此。</title>,<text>每恨描眞圖畵家。和鉛嫌俗墨疑鵶。對君始悟麋公妙。獨寫仙人萼綠華。</text>
<title>復用前韻</title>,<text>少日尋春不在家。軟紅停駟綠藏鵶。老貯梅花書屋㬉。歲寒還自葆芬華。</text>
<title>有言前詩韻𤁧難和。戱疊一絶句。</title>,<text>未妨紙閤作君家。黯淡深靑壁似鴉。不復山翁看似霧。寧敎太白著鉛華。宋玉賦。著粉則太白。</text>
<title>人有悶梅遅開者</title>,<text>種時秪爲見開時。芳潤都輸似赴期。微展情知看不見。從君日日苦嫌遅。</text>
<title>梅萼破苞未舒</title>,<text>姑射全身氷雪肌。有情還復斂芳姿。大夫自是如臯晩。始識從前索咲癡。</text>
<title>倒垂花始破</title>,<text>磬口微弇嫌漏洩。檀心已吐惜芬芳。柔梢倒綴看靑萼。撚却粉鬚著淡黃。</text>
<title>對月復賦</title>,<text>寸根移貯暗書墻。月落參橫已斷膓。當年千樹江南路。靜婉臨溪照額黃。</text>
<title>對梅讀林和靖，高季廸諸詩。</title>,<text>花花摹寫復枝枝。記自西湖處士詩。無人解道全身別。本是淸高絶俗姿。</text>
<title>花發。用高啓韻。</title>,<text>喚作名姝擬着仙。此翁終竟有淸緣。盈盈欲語黃昏月。脉脉相看黯澹煙。杏頰冶姸應鄶下。竹身寒徹愧盧前。信知禀得無爭性。公占羣芳不妬天。</text>
<title>復用高啓韻</title>,<text>看花未可與人知。手把高枝復下枝。玉樹標淸論後輩。縞衣情重許相思。徐移淡月徘徊影。取次新英的皪時。畫史尋常那寫逼。老翁聊試十篇詩。</text>
<title>甲戌延祥詩</title>,<text>縟禮元正聖孝光。景春前殿瑞暉長。瑤觴復續南陔什。萬歲三嵩玉軆康。方至如川慶。今年勝昨年。近臣知喜色。䨓肆報開筵。</text>
<title>春帖</title>,<text>丹蓂葉葉已全抽。舒柳條風度御溝。萬姓衣裘垂袖緩。太平佳氣畫橋頭。力田孝悌民皆是。守法淸平吏盡然。快活因之千億廩。陳陳紅粟九登年。</text>
<title>及健相公入耆社。屐翁有詩識喜。謹酬其韻。</title>,<text>傳家盛德始光輝。三繼西樓見所稀。省識生綃雙白髩。看他求食與求衣。求食求衣。見東坡醉白堂記。</text>
<title>元夜卧痾。聞諸寮會稷下。楓翁寄詩索和。甚盛事也。忘陋書呈。蘄諸公莞留。</title>,<text>秪合身依枕。都無客欵關。空懷稷下酌。閒看林端山。朽質應難記。淸詞未易攀。憶曾南北陌。扶醉五更還。</text>
<title>醉眼</title>,<text>弦如條套數遊移。瞳似晨星欲墮時。作意傍人看不定。自家觀物任然疑。</text>
<title>賦新牋。呈竹里直學士。</title>,<text>芝蘭雜佩意憐渠。蠻紙匀柔老繭如。界欄塌得裁新㨾。不數成都薛校書。</text>
<title>[缺題]</title>,<text>繩以取其直。準以取其平。此意君所佩。寄與諸友生。</text>
<title>賀韓同樞進士回榜之宴</title>,<text>仙樂殷轟降紫宸。殿前宣對聳時人。弱齡秀發登庠日。大耋康寧重榜辰。聞喜華觴如夙昔。穩稱幱服宛靑春。洛南再至應回憶。手捧鳩筇若受新。</text>
<title>曉雨</title>,<text>春睡曚朧破五更。瓦溝百道有佳聲。四郊已作餠餌想。綠吐紅腴未管情。</text>
<title>朴忠獻公致祭日。次席上韻。</title>,<text>此筵此日愴如新。王曰先朝一介臣。隻手倫綱惟盡分。寸心生死敢求伸。君恩成就看終始。士氣興揚閱歲辰。盛典恭瞻增歎息。似公眞副不貲身。</text>
<title>早起。忽憶屐翁在江上。提壺便往。旣歸。屐翁爲詩還其壺。和之。</title>,<text>晨興欲何適。懷人在水中。携酒往從之。修缾如鳧翁。吾歸缾獨留。缾還知已空。韋蘓州詩。山瓢知已空。 無弦但適意。缾空何異同。且可枕之卧。熱日懷高風。</text>
<title>屐翁以余遺靉靆還之而有詩。遂酬。</title>,<text>察毫與矇輿。大都年歲殊。少日目如炬。乕頭那能摸。顧愷之曰。傳神寫照。在阿睹中。 居然恃靉靆。重踰徑寸珠。可咲螙書蟲。區區造次俱。遺却豈天意。瞑目還老吾。</text>
<title>早詣左掖。楓翁病未赴。抵書閣僚求詩。忽憶坡公因病得閒殊不惡之語。與諸僚酬其韻請敎。</title>,<text>幾年粉署共含香。此日東曹擬趁凉。鹿几梅樓公卧極。蟬聲苑樹我懷長。詩凌鮑謝猶求侶。睡到羲皇不覔方。公書有躶卧北窓下之語。 曾道交情如淡醴。野尊還惜未同甞。</text>
<title>列聖御製續印竣役。閣僚有詩識感。次之。</title>,<text>開局分東省。編摩閱歲餘。典謨瞻續塌。奎璧耀全書。僚座憐情熟。名題愧績踈。忍言終事畢。相向涕如初。</text>
<title>屐翁卧病多日。余適患痔。未往見也。屐翁忽寄示古體詩一篇。喜甚立和之。</title>,<text>余適困舘客。忽聞君卧疾。此老甚康寧。何病敢唐突。顔髮著韶潤。脾官捷運斡。得非過自恃。如滿有小溢。余衰眞可憐。向口生汵絶。无妄藥戒試。山雷食云節。以此持贈君。何有病芽孽。立使霍然已。撥雲如覩日。臍腹常溫煖。純白不受涅。幷馬東出郭。開襟旣望月。</text>
<title>雨中喜對石翁來過。開竹露飮之。戱爲一絶句。</title>,<text>靑篁滴瀝和仙露。誰寄衰翁深巷來。其實琅玕聞鳳啄。此壺今始爲君開。</text>
<title>閟宮秋謁日。以提擧先詣祗候。屐翁病枕送詩。和之。</title>,<text>宮臣候駕趁晨班。仙仗來時識聖顔。隔水相思人卧病。枕書燒燭映林間。</text>
<title>李侍郞君受。泝江還峽。閣僚餞于其第。席上次楓臯長僚韻。</title>,<text>已謂舟中在。君受以病退其行期。 翻從稷下歡。坐深憐病厚。主人以我病甚。坐之溫處。 杯到欲辭難。惜別林原夕。悲秋峽水寒。白驢來往易。飛瀑擬同看。</text>
<title>酬楓翁秋園感懷絶句</title>,<text>秋園秋葉間靑黃。秋實垂丹亦綴蒼。竟是騷人閒意緖。秋風搔首怨新霜。幾何皓髮且爲黃。後輩看看亦老蒼。秋士無端悲節物。林園作意護寒霜。</text>
<title>灘樵遠寄山泉。以橘團爲謝。</title>,<text>嘉樹可師聞橘頌。名泉品第著茶經。鄴侯水遞徒豪貴。那比樵朋致瓦缾。</text>
<title>楓臯長僚閱東省校餘集。用紫極宮韻見寄。遂酬。</title>,<text>弱齡學周詩。抗志美淇竹。後素少起予。采綠豈盈掬。結撰愧自珍。寡和悁所獨。見賞荷朽雕。投好敦桑宿。肯向旗亭飮。不就成都卜。蕭辰感羣動。芳訊遣三復。仰覺山更高。往類簣始覆。寸愚平等觀。酬酢路歧熟。</text>
<title>閣僚共會杞菊園。楓翁追賦其事。寄示求和。</title>,<text>曺溪眞去固欣然。也復園巢省撲緣。浩蕩郊原連騎出。水流花發擬他年。徑造高軒種菊籬。掃除門舘已多時。傳呼巷陌相驚怪。欵汝深林道是誰。飯抄雲子氣饛饛。供給貧家語屋中。如飽少施吾豈敢。強將三九問遐風。臨水登山話後期。舊知難忘惜新知。捴緣雅老爲今日。可耐樵人有所思。特地高原遠眺明。宸垣西北晩霞生。喬林步屧重陰合。深處時聞墮果聲。鉤衣石角小嶇崟。公到來時歎賞深。且置金剛能出世。願將嘉樹幷論心。何氏山林路不迷。平橋野竹勢高低。長康圖畵蒲葵扇。焉得書如六角題。舊醅新禁正堪愁。未忍將投未敢羞。恰盡委輸高士腹。杯行樽卧捴無尤。追遊却憶幷時人。見在眉鬚亦化銀。晩契情深今視昔。可憐丰采氣如神。行馬朱門一壑棲。肯呼園叟許相携。幽期翠壁看紅葉。低小筠亭罨畫溪。</text>
<title>[缺題]</title>,<text>滑未凝酥。芳甘異化腐。淮南枕中寶。公從何處布。方言混名實。豆腐未始腐。譬如妄意者。官樁吉貝布。文章固多術。新奇化臭腐。菽味焉用文。文則其文布。</text>
<title>昔守寧邊。入玅香山。行過江岸。見人家去江未數步。灘高岸低。水欲入戶。一老婦織於庭。生理蕭然而有自得意。馬上得句曰紡績江光裏。屢思未能屬對。今讀退之詩而得之。因以足成。</title>,<text>紡績江光裏。人家水半扉。棧懸官道轉。籬缺斷崖依。濃陰一猧睡。閑花雙蝶飛。沙頭征盖駐。灘日動暉暉。</text>
<title>余不解爲禪家語。見李君扇畫。爲折枝佛手柑安石榴。戱書此。</title>,<text>千手離離見樹頭。剪枝寒碧過淮秋。可憐顔貌甘芳氣。指爪長伸破石榴。</text>
<title>酬蓉湖次蘓集喜雨之作</title>,<text>久乾憂自昔。今雨亦甘霖。天意知贏縮。人情異淺深。霤湍揚駭鼓。林滴寫幽琹。永保留兪賜。微誠願以箴。</text>
<title>桐漁出按關西。書扇以贈。</title>,<text>太古巢居父。堯衢擊壤人。巢居擊壤。皆我居室名。 有朋能託契。此別最傷神。主敬存吾道。與公書牘往復。每寫敬字爲緘。 分歧 我亦承居留之命。 捴一身。不勞扇鄣夏。新雨自無塵。</text>
<title>迎華亭。次韻明遠。</title>,<text>歇馬高林內。紅亭極目遙。疊水荷身膩。窺汀鷺意驕。休官猶仗鉞。垂老負歸樵。忽此江湖想。聊憐菱芡饒。</text>
<title>金君明遠少有詩名。從仕官爲郞署。老去。忽負羽從我。其詩有自嘲意。故酬其韻以解之。</title>,<text>分朋猶幕府。行闕共留看。話舊應憐老。論詩且罄歡。酒香沼荷淨。蟬噪井梧寒。是日七月七日故云。 粗迹行藏事。冲襟隨所安。</text>
<title>聞邦彦除弘文修撰。以宸翰批下。至榮也。詩以耀之。</title>,<text>御筆親除撿討官。雪牋頒下聳朝端。從今學士藏書屋。碧落祥光夜夜看。</text>
<title>初秋日。喜蔡墨翁來過官齋。拈坡集韻。箕兒與金明遠共賦。余亦和之。</title>,<text>索居憐歲久。能過荷情深。對酒猶豪氣。論詩道苦心。長亭愁馬倦。凉樹愛蟬音。定識湖鄕日。相思輒話今。士有牢騷者。霜顚吾愛深。傾座談龍辯。當年躍馬心。啖薺聞攻業。焦桐說解音。酒渴團茶至。羊毫抽試今。高居散煩欝。留客戟門深。密樹通園脚。膩荷凈沼心。朱李呈盤實。玄琹辨指音。山家應酒熟。一酌緬懷今。</text>
<title>盆荷</title>,<text>出水亭亭眞㓗性。播馨冉冉更芳姿。從渠自在從君看。莫道風披雨打時。</text>
<title>兒輩有嘯墅諸作。屐翁見而和之。遂次其韻。</title>,<text>逢別常多耐遠思。林泉偶坐席無移。明朝捴去還城市。却話東臯石上時。未須獨往客。欣會此行多。便到亭廬在。其如林壑何。正自情人引。翻慚長者過。已非身健日。怊悵舊松蘿。</text>
<title>屐翁復和思字。余以嘯墅在澗亭三字。爲韻賦三篇。請屐翁更和。</title>,<text>垂老負幽痾。寡欲就斂退。每窺竹素園。神交許詢輩。新秋氣湛鮮。驅馬出闤闠。故山殊可過。太華遙看黛。忽驚長者車。已携紫氣靉。秋原杳芊眠。朝霞變霮䨴。庭際衆木合。雲中數犬吠。舒簟拂交䟽。煑茗汲沆瀣。相看抱冲默。耳根靜風珮。澗石一水縈。池栢諸峯對。巢深悅鳥性。遊空怡鯈隊。林間見孤烟。供給慚鮭菜。已識天機妙。轉覺我形穢。公肯再過時。披帷其人在。浮生白首猶做宦。去如雙鳧來乘雁。軀幹半傴長似晏。書袠全拋花纈盼。興來出郊車膏鐧。東洛逸老追隨慣。華山秀色淬如鏟。我家薖軸于彼澗。元舅曠度吾無間。野人擧止容踈慢。孰謂高駕躡溪棧。一騎飛鞚二僮環。相携入林水及骭。列坐盤石衣解襻。且將芋栗等芻豢。不以雲鵬委楡鷃。開口大咲未易辦。百年塵覊一夢幻。二公應復悟不諫。我亦免被中庭訕。雞犬圖書會性靈。幽居數畒掃巖扃。行收藥草聆風佩。閑濯眉鬚到水亭。留客盃觴雲入潤。掛衣蘿薜柏交靑。何時二老園廬接。多種黃精制百齡。</text>
<title>蓉湖舊有貽詩而未和也。秋日忽思到。強拙奉酬。</title>,<text>結交回憶幾賢豪。老去深知宋玉騷。見在世間餘夙契。小橋南畔尙公臯。秋蛩得意未應哀。復有閑行鶴啄苔。飮酒賦詩吾自在。君思我便小輿來。蓉江漁父皓鬚眉。對石山翁跡太奇。鼓腹老人應飯足。長歌共飽捨伊誰。菊稍挺枝杞實繁。小巢鋪置翳林園。相看除是勝常話。多事論文酒一樽。休問眼光看髩霜。任他書帙亂拋床。君將靉靆知何用。藥火無時持向陽。蓉湖適求靉靆故云。</text>
<title>看蘓集其別子由詩。有感於懷。盖與任世別三年矣。書尺去來。計已近百。獨一見爲不可得。余年去六十無幾。遂書此送示任世。余亦次其韻。任世宜和之。</title>,<text>人情遠別愛嗣音。得書寄書輒記日。平平無事能心寬。往往悲辭遣紙濕。我思君顔識君懷。我老頹朽慙連璧。古人作詩獲我心。爲君抽筆書之疾。</text>
<title>十月之望。小雨無月。官齋卧疾。忽憶蘓長公赤壁後賦。使箕兒拈蘓集。得竹葉酒詩。俾和之。</title>,<text>何限騷人委似雲。我於蘓子愛淸芬。風光忽惜良宵過。詞賦猶從異代聞。載酒扁舟歌渺渺。橫江一鶴月紛紛。自憐老抱安心病。且把燒香看篆紋。衰齡無復氣凌雲。強喜癡兒筆吐芬。常恠階庭寧願魯。秪應家世共尊聞。豊年酒肉淋漓喜。勝地樓㙜應接紛。遣汝三冬文史足。彩絲終補舜裳紋。官居暖閣氣蒸雲。病憶園梅未吐芬。山郭雨過寒月隱。水鄕霜薄遠鴻聞。拋杯海內交朋少。脫幘燈前鬢髮紛。慰意諸郞佳句在。渥洼看作五花紋。</text>
<title>篠齋宗丈。與彝，箕兩兒同遊。訪我官居道中。頗作詩。余次其迎華亭一篇。</title>,<text>久有官齋期。玆遊初夏時。涉江應緩棹。連騎定酬詩。野桃臨斷岸。堤柳覆淸池。捴爲陂亭好。欣迎未恠遅。涉江連騎。皆有其詩。野桃堤柳。皆寫迎華亭所見。</text>
<title>維夏之初。河豚不可得。悵甚有作。次東坡韻。</title>,<text>桃花無數滿枝枝。芹葉胡麻美獨知。惆悵河豚又送節。葦魚應復遞持時。</text>
<title>長樂堂蘋婆來禽</title>,<text>數樹來禽靑李枝。幽香秪有晩風知。回廊晝寂桐階綠。倚遍欄干多少時。</text>
<title>次西將㙜韻</title>,<text>地勢東臨敞。層㙜絶頂西。綠陂千頃濶。高柳兩行齊。列雉周遭郭。盤蝸曲折梯。衰顔登眺意。春物霧中迷。</text>
<title>蘋婆全樹皆花。粉蝶千百紛集。</title>,<text>蘋婆數樹偎欄頭。傲吏身閑花滿樓。一榻鬢絲春睡起。繞枝無數見莊周。</text>
<title>桐湖舟中。次兩兒之作。</title>,<text>躑躅千層暎渚蘋。俳佪霽日盪游鱗。橫江一棹如天上。白鳥雙飛不避人。</text>
<title>葛山途中</title>,<text>燕子斜飛水滿塘。秧針細細麥身長。微雲宿雨陰晴半。拂地東風餠餌香。</text>
<title>次韵關西按使桐漁李公</title>,<text>僕之以鳧藻題楹。盖以鳧是水鳥。藻是水草。竊附於坡翁徐州黃樓意爾。今蒙一絶句見寄。旨懇詞雅。感曩興懷。以副索和之盛意。問余鳧藻書楣意。蘓子黃樓亦復然。繁華往事江山在。但借桐漁更多年。僕甞妄謂浿之山川佳麗。今雖凋殘。終當還他繁華。惟在得人而任之久爾。因詩以發之。公未必樂聞之。</text>
