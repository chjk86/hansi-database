<title>栢谷崔氏庄謾詠 四首</title>,<text>谷多淸澗石。山盡碧桃花。行到深林下。竹扃處士家。誠敬存心宅。知行入德門。俗儒無實見。徒作口頭言。百回山盡處。蕭灑闢林池。古苑松千樹。疎籬竹數枝。禽聲風外雜。春色雨中滋。觸物攪幽興。居然滿袖詩。深峽常多雨。三旬始見陽。烟橫山出沒。草宿野蒼茫。林鳥傳春急。村翁擧趾忙。靜中觀物妙。斜倚一書床。</text>
<title>春事</title>,<text>東風昨夜雨。多在麗王城。花柳千門裏。流鸎百囀聲。</text>
<title>金峴謾詠</title>,<text>文酒金牛墅。一筇晩赴期。滿園千樹果。留客五言詩。病脚春方健。人情老更知。逢塲須盡醉。花柳太平時。</text>
<title>早春</title>,<text>東園春日氣和淸。林外嚶嚶百鳥鳴。陽岸也應消積雪。前溪灧灧綠波生。</text>
<title>懷人</title>,<text>愁來登望水南堤。十里烟郊草色齊。爲問君家何處是。碧桃花發小橋西。</text>
<title>自泰安倉入天磨。出門作。</title>,<text>西出荒城路轉幽。匹驢詩酒足淸遊。江山快償今年債。楓菊猶爲我輩秋。萬壽雲生長笛外。七陵松入短筇頭。逢僧先問天磨瀑。朝雨新添百丈流。</text>
<title>泰安倉</title>,<text>束峽重重劒閣同。太平陰雨此城中。絶巖當谷天疑盡。亂竹分溪路始通。水陸倉囷軍實富。山河堡障地形䧺。守門壯士閑無事。卧睡山譙落木風。</text>
<title>萬景臺</title>,<text>削出千尋翠壁危。江山造化此鍾奇。天齊石面蒼蒼盡。月度峯腰故故遲。萬里羣岑平地俯。三邊積水一杯疑。聊將眼界寬胷海。吾欲爭䧺快寫詩。</text>
<title>朴淵</title>,<text>層崖陡立九天齊。一派橫垂望漸迷。山水凝精成戌削。乾坤結軸判高低。陰陰斷壑長飛雪。漠漠晴空忽起霓。三日入城方有得。忘言癡坐泛槎西。</text>
<title>將臺</title>,<text>路出龍泉上百回。天磨全幅眼前來。重巒四擁仍成堞。疊石中撑自作臺。關防兩西巖險在。烟霞一局洞天開。太平無事元戎壘。坐我書生快倒杯。</text>
<title>一止齋李孝子 鼎濡 挽 二首</title>,<text>樂翁孫有肖。以孝聞西京。斮指能瘳疾。居廬自盡誠。里閭多敬式。棹楔待恩㫌。孰不爲人子。臨詞感涕橫。絲毫無慕外。涇渭自存中。樂善傳家法。守眞有古風。詩章餘事業。筆畫亦心工。考德今何處。玄溪水月空。</text>
<title>藍泉庄。和韓上舍 命相 韻。</title>,<text>乘春步出古城隈。短策穿來石逕苔。綠柳陰中深叩戶。幽花影裏晩登臺。藍溪草色靑生眼。龍峀山光翠入杯。酒盡晩霞餘興在。吟筇他日約重回。</text>
<title>和秦耻窩 益埰 見寄韻</title>,<text>台岳飛來蕙谷詩。十分生色雪中扉。一心猶自憑書至。兩地何妨見面稀。物外高蹤雲淡淡。夢中情表月依依。今宵定欲高軒醉。樽酒佳期且莫違。</text>
<title>日哦堂。與馬敎授 之徽 拈韻。</title>,<text>風信一番柳欲花。濛濛輕靄濕晴沙。洞陰將雪餘寒意。鬂髮添霜感歲華。好月相隨留客榻。新春多在向陽家。理鋤先問西疇事。要向靑門學種瓜。</text>
<title>簡尹殷叟 相莘 借菊花</title>,<text>君家聞有鶴翎黃。爲愛貞姿傲雪霜。蘭室惟應同臭味。倘分籬下一枝香。</text>
<title>紫霞洞賞春</title>,<text>紫霞洞裏晩筇來。千樹山花夾路開。春色引人佳處入。斜陽步上十仙臺。</text>
<title>足窩金上舍 弘海 挽</title>,<text>家塾容吾六閱霜。從遊庭下讀聯床。寒天白笈藍溪宅。午夜靑燈活谷庄。詩禮與聞賢鯉訓。姻私忍說小咸亡。餘生問業今何處。蘿月蒼茫閉舊堂。</text>
<title>過梨湖精舍。次李秀士 贄 壁上韻。</title>,<text>峽裏村居近海濱。別天魚鳥自成隣。看書榻靜迎湖月。垂柳門深隔世塵。滿室絃歌東魯士。一園花竹武陵人。三宵留醉歸餘興。汀鷺巖雲入夢頻。</text>
<title>戊申闋服後感吟</title>,<text>頑喘綿綿一縷長。堊廬風雪未云亡。琴援是日猶餘痛。禮止三霜敢過防。已把形骸枯木寓。不堪祥禫逝波忙。人間無復晨昏地。永慕孤誠付禴甞。</text>
<title>午夢醒後。吟得一絶示諸益。</title>,<text>一枕溪堂午夢淸。莊壇咫尺聖師迎。俄然驚起茫然失。竟日風簾拍拍鳴。</text>
<title>次朴進士廼述 彭耉 見寄韻 二首</title>,<text>樗櫟疎材愧未全。居然伯玉覺非年。荊扉獨閉霞溪畔。盡日風簾響石泉。堊廬餘喘僅能全。萬念俱灰白髮年。强執筆硏酬傑句。自慚詩思澁氷泉。</text>
<title>七月六日。和社中諸益見贈韻。</title>,<text>軟毛初長浴溪鳧。隔夜新秋一葉梧。池面風來生細縠。簷頭雨滴碎明珠。詩存謾興應全老。病遇良朋頓欲蘓。窮巷亦通沽酒肆。杏花村路入平蕪。</text>
<title>台山。同金友 就烈 拈東溟韻。</title>,<text>淺山斜日掛簾竿。一院花香漸欲殘。堤草乍沾朝雨軟。林風猶作暮春寒。詩如累卵愁難就。酒學流泉喜不乾。垂柳閑園高一枕。數聲啼鳥客懷闌。</text>
<title>和金進士 光純 見寄韻 九首</title>,<text>茅廬分築水西東。一洞烟霞晩計同。處世寄吾形殼外。忘年得子酒詩中。入簷苒苒排雲月。滿箔騷騷欲雪風。花墨忽隨梅信到。病床能起白頭翁。積病還添是歲冬。窮廬寒蟄愧龍鍾。老妻勸酒頻斟菊。懶僕樵薪半雜松。樓㢠平分晴野色。木踈尖出遠山容。索居莫道知音少。日夕神交卷裏逢。小溪咫尺隔如江。邂逅難親一夜釭。好月虗孤吟病榻。新梅欲動向陽窓。林烟却失靑山半。澗雪難分白鳥雙。歲暮且酬詩社債。風流贏得酒盈缸。宇宙難容一𥺀微。空悲白髮對斜暉。長卿不耐平生病。伯玉方知昨日非。酒榼偶隨佳客至。風流全逐少年歸。沉吟坐惜良辰邁。不覺虛窓冷襲衣。老眼猶能辨魯魚。强低霜鬢讀三餘。無他道理存心外。好是工夫立脚初。得喪何論凡楚史。䂓模自有洛閩書。蟲吟鼠喞還多事。半壁殘燈坐兀如。太平今世少艱虞。樂矣名園白髮吾。潑潑天機詩上在。區區形殼酒中無。風松自作笙簧譜。烟樹渾成水墨圖。澗雪巖花俱是道。品題何妨學堯夫。道在其心不在文。元來舜跖一毫分。襟期政合淸如水。富貴應須視若雲。嘉糓揠苗寧有助。幽蘭含臭喜無聞。倘能了此吾儒事。好免人間鳥獸羣。龜縮虗堂病㥘寒。殘年尤覺遣懷難。衰眸對卷頻嗔燭。禿鬂臨風數整冠。帶索尙欣三樂在。坐泥須學一春團。悲歡自是同塗事。莫把窮通二致看。滿鏡霜毛且莫刪。人間無復逝波還。堪憐病骨同癯鶴。頗喜吟肩漸聳山。碁局關心觀世態。樽醪得力破愁顔。寒窓坐食坡翁硯。暮境生涯尙未閑。</text>
<title>崔癡菴 舜星 挽 三首</title>,<text>堯夫當日麥舟傾。高義千秋泰華輕。若問吾公周急處。西京應數百曼卿。蓬萊方丈海東山。筇屐飄然任往還。一部奚囊風物富。名區宿債了人間。傾都同哭善人喪。士友哀歌幾百章。賢宰一言華衮重。手書悲切歎云亡。</text>
<title>北漢普光寺。同諸益拈韻。</title>,<text>層氷積雪正玄冬。漢北遊筇上絶峰。林外蒼茫何處寺。雲端縹緲數聲鐘。花宮引路僧穿竹。石榻題詩客倚松。此日旅遊還勝會。一樽書劒喜相逢。</text>
<title>重興寺</title>,<text>太古菴前萬歲樓。百層危檻枕峯頭。山分三角排雲立。水出雙溪抱寺流。釋子梵鐘林外轉。遊人筇屐雪中留。普光歸路猶餘興。明日佳期漢上舟。</text>
<title>和壽世軒壁上韻 六首</title>,<text>市柳初晴旭日新。一橋趍利幾多人。山珍海錯重重貨。去馬來牛拍拍塵。肩側薛門羣閙雜。眼迷齊壠客登頻。知君解作韓康隱。賣藥城南卜近鄰。楓橋朝市小溪斜抱石門深。得雨波聲檻外侵。晩枕淸生醒懶夢。午簾凉透滌煩心。泠泠坡老階前筑。隱隱成連海上琴。濯足濯纓惟自取。滄浪一曲爲君吟。柳溪秋水非霧非烟淡欲晴。依然嵐市鵠巓生。雨痕餘濕濛濛聚。山氣浮靑細細輕。巧着峰眉渾似畫。濃粧石面最多情。霏微移向林端宿。一倍精神入曉淸。鵠嶺宿嵐炎雨初晴薄暮天。披雲新月忽峯前。魯連海近精神出。邵老梧淸影子懸。明入竹簷無點霧。光穿柳幕印雙川。丈夫襟抱應如許。咫尺難欺搗藥仙。金峴霽月孤松盤作澗邊亭。靜几淸談手裏聽。翠盖壓欞無畏日。晴陰移局點踈星。樵壇晝永霜柯爛。橘宅春深玉子零。冷暖自知浮世態。推枰癡坐俗心醒。松壇圍棋春深百草掩柴關。博濟經綸尙未閑。老兎神方傳月裏。英娘玉杵響雲間。靈芝化液回靑鬢。香朮硏精駐渥顔。最是壽丹心上在。金光何必採三山。竹簷搗藥</text>
<title>喜友人夜至</title>,<text>故人訪我杏南居。坐到村鷄五唱餘。一握堪醫經歲病。高談勝讀幾編書。蛇龍蟄地天機靜。雪月通簾夜色虛。一抹台岑如可拔。芳鄰咫尺接茅廬。</text>
<title>金公 行喆 挽</title>,<text>蘭馥醪醺氣味醇。拙翁家法繼彬彬。當年負米恭爲職。暮境看書靜養神。花樹溪廬秋欲冷。烟霞楓岳迹還陳。社樽忍向城南醉。眞卛風流失主人。</text>
<title>與三從弟景和拈韻。林斯文 宗幹 適至。二首</title>,<text>已喜朝簷鵲噪先。蓬門佳客賁俄然。會心一語醒人夢。穆穆淸風五月天。工夫立脚大倫先。格致機關次第然。須向此中求實地。未知人道豈知天。</text>
<title>同日李承旨所題處士公小傳適到。疊前韻志喜。</title>,<text>禍網當時色擧先。凌雲鸞鷟任飄然。三仁去就元無異。生死惟應各順天。</text>
<title>蔥秀</title>,<text>西來幾百里。蔥秀眼初明。危壁千尋聳。澄流一帶橫。溪山餘淑氣。造化洩眞精。石面粧楓葉。依然活畫成。</text>
<title>大同江</title>,<text>一路穿林走大同。淸流壁出斷烟中。天成巨塹分關北。地作䧺藩鎭海東。挾岸帆檣朝又暮。滿城民物富而豐。夕陽坐我譙樓上。爽骨風來廣利宮。</text>
<title>練光亭</title>,<text>鏤玉雕金結搆嵬。繁華一國此亭開。畫樑飛壓千尋塹。粉堞撑成百尺臺。山盡洞關平野闊。水生綾島遠帆回。江光入夜明如練。灝氣流添過客杯。</text>
<title>過肅川店。遇洛下宗人 慶喆。同宿滯雨。因呼酒店。主告以酒禁。戱吟以贈。</title>,<text>千里相逢意益新。覊窓半日笑談親。肅川太守風流拙。一醉猶禁洛下人。</text>
<title>博川宗人華重 光億 書堂。次華重大庭宗氏韻。</title>,<text>敦宗誼說入門初。譜系分明袖裏書。報本一心須共勉。莫嘆中世遠離居。時以譜役往</text>
<title>疊前韻贈徐佐郞 宜大</title>,<text>寸心相許接筵初。數夜團欒勝讀書。聖世投簪何太早。惜君瓌器老江居。</text>
<title>病枕奉和諸益龍山春賞韻</title>,<text>龍山顔色雨餘多。爛熳蒼崖萬樹花。台峀菴中吟病客。一年春事閉門過。</text>
<title>題廣文巖李氏庄</title>,<text>含光浮世貴無名。一面荊扉掩古城。近榻梅花同氣味。滿床書卷足平生。衣冠舊國猶東魯。日月窮閭亦大明。稍喜山居塵慮遠。茅簷時聽怪禽聲。</text>
<title>再從叔佐郞公 道奕 挽 三首</title>,<text>偉然其器嶷然儀。自是吾門大棟姿。納納海寬容物處。巖巖山重立言時。經綸有蘊才堪用。書劒無成命實奇。士友同沾紼攀淚。入人深德此從知。求吾實德不求名。忠謹兼存慷慨情。車馬與人無憾弊。倉囷周族有時傾。鄕褒在籍居家善。里訟登門及物誠。寬厚典刑何處見。胤郞詩禮克家聲。百善無如內行淳。跡公平日篤人倫。長衾穩枕聯床日。大帶深衣入廟辰。仲母家中分喜慽。季姑堂上奉昏晨。他時更續三綱錄。偉德無慚太史筠。</text>
<title>雨中金鳴澤 陽復 適至。拈柳下韻。</title>,<text>白頭書劒喜相逢。終晝論襟細雨中。天下事多初計謬。世間人少寸心同。燕臺草沒吾安往。楚畹蘭萎歲且窮。慷慨樽前無限意。斜陽徙倚古城東。</text>
<title>中表弟王敏仲 師默 挽 二首</title>,<text>石如其介玉如溫。淑氣台岑一脉存。文雅少年才俊士。家聲勝國貴王孫。苗而不秀天猶憾。蘭必先焚理曷論。麝去春山香獨在。篋中遺藻百千言。如磨如琢日相資。厚誼非徒骨肉私。車笠有盟同喜慽。峩洋諧調托心期。棠園序齒慚爲伯。梅榻論詩任作師。從此餘生安所適。杏南雲水掩書帷。</text>
<title>金鳴澤挽</title>,<text>喫盡薤塩鬂皓如。恢恢腹笥五車儲。看君尙未成名字。從此男兒不讀書。</text>
<title>元月十三日。尹殷叟園亭小集。</title>,<text>爲問春光出郭西。吟筇引我入鸎溪。泉將動脉氷初釋。花欲生心鳥自啼。餞臘椒樽餘舊釀。祝年桃帖有新題。踏橋佳約元宵在。更卜南樓一會齊。</text>
<title>一豆菴林公 㞳 挽</title>,<text>志高才俊孝純如。崧老家風蔚有餘。一豆薤塩甘守分。六年䟽水善居廬。禮優地主軒猶屈。名達天曹士不虛。三世㫌褒碑一面。承先偉蹟亦堪書。</text>
<title>朴廼述園亭。同社中諸益拈韻。</title>,<text>偶到名園費苦吟。滿城秋色已全深。黃花解作重陽節。白髮猶存少壯心。九老風流仍結社。七賢詩酒可成林。暮年團樂惟吾分。勝集源源也自今。</text>
<title>李上舍景晉 亨進 挽 八首</title>,<text>名門肖子上庠賓。文酒西京有主人。吾社風流今寂寞。香㙜花柳爲誰春。詩出於心有百篇。精金擲地自鏗然。曲江秋思驚人句。留得餘香萬口傳。塢竹窓梅架上書。一塵那得到庭除。山肩半聳中間坐。瘦鶴精神畫不如。氣不勝衣斂若虗。雅音淸表任安徐。及當取舍熊魚地。峻直千尋壁立如。祥鸞不作世間禽。蛻殼翩然閬苑林。留二彩毛方習翼。九臯將聞上天音。淸遊孤負臘前期。每歎吾人一病遲。病裏却成千古訣。春醪方熟勸阿誰。愛吾園石古奇容。移置名亭植以松。頑質頓成珍玩異。夥君因物鑄陶工。昨叩烟泉上舍門。社朋依舊集名園。花前不忍傳詩軸。爲是中筵少一人。</text>
<title>洪僉知 信圭 挽 二首</title>,<text>故國文章士。聖朝遺逸民。薛萍鳴在匣。郢雪和無人。達是三尊老。窮何五鬼鄰。鷹巖風月古。南極晦精神。鶴骨眞仙是。龜籌八耋餘。鼻甞三斗醋。腹有五車書。士類尊師表。公卿問起居。前春思傳講。回首夢中如。</text>
<title>崔上舍 奎炯 挽</title>,<text>從遊觚墨契因深。五十年來一寸心。屈宋篇中尋墜緖。牙期絃上有知音。家聲早繼蓮花籍。友誼常聯棣萼衾。浮世六旬非不壽。奈吾私痛自沾襟。</text>
<title>日哦堂小集</title>,<text>霜落千山掃却春。一樓徙倚夕陽濱。琴碁以外無閑事。文酒之間揔可人。老檜長含風意思。瘦梅偏得雪精神。人間歧路何須問。且樂樽前見在身。</text>
<title>朴友 文源 追挽</title>,<text>從遊觚墨記當時。萬事悲歡一夢疑。壁有題詩眞面見。篋留封䟽素心知。杏桃古院名花盡。松栢何山宿草悲。隔歲靈帷今始哭。堊廬餘喘鬢絲絲。</text>
<title>惟善吟。示諸生。</title>,<text>顔何人也予何人。信矣天公賦與均。禀有濁淸應是氣。工成克復便能仁。燈雖大小無非火。鏡本光明不染塵。亞聖豈欺千載我。七編嘉訓質諸神。</text>
<title>讀書傳</title>,<text>帝堯以前世。果無可觀書。若爲序書筆。斷自唐虞歟。</text>
<title>讀禮記</title>,<text>書出焚坑後。幸因漢儒傳。只欠紫陽筆。未及較全編。</text>
<title>劉公 復運 挽</title>,<text>溪堂高卧百無憂。福履偏從暮境優。一念睦婣根性賦。七旬碁酒足風流。花軒舊宅先休繼。蓮籍香名後慶留。不待吟呻乘化去。也應鸞馭上丹邱。</text>
<title>遊齊陵口占</title>,<text>晩出靑山口。短簫立馬前。孤菴遙鳳峀。斜逕走熊川。層岸花堆錦。長堤草織烟。行人定怪我。留坐暮途邊。</text>
<title>過禮江口占</title>,<text>落木寒郊倦馬蹄。斜陽路入禮江西。海村三四依楓岸。漁艇東西泊柳堤。龍女洲邊潮響遠。鳳臺山下鷺飛低。勝地人間無過此。决意明年搆一棲。</text>
<title>投宿村家</title>,<text>巖石因爲柱。蓬窓兼作扉。投房樑打頂。依壁土黏衣。尙展村翁膝。亦容野婦機。顧他廣廈客。蹙蹙困覊鞿。</text>
<title>病中禹生 致遠 適至。拈東坡韻。</title>,<text>木落霜深歲欲更。野風蕭颯宿陰晴。山窓留客黃花發。溪閣論心白水淸。吾病年來猶舊狀。子詩別後有新聲。日斜且莫催歸路。烟散楓川淡月生。</text>
<title>晩翠齋拈柳下韻</title>,<text>卜夜梁園踏雪還。故人樽酒借朱顔。踈烟郭外重重樹。明月窓南往往山。石老松依苔蘚面。亭虛客坐水雲間。多君解作風流主。邀我淸宵不掩關。</text>
<title>過杜門洞</title>,<text>古洞寒烟草色平。斜陽立馬碧溪聲。高碑丹著忠臣字。老栢靑留烈士情。仙李乾坤山外別。麗天日月谷中明。可憐祠屋無人管。剝落龜前野叟耕。</text>
<title>自遣</title>,<text>人間百事我無能。深卧荊門長碧藤。滿鏡霜侵雙鬢髮。一床書讀十年燈。病愁曉集西林雨。世慮春消北澗氷。莫道窮居長寂寞。時邀明月小樓登。</text>
<title>謝隣朋來訪</title>,<text>疎踪違世任居閑。之子風塵獨好顔。羅雀門前苔蘚路。短筇時度雪中山。</text>
<title>待人不來</title>,<text>待子桃燈坐夜深。俄驚窓外有跫音。顚裳出戶庭前立。月白寒風在竹林。</text>
<title>冬夜吟</title>,<text>十月江山積雪深。蕭踈天地已窮陰。安得陽和風一陣。吹綠荒村萬樹林。</text>
<title>次馬景實 之溫 梨泉精舍壁上韻</title>,<text>巖廬蕭灑愜幽情。潦霽之間任止行。瑞石蓄靈林境秘。仙梨分液谷泉淸。園栽桃杏經綸細。書讀春秋志業精。避暑花亭移講席。一般風味故人迎。</text>
<title>張敎官 玄聞 挽 五首</title>,<text>周禮賓興士。吾鄕矜式存。淵氷曾氏戒。耕讀蕫生勤。微官爲親屈。眞工守己敦。未終榮養孝。先閉夜㙜門。立脚能眞實。存心古典墳。老猶學衛武。興不待周文。金鐵寧敎混。紫朱早解分。是爲君子事。口耳孰紛紜。崧阿居宅古。可得典刑詳。書塾講三古。井田驗一鄕。耕夫猶慕學。村俗且知方。賢主人今逝。郊墟月自藏。余實悾悾者。公猶眷眷爲。死喪匍匐日。經籍講硏時。葭玉依爲重。麻蓬直自期。心肝俱莫逆。四十有年斯。二三吾黨士。誰復啓盲聾。學圃良師失。經帷首席空。忍爲排月會。遂廢兩旬工。所討考亭禮。式遵以葬公。</text>
<title>人日會崔允仰 鎭觀 雲月軒</title>,<text>佳辰朋酒美兼三。勝集雲亭樂不堪。老子風流詩上見。故人情味病餘諳。草心細細將穿雪。山氣濛濛欲吐嵐。物薄會頻吾輩事。野肴溪簌亦云甘。</text>
<title>重陽月。會金桐叟 載晉 泊然齋。</title>,<text>滿箔騷騷落木風。白頭相對兩三翁。瘦肩漸聳詩生力。病肺能開酒有功。籬菊獨存霜令後。村砧多在雨聲中。摘梨燒栗盤供足。寒士生涯此日豐。</text>
<title>李都正 章五 挽</title>,<text>介石精金自在中。詞鋒筆畫見心工。臺筵肯借春秋硯。士紀曾持太學宮。聖代衿紳都正老。名岑雲月主人翁。西京近日天恩重。枳路明廷闢自公。</text>
<title>留相趙公 鎭寬 賜蓮實三十六房于崧陽書院講會諸生。因贈一絶要和。余以病未赴講筵。而特感其興勸之至意敬次。二首</title>,<text>㢠出淤泥保晩香。向榮曾不混都房。虛花謝盡方成實。未達天根孰敢甞。古潭花盡尙餘香。六六春心結綠房。君子以之要勉實。一苞珍顆喜同甞。附原韻官池秋水老荷香。墮粉紅時子滿房。怊悵花潭人已遠。採來瓊實遣誰甞。</text>
<title>駞巖觀點閱 中軍攝行</title>,<text>中軍仍作大將軍。玉帳風生號令聞。十里郊塲平似砥。五營兵馬集如雲。繡旗乍動龍鞱變。畫皷初鳴鳥翼分。直欲驅將熊虎士。蠻關踏破犬羊羣。</text>
<title>李參奉 春韡 挽 四首</title>,<text>介石中心確。玄醪禀質醇。蕫生耕且學。原憲樂忘貧。故國模楷士。新泉隱逸人。胷襟無一物。六十四年春。崧南早結社。講席主人翁。四禮硏窮處。六經切琢工。發微資確論。立懦仰高風。暮境交逾密。芝蘭臭味同。客春鄕飮會。尙記禮容彬。忝席吾爲主。迎門子作賓。折旋中節節。揖讓自循循。萬目同瞻聳。昂然德潤身。蓬篳寒儒宅。金貂太守軒。高名登剡牘。恩誥賁丘園。坏顔生志。門關泄柳村。囂然徵不起。益覺素心敦。</text>
<title>趙留相與府下多士。會籌筆軒。小酌賦詩。令諸生和之。其意甚美。追步其韻示己志。</title>,<text>微姿同朽木。郅化煖春暉。陋社猶傾盖。公堂未攝衣。澹㙜寧自重。伯玉賴知非。盛訓心常佩。會當爛熳歸。</text>
<title>奉贐趙留相</title>,<text>我侯淸德口碑傳。治務惟勤聖化宣。闢土春深桑柘野。崇儒禮侈草萊賢。齊民可餞三杯水。稽守應嫌百葉錢。却恨冦君無路借。下車猶未一朞年。</text>
<title>端陽月。同社伴遊西湖。値風雨不得乘舟。留宿昌陵村。二首</title>,<text>永安城壓禮湖村。高處登臨望海門。鷄峀雲歸波色遠。龍磯潮落槳聲喧。盤鱗斫雪纖纖膾。江醞浮菖滿滿樽。漁子相呼收曬網。隔林烟浦近黃昏。驚風波浪萬千層。出沒輕檣客怕登。三島促收漁子網。一樽留醉古王陵。商帆晩入蘋汀雨。蟹戶微分荻岸燈。坐食江鱗猶勝事。乘潮休詑獵魚能。</text>
<title>流頭夜會淸凉齋</title>,<text>莫言佳約後多時。來躡淸芬亦一奇。步出林亭要避暑。行逢水石輒成詩。靑山雨歇齋僧磬。碧樹陰濃野客棊。歸卧曇窓心骨爽。一樽方展十年眉。</text>
<title>第五日拈劒南韻</title>,<text>露滴林端杖屨霑。幽園藉草綠纖纖。玄機在物風知鵲。爽氣侵人月吐蟾。滿谷烟嵐靑入戶。繞山松檟翠交簷。吾遊不讓蘭亭勝。文酒高筵少長兼。</text>
<title>第六日又拈釰南韻</title>,<text>夾路蒼藤曲曲纏。壑雲林靄鎖長年。境幽花引天台步。興倦人回剡水船。纔出洞門吾已俗。獨留山屋子猶仙。歸來頓覺襟懷爽。三日書窓耿不眠。</text>
<title>哭族從弟 敬彦</title>,<text>敦樸忠勤禀質醇。妙年儀度老成人。風雷不撓看書榻。涇渭能分做事辰。花額始鐫南省解。珪姿旋瘞北邙塵。可堪九日松楸會。昭穆全踈歲薦茵。</text>
<title>姊夫金公 命增 挽</title>,<text>賢閤吾惟弟。寒門子作甥。絲蘿百年誼。骨肉一般情。車馬因同弊。倉囷幾爲傾。仙驂攀不得。踽踽哭餘生。</text>
<title>夏月避暑廣明洞</title>,<text>尋瀑要排暑。臨流更㥘寒。晩花看更好。幽石坐猶安。莫謂浮生苦。能偸暮境歡。想應今夜夢。淸在澗西湍。</text>
<title>朴公 瀗 挽 二首</title>,<text>偉然才氣百堪爲。昌大門闌克自持。以勖季君能繼述。名州到處口成碑。暮年移築杏南濱。爲是祥巖德有隣。公不相須今便逝。塊居其奈巷無人。</text>
<title>金桐叟大夫人花開金氏挽</title>,<text>鯉庭詩禮襲淸芬。懿範高堂與有聞。戒佩衿鞶臨事敬。德宜家室秉心勤。供賓不待陶閨剪。敦族常均李庫分。食報知應餘慶遠。令孫箇箇鵠鸞羣。</text>
<title>族從弟 敬禮 挽</title>,<text>台塾十年共弟兄。怡怡兼篤切偲情。才聦有足三冬學。性拙寧圖一字名。敦族解能承世德。敎兒堪喜克家聲。誄君最是無窮痛。白髮高堂哭喪明。</text>
<title>拈顧况詩心事數莖白髮。分韻各賦。得髮字</title>,<text>海東僻陋鄕。藐余一凡骨。器識雖粗淺。期許頗唐突。妄擬古人學。耻向俗臼汨。台下掩經帷。窮年恒兀兀。疢疾不曾離。志業未克卒。歲色欺紅顔。朝鏡悲白髮。咬菜果何做。抱玉徒見刖。素計成濩落。世路况嵲屼。甘爲伏櫪驥。敢望凌鶻。出門覺踽凉。到處多顚蹶。徒然命所使。可奈天之扤。尙此心怡怡。何用歎咄咄。晩從謾吟社。有此文章窟。誰許盤谷步。並高山南閥。一都奎精聚。詩響激淸越。筆勢騰蛟鳳。詞源倒溟渤。賦授雪園簡。酒依金谷罰。瓊琚吟處酬。峩洋曲中發。誼重同膠漆。信篤倚車輗。歡笑日相從。觴咏夜未歇。晨星漸疎散。泡花易奄忽。泊齋玄琴斷。石橋黃塵沒。謾興因蕭索。社會幾曠闕。尙餘五六老。神思幸未竭。玉山故人庄。秫釀政甘滑。衝寒理筇屐。扶病整巾襪。漸出囂囂塵。喜聽丁丁伐。雪引山陰棹。路入輞川樾。香山社依俙。淸都境怳惚。山翁禮慇懃。鷄黍備倉猝。樽對西湖梅。盤登北山蕨。八孫庭下列。二子床前謁。案儲羲氏經。帖有曹娥碣。因淹縶駒塲。久拄看山笏。分韻各題詩。詩中有衮鉞。巖雲影徘徊。林風響窸窣。是亦耆英會。頗喜得一日。却下驛南淚。回首感存歿。秉燭須盡醉。煖酒且燒柮。此會堪入畫。詩成付剞劂。</text>
<title>立春後四日。拈栗谷韻。</title>,<text>春意微微在樹端。推窓徙倚晩風欄。期留十日寧辭醉。病起三冬始整冠。出地陽和溪柳驗。先天物理閤梅觀。社朋添得城南客。更續佳泉未了歡。</text>
<title>再從叔學生公 道弘 挽</title>,<text>序居房長奉先龕。白首烝甞見至諴。一念坦夷無表襮。六親敦睦共酸醎。溫公事伯如嚴父。阮氏傳家有令咸。門戶休言樑折痛。哭私吾自濕重衫。</text>
<title>松都感懷</title>,<text>少尹申公題松都感懷詩。頗有譏嘲意。步其韻以釋之。古㙜埋沒草離離。五百王都復孰知。風土猶存貞信俗。人文况襲聖明時。衣冠變作楸梧壠。忠孝銘傳巷陌碑。闤市尙多虛老士。感懷鳴出不平詩。</text>
<title>滿月臺</title>,<text>鵠嶺雲殘覇氣消。空城落木雨蕭蕭。烏鳶飛集龍娘墓。樵牧攀登鳳蹕橋。一統䧺圖歸燼劫。半千王業卽菌朝。荒墟忍說遺民感。過客猶停落日軺。</text>
<title>洪僉知 宗海 挽</title>,<text>優老恩深雨露天。僉樞華秩八旬年。酸醎飽閱曾何憫。慶祿膺來晩愈全。敦睦家聲咸氏在。甘肥厨供胤君賢。從今忍過瓢泉路。寂寞溪堂掩暮烟。</text>
<title>金公 載溟 挽</title>,<text>四太平歌作誄章。八旬康樂地仙郞。耆英社裏風聲重。德善家中福履長。蓮桂交庭雙朶耀。棣棠聯閤十枝香。浮生存沒猶堪悵。一夢依俙落月樑。</text>
<title>元夕前一日。會菑墅。</title>,<text>咬菜方能百事諧。居窮何恨與時乖。新元選日無非勝。舊社迎賓揔是佳。把酒仍成同志會。題詩足遣暮年懷。紫姑明月明宵至。爲捲踈簾澗上齋。</text>
<title>端陽月初吉。會台山南氏庄。</title>,<text>滿城風物入尖毫。斗覺名園坐處高。地僻天台非俗界。客來金谷揔詩豪。疎梧軟柳參差樹。射塢棋亭上下臯。莫遣巖泉流出世。環山已種武陵桃。</text>
<title>敬次寒泉祠五賢詩屛風韻</title>,<text>寒泉流派遠。古洞發源深。日出三韓夜。雲開八域陰。德符七分像。雅誦百篇吟。四老傳遺緖。氷壼得此心。右朱夫子詩韻尊聖當時痛斥佛。尋常詩什見精神。變夷用夏伊誰力。千古吾東第一人。右晦軒安先生詩韻經旨皎如讀一過。方知印註得功多。建祠始闡千年跡。生色龍岑聳翠霞。右菊齋權先生詩韻志慕先生鬂已霜。要尋墜緖奈茫茫。道傳洛建功爲大。學辨邪淫說也長。尙矣孤忱扶節義。况於餘事擅文章。千年舊址新成廟。興發其心喜欲狂。右牧隱李先生詩韻生後紫陽閱劫秋。淵源猶接洞泉流。尋常筆畫看心法。篤敬工夫徹尾頭。釋氏山河開講社。牧翁隣巷對書樓。孱孫自愧先休忝。早失師門負笈遊。右柳巷韓先生詩韻</text>
<title>次冕之叙倫臺韻</title>,<text>敦睦家風有自來。招邀豈爲樂含杯。松楸瞻拜微誠展。花樹團欒勝席開。巖瀑滀源知派遠。槐陰滿地驗根培。遂將額字諸君勉。一片心中刻此臺。</text>
<title>病卧菑墅。和菊巖白上舍 命佑 韻。四首</title>,<text>窄窄乾坤左海東。自嘆身世井蛙同。有爲若是堂堂志。何所能成矻矻工。梧月入窓逢邵子。極圖懸壁見濂翁。菊巖幸得詩仙侶。灑落新篇寄滿筒。杏南僻處卜幽居。窮鬼無因送柳車。六十九年何事業。一千餘讀古人書。做工不在存心外。着眼須先畫卦初。始信簡編糟粕已。萬川明月寶光餘。不老仙方服大還。三山何必遠躋攀。高官未若無官好。巧者應羞拙者閑。風月安窩觀物邵。簞瓢陋巷枕肱顔。古人所樂知何事。道在其心默會間。歲暮寒天雨霰交。百蟲歸蟄燕辭巢。金風正急鳴砧郭。玉宇偏高落木郊。梅榻方謀良夜醉。月扉留待故人敲。朗吟陶令歸來賦。拔我胷中久塞茅。</text>
<title>朝鮮吟</title>,<text>粤自陶唐歲甲辰。吾東建國四千春。檀君以降邦猶陋。箕聖歸來俗漸新。用夏變夷知有道。立經陳紀豈無人。彬彬禮樂今如是。莫道封疆在海濱。</text>
<title>自挽</title>,<text>生年七十愧無聞。草木同歸已自分。珠在櫝中寧售價。蘭生谷裏利含薰。窮韓愈亦今韓愈。知子雲惟後子雲。四太平歌差可慰。堯夫先得我心云。</text>
<title>次李友 正均 西山三學士廟韻</title>,<text>未登其廟只聞名。三子當年一死輕。拜向西山增激仰。皇朝日月此中明。</text>
<title>白同樞 維儉 挽</title>,<text>軒然八尺美髯翁。氣味醇醇雅士同。百度寬容無忤物。一心淸約以持躬。祭田通陌承先孝。義庫傳家濟急風。最是寒泉祠宇役。斯文扶護果誰功。</text>
<title>許掌令 鍒 挽</title>,<text>芝醴從來有本源。新湖舊宅此賢存。分麾海邑治功著。歷躡霜㙜聖眷敦。赫世家聲三胤繼。故都人望一身尊。竟違先藁追刊意。緬憶前言涕爲捫。</text>
<title>韓進士 錫祜 挽</title>,<text>仁壽云胡未六旬。頹齡失我所懷人。氷淸玉潔風姿美。蘭馥醪醺氣味醇。孝友承家今石慶。文章傳世古蘓洵。病窓吟對寒梅發。灑落疑君影子眞。</text>
<title>秦孝子 景舜 挽 四首</title>,<text>陸郞奇事古今傳。懷橘童心理或然。十歲若爲能血指。認君誠孝秉彜天。曉寢省來婦子同。兼珍香醑滿盤豐。隨其下箸占多少。憂喜平生在此中。欲慰親心社老延。華堂歌瑟樂終年。分囷割宅惟其命。幾處城南待擧烟。多士章登入地前。仁聲堪作樹風先。右文太守猶稱奬。早晩恩㫌耀九泉。</text>
<title>題韓彦陽 景禹 新居壁上</title>,<text>詩樽社結解鞬初。種藥園深闢草廬。鬢上千絲身已老。胷中萬甲氣應餘。觀梅窓對羲皇易。掛劒床拋渭叟書。交道從今期歲暮。形骸以外寸心虗。</text>
<title>暮春作礪鎭行。途中口號。</title>,<text>盤回石逕上嵯峩。吟得新詩替浩歌。隔水靑山來漸近。緣堤芳草去逾多。村村柳拂烟中色。曲曲溪生雨後波。礪峴鎭城知不遠。故人戎務問如何。</text>
<title>制勝堂。礪鎭東軒 拈李滄溟韻贈主帥李 命暹。</title>,<text>晩到山衙意豁然。昇平氣像峽中天。村氓細理耕耘器。鎭帥閑題月露篇。陰雨籌長餘舊堞。鸎花債了樂今年。明時韎韐知何用。虛老如君最可憐。</text>
<title>再拈李崆峒韻</title>,<text>探春巾屨冒輕寒。自喜頹齡興未闌。官酒能令遊客醉。治聲堪賀鎭民安。鈴軒靜寂依芳樹。粉堞逶迤跨碧灘。聖代戎垣無一事。風流座上集儒冠。</text>
<title>夜拈李西涯韻</title>,<text>一丸殘堞老干城。可惜魁才誤半生。節制猶爲關防重。功名莫以韎韋輕。社筇多趁三春約。官酒留斟永夜情。寄宿公齋魂夢穩。譙樓曉角太平聲。</text>
<title>將向靑石關。道中拈滄溟韻。</title>,<text>局局溪岑步步新。岸桑村杏一般春。飛潛揔是吟邊物。樵牧皆成畫裏人。龍峴初過尋小徑。石關將近挹芳塵。三朝踏盡名區勝。剩得烟嵐襲滿身。</text>
<title>徹桑軒 靑石關東軒 拈李北海韻</title>,<text>兩西關防作樞機。鎭帥休言職位微。龍峴擁門因地險。鳳鳴連障揷天飛。懸崕逕窄難方軌。挾岸藤交數罥衣。若使當年提一戟。肯敎龍馬隻輪歸。</text>
<title>次梨翁馬景實西遊韻 二首</title>,<text>一出關城返旆遲。眼穿雲樹幾多時。崧阿猿鳥來相叫。巖桂春殘採藥期。浿上笙歌載片舟。澄波十里暮城頭。風烟有主賢廵使。裘馬聯鏕最勝流。文物千年箕子國。江山第一鍊光樓。奚囊幾許瓊琚富。投惠寒窓足卧遊。</text>
<title>金槐堂 載泳 挽</title>,<text>暮年長擬日追尋。爲近槐軒卜築深。喜慽之間俱白首。形骸以外共虛心。披襟便覺陽和襲。對榻還忘鄙吝侵。溪社風流今寂寞。病窓空閉杏亭陰。</text>
<title>次回巹臺韻</title>,<text>同筵鶴髮揔安期。滿滿瓊漿介壽巵。雲日堯天生長老。風流洛社繪圖耆。八旬遐享猶稀慶。七叟重牢况並時。含哺敢稱何有我。要將華祝獻彤。</text>
<title>梨翁再遊箕城贈別</title>,<text>堂上橋頭日欲斜。關河積雪送君賖。徐生屢下陳蕃榻。牧仲能忘獻子家。邀客南樓應有月。待人東閣政開花。此行縱謂風流勝。可耐參商各一涯。</text>
<title>酬四下翁李而元 善欽 寄示韻 二首</title>,<text>瓊琚飛落雪中扉。披對渾忘見面稀。病眼還驚三日刮。愁城自解百重圍。梅香暗暗淸生案。月露依依爽入衣。歲晩鶯溪風物好。良宵一約敢相違。苦樂平生一聽天。居然七十有餘年。雲開無損曾月。風定何妨不繫船。活水靜爲康濟藥。靈臺儼若丈函筵。是心必要吾腔在。然後方能學聖賢。</text>
<title>冕之赴增廣會圍。落第而歸。故題贈。</title>,<text>送君西笑洛陽城。爲卜燈花夜夜明。門戶竟孤加額望。文章虛得立身名。越珠在海雖藏彩。楚鳥驚人定有聲。窮達何關男子事。逢迎祗可樂時淸。</text>
<title>酬韓彦陽觀易吟寄示韻 四首</title>,<text>六六宮門卦上開。盈虗一理互嬗回。形形都是天根妙。不信須看邵子梅。一夜雷聲萬戶開。東君駕逐赭鞭回。隨時榮悴無非易。影子分明獨樹梅。澗上柴扉夜亦開。雪中留待故人回。君將羲易埋頭否。卦外天機我有梅。忽疑君到竹窓開。月落虛簷斗柄回。雪逕行尋吾自擬。人中子亦一寒梅。</text>
<title>和李而元遊天磨山韻 四首</title>,<text>眞面溪山道氣籠。登亭如坐丈函中。水磨磯石千年白。春在潭花萬點紅。好是工夫深自得。何妨極處爛歸同。文康二字稱情美。學海淵源信有通。右逝斯亭韻萬景雲間出。山中第一高。上頭能上否。然後氣方豪。右萬景臺韻洞壑陰陰爽氣來。少坐槎亭絶點埃。晴空霹靂從何起。寥廓乾坤到此開。廬瀑怳移神莫測。蓮翁不死客重回。天磨遊觀於斯壯。萬景難爲第一㙜。右朴淵瀑布韻登山筇屐步林端。滿壑松風入袖寒。縹緲菴高滄海俯。崢嶸峰直碧干。俄疑百二重關險。頓覺三千大地寬。最是摩尼來獻媚。雲間一抹露巑岏。右知足寺韻</text>
<title>次西湖杏亭韻 李氏庄</title>,<text>三杏樹邊百尺臺。滿江雲水別天開。登臨怳入琉璃界。月上平洲絶點埃。</text>
<title>敬次孟少尹 欽圭 寄示謾吟社韻 三首</title>,<text>無物不榮偃草風。深仁猶及篳門翁。七旬六歲康寧福。萬二千家敎化功。祥鳳且棲叢棘裏。遊鱗自樂惠波中。旱餘甘霈知誰賜。爲向都民賀歲豐。時久旱得雨槐杏春深澗上村。菑堂一閉百年門。守窮自是緣才拙。養靜初非厭俗喧。栗里琴書踈懶趣。康衢烟月太平樽。瓊篇勝似金鎞刮。起拭蓬廬霧眼昏。積雨晴開鵠嶺陰。淸風自發二松吟。漁陽桑麥民謠舊。單父絃歌吏治今。鞭楚用輕威自重。賦租從簡澤逾深。試看靑木春無盡。欝欝長含晩翠心。公號晩翠故云</text>
<title>次金生 彦述 郊庄壁上韻</title>,<text>志士由來世與違。多君絶境結茅茨。園翁野叟形相忘。澗鳥巖雲樂亦知。芋栗生涯無歉歲。山林經濟老明時。蜈蚣落照稱奇觀。會待佳辰社席移。</text>
<title>李佐郞 翼相 挽</title>,<text>閥閱家聲赫。文章世德淸。襟懷元爽達。才調信聦明。幾積螢窓苦。早題鴈塔名。驥將千里展。鵬擬九天程。郞署云何職。督郵不足榮。雲衢勤十載。雪鬢謾千莖。蟠木誰容薦。寸芹莫效誠。田園遂初服。鄕社托餘生。野叟呼爲伴。溪翁與結盟。杯樽斟妙理。烟月樂昇平。恤睦同隣誼。殷勤及我情。蓬門時枉屐。柳院或班荊。對酒形骸忘。談經肺腑傾。云胡沴歲疾。乃至隔年嬰。猶冀仁齡永。久違病榻迎。一朝㐫訃至。萬事夢魂驚。隣笛悲風咽。空樑落月橫。希齡非不壽。私痛奈沾纓。蘭砌留餘慶。春堂驗蓄贏。都緣平昔誼。人借萬年塋。丹旐風吹去。黃梅雨始晴。月村違執紼。杏墅卧呑聲。</text>
<title>和菊巖寄示韻</title>,<text>滿庭春氣雨餘來。造化分明物物裁。斗覺衰翁蘓宿痼。藹然新意上靈㙜。</text>
<title>金公 載河 挽</title>,<text>地上仙人自有眞。八旬風骨尙精神。一門戶庇咸歸睦。十弟兄偕樂叙倫。寶樹庭前留後慶。夭桃園裏見重春。蕭晨孤負靈輴哭。病卧溪廬只濕巾。</text>
<title>送金殷保 時衡 遊燕京</title>,<text>風流上舍氣昂然。萬里中原一馬前。季札何年觀禮樂。子長千古有山川。乾坤到此方爲大。遊覽於君獨任先。天下衣冠元日會。試看人物最誰賢。</text>
<title>殷保歸自燕京。贈一律以賀。</title>,<text>刮目何須話別情。胷中想見氣崢嶸。玉河四十留連日。遼野三千往返程。上國一遊男子事。皇華同伴布衣榮。知君已了江山債。歸卧田園樂太平。</text>
<title>和蒼淵病中吟。以志泊然齋懷舊之感。</title>,<text>溪社人亡彩帖餘。當時勝跡奈歸虛。篇中不昧華評墨。篋裏猶傳舊速書。淡泊精神樓月在。淸孤風味閤梅疎。西京詩酒今無主。吟對遺牋倍悵如。</text>
<title>再和蒼淵病中寄示韻</title>,<text>病窓咄咄卧書空。七十生年一夢中。朱紫秪應明着眼。雌黃猶喜早成聾。園梅晼晩沾枯雨。隴麥支離起浪風。日醉最堪酬暮景。社朋其奈各西東。</text>
<title>暮春會雲月軒。拈杜草堂韻。</title>,<text>名庄桃栗富傾都。千戶侯封不剖符。入洞小亭依積翠。緣溪輕屧涉殘蕪。風流社老詩先就。禮數山家酒剩沽。却羡林泉君是主。百年膏火笑金夫。</text>
<title>次同硏會詩軸韻 並小序</title>,<text>辛未重陽月。族從弟成大。與同硏諸益作楓萸會於古松觀。因邀其仲兄蒼淵主人之大阮雲月軒。同席盡歡。各賦一律。使社中諸少年續而和之。於是成大以手墨善寫一通以爲軸。蒼淵叙其事爲小識弁其軸。請臨臯子繪其像以帖之。盖其詩其書其畫。誠可謂三絶奇玩也。成大欲慰余索居。懷示其軸。强余和。余年今稀三。衰癃日極。詩思已枯。安得更作風流事耶。然而吾弟此會。眞勝蹟也。是用忘拙步韻。以致賀意云。九九佳辰勝席圓。多君領得好風烟。竹溪詩屬靑蓮叟。香社人皆白樂天。萸菊應羞衰鬂上。瓊琚忽落病窓前。身今老矣猶忘老。却羡淸遊讓少年。</text>
<title>白菊巖挽</title>,<text>嗚呼菊巖老。考終八耋年。已了人間事。復何有憾焉。惟其貧窶歎。騷人自古然。最愛眞淳質。才調㢠出天。自從舞象歲。能咏鳳凰篇。筆翰猶餘事。揮灑濃雲烟。詞垣名聲振。幾登解額鐫。秋風渡㶚淚。頻灑洛陽川。年躋絳縣籌。春回曲江蓮。槐亭西北隣。松籬咫尺連。悲歡頭共白。出入筇必聯。晩縈離索懷。壽園移結椽。各閉衰境門。難卜盍簪筵。滿庭袁安雪。同病只相憐。短律時有付。阻懷亦難宣。但覺泉途近。歸驂競後先。是何夢寐外。㐫訃落床前。力疾亦難起。三朝淚枕邊。移將山陰棹。晩拂巨卿鞭。此生知不遠。後期在重泉。</text>
<title>崔允仰挽</title>,<text>君家德有基。自昔煌明村。悅老時在堂。癡翁克持門。盛儀吾及見。艶慕心常存。芳根豈無實。醴泉信有源。世美君能趾。名家作肖孫。風稜霜鶻快。文章雲夢呑。靑年登上舍。香名動詞垣。英氣不自抑。名山遍攀援。鰈域東西南。到處杖屨痕。文雅香山社。風流北海樽。是皆謾興付。曷甞形役煩。家傳實地工。向晩志逾敦。遂成麗澤會。雲水杏南園。參同吾亦忝。聲氣迭唱塤。朔望講有課。墳籍對相論。興亡千古事。橫竪羣聖言。開口語必爽。有時惺余惛。退省居家日。言行果一原。萱室三牲備。棠軒一春繁。義敦傾麥范。惠均卧雪袁。殯殮窮交喪。資裝幾人婚。家風斯爲美。世德益以尊。晩計甘澹泊。歸卧雲月軒。爲托猿鳥契。仍逃世俗喧。契活書一架。經綸栗千根。嬰戱萊斑舞。孫枝謝蘭蕃。淸福於斯至。閑愁却忘渾。此世誰寓形。喬松與季昆。白日仙驂逝。玄猿月之元。少無怛化意。臨訣神不昏。六十六人世。無憾九泉魂。白首此餘生。攀紼涕獨捫。</text>
<title>內舅禹公 聖天 挽</title>,<text>先賢舊宅有賢孫。志業平生在謹身。十室爭推忠信士。一都堪薦孝廉人。鵠麟繞膝分雙隊。龜鶴登籌享八旬。送我渭陽詩以誄。白頭風樹慟還新。</text>
<title>梁孝子 濟均 挽</title>,<text>崧下有奇士。爭稱孝子梁。風姿氷玉潔。氣味芝蘭香。賦性元聦敏。秉心亦雅良。世紛看若凂。子職供無方。服力忘年老。推誠愛日長。草心尙未報。春府遽驚霜。堊室舊存喘。慈顔猶在堂。萱春况已暮。長日病頹床。益勉扶將力。不離枕席傍。帬牏手自滌。藥餌亦親甞。及至丁憂日。老猶守禮防。尙嫌䟽食進。餟粥以終喪。劇疾寧滋味。酷炎不就凉。樹風痛自結。土木形還忘。毁且全其孝。誠應感彼蒼。喪期悲過驥。世事付亡羊。城市焉庸縶。林泉遂卜庄。生涯拾橡栗。經濟試麻桑。境僻幽而靜。心淸樂且康。瑟琴偕白首。詩禮敎賢郞。福祿爭來集。門楣亦待昌。蓄贏斯可驗。壽考期無疆。二竪嬰何遽。六旬觀化忙。豈無種玉圃。亦有鍊丹漿。尙未得靈效。命宮竟莫詳。考終寧有憾。拊古獨余傷。膠漆平生誼。寂寥永訣章。較年君尙少。此日奈先亡。最是根天孝。可流來世芳。</text>
<title>金孝子章玉 彦璋 挽 八首</title>,<text>浮文削去一心眞。大朴猶存叔季辰。入孝出恭無外事。純如七十五年春。書燈十載照心明。晩托絲蘿續舊情。最是平生傾服處。萊庭能盡事親誠。史錄三綱可首書。六年䟽水善居廬。鹿馴虎叩何須說。墓栢如今血淚餘。有若無爲實地工。處身常自歎悾悾。從知至行終難掩。里媼猶稱孝子翁。居廬歸後病沉綿。獲免傷生是亦天。魄脫神消仍不起。知君竟以孝終身。婆娑襏襫老桑田。綺玉家中孰使然。質實其心從可驗。將身不作素餐人。善病惟吾矍鑠君。死生今日理難分。知音相感良非偶。吾亦於君後子雲。</text>
<title>孔公 宗禹 挽</title>,<text>千年曲阜宅。一脉雲仍孫。昔在麗王季。東來學士軒。珠沉桑劫海。玉脫火炎崐。芝馥寧無秀。醴泉信有源。謙恭以養福。勤儉得持門。戒佩張公忍。行先石奮言。綵庭絃誦聞。絳帳篤工存。可喜先休繼。豈徒學術論。專城餘慶養。出例聖朝恩。遂以家聲振。益知世德尊。龜籌躋大耋。鳳瑟樂回婚。昭代稱嘉瑞。傾都獻賀喧。尙恨金丹暮。還驚石火翻。忍將珪璧質。埋却楸梧原。多少存亡感。滿纓涕泗痕。</text>
<title>蒼淵次簡易送朝天使韻寄示。仍步其韻以酬之。</title>,<text>皇朝修幣昔何年。崔老詩中得此聯。雨露偏邦沾有地。滄桑千古仰無天。民懷國破崇禎後。義著壇成大報前。擊劒靑燈增曠感。攘尊高論憶先賢。</text>
<title>夢作</title>,<text>玄鷄陽月朔日之曉。夢到一名山。上有玉殿玲瓏。桂香薰人。望見壁上有詩曰。天上人爲世上人。桂宮星月尙留神。紅塵十丈三魂醉。倘識前身鶴骨眞。見詩自學神爽。四顧無人。徘徊良久。步韻以題曰。但見其詩不見人。摩挲香墨悵心神。分明厚意如相待。奈惜初筵一面眞。吟得此詩。聯題壁詩之左。俄而一仙人出自屛間。神采怳惚。余卽迎笑。談論踰時。學而記之。</text>
<title>黃先達 商皓 挽</title>,<text>緬昔華軒枉弊廬。風姿晈潔玉氷如。居家所樂知爲善。見事能明勝讀書。桂籍名登年已老。蘭庭香茁慶猶餘。萱堂未了三牲孝。此去泉臺痛恨茹。</text>
<title>北社諸益。行鄕社禮。而余病不能赴。題寄一律。</title>,<text>周官禮覩聖明時。多士淸筵濟濟儀。箭箭紅心觀德射。盈盈玉露酢賓巵。百回拜揖寧無節。一步周旋亦中䂓。病伏溪廬躬未赴。强吟遙和鹿鳴詩。</text>
<title>臘日</title>,<text>釃酒烹羊可此時。村翁社老集如期。主人自愧無盤味。强作佳辰替以詩。</text>
<title>元日次蒼淵韻</title>,<text>饅頭佳饌滿盤餘。煖酒爐烟細細噓。守夜俄驚翻歲易。推星還喜得年初。翁添暮齒容華惜。客賀親正禮拜舒。人與天時宜革舊。白頭塵垢已先梳。</text>
<title>從母弟崔允幹 德貞 挽</title>,<text>恢恢幹局百堪爲。書劒無成理莫推。心絶忮求吾且許。曲分邪正子能知。敦宗厚誼追賢伯。克世嘉謨有孝兒。外氏先楸追慕會。君今已矣與同誰。</text>
<title>再從叔波谷公以行誼贈戶部郞。恩誥下來。胤君景和行焚黃禮。感吟一絶以示。仍次其韻。</title>,<text>一喜一悲孝子情。奉來恩誥涕先橫。出天至行於斯闡。泉下猶爲不世榮。</text>
<title>金公 應台 挽</title>,<text>故都名閥順天門。厚德從來積有源。奕世家聲公不忝。鯉庭詩禮上庠存。</text>
<title>白生 思炅 挽 二首</title>,<text>皎如玉樹美風姿。才識恢恢遠到期。書釰未成名一字。蒼茫天意信難推。異草奇花筆法如。有詩吾輒待君書。檢來塵篋還添淚。陳迹依然手墨餘。</text>
<title>孫汝雲 億龍 挽</title>,<text>蘭室交情七十年。悲歡萬事與周旋。醇乎性質忠勤備。尙矣家聲孝友傳。每喜香㙜餘舊伴。還驚鶴洞起新阡。幽明縱異心無隔。泉下期長劫後天。</text>
<title>本營査櫛閑丁。淸州韓氏以箕聖後裔。世系承接者。則幷勿擧論。故感吟。</title>,<text>人我獸兮華我夷。八條餘澤至今垂。孱孫尙免編丁役。聖世文風亦可推。</text>
<title>族從弟冕之挽</title>,<text>嗚呼門戶痛。尙忍向人言。柳巷遺芬遠。運何中世屯。故都流落後。畏約僅支門。文簡與文靖。先勳敢擬論。沉淪八九世。寂寞桑麻村。崧岳鍾英氣。奎精降藝垣。文章八斗富。雲夢九分呑。祥鳳口能吐。長江筆與奔。衰猶八代起。夜闢三韓昏。有足光先烈。亦堪裕後昆。世無鍾子耳。誰識伯牙翻。南省一司馬。北溟未化鯤。一心無物累。三適有詩樽。骨肉知音在。歐梅托契敦。門闌多少事。奔走相攀援。臺爲叙倫築。仍成桃李園。家聲庶不墜。尙喜棟樑存。豈意君先逝。今朝隔九原。雙輪脫一輻。九魄去三魂。只可從君後。何須涕泗捫。</text>
<title>送梨翁南遊統營</title>,<text>聞君明曉啓南行。驛路何論送別情。知是馬周能具草。應令主帥擅英名。</text>
<title>聖上十八年戊寅。卽余八旬恰滿之歲也。其歲首。朝家以優老典。有米肉頒賜之令。遣家兒受來。而將行拜受之禮。或曰近世某某。歲歲受賜。曾未見拜受之禮。余謂君賜拜受禮也。竊觀鄒聖所引子思之言。以君命將之。再拜稽首而受。朱夫子釋之曰初以君命來餽則當拜受。而其後有司各以其職云云。以此推之。今此歲饋。雖非指名特敎。實爲君賜之始也。豈可無禮拜乎。卽命布席中堂。奉置米肉于北壁下床卓上。遂四拜而受之。仍感吟一絶。</title>,<text>生老太平亦聖恩。况玆珍饋及蓬門。野人無地芹誠效。願奉臣年獻至尊。</text>
<title>金先達 宗默 挽</title>,<text>白首鴒原友愛隆。長衾大枕古人同。塤床一哭仍從後。湛樂泉臺庶克終。孝友名門敎有方。鯉庭詩禮上庠郞。從看至行家聲克。指血淋漓屬纊床。</text>
<title>金元一 就德 挽</title>,<text>余從賢伯氏。台塾昔同硏。慣識家風美。仰欽世德傳。難兄有難弟。常說季方賢。經術靑氈是。才明素性然。螢窓氷雪飽。鵬海暮朝騫。爲懼親年暮。分甘子職虔。三公亦不換。一念於斯專。敦睦無䟽戚。名門遂得全。棣軒耀丹桂。蘭砌種芳蓮。慶祿知誰力。儉勤獨自先。濁淸忘趍避。忻慽任周旋。志業能如是。沉淪豈足憐。德門最所痛。樑木遽摧顚。不食生前報。也應身後延。幽明千古恨。頹景奈纏綿。病負蕭晨哭。月樑夢想懸。</text>
<title>玄仲聞 道升 挽</title>,<text>衛國初心早出身。弓刀無用太平辰。鏟蹤歸作林泉主。飽得烟霞七十春。</text>
<title>族從弟汝集 敬勳 挽 二首</title>,<text>適來適去太平時。况是門闌隻手持。書劒無成何足歎。滿庭餘慶五男奇。吾生自覺太支離。閱盡同堂永訣悲。君且今朝先我逝。忍將哀誄送靈輀。</text>
<title>送甹山宗長 致應 赴燕</title>,<text>星槎三渡雪中灣。獨任賢勞不怕寒。萬里贐行無一物。但將詩幅問平安。</text>
