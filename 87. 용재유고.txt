<title>題三笑圖</title>,<text>遠公細而黠。破戎非不知。暫寄虎溪興。欺謾措大癡。次韻 南秋江少年昧大年。少知昧大知。題詩亦措大。安知陶陸癡。</text>
<title>題友人扇</title>,<text>相知八年內。會小別離多。臨分千里手。掩泣聞淸歌。</text>
<title>與權嚮之次季雲詠雪。排律。嚮之。睡軒字。季雲。濯纓字。</title>,<text>歲暮從爲客。天涯任轉蓬。睡軒 梅花驚落地。柳絮笑引風。慵軒 片片飛回急。斜斜緩舞工。睡軒 重重成活畫。一一入詩胸。慵軒 銀鳳眠欹竹。玉龍臥偃松。睡軒 白鷗應失樹。皓鵠已辭籠。慵軒 賦縞梁王客。吟鹽謝氏童。睡軒 乘舟淸興足。擁馬謫心忡。慵軒 敗履存東郭。吟肩秀兩峯。睡軒 閉門覺高士。盈尺占三農。慵軒 瓊宇閑情發。瑤臺望眼矇。睡軒 仙從披氅得。節爲齧氈雄。慵軒 造化元無定。吹噓萬不同。睡軒 書空愁咄咄。呼酒樂融融。慵軒 詠雪潮陽筆。無端賦送窮。</text>
<title>謫江界。詠蘇武窟。</title>,<text>萬古不辱命。誰與子卿烈。去時一漢節。來時一漢節。一節十九年。千秋名不滅。</text>
<title>送秋江南孝溫游柰城郡 奈城。寧越舊號。</title>,<text>十年山海客。誰識讀春秋。一掬零陵淚。三更杜宇樓。</text>
<title>和睡軒登樓韻</title>,<text>鶴怨山空一逋客。簿書叢裏鬢華生。農謳落日村村雨。驚喜皇牟已受明。又蘸他雲磴有澄江。掠舫沙鷗作一雙。如許天游吾領略。高懷磯硉此能降。</text>
<title>次睡軒</title>,<text>戲劇從他造物麽。浮休自信命途賖。冥心擬住棲霞嶺。散脚那堪待漏靴。書劍有身長客路。乾坤到處是渠家。悤悤又向前頭館。十里林霏送 缺 笳。</text>
<title>題枕流亭</title>,<text>古渡鳴灘依舊流。豐林不改去年幽。山開廣漠聯蓬戶。水鋪平田易釣鉤。峽老登筵因識面。官娥當酒故低頭。斜陽眠鷺渾無事。似解滄浪送客愁。</text>
<title>和慵齋賡佔畢齋近體韻。[權睡軒 五福]</title>,<text>天驥從來不受撾。鹽車奈此道途賖。郞潛猶繫淵明印。謫降休誇力士靴。珪組幾縻天下士。菟裘將卜爾東家。朅來贅幕情懷惡。竹外蟬聲替暮笳。</text>
<title>送李仲匀之任義城。四首。</title>,<text>聲名少小聳南斗。儒雅風流是謫仙。昵幄望隆通籍早。分符命下許城專。皓首星星忠孝念。母恩君寵報酬時。南州民力今如此。珍重循良太守知。多病慙吾遲出餞。臨岐愁緖若爲牽。萋萋滿地王孫草。回首江南又一年。鄕閭三物成周化。煙火千家續漢循。俗吏紛紛徒爾耳。應歌來暮頌斯人。</text>
<title>寄慵齋居士[鄭虛菴 希良]</title>,<text>客魂銷盡瘦崢嶸。咄咄長齋夢自驚。片月照心臨故國。殘星隨夢落邊城。故人字跡千金重。孝子聲名一髮輕。莫話陳雷生死地。從今粗亦識詩情。</text>
<title>題慵齋畫[崔淑生]</title>,<text>四序平分秋最悲。蕭蕭木葉已辭枝。畫圖寫出無窮意。詩句吟成一段奇。瀑布定從天外落。松陰不覺坐來移。仙禽對我如相笑。白首塵籠棲息卑。</text>
