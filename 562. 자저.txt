<title>廣韓賦 幷序○乙未</title>,<text>廣。廣之也。韓。三韓也。古者東國有弁辰馬三韓。至今俗稱東國爲三韓。盖採掇東國之事蹟而廣之也。揔六百五十二句。東方九域之地在燕齊外。東西南際海。北隣靺鞨。上古朴蒙。無國都君長。帝堯世。有神降于檀木下。始有君臣。然其聲音服食喜好謠俗。與中國絶不同。盖方外別國也。自檀君千二百有餘年而有箕子。自箕子九百二十有餘年而有燕人衛滿。滿之孫右渠皆都平壤。號爲朝鮮。是爲三朝鮮。自是之後。流而爲三韓。分而爲四郡。別而爲二府。離而爲新羅爲高句麗爲百濟。合而爲高麗。又合而至於我國。復爲朝鮮。朝鮮者。盖東表日出之名也。或曰鮮汕也。國中有汕水出焉。故曰朝鮮。夫平壤仁賢之所更居。故其俗重禮讓。用俎豆之器。婦人貞信不淫。門戶不閉。至高句麗。勁悍好氣力尙騎射。習用弓矢刀矛。猶雍州文武居之。以興二南之化。而秦居之則其氣足以招八州而朝同列。地何甞有美惡哉。在所用之耳。今夫九州廣矣。安所不可如。如往也。 擊磬襄不避東海之遠而入之。孔子不鄙九夷之陋而欲居之。豈非以仁人之敎化風俗深厚哉。凌夷至於季世。常留心兵爭末事。攻伐殺奪亡虗日。弑君亡國相隨屬而不絶。傳曰上失其道。民散久矣。豈不信哉。雖然。中國之人。自宋以來。皆進之以爲禮義之邦。稱小中華。此其故何哉。由不廢仁義。往往有檀箕之遺風也。盖甞論之。新羅之德純厚。高句麗之德侈。百濟之德武以懻。音冀。強也。史記貨殖傳。人民矜懻忮。 故其歷年。新羅㝡久。高句麗百濟次之。而亦不下六七百年。豈所謂神明燾後者非邪。然大率皆荒陋鄙野。高麗五百年。雖文物稍備。而多亂少治。君子不與。風氣漓矣。從蚤而暮。自壯而衰。固其理也。又何足恠乎。余采東事。自檀君至高麗之末世上下三千七百年之間。其故多矣。經常之治自有。而神恠之記錯綜。其不足法而懲之者弗著。著其大者爲賦。凡三千九百有餘言。而名之曰廣韓。朕東𡗝之鄙人。幼習聞乎前言。聿因支而尋榦。稍沿流而求源。羅麗濟咸祖檀君。而惟高麗太祖。實唐宣宗之曾孫龍女孫也。 攟百世以記。異哉邈矣厥初。粤九種之卉服。衆朴蒙以睢盱。九種。九夷之種。曰畎夷，方夷，黃夷，白夷，赤夷，玄夷，風夷，陽夷，千夷。 桓丁嚳而祖夷。市誕檀而儷堯。神與胤其孰辨。世與年其孰究。祖夷。言東夷之始也。儷猶幷也。幷堯而立也。帝嚳時。有桓因氏始生於東夷。桓因生神市。神市生檀君。或曰有神降于檀木下。古紀云檀君並堯而立於戊辰。至商戊丁八年。入阿斯達山今九月山也爲神。壽千四十八歲。史氏曰。堯甲辰立。二十五年而爲戊辰。所謂幷堯而立可疑。而自唐虞至夏商。世漸澆漓。人君享國。不過五六十年。檀君豈能獨壽至此。此是傳世歷年之數而非壽也。 配西岬之佚女。資彭吳之厖輔。西岬今靈巖也。佚女美女也。彭吳臣名。厖厖碩也。檀君娶非西岬女爲妻。生夫婁。以彭吳爲輔。制官名。 婁執玉於塗山。蛙應禱於鯤淵。禹之會諸侯於塗山也。夫婁入朝。夫婁無子。禱山川。所御馬至鯤淵。見大石相對而淚。恠之轉其石。有小兒金色蛙形。遂養之。名曰金蛙。及長。立爲太子。 胥餘狂而爲奴。偕殷黎而君鮮。簡仁人之敎條。申先王之井田。胥餘箕子名。君鮮。君于朝鮮也。箕子見殷之將亡。佯狂爲奴。及殷亡。武王封之朝鮮。殷民從之者五千餘人。敷八條之敎。行井田法。 至于末之否準。遵海濱而方洋。滿覊旅而巧挴。渠隕首於鋒釯。孰亂流之可濟。厥祀用之不長。方洋浮游貌。巧挴。巧而貪也。挴與每生之每同。箕子四十代孫否。畏秦服屬。否死。其子準立。盧綰之叛。燕人衛滿亡命逃涉浿水。今大同江也。求爲藩蔽。準信之。封以百里。於是滿詐告漢兵至。求入宿衛。因襲準。準浮海南奔。滿有地數千里。至其孫右渠。殺漢使涉河。武帝發兵討之。朝鮮人王峽等。殺右渠以降。 固聖者之遺裔。緜金馬之餘籙。辰窮鳥而投人。卞彈丸而羇屬。聖者指箕子。金馬今益山也。羇屬。言不能自立也。箕準旣爲衛滿所逐。走居韓地金馬郡。自號韓王。辰韓。秦之亡人。避役入韓。韓割東界以與之。或曰秦韓。不能自立。附於馬韓。卞韓樂浪之裔也。與辰韓雜居而風俗相類。 歷四郡與二府。表三韓而爲國。武帝旣討右渠。遂定朝鮮故地爲四郡。一曰樂浪。治朝鮮。今平壤。二曰臨屯。治東暆。今江陵。三曰玄菟。治沃沮。今六鎭。四曰眞番。治霅縣。今遼東境內。至昭帝時。以眞番玄菟爲平州府。臨屯樂浪爲東府。是爲二府。○三韓見上。 蘇聆嘶而獲卵。赫炳靈而剖瓠。震鱗翼其著異。媲右脇之神姝。蘇。蘇伐公。赫。赫居世。並人名。初高墟村長蘇伐公。望見楊山麓蘿井。林間有馬嘶。往見得大卵。剖之中有嬰兒。養之岐嶷夙成。衆異之。立而爲君。卽朴赫居世也。以所剖之卵大似瓠。俗謂瓠爲朴。故以朴爲姓。時有龍見於閼英井。右脇生女。及長有德。居世納爲妃。時人稱爲二聖。 鵲護凾而東來。巨人自於婆那。婆那國王娶女國王女。有娠七年而生卵。王棄之。母不忍。以帛。置櫝中浮之海。任其所往。至辰韓阿珍浦口。有嫗引之以繩。開櫝見之。有小兒。取而養之。或曰是兒不知姓氏。櫝來時有一鵲飛鳴而隨之。宜省鵲字。以昔爲姓。又以解櫝而出。因名脫解。身長九尺。知識過人。後遂爲王。 逮儒理而揖遜。胡主鬯以齒牙。南解王薨。太子儒理以脫解有德讓之。脫解曰。神器非庸人所堪。吾聞聖智人多齒。試以餠嚙之。儒理齒理多。乃立爲王。 始林蔚其閜砢。閜音哥。砢音懦。 揚巽羽之喈音。曰祚我以佳胤。奉天錫而氏金。匝三姓而相承。開一千之來今。始林今慶州也。閜砢。樹木相扶持貌。三姓。朴昔金也。脫解王夜聞金城西始林間有鷄聲。遅明遣瓠公視之。有金色小櫝掛樹梢。白鷄鳴其上。取而開之。有小兒姿貌奇偉。王喜曰。豈非天祚我以嗣胤乎。遂名閼智。閼智小兒之稱。以其出於金櫝。故姓金氏。以鷄恠名始林爲鷄林。 柳睹曦而感影。厥生蒙而破殼。籋淲 籋音聶淲音斯 水之魚鼈。迕三衣而逃虐。籋躡也。迕遇也。金蛙得女子於太白山南。問之。女曰我是河伯之女名柳花。金蛙異之。幽之室中。爲日所照。引身避之。日影又逐而照之。因而有孕。生一大卵。以物。寘之暖處。有兒破殼而出。骨表英偉。自作弓矢。百發百中。扶餘之屬。稱善射爲朱蒙。故遂名朱蒙。金蛙有七子。技能皆不及朱蒙。長子帶素讒於王。母潛遣朱蒙以避害。朱蒙遂行至淲水。欲渡無梁。忽魚鼈浮出成橋。纔渡而散。追騎不及。至毛屯谷。適遇三人。一人麻衣。一人衲衣。一人水藻衣。遂與之俱至卒本。今成川也。因都焉。國號曰高句麗。 從十臣以南徙。溫罹讒而自踈。陟負兒之高嶽。卜慰禮之可居。負兒嶽今三角山。慰禮今稷山也。朱蒙生二子。長曰沸流。次曰溫祚。朱蒙先已娶禮氏之女。生子類利。及類利爲太子。沸流，溫祚恐不能容。與烏干馬黎等十人。南行至漢山。今都城。登負兒嶽之上。徘徊望見可居之地。已而溫祚就河南慰禮城都之。以十臣爲輔國。號十濟。後以百姓樂從。改號百濟。 氏同源而分流。遂彊大於麗濟。及西干而區分。拓山河而鼎峙。西干。新羅稱王之號也。俗稱其王爲居西干。朱蒙，溫祚。與新羅瓜分而鼎峙。互相侵攻焉。 錯犬牙以小國。羗不可以數計。陳壽誌。三韓所統凡七十餘國。 昔伽倻之二腦。首露實爲靑裔。綿大年而竝耦。媺上德之延世。居作臺而招賢。坐觀繇而擯嬖。伽倻今陜川也。初大伽倻有神女感夷毗呵。生二子。曰腦窒朱日。曰腦窒靑裔。靑裔卽金首露也。都駕洛郡。今金海也。一云有人望見龜峯有異氣。且聞空中語。就得金盒開視之。有六金卵。不日皆化爲男。衆異之。立始生者爲君。以金卵姓金氏。以始生名首露。首露王得隃陀國君之女爲妃。姓許氏。首露王壽百五十八歲。許氏壽百五十七歲。首露王薨。子居登立。作招賢㙜。召七點山人旵。至後孫坐知。嬖傭女政亂。其臣元道極諫。筮得解之拇。坐知遂擯女。國治。 貊窅窱而不顯。獩何代而都溟。稷砮楛之別區。賓姬誦以旅庭。隣不咸之磅礴。際溟渤之環瀛。貊獩幷國名。窅窱幽深貌。溟今江陵也。稷。稷愼氏。一云肅愼氏。本粟末靺鞨。高句麗別種也。其國産石砮楛矢。賓。賓服也。姬誦。周成王名。旅陳也。庭庭實也。不咸山名。今白頭山也。 三乙降於乇 音陟 羅。次南極之明星。雙烏去而不返。云日月之禀精。乇羅今濟州也。次。星纏之次也。南極明星。壽星也。乇羅。南海中國。初無君長。有高乙那，良乙那，夫乙那三人。化生爲人。分居三都。各爲帥長。世傳其國近南極老人星云。東海濱有人。夫曰迎烏。妻曰細烏。一日迎烏採藻海濱。漂至日本國小島爲王。細烏尋其夫至島。遂立爲妃。時以二烏爲日月之精。後新羅置縣。今之迎日也。 咸建邦而立號。卒弱肉之強呑。離以千而合三。何變多而事繁。東國之初。小國甚多。其後爲羅麗濟所幷。 利遭詬而誶母。聆礎聲而稽諏。循七稜而獲釰。終見父乎南陬。朱蒙娶扶餘禮氏有娠。王旣去。乃生類利。類利甞出游彈雀。誤中汲婦盆。婦罵曰。此兒無父。其頑如此。類利慙。歸問其母曰。我父何人。今安在。母曰。汝父不容於國。南犇開國。將行語我曰。有遺物藏在七嶺七谷石上松下。得此者乃吾兒也。類利遍索不得。一日聞柱礎間有聲。就見之。礎石有七稜。類利解之曰。七嶺七谷者七稜也。石上松者柱也。乃索柱下。得斷釰一段。至卒本見王。王出所藏斷釰合之果驗。遂立以爲嗣。○以下高句麗事。 解阻勇而折弓。遵父命而伏辜。衋槍原之寄寃。謇同歸於嬴蘓。阻恃也。嬴蘇。秦太子扶蘇也。琉璃王類利太子解明有勇力。甞至黃龍國。國王贈強弓。解明折之。王怒其失隣國之和。遣使賜釰自裁。解明欲自殺。或止之曰。使者一至而自殺。安知非詐乎。解明曰。父命不可逃也。乃往東原。以槍揷地。走馬觸槍而死。後人遂名其地曰槍原。 帶毁卵而自危。投赤烏而驕隣。咍強梁之不得。懿絡氏之順存。強梁不得。金人銘云強梁者不得其死。順存。以順而存全也。扶餘王帶素遣使讓高句麗王。示驕色。王子無恤對使者曰。有累卵於此。王若不毁其卵。則吾將事之。帶素不知其意。有老嫗對曰。累卵者危也。其意若曰爾不知自危。不如易危以安而自理也。帶素得赤烏一頭二身者。或曰其幷二國之徵乎。帶素喜。送示句麗。句麗王報曰。黑者北方之色而今變爲南方之色。盖瑞物也。而送於我。兩國存亡。未可知也。帶素悔之。句麗王遂率師殺帶素。素之弟立。降于句麗。句麗封爲王。以其背有絡文。賜姓絡氏。 好謀潛於及婦。斷自鳴之鼓角。彼父子之無親。胡信讒而相賊。句麗王子好童游於沃沮。今▣▣也。樂浪王崔理見其非常人。妻以女。樂浪舊有鼓角。將有敵兵則自鳴。好童將還。潛謂女曰。汝入武庫。割破鼓角。女遂潛入。割破鼓面角口。好童歸。勸王襲樂浪。崔理以鼓角不鳴不設備。麗兵襲之。乃知鼓角皆破。殺女出降。好童貌美。王愛之。王元妃恐奪嫡。讒之王。王乃疑而殺之。 窺神器而朶頤。符虎尾之豹嚙。禍于何而不有。固天道之洄泬。句麗王宮夢。有豹嚙斷虎尾。或占之曰。虎者百獸之長。豹同類而小者也。意者王之宗類。有謀絶王之後者乎。已而王弟遂成果簒位。殺宮之二子。其臣明臨答夫因民不忍。又弑遂成而立其弟伯固。 晉北由而獲醜。延西巴而共位。卓賞留之一着。良致理之有以。晉進也。北由。北溟人恠由。西巴。西洋洞人乙巴素也。留。晏留。句麗臣也。句麗王之殺帶素也。道遇一人。身長九尺。面白而目有光。自言臣是北溟人名恠由。請爲王取帶素頭。及戰。恠由直前斬其頭。國川王男武。旣誅叛臣左可慮等。徵晏留委政。留薦西洋洞人乙巴素。王以禮聘之。拜爲國相。巴素修明政敎。國以大治。王謂留曰。非子吾不能得巴素。遂拜官。 于迎優而聚麀。挑岐怒而招戎。罽甄義而明責。猶戢頑而善終。憤死鳥之哀鳴。神乃得以誅兇故。牝鷄之戒晨。有震漦之烕宗。國川王男武薨。王后于氏秘不發喪。夜見王弟發岐曰。王無後。子宜嗣之。發岐不知王薨。責還于氏。于氏又見王弟延優曰。王薨無子。發岐年長當嗣。而謂妾有異心。故來見子也。遂執其手入宮。矯遺命立之。是爲山上王。發岐怒。奔告遼東太守公孫度。以兵來伐延優。延優遣弟罽須禦之。須謂岐曰。延優固非義也。兄亦以一時之憤。欲滅宗國。何面目見先人於地下乎。發岐慚悔自刎。罽須哀哭。收葬而還。延優責曰。汝不殺岐足矣。今哭之哀。其謂我無道乎。罽須曰。王不以禮讓。非友于之義。吾欲成王之美。故收而殯之。王若葬以兄禮。誰謂非義乎。延優感悟。遂以王禮葬發岐。于氏遂爲延優妻。及將死。言於群臣曰。吾失節。無面目於國川矣。如群臣不忍棄溝壑。葬於山上王側也。國川降於巫曰。吾見于氏歸山上。不勝憤。與之戰矣。然羞見國人。以物遮我也。於是植松七重於陵前。 女獲豕而近幸。丁厥子而踐祚。路無鬣而不問。有君人之偉度。路。路馬也。句麗郊豕逸。逐之不能獲。有女美而艶。笑而前執之。山上王聞而異之。夜微行至女家御之。生憂位居。性寬仁。母欲試其心。截王之路馬鬣。王只曰馬無鬣乎。 咨少強之大禽。不顧難而圖終。子胥沉而吳墟。得來餓而丸蓬。密挺身而捍王。紐齎刃而戕敵。縱踈諫而致敗。猶柴原之懷德。子胥見本傳。得來人名。丸。丸都。今寧邊也。東川王憂位居數侵中國。其臣得來諫不聽。嘆曰。吾見此地將生蓬蒿。遂餓死。魏幽州刺史毌丘儉攻陷丸都。王出犇至竹嶺。軍士盡散。獨密友在側力戰。王間行得脫。令曰得密友者厚賞。劉屋句見密友仆地。負而至。王枕以股。久而乃蘇。王又爲追兵所困。計窮不知所爲。東部人紐由以詭辭詐降魏軍。魏將受之。紐由藏刀食器。刺魏將胷。與之俱死軍亂。王反國論功。以密友紐由爲第一。其後王薨。國人懷德。莫不哀傷。及葬。至墓而自死者甚衆焉。國人伐柴覆其屍。遂名其地曰柴原。 傷盧逸之不容。憫相夫之濟惡。惟殃慶之類至。蘆葉起於肘腋。西川王藥盧殺其弟逸友素。藥盧之子相夫嗣立。又忌其叔父達賈功高得人心。其弟咄固有異心。皆殺之。國人寃之。咄固之子乙弗出奔。相夫無道益甚。其臣倉助利謀廢之。謂其衆曰。同我心者效我。乃以蘆葉揷冠。衆皆揷之。助利遂廢王。王自剄。立乙弗爲王。 乙逃難而爲傭。困廋屨而泣路。御冠里之軨車。主晉國之宗祧。冠里見漢書。宣帝微時。困於蓮勺鹵中。甞舍長安尙冠里買餠。所從買家輒大讐。及昭帝崩。太僕以軨獵車奉迎。遂卽位。晉國見左傳。驪姬之亂。公子重耳出奔居外十九年。趙襄曰。主晉祀者其重耳乎。後爲文公。乙弗始逃去。傭作於水室人陰牟之家。牟苦之晝督樵採。夜禁蛙聲。乙弗不堪苦去。與東村人再牟販塩。寓江東村家。主嫗怒其小與塩。潛置屨塩中。誣以廋屨告于宰。宰笞之。形容枯槁。不知爲王孫也。及倉助利廢王。欲立乙弗。遣蕭友等至沸流河。物色之。欲迎以敀。乙弗曰。我野人。非王孫也。友等固請。遂迎還。 父聆呱而發戱。指傭溫之癡獃。慕荊羋之嫁建。羗矢心而靡回。荊羋見左傳。楚昭王爲伍胥所逐。出犇鄖。鍾建負王女季羋而逃。及亂定。王欲嫁季羋。季羋曰。鍾建負我。遂嫁鍾建。平原王有少女好啼。王戱曰。汝每啼。長當歸愚溫達。溫達傭人也。容貌龍鍾。破衫弊屨。乞食於市。時人目爲愚溫達。及王女旣長當嫁。將嫁上部高氏。女曰。王者無戱。今何改溫達乎。妾不敢承父命。王怒曰。汝不順我。非吾女。任汝所適。以寶釧數十枚。繫肘以出之。女至溫達家。母盲。問溫達所在。母曰。子臭芬。子手滑。必貴人也。兒鄙不宜近。兒飢甚取楡皮去。女至山下。見溫達與之言。溫達怒曰。此非幼女所至。必狐魅也。不顧而去。女隨之固請。溫達許之。乃賣釧買資。遂爲夫妻。後溫達與新羅戰死。欲葬柩不前。妻來拊之。柩遂行。 喟隋唐之黷武。殫宇內之兵粟。壯乙支之用兵。嘉楊君之守墨。屹薩水之髏㙜。環市郛以彳亍。咸犇走而死咋。師不得以東牧。楊君。安市城主楊萬春也。萬春之名。東史不傳。尹斗壽奉使中國。中國人有記者。遂錄歸以傳。 守墨。墨翟之守也。薩水。今淸川江。髏㙜。髑髏㙜。見▣▣。死咋。抵死咋指也。隋煬帝動天下兵征句麗。嬰陽王遣將乙支文德。帥兵禦之。隋兵至薩水。文德大破之。遺隋將于仲文詩曰。神策究天文。妙筭窮地理。戰勝功旣高。知足願云止。初隋兵渡遼者。凡三十萬五千人。及敗。其得還者。纔二千七百人。資儲器械亡失殆盡。其後寶莊王時。唐太宗以蓋蘓文弑其君。親征句麗。乘勝攻安市城。六旬不下。帝以遼左早寒。勑班師。城主登城拜辭。帝嘉其固守。賜縑百疋。以勵事君。 蓋厚惡於擢筋。不易世而䦧墻。外挾援而搆亂。上失道而招殃。擢筋見史記。崔杼，淖齒擢王筋。懸之廟樑。蓋蘇文自云生水中以惑衆。弑榮留王。斷爲數段。棄之溝中。立臧爲王。自爲莫離支。官名。及蘇文死。其子男生代之。與二弟男健男産相殘。男生出走。遣子於唐。求內附爲援。史氏云唐宗雖不得志於安市。而句麗國勢亦危急。此雖蘇文之罪。而亦寶莊不君之致也。 蹙丙鹿之山河。勣度遼而芥拾。訖蒙運之九百。顯詵秘之八十。不居懼而思巽。宜厥亡之不臘。丙鹿麗字。勣。唐將李勣也。蒙運。朱蒙之國運。詵秘。道詵之秘記也。不臘見左傳。晉侯假道於虞。宮之奇諫不聽。以其族行曰。虞不臘矣。唐高宗遣李勣，薛仁貴。與新羅兵合攻句麗。勣攻拔扶餘城。今▣▣也。於是扶餘川中四十餘城皆降。侍御史賈言忠奉使還自遼東。帝問兵事。對曰必克。昔先帝不得志者。以無釁也。諺曰。軍無媒中道回。先帝固其勢也。今男生兄弟䦧狠。爲我鄕噵。虜之情僞。我盡知之。且句麗秘記曰。不及九百年。當有八十大將滅之。高氏自漢有國。今九百年。而李勣年八十。臣故曰必克。已而唐羅兵攻平壤城拔之。寶莊王臧降。句麗亡。史氏云易之爻二多譽。四多懼近也。句麗自秦漢之後。介在中國東北隅。其比隣皆天子之有司也。亂世則英䧺特起。僭竊名位。句麗旣居多惧之地。終無謙巽之意。侵其封埸。居其郡縣。兵連禍結。隋唐統一。猶頑然而不畏。王降國滅。不亦宜乎。 方上下之輯睦。傾天下而不足。逮國勢之崩潰。馳一將而從欲。隋唐動天下之兵。而終不能得志。及其終。一李勣足以亡之者。由於自爲不可伐自爲可伐之異也。 濟開利而閉信。尤武力之相尙。濟。百濟也。○以下百濟事。 世攻伐以爲能。恥壤地之不廣。鹵王嬉而好奕。髡乃得以愚之。欲弊齊而重燕。蹈從士之詐欺。斲山骨而爲椑。音僻。 樓㙜高而民疲。及冦深於門庭。雖噬臍而曷追。桀瀏睨而三唾。殺其王如狐鴟。固亂逆之可誅。嗟遭戮而逢嗤。鹵王。盖鹵王也。髡釋也。從士。合從之士也。山骨石也。椑櫬也。盖鹵王好奕。浮屠道琳欲爲句麗間百濟。以碁見王。王昵之。琳說王曰。臣受恩厚。願獻一言。王之國天險也。宜築城郭壯宮室。竦人視聽。且先王暴骸骨。民屋圮河流。臣窃恥之。王於是盡發國人。蒸土築城。壯其樓坮。取郁里河大石爲槨以葬父。倉庾耗竭。民窮國危。道琳逃還。勸句麗襲之。濟王始悔。句麗兵圍百濟。再曾桀婁，古爾萬年 再曾古爾複姓。桀婁萬年名也。 等攻拔之。縱火焚城。王出走。桀婁追之。王下馬拜。桀婁三唾王面而數之。縛送阿且城下害之。桀婁萬年本百濟人。獲罪逃入句麗。至是爲鄕噵。 斤徇解而昭辜。武夷芍而懲惡。雖無德之可稱。猶擧義而討賊。文周王爲解仇所弑。三斤王年纔十三。命將討之誅解仇。牟大王爲芍加所弑。武寧王斬芍加。投之白江。史氏曰。三斤能以稚年命將致討。武寧亦卽位未久。能行誅討。皆得春秋之義。 罔後王之知逸。競耽樂之是從。牣流閣之珍奇。狃泚河之歌鍾。牣充也。泚河泗泚河。今白馬江也。東城王起臨流閣。高五丈。穿池置囿。以養珍禽奇獸。至武王。亦喜遊宴。常出遊於泗泚河北浦。兩奇岩怪石錯立。間以奇花異草。如畫圖中。王飮酒極歡。鼓瑟自謌。時人遂名其地曰大王浦。 慈圮絶而鮮終。崇峻宇而愎諫。義慈幼有孝友之行。時號海東曾子。後乃淫酗耽樂。杜絶忠諫。以及於亡。 諒濟德之天厭。降妖孽以兆亂。啼槐啾於深宮。死魚竟於脩。義慈王時。宮中槐樹自鳴如人哭。又死魚浮出泗泚河。長三丈。其餘灾異甚衆。 申枯骴之報期。昭龜文之月輪。新羅王欲伐百濟。請兵於唐。不報。獨坐有憂色。若有長春罷郞者曰。臣雖枯骨。猶思報國。唐帝已命蘇定方。將以明年五月伐濟。今王有憂色。故敢來先告。已而不見長春罷郞。二人甞死於百濟之戰者也。明年夏。帝果遣蘓定方等。與羅兵伐百濟。是時百濟多怪。有鬼入王宮大呼百濟亡百濟亡。卽入地。王使人掘之。深可三尺許。得一龜。背有文曰百濟同月輪。新羅如月新。王問之。巫解曰。同月輪者滿也。滿則虧。如月新者未滿也。未滿則漸盈。王怒殺巫。 炭峴旣以失守。虛白江以無人。忠何辜而瘐死。興遭讒而弗伸。炭峴今▣▣。白江今白馬江也。義慈淫酗日甚。佐平 官名 成忠極諫。王怒囚之。忠不食。臨死上書曰。臣觀時察變。必有兵革。敵兵若來。使陸不過炭峴。水不入白江。王不納。遂死獄中。唐羅兵旣逼。王始惧。佐平興首甞得罪竄。王使人問曰。事急矣。如之何。興首曰。白江炭峴。國之要衝。使唐不入江。羅不踰峴。待其粮盡。破之必矣。議者皆曰。興首久在縲絏。怨君而不愛國。其言不可用。遂及於敗。 階斷累而賈 音鼓 勇。卒見危而殉身。疇立慬而盡節。夫夫惟其誠臣。百濟聞唐羅兵已過白江炭峴。遣將軍階伯。率師禦之。階伯曰。吾以偏師。當二國之兵。存亡未可知。必爲妻子累。與其生辱。不如死快。遂盡殺其家屬。至黃山。猝遇羅兵戰死。 江浦散以舞影。哀落花之紛繽。生嬰禪而並歸。死皓寶以爲隣。嬰禪。孺子嬰，劉禪也。皓寶。孫皓，陳叔寶也。唐羅兵乘勝迫百濟。王歎曰。悔不用成忠之言。夜走保熊津城。今公州也。王宮諸姬走大王浦巖石上墮死。後人名其巖曰落花巖。百濟亡。義慈病死於唐。詔葬孫皓陳叔寶墓傍。 惜三十之傳世。咸前後之隨車。忽國寶於善隣。違大邦而自沮。乃駸駸焉底亡。餘氏之祀忽諸。百濟凡三十王。世仇新羅。侵害不已。唐帝再下詔平其怨。陽從而陰違之。以獲罪於大國。國遂以亡。 羅其初之立國。先二氏而恢基。羅新羅也。二氏麗與濟也。○以下新羅事。 峻星臺與月城。度壯居之宏䂓。眞德王時。作瞻星臺。累石爲之。上方下圓。通其中。人由中而上。高數丈。婆娑王時。築半月城。周一千二十三步。 脫王弟於樊籠。堤捐軀而蹈難。脊令飛於故國。哀忠魂之不返。望鵄述而傷心。聆憂息而流歎。脊令。鶺鴒鳥。鵄述嶺。今慶州也。憂息曲名。初實聖王質未斯欣於倭。卜好於句麗。及訥祗王立。思見二弟。召朴堤上謀之。堤上曰。臣聞主憂臣辱。臣請行。遂聘句麗。說其王。卛還卜好。又之倭。詐若叛者。倭人信之。密議滅羅。取未斯欣及堤上妻孥以歸。堤上知之。以計潛遣未斯欣。欣曰。吾何忍獨行。堤上曰。若救公而慰王之情則足矣。安敢愛生。未斯欣泣辭遁還。倭人覺之。鞠堤上曰。何乃窃遣。堤上曰。欲成吾君之志耳。倭人怒曰。汝若稱倭國臣厚賞。鷄林臣具五刑。堤上曰。寧爲鷄林之犬㹠。不爲倭國之臣子。倭人剝堤上脚。令趍刈蒹上。問何國臣。曰雞林。使立熱鐵上又問。又曰鷄林。倭人乃燒殺木島中。王聞之哀慟。使未斯欣娶其女。因置酒。與未斯欣握手極歡。作憂息曲以慰之。初堤上之入倭也。其妻泣。堤上曰毋思也。吾與子訣矣。至是妻率其三女。上鵄述嶺。望倭國痛哭而死。爲鵄述神母。後人立祠。 有畢逋之啞啞。啣天書而飛鳴。入彎弧於琴衣。爰二死而一生。畢。逋烏也。炤智王幸天泉亭。有烏啣書來鳴。得其書。書外面云開見二人死。不開一人死。王開視之。書曰射琴匣。王入宮射之。果有焚修僧與妃潛通者。妃與僧皆誅。自是國俗每歲是日。以糯飯祭烏。 墨西來而俑佛。頓何爲而血白。惠又踵而導之。開八關而易俗。訥祗王時。梁遣使賜王香。君臣皆不知名與所用。沙門墨胡子適自句麗至曰。焚此則可以致誠於三寶。三寶者。佛陀，達摩，僧伽也。燒此發願。則必有靈應。羅之佛法自此始。至法興王。欲興佛敎。群臣咸曰不可。異次頓獨曰佛不可不信。王以獨爲異言。欲誅之。異次頓臨死曰。我爲法就刑。佛若有靈。我死必有異。及斬。血從斷處湧。色白如乳。衆怪之。不復毁佛。其後眞興王時。居㓒夫伐句麗。以浮屠惠亮來。惠亮勸王置八關之法。八關者。不殺生。不偸盜。不淫佚。不妄語。不飮酒。不坐高大床。不着香華。不樂觀聽。關者閉也。禁閉不犯也。 源何術而考行。俊又何以相戕。何郞徒之輔義。簡美麗以翺翔。日康娛以遊遨。何善惡之自彰。法興王時。選童男容儀端正者。號風月主。至眞興王。置花郞。初君臣患無以知人。欲使類聚羣遊。觀其行義。擧而用之。遂選美女二人。奉爲源花。一曰南毛。一曰俊貞。聚徒爭姸。於是俊貞妬殺南毛。王誅俊貞。遂廢源花。後更取美男子盛餙之。名花郞。其徒日衆。或道義相磨。或歌樂相悅。遊娛山水。無遠不至。歲月旣久。邪正自見。擇其多譽者用之。 稷謇謇以尸諫。恐靈脩之逸豫。聲隱隱於道左。曰吾王之毋去。忠靡間於死生。匪精誠其曷與。眞平王好獵。伊飧 官名 金后稷屢切諫不聽。后稷病且死。謂其子曰。吾生不能匡君。死有以悟君。我死。瘞我於王遊畋路側。其子從之。他日王出畋。中路有聲。若曰王無去者。王顧問之。從者曰。彼后稷墓也。遂陳后稷臨死之言。王潸然曰。夫子生忠諫死不忘。愛我至矣。吾不改。何顔見夫子於地下。遂終身不復獵。 引龜兔而賺隣。春保疆而全身。聿三讓而纘位。種神德於東人。善德王遣伊飧金春秋。乞師於句麗。句麗王謂春秋曰。還我地。兵可出。春秋曰。臣乞師來。王不救。反刦以還地。臣有死而已。王怒囚之。春秋賂王嬖臣先道解。先道解謂春秋曰。子不聞龜兔之說乎。東海龍王病心。醫言用兔肝。患海中無兔。有一龜登陸見兔言海中島居之好。兔信之。負龜背以行。行數里。龜告以實。兔曰。吾神明之後。能出五臟洗之。日者小覺心煩。出肝洗之。忘內之。肝尙在岩石上。歸取可乎。龜乃還。兔脫而走曰。愚哉汝也。豈有無肝而生者乎。龜憫默而去。春秋喩其意。上書許還地。句麗王遂赦歸春秋。春秋出境。謂送者曰。地非使臣所得專。與書云云者。啚生還耳。後眞德王薨。羣臣奉春秋爲王。春秋三讓而後卽位。是爲文武王。統三韓。時和歲豊。布一疋直三十碩或五十碩。民皆謂之聖代。 擲錦裙而賭夢。姬綴紐而于嬪。文武王妃。金庾信之妹也。初庾信妹寶姬夢登西兄山坐旋。流遍國內。覺而與其弟言。弟擲錦裙爲直曰。願買兄夢。一日王與庾信蹴踘。庾信故踐落王衣紐。喚寶姬綴紐。寶姬辭。其弟遽進而綴之。美而艶。王遂與爲婚。卽文明后也。 膺統會之嘉運。天乃資以虎臣。夢二星之降己。背文森而呈祥。遌神勝而獲訣。入咽薄而掀芒。回落星而上天。翼水鳥之東翔。畢亡王之驕淫。遂係慈而俘臧。虎臣。金庾信也。神勝。神人難勝也。咽薄山名。今▣▣也。慈義慈。臧寶藏也。庾信父舒玄。與肅訖宗之女萬明野合。舒玄適於庚辰夜夢。熒惑鎭二星降於己。二十月而生庾信。背有七星文。舒玄謂其妻曰。吾以庚辰夜夢而得此兒。庚與庾辰與信字近聲似。且古人有庾信。遂以名。幼有大志。甞獨入中嶽。齋誓告天。忽有一老人曰。此多毒虫猛獸。少年何來也。庾信曰。願聞長者尊名。老人曰。吾名難勝也。庾信就請求方術。老人授以秘。因忽不見。甞携劒獨入咽薄山禱天。因祈降靈於劒。已而虗角二星光芒下垂。劒若動搖然。毗曇之亂。兩陣相對。忽丙夜大星落於月城。毗曇曰。吾聞落星之下。必有流血。庾信其敗乎。庾信乃造偶人抱火。載於風鳶而颺之。若上天然。風於路曰。夜落星還上以疑賊。遂進擊斬毗曇。又百濟之戰。有水鳥東飛。庾信喜。遂奮擊破之。 若殺身而成仁。固肩比而眉列。竹幢下之顧名。速含守之盡節。幢下官名。速含今▣▣也。百濟允忠陷大耶城。今陜川也。都督金品釋自刎。幢下竹竹收敗卒。以死拒之。或勸且姑降。以啚後效。竹竹曰。吾父名我以竹竹者。使我歲寒不凋。吾何可屈。遂死。百濟又攻速含城。城守訥催固守無外援。訥催忼慨謂士卒曰。松栢歲寒不凋。此誠志士盡節之日也。力戰死。 丕寧子之感遇。金眞骨之恥活。眞骨。羅俗以王之貴族號爲眞骨。百濟侵茂山等三城。金庾信力竭。顧謂丕寧子曰。歲寒知松栢。非子誰能出奇。丕寧子曰。衆中獨屬我。可謂知己。遂突陣而死。陽山之戰。金歆運爲將。濟兵急擊。或曰今賊起暗中。雖死無知者。况公王之寵婿。國之眞骨。若死。賊之幸而我之恥也。歆運曰。丈夫許身於國。何計人之知不知而易心乎。遂格闘而死。後人作陽山歌以哀之。 有父風之素那。不畏死之逼實。蛇山人沈那膂力過人。濟人指爲飛將。相謂曰。沈那尙生。莫近白城。其子素那䧺豪如其父。靺鞨潛襲阿達。素那向賊奮刃大呼曰。爾知新羅有沈那之子素那乎。奮擊突賊。矢集如蝟而死。金馬之戰。逼實赴戰。將行。與其妻訣曰。吾二兄夫果驟徒。皆死於國。吾何獨畏死。今日固死別也。遂戰死。 胤椵城之冒刃。官黃山之殷血。椵城今▣▣。黃山今連山也。沙飧金令胤。盤屈之子也。生長世家。名節自許。及至椵岑城。諸將皆欲勿迫窮冦。令胤奮曰。臨陣無勇。禮之所戒。有進無退。士之常分。丈夫臨死。何必雷同。遂力闘死。黃山之役。官昌爲副。其父品日曰。汝雖幼有志氣。今日其可無勇乎。官昌曰唯。直擣敵陣。濟將階伯生擒。愛其勇釋還。官昌再入力闘。階伯禽斬。繫首於鞍送之。品日執其首。以袖拭血曰。吾兒死於王事。無悔矣。三軍激慨。鼓噪進擊。遂殺階伯。 箒山偕而遂志。讚奚踵而成烈。百濟之戰。將軍武殷猝遇伏。士卒錯愕。武殷二子箒項，貴山大言曰。吾甞聞臨陣無退。何可奔竄。以馬授其父。遂共力闘死。椵岑守讚德禦百濟。城將陷。大呼曰。吾王委我以一城而不能全。死必爲厲鬼。殲濟人以復此城。遂嗔目觸槐而死。後其子奚論。亦與濟戰。兵旣交。奚論曰。昔吾父死於此。此吾死日也。遂赴死。 匹夫死於七重。罽頭殉於駐蹕。駐蹕山名。今遼東也。高句麗圍七重城。城守匹夫且戰且守。敵終不能下。欲引還。會有間者復來力戰。匹夫勵衆曰。忠臣義士。死且不屈。奮拳一呼。病者皆起。敵乘風縱火。匹夫肢軆穿破。血流至踵。仆而死。薛罽頭新羅人。甞曰。羅之用人。只論骨品。我欲入中華取榮名。遂隨海舶入唐。會文皇親征句麗。罽頭自薦爲左武衛。至遼東。與句麗人戰于駐蹕山。力戰死。帝泣曰。吾人尙畏死。外國人乃爲吾死事乎。命厚禮葬之。 有趾美而儷操。或抗爽而著潔。猗立志之較然。咸赴義如飢渴。夫烈士之卓行。固壽人之邦家。豈綿祚之無以。視二隣而獨多。二隣麗濟也。 曰頭黶其無惡。音伍。 異強首之骨相。際強隣之交午。昌辭足以外攘。強首。中原沙梁人。頭後有高骨。其父昔諦以問相者。相者曰相法。面黶無好。頭黶無惡。此必奇物乎。及長學儒。魁然爲一時之傑。太宗王時。唐詔至。中有難解處。強首一見無滯。王驚喜問姓名。對曰臣名牛頭。王曰卿頭骨高。可稱強首。強首文章自任。能以書翰致意於中國及麗濟二邦。故能結好成功。其請兵於唐。以平麗濟者。亦文章之助爲多焉。古紀曰。文章則強首，帝文，守眞，良圖，風訓，骨番。帝文以下五人。其事逸不傳。 孤雲儀於上京。始高氏之幕賓。檄黃巢而誅僭。歌靑松而識眞。傷時命之不偶。遵伽倻而棲身。孤雲。崔致遠號也。▣▣▣▣眞麗太祖也。致遠年十二入唐。中乾符及第。高騈辟爲從事。作黃巢檄。已而東還。自以將行己志。而衰季多疑忌不能容。自傷不偶。逍遙自放。晩入伽倻山以終老焉。致遠始西遊時。與江東詩人羅隱相善。隱負才自高。不輕許人。獨示致遠歌詩五軸。又善同年顧雲。將歸。雲送以詩曰。我聞海上三金鰲。金鰲頭戴山高高。山之上兮珠宮貝闕黃金殿。山之下兮千里萬里之洪濤。傍邊一點鷄林碧。鰲山孕秀生奇特。十二乘船渡海來。文章感動中華國。十八橫行戰詞苑。一箭射破金門策。初致遠見麗太祖。知其非常人。致書有鷄林黃葉鵠嶺靑松之句。後顯宗以密讚祖業。贈內史令。後又謚文昌侯。 聞弘儒之謇博。自瑤宮之胚胎。刱方言而釋經。風花王以寓詼。弘儒。薛聦爵號也。聦沙門元曉之子。性明銳。生而知道。以儒學顯。甞作方言。釋九經之訓。以道後生。甞侍神文王燕語。語花王事以風之。大意指小人問賢者也。聦死。贈爵弘儒侯。 金生神於八法。率居逼於三昧。彼文肆而藝精。盖群芳之所在。八法。筆家永字八法也。三昧。畫家三昧也。金生父母微。不知系出。自幼能書。平生不攻他藝。隷行草皆入神。宋崇寧中。高麗學士洪灌奉使入宋。以金生行草一卷。示翰林楊球，李革。二人笑曰。天下除右軍。安有玅筆如此哉。灌屢辨之。終不信。有率居者善畫。畫老松於皇龍寺壁上。體榦鮮皴。枝葉盤屈。鳥雀望之飛入。及到蹭蹬而落。畫久色漫。寺僧補以丹靑。鳥雀不復至。 憬向德之刲髀。感孫順之獲鐘。極天性之所至。藹孝道之上窮。熊川人向德性至孝。値歲凶父母飢。向德刲髀以食之。又吮母癰。聖德王賜租。立石紀其事。憲德王時。孝子孫順父歿家貧。與妻傭作以養母。順有小兒每奪母食。順曰。兒可得。母難再求。欲掘地埋之。忽得石鍾。試撞之。舂容可愛。妻曰。得異物。殆兒之福。願勿埋。順遂負兒。携鐘而還。懸而撞之。聲聞王宮。王謂左右曰。西郊有鐘聲淸遠。宜尋之。果得於順家。王聞其事。嘆曰。孫順殆古之郭巨也。厚賜之。 際厚誓而瞽從。嘉實歸而鏡合。皎一心而罔貳。憂姱節之不立。有二達官同里。一時各生男女。男曰白雲。女曰際厚。二氏約婚。白雲十五而盲。際厚父欲改聘于茂榛太守李佼平。際厚將之茂榛。密語白雲曰。妾與子約爲夫婦久矣。違父不孝。姑且就之。子且尋我於茂榛。否者妾死矣。白雲果尋至。際厚與之逃去。遂爲夫婦。栗里薛氏有艶色。父年老當防秋。薛自恨婦人不得代。沙梁人嘉實詣薛曰。願代尊君之役。薛喜而告其父。父謝嘉實曰。君若不鄙。願以弱息奉箕箒。嘉實遂請期。薛曰。妾心許之矣。有死亡貳。待君還未晩也。乃破鏡中分爲信。嘉實以一馬屬薛曰。善飼之。此天下良馬也。後當有需。遂行。會國多亂。不以時代。奄至六年。父謂女曰。三年期也。期盡久矣。可歸他族。薛曰。吾不忍棄信食言。父哀其齒長。又不知嘉實存亡。欲奪情。女將逃之。適見嘉實所留馬。太息流涕。而嘉實夕至。枯槁藍縷。不知其爲嘉實也。以破鏡驗之。遂爲夫婦。 悼實兮之棘棘。遭蔽美而嫉妬。擯荒陬而作歌。援楚纍而自固。眞平王時。上舍人 官名 實兮剛直。下舍人珍堤便佞。王信珍堤而踈實兮。珍堤日夜譖實兮於王。王放實兮于冷林。或謂實兮曰。君世以忠誠聞。今遭譖遠謫。何不自辨。實兮曰。昔屈原孤直而見擯。佞臣惑主。忠臣被斥。何足恠乎。遂作歌以見意。 信悲歌而枯柏。仁怨詩而震雷。發精祲而相干。繽動物而昭菑。音灾。孝成王在潛邸。與信忠圍碁於柏樹下。謂曰他日我不忘汝。汝亦不忘君。負者有如此柏。王旣卽位。錄功而遺信忠。信忠作歌貼之柏樹。樹忽自枯。王聞之大驚曰。幾忘乎角弓矣。召賜信忠爵。柏乃蘓。眞聖女主淫穢政亂。有人榜於路譏時政。王怒命搜之不得。或告王曰。此必文人不得志者之所爲也。無乃隱者巨仁乎。王命下巨仁獄。將刑之。巨仁憤寃書獄壁曰。于公慟哭三年旱。鄒衍含悲五月霜。今我幽愁還似古。皇天無語但蒼蒼。其夕忽震雷雨雹。王懼釋之。 援雅琴而替碓。結委命而不怛。托至人而爲徒。遺外膠而全質。有人家甚貧衣百結。時號爲百結先生。先生慕榮啓期之爲人。常以琴自隨。凡喜怒悲歡不平之事。一於琴宣之。歲將暮。隣里舂粟。其妻聞杵聲歎曰。人皆舂粟。我獨無。何以卒歲。先生仰天笑曰。死生有命。富貴在天。來不可拒。往不可追。子何傷乎。乃鼓琴作杵聲以慰之。世傳爲碓樂。 佩印署之相讓。襲虞芮之餘風。有印觀者賣綿。其隣署調以糓買之。忽有鳶攬綿墮印觀家。印觀還之署調。署調曰。鳶攬綿與汝天也。吾何受。印觀還其穀。署調曰。穀已爲汝有。吾又何受。二人固相讓。幷棄於市。市官以聞。王幷賜官。 仰勿稽之遐厲。踵之推之高蹤。之推。晉个之推也。浦上八國。侵加羅國。加羅求救。奈解王遣將救之。有勿稽子者功最大不錄。骨浦等三國攻竭火城。勿稽子從王。又有大功。又不錄。人或以爲言。勿稽子曰。臣道見危致命忠也。浦上竭火之役。吾不能致命。非忠也。不忠而仕。累及先人。非孝也。旣失忠孝。何面目立乎。遂逃入師彘山不返。 㓒屳靈之浪慕。劒溝瀆之小諒。彼騖誕而傷義。奚其事之足尙。有大世者。伊飡冬㙜之子也。少有方外志。欲學神屳。求友遇仇㓒。引與之遊南山寺。忽風雨落葉汎於庭潦。大世謂仇㓒曰。吾與君各取一葉爲舟。以觀其行之先後。已而大世之葉在前。仇㓒勃然曰。吾何獨不能乎。大世知其可與。遂言其志。與之乘舟而去。後不知所往。有劍君者。爲沙梁宮舍人。適歲饑。諸舍人盜分倉穀。劍君獨不受。衆欲殺以滅口。召劍君。劍君知而欲赴。或曰。君何知其必死而輕身以赴也。且何不白有司。劍君曰。彼曲我直而反自逃。非丈夫也。畏死而抵人于罪。非義也。遂往食毒而死。 惕旋風之鬼警。訝竹葉之神貺。惠恭王時。旋風起自金庾信塚。至始祖陵。 始祖陵蛇陵也。赫居世薨七日。遺體散落于地。國人欲合而葬之。有大蛇逐禁。遂各葬五體爲五陵。名曰蛇陵。 塵霧暗暝。若有哭泣悲歎之聲。王懼致祭謝過。儒禮王時。伊西 伊西今淸道。 古國急攻金城。王不能克。忽有異兵大至。人皆珥竹葉。助擊破之。不知所去。人或見竹葉數萬積於味鄒王陵前。國人謂先王陰助異兵。號其陵曰竹長陵。 允薦誠而發秘。勒逃亂而播音。初有玉寶高者。入智異山。學琴五十年。自製三十曲。傳之續命得。續命得傳之貴金。貴金亦入智異山不出。王恐琴道斷絶。遣伊飧允興學其音。允興簡安長，淸長二少年詣學焉。貴金敎之而不肯傳其秘。於是允興捧酒。其妻執盞。致禮盡誠。然後始得其秘。時加耶國嘉實王。見唐之樂器。命樂師于勒。造十二曲。後于勒見其國將亂。携樂器投新羅。眞興王受置國原。遣稽古萬德等。傳受其業。 竹何故而夜合。使萬波而息潛。古紀云神女王時。東海中忽有一小山。形如龜頭。上有一竿竹。晝分爲二。夜合爲一。王命斮之作笛。名曰萬波息笛。 玉何爲而殊性。踰主屹而響沉。主屹山名。今聞慶也。新羅古有玉笛。踰主屹則吹之無聲。 神人降於雲浦。敶都破之歌曲。何昧戒而忽警。崇虗瑞以顚覆。憲康王出遊鶴城。今蔚山也。還至海浦。雲霧晦暝。迷失道路。禱于海神開霽。因名開雲浦。有異人處容者。奇形詭服。又有四神人。衣巾詭異。形容可駭。不知所從來。詣王前歌舞。其歌有智理多逃。都破都破等語。盖謂以智理國者多逃去而都邑將破。故謌以警之也。時人不知。反以爲瑞。耽樂滋甚。故國終以亡。 跂古初之嘉俳。懷聖時之兜率。諒聲音之政通。君子審乎六律。羅俗自七月旣望。至八月望。每日早集大部之庭績麻。夜分而罷。考其功之多少。負者置酒食以謝勝者。相與歌舞。百戱皆作。謂之嘉俳。儒理王時。民俗康樂。始製兜率歌。此爲歌樂之始也。 陽枕戈而誅明。昭恒幹于春秋。釋仇萱而不修。同齊白之寘鉤。恒幹。常法也。修。修隙也。齊白。齊桓公小白也。興德王薨。堂弟均貞。堂弟之子悌隆 非均貞子。皆當立。金陽愷徵等旣奉均貞爲王。金明利弘等黨悌隆。遂與之戰。金明之黨裵萱伯。射金陽中股。弑均貞。立悌隆。均貞子祐徵逃。依張保臯。金明尋又弑悌隆而自立。於是金陽奉祐徵。與保臯起兵。討金明誅之。召萱伯曰。犬吠非主爾。爲爾主射我。我不與校。毋恐。衆曰。金公尙宥萱伯。吾屬無患矣。於是立祐徵爲王。 臯捐忮而容友。卒幷力而衛社。何細人之慫惥。殲我良而顚廈。初張保臯與其友鄭年。皆以善戰名。年能行海底五十里不噎。保臯才不及年。而以齒常慢年。年亦以藝不肯相下。後保臯得鎭淸海而年失職飢寒。欲就食於保臯。或曰。彼與君不相能。往則死矣。年曰。飢寒而死。往而死。死等耳。遂往謁保臯。與飮極歡。金明之亂。與年幷力擧義。平禍亂。迎立祐徵。及祐徵之子慶膺嗣爲王。有謂保臯反。王信之。遂殺保臯。史氏云唐臣比保臯於郭汾陽及祁奚。稱其牢落奇節。且保臯有捍衛翊戴之功。而一朝以反死。豈不寃哉。 眇弓降於重午。獲烏籤而自奇。跨東原而寢大。建泰封之䧺基。若陳勝之首事。胡末世而邦夷。咨下民之毒痡。星神告以鏡詩。曰先鷄而後鴨。帝降子於辰陲。龍藏木而顯金。儀遺讖而稽之。弓裔。憲安王子。或云景文王子也。以重午生。生而有齒。目有光焰。王以爲不祥。遣使殺之。使者投之樓下。婢窃捧之。誤手觸。眇其一目。遂抱而逃。及壯祝髮。有膽氣。甞赴齋。有烏啣物落所持鉢中。視之牙籤書王字。乃秘而不言。頗自負。遂入溟州。擊取傍郡縣。甞南至興州。今順興也。劒擊浮石寺壁畫羅王像。國號摩震。後改泰封。都鉄圓。今鐵原也。弓裔旣立國。殘虐無道。惡其妻康氏切諫。撞其陰。幷殺其二子。無辜受戮。民不堪其毒。會唐商王昌瑾來寓鉄圓。甞於市中見老人着古衣冠。左執磁椀。右持古鏡。求賣鏡。昌瑾易以米。老人卽分米與市中乞兒。因忽不見。昌瑾歸懸其鏡。日映鏡面。有細字。其文曰。上帝降子於辰馬。先操鷄後搏鴨。巳年二龍見。一藏身靑木中。一顯形黑金東。昌瑾告弓裔。弓裔求鏡主不得。惟㪍颯寺佛堂鎭星塑像如其人。命宋含弘等解之。降子者王侍中也。辰馬者辰韓馬韓也。靑木者松也。松嶽郡人以龍爲名者之孫。卽王侍中也。黑金者鐵也。鉄圓也。弓裔初興於此。終滅於此之驗也。先鷄後鴨者。王侍中先得鷄林。後收鴨綠之意也。含弘等畏禍。詭辭對之。已而諸將密翊麗祖。弓裔尋遇害於斧壤民。國滅。 虎乳萱而著異。値宗國之剝亂。擅後濟之䧺強。嘯南土之慓悍。及兇鋒於王肩。蕩鮑石以烟散。彼徒勇其胡得。終逆子之搆患。愍遭囚於金山。遂發疽而身剗。惟二暴之一轍。咸爲建而驅難。金山寺名。今金溝也。二暴。甄萱及弓裔也。建王建也。驅難。驅除其難也。甄萱尙州人。在襁褓時。父耕母饁。虎來乳之。及壯。體貌䧺奇。眞聖女主政亂。萱聚徒。自稱後百濟王。都完山。今全州也。設官分職。侵新羅郊畿。王求救於麗。麗祖出師救。萱猝入羅都。時王與夫人嬪御出遊鮑石亭。置酒娛樂。賊至不意。一時逃竄。萱縱兵大掠。弑王。立王族弟金傅。是爲敬順王。麗祖要萱大戰。金樂，申崇謙死之。萱次古昌。今安東也。與麗祖戰不克。虜百姓入完山。萱有子十餘人。第四子金剛身長多智。萱意欲傳位。金剛諸兄良劍，龍劍皆在外。獨神劍在側。伊飡能奐等勸神劍幽萱於金山寺。遣人殺金剛。神劍自立爲王。萱在金山三朔。逃奔錦城。今羅州也。遣人請見麗祖。麗祖喜。遣庾黔弼勞來之。及至。尊爲尙父。萱曰。臣所以投身者。願仗威靈誅逆子耳。若借神兵殲之。雖死無恨。麗祖許出兵。神劍逆戰不克。遂降。麗祖以能奐造謀。神劍被誘。只誅能奐。釋神劍。萱憂懣發疽。死於黃山佛寺。 旣兵交而國弱。傅焉足以自謀。卒歸命於興王。舘柳花而優游。傅敬順王名。興王。興國之王。指麗祖也。柳花宮名。王以四方土地。盡爲他有。國勢孤弱。不能自安。遂降于麗。率百僚發王都。香車寶馬。連亘三十餘里。麗王郊勞。舘金傅于柳花宮。妻以女。拜樂浪王。除其國爲慶州。爲傅食邑。後傅以病卒。 卓王子之炳義。流北地之芳徽。山皆骨而樹屋。甘草食與麻衣。北地。漢北地王諶也。皆骨山今淮陽也。敬順王方議降麗。群臣議不一。王子曰。國之存亡。必有天命。當與忠臣義士。收合民心。以死自守。力盡而後已。豈宜以一千年社稷。一朝輕以與人。王曰。孤危若此。勢不能全。吾不忍使無辜之民肝腦塗地。乃遣侍郞金封休。賫書請降。王子慟哭。徑入皆骨山。倚巖爲屋。麻衣草食終其身。 我祖赫其秉貞。履不二之大道。逆新主之所好。左厥職於芼戶。豈高標之少人。嗟事逸而莫考。新主指麗祖也。左。左降也。芼。芼兮縣。今慶州也。戶。戶長也。兪氏之先。有曰義臣仕于新羅。及羅亡。麗祖欲臣之。抗節不屈。麗祖惡之。貶爲杞溪縣 卽古之芼兮也 戶長。子孫貫焉。 盖揖遜而官國。固三代之未有。襲聖賢之風化。革混沌之荒陋。何歷世而寢衰。紛西敎之汎溢。初訥祗王崇信墨胡。子炤智王稍事佛敎。至法興王。佛敎始大興。自其後遂代盛焉。 閭里比其塔廟。齊民逃於緇褐。至釋子而尼妻。或灰身而海骨。孝成，宣德二王。遺命燒柩。散骨東海。 貽禍殃於永世。牝鷄又以邦癄。二曼僭而相繼。眞聖浮於雉曌。疇訖運之挽回。哀一朝之殄勦。癄病也。二曼。善德王德曼。眞德王勝曼。皆女主也。眞聖王亦女主。雉曌。呂雉武曌也。德曼多知。唐帝甞賜眞平王牡丹花圖幷花子。德曼曰。此花絶艶而畫無蜂蝶。是必無香。及種果然。一日蝦蟇大集于玉門池。德曼曰。蝦蟇怒目。兵象也。吾甞聞西南邊谷有名玉門者。意者有隣兵乎。命將搜之。果百濟軍入玉門谷。解鞍休士。遂擊殺之。又甞預言死期。至其日果薨。勝曼長七尺。垂手過膝。眞聖主淫虐殘毒。政亂國危。弓裔，甄萱，赤袴賊等。一時蜂起。主遂禪位於孝恭王嶢。 詵相嶽而授訣。建應符而挺姿。翊爪牙之竱 音單 心。妻提甲而衣之。初王建父隆。有幷呑三韓之志。娶韓氏。居松嶽南。有浮屠道詵來憇門外樹下。歎曰此地當出聖人。隆倒屣出迎。相與登松嶽。道詵仰觀俯察。以一封書授隆曰。公明年必生子。旣長可與此書。書秘世莫知也。及期果生建。多異兆。性寬厚有濟世之量。及長。投弓裔。弓裔暴虐失人心。會有王昌瑾買鏡事。事見上 弘述，白玉，三能山，卜沙貴等。洪儒，裵玄慶，申崇謙，卜智謙小名也 密謀推戴。建責諸將曰。吾以忠義自許。王雖暴亂。安敢有二心。諸將固勸不聽。其妻柳氏遽從帳中出。謂建曰。擧義代虐。自古已然。今聞諸將語。天命歸矣。何辭之力。遂提甲領以被之。於是諸將扶擁而出。遂卽位。○以下高麗事。 起鵠島之良將。顯古昌之三師。濟三季之蒼生。廓四陲之羣魑。鵠島今▣▣也。古昌今安東也。三師。三太師金宣平，權幸，張吉也。三季。三國之末也。群魑。指甄萱，弓裔等也。麗祖刱業之初。庾黔弼屢樹大功。已而王信譖言。流黔弼于鵠島。後與甄萱戰不克。王憂之。黔弼自謫中上書曰。臣雖負罪在貶。聞甄萱侵我。臣已選丁修艦。願上勿憂。麗祖見書泣曰。吾不明誤信讒。棄此忠臣。亟遣使召還。黔弼旣還。大捷于槎灘之戰。新羅老幼迎泣曰。微大匡。吾其爲魚肉乎。黔弼自是名振三韓。麗祖益寵之。麗祖克萱於古昌。以城主金宣平，權幸，張吉爲大相。 胡貽謨之弗臧。襲禪敎而首訓。寵神劒而啓奸。餓胡駞而搆釁。麗祖旣統三韓。初作訓要以垂後世。書凡十條。護佛爲首。識者非之。神劍事見上。契丹遣使來。歸槖駞五十匹。王以契丹甞背渤海之盟。不足結懽。流其使。繫槖駝萬夫橋下。皆餓死。史氏云終麗世。啓簒逆之禍。搆胡虜之釁。皆麗祖寵神劍餓胡駝之所由也。 卵奸䂓以股肱。穴複壁以懷刃。閣太阿之神鋩。導群僭以發軔。卵。卵育也。閣。倚閣之閣也。羣僭。王䂓以下諸強臣也。初麗祖納王䂓女爲妃。生廣州院君。䂓欲立之。及惠宗立。䂓讒王二弟堯。及昭王知之。遇二弟益厚。䂓遂謀弑逆。一日王不豫。崔知夢 知夢善解夢。太祖賜是名。 奏將有變。宜移御以避之。王卽潛徙重光殿。䂓夜率其黨。穴壁而入。寢已空矣。不得售。王知䂓將作亂。密與大匡王式廉謀應變。及王薨。弟堯立。是爲定宗。䂓將作亂。式廉引兵斬䂓。誅其黨三百餘人。史氏云太祖不知䂓之匪人。使居股肱之地。惠宗知䂓逆謀而拱手謹避。五百年君弱臣強之端。已兆於此矣。 崔叫閽而瀝血。徐折虜而戢難。猗有君而有臣。屬小康之煕運。成宗時政治少康。甞求言。上柱國崔承老上書極言。言甚切直。世以爲麗朝言事之首。時契丹遣蕭遜寧。將兵來侵。大振聲勢。恐喝日至。王議欲割地。羣臣無敢言者。獨徐煕力陳不可割。欲與一戰。王遣煕如丹營乞和。煕至丹營。抗禮不屈。理折蕭遜寧。辭氣忼慨。遜寧遂服。請和而還。 伏致陽於中冓。妖牝啄厥嗣胤。千秋太后皇甫氏。穆宗母也。私洞州人金致陽生子。與致陽謀立其子爲王。忌大良君詢。強令出家。詢安宗郁子。卽新羅王金傅伯父億廉之外孫。 畜陰氣以爲瘤。湧海中之嶙嶾。瘤疣也。嶙嶾高崒貌。時有山湧于耽羅海中。山之始出也。雲霧晦暝。地動如雷。凡七晝夜始開霽。山高百餘丈。周四十餘里。無草木。烟氣羃其上。望之如硫黃。史氏云唐武后時。山湧於地。謂之慶山。時有上書者曰。天氣不和則寒暑倂。地氣不和則塠埠興。人氣不和則贅疣生。陛下以女主處陽位。剛柔反易。故地氣隔塞而有山湧之異。窃以爲非慶也。皇甫氏淫佚。大亂將作。故天降山異。 禍實基於長漸。宜兆亂之中醞。兆亂。康兆之亂也。王知致陽謀亂。召大良君。仍徵西北面廵檢使康兆入衛。兆遂謀廢立。及大良君至卽位。兆廢王爲讓國君。王知不免。與太后號泣。出居法王寺。兆使人守之。誅致陽。流其黨及太后親屬。已而兆遣金光甫進毒前王。不肯飮。光甫謂其從者安覇等曰。兆言前王若不飮。直行大事。報以自刃。否者吾屬族矣。是夜覇等遂弑前王。以自刎聞。踰月火葬。臣民莫不悲憤。而新王不知。至契丹興師問罪然後乃知之。 詢舊勞而迺作。星爲龍而叶吉。詢旣被千秋后所逐。寓崇敎寺。有僧夢見大星隕寺庭。變而爲龍。又變爲人。卽詢也。後寓三角山神穴寺。太后屢遣人謀害。僧匿之地室中以避。詢乃上書曰。奸黨遣人圍逼。且遣酒食。臣疑毒不進。與烏鵲。烏鵲斃。願上憐救。會王有疾。召近密示詢書。又示劉忠正告變書 告致陽逆謀之書也 曰。朕朝夕入地。太祖之孫。惟詢在。卿等宜共扶之。於是羣臣議遣皇甫兪義迎之。王手書勉其愼行。兪義等往迎于神穴寺。僧疑爲奸黨所遣。匿不出。兪義等具道其所以。遂迎立之。是爲顯宗。 惜新主之不昭。致強冦之義伐。顯宗旣立。猶不知康兆弑逆之變。以兆爲吏部尙書。於是契丹主自將步騎四十萬。號義軍。問康兆弑君之罪。且令擒送兆。王使兆禦丹。兆以劒車排陣攻之。丹兵屢却。兆遂有輕敵之心。與客彈碁不設備。 及口中之多食。天道還於冥叱。兆旣慢敵。或告丹兵至。兆曰。如口中之食少則不可。宜使多入。再告丹兵已多入。兆驚起曰信乎。怳忽間若見穆宗立於其後。叱之曰汝奴休矣。天伐詎可逃耶。兆卽脫䥐長跪曰。死罪死罪。言未訖。丹兵縛兆以氊。載去斬之。 蔡疾風之勁草。邯文曲之精英。當酉戌之險𡾟。匪哲輔以曷能。文曲星名。酉戌之險。己酉庚戌數年中契丹之亂也。顯宗爲契丹所逐。播越南奔。羣臣或亡或叛。而獨智蔡文執覊靮。終始殫誠。隨機應變。卒保車駕。姜邯贊亦有大功於是役。至其削平禍亂。克復三韓。世以爲邯贊之功也。邯贊少好學多奇畧。體貌矮陋。衣裳垕弊。然正色立朝。臨大事决大策。矻然爲邦家柱石。初有使臣夜入始興郡。今順興也。見大星隕于人家。遣使往視之。適其家婦生男。使臣心異之。取歸以養。卽邯贊也。後宋使見邯贊。便下拜曰。不見文曲星久矣。今在此矣。 經三葉而逮文。四境之內安謐。雖左道之是崇。猶資輔以文律。逮文。謂及於文宗也。歷顯德靖三宗而爲文宗。文宗智畧宏遠。寬仁容物。躬勤節儉。用賢恤民。家給人足。號爲太平。獨事佛尤甚。創興王寺于德水縣。移其縣於楊川。寺凡二千八百間。十二年而畢。塔以銀爲裏。以金爲表。凡費銀四百二十七斤。金一百四十四斤。古未有也。然用崔冲等。文敎亦大興。 自雙冀而騖華。于文憲而敦實。分九齋而育英。標十徒以爲率。音律。雙冀五代時周人。甞奉使東來。因仕於高麗。文憲。崔冲謚也。初光宗命雙冀知貢擧。冀以詩賦頌及時務策取進士及第。高麗之置科擧自冀始。然亦專尙浮華矣。至顯宗以來。積勞兵革。文敎未興。崔冲收召後進。敎誨不倦。諸生坌集。遂分九齋。各有標號。謂之崔侍中徒。又有儒臣立徒者凡十二。世稱十二徒。冲徒㝡盛。東方學校自此始興。時人謂冲爲海東之孔子。 肅睿承其豊亨。遂馳心於開邊。聿觀繇而啓誓。警胡蘆之雉懸。任瓘寵之喜功。禍遂結而兵連。睿宗初立。欲伐女眞。而以喪未遑出師。後邊將報女眞侵突邊城。其酋長以一胡蘆懸雉尾。轉示諸部落。其計不可測。王於是出重光殿佛龕所藏肅宗誓䟽以示大臣。王猶豫未决。命崔弘嗣筮于太廟。遇坎之旣濟。遂定議出師。以尹瓘爲元帥。吳延寵副之。伐女眞置九城。已而復還九城于女眞。三四年民苦於兵。 惟忱誠之欵欵。翼大邦以謀忠。洞猾隣之肺肝。爰求醫而臚衷。猾隣。女眞也。宋徽宗通好女眞。爲滅遼之約。睿宗欲獻忠而無路。遂托病求醫於宋。願得良醫上所親信者。徽宗擇遣二國醫。至則甚厚遇而久不召見。二醫恠之。私請館伴。一日得旨入見。王屛左右。密諭二醫曰。寡人非病也。有事欲達宋皇。聞宋欲與女眞連和。夾攻契丹。此非良策也。我國與女眞最近故常察之。人面獸心。貪婪如豺狼。何可與之共事。彼旣克契丹。後必及宋。次必及我。宜有以備之。二醫曰。備之奈何。王曰。女眞作一陣法。我思可勝之術。盖如柺 求蟹切。音箉。又古買切。音乖。 子。馬之類也。二醫歸奏徽宗。徽宗怒責二醫。丞相童貫蔡京等恐語泄。乃爲食食二醫。其一人出門吐血後不死。其一人歸卽死。 至于仁而主闇。權臣從以鴟張。巨魚跋於李拓。西氛惡於淸匡。集流矢於黃屋。索 音朔 龍涎於浿江。仁仁宗也。索蕭索也。浿江今大同江也。睿宗薨。仁宗立幼冲。李資謙欲固其權寵。納二女爲妃。勢益熾。王惡之。使智蔡文之子祿延等啚之。祿延等夜率兵入宮。先殺資謙黨拓俊京弟與子。於是資謙俊京圍宮城。王御神鳳門宣諭。流矢及御前。又縱火。火廹內寢。王走至山呼亭。恐被害。請禪位於資謙。資謙猶畏公議不敢發。王步出西華門。俊京突入殺侍臣殆盡。遷王于重興院。左右皆賊黨。王欝欝無聊。獨與內醫崔思全謀之。思全詣俊京。諭以忠義。俊京心然之。時資謙因十八子之讖。圖不軌。置毒餠中以進。妃密白王以餠投烏。烏斃。又進毒藥。妃陽躡而覆之。妃卽資謙女也。於是俊京旣聞思全之言。又因微事。與資謙有隙。乃决策討資謙。遂與金珦等奉王御軍器監。嚴兵衛召資謙囚之。悉斬其黨。流資謙于靈光。尋死。資謙之亂甫平。又有西京僧竗淸。以詭誕惑衆。謂上京基業已衰。宮闕燒殘。西京林原驛。卽陰陽家所謂大花勢有王氣。宜移御。朝臣鄭知常白壽翰等附之以爲聖人。遂起新宮於西京。王御新宮受賀。淸等誣言方上坐殿。空中有樂聲。淸與知常等密作大餠空其中。穿一孔盛熟油。沉于大同江。油浮出水面。望若五色。因說王曰。大同江有瑞氣。此神龍吐涎。千載之嘉瑞也。時有業油韂 音詹馬障泥也 者告曰。熟油汎水則有異色。乃令泅者索之。果詐也。群臣見淸稍露。多請誅者。淸懼。遂與趙匡等。以西京叛。王命金富軾率師禦之。富軾斬白，鄭二人。進兵。列城震惧。以迎官軍。趙匡知不可抗。斬妙淸及諸賊首。遣尹瞻請罪于朝。宰相文公仁等縛瞻下獄。匡惧不見赦。復叛殺王人無數。已而富軾攻拔西京。匡自焚死。凡數年平。 美淸平之山人。超旣離乎禍鵠。得大雅之明哲。委軒冕以全躅。淸平山今春川也。山人。李資玄也。資玄容貌魁偉。性聦敏。登第爲大樂丞。一日忽棄官入淸平山。王屢詔徵之。資玄辭表曰。以鳥養鳥。庶無鍾鼔之憂。觀魚知魚。俾遂江湖之性。王知不可致。爲幸南京。諭赴行在。因命留三角山淸凉寺。由是資玄獨免於資謙之禍。 彼東山之賤夫。駕虗行以自高。鞱帷薄之不修。冒雲林之淸標。東山處士郭輿。睿宗卽位。以舊知徵置左右。賜西華門外別業。輿固求退去。王又賜京城東若頭峯築室以居。名曰東山齋。王數微行至其齋。其見寵遇如此。然輿自少不娶妻。守洪州時私一妓。遆期將滿。使飮藥。詐云屳去。潛携至京。色衰遣還。又於山齋。常以婢妾隨其身。人爭笑之。 晛狃侈而長傲。寵火者而踈良。離宮絡以百所。上囿敞以毬塲。晛毅宗名。火者麗俗稱䆠爲火者。王淫侈無道。日以游宴爲事。賜䆠者鄭諴犀帶。而踈諍臣鄭襲明。襲明知不可與有爲。仰藥而死。王於是盡奪羣臣第宅。列爲離宮。築毬庭。觀擊毬戱。日以爲常。 激麤悍之虓怒。挑燭髯以相攻。若草薙而禽獮。朝廷爲之一空。毅宗與諸文臣遊幸讌樂無虗日。扈從將士疲困生嗔。文驕武怨。一日王命武臣爲手搏戱。欲因而厚賜以慰其心。文臣韓賴猜之。因相搏。遽批大將軍李紹膺之頰。卽墜階下。王與群臣拊掌大笑。鄭仲夫勵聲詰賴曰。紹膺雖武夫。官是三品。何辱之甚。先是金富軾之子敦中。早登第氣銳。甞以燭燃仲夫髯。仲夫手搏辱之。富軾訴王欲拷仲夫。仲夫逃免。至是又有韓賴事。於是仲夫與李高李義方等作亂。殺賴，敦中及諸文臣。屠戮殆盡。積尸如山。武臣益橫。凡戴文冠者。雖胥吏無一遺種。王惧召仲夫謀弭亂。仲夫不對而出。已而仲父等放王于巨濟。立王弟翼陽公晧。是爲明宗。於是武臣號其所會處曰重房。 庾七日而庭哭。化羠性而蹈忠。羠。羯羠也。明宗旣立。遣庾應圭奉表如金。金主不允前王之讓位。應圭具服立庭。晝夜不移三日。金主勸食猶不食。至五日氣將絶。力不能立。數仆倒。金主憐其忠曰。有臣如此。當降允詔。應圭遂受詔而還。 甫發憤而夷身。旼拉脊而逞兇。契臨川之前知。烏鳶避於淵風。契符合也。金甫當起兵於東界。欲討仲夫。復立前王。使張純錫等至巨濟。奉前王出居慶州。已而甫當兵敗。李義方鞠殺之。甫當臨死。誤引諸文臣。義方等又盡殺文臣。投之江水。於是仲夫等遣李義旼於慶州圖大事。義旼出前王至神元寺北淵上。獻酒數盃。拉其脊骨。應手有聲。便大笑。朴存威以褥。合兩釜投之淵中。忽有旋風卒起。塵沙飛揚。有僧泅取尸釜出水。魚鱉烏鳶不敢傷。遂瘞水濱。初毅宗宴金使。金使善相人。毅宗問曰。寡人壽幾何。金使曰。王之壽久不可數。今滿庭老少之臣盡逝然後有臨川之患。及庚癸之亂。老少文臣皆被害。而王亦遇淵上之變。臨川之說。至是果驗。 笑立龍之不終。嫉忠獻之世惡。雖虺蜴之暫除。縱貙虎以騰躍。立龍。趙位寵也。位寵起兵於西京。以討仲夫爲名。列城響應。旣而義聲寢衰。所爲漸近叛逆。王遣尹鱗瞻討之。一日鱗瞻忽聞西京城上有人呼立龍。笑曰位寵其死矣。去人與頭。其能生乎。已而擒斬西京。平時崔忠獻以勇敢爲將。其弟忠粹養鵓鴿。爲李義旼之子至榮所奪。遂與忠獻捕誅義旼父子。悉斬其黨。忠獻自誅。義旼又大殺朝臣。廢王立平凉公旼。是爲神宗。專恣暴戾。毒痡生靈。虺蜴雖除。而貙虎入室。四世執國命。人主受其節制。自王䂓以下。代有老賊權奸。而忠獻尤甚焉。 惜翰林之趍走。瞻馬首而捐恥。陋白雲之揄揚。托文章而宣媚。翰林琴儀。白雲李奎報號也。二人爲時名儒而諂事忠獻。儀每立語忠獻馬前。奎報作忠獻男山茅亭記以頌美之。時人鄙之。 閔放言於虹彌。韓葆躬於方丈。英風颯其立懦。超溷濁以振響。閔閔湜。令謨之子。彌沙彌。俗穪小君爲沙彌虹。沙彌者。言虹一端接地。一端屬天。喩小君王子而母賤也。方丈智異山也。湜豁達有度。明宗諸少君。招權納賄。朝士爭附。獨湜不往。酒酣曰。虹沙彌輩敗國。其放曠多此類。時有韓惟漢者世居京都。見忠獻專政曰。難將至矣。携妻子隱於智異山。淸修苦節。世高其風。未幾有丹蒙之難。 樂園毅以讋狄。威烈神於禦戎。當二冦之陸梁。樽俎澹以折衝。及干城之淪喪。愈外食而內訌。樂園趙冲獨樂園。威烈金就礪謚也。二冦。契丹蒙古也。冲出入將相。朝野倚重。當丹蒙之亂。與就礪同心協力。雍容盃酒之間。却敵如神。國家賴安。爲相。開獨樂園於東臯。與賢士大夫逍遙。以琴酒自娛。就礪身長六尺五寸。鬚過其腹。每盛服。令二婢分擧其鬚而後束帶。與冲合東眞兵。擊丹冦。東眞哈眞語就礪曰。果與我結好。當先遙禮蒙古皇帝。次禮萬奴皇帝。就礪只拜蒙古曰。天下安有二皇帝邪。哈眞見就礪狀貌奇偉。又奇其言。問年稱兄曰。吾行天下多矣。未見如公者。遂飮酒極懽。 怡滔天而淪社。蹙沁水之孤島。斥神珠之正言。驅祿轉以涉澇。怡崔瑀。瑀改名怡。時忠獻死。其子瑀繼執國命。沁水今江華也。神珠兪升朝也。升朝初名亢淳。工古文。世稱亢淳文。朴仁碩有藻鑑。甞曰此子如照夜神珠。求不可得。祿轉。車名。時公卿會議禦蒙。皆希瑀旨。謂宜徙都避亂。獨升朝大言以爲不可。瑀不悅。於是迫王行。瑀先集祿轉車百餘兩。以輸家財。王發開京入江華。時霖雨彌旬。泥濘沒脛。人馬皆僵仆。失所號哭者。不可勝數。 沆沿父以蝮鷙。因三世而執命。有罹譖而逢怒。景台先之危行。去聲。 河東旣以罹刃。流海隝而播摒。沆瑀子也。台予也。先先祖也。播摒。播徙除棄也。沆弑其母。蒸其父所愛姬妾。稔惡愈甚。有鄭瑊者讒於沆曰。河東監務盧成與及第兪汝諧，鄕人李珪等。常置酒唱和。誹謗國政。有賢士搥胷日娼雛得意秋之句。沆大怒。斬成珪等。流汝諧等于海島。 至童竩而乃絶。蜂目又以跳蹂。果稔惡其何益。中自絶其頸脰。崔沆死。子竩又嗣。昏暗稚弱。柳璥與林衍，金俊等。捕斬竩。悉誅其黨。崔氏始除。璥等與百官俱會泰定門。復政于王。未幾又有林衍之亂。衍蜂目豺聲。捷而有力。能倒身臂行。與柳璥等。共誅崔竩。又殺金俊。勢益熾專廢立。蒙人連遣使責前王之處。衍憂懣疽發背死。子惟茂繼執父權。尋反伏誅。 偉上洛之矯矯。妣發夢於餐雲。折三抄之尾毒。淸海冦之狂氛。三抄。三別抄也。初崔瑀以國中多盜聚勇士。每夜廵行禁暴。名曰夜別抄。後稍益衆。遂分爲左右。又以國人自蒙逃還者爲一部。號神義軍。是爲三別抄。權臣厚其祿。養爲爪牙。籍其力。互相誅除叛逆。及元宗復都舊京。初崔瑀䝱高宗遷都江華。後蒙人以不出陸。威喝日至。至是遂還都開京。三別抄有叛心。裴仲孫，盧永禧等。悉載寶貨子女。棄江華南下冦掠。轉入耽羅。上洛公金方慶。敬順王遠孫。母有娠。屢夢餐雲霞。常曰。雲氣常在吾口鼻。兒必神屳來。及生。方慶嚴毅寡言。不拘小節。年至八十九。頭髮不白。倭冦之亂。方慶屢有大功。倭人畏方慶遠遁。又甞征濟州。平別抄之亂。 衋諹禍之楚苦。欽孚警之宛轉。忠烈王馳騁遊畋。窮極奢侈。寵尹秀及僧祖英等。侍史沈諹極諫。王大怒關木索。置碎瓦股間。迭令人踏之。問首發此議者。諹終不言。郭預，閔漬等救解乃免。時有伍允孚者。世爲太史。精於占候。又善卜筮。性切直。每以國事爲己憂。或見王失。或因天灾。必懇懇入諫。不聽則涕泣固爭。期於必從。甞告朔于太祖眞殿。且拜且泣曰。太祖太祖。君之國事。將日非矣。因嗚咽不自勝。誠懇如此。爲人貌醜寡言笑。 碩還駒而伏淸。朱捫虱而抗狷。崔碩出守昇平。今順天也。舊俗守將遆還。贈馬七匹。使自擇。及碩還。邑人以故事持馬請擇。碩笑曰。馬能至京足矣。何必擇。且曰。吾在邑時有牝生駒。今帶以來。是我貪也。遂還馬與駒。州人立石頌德。號八馬碑。朱悅性剛直。不與世俯仰。常勵聲罵座。伸脚捫虱而談。旁若無人。貌醜。鼻如爛橘。甞與宰相言。悅坐聽貌甚倨。宰相使吏責曰。宰相語。宜伏地聽。悅曰。宰相語伏地聽。君上語。將掘地聽乎。王常曰。此老貌雖如鬼。心則如水。 尙高風於郭傘。師儉德於薛薦。郭預性平澹勁直。雖貴顯。如布衣時。其在翰苑。每雨中跣足持傘。獨至龍化池。賞蓮賦詩。後人高其風致。多咏其事。薛公儉亦廉謹淸儉。甞卧疾。布被莞薦。蕭然若僧居。蔡弘哲見而歎曰。自吾輩而望公。所謂壤虫之於黃鵠也。 韙遼陽之假 音格 誠。㜫巴江之絶戀。巴江今陽川也。高宗末。溟州吏金遷母與季子德獜。被虜於蒙人之難。遷時年十五。日夜號泣。時被虜者多道死。遷聞母亦死。服衰終制。後十四年。有百戶習成者自元來。呼溟州人於市三日。適遷友㫌善人金純應之。成授遷母書。書云我生到某州某家爲婢。遷執書痛哭。遂乞貸賫金往遼陽天老寨。訪軍卒要左家。有一嫗鶉衣垕面。遷見之。不知其爲母也。嫗備言鄕貫屬籍。且曰。德獜隨我到此。已十九年。今在西隣天老家爲奴。遷聞之失聲下拜曰。兒不孝。使母至此。母執遷手泣曰。汝眞吾兒邪。吾謂汝死矣。遷遂懇乞要左。以金贖母以歸。會金方慶回自元。召見遷母子。嗟歎不已。言於府給厨傳。送至溟州。於是其父子陵。其夫宗衍皆無恙。後六年。天老之子以德獜來。遷又贖之。遂爲母子兄弟如初焉。民有兄弟偕行者。弟得黃金二錠。以其一與兄。至陽川江。同舟而濟。弟忽投金於水。兄怪而問之。弟曰。吾平日愛兄甚篤。今而分金。忽生忌兄之心。是不祥之物也。不若投之江水而忘之也。兄曰。汝言誠是。亦投金於水。世謂之投金江。 篤文成之降生。紹絶學而闡衍。滌三韓之舊染。彬七管之群彦。文成安珦謚也。管管屬也。珦甞憂庠序大壞。以興學養賢爲己任。令各出銀布。歸之養賢庫。永爲敎養之資。以餘貲購先聖及七十子畫像祭器樂器六經子史。以敎授之。於是七管十二徒 十二徒見上 諸生橫經受業者。不知其數。天理復明。文風大興。爲東方道學之祖。及卒。十二徒皆素服祀聖廟。 白還國而博文。發閔中之玅鍵。禹入山而精硏。箋河南之遺傳。白頤正入元。時程朱之學始行。頤正得而學之。及東還。李齊賢，朴忠佐首先師受。禹倬得程傳。始爲箋釋。以敎學者。 啓後來之門戶。咸益圃使後先。益齋李齊賢號。圃隱鄭夢周號。 匪閎儒其孰倡。匪數公其孰顯。閎儒指安珦。數公指白禹。 聆吉貝之文播。覩二車之鄭俑。盖前良之嘉惠。繽敎人又利用。文益漸甞奉使如元。得木綿種歸。屬其舅鄭天益種之。初不曉培養之術。幾盡枯。只一莖在。比三年遂大蕃。其取子車繅車。皆天益創之。 倎朝烈于梁楚。結舅甥以世好。倎元宗名。烈忽必烈也。元宗爲太子時。忽必烈從其父憲宗南征。觀兵江南。太子遂南轅。間關至梁楚之郊。忽必烈適班師北上。太子軟角烏紗幞頭廣袖紫羅袍犀鞓象笏。奉幣迎謁于道左。眉目如畫。周旋可則。忽必烈驚喜曰。高麗萬里之國。唐太宗親征而不能服。今世子自來。豈非天哉。厚寵之。待以藩王之禮。會本國告高宗薨。乃命達魯花赤，達魯花赤。蒙使來在高麗監國者之稱號。束里大等護敀。立爲王。又以公主妻世子諶。自是世結舅甥之好。百年民不知兵。 何烈宣之相夷。席上都而交惡。音伍。 傷父心於誅嬖。闖折齒而膚愬。烈宣。忠烈，忠宣也。上都指元朝也。膚愬。膚受之愬也。初忠烈王諶生子謜。謜嫉王寵姬無比恃愛弄權。及母薨。謜自元奔喪。告王曰。母死有所由。請鞫內寵妬媚者。王曰。且待闋服。謜擅令尹吉孫，李茂等。鞫無比等巫蠱事。稍得其狀。悉斬之。納崔文妻金氏于王。以慰無比之死。封淑昌院妃。已而元詔王傳位於謜。謜卽位。是爲忠宣王。忠宣王尙元公主無寵。公主妬恨訴于元。元趣王入朝。以國王印復授忠烈。忠宣遂如元。帝問從臣安珦曰。汝王何不近公主邪。珦曰。閨闥之事。非外臣所知。以是爲問。豈足聽問。帝嘆曰。此人知大軆。庸可以外人輕之邪。遂不復問。忠烈旣復位。狎昵群小。倖臣吳祁等漁取女色。敎以新聲。其歌云三藏寺裡點燈去。有社主兮執吾手。倘此言兮出寺外。謂上坐兮是汝語。又云有蛇含龍尾。聞過泰山岑。萬人各一語。斟酌在兩心。其高低緩急。無不中節。祁等旣以譖佞得幸。離間王父子。無所不至。人皆切齒。畏禍不敢言。於是元冲甲，洪子藩等圍王宮。執祁押送于元。流安西。其後忠烈如元。欲沮忠宣還國。又信王惟紹，宋璘之言。欲以忠宣妃改嫁瑞興侯錪。王宋等又讒曰。前王甚怨王。王雖慈愛。適以賈禍耳。王獨不見無比事乎。會王更衣出。仆地折齒。數日不能食。王宋等又因以譖前王不謹侍奉之罪於元。宰相洪子藩，崔有渰，高世等。上書中書省。極言王宋離間之罪。且請奉王以還。王旣還。忠宣在元。遙制其權。國政悉歸於忠宣。及王薨。忠宣嗣位。 人所難而敢言。凜祭酒之持斧。忠宣王蒸其父姬淑昌妃。祭酒禹倬時以監察糾正。衣白衣。持斧束蒿。上䟽極諫。近臣不敢讀。倬厲聲曰。君爲近臣。不能格非。乃逢惡如此邪。左右股慄。王亦有慙色。然不改。 何忠諫之若聾。愈絶愛而敗度。王旣不從禹倬之諫。又殺其世子鑑。 屹萬卷之宏構。淹上京以遨遊。王如元久留。不欲歸。乃傳位於長子燾。是爲忠肅王。又以姪暠爲世子。己爲上王。搆萬卷堂于燕邸。與李齊賢中朝學士閻復，姚燧，趙孟頫，虞集等。日考究書史以自娛。 患旣生於所忽。朝千乘而暮囚。野牛箱而宿夜。水革船以南浮。若漂偶之流汎。蕩不知其所薄。忠宣與䆠者禿古思有隙。禿古思日夜譖王於帝。帝遂流忠宣于吐蕃撒思結之地。去京師萬五千里。李齊賢，崔誠之等。獻書元丞相拜住曰。我老上王公主子。世祖親甥也。歷事五朝。旣親且舊。但功成不退。患生所忽。毁形易服。流竄萬里。顚崖絶險。十步九折。層氷積雪。四時一色。革船渡河。牛箱野宿。間關半年。方至其域。飯麥土屋。辛苦萬狀。支體羸瘠。鬚髮皓白。已及四年。悔過亦多。乞奏天子。俾還本國。以終天年。拜住遂奏。量移于朶思麻之地。尋召還。拜住元亡。犇竄至我國。匿眢井。有人執之以來。太祖賜名韓復。 憤漢功之吠主。嘉閔尹之抗直。忠肅王甞嫉權漢功等倚上王。招權納賄。及上王被流。王囚漢功。漢功從廁竇逃。王捕囚杖流。漢功怨王。乃謀立忠宣姪暠。上書元宰相。譖王請立暠。閔宗儒。湜孫也。歎曰。臣爲君隱直也。吾忍吠吾主邪。執義尹宣佐曰。吾不知吾君之非。以臣訴君。狗彘不爲。遂皆不署。 兆遠跡而自屛。禎不悛厥嚚愚。遂獲辜於胡庭。卒縛束而西驅。揭陽邈以萬里。符阿麻之道謳。願爲㹠而何得。身客死而魂孤。考其行而誰咎。禍滔滔而一趍。禎忠惠王名。忠肅子也。淫縱聚麀。失德滋甚。李兆年極諫。王不能堪。踰墉而走。元因曹頔等之訴。執王以歸。尋宥還。愈肆荒淫。兆年又諫不聽。乃歎曰。吾不能格王。不去何爲。遂還鄕。終身不出。於是元復遣乃住，朶赤，別失哥等。執王以歸。朶赤等蹴王縛之。掖王載一馬馳去至肅州。王索衾於州守安匀。匀不獻。朶赤以鐵尺捶匀曰。汝爲此州誰力耶。於是金倫會宰樞議乞還。權漢功又立異。元乃以檻車流王于揭陽曰。汝爲人上。剝民已甚。以汝血啖天下之狗。豈爲足哉。揭陽去京二萬餘里。王行至岳陽薨。或云遇鴆。或云食橘而殂。國人聞之皆欣躍。初道路歌曰。阿也麻古之那。從今去何時來。解之者曰阿也麻。岳陽亡也。古之那。故之難也。 顓遘亂于末運。窘紅頭以塗炭。汩南徙以猶暇。瞻山河而授簡。顓恭愍王名。時有紅巾賊遍天下。賊魁關先生，破頭潘等。攻陷元都。轉渡鴨江襲安州。至興義驛。都人皆潰。王避亂急出崇仁門。老幼顚仆。子母相棄。哭聲動天地。聞賊已逼。王徑渡臨津。駐駕江。顧瞻山河。謂元松壽，李穡等曰。風景如此。卿等政宜賦聯句。 痛奸鏞之惎勳。尸三帥于一朝。危興王之蒙毯。安都隕其身腰。王旣爲紅賊所逐。間關僅至福州。今安東也。以鄭世雲，安祐，李芳實爲將討賊。世雲等大破紅冦。收復京城。於是金鏞忌其功。又素忌世雲。矯旨令祐等殺世雲。因以爲罪。而矯旨盡殺祐芳實。芳實子年甫十歲。道乞食。人爭餽之曰。我輩安寢食。三元帥之功也。至有泣下者。王不知三人之死。而寵鏞益甚。還至興王寺。鏞遣其黨。突入王寢殿。䆠者李剛達負王入密室。蒙毯而匿。公主坐當其戶。䆠者安都赤貌類王。盜以爲王而殺之。幷殺大臣洪彦博。王旣還都流鏞。已而遣林堅味，金斗鞫之。鏞不服。堅味曰。何以殺安都赤乎。鏞無以對。遂轘之。王聞鏞死。泣曰誰可恃者。 懿公遂之殫膂。折塔思以中沮。踐祖廟之誓言。秘竹杖之音書。初奇轍兄弟納女于元爲后。倚后勢驕恣。及奇氏敗。奇后怨王。崔濡適在元知之。說后謀廢王。立德興君塔思帖木兒。王遣李公遂。陳情於元。公遂行至西京。謁太祖原廟。誓曰不復吾君。臣不還。至京。明王無罪而有功。后公遂內從也。雖稍解怒。猶未已。凡王陳情之辭。輒被崔濡沮遏。王不得已遣將防禦。於是百官上書中書省曰。德興君。忠宣王出宮人嫁白文擧而生者也。而奸濡誣告。奪我王位。乞執送塔思及濡。以快國人之憤。已而塔思屯遼東。王遣崔瑩擊走之。公遂自元爲書。納竹杖中報曰。塔思在永平。濡又執權。願勿弛備。居未幾。元丞相孛羅言於帝。命王復位。檻送濡。公遂亦東還。公遂之還。忠義聞天下。出燕京齊化門。令蒼頭吹笛曰。天下之樂。復有加此者乎。 邦之捏而又椓。何皇天之生旽。快存吾之叱奸。明齊賢之先見。僧遍照靈山縣玉川寺奴也。以母賤不齒於類。遂出家。恭愍王一日夢。人拔劒刺己。有僧救之。會金元命以照見王。其貌惟肖。王素信佛。又惑夢。於是大異之召入。聦慧辯給。言輒中旨。李承慶，鄭世雲以爲妖僧。欲殺之。王密令避之。及李鄭死。王以照爲相。始稱姓辛名旽。旽以辰巳聖人出之讖昌言曰。聖人豈非我歟。貪淫縱虐。誅殺無辜。李存吾上書極諫。王大怒召存吾面責。時旽與王對床。存吾叱旽曰。老髡敢無禮若是邪。旽惶駭遽下床。時存吾年二十五。王愈怒下獄幾死。李齊賢初見旽曰。是髡骨法。類古之凶人。亂國家者必此人也。王不聽。及旽誅。王始歎曰。悔不用益齋之言。 遌寒林而血狐。逾七齡而乃殄。旽桀驁日甚。王亦稍不自安。旽恐王忌之。遂謀反。刻日擧事。議郞李韌備知其謀。陰藉記之。匿姓名稱寒林居士。夜投書宰相金續命家。微服亡去。續命以書聞。捕訊其黨皆服。遂流旽于水原。已而因羣臣言。遣使鞫旽誅之。支解以徇。旽性畏犬。又縱淫。常殺烏鴨白馬。以助陽道。時人謂旽爲老狐精。 禑身被服淫佻。好荒辟之畋酗。戮使价而懷貳。思犯順而西騖。肅我王之秉義。返威島之旗皷。恭愍王薨。禑立。又荒淫無度。時明高皇帝初定天下。致書詔諭。又遣使者林密，蔡斌。來責貢馬。初恭愍之遇弑也。或謂李仁任 仁復兄也 曰。自古國君見弑。宰相先受其罪。帝若問先王之故。公必不免。莫如和元。仁任然之。遂遣安師琦。密令護送使金義殺蔡斌。執林密歸于元。會尹彜，李初又以禑非先王之子譖于明。明人遂與之絶。時仁任等主事北。鄭夢周等主事南。後夢周奉使如京。帝始召見。許通朝聘。又詔立鉄嶺衛尋罷。於是禑欲攻遼。徵八道兵。詐稱獵西幸。與崔瑩獨决策犯順。我太祖陳其不可。禑不聽。發四萬兵。以瑩爲都統使。我太祖領右軍。我太祖請班師。禑，瑩不聽。我太祖進次威化島。今遼東也。諭諸將曰。若犯上國。獲罪天子。宗社生靈。禍立至矣。吾請還師。王信崔瑩不從。盍與公等見王。陳禍福以安宗社。以安生民乎。衆曰唯命。於是回軍渡鴨綠江。時天雨多而水不漲。師旣渡。大水急至沒全島。人皆神之。師屯崇仁門外。諸將郭忠輔等直入宮中。執瑩出。流于高峯。 悲高峯之赤塚。草木爲之不生。魂魄毅以爲䧺。豈惟是其廉淸。高峯今高陽也。崔瑩惟淸五世孫。性剛直忠淸。有膂力智畧。大小百戰。未甞一敗。其父雍臨終。戒瑩曰汝宜見金如石。瑩終身佩服。不事生産。務儉素。身都將相。久典兵權而關節不到。世服其淸。然性少戇無學術。事皆斷以己意。喜殺立威。卒以犯順被流。至昌時。羣臣交章請罪。遂斬之。尹紹宗論瑩曰。功盖一國。罪滿天下。世以爲名言。瑩臨刑。曰我平生若有貪慾之心則墓上草生。不然則不生矣。果不生。至今禿赭。人謂之赤塚。 昌韓山之所立。瑤羣英之翊戴。雖顚宗之廑延。奈天命之已背。昌禑子也。瑤恭讓王名。禑欲害回軍諸將。諸將遂放禑于江華。曹敏修欲立禑子昌。以韓山君李穡爲時名儒。欲籍其言。密以問穡。穡曰。當立前王之子。遂立昌。穡又以爲江華遠地。不可使有放君之名。遂遷禑于驪興。今驪州也。金佇，鄭得厚往謁禑。禑泣曰。不堪欝欝居此。但得一力士。害李侍中。吾事濟矣。仍遺劒使所善郭忠輔圖之。忠輔奔告于我太祖。太祖與沈德符，池湧奇，鄭夢周，偰長壽，成石磷，趙浚，朴葳，鄭道傳等會興國寺。卽世所稱九功臣也。於是共立定昌君瑤。廢禑昌爲庶人。○史云恭愍王性不喜色。又不能御女。乃置子弟衛。選年少貌美者屬焉。於是洪倫 名臣彦博之孫 等四五人。以淫穢得幸。王慮無嗣。使倫等強辱諸妃。冀其生男。以爲己子。一日䆠侍崔萬生密白王曰。益妃有身。王問誰與合者。萬生曰。妃言洪倫也。王曰。吾欲殺倫以滅其口。已而復曰。汝知此謀。亦當不免。萬生惧。是夜與倫等。乘王醉弑之。頭髓穿壁。血流滿地。於是太后及侍中慶復興。旣誅倫萬生等。欲立宗親。李仁任欲立禑。禑者卽所謂牟利奴也。初辛旽納私婢般若。生牟尼奴。或云旽屬伴僧能祐。使就産於其母家。七日而般若還。能祐母收而養之。未幾兒死。能祐恐被旽讓。竊取他人兒養之。般若亦不知非其兒也。一日王之旽家。旽指其兒曰。願上爲養子以立後。王心許之。後謂近臣曰。吾甞至旽家。幸婢生子牟尼奴。元子在。吾無憂矣。至是慶李等議未决。李壽山曰。今日之事。當在宗室。永寧君瑜，王安德等。希仁任旨。大言曰。王以禑爲後。捨此何求。遂立禑。王甞使禑母韓氏。韓氏恭愍後宮也。禑旣立。般若夜潛入太后宮啼號曰。我實生主上。上何母韓氏邪。仁任等下般若獄治之。般若指新創中門曰。我若寃。此門必頹。言未已。門果自頹。竟沉殺般若于臨津。始韓氏之卒也。燒其屍。骨于奉恩寺松林。禑備儀衛。移葬其骨於顯陵之西。恭愍陵也。轜車將發。忽火起。延燒儀物。惟柩救免。其後我太祖廢禑昌而立瑤。鞫李穡迎禑立昌之罪。迎禑置黃驪事見上。穡曰。去年朝京。禮部尙書李原明曰。汝國逐父立子。安有是理。吾還謂李侍中曰。原明之言耳可聞。口不可道。迎置近地。可免放君之名。但此言而已。又甞語人曰。晉元姓牛而承統。東晉君臣。安之而不革者。必以胡羯交侵。江左微弱。若不憑依舊業。安能係屬人心。捨而創造。難易絶矣。吾不敢異於立昌者。亦此意云。 煬欝攸於西京。顚木於宜州。欝攸火焰也。芽孽也。西京今平壤。宜州今高原也。我太祖潛邸里。有童謠曰。西京城外火光。安州城外烟光。往來其間。李元帥。願言救諸黔蒼。未幾有回軍事。至恭讓時。有大枯樹復生於宜州。人謂開國之兆。 夢欲勝夫天定。嗟捐生於髑髏。血濊濊而化碧。永終古而不渝。髑髏劒也。濊濊血殷貌。鄭夢周知趙浚，鄭道傳等有推戴我太祖意。欲乘太祖疾篤圖之。太宗與李濟 太祖弟和之婿 等謀去夢周。卞仲良 亦太祖姪婿 洩其謀於夢周。夢周詣太祖邸。欲觀變。太宗曰。時不可失。乃遣趙英珪等。要於路擊殺之。至今善竹橋有血痕。 再色斯於金鰲。飄馨操以高厲。金鰲山名。今善山也。門下注書吉再見國家將亡。辭以母老。棄官歸鄕。我太祖卽位。屢徵不起。自陳不事二姓之義。學者宗之。稱冶隱先生。 養抗行而弗磷。甄賦詩而自誓。參議李養中革命之後。抗節不仕。遁居村庄。徵不起。太宗甞幸廣州召之。養中野服携琴以見。上終不能奪其志。掌令徐甄開國後。遯居衿川。慨念前朝作詩云千載神都隔杳茫。忠良濟濟佐明王。統三爲一功安在。却恨前朝業未長。㙜諫請罪之。太宗曰。甄夷齊之流也。不可罪也。 澍臨江而寄衣。錫著書而詔裔。禮儀判書金澍奉使朝京。還到鴨江。聞革命。寄其妻柳氏書曰。忠臣不事二君。吾渡江。無所容吾身。君有娠。若男也名以揚燧。女也名以命德。因送朝服及靴曰。以此爲信。與君合葬。以到江上還向中朝之日祭我。遂還入中國。居於荊楚之間。世稱籠巖先生。元天錫原州人。自號耘谷。見麗季政亂。隱居雉嶽山不仕。與李穡友善。每傷時感慨。太宗微時。甞從受業。旣卽位。屢召不起。乃親枉其廬。天錫避不見。只招炊婢。賜之食而反。天錫晩年。手書六卷。記麗末時事。革世後直書新國。不稱國家。糊其封。題之曰非賢子孫不能開。後有子孫開見大驚曰。吾家族矣。遂火之。其書不傳。 彼杜門之洞人。亦屛跡而終世。革命後諸王氏相率入松京深谷中。以終其身。後人名之曰杜門洞。 咸潔佩而佼服。求素志之無盭。溯五百之歷𥜥。何治少而亂多。始滅萱而臣傅。䂓模遠於化家。逮承繼之旣久。委綱紐而如縷。龍爲制於螻蟻。羣鼠變以爲虎。至末葉而外結。恃羯羠之姻好。國不能以自爲。或播流而死道。國政大小。皆决於元。至有吐蕃揭陽之禍。 宗祧旣以屢移。哀顚蹶而莫保。雖忠賢之接踵。徒潔身而奚補。酌已然之往行。遵三邦而迄麗。始鴻龎而蒼漠。卒索 音朔 落而澆漓。迹首出而旣遠。敎仁賢而寢衰。首出指赫居世，朱蒙。仁賢指箕子也。 仁義廢而殺奪。智慧出而爭闘。小加大而絶滅。衆暴寡而並有。各立國而䧺長。爲之皆以遺本。及王氏之統會。猶文明之未儹。儹聚也。 甲硨磲而弗用。遂朝淸而海晏。硨磲砲名。我太祖臨陣。常用硨磲。敵聞硨磲聲。已知爲太祖而畏之。朝淸。會朝淸明也。附 後序[朴胤源]廣韓賦者。著菴兪汝成所撰也。曷爲名廣韓。採掇三韓事蹟而廣之也。三韓者何。東國舊號也。曷爲不錄中國而錄東國。以身所居之邦而內之也。始自檀君矣。曷爲止於麗末。至本朝。不敢私有論載也。曷爲不以詩而以賦。賦者直陳其事之文也。史者記事之書也。類不遠也。汝成少治詞賦。深得屈，宋遺韻。及爲是賦。尤致意焉。故文愈善。其辭奇崛。其音瀏亮。余讀而喜曰。富矣哉賦。渢渢乎美矣。然喜之也。非獨喜其詞之美也。喜其事之略而可觀也。夫金富軾之三國史。徐居正之東國通鑑。記述東事備矣。而卷多者難於領會。蹟繁者易爲遺忘。今是賦也緫而撮之。以入於半卷之內。數句爲一事。一事下輒懸註釋。凡三千七百年之故。瞭然具載。覽不終日而盡得之矣。豈非要而不煩。簡而易知哉。且褒貶是非。寓於筆端。使觀者有所勸戒焉。則亦賦中之史也。夫君子之薄乎文辭。以其作無益而害有益也。若此賦之作。於史學不爲無益。則又曷可少也哉。余故深喜焉。記曰廣魯於天下。魯元聖之舊邦。故將以廣之於天下也。汝成之以廣韓名賦。亦豈非以吾東箕子之舊而欲廣之如魯哉。孔子曰。魯一變至於道。我朝興不襲麗。故克與周比隆。禮樂文物。燦然可述。可謂變而至道矣。汝成其以此頌我聖祖。而祝億萬年無疆之洪基乎。賦之終曰甲磲而不用。遂朝淸而海晏。其意又深遠矣。賦六百五十二句三千九百餘言。其首有汝成自著序文。潘南朴胤源序。</text>
<title>殪虎賦 丁亥</title>,<text>丁亥四月二十六日朝。虎入神化坊。哮㖃决裂。崩騰蹴踏。一市人大驚迎逐。虎蒼黃犇駭而求其穴。有御營砲手三放砲三中之。虎勢窮且死。猶踊躍嚙傷人然後乃死。世之言虎之爲物也靈。余獨悲其無知而笑其愚。維天生物。各有攸居。山川下布。日月上舒。獸從獸處。人與人廬。蛟龍水中伏。虎豹山中居。咸得其所而不失焉。爲順序也。不守其分而妄出焉。爲逆位也。昔舜之烈山澤兮。又神禹之驅龍蛇。惡異類之混處兮。奠庶物使罔差。蹄不得以涉鱗兮。介不得以干飛。無有梗擉衝揬而爲患害兮。由聖人至道以維之也。虎有神有威兮。處於深山。足以服羣物而君百獸。子獮猴而弟獅熊兮。羞羊豕而饍狐兔。宜深居而簡出兮。庶遠害而全身。奈何一朝而露其形兮。跳踉於城門之闉。如墜柙而莫脫兮。猶噬人而未已。獸窮則攫兮。譬如羽之困於垓下也。而猶殺漢一都尉。丸發砲而交加兮。矢離弦而齊下。哀爾力之莫恃兮。竟獻俘而騰賀。尙獷睛之闘火兮。堪巨骨之專車。乃利斧以劈元兮。復磨刃以剜腒。皮毛狼籍。脚觔分開。頭首散落。腸肉紛披。吾知暴之不足以勝人兮。是亦何益哉。方吾君之聖明兮。懿羣輔之賢哲。人與物其各得兮。夫孰違道以求活。鳥獸之卵不毈兮。魚鮪之族不淰。苟一物之干化兮。皇天其殛之。彼大虫之罔覺兮。哀竟罹乎顚隕。逌靜作之不愼兮。我戒汝羣類兮。相率而遠遁。</text>
<title>草堂賦 幷序○甲午</title>,<text>余於是歲夏。買屋移居。所居草堂。其小如斗。不足以蔽風雨。人之見之者或憂余不堪其苦而余顧安之。乃爲作草堂之賦而叙其所以安之者。其辭曰。循太倉而南西折入崇丘之下。有夷其礐而爲屋者。維之以綯。覆之以茅。橫以尖椽。縱以纖榱。欹簷短矮。古壁剝陊。牖三面而劣通。軒二隅而財容。媲蝸角之眇微。等蛙井之㑋卑。如穴之陶。如坏之鑿。立則妨首。卧則妨足。晝雨滲洩以腐簟兮。夜風號怒以捲茅。畏景迫逼而驕虐兮。曀熏環擁而淫饕。旣見厄於狹陋兮。又遭暴於羣微。帶垂頭而窺床兮。璞利牙而嚙衣。玄駒聚而上行兮。伊威雜而旁依。䖤蟺出而夭矯兮。蛣𧌑橢而犇馳。盖湫以隘。使登之者嚬。落兮荒。使過之者嘻。况飮食寢處於斯者乎。抑處是之有說兮。斷古人之緯經。上余懷夫邃初兮。下余怡夫情性。昆吾之未出兮。世盻盻而咸煕。巢構木而爲室兮。祁不剪厥茅茨。苟庇身而斯足兮。又何求乎崇冢。樸天下而皆然兮。又何有殺奪之爲患而刑爭之爲用。及巧之日滋兮。屋愈華而民亂。瓊宮作而癸殄兮。阿房出而嬴剗。吾甞以是而觀於世兮。無古今與小大。圭竇賤而全身兮。甕牖弊而捐害。畒宮窄而抗行兮。蓬戶蕪而肆志不見。夫巍棟煥宇之宏閟乎。鍾鼓晨落而鬼神宵瞰。燕雀朝賀而狐兔夕至。夫驕足以速患。儉足以遠害。理非不可信兮。昧者往往而迷墮。忻吾廬之苟完兮。謇雖陋而猶寧。吾方倚枕而寄傲兮。觀萬物之賦形。匝近峯之葱蘢兮。列遠巒之崷崪。軒牎閴以靚穆兮。庭戺悄以澹泊。柟檀之播馥兮。杉檜之舒陰。月照之而爲影兮。風吹之而成音。激素禽之宵唳兮。咽玄蟬之秋唫。若乃朝暮雲霞之異態。陰晴凉暑之殊候。草木花實之齊彙。禽獸翔走之共類。班繽紛其供矚兮。皆吾廬之所有。陶然兮一醉。悠然兮遠望。曠然兮屛累。蕭然兮絶想。嵇叔夜之七不堪。邵堯夫之四不出。尙前哲之攸程兮。庶異患之絶滅。且復屋雖小。苟其身之庇也。則未爲無所居也。居雖陋。苟其心之適也。則未爲無所安也。是以螘國于垤兮。蛸宮于窓也。蛛都于檐兮。蜂牖于房也。是豈不至眇兮。猶物性之所適也。有以余爲不堪兮。乃小人之腹也。歌曰。小吾矚兮天地窄。大吾觀兮竅穴寬。曰草堂兮衆所傷。我居之兮無不宜。四時備兮萬象寄。爰淸凈兮泯外影。去術慧兮菑不逮。守吾天兮終吾年。</text>
<title>歌謠四言序</title>,<text>夫人有六情。禀五常之秀。情感六氣。順四時之序。剛柔互用。喜怒隨異。志動於中而言之歌詠外宣。詠發於外而聲之飛沉內具。斯固詩囿之原道。而藝囿之恒則也。是以列代以還。振響者踵接。颺藻者肩比。莫不整始於前達。奮末於季運。逌今視昔。咸有可稽。而原始反終。不可誣矣。所以劉勰劈細於文心。鍾嶸齊紛於詩品。雖見或纖滯。論有牴牾。振其大綱。斯已盡矣。若乃音出於喉麗斯爲順。曲成於指偶乃不乖。是以街衖之嫠婦。里閻之傭子。或矢口而吐率尒之麗。衝唇而露適然之偶。非假擬議。自歸廉稜。斯亦理之不可遏者也。夫天地之數。一三爲奇。二四爲偶。五七爲奇。六八爲偶。偶不須奇。無以爲本。奇不獲偶。無以爲輔。本旣不立。則猶屋之四棟虗空而奇也。輔又不偕。則猶夔之一足踸踔而行也。故天有四序。地有四極。人有四肢。物有四靈。竝形協左右之各偏。數齊三五之不方。造化設意。由玆可覷。夫黃世竹彈。二言攸基。虞歌元首。三言所開。康兒揚不識之謠。壤叟宣何有之驅。則四言所以刱始也。夏子攄欝陶之辭。楚孺發纓足之曲。則五言所以導原也。周南卷耳。肇植六言之根。秦風黃鳥。爰胚七言之脉。用能舒一時之感觸。爲百代之宗祖。然而三五六七之言。槩上古之所罕也。故雖廑見一二而爲時出之言。粗補篇章而乃偶發之辭。斯豈抒情之正則而言志之恒榦乎。夫其詠歌也易出於率尒適然之間。故音轉而止於廉。響流而格於稜。忽而湊之而四字之言形焉。斯所以詩官採謠。樂盲被律。多取於四言。而姬朝列義。宣尼措筆。偏富於四言也。粤在唐虞。德馨化淳。騰髫鬐之泰謳。播風雲之邃響。其四言之冠冕乎。至若二南惇福。不離乎日用天則。列風皷發。可資乎勸善懲惡。兩雅之忠厚深遠。三頌之厚法大聲。咸能極常窮變。權輿於萬世。經邦緯俗。型範于來許尙矣。斯固大樂之樞紐。而四言之府庫也。秦燔舊譜。漢接餘派。河梁起而操觚之士咸弊力而刓志。柏梁興而馳譽之輩競務奇而闘新繁。詞綺合縟。旨星稠沉。皇荂之雅響。沸下里之啾調。中和之氣一散不復。而四言之軆遂寢微矣。然而好古馳騁之流。典始博雅之倫。歸心於三百之遺者。往往而有矣。試欲拔脩榦於鄧林。揀奇毛於鳳穴。則韋家祖孫以匡諫之義。騁鑣於漢。曺氏父子以遊讌之興。縱轡於魏。若乃唐山安世之樂。相如封禪之頌。孟堅明堂之什。傅毅廸志之篇。竝籠罩雅頌。憲章韶夏。邦朝之采。郊廟之華。可謂備矣。至如馳藻於錦綺則仲宣飛聲。騖彩於風雲則士衡揚徽。平子得其雅。搖筆而雲蒸。叔夜得其潤。動墨而波奔。然而詞已流於綺靡。韵已涉於輕艶。斯與三代之音。駸駸乎遠矣。至淵明繼起。寄興淸高。寓趣悠遠。停雲榮木之詩。歸鳥時運之辭。殆並駕風人。絶塵建安矣。槩鋪觀列代而盛衰之數可知。撮擧群英而升降之運可驗。則斯豈非四言之源末乎。由玆以降。能者無聞。自唐及宋。自宋至明。盖寥寥乎鮮矣。至或四言之詩。四句爲章。肇開其原則唐世蒸民。實洪其波則漢時易林。長短雖殊。情理同歸。俱翥鴻翼。竝耀龍光矣。</text>
<title>歌謠補逸序</title>,<text>夫揀材於山。隱植漏斤而終捐。探珠於淵。潛璣遺鑢而不顯。槩彼乃有幸邂逅而見採。此或不遇委廢而靡章矣。粤昔聖刪三百。斷自姬世。河汾叙次。只擧漢魏。故詞有綱漏而未載。篇或泥沈而不傳。未載之詞。間雖雜出。而不傳之篇。時有全逸矣。是以驪駒車乘。鱗闖於傳林。烏鵲偕隱。霞閃於書囿。而至若南陔由庚之什。白華崇丘之詩。眇歷世年。羗無影響。逮至西晉之世。爰有束氏之補。而旨或皈於踳駁。詞不合於腔雅。豈非詩藪之璧而藝苑之缺月乎。若乃葛天之牛尾八關。未聞詞響。伏羲之駕辯網罟。詎有指意。豊年九招。靡驗於後世。龍衮棡皷。無徵於黃帝。廵狩之歌。虞寂其音。九德之詠。夏泯其聲。候人燕飛。曷甞流傳。晨露淫魄。不槪經史。周禮之九夏。但有篇名。逸書之三終。只奏樂節。其他折揚皇荂之哇哩。離鴻商飈之沈湎。陽春白雪之高古。涉江采菱之凄㓗。激楚結風之䟽蕩。北里延露之綺艶。邪許噓𡁎之勞苦。皈邪幽魄之哀怨。嗙喩之舞。于遮之歌。輕風之闋。昭霧之詩。竝淪缺於樂譜。閼絶於詞路。風人輟采。竟古莫尋。而藝士操觚。咸以病矣。今悉逐篇目。捴立章什。雖辭罕泉源。言多胷臆。字數有排四之局。章法有執一之偏。然其志勤續貂。意在補綵。後之觀者。庶有取云。</text>
<title>葛天之逸 丙戌</title>,<text>載我黎民。率由爾德。何思何爲。煕煕以樂。載民○以下廣樂八闋○呂氏春秋曰。葛天氏之樂。三人持牛尾投足以歌八闋。 玄鳥來降。止于帝庭。四維八埏。至德之馨。玄鳥。 春雨日時。草木怒生。芃如茇如。甲坼芽萌。遂草木。 雨不蹴土。風不動木。五穀穰穰。生于衍麓。奮五穀。 皇天有常。爲民之則。敬之畏之。罔敢絶息。敬天常。 帝功如天。燾我四極。何遠不及。何幽不燭。達帝功。 皇皇維帝。廣厚博大。載我蒸民。民以永賴。依帝德。 噓之濡之。帝爲物極。大化涵之。不癘不瘃。総萬物之極。</text>
<title>伏羲之逸</title>,<text>六書八卦。肇人文兮。荒樂扶徠。鎭四埏兮。駕辯○大招曰。伏羲駕辯。楚勞商只。駕辯伏羲琴曲。勞商楚之曲名。 ○持網入山。持罟入水。以佃以漁。興我民利。網罟○夏侯玄辨樂論曰。伏羲敎民而魚。天下歸之。有網罟之歌。</text>
<title>神農之逸</title>,<text>日月常行。風雨時布。我稼旣登。黍稷多有。豊年詠。</text>
<title>黃帝之逸</title>,<text>衮衣龍章。帝之光也。龍章衮衣。民之依也。龍衮頌。</text>
<title>帝師</title>,<text>帝師如雷。帝威如霆。玄女下降。風雨澄淸。震雷驚○以下棡鼓曲十章。○歸藏啓筮曰。蚩尤出自羊水。以伐窮桑。黃帝征之于涿鹿之野。作棡鼔之曲。○雲笈云黃帝出師。以棡皷爲警衛。其有曲亡辭者十曲。 虎呀其牙。犇入中冀。盧山之金。截斷爲二。猛虎駭。 兵發鷙鳥。蚩尤顚蹶。跐於中野。羊水爲血。鷙鳥擊。 帝乘天馬。維龍之媒。蚩尤大䘐。肩髀折摧。龍媒蹀。 蚩尤食沙。帝摧其勍。一足之獸。亦效威靈。靈夔吼。 六師之出。如鵰如鶚。盤于絶轡。羣鳥伏匿。鵰鶚爭。 壯士奮怒。奮旗擊鼓。奪其大弩。射其右股。壯士奮怒。 熊羆哮㖃。獅虎决裂。戢其妖祲。少顥慴屈。熊羆哮㖃。 帝戰蚩尤。石盪于崖。蚩尤伏走。聽帝之威。石盪崖。 帝發威神。波盪于壑。乃克蚩尤。四方率服。波盪壑。 ○去渡漳水。窮彼夏域。來渡漳水。靑竹簌簌。伶倫渡漳歌。○水經注。黃帝使伶倫使于夏作。</text>
<title>帝嚳之逸</title>,<text>帝作九招。祥翼下來。工歌九招。庶事允諧。咸墨九招歌。○劉勰云帝嚳之世。咸墨爲頌以歌九招。</text>
<title>帝舜之逸</title>,<text>於予擊石。神人來格。帝欲遷之。我惧不克。大唐歌○尙書大傳曰。維五祀奏鍾石論人聲𧭓然。作大唐之歌。 ○天下五獸。咸來集聚。帝子丹朱。其容愉愉。招○尙書大傳曰。招爲賓客。雍爲主人。始奏肆夏。納以孝成。 陰竹孤竹。二十七籈。大樂喤哉。和我虞賓。雍。 肅肅維賓。濟濟羣后。鼚乎皷之。軒乎舞之。肆夏。 軒乎舞之。鼚乎鼓之。旣明旣幽。至德之燾。孝成。</text>
<title>岱嶽</title>,<text>嵩嵩岱嶽。爲望于震。帝布陽德。訖于四遠。晢陽○以下廵狩歌。○陽伯。○尙書大傳曰。維元祀。廵狩四岳八伯。八伯各貢其樂。而一歌闕其名。其樂歌之舞。有侏離，鼚哉，謾或，將陽，玄鶴，齊落，蔡叔七舞。而舞亦闕其一焉。 膚寸之雲。蓊彼蒼巇。汎布油之。滋育羣類。南陽○儀伯。 帝駕南廵。登彼霍山。調髓寧骼。饗于中壇。初慮○夏伯。 大交之奧。陽烏攸中。蜿蜿蒼龍。遵彼巃嵸。朱干○羲伯。 旣東旣南。陟于柳穀。收其功實。以享金德。苓落○秋伯。 天地之氣。歸于是月。食我孤子。帝德罔缺。歸來○和伯。 幽都之弘。實成其終。明明一人。佑我四封。縵縵○冬伯。</text>
<title>夏之逸</title>,<text>旣阜我府。亦篤我事。毋閼民養。民懽樂只。九德之歌。 ○候人兮猗。塗山之陽。候人兮猗。狐尾龎龎。候人兮歌。○呂氏春秋曰。禹行功見塗山之女。禹未遇而廵于南土。塗山氏之女。乃令其妾候禹于塗山之陽。女乃作歌。 ○有土有物。維禹之功。啓乃君之。賓于帝宮。九辯○山海經云啓上三嬪于天。得九辯與九歌以下。郭璞注。皆天帝樂名。啓獻美人于天。窃而下用之。屈子天問曰。啓棘賓商。九辯九歌。洪興祖引此爲注。朱子斥之以爲啓棘賓商。當是啓夢賓天。謂獻美女者謬矣。又路史注云山海經。上三嬪于天。天指舜禹。尊其賜耳。謂啓竊之而下則尤爲妄矣。○九辯九歌。不應相離。而旣係夏歌。則九歌自當爲九德之歌。故玆不贅。 ○鼓鳴于㙜。燕飛于上。來飛我喜。往飛心愴。燕往飛歌○呂氏春秋曰。昔有娥氏二女居九成之㙜。飮食必以鼓。天帝使燕往視之。鳴若諼隘。二女愛而摶之。覆以玉筐。旣而發視之。燕遺二卵而北飛。二女乃作歌。 ○破斧破斧。傷其足趾。破斧破斧。嗚呼命矣。破斧歌○呂氏春秋曰。孔甲田于萯山。遇大風入民舍。主人方乳。或曰后來。乃良日也。是以大吉。或曰不勝也。是必大殃。甲曰以爲余子。孰敢殃之。携之而歸。子長入幕折橑。斧斫其足。遂爲守門者。孔甲乃作破斧之歌。</text>
<title>商之逸</title>,<text>晨露湑湑。繁車夙興。我勞元聖。征彼鳥䧙。晨露○湯詩緯曰。湯命伊尹振鳥䧙。歌晨露。 靡曼曼兮。噭嘄嘄兮。我王嬉兮。亡鼂午兮。淫魄○師涓爲帝辛造。</text>
<title>周之逸</title>,<text>擊鼓踊躍。翼俟其時。夜何漫漫。明何遅遅。武宿夜○正義。武王至商郊停止宿。夜士卒皆歡樂鼓舞以待朝故名焉。禮記。舞莫重於武宿夜。注武曲名也。</text>
<title>禋祀</title>,<text>王在在廟。禋于祖考。祖考來假。曾孫多祜。王夏○以下九夏○王出入奏。○周禮注。九夏皆詩之篇名。頌之族類也。 皇尸來宗。皇尸來飽。馨肥在左。旨酤在右。肆夏○屍出入奏。 穆穆淸廟。升首于室。曾孫篤孝。告其毛血。昭夏○牲出入奏。 我有嘉賓。遵彼同行。旣覯心𡗝。侑以令芳。納夏○四方賓來奏。 騂騂角弓。煌煌文駟。我有中心。貺我君子。章夏○臣有功奏。 有紑翟衣。灌于祖廟。何以薦之。維蘋及藻。齊夏○夫人祭奏。 旣右我宗。亦集我同。殽核攸旅。昭穆攸序。族夏○族人侍奏。 淸酤湛湛。君子瞿瞿。有愆于度。視此童羖。祴夏○客醉而出奏。 甡甡維鹿。遊彼中田。公矢于逵。維歲三佃。驁夏○公出入奏。 ○有侐大寢。有截雉門。王在于路。載肅厥賓。采薺○周禮曰。行以肆夏。趍以采薺。肆夏見上 考我新宮。翼翼其楹。君子柔之。百祿來盈。新宮○儀禮燕禮曰。下管新宮。 ○宛彼鳴鳩。翰飛戾天。我生不辰。曷不念先。鳩飛○國語曰。秦伯賦鳩飛。 ○滔滔河水。亦志于海。翩翩飛鳥。亦集于卉。河水○國語曰。管公子賦河水。 ○明明上天。保佑我王。翼翼我王。成辟四方。明明○逸周書世俘篇曰。籥人奏萬獻明明崇禹生開三終。注詩篇名。 侯來百弇。咸聚奏功。旣賓憝國。告帝以終。崇禹。 九𡗝八蠻。咸執土貢。䂓矩維獜。西申維鳳。生開。 ○我思餘靡。漢水之陽。漢水湯湯。餘靡之良。辛餘靡歌○呂氏春秋曰。周昭王南征荊右。辛餘靡長且多力。爲王右還涉漢水梁敗。王隕于漢中。辛餘靡振王北濟。王乃封之于西翟。仍追思作歌。 ○茅鴟茅鴟。人誰與喜。人而不敬。不死何以。茅鴟○左傳曰。工誦茅鴟。</text>
<title>列代之逸</title>,<text>五更中半。鳳艒齊作。風起蘋末。飄娥翔婼。北里。 羅羅黛殷。絳仙釵欹。三更舟離。五更舟移。靡靡○文中子聞龍舟五更轉之曲。曰靡靡之音也。 風颯颯兮。荊人之搭。風回回兮。荊人之偯。激楚○上林賦云激楚結風。○列女傳云無塩女諫齊宣王曰。聽激楚之遺風。 幼幼留留。演于中霤。演于中霤。東笑西憂。流風○梁元帝纂要曰。流風，陽阿，延露。皆古艶曲。 陽阿之草。水氣上之。齊根共花。誰遣中離。陽阿。 適見中林。零露瀼瀼。不惜露晞。但惜朝陽。延露。 彼猗者楊。我往折之。折而續之。貽我所思。折楊○莊子曰。太音不入於俚耳。折楊皇荂則嗑然而笑。 華兮荂兮。殷其夸兮。我思之子。廧則那兮。皇荂。 彼有敲壤。此有彈匏。雖無以薦。亦足以娛。下里○新序曰。楚威王問於宋玉曰。先生其有遺行耶。何士民衆庶之不譽也。宋玉對曰。有之。客有歌於郢中者。其曰下里巴人。國中屬而和者數千人。其爲陽春白雪。屬而和者數千人。其曲彌高者。其和彌寡。世俗之民。又安知臣之所爲哉。 巴之酒嘉。巴之禾多。巴之衣華。寧我室家。巴人。 鄒子吹律。春回燕谷。寗戚叩角。志在齊國。陽春。 英英白雪。漫于丘岑。黃農已遠。孰知我心。白雪。 ○薤上之露。曾不崇朝。▣▣▣▣▣▣▣▣ 薤露○田橫與五百人入島。高祖招之。橫自刎而死。五百人以薤露之歌葬橫。 ○邪邪許許。齊心竝膂。許許邪邪。遅當奈何。邪許歌○。淮南子云今夫擧大木者。前呼邪許後亦應之。此擧重勸力之歌也。 東艣噓𡁎。西艣噓𡁎。後有孟婆。前有灧澦。噓𡁎歌○與邪許同。亦引重勸力之歌也。 ○吾登崑崙。夕涉江湘。曾波湧起。誰與爲梁。涉江○楚辭招魂曰。陳鍾按鼓造新歌。涉江，采菱，發陽阿皆曲名。 朝去采菱。暮去采菱。菱生多角。刺傷我肱。采菱。 ○嗙兮亢唐。喩兮句婁。若強棄之。石乃隕仆。嗙喩○司馬相如凡將篇曰。淮南鄭蔡舞嗙喩。嗙喩曲名。 支羅于遮。黃鹿于遮。去疾于遮。來遅于遮。于遮○司馬相如上林賦曰。淮南于遮。于遮曲名。 婆兮娑娑。𡗝人之儺。傴兮僂僂。𡗝人之壽。顚歌○司馬相如上林賦曰。文成顚歌。注文成者。遼西之縣名也。其縣人善歌。顚益州顚縣。其人能作西南夷歌。○顚卽滇字。文選作▦非。 ○我敺其醜。其來𧾥𧾥。我飮其至。閟宮之侐。凱歌○周禮樂師曰。凡軍大獻敎凱。注師克勝捷。獻於祖廟。而師還未至之時。敎瞽曚入于祖廟。令樂師倡道爲之也。 ○匣中五刀。府中三革。渝水西流。流我文德。嬥歌。○晉書樂志曰。巴渝舞漢高帝所作也。高帝自蜀漢將定三秦。閬中范因率賨人。從帝爲前鋒。及定秦中。封因爲閬中侯。其俗善歌舞。高帝樂其猛銳。數觀其舞曰。武王伐紂歌也。後使樂人習之。閬中有渝水。因其所居故曰巴渝舞。○說文。嬥歌巴渝曲也。 ○水歸壑邪。鳥歸藪邪。我獨胡爲。離父母邪。歸邪○蜀王本紀曰。蜀王妃思其父母歸寧。蜀王爲作歸邪之曲。 ○生別殽陵。死葬巴山。我懷幽魄。流淚潸潸。幽魄○蜀王本紀曰。秦惠以美女遺蜀王。不習水土而死。葬之石鏡。王追思之。作幽魄之曲。 ○秋離朔野。春離炎維。前者幾何。後者莫離。離鴻○以下三曲春歌。○王子年曰。師涓當衛靈公之世。寓列代之聲。造此諸曲。靈公耽而惑之。籧伯玉諫曰。此雖發陽氣緯。終爲沉湎靡曼之音。無會于風雅。靈公乃去新聲。師涓悔之。退而隱。 去鴈重來。病鴈重蘓。江南草暖。其實在咮。去鴈○宮音之始。 靑靑者蘋。生彼江曲。搖我艣去。言采其白。蘋生○宮音之終。 炎帝秉離。執衡司夏。朱明之晨。日永星火。明晨○以下四曲夏歌。 夏五六月。火入于水。絶源斷流。中有塵起。焦泉○商音之始。 赫赫朱陽。行于南陸。發英露華。布玆炎德。朱華○商音之中。 黃道躔午。其氣炎炎。其氣炎炎。焦石流金。流金○商音之終。 八九月中。迅飈西至。天慘其容。地慄其氣。商飈○以下四曲秋歌。 悠悠白雲。生彼天上。朝作千頃。暮作千頃。白雲○角音之始。 幡幡者葉。春開秋落。不怨葉落。但怨風急。落葉○角音之中。 彼蓬彼蓬。生在野中。衆芳萎兮。况乃彼蓬。吹蓬○角音之終。 歲落天寒。日在于婺。嚴霜五尺。凝氷萬里。嚴凝○以下三曲冬歌。 太陰流行。寒氣晝夜。自非重裘。嚴霜殺我。流陰○徵音之始。 蕭蕭瑟瑟。浮魄沉靈。海水知寒。枯桑知風。沉靈○徵音之終。 ○輕如輕風。流如流水。春在淸都。帝女之止。輕風流水之詩。○王子年曰。洞庭二山。浮于水上。其下金堂數百間。帝女居之。四時匏管之淸音。金石之凄淚。撤于山杪。楚懷王與羣臣環山游宴。各擧節氣。以爲樂章。 明霞如雪。白露爲霜。帝女之嬉。于彼高崗。昭霧秋霜之詩。</text>
<title>古歌謠樂府之變序[內容缺]</title>,<text></text>
<title>古歌謠變 本辭四言四句</title>,<text>神鳳作兮。龍躍躍兮。風雲汎浛。樂莫樂兮。卿雲歌。○尙書大傳曰。舜將禪禹。於是俊乂百工相和而歌卿雲。八伯咸進稽首而和。 皇皇帝德。上帝是格。風雲汎浛。煕我庶績。八伯歌○八伯見上。 ○禾稈央央。䆉稏芃芃。此夸夫兮。莫予來同。麥秀歌○第二○史記箕子世家曰。箕子朝周。過故殷墟。宮室毁壞生禾黍。傷之欲哭不可。欲泣則爲近婦人。乃作麥黍之詩以歌之。 ○北山之胖。實爲我患。丘中之臞。實便我軀。澤門之晢謳。○左傳曰。宋皇國父爲太宰。爲平公築臺於門。妨於農收。子罕請俟農畢。公不許。築者謳之。 ○烏有其雌。鵲有其䧺。䧺雌相和。咍爾關弓。烏鵲歌○一塩○書憑戰國時爲宋康王舍人。妻河氏美。王欲之捕。憑築靑陵㙜。河氏作歌自縊死。 烏鵲有棲。不棲高岡。烏鵲有食。不食稻粱。二塩。 ○惠此羣生。率由帝力。何天何帝。皷我之腹。康衢謠○列子曰。堯微服遊於康衢。聞童謠喜。問曰誰敎爾爲此言。曰聞之大夫。大夫曰古詩也。 ○度索之山。桃發其巓。一食千年。再食萬年。河圖引蜀謠。 ○臨河而歈。聖人之憂。歈而臨河。聖人之嗟。孔子誦。○一解○呂氏春秋曰。孔子始用於魯。魯人鷖誦之。 夏葛冬裘。實拯我愚。冬裘夏葛。捄我實切。二解。 ○晨陟于丘。以望龜蒙。道之不行。胡爲西東。將歸操○琴操曰。孔子將西見趙簡子。至河而返。作將歸操。 ○父母年尊。盍歸來兮。家貧無養。畊彼隈兮。歸畊操○琴操曰。曾子事孔子十餘年。晨覺眷然年衰。養之不備也。於是援琴而歌之。 ○高高者山。子饁我畊。深深者水。我漁子烹。偕隱歌○琴淸英曰。祝牧與妻偕隱作歌。 ○▣▣▣▣▣▣▣▣▣▣▣▣▣▣▣▣ 銅盤銘○武王封比干墓而作也。 ○讒口可畏。嘉行用殄。發言似忠。胡可信也。晉讒鼎銘○服虔曰。疾讒之鼎也。一云讒地名。禹鑄九鼎於此。故因以爲名。 ○潟鹵者穢。蟹螺者燔。九月收穫。栗栗峙囷。田者祝○第一○史記曰。齊威王使淳于髡請兵于趙。齎金百鎰。車馬十駟。髡大笑曰。臣從東方來。道傍有穰田者。操豚蹄酒一盂而祝。臣見其所持者狹。所欲者奢。故笑之。 ○閭 讀如驢 角鹿軀。枉矢哨壺。寡君中此。三馬幷輸。投壺辭。○晉穆子○一解○左傳曰。晉侯以宴中行穆子相投壺。晉侯先中之。齊侯亦中之。 閭角鹿脰。枉矢哨口。寡君中此。爲隣國首。二解○齊景公 ○無可辟 音避 矣。邦國危矣。今日幾矣。從何類矣。士卒昌。○戰國策曰。田單攻狄不克。問魯仲。連連曰。將軍在卽墨。坐則織簣。六則杖鍤。爲士卒倡。 ○是非紛紛。各自爲羣。雖有明君。弗齊難一。蠶叢詩○第三○好古樂道之詩。○華陽國志巴志篇云其民質直好義。土風敦厚。故其詩如此。志不載詩名。風雅逸篇題曰。蠶叢不知何據也。 惟靜斯鎭。白黑難罔。悲哉今世。愈言愈妨。妨去聲○第四○好士樂道之詩。 ○桑陰之虫。軆微如塵。掘而曝之。見日而泯。采藥詩。拾遺記曰。闇河之北。有紫桂成林。羣屳餌焉。韓終采藥。作四言詩。 ○舟張璧沼。猗猗其苕。龍旂陽陽。八鸞鏘鏘。辟雍○第一。 涉山川矣。一席翺翔。轉音珊。 祝高賢矣。壽考康安。無射○汲冢周書曰。晉平公使叔譽于周。與太子言五稱而五窮。歸告公曰。王子晉年十五而臣語窮。請歸聲就復與田。師曠曰不可。請使瞑臣曠見太子。三稱三告善。王子請入坐。遂敷席。注瑟曠歌無射。王子歌嶠。 願自今歲。至于百歲。修仁輔義。莫以塗濶。嶠。 ○驪駒休嘶。僕夫勿催。驪駒且縶。僕夫弛䩞。驪駒○漢書儒林傳曰。驪駒者。客欲去歌之也。 ○一歌拊缶。二歌擊缶。維伏有烹。維臘有炙。鼓缶。 ○萬鳥啾啾。秪以腐羞。萬魚婪婪。秪以餌甘。古諺○一趍。 雖有狐貉。不如春燠。雖有蔗醬。不如秋爽。二趍。 人不情欲。堯桀無力。人不口軆。天地權廢。三趍。 衆夫逐蜣。廉士求蜩。賢人踏霜。聖人躡潮。四趍。 不囿不隣。不能爲山。不糅不穢。不能爲海。五趍。 多蟻轉塊。累塵成山。千舌鎔石。多咻奪肝。六趍。 但言四蹄。誰牛誰馬。但見五官。誰愚誰詐。七趍。 兔首之享。可以敬鬼。掃地而祭。可以事帝。八趍。 ○山田草半。水田莠半。害于稼者。夷而剗之。畊田歌○史記曰。諸呂用事。朱虗侯章甞侍宴酒酣。請爲畊田歌。頃之諸呂有一人醉亡酒。章追斬之。 ○桂宮之蟾。目盼眉纖。來逐兔去。迷失東南。古怨歌○竇玄狀貌絶異。天子使出其妻。妻以公主。妻悲㤪寄書及歌與玄。亦名艶歌。藝文類聚。載玄妻別玄書。其書曰。棄妻斥女。敬白竇生。卑賤鄙陋。不如貴人。妾日以遠。彼日以新。何所控訴。仰呼蒼旻。悲哉竇生。衣不厭新。人不厭故。悲不可忍。㤪不可去。彼獨何人。而居斯處。 ○公胡渡河。渡河公死。河深千尺。河廣十里。箜篌引○霍里子高晨起刺船。有白首狂夫披髮提壺。亂流而渡。其妻止之不及。遂墜河死。於是妻援箜篌。作公無渡河之曲。曲終。亦投河而死。子高還。以其聲語其妻麗玉。玉傷之。乃作箜篌而寫其聲。名曰箜篌引。 ○儡邪傀邪。武安來邪。馬何騰騰。車煇煇邪。牢石歌○漢書佞幸傳云石顯與牢梁五鹿充宗。結爲黨友。附倚者皆得寵位。民歌之言其兼官據勢也。 ○吏不到門。土缶四隣。張君爲邑。民不可諼。張君歌○後漢書曰。張堪爲漁陽太守。信賞罰。民安之。開稻田八十餘頃於狐奴。勸民畊種。以致殷富。百姓歌之。 ○仁明自負。臨淮太守。前有召翁。後有朱某。朱暉歌○後漢書曰。暉遷臨淮守。好節槩。諸報怨以義犯。率皆求其理。多得生。其不義之囚。卽時僵仆。民愛之作歌。 ○安得蒼梧。太守之賢。淸白爲政。天下皆然。喩猛歌○和帝時。蒼梧太守以淸白爲治。郡人頌之。 ○凝然不動。見我劉陶。一年未半。息此奸囂。劉君歌○後漢書曰。陶除順陽長。縣多奸猾。陶分吏民勇猛者。嚴兵待命。乃覆案姦軌。按發如神。以病免。民思而歌之。 ○賈父如父。令我安堵。昔爲盜賊。賈不深究。賈父歌○後漢書曰。交阯作亂。選能吏。有司擧賈琮。琮到交阯。招散蠲徭。選吏守縣。百姓以安。巷路爲之歌。 ○汝有豊年。爰父之賜。汝有良子。爰父之子。爰珍歌○陳留耆舊傳曰。爰珍除六令。吏人訟息。敎誨其子弟歌之。 ○朝聞隴水。夜聞隴水。兩行哀淚。千里孤戍。隴頭歌○第二○秦川記曰。隴西郡隴山其上懸巖。吐溜於中岺泉渟。因名萬石泉。泉溢散漫而下。溝澮皆注。故北人升此而歌。按漢橫吹曲。有隴頭而亡其辭。此或其遺也。梁皷角橫吹。亦載此。 ○君不我虐。民何以惡。不施德惠。焉得人譽。恒農童謠○陳留耆舊傳曰。吳祐爲恒農令。勸善懲惡。貪濁出境。甘露降年穀豊。童謠曰云云。 ○西家婦饑。東家棗稀。西家婦還。東家棗完。東家棗○漢書曰。王吉少居長安。東家有棗垂吉庭中。吉婦取以啖吉。吉去其婦。東家聞欲伐棗。人止之。請吉還婦。 ○如癡如狂。自結于樑。有食有衣。不如寒饑。投閣○漢書曰。王莾簒位後。上符命者。莽盡誅之。時楊䧺校書天祿閣。使者欲收䧺。䧺恐乃從閣自投饑死。 ○丞相三子。刺史二女。五門簇簇。日飽酒肉。五門○三輔决錄曰。五門子孫。凡民之五門。今在河南西四十里澗穀洛三水之交。馬氏兄弟五人。共居此地。作五門客舍。因以爲名。主養猪賣豚。故民爲之語。 ○蒙羽之耘。玆由王君。壃場不喧。別駕之恩。徐州歌○晉書曰。王祥隱居廬江。徐州刺史呂虔檄爲別駕。祥勵兵士。討破冦盜。州境淸靜。政化大行。時人歌之。 ○欲見猛虎。請見趙五。猛虎尙可。盧二虐我。軍中謠○魏畧曰。太祖使盧洪，趙逵。撫軍主刺擧。軍中爲之語。 ○山氣魂魂。水波沄沄。人生一時。富貴浮雲。洗藥池○池在贛州興國縣。葛洪過境見山靈水秀。遂結廬築壇。池洗藥。留四言詩。 ○飫臇槐市。嗅腴杏壇。軒牕五倫。弟兄曾顔。廬山神仙詩。 ○將首比蓬。面有凝垕。歡醜獨殊。郞誰爲偶。白石郞曲○第二。 ○繁霜晨飛。木葉下之。搴我靑珊。翔戱人間。靑溪小姑曲○于寶搜神記曰。廣陵蔣子文甞爲秣陵尉。因擊賊傷死死。吳孫權時。封中都侯。立廟鍾山。異苑云靑溪小姑。蔣侯第三妹也。 ○遙遙落落。天涯地角。千以山遮。萬以水隔。安東平○一解 蜀中文縑。雪淨霞纖。有管三寸。與硯玉蟾。二解。 抽以爲書。一字一淚。橫連十幅。中道何事。三解。 上言別離。下言相思。臨發復開。問郞歸期。四解。 東里子某。晨有所適。致郞此書。當爲子役。五解。 ○柔若無骨。安平崔公。噤口如啞。塞耳如聾。崔左丞歌○崔洪武帝世。爲御史治書。朝廷憚之。尋爲尙書左丞。時人爲之語。 ○鳳凰高擧。梟入其宮。悲哉秦王。當于其躬。苻秦鳳凰歌。○前秦錄曰。苻堅時鳳凰集于東闕。時人歌之。 ○晝見黑人。夜見黑人。三晝三夜。黑人如一。三謠○水經注曰。中有灘名曰黃牛灘。南重岺疊起。㝡外高厓間有色。如人負刀牽牛。人黑牛黃。成就分明。旣人跡所絶。莫得究焉。此巖旣高。雖途經信宿。猶望見此物。故行者爲謠。 ○猶溪六月。火氣中爇。牛叩馬搏。去天一握。僰道謠○益州記曰。瀘水源出曲羅兩峯。暑月舊不行。故武侯以夏渡爲艱。自朱提至僰道有水。步行者苦之爲謠。 ○昔有倉公。今有許君。許君愛我。病者以安。蜀民謠○晉太康初。許遜爲蜀郡旌陽令。時犬疫。死者十七八。遜以神方治之。登時而愈。蜀民爲之謠。 ○二火升天。蘭草秋死。揮涕街郵。墻壞戟廢。晉惠帝時童謠○襄陽耆舊傳曰。晉惠帝卽位。兒童爲之謠。又河內溫縣。有人如狂。造書云云。楊濟以問蒯欽。欽曰。太后諱蘭。二火武帝諱炎也。武帝崩而太后失尊。終始不以道。不得附山陵而歸於非所也。及太后見滅。葬于街郵亭。皆如其言。晉書注。楊駿居內府。以戟爲衛。死時又爲戟所害。楊后廢。賈后絶膳八日而崩。葬街郵。百姓哀之。 ○鐵中錚錚。陳弟荀兄。孰如梁生。儷此英聲。二梁○前秦錄曰。梁讜字伯言。博學有雋才。與弟煕俱以文藻淸麗。見重一時。時人爲之語。 ○橫橫縱縱。白馬靑騘。走殺笑𤟤。馳殺吼熊。地驅樂歌○一解。 人言郞富。信實金餘。儂一十五。自願爲妻。二解。 宛宛轉轉。側身回面。討無人處。抱郞三𩥇。三解。 打壞木棲。誰能相離。年年歲歲。與郞抱持。四解。 ○隴山之頭。其水散漫。去家千里。遵彼危棧。隴頭流水歌○一解。 朝下隴趾。一曲九休。車摧馬仆。令我淚流。二解。 隴頭之山。其水沜漫。去國千里。遵彼危棧。隴頭歌辭○一解。 日出萬石。日入九陂。涕凝爲水。流離緣髭。二解。 朝聞隴水。夜聞隴水。兩行哀淚。千里孤戍。此曲又見上。○三解。 ○豫於爲氓。戴此夏侯。伯賢季仁。陂水瀏瀏。夏侯歌○梁書曰。夏侯夔爲豫州刺吏。於蒼陵立堰。漑田千頃。境內賴之。夔兄亶先居此任。兄弟並有惠恩。民歌之。 ○古稱要離。後又翁伯。汚居游俠。踵有其迹。張種歌○陳書曰。張種少恬靜。居處雅正。不妄交游。傍無造請。時人爲之語。 ○文繒不衣。良馬不收。去聲。 我公恬淸。爲民父母。裵公歌○北史曰。裵俠大統中爲河北郡守。操履儉素。愛民如子。民歌之。 ○潼土川口。酒肉如阜。元公歸兮。閭里不富。河東謠○元公元淑也。 ○我思豆盧。玉漿在山。思公德惠。神烏請看。玉漿泉謠○隋書曰。豆盧勣周武帝時。爲渭州刺史。有惠政。大致祥瑞。烏鼠山俗呼爲高武隴。其山絶壁千尋。由來乏水。諸羗苦之。勣馬足所踐。忽湧飛泉。又有白烏翔止廳前。乳子而後去。民爲之謠。後因號其泉曰玉漿泉。 ○子欲長飽。當食枯草。子欲久視。當食附子。太上導仙銘。 ○霜淸夜半。草落于石。紅柱尺絲。喜子能識。靑溪小姑歌○註見上靑溪小姑曲。</text>
<title>古樂府變</title>,<text>路傍起樓。樓何崇樂。樂崇入雲。人在樓中。江南○一解○古今樂錄六江南相和曲。 人在樓上。人在樓下。人在樓前。人在樓後。二解。 ○羊肉大肥。牛獨不肥。牛臭難喫。貴子多唏。東光。 ○祖洲之草。不見露唏。人生一去。有時來歸。薤露。崔豹古今注云薤露蒿里。並哀歌也。本出於田橫門人。高祖初定天下。招田橫。橫遂自刎而死。橫之門人。爲作悲歌二章。至武帝時。李延年乃以二章分爲二曲。薤露送王公貴人。蒿里送士大夫庶人。使挽柩者歌之。 東南黃父。一連萬載。朝食千鬼。暮食千鬼。蒿里。</text>
<title>鵲棲</title>,<text>鵲棲卑枝。狐啼荒原。窮夫安歸。衆惑且昏。鷄鳴○一解○本曲前後辭不相屬。盖采詩入樂。合而成章也。 禮義爲非。強梁爲是。莫邪爲鈍。鉛刀爲利。二解。 君有百壺。酒如淄澠。醉有灌夫。醒有任安。三解。 樓傍大路。路上千騎。千騎縱橫。左右結駟。四解。 光輝赫赫。晨開東閣。公卿六曹。皆爲門客。五解。 一朝勢去。去者塡巷。朱絲弄雀。悄悄怳怳。六解。 虎在深山。兎呼爲叔。求食人間。有丸中臆。七解。 虎廢而僵。兎噉其肩。盛壯相爲。禍厄相捐。八解。</text>
<title>老楸</title>,<text>中山老楸。生一千枝。離立中山。巖石中陂。烏生○一解。 嗟哉匠師。過睨此樹。左手持鋸。右手持斧。二解。 嗟哉一斧。千伐其身。一鋸三斷。用枝爲薪。三解。 楸旣死僵。顚倒中溝。老楸生時。始在巖幽。四解。 嗟哉世人。無由見之。今汝匠師。何從得知。五解。 桂在天上。蝦蟇嚙食。松出徂徠。人爲之屋。六解。 嗟哉南荒。榕老自在。流蘇千垂。羽葆百盖。七解。 去來行人。西上南下。日千瓜之。皮斷根罅。八解。 嗟哉年命。咸有定焉。短者一日。久者百年。九解。 方其俱泯。十輻一轂。莫須計較。遅速緩促。十解。</text>
<title>瞿塘</title>,<text>瞿塘峽口。濤瀧波浪。不知何人。輕身去向。平陵東○一趍○樂府解題云平陵東。漢翟義門人所作也。義丞相方進少子爲東郡太守。擧兵誅莾。不克而死。門人作歌㤪之。 輕身去向。入鯨魚腹。連頭三四。二十四足。二趍。 二十四足。隨波下上。後來賈子。見之心愴。三趍。 見之心愴。歸散其槖。死爲烏食。毋爲魚食。四趍。</text>
<title>王蠋</title>,<text>皦皦白日。照之如燭。齊有烈士。姓王名蠋。陌上桑○一解○崔豹古今注云邯鄲女子姓秦名羅敷。爲邑人千乘王仁妻。仁後爲趙王家令。羅敷出採桑於陌上。趙王登臺見而悅之。因飮酒欲奪之。羅敷乃彈箏作陌上桑之歌以自明焉。 王蠋爲農。種粟田中。斲木爲耒。結杻爲籠。二解。 頭上紏笠。身邊襏衣。朝出而耕。汗下流離。三解。 去者見之。謂言良苦。來者見之。請少自護。四解。 賢者道賢。愚者誦美。一辭齊言。王蠋賢士。五解。 昌國大武。萬甲東下。遣使問之。彼是何者。六解。 齊有烈士。姓王名蠋。王蠋隱居。學種稼穡。七解。 昌國寄言。子歸我可。祿萬家邑。富貴如我。八解。 王蠋拜謝。君休云云。吾君有臣。王蠋有君。九解。 彼丸者莒。我王亡處。宗廟爲墟。社稷狐所。十解。 太史家園。園草離離。朝灌一甆。暮灌一甆。十一解。 齊有君王。齊有卿士。齊有城郭。齊有器械。十二解。 烈不二更。忠不二事。若言我來。皦日在彼。十三解。</text>
<title>蔡中</title>,<text>蔡中小吏。牽兩黃犬。牽兩黃犬。東門之阪。王子喬○一解 蔡中小吏。牽兩黃犬。行出東門。逐獸峱巘。二解。 自牽一犬。一犬中子。狡狡白兎。東跳西跛。三解。 西入秦宮。獵卿相位。一朝寵高。冠諸蒙氏。四解。 龍死沙邊。鹿化宮中。利刀在頸。自言其忠。五解。 但見中子。不見黃犬。毋爲權首。年命苦短。六解。 ○岧岧陵陂。千尺喬松。亦無春夏。亦無秋冬。長歌行○一解○以下平調曲。 白日西沉。有時來生。焉得金光。壽如喬松。二解。 世人椉騘。氣溢神娖。終日驅馳。太行之谷。一解○解前。 口食淳熬。香糕肥肉。滑胃膩。三十齒落。二解。 千里一里。萬里十里。苟得輕身。何憂遊子。一解○同前。 紫芝翻翻。白鹿呦呦。竚立以望。來下遨遊。二解。 ○君子敬倫。君子愼序。枝有東西。飛有行侶。君子行○一解。 兄弟以友。朋友以信。履順爲度。亡有違反。二解。 曾參篤行。弗遑自安。三省其身。後世推賢。三解。</text>
<title>樗櫟</title>,<text>樗櫟其初。生在巖谷。枝榦擁腫。根株拳曲。豫章○一解○以下淸調曲。 初夏四月。里人操斧。橫不可桶。堅不可柱。二解。 通邑梓夫。引繩携鋸。不宜樿榜。不宜舟車。三解。 身在洛陽。根在山中。哀哉哀哉。千尺長松。四解。 吾生自在。年壽久多。雖有巧扁。當奈我何。五解。 ○夜深失道。蹊逕阻深。中有葦屋。有樹陰陰。董逃行○一解○古今注云。蕫逃歌。後漢游蕫所作也。蕫卓作亂。卒以逃亡。後人習之以爲歌章。樂府奏之以爲警誡。○後漢書五行志曰。蕫謂蕫卓也。言雖跋扈。縱其殘暴。終歸逃竄。至於滅族也。風俗通曰。卓以蕫逃之歌。主爲已發。大禁絶之。楊孚蕫卓傳曰。卓改蕫逃爲蕫安。靈帝中平中京都歌蕫逃。其辭曰。承樂世蕫逃。遊四郭蕫逃。蒙天恩蕫逃。帶金紫蕫逃。行謝恩蕫逃。整車騎蕫逃。垂欲發蕫逃。與中辭蕫逃。出西門蕫逃。瞻宮殿蕫逃。望京城蕫逃。日夜絶蕫逃。心摧傷蕫逃云。 老烏悲號。山熊來去。四無人跡。惟見獸處。二解。 主人老姁。問我何來。夜深失道。乞一宿歸。三解。 自入厨中。滌蔬舂糲。宰羊殺鷄。令禦飢渴。四解。 飽食此飯。中情感激。主人八十。加二五十。五解。</text>
<title>相逢</title>,<text>相逢隘巷。車不容軌。不知何人。問家何在。相逢○一解。 君家易指。易指難尋。季心墻西。翁伯門南。二解。 東家殺人。以答千金。中唐掛劒。鮮血淋淋。三解。 羣類十人。一人爲頭。三日一出。路中生仇。四解。 白馬靑騘。纓子曼胡。觀者屛息。伏于道隅。五解。 夜入里門。十頭猪豚。其中牛大。生劈其元。六解。 死聲職職。酒滿中堂。劇孟半酡。他羽微醺。七解。 田仲不去。自操其筑。調宮叶商。四座歡樂。八解。 ○洛陽有巷。巷不容軌。適逢二人。問家何在。長安有狹斜行○一解。 君家路左。易指難尋。二人市北。一人市南。二解。 三人入市。市傍刺人。劇孟半醉。他羽微醺。三解。 田仲不去。自操其筑。調宮叶羽。四座歡樂。四解。</text>
<title>遠別</title>,<text>明朝遠別。東參西商。今夜相逢。且盡盃觴。善哉○一解○瑟調。 出入西廂。元央兩兩。郞君子都。携車一輛。二解。 自慚質菲。配體知難。但慕韋媛。敬事竇玄。三解。 車飭馬備。南方道路。郞出門去。忙不及哺。四解。 離時苦長。會時苦短。與誰爲容。蓬首垢面。五解。 江上老翁。琴瑟不渝。上下雙鵲。棲息枝頭。六解。</text>
<title>巢父</title>,<text>巢父許由。逃影滅趾。視棄天下。如棄弊屣。一解○曺魏善哉。 龍逄比干。臣道之正。罔愛一身。履鑊蹈鼎。二解。 申生伯奇。昔之孝子。或以放逐。或以逃死。三解。 悲哉伍胥。相彼吳王。假報父仇。終隕劒鋩。四解。 范子之翔。易字子皮。七策二用。千金三致。五解。 於陵仲子。三喉鵝。斥以蚓者。鄒人孟軻。六解。 葛天之世。天下無爲。三人投足。一人操牛。七解。</text>
<title>求仙</title>,<text>人間何有。颯颯黃埃。楊柳成行。白馬中馳。隴西○一解○杜佑通典曰。秦寘隴西郡。以居隴坻之西爲名。 蟪蛄啾啾。朝生夕死。仰看仙人。爲歡未已。二解。 我遇此仙。鬚髓蒼寒。擧手一揖。乞藥半丸。三解。 玉兔萬搗。蝦蟆千轉。靑黃各殊。半丸一拳。四解。 持與我勸。我感此意。小復前謝。入喉便醉。五解。 浩蕩未了。顧語雙成。炰鳳烹麟。莫敎遅呈。六解。 送我何去。杳杳雲端。送我一瞬。已登天關。七解。 爲仙如此。何讓子喬。八公驂鸞。顧笑人囂。八解。 ○通衢綺閣。貴客雙至。備主客禮。酒肉中峙。步出夏門行○一解。 歸訪韋布。窮谷村中。連藤十里。路遇桑公。二解。 與之偕行。行入深山。呼鹿爲友。不似人間。三解。 人間何有。颯颯黃埃。楊柳成行。白馬中馳。四解。</text>
<title>涓涓</title>,<text>涓涓不止。將見滔天。牝鷄司晨。卒斥荒陾。折楊柳○一解。 良藥不食。首懸旗竿。朝角暮蹄。厥軀用殘。二解。 姑蘇之鳥。將死鳴哀。毛嬙犇霄。賢走邦摧。三解。 一斧十伐。無有完木。曾參殺人。樂羊叛國。四解。</text>
<title>西出</title>,<text>西出西門。左右思之。今日不樂。來日難知。西門○一解○宋書作大曲。 爲樂爲樂。及玆丰容。且向樽前。看取衰翁。二解。 海上山次。沉先汎後。但當飮酒。一飮十斗。三解。 上壽百歲。至者幾何。生短死長。何不酒歌。四解。 自非金石。誰能長存。自非金石。誰能長存。五解。 生如草露。喬松難期。朽帛峙金。不樂何爲。六解。 西出西門。左右思之。今日不樂。來日難知。一解○本辭變。 爲樂爲樂。及玆丰容。且向樽前。看取衰翁。二解。 海上山次。沉先汎後。但當飮酒。一飮十斗。三解。 上壽百歲。至者幾何。生短死長。何不酒歌。四解。 歌笑相呼。日日爲樂。犇烏走兔。君當自惜。五解。 ○東出東門。還歸大歡。庫有餘粟。篋有陳紈。東門行○一解○宋書作大曲。 下馬上堂。妻子在室。東家貧賤。我有衣食。二解。 我有衣食。携子挈妻。行路難爲。莫復東西。三解。 行路難爲。莫復東西。莫復東西。頭鬚變黧。四解。 東出東門。還歸大歡。庫有餘粟。篋有陳紈。一解○本辭變。 下馬上堂。妻子在室。東家貧賤。我有衣食。二解。 携子挈妻。莫作離別。人生百歲。草露朝日。三解。</text>
<title>婦病</title>,<text>婦病且死。丈夫在傍。呼起欲語。流淚承眶。婦病○一解。 君死莫憂。二三孤兒。當如君在。勿令寒饑。二解。 朝出于市。夕向人家。乞取餘飯。以索兒啼。三解。 有一市人。過見此兒。當戶索飯。惻然心悲。四解○亂一。 手探懷中。通寶一二。交手付兒。雙拭鼻涕。五解○亂二。 夜入父懷。錯道母抱。棄置棄置。婦死良苦。六解○亂三。</text>
<title>孤兒</title>,<text>孤兒命苦。早失父母。誰其父母。嫂母兄父。孤兒○一解。 兄使我息。自去爲販。嫂令我坐。自炊其飯。二解。 陽春二月。朝曦入室。坐我膝前。雌梳爬虱。三解。 嫂言噉多。兄言宿早。身不下堂。兒無勞苦。四解。 嫂言勿汲。水汚汝衣。兄言勿薪。蒺藜傷肌。五解。 暑有單絺。寒有厚襦。居生如此。不恨身孤。六解。 秋風忽起。百果齊實。西隣剝棗。東隣摘栗。七解。 隔籬三呼。願分此棗。與栗小許。向我投到。八解。 我也有兄。亦有兄嫂。願且乞歸。持與吃取。九解。 安得尺書。報與地下。莫復思念。兄嫂愛我。十解。</text>
<title>李將軍</title>,<text>孝武帝時。李將軍廣。初起良家。折關格猛。鴈門太守○一解○後漢書曰。王渙字稚子。廣漢郪人也。敦儒學。習讀書律。擧茂才除溫令。遷兗州刺史。坐考妖言不實論。歲餘還爲洛陽令。政平訟理。發摘如神。元興初卒。百姓咨嗟。相與奠醊以千數。爲祠安陽亭西。每食輒絃歌以薦之。按其歌辭。歷述渙本末。而題云鴈門太守行。所未詳也。 始自隴西。爲鴈門守。拊循三軍。愛恤衆士。二解。 外施䧺勇。內懷鞱畧。料敵如神。射鵰辟易。三解。 整勑部伍。豊草善水。刁斗不鳴。莫府無事。四解。 後居北平。虜號爲飛。時出射獵。野石中開。五解。 奇哉奇哉。李君將軍。知與不知。皆稱其人。六解。 當道居前。力扼射命。戰有能聲。媍嬬咸聽。七解。 天年不遂。自盡其命。爲君作詞。後世起敬。八解。</text>
<title>適來</title>,<text>適來二客。各自遠方。離離別別。會合相將。艶歌何甞○一解○樂府作延年萬歲期。 江鳥䧺雌。兩不相釋。日出同飛。日入同宿。二解。 吾曾與汝。地角天涯。吾今與汝。比翼連枝。三解。 悲哉生別。樂哉新逢。顧笑鳴鴈。失侶徊徨。四解。 念與君逢。樂不可極。申申相語。莫復離別。一解○第二。 生當相見。死會黃泉。今日相樂。萬歲延年。二解。 ○燦燦墻桃。秋衰春華。朋友二人。終歲蹉跎。艶歌○一解。 子衣百結。我衣千縫。畏有傍人。呼取爲傭。二解。 卿相貴人。從九陌至。橫倚樓頭。半眼斜睇。三解。 語卿勿睇。穴深蛇入。誰見此蛇。其長幾尺。四解。</text>
<title>北山</title>,<text>北山檜靑。黃鵠飛飛。右翼庇枝。左翮尺餘。一解○同前。 長安設庖。黃鵠窃嘆。關弓射鵠。毛羽摧殘。二解。 編頭繫足。持到長安。觀者太息。問自何山。三解。 誰能烹此。易牙竪刀。和以薑桂。調以醫油。四解。 本是北山。枝上之鳥。今爲長安。庖中之燎。四解。 ○地道博厚。人生苦短。三萬六千。燭隨風散。怨歌行○楚調歌○一解。 仙人難遇。壽命難延。遊行四方。披籙名山。二解。 爲歡須臾。碧海桑田。胡爲覊束。局促纏連。三解。 ○悲亦幾何。遇時太平。及此百年。歡樂無窮。滿歌行○一解○大曲。 詹彼中堂。夜長燭留。飮醇炙肥。誰使我憂。二解。 悠悠以思。屈伸有時。惟念太公。投棄釣絲。一解○第二。 從吾所好。誰能自晦。往處巖廊。綏彼四海。二解。</text>
<title>仲春</title>,<text>仲春天晴。東登泰山。遊目遠望。四海澄瀾。一解○滿歌。 日月照我。明明咸睹。奉事一人。勞心何有。二解。 貴賤有命。賢者不憂。行道㴉時。暑葛寒裘。一解○第四。 慕彼伊尹。孔明釋耒。惟玆二相。光耀萬代。二解。 擊釗忼慨。爲悲何益。俯仰古今。古今禪易。一趍。 逃隱山中。自苦自悲。玩世傲物。彼實百癡。二趍。 人生風燭。住世無多。但當自力。聲名遠加。三趍。 引君堯舜。躋世虞唐。萬年億載。保此平康。四趍。 悲亦幾何。遇世太平。及此百年。歡樂無窮。一解○本辭變。 詹彼堂中。夜長燭留。飮醇炙肥。誰使我憂。二解。 悠悠以思。屈伸有時。惟念太公。投棄釣絲。三解。 從吾所好。誰能自晦。往處廊廟。綏彼薄海。四解。 仲春天晴。朝登泰山。遊目遠望。四海澄瀾。五解。 日月照我。明明咸睹。奉事一人。勞心何有。六解。 貴賤有命。賢者不憂。行道濟時。暑葛寒裘。七解。 慕彼伊尹。孔明釋耒。惟玆二相。光耀萬代。八解。 擊劒忼慨。悲亦何益。俯仰古今。古今禪易。九解。 逃隱山中。自苦自悲。玩世傲物。彼乃百癡。十解。 人命風燭。住世無多。且可自力。功業被遐。十一解。 引君堯舜。躋世三代。調元順時。以保寧乂。十二解。 ○漢淮南王。自言其尊。璚樓十二。在雲中間。淮南王篇。○一解○舞曲歌辭。○漢武故事云淮南王安好神仙。招方術之士。能爲雲雨。百姓傳云淮南王得天子壽無極。帝心惡之使覘。王云能致仙人與共遊。處變無常。又能隱形飛行。服氣不食。帝聞而喜。欲受其道。王不肯傳。帝怒將誅焉。王知之。出令與羣臣。因不知所之。○樂府列在晉拂舞歌。 後園鑿井。金銀作狀。千尺素綆。漿如瓊霜。二解。 以飮少年。少年窈窕。引喉高咏。響徹九昊。三解。 我欲登山。山路險𡾟。恨無羽翮。一擧千里。四解。 一擧千里。輕身遠逝。繁舞寄聲。遊戱天外。五解○按漢舞曲歌辭。有淮南王篇，鐸舞歌詩 聖人制禮樂篇，巾舞歌詩，俳歌辭 散樂 凡四篇。而鐸舞巾舞俳歌三篇本辭聲辭訛異。不復可卞。故今不次。晉書樂志曰。鐸舞詩二篇。陳於元會。唐書樂志曰。鐸舞漢曲也。古今樂錄云鐸舞者所持也。木鐸制法度。以號令天下。故取以爲名。巾舞者。唐書樂志曰。公莫舞。晉宋謂之巾舞。其說云漢高祖與項羽會于鴻門。項莊舞釰。將殺高祖。項伯亦舞。以袖隔之。且語莊云公莫苦。楚人相呼曰公。言公莫害漢王也。漢人德之。故舞用巾。以像項伯衣袖之遺式也。俳歌辭。一曰侏儒導。自古有之。盖倡優戱也。南齊書樂志曰。侏儒導舞人自歌之古辭。俳歌八曲。今侏儒所歌。擿取之也。</text>
<title>東園</title>,<text>東園三月。草花離離。何來雙蝶。雙戱翔飛。蜨蝶○一解○以下雜曲歌辭。 燕在雕梁。其子晝飢。母入園中。啣此虫來。二解。 一股夕膳。一股朝脯。三日哺之。子大如母。三解。 ○澹澹朝曦。流入我堂。景一何短。愁一何長。傷歌行○一解○側調曲○古辭云傷日月代謝。年命道盡絶。離知友傷而作歌也。○外編作魏明帝。文選樂府。並作古辭。 靑荷盖水。芙蓉紅鮮。循階取殿。彳亍悲辛。二解。 有鴈悲鳴。儔侶稀踈。我睹此禽。傷我中懷。三解。 懷我所思。泣涕沾衣。願爲黃鵠。雙下兩飛。四解。 ○晩食當肉。緩步當車。瞻望侯門。崇崇渠渠。悲歌○一解 欲涉如海。欲升如天。思不如歸。心中石堅。二解。 ○山中之魚。必有水兔。但有精誠。金石迹透。前緩聲歌○一解。 兩目之聽。必有耳視。但有聦明。不有彼此。二解。 ○病鹿失穴。憂亦何爲。寄言狐兔。戒休追隨。枯魚過河泣。 ○郞自遠途。何物齎裝。臙脂膏粉。離宮䧺黃。樂府。 ○暮行鹿塲。鹿隊提挈。與郞相歡。密若膠㓒。雜歌○一解。 中間决之。還有粘滯。一半離之。復不爲二。二解。 ○飢不食石。寒不棲火。卞隨逃隱。堯后則那。猛虎行。 ○路上有人。如類兄弟。下馬問之。傷我中情。上留田行○古今註云上留田地名也。其地人有父母死而不字其孤弟者。隣人爲其弟作歌。以風其兄。樂府題曰。曰盖漢世人也。 ○南風仲夏。汎彼高㙜。朝暾赤色。從扶桑來。古八變歌○一解。 豫章在山。黃鵠飛園。悠悠望遠。愴愴離人。二解。 他鄕不到。安有故鄕。登彼高㙜。躑躅徊徨。三解。擧開蓬戶。引置瓦爐。延客入室。入室西隅。古歌○一解。 語與婦子。殺鷄烹狗。自入市中。買酒爲壽。二解。 刻匏爲馬。象戱一回。燈火作堲。落而爲灰。三解。 鼻謳且起。四座安徐。今夜苦短。來夜何如。四解。 ○太陽冉冉。催促人命。赤烏九仆。白兔十顚。古歌○一解。 座中何人。誰不懷憂。憂自中生。令我白頭。二解。 天上白雲。羽駕翩翩。安期萬世。子喬千年。三解。 心思心思。莫往從之。輪轉腸中。日十二時。四解。 今夕何夕。吾與子歡。相從解佩。遊彼雲間。艶歌○一解○一作姸歌。 天公出酒。河伯出魚。靑龍鋪席。白虎持壺。二解。 南斗鼓瑟。北斗吹笙。姮娥垂璫。織女捧瑛。三解。 蒼霞揚謳。淸風流歈。垂露成帷。奔星扶輿。四解。 ○李下簇簇。人來如期。李紅人來。李空人歸。古咄唶歌。 ○洛陽誰家。雙燕中噪。朝飛畫梁。暮飛荒草。古歌銅雀詞。 ○始音魚魚。終音烏烏。鳳簫麟笙。翼彼朱鷺。朱鷺○一曲○以下漢鐃歌十八曲○鼓吹曲○隋書樂志云建鼓殷所作。又棲翔鸞於其上。不知何代所加。然則漢曲盖因餙鼓以鷺而名曲焉。○譚苑醍醐云漢初有朱鷺之瑞。故以鷺形餙鼓。又以朱鷺名鼓吹曲也。 目不見山。耳不聞風。童來奪飯。我思悲翁。思悲翁○二曲。 黃鵠夕下。靑草春芳。啣草飛去。誰艾如張。艾如張○三曲○穀梁傳曰。艾蘭以爲防。置旃以爲轅門。謂因蒐狩以習武事也。蘭香草也。言刈草以爲田之大防是也。 夏至去行。冬至來歸。千猿萬虫。在上之回。上之回○四曲○漢書武帝紀曰。元封四年。行幸雍祠。五畤通回中道。遂北出蕭關。回中地在安定。▣▣▣沈建樂府廣題云並漢曲。皆美當時之事也。 辛夷爲楣。薜荔爲帷。水中之室。莫如翁離。翁離○五曲○一作擁離。 顱骨下啄。腸肉飛啣。誰令烏飽。夜戰城南。戰城南○六曲。 十峯上薄。三水下環。我欲東歸。前有巫山。巫山○七曲。 九莖芝生。五色露凝。願君延年。壽如上陵。上陵○八曲○古今樂錄云漢章帝元和中。有宗廟食擧六曲。加重來上陵二曲。爲上陵食擧。○後漢書禮儀志云正月上丁。祀南郊。次北郊，明堂，高廟，世祖廟。謂之五供。禮畢。以此上陵西都。舊有上陵東都之儀。太官上食。太常樂奏食擧。按古辭大略言神仙事。不知與食擧曲同否也。 朝無族雲。夜無病宿。佳哉浩唱。吾將進酒。將進酒○九曲。 東六北八。南四西雙。我馬不思。如君馬黃。君馬黃○十曲。 鴻二爲行。鵠三爲友。子有外情。惜此芳樹。芳樹○十一曲。 蜀紈十事。秦珠雙絲。置懷袖中。吾有所思。有所思○十二曲○古今樂錄云漢大樂食擧第七曲亦通之。不知與此同否。 王孫有羅。佳人有干。目以顧之。山雉子班。雉子班○十三曲。 星辰夐閡。日月莾濶。度索一結。三聖人出。聖人出○十四曲。 陸地行船。鼠穴乘車。君始與我。塗之上邪。上邪○十五曲○邪一作雅。 鵠擧天半。蘭生浦涯。何以望遠。夕臨高㙜。臨高㙜○十六曲。 馬涉流沙。鴈戱昆池。左右賢王。自遠如期。遠如期○十七曲○宋書樂志。有晩芝曲。沈約言舊史云詁不可解。疑是漢遠期曲也。○古今樂錄云漢大樂食擧曲有遠期。至魏省之。 道遠不歸。日暮以憂。憂來望江。江走石留。石留○十八曲。</text>
<title>晉宋齊梁以來淸商橫吹古辭之約序</title>,<text>古逸旣成。古變隨完。仍遊目於六朝之藪。覃思於諸曲之林。愛其詞理有雙到之美。情采得竝姸之妙。在宜揀收。非可刪沒。然而正愧三代之鴻音。雅豈前漢之駿聲。不可混列於其中。故遂約和其辭。各爲一章。別附于下。以著異焉。</text>
<title>淸商曲辭 淸商樂。一曰淸樂。九代之遺聲。其始卽相和三調是也。並漢魏以來舊曲。晉馬南渡。其音亡散。宋武定關中。收其聲伎。南朝文物。斯爲㝡盛。後魏孝文宣武相繼南伐得江左。所傳舊曲及江南吳歌荊楚西聲。緫謂之淸商。至隋置淸商署以管之。唐十部樂。淸樂亦在。武后以後。不重古曲。曲之存者。廑有子夜，上聲，歡聞，前溪，阿子，讀曲，神弦等曲。俱列於吳聲。而石城樂，烏夜啼以下諸曲。雜出於荊郢樊鄧之間。以其方俗故謂之西曲。及梁武改西曲。製江南弄爲龍笛。採蓮採菱曲。與西曲緫列於淸商云。</title>,<text>夜夜夜半。子夜腸苦。始許儂好。終竟匪故。子夜歌○唐書樂志云晉有女子名子夜。造此聲。聲過哀苦。 小開罵花。還入搖扇。念郞隨鴈。北風凝霜。子夜四時歌。 歌謠百種。子夜可憐。忼慨吐音。音出天然。大子夜歌。 秋愛兩鴈。春感雙燕。自持𨤍醁。待郞一見。子夜警歌。 衆言郞愛。儂自未見。初昏叩門。始悟郞信。子夜變歌○樂府解題云後人以子夜歌。更爲四時行樂之詞。謂之子夜四時歌。又有大子夜歌警歌變歌。皆曲之變也。 ○郞作上聲。儂作下聲。上聲下聲。齊心竝情。上聲歌○古今樂錄云上聲歌者。此因上聲促桂得名。或用一調。或用無調名。如古歌辭所言。 ○東流之萍。復向西邊。身無蔕子。着得歡難。歡聞歌○古今樂錄云晉穆帝時歌畢。輒呼歡聞。不以爲送聲。後因以爲曲名。今世用莎持乙子代之。語稍訛異也。 施羅失鳥。持羅暮還。君非喚歸。底爲深山。歡聞變歌○古今樂錄云。歡變歌者。晉穆帝時童子輩忽歌於道曰。阿子聞曲終。輒云阿子汝聞不。已而穆帝崩。褚太后哭阿子汝聞不。聲旣悽苦。因以名之。 死去新鴨。餘有故鴨。求食東家。鴨子夜哭。阿子歌○註見上。 ○不鑿臼子。持杵下溪。徐擧遅下。一杵三睇。前溪歌○宋書樂志云前溪歌。晉車騎將軍沈玩所▣也。 ○薄不搖扇。折搖蓮榦。擧開香風。與郞分半。團扇郞○古今樂錄云晉王眠捉白團扇與嫂。婢謝芳姿有愛。嫂捶撻。婢謝善歌。嫂令歌一曲當赦之。應擧而歌。 ○打殺鳴鷄。彈去鸐鳥。一連千歲。都不得曉。七日夜女郞歌。 ○兵折昌門。約誓蒼昊。若不信時。看取勁草。長史變歌○宋書樂志云長史變歌。晉長史王廞臨敗所▣也。 ○黃生黃生。黃生可憐。不與儂期。來及黃昏。黃生歌。 ○黃鵠高飛。中道徘徊。腹中車輪。君知憶誰。黃鵠曲○烈女傳云魯陶嬰者。魯陶明之女。少寡養幼孤。無彊昆弟。魯人聞其義求之。嬰作歌以明己志。 ○桃葉桃葉。葉與花連。花開百種。桃葉可憐。桃葉歌○古今樂錄云桃葉。王子敬妾。緣於篤愛。所以歌之。 ○念長樂佳。中陵羅好。誰爲我好。緫角子度。長樂歌。 ○歡子幼時。喚作鳳子。奇毛鮮姸。誰不言喜。歡好曲。 ○花繡理細。針澀指傷。白馬雕鞍。遊戱襄陽。懊儂歌○古今樂錄云懊儂歌。晉石崇妾綠珠所作。後爲隆安初。民間訛謠之曲。 ○兩黃竹子。結爲雙箱。願新百年。貯歡實情。黃竹子歌○唐李康成云黃竹子歌。江陵女歌。皆今時吳歌也。 風自地起。葉自樹飛。將歡紈帶。結得千回。江陵女歌。 ○安公我弟。方回我兄。招邀九雲。列眞來迎。宿河曲○以下神弦歌十一曲。 玄圃有禽。自言鳳凰。五日易毛。三日改翎。道君曲。 龜臺金母。在郞左右。與郞玉髓。童牙玄首。聖郞曲。 靑山上下。中有眞府。來不獨居。十十五五。嬌女詩。 赤山就湖。二姑所居。大姑湖東。小姑湖西。湖西姑曲。 明姑浮輪。朝謁紫微。前導赤龍。後從飛魚。姑恩曲。 東湖采菱。西湖采蓮。采蓮莫竟。情有來年。采蓮童曲。 陳郞蹋地。陸郞闘草。語郞且休。還歸得到。明下童曲。 行尸難語。常懷憂辱。早知延年。去食金液。同生曲○第五白石郞。第六靑溪小姑二曲和見上。 ○三洲江口。江水如烟。持儂千車。換歡千船。三洲歌○以下西曲歌○唐書樂志云三洲商人歌也。古今樂錄曰。商客數遊巴陵三江口。共作此歌。 百塸養蚕。千葉採桑。不爲郞襦。底爲自忙。採桑度○唐書樂志云採桑。因三洲曲而生。此聲苑也。採桑度梁時作。○水經曰。河水過屈縣西南。爲採桑津。春秋僖公八年。晉里克敗狄于採桑是也。 千回踶地。萬回蹋草。郞隊如雲。我言郞好。江陵樂。 匹匹紅綺。輕擣爲誰。繡魚比目。蓮子並頭。靑陽度。 靑騘白馬。故來踟躕。爲問娘子。蓮子何如。靑騘白馬。 夜夜夜半。上峽下峽。猿啼三聲。行子夜泣。女兒子。 朝生之草。夕隕其葉。惜死何爲。惜死死急。來羅。 郞到江陵。歡下楊州。逆灘下灘。那得交頭。那呵灘○古今樂錄云那呵灘。多叙江陵及楊州事。那呵盖灘名。 丹陽孟珠。有客盈樓。湘東𨤍醁。廣州龍頭。孟珠。 郞道楊州。楊州可好。楊州翳樂。緫角年少。翳樂。 江上雌鳥。不成爲匹。朝見䲶鴦。一聲啼絶。夜黃。 儂住水左。郞住水右。莫言去路。但言來路。夜度郞。 落落孤松。霜不能殺。郞但似汝。中情如一。長松標。 新羅繡纏。郞跌春姸。揚聲言好。衆中郞賢。雙行纏。 驅馬涉險。道逢親交。擧鞭入門。子無我要。黃督。 我心子心。兩心不類。身雖一室。其去千里。西平樂。 與郞相逢。更着紈綃。恃愛含羞。輔朱生潮。攀楊枝。 一送江陵。一送楊州。一別二夫。那得交頭。尋陽樂。 西州江口。勞勞亭頭。前有黃葛。後有白鳩。白符鳩○南齊書樂志云白符鳩舞出江南。吳人所造。其歌本云平平白符。思我君惠。集我金堂。言白者金行。符合也。鳩亦合也。符鳩雖異。其義寔同。○宋書樂志曰。晉楊弘舞序云自到江南。見白符舞。或言白鳧鳩舞云。有此來數十年矣。察其辭旨。乃云吳人患孫皓虐政。思屬晉也。晉辭曰。翩翩白鳩。載飛載鳴。懷我君德。來集君庭。盖晉人改其本歌云。 拔蒲拔蒲。拔蒲江曲。終日拔蒲。蒲不盈匊。拔蒲。 養蚕作繭。十指成綺。會有纏綿。敢惜十指。作蚕絲。 三陽別歡。度盡三伏。爲郞擣衣。寒氷夜酷。月節折楊柳歌。 ○西洲折梅。折梅低頭。低頭回向。回向西洲。西洲曲○以下襍曲歌辭。 順流相送。蓮棹夷猶。怕有西風。緩歡歸舟。長干曲。 黃姑織女。隔水相望。東家少婦。夜泣空牀。東飛伯勞歌。 請將心來。莫回身去。一朝死去。當奈何許。樂辭。 休洗休洗。洗多紅少。衣紅尙久。水紅流去。休洗紅。 北邙前日。一狐二兎。汚裳何害。願君北斗。邯鄲歌。 玉未分色。衫露纖肘。似欲障羞。廻持作喜。襍詩。 ○碧玉身賤。自愧捧巾。感郞意厚。故來纏綿。碧玉歌○樂苑云碧玉。宋汝南王妾。王愛之作此歌。淸商曲古辭一卷。已入晉詩。其題解之係宋人作。如碧玉歌，讀曲，石城樂，烏夜啼，襄陽樂，壽陽樂，西烏夜飛。今所傳辭。類與本旨不同。盖其題義雖各有所始。而詞或非其舊也。郭茂倩樂府題下。不書名氏。左克明皆直作古辭。今各仍其舊。齊亦倣此。 ○歡死爲儂。儂底活爲。若有魂時。爲儂棺開。華山畿○古今樂錄云宋少帝時。有南徐士子從華山到雲陽。見客舍有十八九女子。悅之無因。因感心疾。母問故。具以告。母至華山畿。訪女具說。女感之。脫蔽膝。令母密寘其席下當已。後果差。擧席忽見蔽膝。遂呑而死。將絶謂母曰。葬時車載從華山度。母從其意。比至女門。牛不肎前。打拍不動。女曰。且待須臾。粧點沐浴。歌而出。棺遂開。女遂入棺。乃合葬。號神女冢。 ○烏帽誰郞。白帽郞偕。白是儂良。不知烏誰。讀曲歌○宋書樂志云讀曲歌。民間爲彭城王義康作也。其歌云死罪劉領軍。誤殺劉第四。古今樂錄曰。讀曲歌者。袁后崩。百官不敢作聲歌。或因酒讌。止窃聲讀曲細吟而已。 ○石城直西。路入東平。東平少婦。齊唱石城。石城樂○以下西曲歌○唐書樂志云宋臧質甞爲竟陵郡。於城上見羣少歌謠。因作石城歌。 莫愁莫愁。安在石城。帆如繖子。敎歡遮情。莫愁樂○唐書樂志云石城。有女子名莫愁善歌謠。石城樂和中有忘愁聲。因有此歌。 夜夜思郞。朝朝望郞。呵郞一回。籠鎖西窓。烏夜啼○唐書樂志云烏夜啼。宋臨川王義慶所作。元嘉中徙彭城王義康於豫章。義慶時爲江州。至鎭相見而哭。文帝聞而恠之徵還。慶大惧。伎妾夜聞烏夜啼聲。扣齋閤云明日應有赦。其年更爲南兗州刺史。因此作歌。故其和云夜夜望郞來。籠窓窓不開。今所傳歌。似非義慶本旨也。 襄陽直西。路入大堤。大堤女兒。齊唱銅鞮。襄陽樂○古今樂錄云襄陽樂。宋隨王誕所作。誕刺雍州。夜聞諸女歌謠。因之作之。 八公之山。蟠在壽陽。誰作此山。敎歡斷腸。壽陽樂○古今樂錄云壽陽樂。宋南平穆王爲豫州所作。穆王卽劉錄也。 西烏夜飛。飛入中林。誰家彈子。生貫中心。西烏夜飛。古今樂錄云西烏夜飛者。宋荊州刺史沈攸之所作。攸之擧兵發荊州東下。未敗之前。思歸京師。作此歌。鳳伎且停。聽我共戱。與君共戱。鈴柈腰皷。共戱樂○以下西曲歌。 揚家婆兒。邀聚歡子。歡子千頭。婆兒一指。揚叛兒○唐書樂志云揚叛兒。本童謠歌也。齊隆昌時。女巫之子曰揚旻。少時隨母入內。及長爲后寵。童謠云揚婆兒共戱來所歡語訛。遂成揚叛兒。</text>
<title>橫吹曲辭 橫吹曲。其始亦謂之皷吹。馬上奏之。乃軍中之樂也。自漢已來。▣▣樂緫歸皷吹署。其後分爲二部。有笳者爲皷吹。用之朝會道路。有皷角者爲橫吹。用之軍中。馬上所奏者是也。晉書樂志曰。橫吹有皷角。又有胡角。卽胡樂也。漢張蹇入西域。傳其法於西京。惟得摩訶兜勒一曲。李延年因胡曲。更造新聲二十八解。企喩本北歌。唐書樂志曰。北狄樂其可知者。鮮卑，吐谷渾，部稽三國。皆馬上樂也。後魏樂府。始有北歌。卽所謂眞人代歌是也。大都時令。掖庭宮女晨夕職之。周隋世。與西凉樂舞奏。今存者五十三章。其名可解者六章。慕容可汗，吐谷渾，部落稽，鉅鹿公主，白淨皇太子，企喩也。其不可解者。多可汗之辭。北虜之俗呼主爲可汗。吐谷渾又慕容別種。知此歌是燕魏之際鮮卑歌也。其辭虜音。竟不可曉。梁胡吹。又有太白淨皇太子，小白淨皇太子，企喩等曲。隋皷吹有白淨皇太子曲。校北歌音異。又有半和企喩北敦。盖曲之變也。</title>,<text>男兒憐虫。生不百滿。待底來玆。歸早作健。企喩歌○古今樂錄云企喩歌四曲。或云後又有二句。頭毛墮落。魂飛揚百草頭。最後男兒可憐虫一曲。是符融詩。本云深山解谷口。把谷無人收。與今傳者小異。 ○瑯琊瑯琊。瑯琊道王。孟冬十月。就儂覔漿。瑯琊王歌辭。 ○纖纖素手。彈起瑤柱。誰其彈之。鉅鹿公主。鉅鹿公主歌辭○唐書樂志云梁有鉅鹿公主歌。似是姚萇時歌。 ○駕車紫騮。紫絲纏𩦲。西曲可憐。迎取新儂。紫騮馬歌辭。 獨毛孤翎。不成爲翼。思歡𨥛鉾。那見尋博。紫騮馬歌。 ○歸歸黃淡。逐郞來去。歸歸黃淡。逐郞何處。黃淡思歌。○古今樂錄云思音相思之思。 ○烏臼之鳥。無故夜啼。歡欲去時。早語儂來。地驅樂歌。 ○勞勞利利。黃雀黃味。長飽短饑。勞利奈乎。雀勞利歌辭。 ○墻頭飛燕。飛入玄霄。墻上一望。淚如河流。慕容垂歌辭。○晉書載紀云慕容本名𡙇。尋以纖記乃去夬。以垂爲名。慕容雋僭號。封垂爲吳王。後自稱燕王。 ○兄爲囚虜。弟爲官曹。語弟活我。莫惜錢刀。隔谷歌。 ○城高城高。百尺千尋。除千更億。遮不得心。淳于王歌。 ○東平劉生。復感人情。與郞相知。當解千。東平劉生歌。 ○男兒白身。老女生口。天生翁嫗。兩箇活取。捉搦歌。 ○娑娑拖拖。自折楊柳。願作鞭子。出入歡手。折楊柳歌辭。 側側力力。一擲三泣。夜聞婆語。不持儂答。折楊柳枝歌。 ○禾起瘠牛。錢軟鈍子。自非春花。幽州萬里。幽州馬客吟歌辭。 ○江水一曲。儂右歡左。歡非丸子。那落烏下。慕容家自魯企由谷歌。 ○前頭後頭。白鼻騧子。但聞鳴聲。認取騧背。高陽樂人歌。</text>
<title>雨中白下故人適至。喜甚賦七言古詩一首以贈之。</title>,<text>春雨霏霏接昏曉。春寒惻惻長安道。白下故人騎馬來。訪我慰我長枯槁。貧家十日不市肉。靑蔬白飯猶堪飽。飽食露腹三四捫。不願侯門膾與稻。今之君子憂在貧。昔之君子憂在道。道在瓦甓與螻螘。莫敎老去徒懊惱。</text>
<title>玉洞老人 甲戌</title>,<text>玉洞老人老益窮。居五十年此山中。斷垣林缺藩籬短。空巷日瘦鷄犬罕。麁布一領不蔽骨。鬼麥一匊不盈鉢。日暮稚兒向隅哭。蒼山漠漠雲圍谷。此老心事故骯髒。大言激談驚世上。世人肥瘦爲輕重。安知此老眞可用。</text>
<title>歲月 甲戌</title>,<text>歲月如驅馳。時物稍變衰。去歲不能廻。衰物不能滋。起來爲游目。薄言臨山陂。黃鳥對鳴園。芙蓉雙發池。所思在婀娜。深情當告誰。</text>
<title>蜣蜋</title>,<text>蜣蜋轉路傍。蜻蜓翔草末。蝴蝶遊花蘂。螻蟻營土穴。我心豈無感。所觸在微物。惜從飮啄謀。終爲人所滅。上古豕韋世。鳥獸咸不狘。大舜烈山澤。神禹驅魚鼈。至今乾坤內。萬物無寧日。棄置莫復陳。人情誰得失。</text>
<title>蜘蛛</title>,<text>蜘蛛結網罟。經緯齊間架。網成空其所。虫投急往。游蜂聚百花。納筒備冬夏。塞竇覆其露。拱底防其墮。螻蟻得穀種。遇濕必曝曬。葬死必異地。逐去其怠惰。蚕老絲爲墓。密圍自入卧。鴈宿蹙一股。輪醒禦患禍。牛馬畏狼子。生子圍以鎖。牛外馬內向。瞋目警昏夜。一恃角能觸。一恃蹄能打。食草犬吐膽。噉蠏鹿愈射。猫以矢誂鼠。蝟以身滚果。萬物天地間。塵毛之細瑣。形形與色色。莫不具機擭。奇奇與怪怪。莫不含造化。莫不愛其類。莫不庇其髂。一一自爲地。箇箇圖所籍。人之於物中。稱以最靈者。仁義禮智信。剛健直方大。皇天以此授。聖賢其說夥。不能充其德。往往多巧詐。意或傾危險。行或側僻頗。利小如毛髮。骨肉目相左。害大如丘山。親戚石相下。欲極爲喘喉。勢存忘繭踝。睨嘬顚顙恬。哺口吻涴。謀身違固密。慮事忽微寡。治水失防䟽。醫疢差補瀉。以玆行世間。大言自謂我。或如輿脫輹。或如船失柁。橫罹死機辟。如蛾撲燈火。惜哉以淪溺。哀哉竟聾啞。反不及禽獸。自全猶免過。念此一太息。中夜我起坐。由其汩性命。滔滔皆是也。曷不念厥初。天賦樻不破。溫養我靈珠。築固我神舍。閼絶衆奸邪。熏蒸諸福嘏。生猶免刀鋸。死猶完頭顆。寄語萬億人。我言莫疑訝。</text>
<title>虎食僧 庚辰</title>,<text>猛虎食人肉。磨牙橫道口。一吼蒼崕裂。再吼百獸走。意滿愈食人。食人如食狗。土人患苦之。入山斬栩杻。爲穽于道中。機牙密排布。排布虎不知。勇氣徒虗負。誤落檻穽中。如天下崩覆。如墜入缿䇶。一入無出路。仰首伸眉鬚。搖尾勞頸脰。乞一引手救。路人皆掉袖。邂逅老禪師。虎作人語訴。禪師大慼然。申申煩說誘。豈敢憚擧手。反噬誠所惧。不見辭韝鷹。飽颺飢則附。虎乃聞此語。叩頭如傴僂。車達活吾兄。鳳卵兼獜乳。吉童活吾弟。千箱與萬庾。但來全我命。勿復疑見誤。禪師聞此語。信虎如信母。支足拔其擭。拖指飜其竇。須臾虎出地。眉撑而目努。顧語謂禪師。我飢三日仆。前言聊戱耳。汝可充膓肚。乘風以一嘯。蹴土仍三嗅。禪師意茫然。自知難見宥。開口向虎言。我死無所苦。不恨死葬腹。但恨無罪咎。吾寺寺東北。山左與水右。千年老杏樹。中有神靈守。且往决是非。便可恣汝取。禪師引虎去。薄言其下愬。神靈便大笑。汝師何愚謬。我昔新結子。主人勤愛護。愛惜如愛孫。護養如護友。相戒勿剪敗。或恐邇斤斧。及今老無實。曾不一眄顧。斫我爲藩籬。折我爲薪槱。在人猶尙然。况乃四足獸。兩角老黃牛。夕陽鳴翠阜。禪師過視之。合掌煩一救。低首若有淚。自訴其肝腑。年少健有力。日日事南畒。三時供糜粥。四時餉蒭豆。高秋八九月。禾實盈塲圃。里人齎緡錢。議我肉肥瘦。庖人搤我吭。剨然磨刀奏。不能自解免。朝夕入鬵釜。人忘恩已甚。虎頑何足數。問之水邊村。八九十老嫗。老嫗泣自言。昔爲某家婦。夫家貧如洗。恒飢卧姑舅。我爨而我織。殫竭勞夜晝。經營萬石入。拮据千金富。一朝信讒言。棄我如塵垢。不念糟糠日。心膂勤且劬。誰能旣受恩。記憶功成後。嗟哉爾禪師。禍殃實自購。虎乃大歡樂。謂嫗於己厚。謂老牛我愛。謂神靈我佑。瞥然攝師去。去去踰培塿。聚集小狐狸。招呼衆於菟。解衣掛之枝。出肝充朝脯。肉作腹中實。血作口中潄。我聞此言語。不怡者良久。自古在昔然。寧獨此猛虎。猛虎尙自可。人情良足怖。感激自吹噓。殘害生訾詬。伍胥爲功魁。髑髏血濡縷。屈原爲忠首。懷石江中赴。白起拓土地。杜郵分身首。李斯安社稷。日中五刑具。韓信佐八年。束縛如縛兔。鼂錯削七國。朝衣斧櫍就。羿中逢蒙矢。西死白公手。訓狐食其母。破鏡食其父。功高反擠排。恩重或踐蹂。德大不見報。勞厚還逢怒。何異出穽虎。呑食不念舊。虎乎莫虗驕。虎乎莫輕吼。嶺東金鐵蒙。甲山裴次臼。百斤大鳥銃。裝藥林中候。刺汝之心胷。臠臠實其簍。剝汝之皮毛。𣯶𣯶煖其股。爲禪師報仇。他人亦安堵。至時爾雖悔。亦復何益有。不見汝兄弟。穴中安樂壽。</text>
<title>兩狐 乙亥</title>,<text>紫狐尾五四。黃狐齒十百。兩狐老益狡。各各營其窖。賺熊復引豹。糾結爲心腹。小小众嘼子。亦來相依托。兩狐子覆之。曲遂凡所欲。不知何郡兔。毛膩竦茸角。看見此嘼子。事狐生利祿。以計奪狐寵。謂言平生足。次結熊與豹。兩不欺心目。低看衆獸群。汝小矣趢趗。众嘼遭此詈。咬牙睨其肉。田父四五人。暗中環山麓。以網網兩狐。兩狐化爲客。田父釋此客。還索窖中伏。熊旣夜遁去。豹竄于山谷。嘼子合众力。誘兔守此窖。兔不知父索。守窖以偃息。田父以爲狐。羅狐兎反獲。汝脚折爲兩。汝足罥右足。借問汝兎子。此禍何從得。或言由兩狐。兩狐豈汝虐。或言緣黃熊。黃熊豈汝毒。汝有平生友。汝有親切族。誰肯爲汝言。众嘼實禍鵠。昔汝低衆獸。孰不汝咎責。汝不能聦明。不能前覺識。黃熊攫汝餘。兩狐不汝惻。哀哉汝兎子。莫㤪傷足脚。</text>
<title>蔽芾 辛巳</title>,<text>蔽芾千歲木。結根在磵曲。玄蟬號其傍。蟪蛄鳴其北。晝鳴不辭夜。晨號以終夕。不遇公冶長。誰能通其臆。惜哉之二蟲。勿復勞喉嗌。是非諒有初。不見烏與鵠。烏黑不待黔。鵠白不待浴。</text>
<title>喬木一首贈親故 辛巳</title>,<text>維南有喬木。維北有逝水。水逝無停息。木生無遷徙。是豈自所欲。動靜初由理。常恐春夏交。狂風一夜至。拔木以入水。與水千萬里。</text>
<title>烏夜啼</title>,<text>烏夜啼。夜入丞相樓前栖。烏朝飛。朝向公子堂上歸。公子堂承相樓。春風浩蕩雜花稠。雜花重重繞臺榭。烏啼烏飛㙜上下。烏啼每朝朝。烏飛每夜夜。</text>
<title>山映樓</title>,<text>夕陽隱映山映樓。▣▣▣▣▣▣▣。萬株之松千頭石。太始之陰其氣幽。十寺居僧盡弓刀。三營積穀如山丘。南與南漢爲掎角。萬歲千秋護王州。</text>
<title>山木</title>,<text>山木兩交枝。山水雙合流。聞郞有一心。故來相綢繆。其二千斤炙肥肉。十斗飮醇酒。酒酣騎靑𩣭。齊出大道口。其三悄悄復憀憀。東家少小婦。夫有兩心意。相離至白首。其四靑梧立脩脩。黃鵠鳴啾啾。如君不我信。請來看吳鉤。其五黃牛呞大豆。君子在中堂。願君莫憂思。壽命如川長。</text>
<title>寄遠</title>,<text>蒼蒼彼蒹葭。悠悠遠行人。不曾夢見之。何由得其眞。其二昨夢始見之。不識殊方殊。殊方在何許。端在木棲隅。其三商羊知天雨。爰居知天風。儻得聲相感。誰能氣不通。其四南有雙飛鴈。飛集我西屋。持弓仰射之。有書繫右足。其五急起取視之。中道長相思。下言來歸期。三月二月時。</text>
<title>西江某</title>,<text>西江江上客。姓某名亦某。交結同里中。老翁張哥賈。其二張哥年八十。以賈爲衣食。三江萬魚塩。五湖千布木。其三何來下道傖。舌言來漁之。除身倂其餘。朝移暮復移。其四誰知是官物。官責急星火。自分漉無血。以索經頭顆。其五單有西江某。三年不出獄。誰勸交張君。江邊常夜哭。</text>
<title>哀鳥 辛巳</title>,<text>長安古城西。雜樹叢叢生。有鳥巢其間。自飛還自鳴。其二雙雙齊比足。兩兩俱接翅。接翅下東屋。䧺雌翔以戱。其三東家羽林子。持彊右挾彈。挾彈彈黃鵠。此鳥誤傷殘。其四請謝羽林子。子是何爲者。無故右挾彈。彈落此鳥下。其五陽春二三月。春水葦動搖。天濶高飛去。人誰汝來招。其六我見作此歌。此歌傷我心。棄置且棄置。莫唱哀鳥吟。</text>
<title>北使 丁丑</title>,<text>北使北方來。大小三十七。上胡雙轎子。意氣頗獰黠。下胡靑𩣭馬。叫呼恣墮突。深深南別宮。高樓起明雪。初日照旗竿。宴胡樓四豁。上胡踞似狗。下胡猴彷彿。腰間掛七寶。頭上紅靺。與酒牛如飮。與肉虎如嚙。怒目或上胡。下胡尤嗔喝。我人奉行急。狐鼠逢豺蝎。戶曹行文書。天銀登萬鎰。人蔘出百斤。貂尾生不渴。胡性甚猾慝。徵誅猶未歇。帖文風雨馳。印紙星火疾。吏胥亦何罪。督納加鞭撻。各各厭意欲。貨物較豊拙。譬如項籍兵。所過肆殘滅。又如八月霜。摧折田中實。永念所從生。罔非剝民血。供億爲谿壑。督廹行蔀蓽。我國事多門。耗財非二一。筐筥朱門走。川澤諸宮割。况玆頻年役。著積彌艱屈。鄙儒憂何補。廊廟存得失。</text>
<title>古詩 辛巳</title>,<text>取妻不必姜。食魚不必魴。仲尼從所好。原思不厭糠。睍睆彼黃鳥。亦集于柔桑。不爲蜻蜓苟。不爲鳳凰翔。急名諒無益。勇功終招殃。引領跂脩程。毋爲一日粮。其二不言馬玄黃。但言道險惡。蒺藜甚蔽塞。因之石多角。石傷我馬足。蒺藜傷我肉。道逢步虗人。千里一瞬息。意欲從君逝。安得爲黃鵠。其三南箕不𥳽揚。北斗不浥酒。良無時與運。誰能免塵垢。遊目眄山陂。華葉冒奇樹。衆人慕其榮。爭思襲馨臭。直恐寒凉至。馨香難與久。君儻崇明德。千歲在身後。</text>
<title>章子鶴畵題 辛巳</title>,<text>水盡處。着小屋三四。巖石布其下。若碁置然。而傍有如甲刃摐摐而踈者則竹也。問輿上翁。翁所向巖下竹耶。水邊屋耶。藍輿向水去。水盡茅屋出。萬竹君所園。千巖君所穴。其二千峰雲起。萬木霜淸。舊見剡上圖。此近之矣。舟中之人。無乃張季鷹邪。何限秋水瀏瀏。靑山似剡溪。丹楓宛吳會。爲問舟中人。鱸魚可膾未。其三此雨景也。覺衆樹皆響耳。其澁不能放者。寫者必有意爲山家之夕烟也。山木一時鳴。山雨來急急。忽復散餘霏。靑烟稍帶濕。其四脩坂金莎。蔭以楊柳。㝡深處有老人據梧。此老定八十九十或百歲也。萬萬楊柳絲。絲絲綠已暖。但看綠千回。莫問春早晩。其五少陵白帝之詩余嘗讀入神矣。石廉利侔釰戟。更好着黃帽郞芒芒色。蒼壁下倒垂。風起波濤立。人向靑山去。日暮行舟急。其六仙凡限以一山。恨秦時此花逐水去世間。令世人知有鷄犬於其中也。桃花苦輕薄。容易招漁叟。不及籬間鷄。終日守井臼。其七有若翼然於雲裡松間而出者盖樓也。沙上人自應樓上人。但不識誰爲主而誰爲客。樓中曲欄干。桐雨散筆硯。不辨人去處。沙𩿨道相見。其八遙峰遠樹。可見而不見。辨此必向夜微月時。然非也。東天氣薄紅。西林翻宿鳥也。如烟復似霧。靑山非本色。不知緣底事。西邊一片白。</text>
<title>放詩 聞柑製有命。赴闕下不及門外。無一伩。忽有一人亦不及門。嘆息徘徊者。卽鳳麓也。相與大笑。因共上雲坮觀雪。</title>,<text>耽羅霜橘涉滄溟。建章雲幙列翠㫌。日照龍蛇御座崇。天上落顆光瓏玲。君王七十無疾病。靑靑珮衿颺明庭。笑我濩落眞無分。禁門有限空屛營。白下老人鬂如霜。弊靴短褐非俗情。閶闔深深不可叩。君獨胡爲路傍行。我輩同是不遇者。松下放歌凌靑冥。一城炊烟滿空起。長安大雪映霄明。古來得失共悠悠。雪散烟消回頭晴。</text>
<title>江梅篇贈所思</title>,<text>漢城風雨撲面來。西樓樓前百花摧。葉落歸根天地冬。江頭種梅垂垂開。江雨侵凌不奪梅。江風吼怒不折梅。江風江雨勝漢城。君與花老此江隈。</text>
<title>甞春末登西㙜。感春物不長榮。故作西㙜詩。辛巳</title>,<text>西北有高㙜。千尺與雲近。之子從緜邈。崇阿期中飯。芳草緣綠阜。金莎冒脩坂。曠然放志念。松風生虗牝。漢陽豈不廣。春物繁無畛。花爲滿城薰。柳爲夾道嫩。夕烟起萬井。色潤籠四遠。所嗟今日榮。忽復明日隕。隕榮在須臾。勉哉崇內蘊。</text>
<title>翠鳥 辛巳</title>,<text>翠鳥在山阿。不爲鷄群先。暫逐虞羅往。得託君子前。朝食金華桐。暮飮瑤池泉。自矜有光輝。顧影以翩蹮。朝陽照阿閣。引吭鳴向天。一鳴駭鷄。再鳴驚蜩蟬。狂飈一夕起。羽翮紛不鮮。擧翮歸故棲。飮啄終百年。</text>
<title>夜汎舟遊西湖</title>,<text>水淨如鋪鏡。舟輕如吷毳。是時陰霞滅。月出房心際。西望復北望。波濤浩千里。千里不辨天。百里不辨水。亭堠列東南。棹過如夢裡。荒吠向人。宿鷺飜其翅。招搖正南轉。蒹葭在中渚。涉江采芳蘭。倚江空延佇。</text>
<title>江遊</title>,<text>遊西湖之明日。復乘舟浮江而下。江水與月俱滿。適傍船有唱後庭花將進酒者。感而賦之。辛巳白露夜爲霜。宵征犯牛斗。有來遵素渚。絲管發宮羽。廻船我側耳。其聲㤪以訴。聲稀振高林。聲急驚宿鴇。問誰爲此曲。此曲良獨苦。上曲後庭花。下曲將進酒。無爲唱上曲。令我流下淚。無爲唱下曲。令我勞肺腑。</text>
<title>滯雨在江上三日</title>,<text>靉彼山上雲。濛作江中雨。適與回風遇。飛揚灑江樹。念我初從洛。日照湖邊路。曾是不申朝。回薄誰復數。歸程礙脩梁。遊思隔芳杜。驟雨不終日。庶可晨發赴。</text>
<title>古詩三首贈友人</title>,<text>鳳鳥産九苞。不栖非梧桐。偶過桂樹下。誤落網罟中。縱令羽毛萃。五采愈玲瓏。高擧眡人間。鷽鳩翔蒿蓬。鷽鳩非汝得。鳳鳥非汝窮。山中芝草生。山下泉水出。泉淸芝亦肥。可以禦饑渴。但恐暫憔悴。芳馨遂委滅。復恐暫溷濁。流注還壅閼。至寶諒在己。勉哉終有達。其三屈原沉其躬。左丘失其明。太史去其勢。韓非隕其生。四賢豈不偉。當世罹怔營。遺芳在簡冊。婦孺慕其聲。困阨莫怨嗟。玄珠萬古榮。其四暑往而來寒。暘盡而作雨。樂極反生憂。散久還成聚。所以曠懷人。委心忘客主。乃知經歷來。愈驗前人苦。持與平生親。歌諷當韶濩。其五粲粲靈桃樹。朝榮暮或傷。念昔初敷英。謂可禦雪霜。豈不感開落。暘谷俄扶桑。哀樂與衰盛。由來安可常。舊居非爾居。今居非爾鄕。其二鳥去人相忘。鳥下人欲弋。患𥚁豈遠至。祗緣機相觸。林中已見弓。世間况多石。芝峯碧萬丈。其水深百尺。不提生不器。古云而吾亦。其三凉風已夕厲。明月欲西隱。美人隔秋水。迢遆難可近。不恨美人隔。但恨秋水遠。容顔似宿昔。飮食無减損。嗟哉愼所思。禮樂在念本。</text>
<title>西湖別 壬午</title>,<text>行不可路傍離。亦不可江頭辭。路傍楊柳解罥悶。江頭舟楫空載恨。靑坡靑靑西湖汎。我送骨肉嶺南縣。嶺人齊唱山有花。都護紫騮如飛箭。如飛箭去去亦何及。路傍江頭終古怨。</text>
<title>彈琴臺 壬午</title>,<text>彈琴臺上樹森簇。彈琴臺下江深綠。往時申公背江水。倚江彈出平蠻曲。二十五絃南風競。鳥嶺竹嶺冦如束。運符房琯哭陳濤。事異韓信收鉅鹿。古水寒烟二百年。戰聲寂寞魚龍腹。雨氣常在江中黑。日暮疑有靑楓哭。我欲彈琴吊古人。天陰野遠江鴻落。</text>
<title>鳥嶺</title>,<text>惟天有設險。鳥嶺壯南服。上嶺朝日出。下嶺西日昃。積氣靑濛濛。蟠結里數百。北鳥愁攀援。南鳥不能北。荒哉天所限。慘憺異氣俗。五里一設關。三關互掎角。古昔申元帥。禦賊失其策。嶺勢失形便。江流無氣力。㺚水雲一去。譙樓可痛哭。誤事何足論。死事猶可贖。</text>
<title>觀打魚</title>,<text>五月湖水綠如油。下見水底魚可求。南方沒人慣水性。出水沒水如白鷗。一沒捉小魚。再沒攫大魚。大魚撥剌小魚怒。不肯下就人刀鋸。雪飜靑絲味無兩。四座落筋情浩蕩。簫皷轟天晩回船。箭疾已迫江樓前。倚蓬欲賦打魚篇。才短遠愧少陵仙。</text>
<title>陶山</title>,<text>我行入陶山。山水馬前動。來峯鳳翼翔。去波龍鱗送。上有萬株松。窅然中作洞。下馬肅余容。徘徊瞻畫棟。再拜廟門前。慕情如隔夢。不有先生賢。疇廸此土衆。導以禮讓俗。播以詩書種。嶺人重爲邪。餘訓宗祏奉。卓爲南紀標。逈接東方統。昔我恭憲王。畫圖垂天寵。至今通三家。一辭無異頌。小子苦生晩。但抱圖書誦。先生今不在。且與鳶魚弄。</text>
<title>丹陽下津 壬午</title>,<text>昔在柔兆歲。我祖忠簡公。目見辱君父。抗言完昇中。不可妄言和。屈膝臣犬戎。其言大見忤。斥謫丹陽東。丹陽古郡。人稀俗樸蒙。田疇闢鴻荒。室屋補虗空。至今百餘年。尙見先世功。子孫寒無力。不能守其宮。譬如周衰後。日益荒鎬豊。所以我王父。歌詠不忘衷。及余所寤寐。棲此以長終。豈無勇往念。世故縛其躬。經行一問津。羡爾釣魚翁。</text>
<title>大灘 壬午</title>,<text>環鞭險難越。惶恐悍可畏。盤渦正喧豗。狠石相經緯。白日有雷霆。蛟龍中自沸。長風動呼吸。行雲結靉靉。黃帽不變色。談笑輕一葦。密逞雙篙手。開頭捷神鬼。蒼鷹疾回眸。彩鷁飜拖尾。巧從石曲去。瞬息經碨礧。方看濟川玅。諒知長年貴。灧澦洶我前。此灘君莫謂。</text>
<title>水寒食 癸未</title>,<text>已雨水寒食。欲雨陰寒食。陽出火寒食。風起風寒食。凡此四寒食。稱水爲第一。其次陰與火。㝡下風拔木。我行至野中。此說聞老農。老農年八十。寒食驗豊㐫。諺稱死稷飛。其年秋無實。火赤地千里。陰猶未純吉。未若水寒食。水均年穀登。今朝雨新足。流下霑溝塍。我言水與火。其極爲旱澇。旱傷則萎損。澇傷則淪漂。雨暘燠寒風。五者咸均適。然後穀稔熟。民免㐫年殺。惟水陰火風。未用相愛惡。</text>
<title>水煩 癸未</title>,<text>水煩魚不大。鞭長馬不及。喟哉造化權。乃從空中入。於傳亦有之。人無信不立。譬若適萬里。車怠路險澁。路澁尙自可。山狨吼急急。欝塞我中腸。兩足仍縛縶。欲一登高去。望遠開忡悒。山川日月徂。髩髮霜霰集。千年去莫睹。萬年來莫挹。蒼然落照前。空爲臨岐泣。</text>
<title>田丞相 癸未</title>,<text>漢家田丞相。恩寵冠一代。依倚日月光。力可掀嵩岱。綢繆肺腑親。勢可飜河海。膏腴上上田。括入爲疆界。甲乙深深第。䂓耴占爽塏。韋曲春三月。繁華衆中㝡。左右夾道柳。相門森戟。入門復入門。樓閣空中大。中堂畫猉獜。內屋羅瑁玳。上拂紅氍毹。色迷濛霧靄。高臺與曲池。林苑壓闤闠。苑中何所有。桂樹枝芾芾。枝上何所有。孔翠鳴噦噦。孔翠上徊翔。游鹿下成隊。侍婢艶傾城。華勝照粉黛。雙雙擎瑪瑙。行酒酒如渭。薰濃駞蹄羹。軟滑雕胡饋。髹盤壓橙橘。金鼎烹鼈蠏。歡樂樂未央。曜靈西匿彩。丹豹髓作油。白鳳膏去滓。煇煇列如星。照耀失幽晦。哀管逐淸瑟。秦聲間趙𩋧。中筵動鍾皷。下筵殷笙唄。長纓盡與宴。賢王咸赴會。平津席上傴。魏其床下拜。口唯唯阿阿。一呼三應對。齊言盛德大。齊道令聞愷。伊周不足高。蕭曺不足泰。績可紀太常。業可銘鼎鼐。萬口喧其美。莫敢攖其眥。遂令意驕溢。所爲多戾悖。揚揚復得得。豁豁兼快快。怒則秋霜肅。喜則春煦藹。大兒魯三家。小兒秦四貴。公侯是我弟。卿相是我价。御史出其門。片言位登宰。刺史出其門。姻婭咸瑣瑣。繡衣出其門。鷄狗之鳴吠。校尉出其門。鴻鵠之毛毳。朝而一眉睫。驃騎拂㫌旆。夕而一眄睞。大農居財賄。盤蹊與曲逕。潛狐與暗鬼。橫苞與縱苴。小筐與大篚。山海萬車登。閩粤千船載。胡椒八百斛。夜光三千介。連連牣箱庾。沓沓充內外。婢僕厭粱肉。犬馬餘稻稗。日出朝紫闥。威稜壓簪珮。驕嘶五花騘。顧影自矜態。通逵樹曲旃。白日明鑼鎧。百僚不敢仰。市童爲屛氣。下馬登玉墀。天子虗己待。天子見其入。龍顔倐一改。再拜前奏事。天下太平旣。陛下過堯禹。聖德天地盖。廷臣多稷契。心膂罔或怠。間有工兜奸。鋤去不容寀。借問稷契誰。公孫乃俊乂。借問工兜誰。汲黯多慢喙。朝廷日淸明。四方無憂畏。陰陽以順軌。風雨不破塊。五穀繁盛昌。六畜滋息倍。天馬涉流沙。芝草生殿廨。嘉禾産郡縣。甘露降階陔。天子聞此言。心中大歡愛。內帑靑蚨錢。萬繦增賜賚。寵昵及孩稚。顧眄超等輩。漢家諸貴戚。孰如田氏貴。漢家衆丞相。無如田氏㝡。</text>
<title>吾友</title>,<text>吾友朴永叔。其人富文章。爲文凌兩漢。爲詩軼三唐。謂我亦粗解。我實慚頡頏。比來客牙述。牙述跨海彊。數年觀於海。目濶不可當。大讀近思書。剖劃其中藏。長書月一至。一書一百行。行行動波瀾。字字堆琳琅。前後累萬言。一一爲學方。我亦已老矣。浮華倦猖狂。古者聖賢書。轉覺意味良。理氣心性情。周孔程朱張。其道日月明。其說絲毛詳。所以其文辭。萬古不滅亡。行之必可信。傳之必可長。譬膳膾與炙。譬穀稻與粱。豈若悠悠徒。搯擢勞腎臟。縱或驚世俗。終竟失經常。史遷質而肆。貨利極布揚。班固典以雅。忠義不顯彰。曾鞏號博識。子瞻高翺翔。所學或不醇。淪佛又雜揚。是皆極知力。道離多孔瘡。自聖人觀之。塵垢與粃糠。吾友其於此。一飯先我甞。繼此相告語。庶使不迷方。</text>
<title>戱贈任生</title>,<text>任生隻眼明如鏡。眼貫九州一炊頃。賴是九塊在掌上。不然君足十年腁。我昔夢見利瑪竇。俛仰再撫歐羅境。以神以目故殊觀。請君廢書隨其影。</text>
<title>謝李生贈筆</title>,<text>李子自作筆。兪子無畜筆。李子自作玅。絶勝宣城葛。燦燦豊狐毛。毛長一寸劣。千毛揀一毛。百毛爲一聿。緣以雉頭氄。尖若春䓗末。慇懃贈兪子。兪子方繹說。大言廣無倪。小言細入髮。譬如河决口。日出千萬訣。雖多苟無錄。曷以傳不滅。援筆作頌辭。報君心貺密。</text>
<title>柏馬篇贈申翁 甲申</title>,<text>柏生蓬蒿中。不以蓬蒿殘。馬在狐狸間。不以狐狸奸。申翁出閭巷。文雅邁等班。性癖業畜書。異帖積緗紈。終日執書玩。謂言老此間。元靈死往年。處顔亦靑山。翁今六十餘。白髮秋風寒。厭向世間出。與我數往還。我窮不遇時。閉門息五官。獨喜與翁語。語輒百更端。聽之實有味。勝聽絲竹彈。我昔過下里。所遇多鈍頑。兩耳照金玉。四體被貉貆。息息不勝肉。米氣上眉顔。譬若蠐螬虫。生滅秪牛欄。嗟哉汝申翁。一笑永相看。</text>
<title>悼夭 甲申</title>,<text>我昔夢浮濟。赤日東出海。仰看文明極。俯視度量大。汝降應是夢。琴老作此解。但道金與石。弗虞或碎。</text>
<title>子冕柱六歲夭 甲申</title>,<text>吾父不食報。吾兄賢而晦。吾今入四十。雖生已羸餒。入室怨孤弱。出門絶希覬。門戶晩抱汝。眉目秀可愛。其三我欲捕痘神。千刀萬刀割。人間十痘病。八九非命殺。攻擊以百毒。煎熬以衆熱。三日紫芝晩。我實不如活。其二吾始生二子。吾兄無血嗣。汝兄繼吾兄。兄弟各一子。自謂足已分。兼復信天理。失汝撫汝兄。腸肺熱生死。其三荒荒一撮糲。爲飯不盈口。麁麁大同木。爲袴不掩股。使汝長饑寒。父責終何有。生前不解悲。死去方恨窶。其四維揚十二月。北風天雨雪。二奴槥汝去。氷埋汝骨。骨肉有時土。昔人去忉怛。夫婦執相哭。今我愧放達。</text>
<title>除夜述懷</title>,<text>甲申十二月。月終三十日。箭㴜陌上遞。爆竹街頭發。弱妻與病嫂。一子兼二侄。夜闌方秉燭。慇懃舊歲別。舊歲劇怊悵。新歲增惕怵。豈無盤中蒸。豈無俎上割。惜哉少歡娛。歡娛在髫齕。歲歲當此夕。窮人情內熱。是冬哭幼子。埋玉維楊穴。至情無穉壯。腸肺如釰刮。百哀迫交年。沉思多嗚咽。上無父母樂。下無兄弟悅。外歎勳業晩。內愁衣食絶。出而媿文章。處而違道術。况乃蚤得衰。羸弱變形骨。蒼蒼頭上物。一二化爲雪。左車第二牙。無故動搖脫。目從去年花。夜字烏頭列。耳自近日䨓。人語虎喉出。念玆莫爲托。愴愴難爲匹。耿耿達晨朝。悠悠懷𨓏悊。顔淵好爲仁。二十先改髮。曾參歌商頌。肘見而踵决。至若莊周等。混彭殤爲一。是皆知命徒。曠懷全素質。窮亦由命窮。達亦由命達。哀樂與憂喜。夭壽及存歿。一一皆由命。莫能逃豪末。聖人安其命。安之若飮渴。賢人委其命。委之如解括。愚者怨天帝。不肖恒忉怛。村鷄第一聲。我思旁覺豁。抑情去屛營。放志釋絓結。解頤作羹謔。破涕爲愉佚。且慰眼前事。樗蒲較優劣。</text>
<title>於友人宅觀梅</title>,<text>書以不書能。畫以不畫稱。琴以不皷取。碁以不着貴。爲之生得失。不爲含巧拙。我欲作梅詩。昔人猶遺之。觀梅玅自有。觀梅不在口。絶華去皮殼。專氣神知覺。庶幾色相玅。一一羅孔徼。虗靜實見微。搯擢乃洩機。願君息孤詠。與我成三影。開落莫憂喜。嗒焉長隱几。</text>
<title>贐成歡丞 甲申</title>,<text>天理有雙行。人事非一出。禍或轉爲福。得或翻見失。念君馳亨衢。脂車在玄髮。成歡忽爲丞。大言得罪罰。其二大言得罪罰。至言招禍殃。所以文忠公。跡不安廟堂。跡畸終何傷。秉道貴不亡。君但崇明德。努力追前光。其三努力追前光。努力樹榮名。榮名不在貴。貴富多聲。榮名不在今。善惡身後生。君但念始終。持此全芳馨。</text>
<title>夜集三淸 辛巳</title>,<text>我久不出門。閉門春多病。叔父動我起。老友三四請。勉強爲梳頭。庶往暢幽怲。明月欲東出。寒樹初生暝。緩步入三淸。三淸路非夐。所居况幽僻。更喜塵事屛。空翠杳藹中。古松雜樹等。淸光照耀之。積水橫藻荇。急呼主人出。對此爲幽興。主人歡我至。延我掃中徑。左右整文茵。張燭羅華凳。勅厨倍常羞。杯盤淨器皿。嘉殽上異魚。美味添珍餠。豈惟老友情。兼見賢助性。終讌不知疲。用意存厚敬。夜闌道舊故。笑謔隨涕哽。世故與人事。何事不心冷。憶昔移南村。與君接里井。君與我兄好。復與姊兄傡。其餘五六人。年齒相乙丙。飮食無虗日。徵逐無曠影。俛仰二十年。哀樂秪俄頃。存皆各星散。半亦歸山頂。枯荄廣陵阡。宿草樓山𡽹。當時座中客。二叔亦暮景。我時髮覆額。已欲霜滿鏡。姊兄有兩兒。縱皆成項領。三日一日食。恤恤憂性命。至今滄桑後。誰能免伶俜。喜君獨無恙。振振繁子姓。幸各保身軀。追續舊馳騁。</text>
<title>原湖別 甲申</title>,<text>中也有父風。典刑兼懷抱。弘也得母性。慈諒絶忮媢。譬如一雙鴈。齊飛遊水藻。歲初聯兩騎。東下江原道。江原中地。寒氣猶作暴。豈不畏層氷。人道重綦縞。贈言仁者事。且將經歷告。憶在辰卯間。血泣呼蒼昊。家運迫雪霜。身計飄蓬蒿。汝父重高義。挈我下南隩。威遅濁川上。漂泊介耶奧。窮山未卸鞍。餘殃及相好。我姊執我哭。日月爲失皓。收淚慰姊言。二子千金寶。莫作無益悲。性命各自保。語罷出門去。萬杵如腸擣。其後十餘年。存歿難具道。我實憂汝等。匪直爲躬悼。蓬麻弱易摧。羽翮欲耗。幸玆歷險艱。如孩免襁褓。到今各長大。顔髮俱蒼傲。亦旣畢婚姻。兼復理井竈。豈料有今日。喜極忘悲到。直置𨓏事論。庶期來祥導。成家聚骨肉。力學秉頭腦。兄弟勉無忝。禔身以爲報。聊凭贈行辭。歷書仍寓禱。</text>
<title>西原別 甲申</title>,<text>昔君向長安。雪深至牛目。今君返故鄕。草生及馬腹。來喜動雪白。去愁罥草綠。兩端劇無常。於中爲桎梏。小得小於蝱。及喪何足辱。大笑出門去。去矣非君獨。安國不復出。達甫歸山麓。有田耕其确。可以飯菽粟。有網截其流。可以膾鱨鰒。願君葆光輝。莫向長安谷。</text>
<title>太倉 乙酉</title>,<text>我家太倉頭。朝夕見太倉。倉路枕要衝。勢欲跨全坊。陶瓦河濱竭。伐材徂徠荒。百間復千間。萬間交脩樑。譬如巨鰲脊。鱗鱗接相當。中恢敞以庭。四圍繚以廊。當中建高廨。管屬分八方。官人據其上。胥徒羅其傍。自鼂至日入。自昏至夜央。米塵暗如海。銅臭反胃臟。嶺木咸吉布。高於丘與崗。斗斛龠升合。度筭衡尺量。半秸豈缺包。一葉無縮繦。國大古秦楚。貨出多門房。名名復色色。雜出千塗場。巍巍大司農。關子印一張。邦家事大小。經用自有常。或威以法津。或脅以紀綱。撥使晨如飛。夕已頒裔鄕。守令大惕然。誠恐獲罪殃。大索閭里間。隷徒皆虎狼。徵逋血兩脛。催稅努雙眶。豊年尙自可。凶年五穀荒。瘠壤無遺秉。廢疇稀滯粱。豈肯念艱難。徒令皮肉傷。寒女凍欲死。疲男顚且僵。一一爬其髮。箇箇揚其糠。破其釜與鬵。撇其箱與筐。三南千艘漕。兩西千馬裝。三輔百里輸。六鎭千里粮。一時京口泊。同日都下藏。理宜國有餘。左藏千斯箱。平時漢充溢。海內齊富強。九水與七旱。庶不憂堯湯。胡爲用恒屈。直愁杼柚亡。九府內空虗。列郡外疵瘡。蕭然百歲木。老大積風霜。螻蟻穴其腹。所餘皮殼黃。一遇辛壬殺。廟堂憂始長。移粟巧破補。毁儲勞蔽障。稍食割十五。官結用陰陽。牽架急救火。危迫浩望洋。吾儕則小人。朝夕謀所臧。蔬水禦饑渴。布帛備衣裳。奈何千乘國。千里跨有壃。不能深其猷。侐侐常未遑。便否豈我責。永言徒懷傷。</text>
<title>贈友人 乙酉</title>,<text>兩宋出恩津。之子同一宋。子之祖二世。文辭兼理綜。好善如好鳳。疾惡如疾䝋。兩宋表我東。儼儼垂道統。義理明人晦。志業開世雺。維時霽月翁。翺翔歸竝用。佳胤復踵譽。大老垂橘頌。陛陛名父子。士林之所誦。前有己庚禮。後有辛壬訟。終始見家法。雅望優天俸。子實鄧林種。聲譽自佩㡝。伯氏更覺駿。性不喜彌縫。華藝祁庠並。玅詞機雲共。以玆紹舊武。食菜於種葑。我謂伯必顯。季又爲世供。霜蕙葉中折。蹶驥鞚未縱。不忍吊弱弟。閉門絶遊從。况乃中作別。世故遂種種。時一與遇語。自持頗自重。漸欲剗其華。甚爲吾所恐。每語及君伯。嗚咽淚下雍。惜不生與君。馨聞沮會灉。惟君尙努力。勉䟽門闌壅。庶不墜箕裘。重襲舊袍𩌋。聊擧二公賢。爲君補線。其二君之爲文章。包括漢唐宋。上下數千年。一一歸核綜。意欲一變化。搏虎如搏䝋。蔚有少時譽。卓爲衆中統。遇不遇亦命。風雨倐雺雺。卜遇乾之九。其兆潛勿用。顔跖只須臾。淵詬隨膝訟。走入山谷中。萬卷其口誦。誦之如己言。籍湜來聽訟。是足樂忘飢。勝似千石俸。羞向馬足中。汗出勞拭㡝。我方泯町畦。衆乃覓罅縫。我縱不泯之。古遠今誰共。上乘不遇陽。下軆多棄葑。江山爲庭戶。草木當資供。江神不汝猜。山鬼容汝縱。屛跡混樵牧。潛居謝賓從。君子貴出處。出處非一種。忘世豈云高。職由有輕重。君有後百年。毋爲一日恐。在洛亦靑山。風波隔楊雍。文辭與義理。所貴沮會灉。江海流萬里。肇自泉水壅。烏牛勝駟馬。綠簑優紫𩌋。吾寧惜擧手。下結王生。</text>
<title>自我 乙酉</title>,<text>自我視古人。鄶之於晉宋。少頗欲有爲。務爲名實綜。未解治家豬。妄擬追山䝋。方洋事之外。未能得其統。世人笑其愚。爾胷何雰雺。愈笑愈益愚。不恨不見用。烏鴉見白恠。見黑羣相頌。麋鹿見走安。見飛驚相誦。古者田巴生。辯决千口訟。遇仲連氣悴。戃若失其俸。墨墨竟不能。處子衣幗㡝。是以昔之達。不授人以縫。我欲斂其用。昔之達人共。彼哉憂我者。憂我貧食葑。駟馬爲我乘。粱肉爲我供。恤恤常不暇。安所得放縱。至樂慰妻子。有命寬僕從。且可樂囂囂。何有憂種種。亦無厚與薄。亦無輕與重。無榮可戀慕。無辱可驚恐。無毁阿譽墨。無恩丁怨雍。逸者惠據梧。勞者禹鑿灉。寧爲死而通。勿爲生而壅。哀哉夸毗徒。鮮袖華其𩌋。一夜三喘喉。一日五穿。</text>
<title>魚魚沙歌 丙戌</title>,<text>魚魚沙魚魚沙。一杵纔下二杵加。俄聞頭向倉底白。已道倉從頭上峩。其二魚魚沙魚魚沙。朝日猶可晝日何。令嚴不得自言苦。背上朱汗流如波。其三魚魚沙魚魚沙。東邊未訖西邊多。月初麁麁鼠破布。一妻二子難足誇。</text>
<title>集數子于倉下之夜 丙戌</title>,<text>薔花泣露香溶溶。瑤蟾碾下城頭松。四座賓客落瓊屑。萬戶沉沉三打鍾。任郞撥起雙鳳語。靈山未了暈燭龍。</text>
<title>題叔父溪上草堂 甲申</title>,<text>叔父雅踈放。謀生劇蕭然。上黨叔所愛。十載卧林泉。前年入洛中。破屋荒不便。暫就西磵下。拓址稍連延。棲遯用幽意。經始不踰年。敢求土木麗。縛草取其堅。小牖劣通曦。矮簷巧壓川。恰受兩三人。卧穩如野船。縱陋猶適性。無營可樂天。我去寄南城。實爲世故牽。每念玉流村。水丘傳自先。躑躅大鳥獸。故里今荒烟。喜君卜其近。舊跡能獨全。推遷勢所驅。離合咸彌纏。蒼松老十尋。不受高人憐。</text>
<title>維楊述悲 丙戌</title>,<text>得汝纔六年。失汝今三載。使汝生且存。亦已頭角大。胡爲暫起滅。劇似泡易潰。尙憶汝死冬。雪虐天幽晦。北風夜吼吼。嚴霜肌若劊。二奴扶汝槥。我忍割所愛。我時新哭汝。性易精神廢。欲起慙筋力。二奴歸告瘞。直似委之壑。爲父永慙悔。我馬適東出。維楊祭先代。暮泊嶺頭村。汝塚寄其內。急問汝所藏。若將汝相對。眼中此何物。荒榛土一塊。松深下有泉。夜寒鳴相會。慟哭孰可忍。腸血逬兩眥。我則誠力薄。不能起汝再。汝復胡爲乎。不入我夢寐。誰謂父子間。兩皆若相背。兩皆若相背。吾誰怨怨鬼。雜果汝所嗜。秋花汝所珮。山中豈少此。徒令沸肝肺。連書次昔顧况有子曰非熊。數歲而死。况悲傷不已。爲詩哭之云老人哭愛子。日暮千行血。心逐斷猿驚。跡隨飛鳥滅。老人年七十。不作多時別。非熊死而有神。每聞父哭聲感慟。因自誓若作人。當再爲顧家子。一日如被人執至縣吏前者。令託生顧家。忽目開。屋宇兄弟皆是也。惟口不能語。至七歲。其兄戱批之。忽語曰我汝兄也。何乃批我。衆大驚。於是道前生事甚詳。卽非熊也。甲申冬。余哭六歲之兒。有詩曰我旣誠力薄。不能起汝再。汝復胡爲乎。不入我夢寐。誰謂父子間。兩皆若相背。余之悲。顧氏之悲也。自余之哭是兒也。今五年矣。不復有子。使兒而無知乎。則如顧家兒。少於兒又數歲耳。何爲而尙有神。使兒而有知乎。則又何爲而不如顧家兒。重與爲父子。以解父母之悲也。意者其父不仁不慈。故雖有神不肯顧邪。戊子夏病中。偶讀非熊事。感而書。</text>
<title>以韓文公韻。賦階下菊。</title>,<text>昨和淵明菊。今續吏部花。彼各有攸始。吾何爲咨嗟。所托諒不淺。匪獨爲二家。花開固自好。花落復如何。其二自從十年來。久矣廢看花。豈無異時戀。對此益興嗟。荒荒橫野途。耿耿着山家。都作歲晩愁。枯澁奈爾何。其三溫煦尙自可。殺節翻開花。松栢與親近。雪霜空咨嗟。不有凌寒節。花中成一家。淵明與屈原。托微將若何。其四疇昔荒畦側。婆婆霜菊花。直由所處卑。遂令過者嗟。我適折其榮。雙手把歸家。較我牀頭開。鮮濁果如何。</text>
<title>春塘臺 丙戌</title>,<text>上四十二年。太歲在丙戌。聖軆愆陽和。靜攝綿日月。維時聖壽高。春秋躋大耋。自冬迄春夏。臣民憂共切。夜直罄曹署。朝候簇珩芾。太醫擎御藥。一日三爲律。神方主建功。靈液調松節。不務求急功。惟順其氣血。氣血順以利。餘者無不達。元和日暢舒。眞陽潛回斡。龍顔勝宿昔。虎步無臬兀。百官仰凝旒。初旭開紫闥。祥光日月明。和氣乾坤豁。山川傡皷舞。草木俱忻悅。選日得旺相。淸道迤警蹕。洞洞廟社拜。肅肅園陵謁。明日大僚唱。古例宗伯詰。晨集叫閶闔。齊聲以啓曰。惟天惟祖宗。顯顯垂佑隲。肆惟我聖王。平復直已撤。餙喜詎或緩。試士亟宜决。上初執謙抑。不欲張其末。臣下請愈力。乃勉從所乞。屬歲又大熟。百穀無缺。米流多於土。十錢直斗一。農夫野歡喜。盜賊里稀絶。黎民旣安樂。四方咸寧謐。上亦知於我。天意春顧必。爰命有司臣。擧行修儀物。書雲上其日。月九日卄八。平明啓宮牡。上苑何宏𤄃。有㙜名春塘。勝美難具說。天晴淨新霜。繡壁光絢纈。輕商吹動之。衆葉鳴蕭瑟。太液澄於鏡。倒影如畫活。鱗鱗御溝西。錦幃齒相𪙌。翠華度逶迤。隱映五雲霱。彩仗繞翠微。悵殿開嵽嵲。深深映花堂。飛甍霄漢出。羽旗樹龍蛇。虎賁肅𩏂韍。白日讓其明。列炬光怳惚。仙樂動匀天。半空殷轇轕。至尊儼北極。衮冕垂鶴髮。羅列衆仙官。左右鳴珮玦。鴻臚一喉聲。拜起如儀畢。夜二更三點。傳呼守門卒。通化以南北。蛙蛙聲沸熱。馬足匝地殷。人踝闐衢咽。譬如赴敵人。淬礪鋒刃䶪。一耳目心力。無敢違豪忽。明光與靑陽。次第開扃鐍。俄頃一束入。洶若飜溟渤。聲如撼嵩華。勢如掀坱圠。焱起互𥳽蕩。火急相折躓。萬燈沸鯨鯤。千傘潰𤠾猰。盡氣以騰躍。極力爲搪探。抉掣自夜央。磨戛至曉徹。初日布瞳曨。宿霧褰溶潏。天門降璇題。瞥見操紙筆。屈原藻思抽。宋玉繡口渴。唐勒極搯擢。景差殫搆結。左思血嘔出。張衡鬚撚將。溫生八叉神。曺子七步疾。考官乃秉筆。擧能愚者黜。一時斷千紙。片刻揮萬帙。風雷尙有間。霆霹猶覺歇。書等列差次。第榜排甲乙。輕霞罩繡幙。夕陽蔭翠樾。隱隱五雲間。唱第聲不輟。餘音遠遠下。禁樹寂無飋。連連唱未已。衮衮登仙列。蜿蜿二十龍。雲路浩無閼。天顔爲一笑。頌聲騰黼黻。齊聲賀得人。所得皆豪傑。譬鳥則鸞鳳。譬乘則騠駃。何以侈其餙。御花紅點綴。何以榮其賜。皁盖光披拂。仙童出禮賓。花𩣭來馬埒。身薰篆香襯。喉潤瓊漿歠。雲門第一曲。導下雙鳳闕。變化卽一夕。歷敭仍翼日。我見實芒然。此事何倐忽。寵榮秪私身。效益豈王室。直須寘今事。古昔請揚扢。神農伏羲前。尙矣無得悉。人風祗居于。民性咸淳滑。唐虞三代間。庠序肇導帥。鄕遂課德藝。閭族書敏恤。培養秩有序。敎學名副實。漢興寘賢良。選擧精考察。孝廉與計偕。博士隨縣拔。世降逮魏晉。登進非一轍。州郡有中正。九品次其律。隋唐重詞藻。用人由製述。秀才較得失。進士等優劣。漫漫數百年。宋又因拾掇。詩賦事鉛槧。經禮加拈括。策道試經綸。墨義驗巧拙。至明稍損益。大抵文辭抉。浸浸華浮實。流弊莫爬櫛。我朝亦因之。累世沿其沫。製儒惟字六。經生秪書七。七書讀十年。背誦無不突。雖然聖人旨。茫若墮烟堗。不識說何狀。叩之其目瞲。擧官豈有試。所試通與不。製述益荒駁。句剽字剝割。一片糊名紙。三寸黃不聿。草草三十句。辭理半破裂。主司以是擧。擧子以是訹。擧子倐一投。主司看一瞥。莫知何爲取。又何爲而逸。劇似兒戱然。倐颯無曲折。嗟哉古立賢。選用惟其哲。是故或板築。或起於襫襏。或取於管庫。或擧於梏桎。廝養或棟樑。牛口乃輔弼。自從此㳒行。人才漸杌捏。志趣趨卑汚。心術長爭奪。氣走喉欲喘。力攫睛皆䀣。不得則終身。衣褐飯麁糲。雖行若由𡗝。才比管與葛。黃䤋死牖下。束縛類覊紲。得則張其氣。志意橫發越。乘堅策肥馬。夸榮矜嵬閥。靑雲一噓送。坦衢平無窒。朝而掌錢穀。夕而典靲。進而莅銓衡。退而管刑讞。入而處廟堂。出而建旄鉞。左以文學顯。右以才諝閱。使其人而賢。賢於臯夔契。使其人不賢。以杙爲楹梲。敎馬守門閭。用船行硉矹。曷見有攸濟。未聞無敗蹶。朝廷弊百千。此事尤咄咄。我謂國興亡。在得人醇猾。譬治病膏肓。脾毋先救活。又如培樹木。無使根氣遏。鄕貢尙可爲。善用無肘掣。立師敎之行。人各自矻矻。孝悌立大本。忠信爲表臬。禮義以佩服。廉恥胥勉劼。剡薦詎不美。世衰滋奸譎。所擧或不良。職由無賞罰。賞罰明如秤。反掌回諛訐。導率卽有方。名實不乖剌。人將樸素還。俗且澆漓滅。庶政乃循理。國勢安於礩。豈如騖虗名。擧措極倉卒。縱快一時觀。坐受千瘡痆。歷書弊之原。我言非踈脫。</text>
<title>往在 丙戌</title>,<text>往在北山下。我家全盛久。直置我生前。且復論其後。憲憲我王父。春秋登壽耉。鶴髮儼在堂。子姓亦多有。我父三昆季。更迭供瀡滫。至于漢字行。羣從通長幼。四五八九人。振振羅左右。父母各在世。兄弟無缺漏。祖訓勉詩禮。家法傳孝友。張公篤婣睦。石奮崇謹厚。深深玉洞村。春色暗花柳。淸溪水東流。向水開竹牖。雨綠眉園草。晴立雲臺峀。葵蕨春可茹。芋粟秋不窶。適性非一端。勝槩難悉究。骨肉亦非遠。接籬仍通囿。東阡與西陌。小屋列如宿。午烟延松畒。沙路連竹藪。還往無朝夕。意到卽杖屨。春來韋家筵。花下蘭亭酒。我時騎竹馬。髧髮額上覆。上樹日千廻。捷若鼦疾走。但謂歡樂長。不識有憂疚。爲樂十餘年。翻覆一回首。世故所牽廹。人事有散聚。况乃所居異。時節難再偶。恩緞等逆旅。書帶占湫陋。雪霜會震廹。淚盡血染袖。向時諸父兄。接續辭塵臼。萬事滄變桑。歌哭遆相湊。死者日以遠。存者亦非舊。當時騎竹兒。如今柳生肘。諸兄又長我。理應愈衰朽。悠哉曩時事。落落不可復。人事有廻薄。終南蘊靈秀。卜宅遵其趾。近屬亦已就。倉右余買屋。烏衣接巷口。汲路通井甃。鳴聲聞鷄狗。招呼帶月出。往來鎭日覯。依然玉洞遊。到老其事又。古今所不免。哀樂巧邂逅。棄置勿復陳。餘生且慰耴。</text>
<title>泉坡行次次泉坡韵 丙戌</title>,<text>吾族兄觀甫氏。吾常謂氣豪辯博。所蓄積不居人下者也。老不得意。棲遑乎歧路之間。吾甚悲之。一日以書來曰。吾近卜築孔岩之側。是有洞名曰泉坡。有幽致焉。子盍爲我賦詩乎。吾復之曰。公年已老矣。居又適矣。顧安用復有四方之志也。歲一至洛下。見親戚外。蔬水唫哦。寄餘年於泉坡之上而足矣。遂和其詩。以美其居。以勸其老。以塞其千里求詩之意云。過多坡窩荷原韵也湖之西錦水之下。孔巖之側泉水出。其中先生無事。雨騎牛泉水飮。晴騎牛陽坡過。過陽坡卸牛。自飮泉泉水甘。蕭然三四間縛草爲屋。以松爲簷不求多。山中一夜雨。來添尺水水洋洋。東流霑枯畒。西流潤陽坡。澤物初心鬢蕭瑟。歸掩百丈山前窩。且敎阿達引泉䟽入荷池中。君今老矣。製衣折耴池中綠芰荷。</text>
<title>甘蠅篇送客敀 丙戌</title>,<text>甘蠅目中完虱稀。矢急偶與氂少違。纖離蹄下千里無。石子彈足傷足歸。鰲上散人何所適。輕舟十月鰲江碧。鰲江碧鰲江碧。張翰去作剡中客。命有速亦有遅。莫須喜莫須悲。一丘之貉古與今。君不見象罔之得塞翁之失俱一時。</text>
<title>老龍 丁亥</title>,<text>老龍初起時。鱗鬣頗骯髒。噴沬雪崩騰。曝腮雲泱漭。蝘蜓假餘波。魚鼈所倚仗。龍老忽無神。中歲失波浪。無食可充腸。爛處於枯壤。蚖哉其肆矣。小小蟻欲抗。龍困不得意。愴悢悄戃怳。鳳鳥高翺翔。五彩光炫熀。朝飮瑤池傍。夕巢阿閣上。坐令百鳥群。伏於一喉響。西方白色鼠。四足風挾掌。性黠巧伺候。與鳳屹相向。龍饑不得食。詣鳳乞豢養。鳳鳥惜此龍。威神减疇曩。招鼠相與謀。聽許龍所望。通言玉皇前。復與雲雨饗。龍乃假其噓。擊水稍用壯。海上黃鷂子。往誘蚌之長。徑尺夜光珠。西來爲龍餉。龍食此夜光。梗喉喉欲創。西方白色鼠。笑其愚且妄。去訴玉皇前。道龍無廉讓。鳳又局局然。引吭鳴一唱。鳳鳥謂可恃。謠啄多欺誑。西方白色鼠。性黠爲讒謗。不退死泥中。猶冀一沃嗓。巨鰲頭力大。岌岌冠方丈。龍還向鰲前。搖尾以頓顙。宛轉舐其甲。屈曲搔其癢。孰謂鱗之長。今乃爲卒黨。老龍初起時。衆且推高亢。奈何失其靈。䝱息徒覘仰。哀哉彼老龍。始終誰一㨾。</text>
<title>鄕擧子</title>,<text>槐花歲歲黃。擧子年年來。來來又去去。道途良苦哉。其二五日十日程。不可無資束。富者舂白粲。貧者賣黃犢。其三富者稍有餘。猶乘果下馬。貧者未百里。足已繭兩踝。其四小下改衣襪。果川僧坊村。一時渡江水。同日入城門。其五兩耳黑布巾。三字靑木袍。囊中五十錢。市紙生千毛。其六京口衆旅舍。間間塡似蟻。辛苦一日事。易敗難如意。其七到京自有榦。百冗牽所親。鄕隣託細瑣。妻子囑慇懃。其八薧魚一二級。泥橇三四件。添以大中針。帽子臙脂粉。其九包包如兒頭。蓐食候曉漏。南出崇禮門。臂包還狹袖。其十落日返柴門。對人羞此行。幸有中物。猶得作人情。</text>
<title>峽店 壬午</title>,<text>靑山沉睨日。曠野收飮虹。遂成黃昏色。寒靄生濛濛。其二骨如三角山。千鞭馬半步。半步又半步。寸寸山前路。其二人家問行人。人家無十里。小見山凹裏。蕭然店三四。其三檟木成林中。峽水交流處。着似蠔子殼。門門開向路。其四下馬呼主人。汝家宿今夜。急且精爲飯。靑芻飼我馬。其五蓬堂畧灑掃。蒲薦經半破。迎我慰我勞。坐我㝡上座。其六靑泥着四壁。白葦藩其虗。牛欄在門東。鷄塒懸屋西。其七楮鞵蠧食之。靑塵暗大口。將以右事誰。農神與墟主。其八井臼無方所。甕盎不位置。霤間去年粟。懸取如貍尾。其九主人八十翁。老已無一氣。猶然食其力。調稈織爲扉。其十童孫長尺許。牽挽遭翁嗔。雙垂鼻中涕。連着上下唇。其十一僕夫夜告飯。松肪燃土室。蒼耳與靑麴。是味太眞率。其十三飯半與沙半。入口礙左車。靑麴朽朽醬。蒼耳薄薄葅。其十二老翁猶淳意。老嫗生嗔誚。向隅不絶口。連言烟價少。其十三以爪爬褌蟞。夜中九輾轉。無知還僕夫。鼻息如吼箭。其十四村鷄鳴續續。峽星稀漸漸。秣馬登前道。來夜宿何店。</text>
<title>季春之晦 丁亥</title>,<text>花遅惜春早。花盡惜春暮。春暮我猶惜。况乃春不住。問春誰催廹。冉冉不曾顧。餘花耿有戀。怨鳥啼無數。力微挽不得。竪亥正急步。步步將春色。前去無歸路。我謂此亥言。莫詑將春去。一刻三萬里。喉渴死無處。來歲二月中。春復在空樹。君看去年夏。明朝來如故。</text>
<title>孟夏之望</title>,<text>明月耀西園。孟夏天氣淸。列宿正參差。絳河波不驚。尙恠上天意。三日以風鳴。譬如有心人。喜怒俱有情。蒼茫問不得。竚立望遠城。</text>
<title>過衿陽 戊子</title>,<text>衿陽路小西。雨鳴雙白楊。有塚寄其下。草斷眠子羊。過者或咨嗟。謂言某所藏。我聞忽驚心。駐馬爲彷徨。等死何足悲。口腹乃招殃。白日照不得。沉沉積星霜。寄語醉中人。經過莫衿陽。</text>
<title>邵城新峴 戊子</title>,<text>悠悠我外祖。托軆玆丘陵。典刑縱未逮。文獻猶可徵。寒水有寶珠。丈老樂爲稱。公盖有至性。以玆二人承。庾厄旣刻骨。鄠孝仍割肱。篤行知有自。殞生緣不勝。亦有孟光賢。哭徹爲城崩。孰無未亡人。下從眞獨能。偉哉孝與烈。不負天生烝。里中上其事。烏頭命已曾。至今三十年。泥塗落雲仍。美典竟不諧。幽光遂未弘。憶昔母在堂。每飯必涕凝。詔余非一二。末命彌兢兢。小子詎敢墮。實慚力可乘。萬事旣夕陽。孱孫榮古堋。素牌掛征鞍。紫果齎弊簦。祭罷一徘徊。事往徒愴膺。塚前四五松。短短不成層。沙亂萎荄根。草荒欹石稜。歸宿墓下村。百憂如脩繩。回首念母言。中夜我十興。常恐死一朝。此事永無憑。</text>
<title>詩云 戊子</title>,<text>詩云凡今人。莫如我同姓。年老覺愈信。世衰知可警。豈無昔相好。肝肺徒市井。兄下錦江船。三日宿於炅。與君別幾年。瘦落祗舊影。荒荒四升布。不足盖雙脛。無鬢可加白。數莖霜照鏡。我悲實其窮。無力慰暮境。且留入謀婦。飮食須潔淨。貧家飯隨有。早晩無一定。再食尙云艱。况乃事酩酊。大笑向白雲。世俗重是政。脫去皮毛事。引喉動淸詠。松深炎暑遠。草遍堂宇靜。驕陽化爲雨。城陰變夕景。劇談吐獜鳳。千古入脩綆。喜君無凡見。胷臆實超夐。蓄積豈下人。直緣磨蝎命。屈伸不足論。所貴全素性。泉坡窈而深。子所誰與競。釣有江中跳。耕有山上頃。歸去莫憂命。原思貧非病。</text>
<title>慰鱞詩貽友生 戊子</title>,<text>鱞夫之苦君莫悲。生死雙行理不隻。哭妻還如初無妻。一年二年遂成昔。其二鱞夫之苦君莫悲。家失一母生一母。新母何如故母賢。鷄鳴而起看升斗。其三鱞夫之苦君莫悲。始覺爲男勝爲婦。若使我死先吾妻。寒閨一生啼寡母。其四鱞夫之苦君莫悲。死無骨肉哀益切。君今有子如猉獜。有女顔色白勝雪。其五鱞夫之苦君莫悲。幸不君鬂如霜白。若敎情與年俱深。到死其悲長幾尺。其六鱞夫之苦君莫悲。悲能幾時不悲久。生前之室一時間。死後之穴億載後。</text>
<title>使行 己丑</title>,<text>使行常在達。山行常在窮。窮者免覊束。浩蕩無西東。達者苦鞅掌。局促少閑蹤。是以爲宦人。兩事恒難同。鎭也蛻早齡。秀出吾宗中。今之記注官。古者太史公。珥筆日上殿。人主爲賜容。職責檢瑤牒。歲一乾厥封。時秋積雨霽。天氣澄不雺。君行詎敢遅。宸藻擎玲瓏。悠悠古濊國。五臺摩蒼穹。祥雲曉披霱。寶凾晴灑彤。使事臨瀛訖。歸程蓬海通。樓觀滄海日。湖引南石風。比至蓬萊口。萬木應已楓。山摧吼萬瀑。潭黑蟠九龍。此山於國中。於山㝡秀䧺。人或至白頭。未一窺其峰。君誠兩得之。行李有始終。誰言免覊束。我今頭白翁。欲起慙筋力。此恨塡心胸。憑將送行詞。先賀後私悰。</text>
<title>冬夜與翠兒讀書。作學工詩示之。丁亥</title>,<text>學工目已昏。解書頭已皓。念我幼似汝。飛鞚恃長道。雲天射思鴻。春日闘有草。不識聖人書。其中有至好。及今老無成。伎倆劇顚倒。文未遷固及。道莫孔周造。寒燈照窮廬。水落生悔懊。亦知老可收。奈此神不到。對字看烏頭。過行呑鹿腦。譬如山上田。廢廢不種稻。飢始去欲治。石亂多雜草。苟欲樹芳名。日月當及早。汝血初向旺。汝氣凌九昊。何須遠爲戒。汝父今虗老。</text>
<title>歲時詞 幷序○己丑</title>,<text>余採國俗。其於歲時可記者有十一。事事各有詞以歌詠之。名曰歲時詞。亦范石湖村田樂府之意也。一曰擲柶。俗於歲時。男女相聚爲此戱。以賭勝負。二曰跳板。俗於歲時。衆女兒結隊跳板。以矜趫捷。三曰放砲。俗於歲時。以砲代爆竹。以驅厲鬼。四曰燃燈。俗於除夜。設燈門房廳竈以達曙。以昭其藏。五曰屠牛。俗於歲時。殺牛以肴其酒。六曰湯䴵。俗於元朝。烹䴵爲羹。以薦其祖廟。七曰門畫。俗於元朝。畫古之偉人。貼之門扇。以禁其不祥。八曰齋米僧。俗於元朝。與乞米僧米三日以供佛。以祈福利。九曰問訊。俗於歲時。少候老卑拜尊。以存其過歲。十曰爇髮。俗於元夕。聚男女一年頭髮爇之。以禳鬼灾。十一曰藏鞵。俗於元夜。藏鞵以避夜叉。歲何樂歲何樂。樂在兒童。不在頭上髮半白客。且呼兒童汝莫睡。汝睡眉且白。樗蒲挈曺爲歡謔。剖杻爲柶。畫紙爲局。圓孔二十九。八馬分白黑。出入拱過用有術。模介挑桀隨所擲。擲有能有不能。挑燈大呼爭立落。老夫髮白猶爲笑啞然。吾年如汝忘寢食。擲柶其二張三女兒李四女兒。黃綾衫紅紬裳。以粉雙畫眉。喚取兒出來。歡聽儂言語。今日好歲時。東家橋頭西家巷曲。雙雙無非跳板侶。歡和儂跳板去。盡日跳板不知勞。一俯一仰如桔槹。板兩頭響椓椓。跳千回踵趯趯。儂跳何如歡跳休遅。但怕輸東家西家跳板兒。跳板其三放砲亦何俗。放砲當爆竹。爆竹其來自古昔。熚熚烞烞夜一響。山臊竄走駴魍魎。古人爆竹今人放砲。驅癘雖殊元一羕。赤幘侲子右挾丸。挾丸行出大道間。每年臘月三十日。日之夕矣砲始發。到二更一時齊放放向空。一砲撼幽藪。二砲淸紫宮。放砲其四燈何煇煇。夜何遅遅。湔檠滌盞惟潔精。以油助火長照明。燃自黃昏。至于東開。幽闇遁藏。昭明鼎來。周人五祀今不記。所以媚之仍古事。門有神戶有靈竈有鬼。霤有主奧有尸。各各悅懽喜。來日新年以爲始。生祥産瑞如川至。燃燈其五殺牛復殺牛。殺牛家家凾大鼎。是日思與萬姓懽。天門晨下禁牌令。南郊之牛崇禮門。東郊之牛興仁門。二門牛來日千頭。一入其中無返魂。夜驅白丁如驅羊。霍霍磨刀出其腸。酒綠葡萄如漢水。庖中大臠殷朱𥁃。狹斜歸來袵成帷。醉飽已聞鼻謳狂。屠牛其六齊呼邪千鑿米。共噓𡁎千搗𩚼。聶而切之尺有咫。橫而斷之錢子似。內鬵烹煮之。白瀋潤於脂。碎椒播之。屑雉糝之。以饗其祖考。以其餘兄弟父子相聚爲一飽。飽此䴵莫歇後。一椀一齒催人老。湯䴵其七君不見六曹前高院與崇衙。又不見九街上卿第與侯家。畫人倐顧眄。貼着雙板扇。都人效之無上下。門門戶戶皆新畫。眉如釰目如電。頭戴鍪腰帶箭。問畫中人何爲者。古之靺韋君子也。關雲長張翼德尉遅敬德李衛公。不見其人見畫中。神茶欝壘渠豈敢。百鬼見公驚破膽。門畫其八齋米僧。以布爲帒繫以繩。老僧一人中僧一人童僧一人。三三喚作隊。十十聚成羣。月正元日子半夜。太白昇天僧始下。城中千家復萬家。門前齊聲齋米差。齋米差齋米差。三日乞齋米。齋米帒不足。左執齋米右擧手。願公壽如南山富潤屋。願公進士與及第。百子千孫世復世。齋米僧其九去者問安去。來者問安來。問安之禮亦大哉。男新服女改裳。入廟拜祖考。上堂禮爺孃。生子登科是德談。臠肉巵酒執相將。執相將相勞語。吾齒老矣。汝齒幾許。汝少吾老。莫復相校計。但自愛少疾苦。更問明年歲新處。問訊其十聚髮一年中。爇髮元日終。豈無他日歲之始。盡除頭上垢與膩。雌梳䧺梳梳下首。持向門前與巷口。置柴其上火燒之。當風揚灰灰上飛。灰上飛。魔公妖君唬歔欷。爇髮其十一藏鞵藏鞵。今夜夜叉來。懸篩懸篩。來曉夜叉歸。汝夜叉不知何方何鬼何物魔。一年一度歲初夕。來搜人間兩隻鞵。以試其中汝足不中汝足。我制汝亦有權。我有濶目篩其竅三千。汝雖離婁之明巧曆之巧。不能一刻而遍數此三千竅。竅盡鷄鳴。汝鬼何爲。莫等閑懸篩且藏鞵。藏鞵</text>
<title>百花 庚寅</title>,<text>百花晴可翫。百鳥暄益聞。是時三月半。雨師初收軍。怒生靑靑草。亦已翔蛺羣。藹藹午浮陽。霽物繽以紛。浴沂冠五六。賢哲昔所云。今我悲骨肉。慟哭腸內焚。値辰空集感。廢硏仍澁文。近見匡與執。相隨龍於雲。出言爲五言。與古不可分。我欲躡其塵。茫然如薄醺。鳳凰方和鳴。嚘嚶亦秋蚊。登高縱不能。作賦演三墳。</text>
<title>謝東隣送酒 庚寅</title>,<text>昨爲聞齋僧。天門走一遭。事有不如意。春泥兼汚袍。小憇叔所隱。開花雨中桃。遣奴借友驢。夕始返蒼臯。案有初出詩。壺貯新熟醪。問此誰所寄。友生頗勤勞。展紙讀一過。行杯命兒曺。飮之未過半。興已春陶陶。念昔辭花伴。非關厭遊遨。磵壑慚筋力。朞功匝號咷。故人尙餘情。荷此慰牢騷。所貴在薄俗。此義良獨高。何以報厚貺。意長難盡毫。</text>
<title>甞春末赴西河任生之招。作蘭社飮。壬辰</title>,<text>一雨新百花。二雨靑萬柳。旣雨晴亦佳。芳華正雜糅。誰家惜風流。春酒凝綠乳。竹葉初漉出。蒲萄新釀取。而我春無粮。玆事廢已久。座上虗孔客。閨中愧蘇婦。縱然貧無有。窮途或仗友。十出九醉歸。近飮殆百斗。任生復韻士。厚意誇盈瓿。以書與一馬。迎我卜其晝。入門由獨樹。花重遮戶牖。有來自北里。邂逅卽朋舊。感念主人意。掃徑延佳耦。已畏空尊愁。喚婢添畫卣。河豚肉正厚。雕胡滑可口。飽食足吾事。萬事豈身後。風濤湧春江。白日忽變候。鯨鼉闘窟穴。落角仍折肘。膽弱不可視。有問揮兩手。笑矣去折花。以花計飮酒。且飮莫復辭。醉人無訾詬。但恐醉不識。當歌翻下淚。</text>
<title>顔駟 庚寅</title>,<text>顔駟昔坎壈。上下三不遭。豈惟居無食。更兼出無袍。命也何足道。富貴東園桃。前脩貴立誠。上蒼聞鳴臯。嗜學如嗜炙。耽善如耽醪。縱或命不偕。終爲神所勞。古來冥行人。折軸多敗曺。種死緣翔吳。穰逐由並陶。翠鵠矯雙翮。摩霄以遊遨。弋者何慕焉。終竟免後咷。玆理亮易驗。安用傷牢騷。上上終有躋。誰謂華山高。誰謂德難擧。其輶如毛毫。</text>
<title>三淸送酒 庚寅</title>,<text>聖者固未易。賢者尙難遭。豈云市無有。吾無鷫鸘袍。直愁負階花。空懷侑園桃。有誰晝剝啄。云自三淸臯。手持一䲭夷。其腹貯香醪。起身謝使者。使者良亦勞。此義本前脩。而今乃吾曹。江州子何讓。顧慙東籬陶。自從居遠來。三年廢遊遨。世故遆離合。人事隨笑咷。幸玆覓劉頌。眞堪誦屈騷。何當宿霞亭。山月候初高。開樽瀉餘漉。洗硯濡巨毫。</text>
<title>遺申暹 庚寅</title>,<text>憶昨送蘭叟。皷枻歸江天。自云有兒佳。吾衰理荒田。去影閃似鴻。落葉遂殘年。把酒倍相憶。時菊空鋪錢。有誰忽披帷。典刑叟依然。秀皃雅停鸞。淸詩仍犯仙。深知理相承。有源方醴泉。其二與君非路人。君詩况予興。惜此羽毛弱。江湖沉藝能。邂逅遅何傷。照之心似氷。小來喜方洋。皓髮今垂膺。君健有來程。視我羹可懲。浮華屛劉錢。晨夕𨀣顔曾。君子滿上游。且去摳衣登。</text>
<title>齋居 辛卯</title>,<text>僾彼舜所藏。松柏蒼以靜。古物偉石儀。幽簾深殿影。小臣職香火。寄慕嗚呼永。暗薪怳神榻。怒蛙猶御井。帝特未與齡。日星建所秉。滄江鼎湖深。恨入東流逈。道下諉獯葛。禮倦阻箕穎。念此增感激。瞻望氣爲屛。皎誠依劒舃。勤心護岡𡽹。誰令免左袵。聖恩及踵頂。</text>
<title>奈何歌三別遠人 辛卯</title>,<text>奈何奈何灘頭揖。二十灘聲令魂泣。遠遠近近兩回首。白雲一峯靑水口。其二奈何奈何樓上別。淸心樓影含落日。淺淺深深雙勸巵。此時君去還幾時。其三奈何奈何寺前送。神勒寺門江打湧。下下上上各搖艇。枉渚廻入不見影。</text>
<title>君子 辛卯</title>,<text>君子得時駕。不得行蓬梗。伶人自嘲簡。關尹遂泯影。迫此老無食。不恥從一命。猿狙不宜冠。麋鹿元嬾性。勉強爲一起。春水理孤艇。七日東浮江。蒼梧朝二聖。列樹更無外。鴉鸛非人境。傍人或云云。我實匪不幸。燥髮誦孝宗。今已霜滿鏡。爲郞入此山。萬事固有定。以玆寂寞。香火勤掃省。</text>
<title>與客遊於東臺之上 辛卯</title>,<text>已置一釣舟。出洞卽江水。江水一無風。鱗細花不起。草兩黃犢。葦港雙赤鯉。中有自得意。交頸以聯尾。而我豈無友。不期來數子。未可少助讙。風流登列簋。大魚盈一尺。芳酤湛百觶。東坮倚薄醺。落日下江市。平湖小於硯。古今隨浪蘂。李穡骨爲灰。朴誾嗟已矣。淟淟小黠句。其存能幾𥜥。勸君更一杯。無爲自憔悴。</text>
<title>馬巖 辛卯</title>,<text>磊磊馬巖石。不能充脩矼。短短馬巖木。不能中作艭。屹然千仞勢。功獨高此邦。蒼茫古之初。天始開大江。融此一拳壁。以遏其翻瀧。江到此逡廵。不敢前舂撞。不然波怒下。直入驪州腔。驪人乃桑麻。爲賜豈不厖。謹謝馬巖神。淸酒侑一缸。</text>
<title>讀宋先生御賜貂裘跋 辛卯</title>,<text>顯仁昔甞膽。秉義如日皦。豈無爲時豪。大人降龍嶠。利見九五位。聿罷三千釣。君臣更灑落。魚水契乃肇。嵂彼黃金臺。禁中橫縹緲。引與近帷幄。天寒或夜召。宮中虗無人。星月上流皎。中使捧金凾。御裘光照耀。謂此贈有意。薊門騰紫驃。寒風撲鐵衣。嚴霜透金鞘。先生且莫辭。相知貴相照。叩頭謝此恩。怵惕懷此敎。井井十年籌。慘憺紆未了。龍飛忽鼎湖。上天東不吊。萬事抱裘廻。慟哭腸內燒。年年五月四。血淚灑窮徼。滄桑事百變。已際翔群小。縱死目豈瞑。此事知者少。吳許甚獸烈。獯葛歸嫫效。往往血洗衣。不知其汚淖。以玆念疇曩。所講實光耀。我生後百年。誦之自幼眇。感激君臣際。淚或流濕褾。是何一時遇。至誠逬肝膘。讀此賜裘跋。心悲刀若勦。士爲知己死。天必疾痛叫。豈惟臣節忠。愈見王德邵。今我老爲郞。劒舃依孝廟。日月永沉淪。風雲已冥杳。憂來或上丘。劃然秋一嘯。孰與鳴此恨。滄江流浩渺。</text>
<title>適來</title>,<text>十月二十六日晴日㬉。與同棲人曳杖至前山。江水繞其趾。洲渚紆回。沙溆明媚。鳧三四羣去水尺餘而飛。已而沒。顧望曠如也。適渺茫間有紫帽翁棹小舟來者。問之漁者也。呼使前載焉。溯洄入蒼壁下。至暝乃還。辛卯適來抗高巓。滄江下澄碧。曠然立四望。萬象歸空寂。遠遠有漁者。一櫂溯層壁。許我坐蓬窓。恰纔容二舃。捷疾似跨驢。沙紛屢易。獨檜辨野寺。孤烟表水驛。江鳧集翛翛。霜鴻號格格。興來自皷叉。返照翻蒼石。意愜忘覊旅。况乃冬日適。僊賞貴不期。倉卒存奇跡。起身謝漁者。此遊誠爾力。再當覓村酒。訪汝浦中荻。</text>
<title>問漁者 辛卯</title>,<text>試問汝漁者。汝漁魚幾何。魚在水中居。汝在水上家。與汝魚何讐。削竹爲單叉。連絹爲脩絲。編杻爲圓。貫耴無罪魚。身以叢莎。內鬵烹煮之。死睛如素花。魚如汝有心。早已離舊窪。汝復當奈何。汝復當奈何。但恨魚少智。漁者如汝多。其二試問汝漁者。汝漁亦何魚。汝魚味高時。乃載北上車。車入貴人門。貴人食有餘。盡道此魚高。齊聲流厚譽。官捕汝漁者。促魚火相如。寒氷傷汝股。深水生汝蛆。少遅束縛汝。驅向獄中居。至時汝亦悔。廻向心地初。思念笱中魚。撥剌爲汝漁。其三試問汝漁者。汝漁今幾年。汝漁今幾年。兩鬂白鬆然。朝朝立渡口。夜夜宿江邊。辛苦一日中。所得或隨緣。大魚不盈十。小魚不盈千。以魚爲衣服。衣服不華鮮。以魚爲飮食。飮食不豊焉。盡物來外患。殺生多冥愆。不如釋此魚。去耕山上田。</text>
<title>步高丘 辛卯</title>,<text>今日好天氣。美酒君且傾。四時更逝去。誰能駐耀靈。人生一世間。忽若朝露零。得亦非百齡。失亦非百齡。憂來步山陂。引領睎遠汀。維東有古臺。北有婆娑城。思念古世人。翔戱圖久名。亮無長生術。如今泯華馨。晨風號其樹。旅荄生其庭。四顧若無依。愴懷切中情。不如放志念。十斗醉不醒。</text>
<title>示元執。時余看檀弓。元執讀貨殖傳。辛卯</title>,<text>是亦不可信。非亦不可知。子游習於禮。曾參乃表微。是皆號高賢。並轡追聖尼。奈何身後人。記錄多可疑。吾觀檀弓篇。未敢然其辭。其二貧亦不可避。富亦不可必。昔者居室公。利事如畫出。用幣流水行。趍時鷙鳥發。奈何昊不傭。十窶饒者一。君讀貨殖傳。未曾得其術。其三可易無貧富。可公無是非。不能公厥心。又妄欲易之。是以衆棼棼。至於相攻劘。豈敢怨古人。世衰或逌玆。但共努力去。守分勉無私。</text>
<title>落齒次退之 辛卯</title>,<text>辛卯余四十。孟冬落一齒。執齒意不樂。中懷悵未已。我聞血退衰。齒不能堅止。齒落老之常。我何獨爲恥。但思齔如昨。不謂先我死。曷甞有酬齒。見落悲自己。落一門如呀。已欲口滲水。未落二十九。豈肎長附比。計應次第落。更落當何似。譬如旣茂木。遇霜斯落矣。使如退之言。歲落猶三紀。觀此所落齒。年命難預指。始謂齒如石。及落堅莫恃。堅猶落如此。吾衰可知爾。豈惟老驟至。齒落駭人視。見髩忽變蒼。忽欲忘憂喜。假使又四十。齒豁何有美。但當自今始。因號爲老子。</text>
<title>漢江浴示將歸之客 辛卯</title>,<text>君詑驪州煖。吾言漢江浴。漢江五六月。淸流凉以淥。都人白苧衣。赤汗如灌沃。思一浴其波。步出游水曲。爽軆豈能久。止浴還復熇。天寒古驪州。氷霰亘崕谷。有薪如高樓。一爇三大束。蕭條四圍雪。春氣盎宿屋。縱得一時煖。異鄕非久福。歸去手足寒。城中風破肉。休言驪州煖。終竟漢江浴。</text>
<title>逐魚詩 幷序○辛卯</title>,<text>冬每氷始合。漁者乘圓釘橇。荷綯簦挾椎。持三鉤叉以出。乘圓釘橇者氷毋跌也。荷綯簦者藏魚也。挾椎者擊氷也。持三鉤叉者刺魚也。名之曰逐魚。其法必氷合乃可逐。然必薄也。薄則擊之易破。必日出乃可逐。然必不雲也。雲則水不可見。氷破水見而魚可逐矣。然後椎氷出鍧鍧聲以駭魚。魚聞椎聲怯。如創鳥聽弦而伏。然後乃刺魚。百不失一魚。氷厚則止。漁者云。逐魚復逐魚。逐魚魚何歸。玄冬十一月。水河氷爲衣。寒日從東昇。照之流光輝。西曲百尺叉。衆夫環以圍。齊聲擊氷腹。鍧鍧聲未稀。俯身照見水。鬐鬣莫逃微。悲哉脊鱗弱。安可自騰飛。水明不可隱。藻寒不可依。悲哉性命微。死於叉頭機。</text>
<title>別所親 辛卯</title>,<text>玄冬十一月。層氷結山崗。遊子忽思返。振翼西飛翔。人生亦非僧。妻子何詎忘。浮雲有去意。彼蓬亦飄揚。野送不忍別。執手徊以徨。南踰古達峙。危哉九曲腸。駑馬顧悲鳴。霜霰皓衣裳。君當歸故里。親戚執相將。我當留此地。熊羆宿相旁。昔爲蛩與距。相顧以徜徉。今爲鴻與燕。中道忽分張。回首望行程。引領懷感傷。與其牽寸祿。孤燈守空牀。不如棄之逝。高擧接一行。</text>
<title>寒夜月 辛卯</title>,<text>寒夜月恰似。貧家女人言。難取貧家女。貧家女家貧。女亦好人言。難見寒夜月。寒夜月夜寒。月逾潔桂樹。枝凍顧兔毛。折明光脫煥。寒氣磊結淸。灑照耀中又。復兼霜雪見。月當見寒夜。月貧家之女。何曾驕惰心。志安逸筋膂。貌如月輪半。爲塵處手爪。工織縑井臼。勤操杵耴女。當取貧家女。女賢在苦貧。月明在苦寒。人情畏寒羞貧。誰復來相看。棄捐離絶。惜哉。貧家之女寒夜月。</text>
<title>戱贈客墜馬 辛卯</title>,<text>道也東西南北人。疇昔訪我黃驪濱。歸路春泥浩無垠。雨點雪片灑紛繽。兩隻擔子一掌筵。馬背欹側如騎船。紫馬場邊馬忽顚。飜身下落尻向天。恰似醉人仆道傍。又似老牛頹氷江。我泗君咷一蒼黃。扶挈按摩相調將。天幸頭顱得不破。血驚爲瘀藏心下。我笑謂君君莫咜。人生患禍祗頃乍。太行羊腸橫硉兀。機辟罟擭潛出沒。往往冥蹈千仞窟。一落不復收骸骨。是曺孰非自耴者。無心上蒼終見赦。酒一大白汗一夜。君健明朝走如馬。</text>
<title>東路穿峽 壬辰</title>,<text>野光初破曉。出日荒亭亭。溪女稍出井。店牛徐赴坰。漸得入天山。却略羅峻屛。蒼茫七老木。已死猶傲形。哀松動虗牝。咽流穿奧扃。是惟積陰地。黃道避岧𡺣。僕夫爲咨嗟。過者涕雙零。歲荒妻子瘦。余敢憚屢經。</text>
<title>南磵中題 壬辰</title>,<text>日色葉上薄。秋氣磵中集。山居余何事。時從窈窕入。樛互藤斜走。深黑木亂立。斬其草塞磴。决淆仍䟽雜。展席蔭垂蘿。環流激以泣。有音多未聞。異禽鳴相合。溪老劇解事。釀稻携一榼。苦辭鮮肉肴。园果新坼甲。感激此意厚。何必物豊匝。食新先家人。分少及過衲。山中豈有長。且共爲酬答。復荷寘前期。山月照楓葉。傷時鬢已白。直恐難屢挹。</text>
<title>舟遊蟾湖 壬辰</title>,<text>歌曲鄭季涵。詩詞李秉淵。所以蟾江水。宿昔耳熟焉。今我駕小舟。時秋天肅然。解纜後朝霞。弭棹先夕烟。江山旣淸曠。復有主人賢。遣奴覓肴資。喚兒授酒錢。明月出不遅。宛轉當碧天。流光奪淸晝。駁雲空四邊。柳下是柴門。門前卽漁舡。縱葦聽所如。平湖穩於筵。二水各殊源。至此襟相連。老壁根虗無。突兀駭蒼圓。氣勢鎭水口。蟠屈入龍前。下舟踞虎豹。揚歌振山川。夜深切風露。汀鷗警葦眠。褰篷頫且昂。在沚洄以沿。時憂且來日。天便偶今年。回首語同舟。未曉休繫舷。</text>
<title>老新郞歌</title>,<text>銀鞍白馬老新郞。老作新郞拜鴈床。少時爲郞寤如寐。老年爲郞悽以惶。悽惶寤寐莫須論。新郞屋中新齊姜。其二中年半生老新郞。老作新郞上牢堂。莫道年紀已晼晩。莫道容華太老蒼。身長七尺貌白晢。新郞看似二十強。其三二子一女老新郞。老作新郞就洞房。郞言後妻如前妻。兒見新孃似故孃。孃來手撫𥠧毛翮。新郞一喜一悲傷。其四老新郞莫須悲傷。老新郞家用平康。郞有賓客潔飮食。郞有祖考馨蒸甞。百福千祿如川至。新郞新婦壽無彊。</text>
<title>金吾値月 壬辰</title>,<text>明月出自東扶桑。落落掛在天中央。積雪凝留助虗明。嚴霜下鋪交輝光。四更五更天益寒。愛之不能還入房。金吾郞官是何官。使人局促守空關。禁籞肅肅夜如年。踈燈破廨多風寒。忽憶去年滄江濱。月如今夜浩無垠。淸心樓上吹玉笛。神勒寺前垂金綸。自是浮生有閑忙。對此况復懷感傷。夜久竚立望北斗。北斗雖高難挹漿。</text>
<title>新修龕安梅 癸巳</title>,<text>屋舍修護佳。婆母培扶好。里諺有此語。此語誠理到。我初乞梅來。無室可安保。衆𡏖所侵凌。群煤所困暴。蘂萼澁不舒。不成爲好夭。我憐其憔悴。小龕新結造。縞以餙其外。靑以其奧。流珠日再溫。黃轝潛潤膏。氣藏不外洩。精蓄有內導。朝煦映相看。生意方浩浩。物理須人力。旋斡容凍燠。但恐宋人然。嘉苗坐斲耗。</text>
<title>於梅下。分儲萬斛香先天下春。得萬字。立春日也。癸巳</title>,<text>莫汲汲南枝健。莫徐徐西枝遜。西枝相待苦殺儂。南枝易落愁殺們。置之不須論遅速。天機自在誰沮勸。且可共君花下飮。是日子半春生寸。歲弊風號微霰落。燈寒酒重淸夜遠。急就花前驗多少。一花二花圓如圈。已令座客九竅淸。眉髮盡化無點溷。近被花緣苦相迫。作詩千首字過萬。爲憐天寒可托契。重惜歲暮來撥悶。慇懃寄語花神道。但開莫作東風怨。今日開一瓣明日開一瓣。令我飮酒賦詩長適願。</text>
<title>以儲萬斛香先天下春。賦梅。八首○癸巳</title>,<text>槎砠砠。高槎低槎崛不舒。拳曲天然戚與蘧。擁腫古之支離䟽。衛霍煗屋峙有餘。風濤蝕嚙峯相如。孰如自生不假虗。元身一根君所儲。其二枝短短。南枝北枝相撑建。譬如鋪孩以麋飯。汲水日向尖梢噴。挺挺勢皆上指盡。靑靑氣欲中涌坌。九死不受風霜困。弱性溪邊楊枝萬。其三蘂續續。一蘂二蘂互遅速。烱烱稀散銀汞玉。鱗鱗稍着四五六。英顆突起莖附菽。澹鬚孕取葉包藗。淸香到足還不足。未害姑徐含萬斛。其四花央央。上花下花都開張。雪爭一出飄近床。水生孤點映在房。遅開徐綻故尋常。貴是旣爛播新香。超入寒天帝百昌。當年不數吳粤王。其五香綿綿。朝香夜香鎭相連。馨君几閣澹無邊。入人肝肺淸已先。始疑庭有老檀栴。潛洩暗動却非然。欲尋不得轉可憐。欲捉不得空如烟。其六色姸姸。澹色寒色俱可憐。正使雪華妬潔鮮。將比鷺羽勝皎娟。譬如一輪桂魄圓。片白掛之靑靑天。暗中模耴豈失焉。若使東風梨花然。其七影夜夜。花影枝影疊相亞。燭燭四懸灯輝榭。澄澄下垂月當斝。二光實爲影所借。箇箇劃活窓之下。孰言君有一樹者。雙樹婆娑眞耶假。其八韵新新。踈韵冷韵皆可人。穆然其姿烱絶尘。不言已能傳以神。賦花不必浪費呻。侑花不必長飮醇。漠漠痴坐趣在眞。不然百花誰非春。</text>
<title>次人見贈 癸巳</title>,<text>生世四十年。滿城三萬家。未曾與一人。一日相干戈。蜣蜋視我巧。鶷鶡視我夸。酉卧卯起好。二飯一粥多。隣人有云云。三日騂作酡。其二不泛君平决。不泛唐生問。問之亦何爲。顔呂初有分。年大閱滄桑。世故難力運。嘉糓不夏熟。祥花或朝隕。但去崇明德。千載以爲準。</text>
<title>除夕 癸巳</title>,<text>四座安坐莫諠譁。聽我一曲除夕歌。去節來序莾回互。奔輪走轂無停住。無停住走電如。二十四回除又除。除晝除夜送一日。十二時刻又送了。一月三十日。除晦復除朔。假使百歲能幾何。况復至者元無多。上不過八十春。下不過五六旬。中間曉曛三分。一分二分。死喪哭泣與憂疾。一生讙訢醉飽無月日。君何術駐急景。吾何計挽逝影。吾欲以戈喝。回以繩繫。耴又欲燖烏燔兔。令不得飛且走。烏驚兔逸戈鈍繩絶。至竟挽不得去如瞥。奈何奈何去又去。人生兩鬂無黑處。昭陽之終星在寅宮。七斗徙杓夜五更。五漏遆壺雞一聲。査査差差西林鵲。熚熚烞烞東隣爆。命婢炰牛尻。喚妻酌兕首。莫歎息除此夕。莫虗徐行此樂。此樂從今至歲百。百歲中除却四十有二年。未來之日尙有一萬三二千。</text>
<title>棣華堂元夕 甲午</title>,<text>急景騰騰如電驚。天上馬年春又生。可道逢春興寂寞。已自入冬詩縱橫。上日開筵酒如川。風流洞中沈士行。詞翰升堂歲初夕。梅花壓枝枝爲傾。且置鬂髮不愁思。莫將窮賤徒哀鳴。有物於此誰得失。眼前一壺身後聲。或恐世故相牽廹。新年一祝萬事平。棣華堂深燈花落。醉人往往露性情。莫學借火窮一經。功名判不到匡衡。其二歲去何憂來何驚。眼前一笑隨遇生。楚楚衣裳競華鮮。盈盈酒食羅縱橫。滿城之人爲一日。下至於僧亦群行。復以博塞繼樗蒲。挑燈大呼天河傾。天河傾盡火如城。千官釰佩鷄初鳴。聖主九九八十一。南山北斗騰呼聲。若非大德得高壽。安致衆生歌太平。共賀國運回三陽。不獨歲時歡群情。但願年年似今年。殿下七政齊璣衡。</text>
<title>正月五日。與朋類登南臯之上。用淵明是日遊斜川韵。以共冒原韵中首起五字爲令。甲午</title>,<text>開歲倐五日。歲拜亦已休。爰及二三子。復來爲佳遊。感玆新元節。攬昔懷勝流。邈矣晉處士。汎若忘機鷗。芳躅滿四旹。是日亦曾丘。陽氣布山阿。余可偕賓儔。歲釀盈宿漉。春謠盛新酬。未知後視今。猶今視昔不。群物欲已動。餘寒不足憂。遊讙苟無違。過此非吾求。</text>
<title>遊南麓。分韵老杜乾坤萬里眼時序百年心。得序字。甲午</title>,<text>陽春二三月。天氣澄如許。山陂縱云𡾟。豈敢憚筋膂。維南有高坮。下多靑草處。冠童僾古意。班坐齒爲序。嘉樹未銷落。愛此重延佇。歡讌正未畢。白日流遠墅。城闕鬱何壯。河嶽廻以阻。今我値明世。復結君子侶。及時不爲樂。盛年行自去。放志貴敦復。申章勉令擧。</text>
<title>駱園河豚之會。分白香山初晴迎夏早落照送春殘得送字。癸巳。</title>,<text>員外家園敞小洞。桃花日暖春如夢。主人惜此花遅暮。開軒晝集群伯仲。江中之鯸大如鯉。割烹去乙歸朝饔。佐以彫胡味無敵。况復美酒新醱甕。氣酣更向花園去。松陰草色晴可弄。衆木蔽日斜穿。群葩旖旎風微送。物色遊衍兩無愆。請君賦詩當歌諷。</text>
<title>讀韓 癸巳</title>,<text>蘭坮志藝文。鄒人齒諸子。漢猶近周末。人見無同異。直至直齋公。列之經之類。我謂唐韓愈。文非七家比。合置左馬班。號爲大家四。</text>
<title>和友人紫菊吟 癸巳</title>,<text>紫菊汝獨胡爲乎。離黃去白間於朱。惡亂我昔聞仲尼。托懷君今悲左徒。歲之九月天雨霜。衆中紫者那獨無。以貌耴人失子羽。苦心黃白無分殊。</text>
<title>古詩二首。贈所親。甲午</title>,<text>嗚嗚衆缶內。衎兮陳笙簧。啾啾百鳥羣。戛然鳴鳳凰。有美方門子。其於爲文章。譬如此二物。獨立離故常。弱齡思卽壯。發硎殷神鋩。無厚入有間。批擣莫可當。讀其所爲詩。高出漢魏唐。淸篇溢芬芳。佳句堆琳琅。近作益崛奇。老氣秋擊滄。神采燁射人。敲石閃火光。我實聞古人。今人見未甞。末俗好者稀。高才易遭傷。匪惟衆之忌。或爲神所殃。玆事非今獨。置之安足詳。夫惟大雅明。懷寶貴深藏。但去中自積。固塞勿發揚。直到三百年。理或逢歐陽。其二憶昨北里時。文儒盛輩類。塡轟濬翁皷。旖旎方門幟。奮迅舒嘉音。橫放振逸軌。顧慚才力薄。汗流追犇轡。譬距依蛩虫。夾持藉數子。意欲極知能。翺翔大雅美。所獲不豪末。日月遂隙駟。蒼蒼或化白。萬事臨暮齒。笑矣命不偕。宦跡蜻點水。秋食賣屋錢。所居不足庇。蒼山一蕭瑟。落日啼童稚。今我實小腹。古人不憂此。憂之當何如。恐死名不遂。遂令後之人。不復辨姓字。吾友亦甞云。况乃世所棄。秪可鏟光采。戮力論此事。此事諒所共。我道亦豈異。凉飈厲一夕。悔懊從中起。山有粱與稻。水有鱨與鯉。君儻咏惠好。妻子非我累。</text>
<title>紫霞集飮 甲午</title>,<text>故里亦可懷。日月况徂景。動如地底陽。我身豈長病。夜入紫霞洞。氷雪曖澗徑。過蒙主人厚。芳物陳盂皿。華燈熺高閣。久要集衆姓。窮賤各異居。少小本同井。焉知卅載來。復値今夕永。所嗟各已衰。顔髮慚對鏡。人生不滿百。晝短宜燭秉。飄雪灑山陰。發花繁庾嶺。東得四更月。談謔未及竟。孰敢憚筋力。吾屬適閒靜。君當念枉存。我當具酒政。其二墮地聞農淵。風流吾所景。令德開洞風。淸塵醫俗病。嶔嶔華嶽下。楓磵連霞徑。有詩樽有酒。有酒盤有皿。洛樓今雖墟。餘芬播高姓。近時逖古意。蕭瑟劇閭井。玆道有興廢。繼之誰圖永。分留在此山。我來氷似鏡。同時憶士敬。後進懷李秉。今我及公等。高下丘與嶺。猶得振緖風。遊事一窮竟。晨月皎已高。夜木寒俱靜。詩成豈足讀。貴是北村政。</text>
<title>晩兒讀書城東。用韓文公符讀書城南韻寄之。時讀中庸○甲午</title>,<text>相近受仲尼。本善聞子輿。性之說該貫。未若子思書。衆蚩不讀此。讀此亦徒虗。所以益靡靡。鮮能全厥初。厥初天所與。愚智豈殊閭。有物橫翳之。鏡垢水泥如。苟能翫昭曠。上下察鳶魚。人乃踐其形。未與本性踈。我縱言若此。自顧自媿渠。何故於浮華。慕同汧陽豬。穿穴混蠧蟫。吐絲類蝳蜍。所味有不侔。甘帶乃蝍蛆。方洋三十年。外末投諸居。近始欲向晦。玆豈非晩歟。吾黨有密翁。玅解多積儲。于今死入地。知者誰其餘。倀倀無從問。廢然其已且。今汝志於此。譬田力耕鋤。城中實膠擾。靑郊控一驢。松字慕得臣。僧書傳李畬。沉潛儻造極。何深不可除。夜會九曲衆。晨整百原裾。踐欲盡吾性。讀非干時譽。玄冬十一月。積雪皓原墟。同流與造化。氣泰神以舒。凡此我皆未。勉汝能安諸。持火戒厲人。視我莫躊躇。</text>
<title>歸耕贈友人還山 乙未</title>,<text>有山不歸無貴山。有田不耕安用田。古今一轍孰超然。抵死䠥𨇨城市間。歲在于乙冬之季。韓山李子謂兪子。我有鷄龍之故山。其下上上坪十里。自荷耒耟妻戴饁。苟無饑渴吾則已。南出都門雪紛飛。李子此行吾所悲。李子身長美髭鬚。李子腹大富藻詞。出而干世世豈棄。胡爲卒興耕之思。顯晦亦有不可易。卷舒亦有不可博。萬鍾千駟佹得之。猶有薄者况不得。往往人生各天性。粱肉菜羹從所欲。送者行者莫作惡。去矣去矣耕彼确。山田多石白齒齒。水田多草靑樕樕。四蹄二角老黃牛。李子與爾同苦樂。</text>
<title>酬雪窓 乙未</title>,<text>昔事南先生。先生衆所宗。夤緣邂逅際。得托諸名公。諸公公更賢。華閥祖沙翁。文章去今俗。氣貌存古風。我已出肺肝。公亦褰帷幪。每於先生側。引寘許與中。高步愧園鶴。好鬚瞻溪松。歲已落霞月。徒侶散如鴻。事公如先生。候造無春冬。良唔或有酒。討古靡不窮。似若去年齒。忽欲忘鵠虫。蒼然故家意。不爲今人容。世俗任術慧。機牙相奪攻。英豪矜馳騁。衰白或弛慵。試問耆舊內。存心與用工。孰如公葆眞。孰如公鞠躬。所以托末契。永願開愚蒙。春風動園木。舒陽入簾櫳。公老久閉影。余窮仍塞聦。庶共敦風雅。先生在時同。</text>
<title>再酬雪窓 乙未</title>,<text>季潤筆之䧺。𥠧五文之宗。自是大賢後。華藝多秀公。丈人挺且豪。詞垣儼成翁。於其叔侄間。余亦聞緖風。二子吾軌轍。丈人吾帲幪。丈人栖南澗。足不出澗中。其門但流水。所居惟一松。曰誰創聲律。元氣破濛鴻。吾所甚不喜。况乃廢三冬。古意盍與子。一開榛路窮。恐此於愚陋。語氷同夏虫。重違敎之勤。嘔啞強爲容。敢擬淸水出。或備他山攻。大度遽見包。寵答不示慵。噓口籍先進。苦心見良工。方喜倡斯道。詎但榮微躬。城南久掩扉。雨雪天幽蒙。徐待草靑出。病可離房櫳。良會不費招。好音冀廣聡。兼取五與潤。古道究異同。</text>
<title>三酬雪窓 乙未</title>,<text>人有三不朽。道學表爲宗。立言待文章。建功須卿公。歷選兼而有。華陽一老翁。中材自其下。髣髴誰高風。廑足學一事。戮力揭幈幪。甞恠衛卛公。蓄積蟠胸中。頹然枯似木。確乎勁則松。使爲在天龍。使爲翔陸鴻。正笏佐人主。時運變寒冬。才與地豈下。命奈天所窮。雋也况足論。男兒可憐虫。老益不遇時。勳業失舂容。幼實未聞道。問學闕硏攻。太上與最下。我已公亦慵。文章布古今。異曲還同工。庶共極其智。猶得華厥躬。今春大作詩。是歲適旃蒙。公唫積箱篋。余作庤房櫳。縱此一小技。古賢竭明聡。何必道與功。不朽無不同。</text>
<title>餞赤城尉 乙未</title>,<text>孝子榮養便則可。楊州之鶴非至者。世人動穪江與柔。力攻勢取相誇詑。軟滑淳熬貴時及。王母八十母六十。知君重親不重錢。陽城百里如斗邑。</text>
<title>十一月二十三日雪。次韓文公辛卯年雪。乙未</title>,<text>旃蒙冬之仲三日。雪不歸下下以趁。趁積積復圍圍。始也若慢墜。終焉競貪飛。助勢轉風輪。掩空飜雲旂。衆黑失本質。萬象易故衣。是時地陽𥠧。用事屬厥妃。指揮黃冠師。發洩玄冥機。已欲泯愛惡。安所着是非。混沌未鑿前。與此或庶幾。引領跂兎園。自愧才力微。</text>
<title>放歌 乙未</title>,<text>飮酒飮醇。炙牛炙肥。今日不樂。不樂何爲。百爾思之夜復朝。萬事莫如生前糊取鼻下幺。以十爲首百爲足。生年往往不及腰。天下癡獃說來日。何况子孫吾遑恤。使我富如晉石崇。珊瑚立地都傾出。賣作共具延賓客。晝夜醉飽無休歇。萬古人生苦勞戚。大都秪爲口所役。撑眉努目腁手足。焦神極能殫心力。聖知賢能之所悴。英䧺豪傑之所戱。禮樂敎化之所施。戰爭殺伐之所起。計畫圖議之所及。睜䀣攫攘之所至。刀鋸刑罰之所冒。軒裳榮貴之所跂。至竟孰非口食計。苟非口食無一事。昔者吾聞之韓嬰。五臟空虗無立士。東海少傅懷則曠。高陽狂生言有理。自古在昔已重食。刓弊况論今之俗。諺稱喫者爲令公。汝髥莫詑徒三尺。且寘生短老。脫牙齒悔何及。未然莫辭今日樂。今日不樂。不樂何爲。飮酒飮醇。炙牛炙肥。</text>
<title>笠鐺 乙未</title>,<text>打䤡 音冉 截銕鎔作。範圓匡突。首環備摻。倒立丁字凹厥腹。呀然恰似受水窞。東俗馬卒尙戰笠。形之所類名仍攬。是惟器用利於烹。陶罐石鐺功無减。三尺櫪炭攢群戟。四角土爐開一坎。火學爆竹熚烞烞。繁星碎散飛倐暫。𤊹爩旣烘全笠子。然後實以瀋與𥁺 音淡。軟肉捶脄 音妹 去其皽 音展。切以爲臠菜用糝。蘸出凹中氣滃濛。鋪向匡邊聲咂𠵏 音喑。貴其不硬亦不鹹。三四轉翻濃則啗。進酒不使勝肉氣。澆飯未覺損醷 音倚 濫。流麗 音呂 淋漓興不澁。淳深薰滑味無憾。問此原初誰所刱。黑齒之人巧以儳。戴之入山獵孤兎。脫下爇薪行卽噉。簡率麁豪極無禮。非如籩豆存雅淡。往年使价效取苜。近時豪貴類嗜歜。處處人家肉如陵。務勝飽非爲頷顑。四時何時最可宜。天寒歲弊日悽慘。雪下深至四五尺。高堂夜闌排繡毯。坐令寒氣退如潮。爐前盎盎春風汎。縱或群聚喪威儀。窮儒一啜臟神感。</text>
<title>別朱溪使君 乙未</title>,<text>馬遷之言五十萬。馬遷自取爲二本。大都置副爲布廣。名山貯帙要傳遠。丈人文章學遷者。蒼氣古色勁以健。意亦不减萬餘言。其副世已誦茶飯。老矣公年踰六十。整齊固合藏之巘。此時飛舃下朱溪。朱溪邑中甚僻穩。是有赤裳之名山。石室彩笈深縢緄。晝日飛花喚仙亭。睡起點朱校文獻。寘向山中㝡深處。佇使至訣垂無限。</text>
<title>追贐雲中守。兼謝贈筆。乙未</title>,<text>成子於文蘭蕙薰於詩。靄靄春空雲眄睞。掃空百幅牋。名在日東餘。况云近入花山卧數年。當路不肎輕捨君。長孺補拾違紫闥。魏尙出守揚朱幩。會廹賤事闕贈言。每念久別增懷群。忽値歲落蒼山下。天寒茅屋雪繽紛。山雀不至况問訊。坏虫半死絶知聞。雲州書札此時至。追索贐語頗慇懃。貽我十管黃不律。勉我桑楡收功勳。佳品怳自生花得。厚意知從起草分。感君作宰輒有餉。往年吏隱東海濆。包丸遠致烏玉玦。萬杵擣取蒼官焚。謬荷頻繁深寄意。自愧淺薄久廢文。于今老大百無益。近者轉與踈典墳。穪塞來美余何有。但取義高超俗棼。吾輩不見四五年。計應益華雲錦紋。聞說積草溢箱篋。何由襲馥資茝芸。西關去京一千里。引領每勞瞻夕曛。強爲長句不成詞。道別謝貺殊紛紜。願君繼此寄字來。兼示述作慰心熏。</text>
<title>除夜。與晩兒共次老杜今夕行韵。</title>,<text>送歲如送客遠徂。燈火草屋懷轉孤。三百六十餘者無。庶幾或有明年娛。坐撫新添劇可憐。追計旣往堪胡盧。在昔童稚不解事。逢年慷慨誇永圖。已老矣。十常八九違宿願。愧汝獻酒禱壽萬。</text>
<title>送北評事 丙申</title>,<text>北之挹婁二千里。今之評事古書記。况兼繡衣按胡市。朝廷未應輕邊事。簡厥右人授以重。吾友學士才實備。寶刀𩣭馬光陸離。鼻中白氣凌朔吹。去矣留神穆克登。蒼然滿目金宗瑞。聞說虗奸日益滋。卽今關憂歲不易。新上正擬軫綏恤。今君詎但誇遊戱。苟令吾身仗忠信。王陽九折猶平地。行者不須說離愁。送者不須含別淚。雨雪楊柳豈多時。前席恩言仰錫類。</text>
<title>倉園 丙申</title>,<text>一月道上走。三日直中滯。譬如遇風水。風止暫緩逝。俸薄膳猶備。價廉酒易貰。思與同室人。共此旨與脆。遣騎速之來。是日適晴霽。東臯旣散策。西園復聯袂。人生苟耴適。暫時賢百歲。况玆佳境得。江山吾事濟。其二高樓負敞園。落木當暮歲。登之可遠望。川原四無蔽。寒江右流去。蕩照中搖曳。鳧鷗滅波心。帆檣出雲際。風烟接秋冬。蒼然來遠勢。往往樹木處。墟落明夕霽。性癖實愛此。遇輒氣勇銳。倉官賤猶好。廨宇隣江澨。其三文章有限量。仕官有分劑。龍湖近爲吏。斑鬂已老弊。直羞所處卑。且愧初心盭。置之悔何益。賦命殊通滯。職思盡吾責。所遇無巨細。漢人氏倉庫。魯聖當會計。豈敢嫌賤薄。筋骸懼莫逮。回首語小子。行藏看潦霽。其四白圭善治生。朱公行財幣。匹夫且藩身。王家况賦稅。三廳列都下。兩倉庤水汭。我聞壬辰前。積穀高於第。自後漸不如。空者以半計。安得虗中實。譬如霖後霽。生財有大道。破補卽餘裔。疲哉鄭尙書。所爭只毫毳。其五適玆我來日。江邊晝校藝。平沙曠無埃。兵氣乘新霽。風㫌龍欲動。雲幕蜂似衛。砲烟匝皷響。馳驟皆精銳。桓桓張將軍。韜畧明節制。振肅承新主。張皇自平世。聞說奎章閣。峨峨入雲際。久術在並用。勖哉無然泄。</text>
<title>客有賦隣梅者分韵。余得人字。丙申</title>,<text>余幼好此梅。賦梅踰百廵。自謂極搯擢。發洩梅之眞。縱欲入新境。豈有離舊畛。所以比數年。寓興不費呻。吾兄近蓄梅。遇人誇花新。謂言不可孤。釀酒招近隣。性有似我者。淸風來故人。恠其旣微醺。瞪俄花前巾。翌日詩滿紙。詞響淸絶倫。匪惟起余心。眞不負梅神。吾已倦筆硯。世故况纏身。見此意奕奕。萌似草遇春。奈此神不偕。兼恐語易塵。牽率強爲賦。以眎不足珍。</text>
<title>自羅山發向京師 丁酉</title>,<text>息也後長庚。作也先太白。幽也黑於㓒。屹也危甚蜀。官食粗堪飽。胡爲又此役。近聞國不幸。元惡潛輦轂。實賴宗廟靈。藁竿懸逆賊。慶大合有志。王庭將發策。我初痛心骨。後乃蹈手足。掃去如山牒。趣駕踰火速。吾齒亦五十。念匪存失得。惟願疾歸見。上躬安如石。小臣跡卑下。去豈親咫尺。猶得伏道左。庶幾瞻黃屋。</text>
<title>懸川峴 丁酉</title>,<text>闒茸滿目時。忽覩殷伯夷。哇淫蕩耳時。忽聽堯咸池。喚惺豈有極。驚喜在不期。今我客南紀。周流窮遠陲。日一百有餘。里三千有奇。豈無所見山。大率肉勝之。委靡散漫形。幽晦麁黑姿。向背荒無情。高下還不宜。骨亦如其肉。不足供我詩。有事冬北上。閉目憑倦騎。夜宿板橋霜。晨登懸𡽹曦。不謂當我前。靑揷山一支。龍身煥爛燁。鸞翼翩紛披。叢璋聳晴空。點纇絶些兒。文明極帝鄕。靈氣蒸漢師。歡如久別後。卒遇昔相知。拍手一大叫。山川秀若斯。卽今周新命。山而猶四維。朝朝此峰頭。瑞霱凝不衰。嗟汝衆逆賊。螗蜋奈爾爲。</text>
<title>入侍 丁酉</title>,<text>吏挾粉字牌。頒旨催守令。騰駕詣禁扃。顚裳候左省。落晩聞傳呼。屛氣齋肅敬。天顔爲溫粹。天語如響應。怵惕久乃辭。花甎改午影。賤臣賤如虱。下邑跡踈冷。望雲尙自慰。近日眞何幸。直寘微𨈬榮。且切私心慶。嚮者群不逞。爲惡甚梟獍。變起自肘腋。事發斫項頸。萬一遅晷刻。安危祗俄頃。高廟有神靈。主上實明聖。鼠輩敢自蠢。秪足膏刃梃。臣從下土來。驚魂猶未定。下憤賊未膾。上祝王無病。不自意今者。叨筵侈恩命。目睹聖躬安。身親奉欬警。喜極翻嗚咽。流淚下橫逬。更願自今始。四方絶強梗。寬我聖主憂。勿復煩乙丙。</text>
<title>別家 丁酉</title>,<text>故園爲逆旅。逆旅爲故園。疇昔入都邑。問家蒼山根。寒風生破屋。衰草遮缺樊。蕭瑟甚去年。久看方吾軒。煖湯急老嫂。索梨喧稚孫。歡我久別餘。倉卒來叩門。我乃少人情。捨此如决蹯。未暇及煖席。已議重返轅。南方實卑濕。匪我思所存。携孥不得已。棄官豈易言。回舟漢江水。駈馬羅山原。羅山豈吾土。蒼山非吾村。簿牒敎人走。口腹使人奔。彼蓬生在野。吾生傷鬂痕。</text>
<title>林將軍廟 丁酉</title>,<text>丹靑有莫狀。肝膽吾所艶。風霜伯升裘。星月獨步劒。義準於東海。潛舟夜凌險。朱氏未及亡。淸人熾似焰。天下無不對。秦檜金自點。</text>
<title>小雨 戊戌</title>,<text>南方建辰月。小雨入山縣。松籬帶重陰。屢遭靑深淺。曖曖原樹暗。漠漠野烟遠。似有一人歸。因忽不復見。</text>
<title>北壁 戊戌</title>,<text>儼儼立萬仞。削削具衆怪。連延七幅屛。玲瓏施斑繪。極力不相讓。𪙉齶窮厚大。逬根下倒揷。晩晴搖水態。輕舟上穩穩。每棹殊向背。誰爲壯麗此。鬼神實狡獪。卓爲衆祖宗。先開一都會。萬象散亦久。回思天草昧。</text>
<title>南窟 戊戌</title>,<text>巨靈百恠無不有。犇麓陡斷呀厥口。邃古沉沉神禹穴。黑地窣窣后緡竇。是猶鯨魚弄牙角。呑入笮纜喉不勾。以火燭之否則冥。燃松始可分子酉。棹入其腹水瀄汩。崩獸倒鬼上覆覆。衆夫齊聲撼幽陰。驚墮蝠翼顚以仆。仙髓潤淥滴萬古。周鍾鞺鞳喧百部。勇者且莫圖孟晉。君子居易小人否。</text>
<title>舍人巖 戊戌</title>,<text>大哉繩直以準平。儼然玉色而金聲。今我亦旣經四郡。三島北壁非不韵。對此其餘不欲問。但思再拜修敬謹。亞聖泰山其氣浩。紫陽壁立光吾道。漫恨生晩闕灑掃。夫子在玆吾未蚤。</text>
<title>玉筍峰 戊戌</title>,<text>異哉吾得玉三朶。右手急擧招後者。借問後者得似否。綠玉逬筍森以耦。萬古磨礲一秀塊。載是坤德直方大。挺挺脩脩不屈曲。蒼蒼落落不附屬。行列不亂整似伍。似柱復似羅瓊戶。舟一下時戶一闔。三下三闔呼則答。代謝遷易遞陰陽。禪受揖遜廻虞唐。頭上之石譬則冠。君子不惰其容顔。可獨巖巒會羣極。貴是形靈集衆德。後者吾與君且同。去亦無忘玉筍峰。</text>
<title>雨後登畯樓觀農 戊戌</title>,<text>雨力寢不大。川流殺洪濤。顯見宿昔間。野勢層許高。農唱振懽音。四隣爭出操。回思旱時憂。敢言今日勞。搰搰盡筋力。在在成群曹。赤日有善燥。嘉風不狂號。芃芃萬畒秧。攢簇如鋩刀。已喜絶螟䘌。可使容莠蒿。豊年實有徵。庶免秋嗷嗷。諸祥願集聚。衆灾咸遁逃。從今歲復歲。飽食兼厚袍。</text>
<title>白頭山歌哀趙侍郞 乙未</title>,<text>白頭之山。千仞復萬仞。扶輿磅礴而嶙嶾。一自去來趙侍郞。山失其高不盈寸。侍郞人傳厭塵寰。我言不死在人間。君如欲知侍郞生。且去試看白頭山。</text>
<title>謝友人贈墨 乙未</title>,<text>尙方翰林煤有湆。海州首陽失簁法。古稱佳品近愈下。神采索然光不燁。異時坯翁玅獨得。色如浸出梣皮汁。小兒目睛湛不浮。畫畫映迴剡藤葉。范與其術在黃溪。後者似之猶未恰。吾友於此亦古意。要使光采先煜熠。鐵臼擣出三萬杵。鷄子眞朱糅以合。劍脊圓餠吾未知。龍門玄寶何嗟及。我窮不遇老白首。已矣夢斷隃麋給。古㓒蠧簡欲注易。王家神女何由籋。分從起草自故人。三圓七方螺者十。圓者象天方者地。此意不獨侈箱篋。敢擬文章與俱敝。深知寄託在久立。馬肝玉版列佳耦。靑李來禽倣珍帖。淨几朝曦草玄窓。烏玉蟲魚溢古匣。賴天之靈壽吾言。十螺亦與傳幾甲。</text>
<title>玉山書院 戊戌</title>,<text>欝欝紫玉山。峩峩秀南紀。外已著靈淑。固意全美。洞門肅晝陰。來源深所自。鱗松露臂肘。龜石交跟趾。有儼泉上祠。層翠翳庭戺。夷陁鏡似鋪。豗流石不避。奫奫古靈湫。潛蛟護崖字。道德淺敢窺。卽事吾怡志。其二溪山亦有序。循級乃不眩。譬如窮格人。先曾後思傳。理玅滿深處。溪亭不可選。不舍感泉源。有斐瞻竹箭。下坐觀魚㙜。鳶空頫可見。引我上小堂。子孫羅舊件。蠅頭草心經。曠世如捧硯。平泉豈憂䦧。祗恐輸人遣。其三山至紫玉高。道至先生大。於何見其大。陶山昔所畏。戮力西山經。天淵盈玅解。銀鉤孝陵畫。想像感遇會。亭亭華盖雲。不見中峯礙。去作人間雨。霂霂霑蕙帶。君子有出處。大人審明晦。眞鵲與水犀。徘徊讀至再。</text>
<title>杞溪。省始祖三宰府君墓。戊戌</title>,<text>秋入化鷄村。導僧自浮雲。玆地實生面。胡爲余愴忻。皇矣吾鼻祖。衣履寄此原。世遠乘史踈。飧者大相云。斯言不虗矣。形局壯無垠。奔龍落飛鶴。千支沸紛紜。微茫粤重甸。鵄述靑可分。蜿蜿之字水。遠或閃爪鱗。使地眞有理。理必繁子孫。所以千年來。吾宗益兟兟。今我亦餘庥。官酒薦苾芬。愨愴念所自。胡不勉敦親。苟能不忘本。萬里猶一隣。凡百姓兪人。視此丘與墳。</text>
<title>瞻星㙜 戊戌</title>,<text>有㙜名瞻星。突兀黍中高。累石穴其臍。通中升似猱。豈非千年物。懷古余立臯。齒餠昔純粹。三光不差毫。旄頭不夜見。狼鬣匿厥毛。列躔各循軌。祥芒晴可撈。萬事鮑亭月。黃道礙金鰲。五氣索紫垣。白楡荒騷騷。塵向蓬海飛。浪入恒沙淘。故物豈有存。秋原草繞羔。獨此高百尺。巋然立蓬蒿。譬如不燼玉。劫火超煎熬。銅山閱天荒。玉漏懷夜敲。蒼蒼㙜上星。依舊緯仙桃。仙桃山名</text>
<title>半月城 戊戌</title>,<text>孤城微彎起野中。狀如半月掛碧穹。半月之南憶婆娑。半月之北悲瓠公。月與流水一千年。城頭草綠飛雙鴻。羿妻靈藥不可求。江女玉樹今已空。古竇沉沉石氷窟。蒼鼠晝伏蝙作宮。豈知是處照金碧。鮑亭羽觴隨東風。</text>
<title>始林 戊戌</title>,<text>荒矣丑寅初。降人多氣化。聞自空桑出。實有玄鳥墮。天東古之夷。益多神怪者。檀木與首露。初跡荒可訝。我入六部鄕。有林靑一撮。巽靈此其處。震祥曾所借。信書不如無。東言本齊野。</text>
<title>赫居世陵</title>,<text>蒼蒼野原中。古墓連溝塍。問此誰所藏。赫居葬有陵。昔在漢中葉。世運衰已崩。維東始渾鑿。首聖方繼興。蘿井豈不神。異夘初破凝。上德軼䟽禪。煕風被黎蒸。千年比姬籙。三姓傳佛燈。五蛇理所無。見誕卽知薨。寄語羅中人。斤斧莫侵凌。</text>
<title>古鐘 戊戌</title>,<text>石鼓十二字猶斜。銅仙度世風不磨。物苟亡害則千億。鳳㙜之鐘亦徐羅。想當原初造成時。鳧氏血指驅羣魔。兩欒九乳略彷彿。銅液金精罄零些。傍極六道下九泉。弘厥法音無障遮。盛時斯爲鎭國器。昭德㫌功屛淫邪。黃葉鷄林一蕭瑟。金傅羽觴通曉撾。事往上下千餘年。荊棘人悲晉銅駞。蒲牢泐盡不可辨。古銘漫漶半已訛。凡楚興亡一彈指。人生有涯汝無涯。荒烟衰草繞餘音。惟有牛羊趁夕坡。</text>
<title>玉簫 戊戌</title>,<text>玉寶死去世已曠。萬波折亡今無響。惟有玉簫傳古物。斑點綠身殊異狀。一尺節結竹似逬。六彄錯落星相向。試令工者一吹之。其音倐忽成悲壯。江雨江風秋瑟瑟。半月城高聲飄上。此是故國之遺譜。鮑亭落花事已往。無乃鬼物煩訶護。不隨劫火歸淪喪。高堂三更動梁塵。四座肅然情惻愴。感極翻恐淚不禁。莫敎再弄亡國唱。</text>
<title>後劒器行 戊戌○用杜詩公孫大娘釰器行韻</title>,<text>東京百戱妙莫當。就中劒舞冠南方。自是秦中 號爲秦韓故云 帝王州。繁華回首一頫昂。西干死久鑿混沌。後王德薄耽翺翔。鮑石危亭動絲竹。臨海別殿生輝光。始林黃葉秋蕭瑟。絳唇珠袖罷芬芳。風俗祗今傳舞器。渾脫蔚𨀣兼飛揚。座中黃倡更妙絶。事符童踦重堪傷。我從化鷄宿半月。妓席衆舞呈一一。雨微簾幙潤紅亭。雲曳羅綺翻彩室。京尹風流進百羞。高會列讌窮五日。霜刀搖蕩興未已。復携美人彈錦瑟。淸夜沉沉酒如川。喧呼直到紅日出。如今四野稼穡荒。莫以歡樂棄憂疾。</text>
<title>筆之一首贈道谷 癸巳</title>,<text>筆之能者多鉅公。國朝以來誰正宗。四百年間得兩䧺。石峰韓濩王子瑢。其餘豈不工且美。黃屋左纛驕粤中。近聞紙價高於山。昌原士用聲東韓。坐令摩岑枯草木。直將沁水傾波瀾。吾叔於書老白首。議論蒼然不肯苟。及其畏之惟士用。擊節謂非今世有。雅欲相從躡步趨。滋願一見開蒙陋。朝來遣騎以相邀。夕佳軒中羅四友。日東烏丸色似漆。帶方雪花明如雪。士用一笑露其頂。形軀縱小䧺無匹。掌虗指實劇旋轉。兎起鶻落歸頃刻。酒酣更覺神逾王。掀翻擺撼紛挐攫。日落游霞漾遠汀。天陰崩雲倒絶壑。狠蛟跋出十重淵。往往折距仍落角。已令觀者色沮喪。顚張醉素應惆悵。我聞昔有鬼夜哭。化翁失柄其理諒。且將古人可追配。豈惟兩䧺無多讓。對君自顧增慚恧。才短字不成形象。以詩代書寄將去。要與吾叔讀相向。</text>
<title>次李太白紫極宮感秋詩韵 幷序○庚子</title>,<text>李白潯陽紫極宮感秋詩。年四十九歲時作也。自其後東坡以下宋諸文士。至我朝道德文章諸老先生。皆以四十九和此詩。遂爲文苑故事。余今年亦四十九。和韻續貂。托名附驥。以示凡親戚知舊。倣此續和云爾。此序在於壬戌本故謄付耳昔者我種松。其傍吾種竹。種之豈無卉。佳實多可掬。竹以淸所無。松以靑也獨。永言相寄托。庶幾成歸宿。不謂四十九。頭顱遂可卜。攬物懷感傷。一日九迴復。明月入南窓。寒聲瀉如覆。未來亦豈貧。更當思爛熟。</text>
<title>奉贐族父承旨公出守江界 庚子</title>,<text>滌瑚當爐爲失職。翦綵緣履非本色。古來武城有絃歌。往往士元棲枳棘。叔父文翼以爲父。嵬偉長德眞繩武。少日櫲樟參雲大。老年蒹葭經霜茂。以玆胡不儼冕袍。白首下邑尻恒高。晉人歌謳是糟粕。商人飽煗廑毫毛。上天生才固有達。今王急賢方如渴。必遇大壑縱斯沛。未有九臯聲不徹。昨借扶搖上僊樓。非緣吹噓資交游。明主用人詎倉卒。試之以重觀其猷。秋鉢山頭古障塞。江邊七邑江州大。地接荒蘆四廢郡。天分沙朔一羅帶。自是胡性狠於羊。卽今蔘弊紛如蝟。是以設爲右防禦。高牙畫戟尊其所。去殫智慮答上恩。坐鎭生獰固邊圉。可令魏尙老雲中。竚召長孺還禁籞。棲棲莫言火雲爇。古人亦不憚六月。且爲朝廷賀得人。送公未暇憂離別。</text>
<title>酬豊墅丈人 辛丑</title>,<text>月沙文章久愈新。莫之與京宣廟臣。父子三舘光照映。靜芝二老馨紛繽。豊墅先生後出高。傳家詞翰妙入神。華在門楣衆所宗。唾爲珠霧誰敢嗔。先生白首癖不瘳。至性愛才勤蒭詢。我獨何有煩先生。憐我落拓混埃塵。謂我粗涉古人藩。意欲引置荷池濱。池上二公靑與豊。以我浩若無崖垠。先生之言豈欺我。二公楚也吾其陳。吾觀先生標望絶。得其言可世所珍。長篇短札讀三回。頗恠比擬失其倫。已矣雷翁不可作。遅暮願卜先生隣。先生愛文口不絶。先生嗜詩眉不嚬。泉芝其來豈無自。善學不止先生身。由先生身溯以上。上窺莫之與京人。</text>
<title>再酬墅丈 辛丑</title>,<text>二詩三書字字新。字字一讀一主臣。寵承光華爛且漫。敬佩馨香紛以繽。恐是爰鼓與狙冠。自慚牛鬼又蛇神。腐史在座敢狎逼。吏部有靈應誚嗔。二子曷甞無資據。六經盖亦勤考詢。未有理淺辭則備。不以道出文乃塵。譬如持斧入庖中。譬如操舟遊水濱。斧必礪刃入有間。舟或失維止無垠。强欲摹擬豈超臼。轉見戛澁難去陳。喧轟八音未免哇。羅列衆羞終非珍。尙守平生墨株堅。妄擬抵死玄草倫。鳳池已矣晩遇公。駱山蒼然猶比隣。嗜好胡爲昌歜辣。悅喜却於無塩嚬。且將優游導我軌。寧只假借榮此身。遇知何幸及吾躬。抱俟百世凡幾人。</text>
<title>簡雪窓 辛丑</title>,<text>往在甲乙餙詞翰。月一騎馬入南澗。北窓微颸夏木凉。小園舒煦春花煖。是時公居南澗畔。參同道德剔其窽。專氣專神深閉戶。去僕去馬不出閈。我來對輒終日言。十言九言雷翁贊。雷翁公與我所師。所師在德文不但。但擧文章爲世範。猥將淺敝隨公欵。老氣古辭公如翁。翁雖騎箕公猶宛。向時長句響鏗鏘。篋中新篇光璀璨。已道氣靡曺劉墻。轉見背流籍湜汗。世故年來散如烟。各爲衣食事游宦。喚睡亭中五秋螢。羅衣鄕裡再寒鴈。兩地落落使稀少。朱墨滚滚鬂改換。我罷官歸公亦歸。韶顔華髮猶蕭散。爲說數年隨蓬梗。重討古文羅竹簡。我言公留爲我師。往復蒼下與澗畔。公言澗畔非吾樂。小官覊束體不胖。一日風高黃上眉。隨州有田稻初稈。去若冥鴻不可弋。小官小於蚊與蝂。悄送公去卧蒼下。簷前敗木秋騷亂。欲起從公江海間。已矣莫追雙飛鸛。問公去後近何似。蟹肥酒熟應脂飯。置身襄陽耆舊傳。混跡鹿門漁樵伴。早識古貌葆冲漠。竚衍至道爲論譔。攀桂不必巖下隱。賣藥或可城中返。窃取雷翁玉溪辭。採掇餘意寄蘿幔。</text>
<title>隣家夜會 辛丑</title>,<text>話不必長夜。飮不必劇醉。當其興到時。未害時適意。金生溢高韻。性不踈遊事。持箒掃庭宇。折簡招朋類。霜葉墜空山。是時秋之季。雖無月入牖。星斗燦燭地。遙遙散木軒。非不勞鞍轡。自是好襟期。勇起仍夕至。感激主人意。愛敬著賓位。出酒三大壺。佐以蔬與胾。入喉便薰然。性情略放恣。長江决馳騁。利刀剖傳誌。上窮千古事。痛棄無益議。韓愈有醉詩。其言切可記。衆富羅羶葷。飮不以文字。但解紅裙醉。有如飛蚊萃。今我及數子。勿犯愈所忌。詩以餙令擧。飮亦止古義。終讌起徘徊。寒鷄唱三四。玆事老何惜。繼之今日自。韓愈醉詩。卽醉贈張徹詩。徹於韓爲從侄女壻。金生亦余之從侄女壻也。故下端引其詩語。</text>
<title>尋墅丈。是日晬也。有酒。辛丑</title>,<text>我常經月不出洞。出亦世無遊可共。自得丈人垂厚寵。三日不見增慕用。我病久闕書裁奉。丈人近稀詩寄送。借人果下爲一動。寒雨駱山初開雺。天氣十月未至凍。霜花數枝猶可弄。始擬暫至慰憶夢。偶値令晬盛孝供。飮食豊甘列品種。酒醴醱醅傾盎罋。歡我自來參賓從。浮以大白决胃壅。丈人雖衰飮亦痛。自言明日飛郊鞚。豊水洋洋十畒隴。先人太極有遺棟。太極先生退也勇。參政錢公相伯仲。嗟我遺烈忝未踵。近更落拓厭隨衆。昨來風雪寒欲涌。房堗鐵冷尻恒竦。去則有薪爇可烘。野釀濁亦濃於湩。且釣美魚倚淙滃。時逐文雉陟巃嵸。决若鳧輕擺百冗。東出曠野飄如羾。我聞公言眞可誦。我送公行更覺悀。官職不來免倥偬。田園自在非惥慫。笑我濩落又憐㑋。無地立錐爲私俸。兩時東家乞米控。北風吼怒蒼山澒。欲躡高蹤足轉重。聞結新隣耳尤聳。一日猶勝全缺空。窮冬準擬相扶擁。暫隨廣漠傲蠛蠓。更作歌諷當雅頌。丈人豈乏濟勝瓮。好事魔戱吾竊恐。</text>
<title>再酬墅丈 辛丑</title>,<text>昨詩備言栖芝洞。請說吾事先生共。少似嫫塩不見寵。老作樗櫟無適用。仡仡鉛槧勤崇奉。鵬路培風擬噓送。虗氣方洋眞妄動。命宮十二星雰雺。未免飢餓與寒凍。一任造化爲𥳽弄。已矣不做隍鹿夢。素飧實愧朝夕供。退求古文千百種。沉若摩詰逃醋罋。左遷右愈卽賓從。吾與此輩情不壅。發爲詩文用力痛。利厥觜距嚴韅鞚。並穿望應近蜀隴。兩失材固非樑棟。老年無復賈餘勇。懶逐世人爭昆仲。至竟數子不可踵。自其下者類者衆。假令出如泉水涌。窮不救得肩寒竦。遅暮一宦冷未烘。十口命脉孩飮湩。發達始期蒸渤滃。躋攀苦似升巃嵸。殘署冷司經雜冗。初得一麾寒門羾。化蝶之論眞可誦。失何足悲得何悀。蒼下三年屛倥倊。秋部再入牽惥慫。而我自笑卑且㑋。耻向老妻誇得俸。卯酉山積盡訴控。甲乙庭辨紛洞澒。山豕家豬孰輕重。所得只供婢僕聳。自達人觀無色空。小小况論呵與擁。先生方且睨蠛蠓。胡乃彩筆騰虗頌。誓將去罄窓間瓮。盡消大恐兼小恐。</text>
<title>三酬墅丈 辛丑</title>,<text>昔我不自揆空洞。結交猥與老蒼共。往往謬被長者寵。謂汝古辭健可用。修文侍郞世尊奉。少華老子天降送。二公奎彩寰中動。昏衢導我抉霿雺。於詩濬叟春破凍。所著五言天機弄。向時北村事如夢。近歲南磵忱更供。磵老雙鬍白種種。棄官去歸超醢罋。以我少華舊賓從。情欵輸寫無閼壅。有作力攻吾病痛。執策引以退之鞚。秋送高人卧𤱶隴。譬如寒者去宇棟。轉於此事懶未勇。蓬徑仍稀來二仲。存者兩地杳難踵。逝者九原嗟已衆。自從得公氣復涌。風標令我起歆竦。鼓發意氣同煽烘。敷潤藻詞類滋湩。已知江海包潺滃。難將丘垤擬巃嵸。感公不卑其凡冗。若將翼我高擧羾。施及豚兒不倦誦。此意知出誠心悀。世人市道紛倥倊。黃金白日相惥慫。顧余父子至卑㑋。季布一諾優天俸。有官何足興搏控。出門轉覺塵洞澒。士遇知己一亦重。不必衆夫俱虗聳。聞說公猶免屢空。襟流古軒山四擁。驟詑新蟻浮如蠓。正應續成酒德頌。何當劈蠏而開瓮。對坐陶然滌憂恐。</text>
<title>姑蘓臺詞 乙亥</title>,<text>鄭朝一笑山河去。西子淸歌麋鹿來。春到江南誰更見。烏飛夜夜望烏臺。其二皇娥繡縷璇宮月。帝子瑤絃滄水寒。一放浮槎雙蕩槳。三千年盡宿桑還。少昊母歌其三茫茫沙海是垣流。帝下昆臺雲幾秋。一自寗生仙去後。飛魚翔鼈秪空洲。寗封謠其四少小英心識玉聲。眞珠百斛水香淸。一朝坐見芳時歇。白日蒼天異死生。翔風辭其五誰家高閣絶嵯峨。郭氏多錢多復多。四角垂垂懸夜月。一時齊唱洛陽歌。瓊厨引其六百子鈴頭薛夜來。塵宵石葉雜香廻。鸞釵故故停還引。誰遣高臺火照開。薛夜來曲其七環榴臺下折榴枝。雲雨巫山十二時。共道君恩不可恃。龍陽老子得魚悲。榴臺行其八涿野貙牙利似鋩。荒原白骨鳥廻翔。月寒唱出傷魂字。靑盖翩翩入洛陽。傷魂鳥塩</text>
<title>賀金敎官</title>,<text>除書到林巷。一笑一堪悲。始覺人知姓。猶看世用詩。烏紗當落照。白髮羡明時。君莫嫌衰晩。高堂有老慈。</text>
<title>春遊</title>,<text>隔樹流鶯新送聲。臨溪別舘舊留名。獨來撫跡廵方沼。且往凌虗上曲城。細雨定催靑草出。遠山應共白雲平。此行本爲尋春色。往事翻成愴客情。</text>
<title>橋成</title>,<text>橋成烏鵲澗之潯。兩芳菲囀百禽。病起入山初日暖。花開滿樹屬春深。池頭碧草無空地。樓外長松有缺陰。深賀主人存孝思。平泉不廢舊園林。</text>
<title>空山</title>,<text>空山轉深入。天氣雨餘淸。古俓一橋在。新晴衆水鳴。溪邊浣女飯。松下射人行。興到嫌孤往。西家喚友生。</text>
<title>寄人</title>,<text>流水東流去。君家水上村。養兒傳有緖。種粟食爲根。果木初生地。蔓瓠漸絡垣。生涯應自足。軒駟莫須言。</text>
<title>靄 丙子</title>,<text>驟滚山容失。輕沾雨力微。洞林元易晦。夕鳥不能飛。入看深逾濶。生虗積欲稀。晴虹相遆影。晩景作餘霏。</text>
<title>入寺</title>,<text>入寺馬嘶秋色來。十年前後再登臺。二陵宿處朝尋到。三島遊塵暝踏廻。往日江山空白鷺。昔時花木盡蒼苔。秪今流落同遊伴。惟有寒僧見劫灰。</text>
<title>睡起</title>,<text>簾靜風微度。庭閑草欲連。卧來凉氣入。睡起舊陰遷。蟬響不知處。桂花時落前。自憐顔髮暮。秋色又今年。</text>
<title>南隣鶴</title>,<text>江海多閒地。吾家有草堂。胡爲畫戟下。獨宿老槐傍。落日懷雲遠。淸秋警露凉。何如枝上雀。擇木共翺翔。</text>
<title>郊行</title>,<text>舟下城頭初漲湖。廣陵秋色渺平蕪。雲陰忽向中峯變。風氣還從古殊。日暎水田遅下鷺。人稀野院雜飛烏。馬前一陣蕭蕭響。葉落寒原百尺梧。</text>
<title>有所思</title>,<text>今歲已云暮。征人猶未歸。寒鴻渡江去。落葉滿園飛。客裡秋衣薄。天涯驛使稀。登樓欲遠望。雲外萬峯微。</text>
<title>玉流懷古</title>,<text>依俙孤柳下。一逕上寒沙。尙憶朱門處。空聞碧海歌。鳴泉響幽石。纖月照崇阿。人去園池在。餘存孰多少。</text>
<title>拜聘母權淑人墓</title>,<text>颯颯鳴松雨。荒荒積草塋。可憐九原下。非復左扉情。至愛延毛髮。餘恩在鼎甖。伶俜有二女。那忍聞啼聲。</text>
<title>淸明歸路</title>,<text>馬向來時路。東原春欲賖。可憐寒食日。未發杜鵑花。田上稼人少。山中冬雪多。欲投人處宿。孤柳浦邊家。</text>
<title>花山別詩</title>,<text>昭陽琴鶴五春秋。鸂䳵闌頭孝子憂。北闕上書明主念。南方爲邑老親休。驛程正値春鳩喚。人戶行看野鹿呦。地近宣城爲政易。文純遺韵秪今留。</text>
<title>凌超樓十景</title>,<text>君向城邊去。莫登城上看。那堪爲客處。西北望長安。木城環翠其二雲外數峯色。蒼蒼揷入天。是應生異草。父老或長年。藥峀層標其三鷄犬自來去。人烟滿永嘉。朝朝濛作霧。夕夕散爲花。萬家炊烟其四雨豈陽關色。春非汴水情。年年江上。綰取好昇平。十里堤柳其五石塔新羅影。銅標恭愍苔。長江流古事。何處問如來。千年柱塔其六偶向蒼槐。眞看白鷺洲。如何前度客。不以鳳名樓。兩江亭坮其七遠遠風頭響。踈鍾夜到床。初疑是長樂。還似在雲陽。古樓昏鍾其五 壬午瞬息收千里。安危寄一烟。漢皇南顧少。高枕卧甘泉。前山夕烽其六 壬午山僧飢似鶴。寒雨下朝朝。錯認崩餘徑。還尋斷後橋。西寺歸僧其十去馬隨朝旭。來牛趁夕陽。其中最多者。嶺賈與江商。東郭行人</text>
<title>晨征</title>,<text>鷄鳴起初響。月落借餘輝。到面方知樹。彈蹄始避磯。殘星餘四五。寒水動依俙。遠遠聞孤嗽。行人應獨歸。</text>
<title>夜宿凝淸閣</title>,<text>主人具饌慰吾行。別掃凝淸夜復迎。本欲呼仙留月色。何妨與鷺宿江聲。峽灘和角鳴相合。汀樹如烟畫不成。來日歸舟更何處。錦屛山色有餘情。</text>
<title>江曉放船 壬午</title>,<text>霽曉船初放。淸江水欲生。旋旋送墟落。遠遠入空明。圓日江中起。浮雲地上行。鳴蟬鳴不盡。棹已近玄城。</text>
<title>喜堂叔至</title>,<text>有鵲集庭樹。君從上黨還。數年書亦阻。一馬到非難。飮啄仍今日。生存卽舊顔。休令長道路。衰老作悲歡。</text>
<title>懷亡友 壬午</title>,<text>西日入萱闈。南方滯繡衣。忍爲辭母去。不復待兄歸。社下花重發。衿陽草已菲。永懷惟古道。衰世友非稀。</text>
<title>漢北秋題</title>,<text>連雲南漢杳難攀。伯仲天開漢北山。尙見古人勞石畫。終敎萬世作金關。山光曉滿三營裡。兵氣秋浮十寺間。人力天功相半處。千秋萬歲帝京環。</text>
<title>送友人之寧邊府覲親</title>,<text>故人辭北里。十月向西關。爲是寧親急。還忘行路艱。天寒鐵甕府。雪滿妙香山。聞有東㙜草。君應駐早顔。</text>
<title>出湖上爲三日之遊。連三夜月明如晝。乃作江上曲。以示同遊之客。</title>,<text>天高下有滄江濶。浦㢠中分白鷺平。朝士樓臺空月色。島人籬落半濤聲。</text>
<title>江謠 辛巳</title>,<text>直直江邊千檜檣。如山艑子在中央。月明商曲舷頭起。借問君從何處鄕。其二撞鍾伐皷水西隅。江俗家家下楚巫。但願新春神顧念。三南船價萬靑蚨。其三天下秦靑宋大休。紫羅歌曲轉淸喉。江烟欲散迷楊渡。水月孤明在竹樓。其四暖氣潛從地底浮。流澌已泛五湖鷗。篙師夜立沙頭語。明日行船逆上游。其六水底漁人三四燈。風搖波動劇難憑。森森曉宿東初暎。忽忽秋螢西復興。其五楊江西望一無依。白露爲霜霜滿衣。傳語來船須莫急。蘆花觸動鷺驚飛。</text>
<title>十五夜懷故友</title>,<text>汎汎上元月。喧喧九市塵。如何舊橋處。寂寞去年人。錦水猿應曉。黔山草復春。空餘舊客在。來踏禁川濱。</text>
<title>谷口感懷</title>,<text>谷口新晴飛斷霞。楊園一路接淸沙。微風時度滋群綠。遅日初暄長百芽。春入空山餘舊物。水流何處問遺家。昔年門客今華髮。屢見開花與落花。</text>
<title>峽口分路。示同行。</title>,<text>荒蹊多曲折。亂木太繽紛。悄悄稀烟火。蒼蒼翻夕曛。萬山深處入。一水歧頭分。更覺君遠行。寒峯露積雲。</text>
<title>秋懷</title>,<text>西澗蕭森久掩關。強扶衰疾上靑巒。寒風驟捲空園裡。凉日輕暉草樹間。沁水月弦孤鴈度。三山潮滿片帆還。秋懷已是凄凉極。離別經來又百端。</text>
<title>秋懷 辛巳</title>,<text>焉得幷州快剪刀。剪空秋色日牢騷。草間蛩響寒初急。天上鴻征夜復勞。戍客關山悲落葉。離人淮水上孤舠。此時此恨那堪說。愁殺人間兩鬂毛。</text>
<title>陋室</title>,<text>陋室那能坐卧安。蒸烟濕靄苦相干。毛錐利觜蚊緣被。歐几餘腥蠅點盤。江海極深應伏悍。乾坤至大暫容奸。搖唇皷翼須臾事。笑把圓紈倚曲欄。</text>
<title>呈鳳麓丈人 丙子</title>,<text>白嶽嶙峋一萬丈。靑楓蕭瑟秋冬初。紛紛落葉委空巷。啄啄寒禽巢弊廬。華髮頻生好事笑。黃金不得知心踈。誰憐少日作詩好。一首詩傳萬口沮。</text>
<title>贈友人</title>,<text>淸溪一水兩山來。隔水柴門相對開。君在交朋深見愛。吾無兄弟亦忘哀。文章許氣非相長。貧賤知心貴不回。請看頭松栢樹。何曾遣被歲寒催。</text>
<title>至日喜友人至</title>,<text>漠漠城陰重。蕭蕭冬雪催。直愁今歲盡。差喜一陽廻。暖氣先溝柳。春心動閤梅。茅廬不寂寞。爲有故人來。</text>
<title>尋鳳麓共賦 辛巳○訪嶽下</title>,<text>茅屋寒峯下。柴門老樹邊。地宜棲隱遯。人是近神仙。窓外惟明月。竈間不起烟。憐君輕爵祿。家食已多年。</text>
<title>秋懷</title>,<text>敎誰踏破碧苔矼。榛草山門斷客跫。心似老僧無一念。身同枯櫟只空腔。猶將倦夢歸蓬島。卧憶扁舟下洛江。弧矢初心今白髮。西風吹雨入寒牎。</text>
<title>汚圃</title>,<text>汚圃荒畦草作叢。空庭流潦浩無窮。陰陰積氣蒸成菌。簌簌寒聲驟入桐。病客不堪聞夜響。貧家㝡易得秋風。今宵更覺如年度。又是哀鳴南下鴻。</text>
<title>贈玉洞老人 丁丑</title>,<text>種木一千樹。耕田三十秋。由來忘貴賤。不去覔公侯。葦屋天寒處。松門地盡頭。多聞外事絶。苔逕少羊求。</text>
<title>上巳集水聲洞 丙子</title>,<text>上巳開筵日。諸公多暇餘。判官來謝眺。主簿到相如。草氣薰芳。花陰覆古渠。猶言歡樂少。別掃澗中廬。</text>
<title>鷹峯下有宋先生遺墟</title>,<text>花發空城草滿庭。先生曾此掩雲扃。居人道是營門地。繫馬猶傳一品亭。老栢無枝空自翠。蒼崖有字爲誰銘。空餘一片曾朱壁。古道蒼苔愴百齡。</text>
<title>䥴址在其左</title>,<text>桓山一曲坐頹階。三月東風草長荄。自是皇天誅老賊。非關此地斷蒼崖。荒園月隱鵂鶹伏。古竇苔深蝙蝠埋。芳臭百年終有定。隔岡樵子誦尤齋。</text>
<title>和贈江右 甲申</title>,<text>羡君能得地。卜宅近湖湄。江草鉤簾遠。漁舟欹枕移。園禽驚落子。桐雨入題詩。世外成高隱。無煩問渴飢。</text>
<title>移宅別同閈 乙酉</title>,<text>故里看回三十春。出門疑作異鄕身。賣家不是嫌窮巷。無食惟應倚至親。蔬水異時懷此地。朋游隨處念初人。如今縱向城南去。月一無忘到北隣。</text>
<title>五月二十五日</title>,<text>風雨花山日。波濤㺚水時。回思揔如昨。倐忽再經朞。終事先王禮。餘情小子悲。諸兄上有母。猶勝我孤危。</text>
<title>於友人宅。第二伏會。抽唐人韻。</title>,<text>南郭病憂歇。西園期日歸。居然此會再。不信舊遊非。衆木繁相合。羣蟬鳴未稀。深知主人厚。芳讌到斜暉。</text>
<title>送友人謫補濟物萬戶 甲申</title>,<text>長沙愁色近黃昏。天上蓬瀛又島門。得罪非關忘父志。辭榮端欲重君恩。戍樓邊海孤帆疾。防鎭開衙萬戶尊。君去一心存濟物。他年有力整乾坤。</text>
<title>大陵赴約 丁亥</title>,<text>不遠城邊路。君家爲有言。重修故社事。一上大陵園。養草仍爲薦。留松好作門。惟應水丘戀。懸在玉流村。</text>
<title>秋日登高</title>,<text>蟬聲忽欲暮。天氣日相催。老覺年華去。貧知秋色來。憂虞還退士。光欿豈踈才。百慮乾坤內。斜陽獨上臺。</text>
<title>到友人庄贈 乙亥</title>,<text>經年不上漢江舟。此日相逢已白頭。豈謂高名猶失路。空敎豪氣每逢秋。飢鷹落日調初下。退㹀凉陰放不收。但使郊居仍適意。不愁無夢到公侯。</text>
<title>城頭</title>,<text>家在古城下。城頭日日來。新晴江水濶。初旭帝京開。秋色憑虗至。人烟匝翠回。翻思家北里。八月上雲臺。</text>
<title>夕眺 乙酉</title>,<text>近屬東西巷。無時上翠微。早寒方驟至。落葉已交飛。塞鴈催尋別。江鱸敎憶歸。年年秋色裡。不敢㤪西暉。</text>
<title>贈族兄 二首</title>,<text>客有棲棲不得意。隨春西入漢陽城。長楊賦好寒衣弊。梁甫吟高雪鬂明。天末離心聞葉下。江南歸夢寄鴻征。請君莫道鄕山隔。京洛從遊是弟兄。</text>
<title>詩留錦江兄 戊子</title>,<text>長安八月葉初飛。錦水老人秋未歸。往事宛回遊玉洞。初心癡欲夢金微。滄江一別無消息。白雪高歌有是非。田事聽奴家付子。餘年何處不相依。</text>
<title>送人之咸興</title>,<text>豊沛一千里。征駒鳴在扉。與君秋欲別。折菊路相遺。流水關中去。浮雲塞上飛。壯遊行得意。不復道離悲。</text>
<title>送甥侄入東原</title>,<text>來日孤舟發。今年再此行。病妻那免累。老我不勝情。孤月津亭曙。寒花驛路明。風濤上游險。百爾愼行程。</text>
<title>秋曉 乙酉</title>,<text>寒燈未成夢。起坐已晨鍾。老日行將及。歡時不可逢。城秋風下葉。樓曙月移松。獨自含遠情。傍人睡正濃。</text>
<title>罷官秋少事。上副侍郞兄。</title>,<text>罷官秋少事。山裡只高眠。餘日花叢下。看雲市色前。朝回還白髮。門掩卽靑氊。爲問鳴珂處。誰人是近仙。</text>
<title>簡水西 乙酉</title>,<text>橋連城下路。卜宅近情人。一與故山別。重成隔水隣。家貧嫌向熱。年老懶交新。感念同懷子。如今江海濱。</text>
<title>殘菊</title>,<text>寒花可歎息。忽欲少芳姿。凡物終歸盡。如人一有衰。蕭蕭已厭葉。草草半零枝。揔道芳香淺。誰言品質奇。</text>
<title>十二月十九日 乙酉</title>,<text>計齒存應大。森顔忘復疑。如何暫時愛。終作百年悲。往事空回日。他家能養兒。吾今豈衰鬢。己欲不禁絲。</text>
<title>峒戶</title>,<text>峒戶褰靑靄。籬根颺午烟。人家還在此。生事一蕭然。陂水涵松島。春燒上葦田。爲農君可樂。遅暮願同廛。</text>
<title>東津春意 辛巳</title>,<text>江流不起聲。江樹忽鳩鳴。草已迷暄意。花應含早情。水人漁有事。山女採爲生。風物東州野。尋常又此行。</text>
<title>春望一首示同遊</title>,<text>忽漫相從過古臺。春天一望淨浮埃。爭言此地城中少。爲與高人雨後來。百道垂楊無盡綠。千家養杏不勝開。近聞聖體陽和返。喜色新從九闕廻。</text>
<title>友人宅會。次唐人。</title>,<text>昨日故人西入城。西園綠草復新晴。到來兼欲尋春事。對坐翻成聽雨聲。池檜猶存那改色。庭花未落故留情。煩君莫作輕離別。老去惟應仗友生。</text>
<title>送人還鄕 丙戌</title>,<text>久作離鄕苦。愁爲下第行。憐君未得意。送者莫爲情。馬背城花疾。帆隨海鳥輕。深知歸去好。耕鑿勝浮名。</text>
<title>五月十四日會。同諸君作。</title>,<text>久向交遊萬事慵。同聲君子忽相從。自慚貧薄難爲禮。詎有風流遂作宗。石上彈琴諧綠水。樓前落筆動蒼松。共言此事非塵事。今日相逢勝昔逢。</text>
<title>城西訪友生</title>,<text>折入城村第二隈。柴門不設但荒臺。披帷始見其人在。掃逕時聞二仲來。舍下傍連菁菜出。籬間欹着草花開。知君老去多觀徼。守白堂深長綠苔。</text>
<title>草堂値月</title>,<text>君家六月西牎下。三伏炎蒸定有無。未害風來吹雨色。翻看月出上天衢。空園凉氣入流水。老樹繁陰生綠蕪。却是少年遊戱地。夜深還宿草堂隅。</text>
<title>江漲</title>,<text>秋水涇流較若何。三江空濶此爲多。忽驚夜徙馮夷窟。便擬秋浮博望槎。遠遠積陰低薄暮。蒼蒼餘暎動虗沙。應知下有蛟龍在。吹送輕濤自起波。</text>
<title>楊山道上</title>,<text>馬入維楊官道隈。雲邊一嶺遠崔嵬。松聲半雜灘聲轉。野水遙連峽水廻。數戶人烟山半起。諸陵秋色雨中來。</text>
<title>宿楊山先塋 丙戌</title>,<text>行盡維楊七十里。萬峯深處始人烟。十年重到泉聲在。一日加留里老圓。喬木滿前還世蔭。靑山自遠是家傳。松梧獨與南城隔。神道人情兩缺然。</text>
<title>靑山</title>,<text>靑山到好老。華髮入秋明。未達惟須隱。居貧也復淸。入門松自在。有地草空生。畏有隣人問。年來懶道名。</text>
<title>挽人</title>,<text>皓髮厖眉丈祖行。宣州餘淚積風霜。秋分消息驚初落。謹叟風流惜未長。階下養芋空自翠。山前種稻爲誰香。無由病起騎驢去。吊鶴同飛近草堂。</text>
<title>江夜舟過所親 丙戌</title>,<text>漁歌自遠遠。柔櫓入蒼蒼。星與燈俱逈。江連海共長。島人歸夜月。洲鴈宿寒霜。君問緣何到。君家近水鄕。其二秋水一無際。輕舟未擬廻。遙看近海處。似有遠山開。月色君携出。濤聲鴈帶来。舡頭㝡初興。三倒主人盃。</text>
<title>送屳槎尉 丙戌</title>,<text>獵獵風吹幰。蕭蕭雪撲鞍。故人行有日。滄海去爲官。地到仙槎盡。天連皆骨寒。望洋亭上月。今去幾回看。</text>
<title>上元月 丁亥</title>,<text>十二橋頭月。蒼蒼欲上時。何曾夜照異。自是世看奇。出海澄如洗。當空逈不疵。等閑遊子翫。經歷野人知。</text>
<title>前春水堂會。賦唐人韻城字。其明年丁亥之春。而又會于堂。因其韵以識其遊。</title>,<text>春水樓臺接鳳城。輕寒已欲讓新晴。使君遠引靑淵興。與我重尋白雪聲。遅暮踈狂留古意。方春宴樂荷高情。風流十二年前事。故態依然席上生。</text>
<title>東湖歸程 丁亥</title>,<text>渡口西風五兩輕。水鄕寒食屬初晴。人家上年年改。春草沙頭日日生。歸馬故停思一宿。行舟初放擬遐征。已敎洲鷺飛相近。况乃江花開有情。</text>
<title>過沿水樓臺。皆不見主人也。</title>,<text>主人誰某何須問。種竹閑庭春自陰。騘馬繫餘惟老柳。啼禽飛盡秪空林。頭花木無多盛。江上風烟空復沉。未必將閑遅一日。人生容易鬂毛侵。</text>
<title>病經旬而起。草已新舊矣。漫題。丁亥</title>,<text>卧掩柴門久。開門黃鳥初。病從今日起。心似隔年蘓。園草居然改。墻花一半踈。朝來酒新熟。亟草抵人書。</text>
<title>途上逢故人</title>,<text>一別經年歲。那知遇此間。道來聞始是。人處辨應難。故事渾春夢。殘生各老顔。願同聯騎返。今夜宿留歡。</text>
<title>漫題後又題</title>,<text>餘花幽可愛。啼鳥到如期。家住靑山下。樓宜五月時。故人窮後少。新草病中滋。偶與沉冥會。悲歡兩不知。</text>
<title>別親故 丁丑</title>,<text>明朝送歸客。東出上東門。此別曾非意。中懷未易言。蛟龍波底怒。虎豹峽中喧。過盡愁人處。妻兒是故園。</text>
<title>玉洞舊居</title>,<text>二十年前事。人從劫後來。悠悠眞逆旅。歷歷見池臺。樹老兒時種。樓移舊日開。門前流水在。東去不重廻。</text>
<title>中元日急雨。和唐人。</title>,<text>殷殷遠雷過。漠漠斷雲還。忽似傾滄海。一爲洗碧山。去痕留草上。餘潤在松間。又是中元日。西園頓改顔。</text>
<title>送人還洪陽 丁丑</title>,<text>噬虎不生角。高人難遇時。斯爲終古歎。今復送君悲。落日江邊路。秋風鬂上絲。傷情惟故舊。君不厭寒飢。</text>
<title>憂</title>,<text>老未捐家事。窮猶爲國憂。極知催短髮。無那値深秋。萱草終難得。儵魚不可求。山海經云。儵魚出芘湖之水。食之已憂。 能兼二者有。愁緖未應休。</text>
<title>秋夜。懷沁中謫客。己丑</title>,<text>一夜南山樹。高風颯有聲。空敎鬂邊雪。坐向此中生。鴈響三更落。河光字橫。海濱應此夜。遙憶逐臣情。</text>
<title>秋夜 丁亥</title>,<text>秋夜悄無睡。禁鍾時有聲。命非今日定。名豈老年生。白玉空勞獻。黃金未擬橫。悠悠世間事。塞叟有高情。</text>
<title>題從兄沁島錄</title>,<text>誰道巴陵詩不工。君詩滄海敵其䧺。鬂邊曉濕湘江雨。袖裡秋高禹穴風。一島荒烟悲甲水。孤城寒月吊仙翁。漢文從古恩非薄。莫說邊城暫佩弓。</text>
<title>二兄來以圓花下之飮。席上用唐人韵。</title>,<text>虗送重陽去。秋懷誰與開。蕭然叢菊下。忽有二兄來。浮世頻踈葉。餘年且急盃。君家隔一水。月出始言廻。</text>
<title>送友人尋黃鶴樓 甲申</title>,<text>下士聞之大笑之。今人古道終難爲。不如歸去仍高卧。黃鶴樓頭雪滿時。</text>
<title>喜甥侄歸自山洞。次軸中韵。</title>,<text>湖上征鴻春始歸。樑間喜鵲曉先飛。到家此日猶前面。爲客經年有弊衣。其二使各生存會有歸。原頭鶺鴒羡雙飛。憑君聽說經山洞。未了其言淚逬衣。</text>
<title>暮春之巳。元執兄弟乘舟爲上游之行。盖迎其伯父武城居士醮子之行於金灘也。復次前韻以贈之。而其下篇者。余有屬意焉。固欲居士之照之也。送甥侄兄弟尋上游。</title>,<text>彈琴留吊國殤歸。寒碧行隨沙鳥飛。春水載君兄弟去。小舲雙掛綠簑衣。其二江邊春鴈作行歸。江上扁舟好似飛。今去君應逢大阮。道吾相贈有緇衣。</text>
<title>寄遠</title>,<text>適憶春三月。梨花初發醅。如非覔君去。還是爲儂來。傷別翻多別。看梅復折梅。心思寄相贈。千里路悠哉。</text>
<title>東城魂返</title>,<text>落日東城路。寒風上相魂。空悲神馬色。應帶列星痕。吊客連朱轂。行人泣素幡。尊榮誰不有。身後見餘存。</text>
<title>和仙槎太守春日見寄之作</title>,<text>門掩蒼山葉滿家。緘書悵望海雲斜。蕭蕭倂起初寒響。渺渺空成遠別嗟。官閣三時下鷗鳥。湖亭一夜發梅花。終緣肺疾違心事。未躡仙蹤共釣槎。</text>
<title>榮掃先塋 戊子</title>,<text>首夏幷鞍馬。先山來子孫。那知三上舍。同出一衰門。山鳥迎恩紙。春花暎賀樽。坐看喬蔭厚。瞻掃感何言。</text>
<title>楊山途上</title>,<text>石浦村中憇。平丘山下行。日西人影遠。風起馬蹄輕。野火連山入。春陰近峽生。松楸告有事。明日上先塋。其二平蕪靑一色。官道水邊開。連帥高牙去。新恩短笛來。浮榮終物役。長路使人催。樵子渠何識。車塵但首回。</text>
<title>守壠菴</title>,<text>六年重度西橋。三日遅留崦下寮。峽裡松杉瞻祖墓。身邊巾服愴皇朝。鳩筇故老能携榼。花笠優人善吹簫。齊道異時傳此事。榜中三世聳漁樵。</text>
<title>入道峯</title>,<text>直出靑峰一萬丈。全鋪白石三千頭。先生已遠空遺廟。小子曾聞有此樓。聽澗誰知非點瑟。穿花人道是漁舟。山中故事憑樵叟。繡粉蒼崖字半留。其二萬丈峯高一徑廻。雜花晴繞舞雩坮。山深老木皆相向。春晩仙桃稍欲開。樓坐輕颸吹散髮。溪行飛瀑灑傳盃。巋然二老空祠廟。古道如今半綠苔。</text>
<title>東湖船槍 戊子</title>,<text>江頭輦路柳垂垂。御艦天開壓畫旗。截斷中流平似地。橫連兩渺無涯。朱欄倒入靑龍窟。紅箭高懸白鷺池。秪爲虞皇格文祖。非如漢帝泛昆陂。</text>
<title>里老携酒</title>,<text>松陰初日綠袍明。掃墓歸來仍掃庭。欵欵瓦樽來父老。嗚嗚野曲有簫笙。大夫尊重猶爭席。進士詼諧欲忘形。未害狂呼須日暮。豳風餘韻醉中生。</text>
<title>芝洞省墓 戊子</title>,<text>草宿靑山二十年。孤兒巾服始荒阡。吾生豈謂逢今日。親在猶應慰此筵。往事含悲纏古柏。餘生有淚到深泉。他時縱有名成日。何處重懽父母前。</text>
<title>塘西村。訪從姑母庄。戊子</title>,<text>族親傷異路。姑氏滯窮村。別久逢如夢。歸遅對自言。生涯依麥壠。兒女寄松門。淪落今如此。幼時共一園。</text>
<title>泮舍書贈二友 戊子</title>,<text>蒼藤日月百淵翁。淸水芙蓉學士公。每恨吾生違此會。尙看君輩有餘風。閶門日色晴初轉。槐市烟花晩更籠。綵筆縱慙先輩繼。靑衿欣與故人同。</text>
<title>春暮尋玉洞故墟 戊子</title>,<text>入門啼鳥亂。花落洞中初。歲久迷蘿徑。春回憶草廬。靑山空自在。流水近何如。獨有傷心處。西家已故墟。</text>
<title>再賦 戊子</title>,<text>碧樹陰陰黃鳥飛。東籬西舍藹餘暉。猶看芳草前時似。頗恠殘流故道非。摘杏追思還一夢。種松重到已三圍。花源幾處開新屋。舊識如今存者稀。</text>
<title>送砥上老人 戊子</title>,<text>砥上老人八十一。方瞳如水步如飛。百年憂患相忘久。八路山川不踏稀。去月乘潮忽見訪。今朝對雨翻思歸。後生少輩皆珂馬。去矣扁舟鶴氅衣。</text>
<title>午題 靜○戊子</title>,<text>酒雖甚薄禁愁得。詩不須佳排悶宜。身老已應忘出入。居深久欲斷推移。墻頭草徑過閒蝶。園裡樹陰多囀鸝。說與傍人休作恠。我今何慮復何思。其二金公舊道近城好。李子曾言迎月宜。不有高情看未到。爲憐幽趣勸休移。春花北里多停騎。夏木西園幾聽鸝。人事如今稀見面。城空月出秪相思。</text>
<title>贈金生</title>,<text>漢北湖中三百里。山靑雲白渺如何。初因吾侄逢君面。老作詩人寄友家。在日芳花還見盡。到時靑草尙無多。從今擬挽歸山意。遅日高樓永嘯歌。其二日日樓頭對坐時。東風愁殺落花飛。城鴉薄暮終何去。海客經春苦憶歸。獻賦秪應惟命在。論詩未覺與心違。傍人休道渾閑事。花鳥中間無是非。</text>
<title>戱贈友人</title>,<text>笑殺三山金季凝。胡爲愁色滿眉稜。甕中髮白王維月。馬上腸枯賈島僧。七步奇才曾限皷。八叉神筆或燒繩。看君用意頗煩惱。莫放前人獨也能。</text>
<title>睡起 丁亥</title>,<text>樓對蒼山城對門。中開一座小林園。倚松時墮團圓子。種竹新生一二孫。吾適心閒無一慮。天初雨歇退羣喧。靑草滿庭靑可愛。但憂容易得黃昏。</text>
<title>夜熱</title>,<text>桐葉千揮猶不怡。桃笙九徙轉難支。天風苦惜淸今夜。夏雨全忘及此時。河朔盃觴空憶汝。水晶宮殿竟歸誰。惟應送盡三庚日。會復來回八月期。</text>
<title>久不飮。飮于水西而醉。時月色正中而有友生至。</title>,<text>置酒携將明月在。移書呼取故人來。非君淸夜應虗度。讌客新秋忽復廻。槐樹經年陰已遍。葵花含露甲初開。自從隔水成隣巷。十至尋常九把杯。</text>
<title>晩眺</title>,<text>來從小徑乘晴色。望入遙空霽暑氛。隣廨易知棲老鵲。友家何在起閒雲。蟬移別樹携殘照。馬下平蕪帶薄曛。已有新凉凄欲響。天時咫尺感平分。</text>
<title>旣望之夜。餞龍城倅作。</title>,<text>千里龍城路。明朝君遠行。里閭應有戀。親戚若爲情。仙嶠當秋晩。寒樓際雨晴。知君素廉謹。他日佇賢聲。其二滔滔漢江水。日夜去無窮。將比送君意。須知與此同。浮雲初別路。離鴈忽秋空。縱有盈盈酒。今宵豈有功。</text>
<title>對月。懷龍城倅行程。戊子</title>,<text>昨夜離筵月。愁看送後淸。高難通此意。明似有餘情。驛路應相照。城園獨自橫。今宵更浩蕩。何處住雙㫌。</text>
<title>酬仙槎 戊子</title>,<text>成子自言頗愛湖。眞能如願吏東隅。居隣苓朮應難老。道在魚蝦也不孤。皆骨山深秋理屐。望洋亭㢠日携壺。敀鞍載得詩千首。鮫淚團成箇箇珠。</text>
<title>庭有菊盛開</title>,<text>種之無次第。草盡後方花。論品非吾事。含貞愛爾華。開應殿暮歲。留與侈貧家。日日看新萼。賓筵也復多。</text>
<title>晩柱冠 戊子</title>,<text>蟻折西階下。頎然白髮賓。一遵元聖禮。三上趙文巾。醮酒持爲壽。深衣儼在身。汝能忘此義。今日始成人。其二用寓存羊義。仍回奠鴈期。貧猶行古禮。老始長斯兒。嘉樹依爲席。寒花泛入巵。諸公如不棄。須與勉書詩。</text>
<title>新婦至 戊子</title>,<text>往者滄桑淚。於今二十年。那知生子長。能復得妻賢。喜極循堂下。心傷拜廟前。汝先家法在。持此謹周旋。其二新迎禮貌大。初見德容存。還比稚兒勝。方知老我尊。愴深由繼序。期遠在持門。敢以私心蔽。親賓有譽言。</text>
<title>黃鸝</title>,<text>黃鸝何處鳴。一聲二聲來。不在東家柳。應在西園槐。</text>
<title>江頭送帶方太守 戊子</title>,<text>骨肉沙頭立。依依送遠程。臨江將欲別。携酒一爲情。流水船俱往。浮雲馬與行。坐看㫌影遠。離恨滿潮聲。其二去去將天末。遅遅故水干。須知今日別。先爲老人難。落日含空步。寒風湧急灘。餘情渺不極。三顧始回鞍。</text>
<title>風破舶失食 己丑</title>,<text>本合長無食。江神亦所知。難將文字活。一任石尤欺。病婢無堅志。寒妻有怨辭。窮人命可笑。事事不如期。</text>
<title>貽友生 庚寅</title>,<text>喬山洞裡近。江水月中平。積雪淵翁處。寒天蕭寺行。賢兄勞遠想。孝子藹深情。直爲貧無賴。年年別漢城。</text>
<title>寄恩寺之棲 庚寅</title>,<text>長安薪似桂。東去近喬陵。貧賤飄如許。艱難坐不能。澗風傳遠磬。島雪灑寒燈。君住空門久。棲心問老僧。其二孤寺携蘓軾。寒山讀李陵。離時須自勵。歸日較誰能。蔡老啖朝薺。匡生借夜燈。偏憐君弟遠。湖上寄如僧。</text>
<title>追次同舍郞山門送弟之詩</title>,<text>我送纔城下。君離復水頭。如何同室計。頻作異鄕愁。峽酒濃如酪。江薪積似樓。行人猶自可。居者竟寒投。其二可笑百年內。人生無不之。蟾江豈有故。楮島本非期。離別催年老。飄零怨命奇。能令堅所操。何處不相宜。</text>
<title>次玄城夕眺 庚寅</title>,<text>聞向玄城去。玄城近若何。吾曾訪林子。僧與宿梅花。島木隣仙寢。江鷗狎古迦。韓公應有處。淵老此爲家。梅花舘名</text>
<title>友人携酒至</title>,<text>側掛一壺酒。泥深無已難。胡爲夜還出。應欲月同看。松下宜留席。籬間且卸鞍。山家無別味。延客愧貧寒。</text>
<title>月下友人携酒至 庚寅</title>,<text>窮途仗友在。衰世似君難。剡水猶虗過。江州可壓看。熊飢方蟄穴。驥老欲辭鞍。懶惰終何取。能來慰一寒。其三歲暮孤棲冷。家貧一醉難。荷君勤復念。持酒枉相看。聞犬燈垂幌。停驢月照鞍。關山阻此夜。回看念風寒。</text>
<title>入陵</title>,<text>悽愴喬山葬聖君。萬年停畜氣氤氳。衣冠定出遊明月。松栢如來覲五雲。陵上石身棲古蘚。殿中簾影障幽紋。神孫聖祖無窮業。天日龜頭畫有文。</text>
<title>又賦</title>,<text>王宿灘猶在。忘憂里有稱。天非一朝設。地以萬年凝。瓜𤫴瞻元寢。龍蛇愴穆陵。徘徊惟古意。論德豈吾能。</text>
<title>東陵</title>,<text>月滿諸陵夜。星垂萬木寒。先王曾有寢。老叔此爲官。紫醁來隣里。華虫出峽巒。君知今夜事。不比在長安。</text>
<title>五陵 庚寅</title>,<text>松栢五陵道。蒼蒼落日寒。入山猶有廨。如水強名官。殿閉深珠箔。碑高凈草壇。經行吾敢惰。頻自視衣冠。</text>
<title>惠齋卽事</title>,<text>肅穆靈宮側。蕭森磵道寒。熊來親守卒。鳥下近祠官。樵響時氷壑。人烟或雪巒。憐君多寂寞。匹馬問袁安。</text>
<title>呈五祠隱 庚寅</title>,<text>積雪微微徑。寒松處處門。去來如一室。蕭瑟甚孤村。石坐窺鼯穴。山行踏獸痕。蕭條萬木裡。官長未云尊。其二霞光罷遙藪。日色照寒林。南有方池水。中多古木陰。異時荷葉在。寒雪鯉魚深。待到春花發。從君再此尋。</text>
<title>北鴈贈南祠官 庚寅</title>,<text>北鴈來千里。迢迢近紫垣。棲從辟雍樹。飛下茂陵園。喬木隣遷鳥。滄溟學化鯤。含珠愼勿忘。飮啄是君恩。</text>
<title>奉贈祠隱叔父</title>,<text>下馬陵前幽意多。藤蘿一路雪埋沙。寒似孤僧且官長。荒如破店是公家。洞裡千林惟檜栢。山中百鳥半烏鴉。假使爲官還有得。未應將此換烟霞。</text>
<title>東倉雪眺</title>,<text>平原百里冷朝暉。雪滿楊州山四圍。野濶竟從何處盡。雲生多向五陵飛。東倉店外牛尋徑。王宿灘頭鷺失磯。目極寒天無限意。蕭條劇似送將歸。</text>
<title>除夕</title>,<text>今日行將舊歲違。今宵倍覺此心微。搖搖短燭如傷別。寂寂寒梅那禁歸。世事十分忘已半。人生百歲到應稀。一壺新酒無人送。且把中懷何處依。其二初更一點到三更。每値交年意未平。但使長携杯酒有。應知不恨鬢絲明。父兄可念幼時好。歲月偏從閱後驚。且慰眼前兒女戱。寒燈坐待漏聲生。</text>
<title>正月二十四日</title>,<text>蒼茫城上雪。幽晦洞中雲。忽失南山色。深收百鳥羣。春雷驚早發。寒雨厭頻聞。計短西隣酒。持來覔小醺。</text>
<title>萬事</title>,<text>萬事早知元有命。江湖歸去老漁樵。髮從去歲參差白。齒自今年一二搖。方朔偸桃空宿計。王通獻策竟虗料。讀書萬卷知何用。飮酒三盃慰寂寥。</text>
<title>栘中攻駒</title>,<text>千群逸驥意無前。沙苑春晴洗柳川。開口啣將金鎖勒。低身受取錦鞍韉。春桃照爛猶爲下。秋鶻驚飛敢自先。已是時平閑放在。華陽亭下草如煙。</text>
<title>友人至看花</title>,<text>不及今朝城上看。城花直恐不禁殘。沈生也復輕多病。吳子翩然來二難。溪路經行思夏服。松陰遷坐進春盤。年華秪足增離恨。幾樹仙桃開廣寒。</text>
<title>西園晩眺</title>,<text>遊目西隣雨歇時。西隣門接北隣扉。鄕名道是無何有。山色寒如不可依。不可依。山名。其處甚寒。冬夏積雪。在西域䓗嶺之西。 鄭碏墟前生暮靄。鰲城廟下有斜暉。蒼陰十載終何樂。故里欲歸猶未歸。</text>
<title>虎入城 丁亥</title>,<text>虎迷晨下鐵橋前。砲士雷丸血染川。也是深居應有地。胡爲輕出自干天。唐虞至道維千世。河嶽英靈鎭萬年。汝輩不須離舊穴。向來西郭亦堪憐。</text>
<title>春同諸君遊</title>,<text>久病渾忘春草齊。新知忽自郭門西。未宜堅卧虗人意。強與俱來聽鳥啼。御路風搖柳絮下。人家雨壓花枝低。爲君別掃松陰處。春水桃華漲一溪。</text>
<title>和西橋春日見寄之作</title>,<text>春草靑靑生不稀。春山寂寂偃荊扉。荊扉借問緣何偃。怕泄桃花花亂飛。</text>
<title>西湖遇故人 丁丑</title>,<text>繫取靑絲雙畫甁。對君誰意此高亭。情深欲倒西江水。坐久初移北斗星。家本此山還作客。心猶少日竟殊形。舊遊莫問今何似。世故凄凉不可聽。</text>
<title>遣商山人 戊子</title>,<text>吾在花山日。君携商嶺春。七年雲似散。雙鬂雪俱新。窮路難爲力。覊遊空抱珍。故山歸可隱。黃綺採芝人。</text>
<title>送友人自三登之公州</title>,<text>故人西辭黃鶴樓。春風又上錦江舟。錦江不下三千戶。惟有原思去可求。</text>
<title>貞寢郞邀余賞泉石 己丑</title>,<text>蒼烟古洞非新徑。烏帽故人仍舊知。石似槎身橫錯落。泉將楊葉下逶迤。迷離雲氣無常入。稠疊藤陰自古垂。捴是近城難再有。園陵况復囀黃鸝。楊葉用神德后事。</text>
<title>初伏日。同諸君登高。次座中韻。</title>,<text>令日爰初伏。流霞是九還。忽思高處好。惟有醉時閒。水遠臨如案。松平倚似欄。到來無適莫。爲是近靑山。</text>
<title>第二伏。同諸君復次前韻。</title>,<text>向來城上伴。一一座中還。是日重回伏。浮生再得閒。主人開酒榼。稚子掃書欄。卽此堪高卧。何須到碧山。</text>
<title>苦熱得驟雨</title>,<text>火氛誰遏勢憑陵。大扇高床捴未能。天上忽看雲似墨。人間翻作雨如繩。喧喧瀑水穿橋下。趁趁風霆過屋稜。能使淸風回有力。暫時神化破炎蒸。</text>
<title>苦雨得霽月。有懷友人。</title>,<text>已將多雨洗遙峯。復有微風淸古松。良久上來明月逈。須臾掃盡積陰重。夜凉欲動天邊鴈。秋早先驚草下蛩。今夕晴光應共得。故人西曲阻相逢。</text>
<title>送從侄之北關 己丑</title>,<text>出塞歌聲動別樽。悠悠鐵嶺北爲門。今行老母神應護。此地先王跡所存。樓逈高疑連斗極。橋長橫似揷虹根。人生倘有桑蓬志。西水羅頭始可言。</text>
<title>水踰村別 己丑</title>,<text>此別懸知非久離。今行又自異前時。猶然易下臨歧淚。未敢催呼上馬巵。塞遠浮雲遊子以。秋晴吉日老親宜。水踰村裡休相挽。萬歲橋頭待已遅。</text>
<title>皎霞亭贈主人 己丑</title>,<text>常恠如君靜。家居市路傍。今來眞得所。深入小開庄。素石涵秋水。靑楓媚夕陽。餐霞知有術。林壑本仙鄕。</text>
<title>哀從兄觀察公 聞北訃○己丑</title>,<text>先日靑門酒。悠悠余送行。惟言惜離別。誰道隔幽明。廵節虗遙塞。魂車像舊營。天寒沿道事。消息夢猶驚。其二北塞聞猶絶。䧺城况一邊。天惟連海水。地或斷人烟。蘇武羊應下。王尊馬不前。誰敎君到此。委迹忽今年。其三何曾金不鍊。眞是玉如人。內貯無波水。中噓與物春。寒蔬猶古意。嫩草欲渾身。滿目豺狼裡。何妨喚作獜。其四九陌塵頭馬。怱怱去復廻。勢高皆急水。名在孰寒灰。紫綬誇先得。黃金恥後來。蕭然玄洞裡。惟有古書開。其五三復古行葦。世衰君獨能。平分晏嬰米。輕說聖人乘。仁實由天得。心非丐俗稱。赴書西入洛。袒免盡霑膺。其六瀛閣曾推雅。燕軺舊載淸。空留列司蹟。猶有二州聲。鞮屨重臨海。襜帷暫駐營。如何公輔望。荒塞了平生。其七北塞魂招日。中朝夢噩晨。遂將武侯語。遙慰曲江神。哀詔覃遺胤。餘恩及老親。敢言君不遇。明主識賢臣。訃聞。上大驚悼。敎曰。予夜夢不吉。今聞此報也。仍降隱卒之命。令沿道護其母。給藥物。親製祭文。遣使於中道致祭。祭文有若問素心寧靜淡泊之句故云。其八魚索丁年慟。鴒原卄載寃。竛竮霑是力。貧賤荷皆恩。窮命頑如木。餘生倚有根。千行顧影淚。非直爲衰門。其九買屋南山下。高居隔一岡。月明時獨往。花發或相將。風味春爲䬳。談諧夜有觴。踈狂我何有。君不惜餘光。其十人來渾骨肉。忽已議靑山。薤露此何曲。松風爲急寒。悲歡寧地下。歌哭自人間。歸去拜曾祖。君惟無愧顔。公葬在抱川曾祖墓下。故云。</text>
<title>謝隣友携酒慰悲</title>,<text>靑山埋骨肉。二姪亦初歸。涕淚晞無日。杯觴曠有時。故人還遣問。新酒爲寬悲。轉覺浮生苦。逢君醉敢辭。兩甥新經其親山緬禮。故第二云。</text>
<title>簡東隣</title>,<text>去年寒食花如霧。寒食今年未放花。會是節回殊早晩。東風終不惜芳華。其二共君去歲春三月。日日城頭看杏花。秪今故樹花重發。百慮無心戀物華。</text>
<title>和東隣</title>,<text>相從仍繼日。相識遂經年。愛是壺翁後。憑瞻阮丈前。松風應世響。秋水自家傳。君更有文雅。淸詩如湧泉。</text>
<title>太學士南公臨寓近隣。金丈孺文携酒至。抽淵翁韻共賦。敬次。</title>,<text>文星喜暫近。魯殿仰猶存。賤子今觀海。先生方灌園。飛花參古意。啼鳥間淸言。更有嘉賓至。深盃遂及昏。</text>
<title>夢踏亭。同諸君呼韻共賦。</title>,<text>細柳營開枕碧山。朱樓別起在中間。亭名不是無心得。軍務蕭然自古閑。小翠斜陽歸鶴影。深紅四月上桃顔。林前繫馬花前醉。一任遊人去復還。</text>
<title>次寄江上</title>,<text>明主恩深處。淸江有一樓。心應隨白鳥。身始上虗舟。膾鯉蘆烟起。彈碁竹日浮。客來無一語。先道月波遊。</text>
<title>傷友人悼內 己丑</title>,<text>缺月圓時有。盈盈在小堂。古人多未遣。莊叟故非狂。身老同孤鴈。詩寒過曉霜。城南舊客在。此日倍悲傷。</text>
<title>和人壁上韻</title>,<text>延客君能有此樓。樓前積雨際初收。獨憐不改惟靑嶂。己欲相看盡白頭。百尺園松猶帶傲。千羣池鳥莫喧幽。棋樽携出竹間徑。不爲主人誰爲留。</text>
<title>榮老堂。抽月谷集韻。</title>,<text>榮老堂深澹忘歸。坐看林薄已斜暉。久幽鳥窺書慣。未害時人納刺稀。捲箔靑山雲自合。傳觴白日雨初飛。文章豈有煩交道。禮數終緣重布衣。</text>
<title>獻榮老堂 戊子</title>,<text>久聞雅操辭丹陛。更喜高居遶翠霞。䟽傅謝榮寧有辱。祭公憂國卽如家。苔深古徑停仙鶴。草遍幽園靜晩花。也識先生無一事。黃冠欹着換烏紗。</text>
<title>幽蘭子至 幷序○己丑</title>,<text>余童子時見申子翊于玉流之下。邇來三十年間江海阻濶。存歿不能記。余殆忘之久矣。忽一日門外有剝啄聲。問之子翊也。起攝衣一笑而迎。老已白首矣。眉間猶有少時氣。語纚纚可聽。余喜甚賦詩以贈。子翊自號幽蘭子。能詩喜文章。甞從南雷淵遊。與余爲異姓五寸親。不謂今還在。相逢始欲疑。由來存戚誼。彷彿記兒時。布褐秋猶氣。山川老益詩。多慙一樽酒。未足慰曾離。其二相逢終恨晩。秋日泛虗舟。貧賤皆呼馬。浮沉一似鷗。江湖斑杜髩。風雪弊蘇裘。近遇雷淵叟。言君亦道流。</text>
<title>幽蘭子敀 己丑</title>,<text>來時碧樓月。未落已歸舟。酒重陽關曉。風高張翰秋。聚雲元易散。去水不曾留。敢謂人情少。終嗟世故稠。</text>
<title>寄友人</title>,<text>何獨避城市。居心宜自淸。庭閑惟草色。園小且松聲。窮日書惟在。中年鬂已明。誰歟論此意。隣曲有平生。</text>
<title>七月十七日</title>,<text>家在蒼峯下。開門卧看峰。秋生先老木。月上每初鍾。暗樹螢相失。征雲鴈忽逢。幽蘭增悵望。江濶渺歸蹤。</text>
<title>十九日</title>,<text>門深遍蓬藋。樓靜懶衣冠。自愛閑無事。人疑老未官。靑山空入望。白髮竟羞看。但得心如水。城中可考槃。</text>
<title>二十日雨晴</title>,<text>雨佳晴亦好。淸景不曾違。更潤松間翠。微翻草際暉。餘霏元易暮。殘暑遂無依。物性同人意。林蟬啼未稀。</text>
<title>樓望 己丑</title>,<text>一色原頭草。牛羊徑未分。澗晴遙下水。峯斷疊生雲。別意凉初覺。秋風老易聞。黃花又滿眼。何處不懷群。</text>
<title>送人還白巖鄕廬 己丑</title>,<text>長安一囊米。旅食忽高秋。明主豈云棄。微官難再謀。廻驂經古驛。聯鴈上孤舟。君去幾何別。除書下玉樓。</text>
<title>訪鳳麓 己丑</title>,<text>雨濕延瓠屋。烟生種葍庭。見稀翻白髮。貧久但玄經。病檜空思棟。飢鷹漫顧翎。無爲悲失意。窮處始流馨。</text>
<title>小雨留客</title>,<text>向夕濛濛雨。書簷見細飛。草應添舊色。苔欲改新衣。靜處侵還急。愁時滴不稀。何須晴晩景。留客且未歸。</text>
<title>雷淵先生僑舍小集。抽晉庵集韻。敬次。</title>,<text>門靜何嫌市。樓淸故似亭。孔融貧有酒。楊子老爲經。詩出頻終夕。賓來或聚星。多慚才力薄。猶許廁門扃。</text>
<title>南麓晩眺。同諸君呼韻各賦。</title>,<text>空翠連寒水。斜暉駐遠峯。葉悲還自落。楓愛已全濃。霜氣寒飛雁。秋聲散在松。回頭有極望。雲濶意千重。</text>
<title>秋日訪倉部金公直廬 庚寅</title>,<text>高人時混跡。關柝不辭居。寓直靑山近。爲郞白髮踈。秋槐稀鴈。風葉散詩書。自是心如水。公門事有餘。</text>
<title>秋日書懷</title>,<text>城郭深秋後。樓坮薄暮時。霜敎催鴈響。雨解阻人期。落木愁難聽。寒楓病不知。居然俱歲晩。百感坐題詩。</text>
<title>贈琴老人 庚寅</title>,<text>吾兄門下客。叟已鬂如絲。忽與城南遇。先深北塞悲。淚看如夢裡。身在有逢時。重感君高義。長程不用騎。</text>
<title>泉坡兄至 庚寅</title>,<text>迢遆公山道。君行良亦勞。離家雨頻下。渡漢月初高。身健輕衰鬂。才捐老弊袍。時危莫浪出。錦水少風濤。其二邂逅滄桑後。心悲說欲勞。舊人終有見。新月幾回高。事往空除服。朞來更濕袍。君能記此日。辛苦涉風濤。</text>
<title>和環上人</title>,<text>多病許玄度。能詩支道林。使從千里遠。書自萬山深。仙棗分非俗。香蔬寄有心。何當謝此意。春日待相尋。</text>
<title>三淸夜集</title>,<text>洞隔稀相見。人來多可聞。幽居看自得。久坐惜將分。今夜休停酒。他時空望雲。題詩有先唱。新得沈休文。</text>
<title>送錦江兄還鄕</title>,<text>親戚相爲酒。行人欲早興。終應惜今日。故此坐寒燈。驛路能無雪。江波半欲氷。憐君飄短褐。何處不如僧。其二悄悄侵晨別。頻頻視夜興。壺乾催薄酒。花落惜寒燈。旅宿經晨夕。江行畏雪氷。故園稚少在。何必歎如僧。</text>
<title>贈客</title>,<text>把酒新知似故人。忘形誰主孰爲賓。夙聞竗悟沙門詵。始識高情谷口眞。風雪鬂明愁作客。江山鄕遠阻寧親。懸知不爲酬恩計。何物能來絆子身。其二郢人邂逅還同曲。杜老飄零遂接隣。別母何妨爲孝子。樂山元自是仁人。寒愁籠鶴長懷翼。夜詠淵龍欲動鱗。酒熟爲君須有日。月明梅發且三廵。東亦客中無不可。駱山一宿又朝回。憐寒爲問詩多少。待月還扶病到來。旅泊風霜應屢閱。年同顔髮孰先催。故園歸日知無遠。及早君能枉賦梅。</text>
<title>倉下詠梅</title>,<text>留客貯梅今幾時。梅遅花發客遅詩。夜來開閤已多意。月出傳筒渾一奇。落落還魂村裡雪。遙遙生色水邊籬。花緣淺薄吾何有。珍重携將訟楚辭。其二白頭朝夕自相催。歲暮踈香入座來。不識開時行底氣。非關至日動潛雷。枝寒日上從中水。槎老春生自古苔。折取憑君更借問。洛梅何似貝州梅。其三花室濛濛暗有昇。生香産馥不停凝。梅如有識嫌吾穢。天亦無功在爾能。落落分英當下雪。踈踈添榦借懸燈。不知好事阿誰子。畫着西湖月半稜。其四問渠何事烱心肝。爲與梅兄托歲寒。近几依床相藉在。似氷如雪強言難。空山汲水頻澆下。大地生陰獨護完。且更待開先二月。免敎人作杏花看。其五牎前日日澹相遭。閤裡朝朝舒不勞。始訝稚蚕眠未破。終疑凍蝶羽難高。雪中未暇論商鼎。江上猶應怨楚臯。萬木如今皆已廢。千花捨此更誰豪。</text>
<title>友人宅賦欲綻未綻之梅 庚寅</title>,<text>着未窓前前夜雪。百回開閤問如何。層層結瓣相先後。一一含花孰少多。蔕孕眞形遅五出。津催本色潤羣皤。不妨功化徐徐下。到臘開來看雪柯。</text>
<title>其明日二花先開 庚寅</title>,<text>消息今朝忽起余。雙看兩萼已全舒。正緣一氣殊先後。似與傍枝競疾徐。芳信徑從何處到。寒姿獨向衆中踈。惟應倡出餘花意。取次開來滿臘初。其八未宜無爾伴高堂。橋上移來置近床。似杏終非春後色。何花能作雪中香。開如一日應嫌急。養欲三冬秪取長。數萼澆根還有事。閑時每覺有餘忙。</text>
<title>友至梅發 庚寅</title>,<text>香處愈踈淡處奇。貞中似睡冷中癡。別人也自聞風至。微爾爲誰寒月窺。素抱可能依落落。白頭終不厭垂垂。慇懃寄語花枝道。肯許孤芳下就詩。</text>
<title>梅爛 庚寅</title>,<text>有欲來圓梅下坐。水邊籬落是吾家。靑山積雪渾無際。白屋餘寒獨自斜。踈自蕭然繁亦可。朝如開盡夜尤多。蕭條素髮嫌相映。三斗松醪故遣酡。其十一如何春色在深根。未信寒風晝裂坤。匀得五花如有主。團成一瓣漸生孫。香歸至玅難尋處。淸入無邊未定魂。</text>
<title>訪友人</title>,<text>病起騎驢日復溫。友生聊慰久相分。入門有徑通園樹。少事從人借道文。蔬水蕭然元陋巷。風波到此盡浮雲。喜君素履無餘願。敎子安親以曉曛。</text>
<title>送人下第還鄕 庚寅</title>,<text>君馬不須催。君今豈易來。通家看厚誼。下第惜高才。微月歸時出。寒梅送處開。臨歧挽不得。氷雪愼廻哉。</text>
<title>夜集銅泉</title>,<text>雜坐何須更序年。浮生浮世偶成圓。近連九陌門猶靜。偃立層壇松似懸。明月樓頭淹作燭。寒流石上醉爲筵。諸君歲色駸駸盡。胡不遅遅此夜前。</text>
<title>除夕前夜。會友人宅。</title>,<text>燭短爐寒除夕前。紙窓風雪坐蕭然。與君密邇頻通夜。有酒尋常况餞年。故事終應說蒼下。童心那得抵華顚。光陰不競東流水。嗟我同人惜此筵。</text>
<title>上元夜。飮于榮老之堂。</title>,<text>不被遠煩長者邀。春泥難踏廣通橋。行從陌上人如海。到看樓前月滿霄。王謝盃觴風不盡。徐陳履舃夜還遙。喜公眉髮神屳近。白𣱁巾欹鬂雪飄。</text>
<title>和人</title>,<text>有詩三百首。半是不平鳴。已晩靑山去。空驚白髮生。傷時漫危涕。識字竟虗聲。何處開懷抱。同年同此情。其二髩髮難藏老。文章敢諱窮。鄕愁隨月滿。客日近花紅。天上何多雨。人間每有風。君踈與吾放。雅不合城中。</text>
<title>進艇 辛卯</title>,<text>江霞解人意。及到已全消。上上三竿逈。柔柔五兩調。磯虗來早釣。原黑度春燒。已與長年熟。棹歌不寂寥。</text>
<title>二水頭</title>,<text>夜泊依孤嶼。晨征犯遠天。低霞迷入。初日照行船。牛渚已雲外。龍門還棹前。晩風何所似。徐疾信長年。</text>
<title>沙灘</title>,<text>掛席沙灘風力均。龍門山影送征人。鱸魚可膾思行剡。桃樹皆花敢避秦。三日已應慣靑翰。西風何必整烏巾。平生悔晩江湖計。今日孤蓬始采眞。</text>
<title>仰德村雨宿</title>,<text>冥冥江上雨。停棹寄松門。易濶盤灘水。先霑仰德村。炊烟濛草際。汲路暗山根。悄悄踈籬側。田翁有互言。</text>
<title>又賦</title>,<text>已自遅遅何用愁。篁陰三日委蘭舟。雨聲高下連朝灑。山氣尋常作霧浮。晩計湖邊如不誤。微軀此外更何求。沿江一路臨江勝。平是東臺高是樓。</text>
<title>東溯黃 辛卯</title>,<text>日出烟銷放葉舸。沙明竹翠倚篷窓。自憐頭白隨微祿。頗喜春深上遠江。薄醉未分花有幾。同遊不羡鷺成雙。辛勤鳴石灘頭事。端爲淸樓對玉缸。</text>
<title>舟中贈張李諸君 辛卯</title>,<text>東盡白雲求二陵。楊驪一水水如綾。同舟幸有李元禮。入剡仍隨張季鷹。白鳥一雙閑自在。西峯四五畫難能。江謳知在蘆深處。若箇湖程問采菱。其二携酒與魚招後曺。黃驪一望興先豪。水從榛浦由來濶。山自梨湖不肯高。陵樹影侵行已遠。峽舟波穩上無勞。方忻僊賞淸心肺。敢恨西風吹髩毛。</text>
<title>入陵 辛卯</title>,<text>列栢雙行蔭御溝。殿深簾影障幽幽。秪今老馬陵前立。自古神龜沼上遊。萬壑猶能懸日月。千林空自寄春秋。子䂓夜哭滄江轉。共是當時不盡愁。</text>
<title>奉審 辛卯</title>,<text>肅穆晨趍未敢喧。朝衣怳似入脩門。纖塵肯使留虗殿。一草猶應愛此園。慘憺內裘空聖志。委蛇右袵是誰恩。秪今東土三千里。日月星辰萬古尊。</text>
<title>有友生約以一舠上溯。有事不果來。遙寄以詩。和韻却寄。</title>,<text>蒼山曾說上游期。日日回頭十二時。須有神緣遊物外。竟敎良唔阻江湄。花開古寺誰相問。水滿淸樓秪自知。猶喜故人多厚意。離愁寄我二陵詩。</text>
<title>雨晴登淸心樓</title>,<text>樓逈蒼槐。松分白塔臺。人家返照外。官藪澹華開。江帶春流去。山經雨洗來。漁舟浮自遠。多宿二陵隈。</text>
<title>淸心樓。次尤菴先生韻。</title>,<text>江閣紗籠未擬追。昭融秪得誦當時。望陵何處尋遺烈。讀誌先生識此悲。翁仲蒼苔年已老。子䂓淸血夜應滋。悠悠不盡臨江恨。思美歌成繼舊辭。</text>
<title>漁父詞</title>,<text>眠失漁竿舞失簑。老年狂態莫調訶。沿溪十里桃花發。春日不堪春興多。</text>
<title>齋舘朝起</title>,<text>山牎朝起不飛鴉。冉冉餘霞潤蔦蘿。衰草霏開猶有濕。寒松日出忽生華。葉間淸露搖搖在。溪上殘流㶁㶁多。頗恠前宵明月少。夜來風雨夢中過。</text>
<title>甓寺</title>,<text>易知難忘是東㙜。㙜下輕舟日日來。塔與老松高倂聳。寺因平地壓初開。中原遠水春俱去。麗代荒碑鳥一廻。君且西看橫落照。古人曾不厭深盃。</text>
<title>送人</title>,<text>蒼蒼日上檜。別馬在溪陰。春亦歸時盡。山應去後深。澗空惟對鹿。林靜獨聞禽。君問重遊日。秋濤漲故潯。</text>
<title>翠甸 辛卯</title>,<text>翠甸潤朝雨。芳洲曖午陽。潭淸行老鯉。沙暖戱童羊。島草平無際。江花落未央。遙看繫舟處。村媼待漁商。</text>
<title>觀魚出 辛卯</title>,<text>始爲觀魚出。翻成採藥來。巖支靑竹杖。澗洗白醪杯。水樹搖空翠。島花耿晩開。石床平可坐。吾以釣名㙜。</text>
<title>夕陽 辛卯</title>,<text>忽轉千林影。空山惟夕陽。依依下遠壑。閃閃動回塘。去鳥分餘映。歸人帶遠蒼。翻成暝色去。接上見烟光。</text>
<title>湖上贈主人 辛卯</title>,<text>侍郞棲隱處。江水向門前。近下無機鳥。虗橫不繫船。經綸到花藥。榮辱寄雲烟。莫說風波險。歸休及早年。其二落日窮交至。荒江宰相閑。中間竟殊路。老大各凋顔。道廢仍居野。官寒遠入山。高人如有見。應笑未超關。其三君已靑雲倦。吾應白髮憐。敢忘爲黍意。回憶吹䓗年。狎鳥開松戶。觀魚上草筵。出山如有暇。駐馬又江邊。</text>
<title>孝宗大王忌辰與祭志感</title>,<text>天上百年去。人間五月來。窮天猶有恨。諱日詎堪哀。仙馭雲晨下。星籩殿夜開。猶思宋文正。哭抱賜裘廻。</text>
<title>聞子䂓 辛卯</title>,<text>寂寂空山啼子䂓。南枝啼盡復西枝。千林月出啼猶可。莫向空山夜雨時。其二空山寂寞月如霜。夜夜哀鵑太劇傷。蜀國興亡非昨日。如何啼血斷人膓。</text>
<title>江樓雨眺</title>,<text>洗盡平蕪色。江湖忽欲靑。雨船猶自去。風鳥未能停。高樹邊危。孤山際遠汀。蒼然來薄暮。空濶意冥冥。</text>
<title>江樓雨眺 辛卯</title>,<text>喧沙浣女笑。打浪浴童歌。不上官樓久。驚聞江水多。霞橫斷趍揖。雨暗失婆娑。一片孤山島。浮來問自何。其三地與喬山近。尋常到水汀。船從沙際喚。輿就柳陰停。獨立鷗來見。高唫魚出聽。興圓無適莫。江上一浮萍。</text>
<title>明日復上江樓 辛卯</title>,<text>屢上江樓㟁。頻經野寺臺。居人皆已熟。飛鳥不相猜。名晩文章懶。官寒鬂髮催。全家願浮水。因爲釣魚來。其五神寺風檣遠。喬陵雨木深。天低江漠漠。山逈野沉沉。雉嶽終虗影。龍門但積陰。他鄕逢久雨。不敢廢愁唫。其六草樹仍凉氣。江山共夕容。雨懸奔一水。霞亂閃羣峯。閒唱誰廻艇。遙鍾稍出松。離人復遠望。漠漠意千重。</text>
<title>野日 辛卯</title>,<text>野日乍暉。人烟稍斂洲。帆遅雲共徙。草遠島如浮。老木時停鸛。空汀或下鷗。坐來炎暑遠。灘響浸虗樓。其八已送狎鷗去。猶遅寒碧來。未宜虗百里。故此盡羣才。畫閣峯迤起。仙陵水抱廻。遙看雨檜處。白塔又東開。</text>
<title>雨陰</title>,<text>雨日難爲照。依依陰碧蘿。空山一如此。流水漸聞多。嬌弄初黃鳥。餘開尙素花。興來時獨往。風蝶墮烏紗。</text>
<title>山中急雨 辛卯</title>,<text>齋居無伴侶。獨自到深篁。急雨松相響。輕陰澗忽凉。午鼪窺敗院。風蝶上壞墻。賦性如非靜。誰能久此傍。</text>
<title>雨少已。獨至笠巖。見江色新晴。</title>,<text>江濶生新水。沙廻改故汀。島形渾欲小。野色一爲靑。遠遠人移艇。脩脩鷺曬翎。新晴無限好。樵唱復堪聽。</text>
<title>得韓李二子 辛卯</title>,<text>持酒來韓子。能詩得李郞。騎牛逕非遠。聽鳥日偏長。詞翰渾寥落。年華盡老蒼。相逢惜相別。花影下東墻。</text>
<title>蟾上贈隱者</title>,<text>野邊草徑詢樵牧。江上柴門訪隱淪。村自蟾翁傳勝地。水連牛渚近芳隣。山中養道多馴鳥。松下橫經有侍人。年老可能忘踐履。病深猶自整衣巾。</text>
<title>李貞翼公墓 辛卯</title>,<text>丞相孤墳何處村。二陵南去有丘原。渡瀘空費驅馳計。葬畢應留耿結魂。苔蘚自生橫短碣。松杉已老寄孱孫。綠沉金鎖今何用。又見人從鴨水源。</text>
<title>山齋送客</title>,<text>故人一紙催還字。匹馬千山送別時。身不自由嗟物役。道非高蹈竟塵覊。微凉畫閣拋樽醁。細雨淸江捲釣絲。君去可能憐我獨。子䂓低樹復高枝。</text>
<title>山齋獨坐。有懷雷淵先生。</title>,<text>踈才謬荷托心期。蒼下騷筵草洞巵。並世一時生亦幸。拜床三日阻猶遅。情勞江上瞻停鶴。慕極山中閱賜詩。但願先生勤自護。文章不惜老爲師。</text>
<title>少擾 辛卯</title>,<text>松間一喝破蒼苔。山雨晴時夢未廻。劇恨雲林猶淺露。也敎麋鹿或驚猜。驪江太守移文遣。禮部郞官奉使來。未若孤高人跡遠。齋居猶有事相催。</text>
<title>伯從兄終祥</title>,<text>生者盡如故。居然又此時。三年秪流水。萬事已終朞。躋廟方爲訣。瞻堂始欲悲。孤兒免疾病。後事得無危。</text>
<title>落葉</title>,<text>千林不復深。橫吹又斜侵。根蔕渾無力。風霜豈有心。蕭條飛急雪。飄蕩起驚禽。却愛高岡上。寒松獨厚陰。</text>
<title>齋居月夜</title>,<text>望寒思遠正茫茫。遶盡空庭十二廊。聞鴈最先孤客裏。懷人多在故園傍。寒空不盡惟懸月。落木無依易受霜。其二荒江深峽未渠忘。西去東來有底忙。可但衰遅憐歲暮。每將離別㤪宵長。寒鴻忽復聞驪上。明月應同照漢陽。虎豹烏鴉何所戀。此身端爲護先王。</text>
<title>至江上 辛卯</title>,<text>適遇虗人買新酒。偶從漁者到前灘。寒江十月空多恨。落木孤鴻轉向殘。遙艇溯空颿影小。輕鳧劈水羽聲寒。不堪坐久聞蕭瑟。冉冉移筇下石壇。</text>
<title>後又至江上 辛卯</title>,<text>地去淸江無十里。臨江日日見江鷗。騎牛自荷雨中耟。逐鯉仍垂波底鉤。返照映來橫一鳥。寒風吹送有孤舟。蒼蒼小聚黃驪縣。墟里人烟暝未收。</text>
<title>山中書事</title>,<text>斗米殘年鬢已銀。二陵看月幾回新。官閒錯道林中隱。家遠多親水上人。高士寄書相問訊。野翁持酒共依因。深居可道渾無事。不到山前到澗濱。</text>
<title>元執至</title>,<text>見月逢人興亦饒。向來孤舘雨蕭蕭。聽言家室知無恙。經宿江湖未始遙。衰草繁霜疑積水。寒松遠籟似回潮。知君豈欲甘蕭瑟。訪我應憐久寂寥。</text>
<title>家人至 辛卯</title>,<text>松檜陰陰暝色催。四山皆黑掩扉回。卽看山月難長在。猶喜家人有遠來。齋食行應留日飽。江詩放與醉時裁。自知白髮非塵事。今夜閶門開未開。</text>
<title>王墟</title>,<text>寒林盡處野籬懸。浣女樵人靜可憐。前代注書猶後裔。昔時辛禑已荒烟。老牛陂路閒終日。高稼人家圓一年。地近淸江江有鯉。門前多是繫漁船。</text>
<title>夜與元執共賦</title>,<text>老年志業羞雙髩。何處風雲動九衢。卧念城中千燭亂。歸依林下一燈孤。行休自是閑無着。深淺那能識所趍。山外滄江江上月。聖恩隨處有淸壺。</text>
<title>雪</title>,<text>萬逕平來不見蹤。亭臯磵道一無縫。翻將急勢天俱轉。亂下迷花洞一封。凈羽交飛分皓鶴。層枝低壓失靑松。樵人悵望歸人少。瑤壑深深隔幾重。</text>
<title>淸心樓雪 辛卯</title>,<text>不上淸樓不用盃。樓前大雪蔽空來。傍連積素江逾綠。遍受飛花樹欲摧。寒雨入陵交灑着。孤烟生野共飄回。倚欄目送歸舟去。霽日龍門一半開。</text>
<title>與誰</title>,<text>與誰來去與誰親。雲木蒼蒼絶四隣。爲宦偶然羣鳥獸。入山終是遠風塵。歸遅舊識多催返。書到寒妻苦訴貧。除是將愁能斷取。人間何處覔閒人。</text>
<title>夜夜 眎同棲○辛卯</title>,<text>夜夜寒牎雙對酒。朝朝煗屋兩題詩。自來江上多閒日。憶在城中少此時。雪滿東臺船可喚。天寒西澨月相期。家書昨日傳鴻鴈。世事長安似奕碁。</text>
<title>同棲者歸 辛卯</title>,<text>雙鳧終一鴈。東到已西還。雪打寒衣上。氷鳴倦馬間。留時依素月。送日惜靑山。吾亦歸期近。何須悵別顔。其二 辛卯雪中皆爾屐。江上盡吾詩。一入山深處。重逢月出時。山川難久有。妻子豈長離。叵耐空林下。寒燈送後思。</text>
<title>送後獨坐</title>,<text>已是傷爲客。空山又別人。歸來惟自詠。寥落更誰親。明月難爲夜。寒燈易向晨。應知歸後語。一半到江濱。</text>
<title>江上晴眺 辛卯</title>,<text>四遠靑山野不陰。灘聲島影一蕭森。已歸猶有漁翁處。自在全空水鳥心。廻遙颿雲共隱。危臺寒葉雪俱侵。一聲樵唱知何處。不辨遙原與近林。</text>
<title>野望 辛卯</title>,<text>澄湖一帶綠如綾。積雪寒霜已欲氷。眼入天空那有極。身將地逈似無憑。虗人歸去經孤嶼。江鸛飛來宿二陵。坐久蒼烟生古縣。天寒不可待漁燈。其三年來可但久忘魚。放跡湖邊一散樗。榛草亦生丞相處。雲鴻難問懶翁餘。寒江滚滚歸滄海。落日亭亭下碧虛。共是蒼然多去色。漁家有酒莫相踈。</text>
<title>散步 辛卯</title>,<text>斲取枯枝仍作杖。藉來寒葉卽爲筵。北園高處遙遙下。南沼晴時緩緩前。石上寒松看盡日。天邊歸鴈聽餘年。閑來錯被傍人道。不是潛郞是散仙。</text>
<title>次李忠愍公羅島遺墟碑韵。贈高興僉使。</title>,<text>金石性堅松栢貞。公歸一氣兩間盈。爲碑潮海來多士。問事長沙有老明。興陽多姓明者。有明某者。年八十餘。能言公臨命時事云。 八影未高忠獨立。重溟猶淺淚如傾。稚圭適遇平時老。夷險應須幷大名。八影。興陽之山名。</text>
<title>洞人小集</title>,<text>庭暉遅白日。園色長靑林。客至非從遠。杯行不厭深。入簾時落蘂。近硯或飛禽。秪爲同隣好。諸君識此心。</text>
<title>南隣小集</title>,<text>不必登高去。君家花在墻。差先北里發。偏入小樓香。煮酒宜芳蔭。留賓旣夕陽。繁華迨未暮。終願再徊翔。</text>
<title>挽人 代作</title>,<text>久別相逢仍結姻。夷襟踈貌見天眞。生曾退作康衢老。死必昇爲太乙眞。百草園深回旣望。五花文好寄餘春。靑山不許藏無用。去歲今年盡好人。</text>
<title>贈晉叟</title>,<text>訝許斯翁消息無。翁來自說病新蘇。問翁病久何緣起。異事翁家汗血駒。其二呼母三聲祝祖寧。天情流出入神聽。神綏老舅應千歲。人道斯兒僅四齡。其三經冬床簀蛻如蟬。翁起看孫一啞然。從此芝蘭孫益秀。翁無疵癘以餘年。</text>
<title>十一月二十三日。以座中韵。壽雷淵先生。</title>,<text>曲讌弧辰敞小堂。蒼顔華髮卧歐陽。欲傾靈液持爲壽。盛集嘉賓坐有香。鶴俛神情應共遠。松高甲子與俱長。不須賢侄湖圖獻。榮老詩成屢此觴。</text>
<title>黃都正 運河 挽 辛卯</title>,<text>公在人間垂九十。公歸天上定神仙。神仙豈必驂鸞鶴。好德康寧以盡年。其二公與磵翁吾伯父。人言天祿畧相如。卽今里社風流盡。雨雪南湖又柩車。</text>
<title>山齋喜客至</title>,<text>病夫東溯黃驪水。遠客西從紫閣峯。此地相逢俱別恨。流年叵禁兩衰容。江春暗暗生寒木。嶺月娟娟上遠松。但使共君相籍在。不須氷壑㤪龍鍾。</text>
<title>又賦使和之</title>,<text>江邊春到且留客。江上歲新那禁觴。七入空山仍熟路。五看明月竟他鄕。出遊端爲瀉憂海。覊宦極知催鬢霜。君亦飄零經歲月。貝州消息隔高堂。</text>
<title>早遊 壬辰</title>,<text>早遊文苑與儒林。枉費長謌復短吟。牢落世間如意少。蕭條江上寄情深。烏紗脫掛觀魚處。黃卷携持採藥陰。己喜不爲故人絶。寧宜更被野翁禁。</text>
<title>漫題思歸 久滯眎同榻○壬辰</title>,<text>野遠春晴鴻鴈飛。江邊強慰客思微。自知已老難爲仕。誰復相牽苦未歸。藥竈午烟頻上火。書牎晴影已舒暉。出山應被世人恠。相顧白雲生故衣。</text>
<title>和文丈巵字</title>,<text>同室猶相慰。他鄕奈久離。㝡憐愁極處。應在雪寒時。置客何由食。扶兒得免危。來書再看字。閒話到傾巵。屬元執其二不爲戀親愛。如何悲別離。人方星散處。天又歲新時。身老棲棲苦。家貧事事危。應知非久別。歸日淺深巵。屬毅仲其三一自江湖放。頻成父子離。書來從故里。詩健勝前時。努力爲文古。安居愼疾危。惟堪將此祝。憑寄歲新巵。屬翠兒其四糟糠至衰白。荊布耐支離。弱國爲臣日。他生禱佛時。寒愁逐絲長。生理上竿危。說此何當返。壞牎對煗巵。屬內子</text>
<title>山齋悄卧。偶閱永叔贈詩。感而和之。</title>,<text>含血誰非神考人。今年此地又經旬。悠悠苦恨吾生晩。未作寧陵逮事臣。</text>
<title>待曉將發。用前韻。</title>,<text>細雨催愁思。寒燈對別離。小留緣敗日。不寐待寅時。官道氷應盡。春江渡不危。新年初面目。妻子共深巵。</text>
<title>將出山門。口占示同行。</title>,<text>三星在樹月升天。回首山門一悵然。同是歸程君更遠。旅遊依舊紫峯邊。</text>
<title>省親墓 壬辰</title>,<text>荒草深如許。殘松長尺餘。常貧祭時少。無勢冢人踈。流水歸哀樂。靑山有毁譽。孤兒無計策。臨去更躊躇。</text>
<title>於南麓之遊。出韻賦詩。時余之自驪上歸屬耳也。</title>,<text>驪上歸來柳欲新。城陰列坐草爲茵。堯樽北極方分日。晉稧南山又屬春。地㢠幽期元邂逅。花開後約莫逡廵。夕陽在樹人移席。五老蒼顔記此辰。</text>
<title>仲夏。陪雷淵先生飮。</title>,<text>不必高臺去。華堂可置盃。欣瞻長者健。兼喜大夫來。白髮猶拚醉。玄襟不吝開。吾村勝事足。重願緩歸哉。</text>
<title>復至驪上 壬辰</title>,<text>子䂓啼動萬松間。今夜胡爲又此山。山外淸江江上月。敎人西去復東還。</text>
<title>笠巖 壬辰</title>,<text>作亭端不讓淸樓。斷臨江江水流。一日三時坐不去。二陵五月凉如秋。鶯兒啼處萬深樹。漁子去邊雙小舟。野遠山停遂寂寞。鯉魚或躍飛羣鷗。</text>
<title>齋居</title>,<text>園陵已路熟。關柝實家貧。却愧頭邊帽。猶非世外人。衰年依虎豹。少日慕麒麟。懶問城中事。安危有大臣。</text>
<title>齋居 壬辰</title>,<text>京國浮雲遠。園陵白日深。已爲遊鹿友。一似老僧心。暗水穿長薄。流鶯隔翠陰。山中習靜久。不欲費閒吟。</text>
<title>湖叟至共次唐人</title>,<text>淸曉聞鵑處。空山待客愁。故人輕白髮。朝日下滄流。衆木初含雨。繁蟬早識秋。須君淹數日。明月在江樓。</text>
<title>上江人至。飮于東臺。壬辰</title>,<text>水落東臺下。人從古根。江花猶晩色。春酒有前言。塔影新晴。鍾聲返照園。扁舟繫終夕。未忍別山門。</text>
<title>淸心樓</title>,<text>白塔七層微露端。蒼梧一面側開顔。東爲滄海無還水。西自龍門少亂山。翠老領歸留一半。扁舟買取置中間。白頭敢恨爲郞薄。不有爲郞吾得閒。</text>
<title>山中</title>,<text>廨宇蕭然惟有林。蒼藤高檜晝陰陰。不知何處鶯聲急。久住空山草色深。騎馬出門初有意。見魚臨水遂無心。始來手種池邊樹。經歲經年稍已森。</text>
<title>送客夜對雨</title>,<text>夜雨豈堪聽。子䂓不可聞。已非人所處。復與客相分。旅食淹旬日。家書隔暮雲。自憐牽寸祿。衰老此江濆。</text>
<title>酬東閣 壬辰</title>,<text>去年靑瑣謝諸公。卧久滄江白鳥中。不是君恩踈長孺。暫煩儒化借文翁。遊觀太半資屳寢。居處尋常壓水宮。同是江邊未歸客。葦汀漁釣莫成空。</text>
<title>縻直在山。値允言入地之日而不能赴。悲結于心。情見於詞。</title>,<text>聞道駒原草。深深葬故人。夢非期此別。哀始悔相親。寒雨應爲淚。空山解鎖身。春風今寂寞。况復念婚姻。</text>
<title>送客歸原州 壬辰</title>,<text>江客晨興雨始開。浦人朝告有船廻。不知君去何當見。直恐親飢未易來。租稅無緣免官責。江湖自古老人才。蒹葭一曲蟾江水。好是高人舊溯徊。</text>
<title>送人</title>,<text>萬木松杉裏。千群鸛鶴中。家書日不至。江客雨難通。夜哭聞寃鳥。朝咆見老熊。此時送君去。安得▣▣▣。</text>
<title>簡隣齋 壬辰</title>,<text>頭白爲郞未謂伸。境淸猶得遠囂塵。舊開一逕容携杖。新長千林礙整巾。松雨滴稀時散鳥。蘚花封厚不經人。此來敢擬專幽事。睡起裁書說向隣。</text>
<title>酬隣齋 壬辰</title>,<text>十度羸驂東復東。微官共是子䂓中。漁樵一入兼爲長。劒舃相隣怳在公。盡日較多惟鳥語。二陵分半秪松風。滄江往往遙聞響。新漲朝來動貝宮。其二片雲生黑澗西東。山舘虗牎坐雨中。逆旅爲家還自適。江山無主本來公。漁樵暝返乘新水。鸛鶴晴飛借遠風。幽居敢道元無事。香火喬山日掃宮。其三十度羸驂路出東。微官共是子䂓中。須知食祿猶爲士。不羡無才得到公。寃鳥四時偏在夏。居人百里不同風。年來編出東遊錄。一半禪宮與水宮。其四論交晩始此江東。兄弟由來四海中。况復楸翁欵吾祖。眞如明允識韓公。子孫不謂逢今日。詩酒惟宜繼舊風。君未西歸吾不病。扁舟聯訪老禪宮。</text>
<title>登淸樓用前韻</title>,<text>朝起銅鉦老檜東。在山時復出山中。登樓易覺悲王粲。結社還思訪遠公。黃鳥啼時忽踈雨。故人來處是淸風。蒼然一氣江光變。知是魚龍暮徙宮。</text>
<title>子䂓 壬辰</title>,<text>淸宵啼向大江東。萬木沉沉月照中。故國山川非此地。當年劒佩引羣公。前身未欲論今夜。淸血空悲灑遠風。寄語不須喚歸去。縱歸何處萬年宮。</text>
<title>淸樓看月。復疊前韻。時驪倅將歸。</title>,<text>樓西徙倚復樓東。二十灘聲宿鷺中。臨別聊將携地主。乘晴兼復荷天公。空江百里渾明月。畫角三聲有泛風。坐引龍門山影入。冷然身在水晶宮。其二十章槐蔭覆欄東。星斗初移月正中。樓閣閱來還幾劫。江山寫盡已諸公。沙虗夜下溶溶露。野濶天含遠遠風。縱使淸遊元落拓。君歸猶覲大明宮。</text>
<title>鷺</title>,<text>逐逐西飛鷺。連羣復挈曺。避人還自遠。競樹爲誰勞。護子摩風翼。啣枝補雨巢。離家我媿汝。日月送江臯。</text>
<title>齋靜 壬辰</title>,<text>人烟深處少。客日雨中稠。門掩回塘上。牎臨老樹頭。靑蟲懸自墮。斑鳥去還留。復愛松籬下。蔬花處處幽。其二風處開軒坐。晴時度澗行。蔽空千綠樹。終日兩黃鸎。古徑無人至。閑階惟草生。到來能幾日。歸去定餘情。</text>
<title>客至 壬辰</title>,<text>一顧恩猶重。孤居喜欲驚。且欣幽鳥語。况復故人聲。水遠應勞役。山深欲較情。預愁歸日近。憂患鬂堪明。</text>
<title>鄭老至 壬辰</title>,<text>鄭老蕭然白髮新。扁舟訪我下蟾津。江邊遠至能無苦。客裡相逢轉覺親。友鹿自疑長往者。聞鵑誰有不愁人。荷君不憚山深處。山外無誰念此身。</text>
<title>又明日次唐人</title>,<text>飄泊人誰憐賤微。上游詞翰似君稀。不才謬荷心相許。到老猶看氣欲飛。松檜山中多古榦。芙蓉池上改新衣。朝來送買江村酒。醉卧何須念早歸。</text>
<title>挽鄭老歸 壬辰</title>,<text>寒妻弱女對蕭然。家事那能慰眼前。早合將身遊物外。不妨爲客卧江邊。深藤永日眠飢鹿。高樹新秋響暮蟬。我亦山中覊旅久。白頭相笑復相憐。</text>
<title>酬鄭老 壬辰</title>,<text>蒼蒼不見外。自古盡穹林。地爲先王重。山因靜者深。浮雲行木末。流水下藤陰。頭白江湖計。高情卽此心。</text>
<title>龍泉寺</title>,<text>隔樹微微聞水舂。招提數里入雲峯。門前秋晩新收稻。洞裡年深舊種松。霜葉蔽山蹊已沒。寒禽棲殿蘚仍封。老僧慣解安禪術。馴虎空階過有蹤。</text>
<title>將歸 壬辰</title>,<text>經月聞鵑滯漢東。明朝化鶴返城中。秪憐客久仍多病。不是年衰懶奉公。山館傳筒留故事。禪坮繫纜待秋風。舟人報道生新水。穩下馮夷萬里宮。</text>
<title>山中贈客 壬辰</title>,<text>買將山外酒。維取竹間騑。對處滄江濶。窮來玄髮稀。山深愁望帝。鄕遠羡令威。共有覊遊恨。逢君未勸歸。</text>
<title>珠厓 壬辰</title>,<text>山勢千重。灘聲九折溪。蒼烟稀欲絶。落日近因低。度澗雙牛去。穿藤一鳥啼。似非人世事。蕭瑟此中棲。</text>
<title>閉戶 壬辰</title>,<text>千尺西江浪。何曾到此山。門將靑草塞。樓以一松閑。妻子相忘處。文章未老間。蒼然自在色。注目看雲還。</text>
<title>數子至 壬辰</title>,<text>靑山澹斜日。老樹蔭幽居。雨歇留賓夕。風微散帙初。貧猶心不歉。名欲髩全踈。世事君休問。窮通有太虗。</text>
<title>七夕。同諸人遊洗劒亭。</title>,<text>將近春臺占地高。直從穹壁置亭牢。君王暇日鑾曾駐。將帥淸時劒欲韜。層石經霖圓更潤。奔流舂雪疊相號。若敎盪射終如許。烏鵲銀河竟漫勞。</text>
<title>示從侄</title>,<text>十日能來慰我思。汝今寧復異吾兒。病妻雖累應無死。諸侄惟知可與詩。文翰相傳自先世。門闌要大及淸時。莫敎悠忽榮親晩。白首吾兄亦已衰。</text>
<title>雷淵南公冠其子公轍。遂卜日行迎相之禮。盖公轍以公六十三歲之年而生。而公以七十五歲之年而見其成。世未多有也。漢炅縻於官。不得與二席之末。謹搆蕪辭。庸寓賀悅。</title>,<text>黃髮公猶未甚衰。儼然臨醉此深巵。人生七十稀從古。天送麒麟長若斯。嘉樹角弓三吉服。華筵巹勺兩丰姿。情知此事誰家少。會是先生已暮時。</text>
<title>季秋數人登南麓 壬辰</title>,<text>秋日吾村事事宜。隔籬呼取盡親知。城邊石逕元相熟。磵上楓花故未衰。烈士壯心終惜日。窮儒短慮敢憂時。眼前惟有黃花酒。嗟我諸君莫愛詩。</text>
<title>榮堂夜飮。以齒次各呼一韻。</title>,<text>聯鞍穿九陌。芳讌選中秋。病欲蘇淸對。杯應禁淺酬。靑雲能後世。白雪是高樓。怊悵南隣客。如何不肎留。</text>
<title>贈偉環大師</title>,<text>環姓僧也。居俗離山。秋訪余于蒼下之廬。眉淸而目盼。能詩善經解。爲環之道者衆矣。未易得如環者而余得之。良喜也。故贈以一律。始識同源水。初從秪樹林。彌天逢處好。方丈古來深。貝葉能傳字。蓮花不染心。吾慙許玄度。甁錫荷相尋。</text>
<title>直厨院 壬辰</title>,<text>嚴更三回繞建章。禁城鍾動月蒼蒼。靑綾不是承明客。白首纔爲尙食郞。地切起居猶近日。天寒冠服每侵霜。餘情尙有黃驪夢。江上靑山憶孝王。</text>
<title>直金吾</title>,<text>寒林積雪禁扃隅。小廨門開壓四衢。身似蜀中籠杜宇。官仍漢代執金吾。冠裳判不宜踈性。關柝初非少壯圖。日暮上林飛不盡。借棲渾是一枝烏。</text>
<title>金吾陪駕 壬辰</title>,<text>塵淸輦道靜無聲。羽衛雙行引翠㫌。猶近五雲榮亦大。仰瞻八彩愛還生。官微秪合隨班寀。身賤何由翼聖明。未敢將身解冠佩。禁扃風雪更屛營。</text>
<title>直中 壬辰</title>,<text>薄宦何由得暫閒。春明門外夜猶鞍。平生解羡高飛鳥。近日羞看不動山。淸濁楚江元自取。光華漢籍可能班。有田二頃吾誰戀。破廨寒燈易損顔。</text>
<title>直夜眎朴肇行令史也工詩 壬辰</title>,<text>梅福隱吳市。侯嬴居魏門。昔賢多失意。今爾不須言。身賤雙蓬髩。交新一酒樽。沉淪吾亦汝。薄宦已黃昏。</text>
<title>復用閒字</title>,<text>三月金吾偪仄間。多時忙處暫時閒。月明偏入咸春苑。天遠先高木覔山。人語初稀廻夜警。漏聲頻遆散朝班。適來令史詩能健。短燭相將一慰顔。</text>
<title>季春南麓 癸巳</title>,<text>二年不向城邊去。三月初從城上來。豈復公餘無一日。未曾行處少三杯。游絲媚日晴相合。柔柳先花綠已廻。頗喜春遊無不可。草壇莎徑又松臺。其二吾村一事陶彭澤。西舍東家喚則來。白髮未多須秉燭。靑山無遠且𠷢杯。已知意倦趍衙去。自笑身從射策廻。但可從君春作侶。看花日日上高臺。</text>
<title>水原道中 癸巳</title>,<text>晴郊百里正春暄。官道逶迤接水原。西護神京天更遠。中開䧺鎭地還尊。孤城返照無多下。後野平蕪不見垠。可道王程遊未暇。馬前春物不勝繁。</text>
<title>果州朝霧</title>,<text>浩渺朦朧一野間。遠無涯際近無端。須臾散盡靑峯出。依舊淸溪冠嶽山。</text>
<title>集水部和席上韻</title>,<text>投壺成雅戱。選妓續前遊。來者盡相識。春華猶自留。池颸吹對酒。槐日照停騮。員外饒佳興。他時再此樓。</text>
<title>駱下新第留題</title>,<text>起居與山接。終南正面尊。今君新作主。神釋舊留言。廻入方林閣。瞻依是廟門。繁陰更幽事。駱下㝡名園。</text>
<title>扈駕西湖 癸巳</title>,<text>北闕琱輿動。西湖寶幕懸。是爲遊有度。要察賦無愆。海濶平漕路。檣高聚貢船。文孫知重此。尤合在冲年。</text>
<title>燈夕前夜。懷遠與翠兒賦之。</title>,<text>羣木轉蒼黑。山園暝色生。可知吾久滯。復見月新明。憂患應催老。棲遑未用驚。中原渺此夜。離別倍傷情。</text>
<title>十五夜。步月示園主。</title>,<text>與山常日日。近市亦深深。未可少幽境。彌令淸此心。壇圓仍草色。月出盡松陰。君適思馴鶴。吾方欲按琴。</text>
<title>十六日</title>,<text>明月最先得。何須近水樓。漸生羣木影。深入二更籌。高處宜亭子。蒼松合道流。徘徊終有恨。不早買玆丘。</text>
<title>駱園夏日小集</title>,<text>醉着烏巾故不端。草筵開處盡踈顔。涉園恰似淵明里。近宅常看謝眺山。夏木晴陰生座處。苔墻返照上衣間。舊隣偶就新隣會。一日剛偸半日閑。</text>
<title>寄東隣友人乞咏梅牋</title>,<text>君復黃昏誰繼者。淵翁縞袂可能乎。恐爲花累將因廢。無奈開遅似有須。天性至高猶俯就。吾詩雖短敢終孤。聞君彩牋明如雪。待贈花前一據梧。</text>
<title>贈人 癸巳</title>,<text>江海高人未遇時。踈狂與世不相宜。孰爲末路知心友。捴是寒天失意詩。旅泊長安淹有日。家貧老母慰無辭。朝廷聞說收賢俊。瀛閣靑綾定不遅。</text>
<title>次献榮老堂賀迎婦 次原韵○癸巳</title>,<text>小心榛栗上高堂。歡意中筵倂晝長。已道慈情深老舅。更聞嘉質似賢郞。膝前斑彩交相映。厨下羹湯藹有香。可但先生怡暮景。異時雙美比鴻光。</text>
<title>別寧城太守</title>,<text>羽化亭高聞勝地。寧城縣小說閑官。如今只有爲州好。似此休言作吏難。峽口華蟲宜有酒。山巓黃粟可爲餐。知君久已嫌多事。卧飽衰年分所安。</text>
<title>罷官</title>,<text>初日東牎上幾竿。寒梅一樹起居安。由來深處市塵遠。敢謂世間行路難。白簡偏應垂厚餉。素心非爲戀微官。羸驂解去還烏帽。几案殘經更細看。</text>
<title>東湖 癸巳</title>,<text>世間有此寒江水。凈盡浮埃如許空。官去可因尋墓下。身輕還似出籠中。晴峯遠勢寒逾聳。雲鴈歸程渺不窮。薄宦懶將論得失。問津重向釣魚翁。</text>
<title>哭子婦墓</title>,<text>汝埋吾忍不臨穴。無奈微官廢至情。扶挈向來惟數客。儀文殺盡秪孤㫌。胡爲風雨連晨夕。猶得泉臺近父兄。存日孝心應有戀。我來寒雪已圍塋。</text>
<title>哭子婦 癸巳</title>,<text>汝或有知否。寒山老舅來。如將執手見。空復斷膓回。葬薄終多恨。詞荒未盡哀。孩兒已欲笑。莫與語泉臺。</text>
<title>宿墓下村。宗人咸集。癸巳</title>,<text>孰非親骨肉。同祖景安公。未信屬相遠。惟宜情自通。懽諧忘地處。勤劬見宮功。雜坐何須序。瓦樽置在中。</text>
<title>▦族兄 壬辰</title>,<text>磨蝎憐君命未開。風霜短褐走黃埃。乞文端爲先人至。旅食應因少弟來。京國寒生薪似桂。江園廢久草兼苔。逢君豈欲元無興。村酒家貧不滿杯。</text>
<title>雷淵先生於某所。獻蕉蓮章。有二詩之報。仍命攀和。謹步瓊韻。用備故事。</title>,<text>斲出梅山美石膓。題安坡老古銘章。玆文雅與公相稱。淨體新心老益光。其二處淖愈芬應肺膓。抽心不斷是文章。偶因頌慕成閑事。瓊藻居然作寵光。</text>
<title>簡友人</title>,<text>今年不似前年好。晴日常稀雨日多。已欲相踈阻申子。未能長在送梅花。春來不醉猶饒睡。病裡無詩可代歌。且更一時留汗漫。會應三月待淸和。</text>
<title>夜汎 辛巳</title>,<text>桃花洞裡桃花醞。今夜夜寒須盡觴。此意風流那易得。淸江兄弟好相將。孤舟繫靜圓沙月。二鷺眠深淨葦霜。溯向參軍落帽處。故人先掃水明堂。</text>
<title>淸風別章</title>,<text>錦屛山下曾携酒。寒碧樓頭舊繫船。今日送君行作主。淸風爲吏卧如仙。一江滚滚水如帶。太古泠泠風入絃。地與江流通四郡。碧桃花發一帆懸。</text>
<title>友人幽居 甲午</title>,<text>一行躑躅開應遍。兩樹旃檀陰不踈。惡木斬除連屋處。小園恢拓起臺初。草間李遠成碁局。花下王維對道書。吾羡主人專雅趣。題詩聊替畫幽居。</text>
<title>贈三山客 次元韵○丁亥</title>,<text>書釰年來北上頻。麻衣染盡漢城塵。虗期九陌乘騘馬。何似三山結羽人。鬢髮思親渾欲改。柳花爲客忽驚新。懸知雅意存丘堅。世故遅徊洛下春。</text>
<title>招鰲隱 丙戌</title>,<text>一入鰲山消息稀。鰲山消息自湖湄。令人忽起離羣恨。留使裁成寄遠詩。佳夢有徵須及早。聖朝無棄况懷奇。聞君上有臨年母。莫向江湖老此時。</text>
<title>和寄友人幽棲</title>,<text>休道征人苦。鄕園到是閑。有妻應白飯。爲友是靑山。城月通相照。江雲懶復還。離愁偏在我。日夕望江關。</text>
<title>松園對月 乙酉</title>,<text>空園蕭瑟老松聲。獨立庭陰到二更。何處懸燈疑列宿。寒山吹笛似邊城。征鴻風起鳴逾急。孤月天寒照轉明。怊悵獨松亭畔路。誰人同我此時情。</text>
<title>送人北征 己丑</title>,<text>高飛橫塞外。君不羡鶖鶬。去入枌楡地。行看砮楛鄕。樓懸天一半。橋揷水中央。此去應携劒。居然壓大荒。</text>
<title>呈濬丈 丙戌</title>,<text>大隱幽居絶事爲。淸詩聞說益淸奇。此身老作蒼南客。數歲春違白下期。病起幾添新澗水。別來應長舊松枝。若敎重入童遊處。一半華山要共持。</text>
<title>次友人詩北吊林處士</title>,<text>滄桑白髮薊門寒。誰識當時是漢官。忍說風霜淹北海。空留日月照南冠。鳳城遺恨吳三桂。鴨水神交李二蘭。遙憶少微星晦處。千年歸鶴下空壇。</text>
<title>舟遊 乙亥</title>,<text>江上春初動。江中水氣遅。偶從靑草。汎入白鷗陂。野柳列生地。浦花欹着籬。吾今浮自在。沙鳥莫相疑。</text>
<title>雨暝 乙亥</title>,<text>雲陰起洞口。雨色迷城根。松樹連深巷。墟烟蔽遠村。玄蟬時一響。白鷺自相喧。各有黃昏意。吾方獨倚軒。</text>
<title>南漢</title>,<text>西登古臺上。落日一悲歌。天欲淸陰在。地如鳴吉何。荒荒啼鸛鶴。冉冉去江河。遮莫歸時路。三田渡口過。</text>
<title>雪中友人至</title>,<text>林巷無人到。春陰見日稀。逢迎溪上友。沾濕雪中衣。不爲憐窮谷。那能叩短扉。坐看飛鳥絶。薄暮未言歸。</text>
<title>送人還鄕</title>,<text>浮雲渺不極。君去向西原。日暮投孤店。天寒傷薄褌。行遊閔貢里。先謁謝公軒。莫忘臨歧語。春風歸故園。</text>
<title>夜集 癸巳</title>,<text>卜居同是近寒峯。夜集尋常不畏鍾。己欲花開梅一半。誰能門掩雪千重。殘年寥落應同惜。故態踈狂儻可容。但願諸公頻枉駕。罷官吾已老牛慵。</text>
<title>和文丈</title>,<text>歲律有廻薄。人生多別離。共憐衰老日。俱是旅遊時。雨雪江湖泠。風塵部寺危。惟應一片月。雙照上元巵。</text>
<title>梅移隣舍就其下飮 癸巳</title>,<text>歸馬中泠古浦濱。寒梅先問幾回新。別離曾不經多日。護養終慚作主人。開落他時應背臘。去來何處不宜春。劇知爾室元吾室。且以今晨繼昨晨。</text>
<title>七人會于梅下 癸巳</title>,<text>處世江湖已忘魚。生涯淸水與荒蔬。欲從仕宦違心事。羞把文章干俗譽。人影偶同明七子。梅香終恠楚三閭。非君白首誰相仗。鷄犬鳴聲隔一渠。</text>
<title>眎諸君 癸巳</title>,<text>種木十年已有聲。洞人鷄犬不吾驚。家園近接諸君子。骨肉傍連二老兄。人影頻隨月圓滿。梅花應共雪分明。請將彩幅新詩健。留作蒼山故事淸。其二未若潛居泯臭聲。向來憂畏不須驚。自憐無術安妻子。却恐將身忝父兄。短景蒼茫隨鬂改。寒燈寥落照心明。踈梅一樹書千卷。經濟衰年轉覺淸。</text>
<title>靜 前韵○癸巳</title>,<text>斂却浮華泯却聲。榮何羡慕辱何驚。翹懷欲取千年友。推愛元知四海兄。白首兩皆歸寂寞。玄冬一任閉聦明。客來塵滿楊䧺宅。懶惰無心作賦淸。其四通陽夜夜起呼聲。平地風濤尙欲驚。懶惰終非籠裏鳥。歸來日逐里中兄。寒梅本色元應澹。皓月高姿秪是明。從此身閑誰攪取。西園松雪日看淸。</text>
<title>夜迎諸君 前韵○癸巳</title>,<text>月出諸君曳履聲。兒童不復客衣驚。一時家近無晨夕。經歲交深似弟兄。遊久他年應復憶。風衰古道各宜明。不須就跡論窮達。蘭馥芝薰自有淸。其六靑山對酒念同聲。歲暮離懷白髮驚。一去使稀方丈釋。頻年書阻錦江兄。天長無奈雲飛散。地濶應同月照明。舊是與君塵外識。如今顔色未分淸。其七交輝棣萼載芳聲。往往䧺鳴幷出驚。陸氏二難雲是弟。蘇家雙美軾爲兄。寶藏天意應偏厚。奎彩人寰許對明。那識此生窮至此。鶺鴒園裏影孤淸。其八直須努力樹名聲。且寘悲歡不復驚。老我自慚無忌舅。憐君猶有伯康兄。生涯同室孰優劣。心事百年相照明。麤糲敗綿元爾素。寒松苦竹卽吾淸。</text>
<title>誰敎 前韵○癸巳</title>,<text>誰敎不早學無聲。老至回頭始欲驚。惟有一松寒愛汝。掃開微雪夜邀兄。冲虗經在看應熟。鼎器歌傳講欲明。此意世人那得解。月明笙鶴阻三淸。其十世事悠悠入耳聲。暗塵高浪莫相驚。從多舊識靑雲貴。說與初心白首兄。丘壑向來存約誓。江湖何日擊空明。差欣來歲徵三白。可驗貧家足四淸。</text>
<title>簡六七公 前韵</title>,<text>眞名招患况虛聲。寵辱高人兩不驚。老去此身元一蠧。座中賢者是羣兄。壯心燕驥悲年暮。漫詠隋珠照夜明。寄語諸公厚自愛。由來渭濁穢涇淸。其十二久判此生深閉聲。飛騰歲月未應驚。已衰難健君如我。式好無猶弟及兄。野服秪堪成隱遯。儒冠空愧値休明。向來薄宦終何好。高掛烏紗始返淸。其十三在天河漢不流聲。滿地雪霜初欲驚。歲暮孤懷同二侄。家貧生理近諸兄。寒看梅萼思君復。夜讀春秋泣大明。莫把閑愁空悵望。閑愁劇處損虗淸。其十四詩以新聲繼舊聲。窮年抵死要人驚。良工千古孰爲伯。子美七言吾所兄。一物留傳花雪月。平生恥讀宋元明。猶然頭白終難化。愧殺氷壺澈底淸。其十五 前韵○贈二甥○癸巳才踈已愧繼家聲。往事前塵念却驚。生計未能便一嫂。窮人每自羡多兄。身無上策將何適。鬂入中年已欲明。惟有與君同一室。提携共勉本來淸。</text>
<title>思黃驪 癸巳</title>,<text>黃江上聽江聲。雪裡漁舟宿鷺驚。園寢潛郞如在帝。山林高士以爲兄。客中兩度經陽至。樓上幾回看月明。近日城塵三萬斛。染來猶不溷餘淸。其十七雙鶴矯然秋一聲。千林百鳥聽之驚。久聞阮室爲靑白。爭道陳家難弟兄。今我與蟬同蛻脫。至人觀豹戒文明。邇來閤養寒梅樹。不出戶庭香自淸。其十八剔盡踈燈笑語聲。寒鷄欲唱老驚。年皆相若孰衰健。姓適不同元弟兄。月下金罇懷太白。墻隅石鼎愧彌明。懶踈疾病吾猶起。松竹詩書子亦淸。</text>
<title>寄蟾湖 前韵○癸巳</title>,<text>蟾湖經月斷音聲。衝雪書來喜欲驚。每說衰年常作客。試看今世孰資兄。枯骸似木畊何得。老眼生花字不明。料理餘生無計策。且來京洛看梅淸。其二十 慵起○癸巳百鳥寒階噪曉聲。老夫慵起睡初驚。梅枝護養如兒子。詩字調停寄友兄。宿雪林園消未盡。初暉紙牖着逾明。十錢西舍三杯酒。但飮無煩問濁淸</text>
<title>至日 癸巳</title>,<text>一線添暉啓蟄聲。潛䨓地底已先驚。年歸和鴈渾如客。老至於人每作兄。苦癖雪寒吟賈島。高情天放醉淵明。家貧猶有西湖樹。數萼澆根事事淸。其二十二 梅○前韵○癸巳寒雪騷騷灑閤聲。曉來梅意欲初驚。如非此友知誰友。不待眞兄是我兄。標致故應存寂嘿。精神未許洩分明。莫敎踈萼開還盡。開盡那能伴久淸。其二十三九陌風遅稀漏聲。千家月照夜無驚。燈寒下有人三四。天闊南飛鴈弟兄。雪意松杉渾欲曙。宵光星漢逈猶明。豈無村酒時相醉。似爲吾詩景屢淸。其二十四 前韵○示諸君子○癸巳感激天機自有聲。候虫時鳥聽誰驚。蒼烟古木東西巷。華髮踈顔一二兄。彭澤南村風不遠。蘭亭曲水稧重明。諸君但願年年健。千首聯成句句淸。</text>
<title>夜寒 前韵</title>,<text>千家九市悄無聲。微霰下庭寒雀驚。老去吾何辭酒客。偶來人或爲梅兄。孤松更覺寒逾翠。積雪能令月益明。無怪山陰傳逸躅。夜深魂骨不勝淸。</text>
<title>華堂賦梅</title>,<text>天地孤根托。風霜一脉存。莊生虗白室。老氏玅玄門。極處難爲語。傍人易化魂。蕭條世已下。莫太厭塵痕。</text>
<title>夜大風雪。環梅以飮。癸巳</title>,<text>年華遠客去。風誼主人存。何處客吟病。寒燈雪打門。虗明終月色。寥落且氷魂。醒後頻相顧。衣冠見酒痕。</text>
<title>友人宅。賦欲開未開之梅。癸巳</title>,<text>夢入君家夜夜懸。君家爲有一高仙。漸知昨日殊今日。坐看先天啓後天。列宿雙雙浮綠水。明珠一一自藍田。向人不欲相催促。冷韵猶應惜暮年。其二似睡如癡未肎驕。天然淸水不曾雕。欲將靈蘂些些坼。先已香津暗暗調。仙子停鞍斂孤鶴。美人遺佩散叢瑤。極知賦性嫌多語。猶欲題詩到轉杓。</text>
<title>夜飮于隣</title>,<text>及今不醉寒梅側。嗟我同人奈歲何。深使君初自遠。殘年明月恐無多。蒼蒼正色天如鏡。皎皎澄輝雪遍花。浮世再難逢此夜。東家酒盡又西家。</text>
<title>訪靑楓友人時月明 癸巳</title>,<text>古木深遺廟。寒霜滿廢田。依然白山下。宛似十年前。往事渾春梦。浮生共雪顚。遅回一杯酒。松月下娟娟。</text>
<title>上元夜雨陰</title>,<text>暝色仍成雨。圓輪未放晴。去年猶自好。他夜爲誰明。白社竟虗約。靑溪空遠情。惟須強就賦。題作踏歌行。</text>
<title>上元翌夜月始明出橋上 甲午</title>,<text>始滿新年月。初晴昨夜天。橋虗猶再踏。客至肯孤眠。霽市來淸唱。香街掃積烟。西隣友可問。扶醉度前川。</text>
<title>寬同舍翁自悼 甲午</title>,<text>如意打壺懷未平。春來詞賦動哀鳴。靑鞋流落城村跡。華髮蕭條水部名。節序愁中催急景。江湖夢裡有歸程。沉淪我亦貧無食。何日芝歌去耦耕。</text>
<title>申翁袖其詩來示。和贈。</title>,<text>日上寒牕誰攪眠。晉翁華髮一蕭然。淸詩不老行逾健。翁已前年七十年。</text>
<title>亭臯春眺 甲午</title>,<text>日長花煖鳥相呼。城逈草平塵已無。可道春華羞白髮。難將肺疾厭芳壺。地形彷彿三都賦。天氣流行大易圖。莫待楊花下如霰。雲臺西畔及相扶。</text>
<title>次友人過南麓題贈之作 甲午</title>,<text>經年書帶隔周旋。忽漫相逢是酒筵。鳳沼退來多暇日。蠶峰且去看晴天。年芳帝里繁蕪暖。春樹人家晩蘂懸。令弟未來共遐賞。題詩一讀一怊然。</text>
<title>春日小集 甲午</title>,<text>四傑慚非盧照鄰。頻繁每荷枉高人。未應遊事逢春少。可但交情到老親。山鳥時來窺洗硯。林花自落近鋪茵。高樓日永春無限。落子聲遅更巾。</text>
<title>明日又賦</title>,<text>何處樽無酒。君家花翳門。殘春多去色。啼鳥少停言。㬉晷方舒永。濃陰漸向繁。芳遊不卜日。意到卽朝昬。</text>
<title>復和寄筵字 甲午</title>,<text>忽復春歸朱夏旋。竹堂樽酒幾回筵。出門無馬違多日。倚檻懷人望遠天。松子落稀風一過。草花開遍蝶雙懸。此時問訊來城下。兼得新詩笑啞然。其二少小爲隣去又旋。西亭春晝有騷筵。君今轉向靑郊路。我亦窮居紫閣天。髩髮年來驚驟變。文章老去覺猶懸。一爲對醉何由得。芳草綠陰懷惘然。</text>
<title>初度日 甲午</title>,<text>子美生年千載合。如來降日一宵差。已應窮命成風水。更忍何心誦蓼莪。綵筆低垂名苦晩。桑弧寥落鬢先華。老妻說與常時別。村酒賖來強一酡。</text>
<title>友宅懷往 甲午</title>,<text>朝陰改砌水如油。尙憶先生飮此樓。壓座蒼顔臨照映。題詩綵筆動淸幽。風流每覺薰猶在。霞月空驚落未收。惟有舊時門下客。淚痕偏在小欄頭。</text>
<title>對月口占</title>,<text>西園松影白紛紛。月上天階不見雲。今夜一樽相屬處。如何不遇沈休文。</text>
<title>夜飮于隣 甲午</title>,<text>城陰盡日掩書堂。酒熟誰家洗羽觴。最是東隣槐影下。溶溶月色夜如霜。</text>
<title>望夜對月</title>,<text>團團明月碧空麗。萬古風霜落亦宜。祗爲未能忘醉客。淸光長自照金巵。</text>
<title>秋臯晩眺</title>,<text>危臺百尺出寰中。返照亭臯氣薄紅。晩更扶藜仍暇日。寒應催葉忽高風。城陰暝樹初廻鸛。天末凉雲欲汎鴻。待熟隣家黃稻酒。共君重得看丹楓。</text>
<title>移居草堂</title>,<text>松下一茆屋。幽居我所安。敢將諸葛比。猶作浣花看。鳥下參黃卷。雲來擁翠檀。前人却好事。已寘一層壇。其二井陌終南趾。交親十載顔。非惟戀烏巷。未忍別靑山。深入增妻怨。潛居長我閒。窮來還素分。草屋與荊關。</text>
<title>移栖草堂 甲午</title>,<text>啼鳥山應近。鳴泉洞已窮。小牕通日月。隙地種栴楓。開鑿存心草。功名笑鬂蓬。不妨人向我。呼作草堂翁。其四城南最深處。山下一孤亭。淸以寒蟬響。荒於老雪形。苔床欹白𣱁。蕉檻看黃庭。漸與群紛遠。風濤不入聽。</text>
<title>澗橋 甲午</title>,<text>澗橋苔徑落。隣碓槿籬荒。似是非城市。何妨喚野堂。風篁時打散。雨木晝森蒼。漫說吾嫌窄。眞堪老此庄。</text>
<title>理蔬 甲午</title>,<text>朝見暮仍見。靑山長在前。有時携竹杖。帶雨理蔬田。老絶求官字。貧須賣屋錢。幽居事事得。未欲受人憐。其七眼逐長空濶。茅茨所處高。暝生荒草逕。凉入老松臯。卧靜月臨幌。身明星照袍。新居集衆美。遷徙敢言勞。</text>
<title>螘蛛 甲午</title>,<text>螘以垤爲國。蛛將簷作都。物皆知所止。吾亦豈全無。草樹如相衛。茆茨不待誅。何須論濶狹。容取一微𨈬。</text>
<title>草堂前老栴檀 甲午</title>,<text>茅廬爽如許。不可少蒼栴。甲黑猶含露。身高不記年。四時棲老鸛。六月聚寒蟬。自此生顔色。淸陰滿屋前。</text>
<title>林日 甲午</title>,<text>林日荒荒暮。風蟬嘒嘒寒。階前得老石。窓裏入晴巒。松子鼯爭小。蔬花蝶墮殘。家僮不掃徑。爲是少停鞍。</text>
<title>雨急 甲午</title>,<text>重雲峰淰淰。踈木雨荒荒。蒼黑迷花塢。橫斜濺荔墻。澗流生急響。林薄進微凉。燕子猶欣色。含泥上草堂。其十二近屋楓壇小。開門草徑微。已甘守窮寂。豈復有騰飛。老石仍爲枕。長松或裸衣。故人容我放。乘月到無違。其十三窮山豈必好。有此一茅廬。鬼瞰憂何有。人來笑太踈。蓬蒿張仲蔚。病渴馬相如。祗合餘年月。長松下著書。</text>
<title>西湖奉贈從叔父</title>,<text>十年江上一靑山。寥落荊門面水關。如友相依新哭女。與僧無異老成鱞。人稀苔蘚生階上。烟斷蜘蛛網竈間。窮苦那能不催老。形容變盡鬂毛斑。</text>
<title>駱下晬集</title>,<text>槃狐味敵紫駞峰。紅酒一盃春滿容。好是佳兒能養志。他家水陸或重重。其二南山持耴最高峰。壽祝裁成對舞容。如我羡君那可得。翠萱花下侍重重。</text>
<title>送人赴黃州譯舘 甲午</title>,<text>秋風忽起噪羣蟬。西海征人一悵然。我問君歸更何日。竹樓明月卧三年。其二淸踈何益出風埃。世用門楣不用才。無怪君今挈妻子。衰年口舌海西隈。其三靑燈老乞學通言。白鹿潭高看曉暾。今日竹樓樓上去。遠遊前後盡天根。</text>
<title>月出次 甲午</title>,<text>南山暝色樹幽幽。白露靑楓始欲秋。明月一輪容恰受。小堂誰道不如樓。其二柴門流水地偏幽。蕭瑟微凉桂樹秋。卧見簷前天遠大。人間不羡有高樓。</text>
<title>書所居 甲午</title>,<text>何名錫此所居幽。春字頗宜未並秋。惟有四時通一色。從今扁作月明樓。</text>
<title>翌夜又賦</title>,<text>露下天高月照庭。微凉昨日雨新經。鳴虫夜夜誰相勸。羣動休時苦未停。</text>
<title>江行 辛卯</title>,<text>輕舟小於葉。容易上回灘。兩帆前去。孤花水面寒。驛村頻背指。峰日已西看。處處逢漁叟。江魚買不難。</text>
<title>擧人 甲午</title>,<text>誰人不願事明君。賦是相如策是蕡。聞說三江船道窄。四方豪傑聚如雲。其二文章磨礪及昌辰。萬物爭期睹聖人。不識盈庭千百輩。滄溟擊水幾龍鱗。</text>
<title>別金生 甲午</title>,<text>躡屝年年謌鹿鳴。金生三十賦西京。秋風旅食同覊雁。落日歸裝似敗兵。北上頻憐孟東野。南歸休問蜀君平。聞君好學窮年歲。異日明光佇俊聲。</text>
<title>別簟州尉 甲午</title>,<text>驚世文章誰不聞。初心容易到靑雲。秋風海上雙蓬鬢。蕭瑟新溪老使君。其二新溪僻在海西疆。崖蜜谷梨山水鄕。久矣未聞詩太守。先生此去破天荒。</text>
<title>隣飮 甲午</title>,<text>棣華堂上雪中天。往事回頭一悵然。吾輩醉來還一日。梅花咏罷已三年。春生忽復圓燈下。老至應須慰眼前。從氏風流爲洞主。賢甥行李自湖堧。</text>
<title>九日諸人集于臯</title>,<text>層臺一望九霄寬。佳節壺觴爲導歡。日是龍山嘲客帽。人如沂水集童冠。菊花籬下團淸露。楓樹磵中催薄寒。傳語茱萸休折取。西風華髮共羞看。</text>
<title>榴杖爲友人所奪去 甲午</title>,<text>扶我涉園臨小池。未宜無爾向衰時。錦城紫榦來千里。安石靈根長一枝。老去陂龍將欲化。由來塞馬本非期。瓊琚故有相酬贈。百首君當不愛詩。</text>
<title>九月十八日。與羣從步月衢路。小醉橋上。</title>,<text>燈影靑帘夜正遙。金風玉露淨璇霄。雙雙下似平沙雁。人在橋頭月在橋。</text>
<title>聞溪上赴 甲午</title>,<text>窮山搖落百憂生。鳳翅摧殘蕙草零。消息錦江江上至。秋空又失少微星。其二生來懶涉漢之灣。鹿豕荊榛掩峽關。五十九年黃粟飯。人間深處舞星山。其三玄覽迢迢獨自知。鳶天寥濶淨魚池。蠅頭字暗誰能破。泉下除非起子思。其四高情千駟亦悠然。饑食黃精渴飮泉。將作郞官是何物。舞星山下一癯仙。其五落木荒山十月天。靑烏何處葬高賢。哭公回憶芝山事。淚暗通家舊少年。</text>
<title>松湖。口占示晩兒。</title>,<text>未願平生道松江。松江非不景無雙。長風不奈單于石。落日空懸溫祚邦。士或古來羞欲蹈。汝應初見怒生腔。秪今悔讀丁年記。野老無心度雪矼。</text>
<title>沙店曉發</title>,<text>踈籬破曉色。孤店動人羣。積雪無空處。層氷有裂文。峰寒澹出日。野淨澁還雲。煖屋猶言苦。行人不可云。</text>
<title>醮兒于驪。過登前子婦墓。甲午</title>,<text>萬事東州昨。孤墳南漢晨。居然成宿草。忽復見新人。死悼生何損。去踈來已親。遺兒護有主。或不惱冥神。其二何處可尋跡。再來終寂音。窮泉應到淚。今日倍傷心。莎雪深誰掃。楸暉僾欲沉。蒼山草幽誌。猶得寄吾忱。</text>
<title>元朝識 乙未</title>,<text>坡翁西仕湖州日。魯直初登玉局年。豈有文章古人似。古人相似鬂皤然。二公時年皆四十四</text>
<title>佳軒元夕吟贈所親</title>,<text>南郡山川遠涉人。漢城風雪未歸身。今君亦已成孤露。是處猶能少一塵。松檜滿園時有籟。梅花壓座易爲春。同年齒髮元交舊。今夜杯樽况歲新。其二紫閣爲尋客裡人。蒼山強起病中身。今年元日初拚醉。翠竹踈梅不着塵。人事散餘成一聚。天時寒後見陽春。聞君老去詩逾健。愧我年來句未新。</text>
<title>於隣卜夜 乙未</title>,<text>月上蒼山星滿天。九門寒漏夜迢然。西江波浪平何日。南嶽盃樽曠數年。客與春還俱別後。君如夜集及衰前。彫胡香藿增風味。眞率留將道此筵。</text>
<title>聞鳳麓是日入地 乙未</title>,<text>日暖東原草。高人葬在斯。古來惟有土。君去遂無詩。月色空如彼。春光知爲誰。終慚奔白馬。孤坐淚垂垂。</text>
<title>西湖夜汎 辛丑</title>,<text>散策先從第一樓。淸江如許故遅留。主人會日爲春酒。明月來時有釣舟。嘯動潛蛟風激激。醉凌高斗夜悠悠。水螢羣起漁燈亂。更欲相將下渡頭。其二蒼茫身在白鷗中。月湧晴江江水空。羣物閟形如夢寐。輕舟搖尾入鴻濛。海門欲去尋仙子。滄閣爲來看主翁。夜久酒醒風露重。淸歌一曲水晶宮。</text>
<title>登南臯 乙未</title>,<text>春色來無賴。春愁驅未歸。偶從諸子出。強見百花飛。草木還生意。山河竟夕暉。羽亭三百里。不恨信書稀。</text>
<title>餞鳳城宰 甲午</title>,<text>我昔從人窺玉馬。君今爲吏佩銅魚。文純公後淳猶在。太白山南深莫如。人戶千家不成數。地方百里未聞餘。不須去種淵明秫。民社猶然有簿書。</text>
<title>上仙臺望雨後江色 乙未</title>,<text>新水散平楚。積陰生遠墟。斷虹初飮處。漏日一暉餘。風鳥羣飛急。烟舟自在虗。故人江上去。何日到音書。</text>
<title>別象山伯</title>,<text>秋曉都門戒畫輪。西州初去試經綸。舊聞峽裏安閑處。新自朝端近密臣。跡遠何官非事主。家貧此路爲寧親。已知學道元淸淨。臨別憑將賀谷人。</text>
<title>南樂哉 有定 挽 乙未</title>,<text>皁盖凄凉丹旐停。孤兒猶幸及趍庭。少華纔道經祥月。太白旋驚落酒星。懷抱衆中存古意。風流何處見頹形。百年蒼下同隣計。翰墨從遊未十齡。</text>
<title>秋四人上南臯。酒自陽山至。</title>,<text>初得赤城酒。重來紫閣陰。故人各星散。新鴈忽秋深。吾輩當衰境。浮生少好音。東亭不可緩。亟起醉相尋。</text>
<title>安生 有定 挽 乙未</title>,<text>子靜誰言有此行。此行何日再逢迎。人間疹疾知多少。往往他家病或生。其二泮水頻年風雪晨。寒衣凍硯苦勞身。棲棲洛下何曾飽。蕭瑟蒼山有姊貧。其三二十三年忙若斯。君身又是一螟兒。可憐寤寐成名願。破屋螢帷有散詩。其四君家八月是何時。死日纔經祭母期。從此廟中誰作主。左扉寥落不勝悲。</text>
<title>夜對月。使晩兒呼韻。</title>,<text>吾廬占地逈。不礙面前林。仰見中天月。低聞萬戶砧。凄寒鴻欲斷。搖落葉將侵。復値秋光暮。霜髭不可禁。</text>
<title>月 乙未</title>,<text>縱令斫不得。桂樹豈傷明。落落當空意。迢迢臨下情。謙虗避日色。親愛撫星精。好是含群美。非惟永夜淸。</text>
<title>夜坐</title>,<text>庭宇生明急整巾。禁門淸漏到頻頻。寒星一一如看我。老鴈雙雙欲背人。秋色去歸驚短髮。霜華濺入㥘癯身。夜來一半蕭騷響。落木山家最不貧。</text>
<title>月尾出南郊。寅涉銅江。乙未</title>,<text>屢得依微樹。頻聞莾蒼鷄。月高猶未中。沙曠似無倪。曙落生殘火。寒江曳素霓。淸溪應已近。猶未辨高低。淸溪山名</text>
<title>陟于巘 乙未</title>,<text>玄冥一夜戒寒初。霜落山蹊葉打廬。秋盡相將沿水遠。日西猶坐愛楓踈。宗英磵壑元佳處。宰相亭㙜久廢餘。但可持杯酬白髮。何須閉戶草玄書。</text>
<title>題水西 乙未</title>,<text>紅樹黃花深翳如。水西幽事未全踈。已稀要路求官字。惟有衰年敎子書。梧几長閒來散鳥。荷池新拓養游魚。知君樹屋天山下。遯世初心定不虗。</text>
<title>客乘月至 乙未</title>,<text>繁霜初下處。落葉正飛時。坐送蒼山夜。空懷赤壁期。晩楓鳴澗壑。寒月照茆茨。感激同心友。能來慰我思。其二 乙未滿地紛紛白。當空冉冉圓。徐從松樹外。先入草堂前。擧世誰能寤。通宵獨自懸。沉吟倚雲木。着句意茫然。</text>
<title>草堂小飮。共次嘉州韻。</title>,<text>燈下莫催簡。樽前休整冠。且將看月出。相與坐天寒。徒侶今皆散。牢騷強自寬。錦江江上客。幾日到長安。</text>
<title>酬從侄 乙未</title>,<text>騎馬出門安所如。紙窓晴煦愛蕭踈。峰寒蠶首因爲屋。松老龍鱗久著書。歲晩初心愧芝草。夜長衰態耿鱞魚。此時詩札從賢阮。道我新篇似子虗。其二自信汝南癡莫如。謀生憂道兩踈踈。貧思少日寧爲賈。老悔窮年苦著書。塞上何須悲失馬。江邊久欲學忘魚。煩君視我無相似。早躡靑雲上碧虗。</text>
<title>送月浪尉 乙未</title>,<text>衰年得小邑。明日起遐程。去可爲循吏。行應戀老兄。山川低一路。風雪避雙旌。卧病不相送。題詩空復情。</text>
<title>上元夜寄友人 丙申</title>,<text>東原悵望立黃昬。誰與空山作上元。遙想五陵今夜月。錦川無處不橋門。</text>
<title>戱題隣軸 丙申</title>,<text>吾謂士行詩不作。作詩不下島郊間。向來送弟北之塞。老去爲郞東入山。離別憂愁固所激。巖泉雪月仍相關。果然風竹起毫楮。字瘦句寒無可刪。</text>
<title>第二甥自東湖歸 丙申</title>,<text>相逢之處宿留歡。小酒春燈雨入寒。縱使他鄕經歲月。音容不改舊時看。</text>
<title>與友飮 甲午</title>,<text>已愧能詩友。猶堪痛飮師。諸君年已老。吾叔命何奇。里社非當日。風流尙往時。眞成歌哭並。世故莾難知。</text>
<title>龍倉寓直之夜。獨至江邊。賦得長律二首。</title>,<text>便衣獨出到江干。四遠山川似夢看。思與眠鷗同此夜。已聞哀雁避初寒。舟燈倒揷黃瑤柱。波月輕搖白玉盤。正憶浮杯動秋興。秦淮村近醉非難。</text>
<title>龍湖 丙申</title>,<text>每見淸江欲起舞。白𩿨應與性相如。憶曾觀水淹仙寢。又是邊湖有直廬。樓下魚龍收夜息。帆前星月動秋虗。明朝折取黃花處。落帽風流可再歟。地是龍山。天又九日。故落勾云。</text>
<title>元寢至享</title>,<text>寒泉盥潄皎余心。香燭中唐僾若臨。那意今年竟縗服。因思此日每綸音。蒼梧哭盡空如夢。金粟看回尙慰忱。祼罷徊徨遅下戺。廟前松栢月沉沉。</text>
<title>秋部春題 丁酉</title>,<text>隷人候曉每如期。鞍馬趍衙未敢遅。日出獻牌丹鳳闕。春深稀牒白雲司。楊花側畔頻携榼。鴈前頭或散碁。多謝諸君推雅韻。白頭員外少年時。</text>
<title>辭陛 羅山時○丁酉</title>,<text>辭陛日入侍上曰兪某誰也承旨對曰某之從弟以文章著名上曰文章苟有▦▦▦▦▦▦▦▦矣銅鉦冉冉上彫欄。紫禁催呼引外官。豈有文章優著績。謬蒙恩詔及穌殘。去時敢忘辭丹陛。到日惟期免素餐。南望極天橫鳥道。憂端何似較重巒。</text>
<title>芝阡掃墓 丁酉</title>,<text>三十年來禮始伸。孤兒天地一窮人。敢將吏道榮先世。猶有官厨祭二親。五馬松陰維暫久。一麾崖側偃初新。含悲坐念先人訓。老愧微官誤此身。</text>
<title>余將南爲。而從氏又得堤川。先後啓程。約與共宿珠厓。賦詩以爲贈。以叙離抱。兼備餞什。</title>,<text>雙㫌峽口到如期。夜宿珠厓月上籬。明日可堪還異路。微官偶幸得同時。偏親妻子將猶可。四郡江山到政宜。勝似秋宵羅舘下。百憂如海鬂渾絲。</text>
<title>舟渡三灘</title>,<text>水緩三灘繫小舲。數州襟會別開坰。去爲洛水泱泱遠。流自湖樓曲曲渟。倦道經廻靑草。重巒穿盡白鷗汀。山川未覺他鄕異。故國艣歌宛復聽。</text>
<title>呈堤上 丁酉</title>,<text>倐忽逢君復別君。嘉興江口雨難聞。年衰宦學終何好。道廢身謀苦易分。畯喜樓中愁夜月。義林池畔渺秋雲。春來花發吾無事。骨肉仙鄕去結羣。</text>
<title>嶠南之路。登樓巖。</title>,<text>樓巖上下皆秋色。不見一鷗惟白沙。石入江心應釣處。草連天際忽樵歌。申公戰伐天陰野。丈老雲仍綠家。回憶滿船風雨夕。驛亭歸路度長河。</text>
<title>到縣</title>,<text>㫌麾判不稱儒冠。五里亭頭雜問安。南國山川非舊面。衰年令長是何官。猿徂每自誇閒在。鴈終然羞對看。惟有畯樓高百尺。黃雲盡入曲欄干。</text>
<title>畯樓晩眺</title>,<text>官亭巧引靑山入。吏道何愁白髮生。水遠灘聲絃似細。天低楚色掌如平。墟烟一道來牛小。野日餘暉過鳥明。縱使吾無松桂趣。扁楣八景有餘淸。</text>
<title>雨登畯樓</title>,<text>韓山片石此樓孤。秋事康衢環一區。準擬牕懸醉亭記。依俙身在輞川圖。凉時野稻頻生浪。灑處池荷或墮珠。坐久墟烟廻望合。靑華山色失須臾。</text>
<title>畯喜樓 丁酉</title>,<text>今夕吾將進一觴。簿書何急又堆床。初圓天際他鄕月。微下樓前四野霜。秋事欲深虫切切。家書不至鴈蒼蒼。相隨座有淮安客。君亦離人白髮長。</text>
<title>携酒上樓 丁酉</title>,<text>携酒非關興轉饒。旅人心事値秋宵。螢飛草樹微銷落。魚打荷花或動搖。明月自懸樓寂寂。寒灘倍響夜迢迢。天涯風物寧嫌少。無那秦中驛使遙。</text>
<title>使從堤上回。從氏寄詩。次其韻復呈。</title>,<text>秋水池塘漾遠風。使君無事看澄空。稀踈簿牒寧爲累。呼吸神仙若可通。淸獻雅琴橫案上。淵明靈秫入樽中。周南留滯飛何得。不及雲天去去鴻。</text>
<title>官閣次堤韵</title>,<text>自是枋楡鷽槍低。元非枳棘鳳來栖。心勞苦似陽司業。俗下難回李退溪。吏役衰年終失路。民憂寒雨每成泥。故園歸日知何日。歧路悠悠秪馬蹄。</text>
<title>中秋月 丁酉</title>,<text>八月天高凉可憐。今宵樓坐倍惆然。南來明月圓三五。西憶蒼山杳半千。楚色迷空盛秋事。豳風滿目藹人烟。一年一日田家興。羊酒桑陰父老筵。</text>
<title>夜逐灘聲。至枕流亭。月色如晝。</title>,<text>忽聽灘聲興欲狂。月中徑造枕流堂。水如乙字溶溶下。風自辛方汎汎凉。珠斗眼前高寂歷。羅山指末小靑蒼。歸來路入瓠籬側。古木踈燈耿有光。其二不可無詩與一觴。枕流亭下水流長。鳧鷗決決寒灘裡。籬落蒼蒼老木傍。客久厭聞秋下鴈。興孤偏愛月如霜。南方卑濕池臺在。猶使羇人慰異鄕。</text>
<title>向架城</title>,<text>路入靑天曲曲懸。寰中秋色一茫然。蒼蒼鳥度征人下。冉冉雲生倦馬前。絶聚高攀危蜀道。層城下視渺齊烟。向來枉把蹄涔眼。盡謂名山與大川。</text>
<title>同安東府伯上凌波亭 亭在韶州邑治</title>,<text>寄著懸崖危欲浮。凌波亭子壓淸流。客從花縣成聯騎。石慕仙丘借隱舟。覊旅誰非晉王粲。繁華絶是宋韶州。凭欄坐愛新晴色。颼瑟輕商衆葉秋。</text>
<title>道濟堂懷往 戊戌</title>,<text>玄桃重入悵前遊。城郭人民鶴背秋。往事說悲猶故老。少時行樂但虗舟。依依紅妓凋顔後。一一靑山畫閣頭。坐念笙歌皆有處。滄桑秪是映湖樓。樓爲乙未大水所漂去云其二道濟堂前步百回。敗荷衰草感盈杯。官閒不禁驚鳧决。跡幻翻疑化鶴來。往事說悲猶父老。少時行樂宛池臺。題詩欲寄仙堤去。聞此君應倍覺摧。</text>
<title>詠歸亭與晩兒拈老杜韻</title>,<text>霜重風高天氣哀。山圍野曠水流廻。誰人解置名亭在。北客遙隨返照來。蔽廟松深微有徑。臨江石起自爲臺。劇知遠愧㫌陽隱。猶欲時浮滁水盃。</text>
<title>架山巖</title>,<text>七十二州列似丸。嘉巖萬仞抗仙盤。胡牀更覺千人少。霏氣應令六月寒。英俊荒凉誰有在。山河稠疊不勝看。楓間睥睨移時立。日落紅衣戰後巒。</text>
<title>宿架山。睡起上祗園。旣望之月正午。</title>,<text>夜午霜華凉不勝。禪窓驚起月如氷。行從檜影攀棲鶻。深入泉聲喚宿僧。荒落無門惟亂石。蒼森遶殿盡寒藤。悄然倚杖人寰外。磬子不鳴神始凝。</text>
<title>金季剛 集淳 挽 戊戌</title>,<text>寒雪靑楓吊濬翁。孝廬人在不成空。幸無疾病三年內。儼立䂓模一室中。遺草散詩完舊篋。潔庭方戺穩新宮。此心可但悲君逝。慟哭先尊歿亦窮。其二靑楓一曲澗之阿。松石烟霞養得多。任散畧同方外子。懶吟非少筆端花。高言落落驚衰俗。老氣蒼蒼見故家。千里坐思猶有淚。他時忍踏洞門沙。</text>
<title>還家志喜</title>,<text>老嫂康寧長稚兒。相逢如夢說相離。還家幾月歡應倍。同室常時慰不知。太守初來開小槖。故人亦至勸深巵。慇懃爲是從千里。向者分張或有時。</text>
<title>示客</title>,<text>客裡年侵未用驚。人生飄泊到江城。家書臘後稀傳至。吏道秋來太瘦生。野雪頻花當月色。官燈初跋起詩聲。殘年政欲從君醉。錦水何時不可行。</text>
<title>送梁生</title>,<text>逢君日日掃樓臺。君去樓臺誰爲開。別意明朝雲一散。離言初月妓羣來。江鄕家遠愁征騎。山郡官寒少贈盃。楊柳西枝維馬處。他時應惜再攀廻。</text>
<title>至月五日大雪</title>,<text>天南大雪改塵寰。人絶歸蹤鳥絶還。黃竹渾如到弇水。白頭何獨在關山。乾坤目極光芒外。樓閣身高浩渺間。可是他鄕逢此景。離愁旅苦盡虗閑。</text>
<title>簡東屛 幷書</title>,<text>書缺有間矣。曠度高懷。不以爲罪。再降華問。榮慰甚極。但官寒不能送一壺。硯廢不能贄一詩。尙可與爲方外之交耶。漸長李遠之碁日。倍𨀣區冊之跫音。淸刻者矜已諾太乙亭元宵之月。翁其無意乎。不宣。羅山之客頓。屛水屛山雪一邊。屛翁籬落太蕭然。一生貧似陶元亮。千首寒逾賈浪仙。可但江南生竹箭。未應巴外寂風烟。煩君莫惜元宵駕。太乙亭中月正圓。</text>
<title>元宵出遊 戊戌</title>,<text>客裡元宵強作豪。出門西去有臺高。年回江上持盃檻。月滿橋頭散策臯。匏皷歲歡存古意。綯謳春弄像耘勞。天涯風俗相親久。父老年來喜我遨。</text>
<title>和隣官</title>,<text>二陵如魯衛。誰易復誰難。殿審頻因雪。山行不避寒。誠惟謹齋潔。恩必及羸殘。此事如終怠。吾心是自謾。太倉頒庾廩。疲戶供厨餐。何處非君賜。爲官莫自安。</text>
<title>少年遊雲臺。余懶不能從。只次其和杜之韻。</title>,<text>近有淸江遠有山。沿洄猶阻况躋攀。自憐久處盃樽外。可道身縻簿牒間。故國尋思遊在少。淸池顧笑髩成斑。雲臺亦與君曺健。望若仙人坐不還。</text>
<title>晝寂疊仙字</title>,<text>雙鈴不動畫簾邊。吏去鳥來山寂然。但使靑華因自隱。不須丹鼎始爲仙。春回亭閣開荒徑。日出桑麻有散烟。怊悵壁間徐子榻。屛翁何日月俱圓。</text>
<title>招屛癯</title>,<text>蒹葭白露定何邊。所謂伊人思渺然。南國新春來漸漸。赤城何日下僊僊。鈴閒苔塢舒碁日。吏退池亭繞秫烟。聞說近時多絶唱。梅簷安得再團圓。</text>
<title>送晉上人還八公山棲</title>,<text>浪蘂飄何着。山門送復登。高吟如聽曲。南下始逢僧。萬月元孤月。千燈竟一燈。癯仙豈欺我。端合號爲澄。</text>
<title>送人歸東原 戊戌</title>,<text>弦上矢離那可遅。今行亦已退三期。久知世故元逢別。無奈人情苦喜悲。公舘簿書初暇處。野亭花木欲欣時。自應送者勞春夢。去後君當亦我思。</text>
<title>渡洛東江</title>,<text>忽起輕鷗三兩羣。寒燈山下洛江濆。兒時慣誦蒼梧曲。篋裡猶存砥柱文。水到秦頭淸更濶。峰如漢口疊相紛。我來恰値籠沙月。照盡南天不見雲。</text>
<title>宿秦頭村</title>,<text>江市春燈耿欲稀。羽聲初寂葦花微。便衣獨出遵沙驛。小艇三呼到水扉。漢日紫芝空悵望。周時神墨倘依俙。欲將此事論古今。渡口寒雲秪自飛。</text>
<title>商山道上 戊戌</title>,<text>好是江南一都會。繁烟高柳盛村閭。山應綺季棲遅後。地是甄萱戰伐餘。一半新蕪春入隴。西邊積氣雨生墟。馬蹄未踏天臺月。早晩花開掃簿書。</text>
<title>洛東江歸路。歷癯仙留太乙幽期。</title>,<text>君家安在翠屛山。商雒歸時暫駐鞍。近日吾亭劇瀟灑。畫欄端合着癯顔。</text>
<title>得癯仙 戊戌</title>,<text>門掩淸江老樹邊。懷人江上意怊然。掃開太乙亭前逕。邀入東屛洞裡仙。北海杯樽淹日月。散關書劒老風烟。訟庭敢謂淸如水。猶得高人一榻圓。其二簡書三度越溪橋。不爲高人誰遣招。花發定多江上日。姓香先入汝南朝。文芒竟夜懸朱鳥。斑鬢窮年蔽黑貂。最是琴軒今夜月。海山歌曲入笙簫。</text>
<title>癯仙醉 戊戌</title>,<text>倒斷風前白𣱁纓。傍人不見醉先生。先生醉去猶餘韻。誦盡韶州酒後聲。</text>
<title>池 戊戌</title>,<text>有美香亭下。晴光湛一池。月形新島嶼。紋㨾細淪漪。深欲培蓮子。淸當養鴨兒。待修新小艇。花檻散枯碁。</text>
<title>一勝亭觀劒舞 當在汶川詩下○戊戌</title>,<text>結束翩翩妓換袍。晴空寥濶倚霜刀。春雲一疊溶如落。海鷰雙翎掣欲高。華屋森陰寒雪雹。錦筵翻動碧波濤。山川自是新羅國。鮑石餘風捴女豪。</text>
<title>酬癯仙 戊戌</title>,<text>春日池亭畔。難忘復可憐。堪爲傲太守。適下老癯仙。阮籍猖狂日。楊䧺草著年。無須悲失路。吾道在隨緣。</text>
<title>再和癯仙</title>,<text>敎妻釀秫爲新酒。呼僕擷蔬非薄肴。借問緣何忙掃逕。天荒開破一神交。</text>
<title>發堤川行。拈唐人韻。與晩兒共賦。</title>,<text>吾行不可禁。况復値芳菲。流水嫌猶緩。開花趁未飛。仙鄕到明日。官道倚斜暉。夕宿知何處。僧閒且暫依。</text>
<title>大谷寺 戊戌</title>,<text>野寺松深處。春江水暖時。敢辭行旅苦。實有弟兄期。沿路花爭發。平沙馬不遅。行當經四郡。池上復連枝。</text>
<title>酒泉 戊戌</title>,<text>綠水涵花塢。紅亭傍竹堤。暫開沙左。偏濶縣門西。故事傳泉說。前人在畫題。留連吾欲醉。征馬不須嘶。</text>
<title>向豊基 戊戌</title>,<text>去去榮豊入。悠悠道路勞。倦因多亂石。停或遇平臯。凋驛憐孤寄。橫峰㥘太高。應知蜀道後。春水始蓮舠。</text>
<title>水鐵村</title>,<text>竹𡽹遙瞻彼。萍蹤忽到斯。易傷王粲賦。漸近陸游詩。崩石少次序。亂山無本支。居人水鐵下。生理入然疑。</text>
<title>竹嶺</title>,<text>暫時髮欲白。危棧上無窮。郡縣彈丸裏。山河元氣中。關防爭主屹。高絶甚秋風。對此推神跡。原初極費功。</text>
<title>入丹丘 戊戌</title>,<text>飄旆荒崕側。浮驂古峽間。緬懷先祖隱。頗似故鄕還。在在皆奔水。回回盡疊山。鳳棲亭上月。倘或羽人顔。</text>
<title>到堤川</title>,<text>聞名自童日。吾始到堤川。且置烟霞勝。先欣骨肉圓。靈桃延世母。官鳥狎眞仙。待說離懷盡。蘭舟入洞天。</text>
<title>義林池 戊戌</title>,<text>百頃陂頭風鳥紛。滄池空濶錦生紋。瀑飄龍子噓時雨。洞洩仙翁去後雲。深澤生成鮒魚大。良田潤下稻花分。他州似此知多少。一碧如何配四君。</text>
<title>發向永春</title>,<text>流水穿長薄。連峰鎖奧扃。初成七春服。先向四宜亭。文雉答崖響。繁花流澗馨。山行不須急。十里已三停。</text>
<title>永春 戊戌</title>,<text>仙柱摩淸昊。崖門傍古遷。蹊廻鋪綠墅。縣小起靑烟。沙柳紆官閣。江花照客船。四時春不老。居者或高年。</text>
<title>縣閣 戊戌</title>,<text>春帶前人政。江鳴孝子魂。嗟吾時未長。遺老久猶言。初入森前䠱。群携似故園。餘生愴無極。日暮倚山根。</text>
<title>澗花</title>,<text>澗曲紛紛花。無人祗自華。偶玆遵古徑。良久駐征車。疊瓣雨逾盛。濃香風更多。馬前今若此。江上復如何。</text>
<title>四宜樓贈主人 戊戌</title>,<text>靑山曖古意。我若入㫌陽。桃是秦人水。桐爲世父鄕。官童看秫畒。江鳥啄琴牀。爲吏何嫌薄。人生卧此堂。</text>
<title>隱舟巖 戊戌</title>,<text>一碧峭稜抱綠潭。澎鍧長是嚙深嵌。幽幽自作臨江室。偃偃仍垂避雨龕。瀺灂何年初結乳。高寒萬古不生杉。昔人苕霅今雖遠。猶可漁簑隱此巗。</text>
<title>石門 戊戌</title>,<text>羣仙出入處。開闢石爲門。正好通三島。初應界一源。天光容片白。蘚色絡深昬。坐覺樵柯爛。碁牀見子痕。</text>
<title>島潭</title>,<text>離立森羅絶附庸。靑天半落碧芙蓉。應生蓬海神仙草。見說眉山父子峰。列角潛蛟晴出曝。踈行遠鴈雨飛蓬。窮塵砥柱洪流上。力盡神鰲未見慵。</text>
<title>島潭 戊戌</title>,<text>撒落蝸皇補後鎔。波心浮出壓蛟龍。滄江上下多孤嶼。神鬼誹諧散此峰。乙字移舟廻曲曲。靈文啓笈疊重重。明霞落日參差處。恠事全身不着松。</text>
<title>舍人巖 戊戌</title>,<text>山田歷春麥。澗道夾風榛。忽地蒼森處。窮天正直身。百花難媚悅。凡石亦停匀。先我誰留躅。蒼茫古舍人。</text>
<title>棲碧亭 戊戌</title>,<text>棲碧亭中字。猶看鶴啄殘。良工心獨苦。隙地奧猶安。二石開荒老。孤花背壁寒。傍邊一線磴。直可到天壇。</text>
<title>雲巗 戊戌</title>,<text>亭古人空雲覆壇。山環石抱洞生寒。曹家故事空啼鳥。退老餘香尙在蘭。松樹陰中苔冒徑。藤花叢下水迴欄。我來意已忘黃綬。願以餘年買一灘。</text>
<title>向守一菴</title>,<text>奔峯急峽晝幽幽。未到難休㝡上流。前去一聲何處磬。老僧遙下檜西頭。</text>
<title>上仙巖</title>,<text>劒戟雲雷石亂生。六時天樂衆泉鳴。豈無一道涓涓水。雨入荒山盡瀑聲。</text>
<title>雨未窮擎天之壁 戊戌</title>,<text>源泉初擬濯塵纓。山雨一聲催別情。悵望擎天蒼壁下。似違寒水老先生。</text>
<title>仙巖 戊戌</title>,<text>連峯帶十里。仄徑到三仙。常積蒼茫雨。長喧晝夜泉。恠花非一二。奔石互方圓。坐憶開荒日。沿流𨀣古賢。</text>
<title>鳳棲亭</title>,<text>莫問亭前鳳有無。淸陰愛此倚墻梧。依然紅樹秦人色。宛是靑山鄭敾圖。倦鹿自來雲遶縣。游鱗或躍日翻湖。欄干西畔泡花感。羽化晴虹事已殊。</text>
<title>降仙㙜</title>,<text>歌聲舞影散如灰。春草春深魂不來。揔入空灘作哀㤪。夕陽鳴下降仙㙜。</text>
<title>龜潭 戊戌</title>,<text>劃開元氣建洪樞。浩劫英靈湊萬殊。抗勢方將入寥廓。翻身忽復漾虗無。扇招玄鶴難爲馭。船壓金龜儻有圖。已識巨靈先草本。長淮三坼大排鋪。其二鴻濛一壁鏡中停。遅日春芳遶翠汀。草長惟應參蓍葉。石生還是似龜形。移樽處處掃斑蘚。搖艣紛紛開綠萍。悵望前遊多歲月。舊題披拂字猶靑。</text>
<title>過七松亭 戊戌</title>,<text>箭下高灘鷁。中峯忽退飛。簫然遠華淨。愛此七松稀。晩吹跳銀鱖。春霏潤綠薇。匀天纔廣樂。忽得雅歌希。</text>
<title>過桃花洞</title>,<text>威紆隱軫小乾坤。洞裏桃花花下村。村老指頭雲一起。不知何處是仙源。</text>
<title>芙蓉壁</title>,<text>芙蓉之壁簇芙蓉。江上別開靑一峯。㝡是滿峯花蘸出。三池灘水錦溶溶。</text>
<title>鶴棲巖 戊戌</title>,<text>斐疊雲蘿幄。依紆霧縠圖。可攀靑鶴影。彌潔素禽軀。葉舸汀初逈。花隣徑或迂。芙蓉老壁後。又是一仙都。</text>
<title>寒碧樓</title>,<text>紅滿古沙熱。錦屛何必秋。千峯元一水。落日始高樓。芝籟應生穴。松籬乍隱洲。郡中何所有。遊鹿與浮鷗。</text>
<title>壽屛山老尉 戊戌</title>,<text>晝日香軒花甲筵。微凉雨檻動繁絃。欲添春酒斑衣側。持獻屛山白髮前。桐邑髫歌歸上壽。芝田胎息自中年。眞仙不必求天上。松老龜靈地亦仙。</text>
<title>鳶魚亭 戊戌</title>,<text>屛水遙來抱古亭。浪山平起夾雲扃。籬依數柿明沙淨。戴孤松散石靑。漁子垂竿孤鳥下。佳人倚瑟衆蟬停。㝡憐返照莓苔壁。百日花開影覆汀。</text>
<title>環碧亭</title>,<text>適此迎賓舘。蕭然背壁欞。偶隨幽鳥至。且爲主人停。竹逬交蒼翠。泉歸下窈冥。寒山一片石。南紀幾高亭。</text>
<title>朝陽閣</title>,<text>高欝山河夕照開。馬頭何處鳳凰臺。羅麗漠漠雲猶在。母子遙遙江是來。郡裏淸秋吾一宿。簾前平楚鳥雙廻。百壺倒盡紗籠側。蕭瑟英豪字半苔。前有百工山</text>
<title>鴈鴨池</title>,<text>池南池北散餘鴻。何處巫山十二峰。臨海殿前歌舞地。祗今萍草漾微風。</text>
<title>瑤石宮址</title>,<text>歌曲流傳入禁中。東風逐絮降瑤宮。秪今人說支天柱。汶上祠堂祭嶭聦。</text>
<title>汶川 戊戌</title>,<text>汶水湯湯故國聲。野烟汀草七哀生。空餘黃犢緣陵下。惟有羣鴉傍塔鳴。萬事江雲無定處。孤亭秋雨暗空城。村翁豈識前朝恨。他自年年上耕。此下當有釰舞詩</text>
<title>次送隣宰</title>,<text>吏役非高致。民憂又儉年。棠花偏厚蔭。明日去飄然。其二知君故有心。畫着淵明醉。世事乃如斯。歸情元未已。</text>
<title>羅舘除夕</title>,<text>山舘孤燈又歲昏。殊鄕柏葉再傾樽。久憐宦役侵遊子。漸覺衰懷係稚孫。府史起居持刺遍。村翁風俗打鉦喧。髩毛已爲民憂改。可獨年華競水奔。</text>
<title>二月二日花盡發</title>,<text>事繁拋節序。游目忽春廻。野柳不遅待。山花紛急開。老人初見早。三月舊聞催。從驗無多日。饑民打麥來。</text>
<title>次贈晉上人</title>,<text>烟生古縣雨渾山。尙有餘閑簿牒間。吏退池前初日永。僧從泉上又春還。其二南方深處八公山。甁錫胡爲下世間。自是浮雲無住著。偶然東去復西還。其三巧會人情雨入山。莫敎黃色上眉間。相逢正値懷春侶。屛下癯仙昨放還。其四天南片石在寒山。僧自屛翁濬老間。太乙亭空聞雨宿。法華經罷趁花還。</text>
<title>東閣燕坐 戊戌</title>,<text>苦似羇棲鴈。經年阻北歸。山川未到少。父老不親稀。綠酒依陶令。靑山對謝暉。終憐催白髮。南國歲頻饑。</text>
<title>永州遇故人作</title>,<text>夢先身到鳳山西。今日紫騮風入蹄。爲是故人京國至。肯愁春鳥異方啼。對疑白髮非前面。醉似靑楓卧舊溪。近爲民憂詩揔廢。逢君不敢惜留題。其二落珮何妨仍倒冠。永陽官閣酒初闌。春深芳草渾成綠。雨細殘花欲動寒。近日荒憂催雪鬢。衰年形役厭風餐。簿書且可明朝事。故舊天涯偶一團。</text>
<title>朝陽閣 戊戌</title>,<text>朝陽閣上雨初飛。水店踈燈映葦扉。秪有靑山先輩遠。非無二水謫仙稀。依微一野江如帶。悵望前宵月滿衣。欲把樓㙜問高下。主人新自降仙歸。</text>
<title>元執自京至</title>,<text>花間戱蝶葉間鶯。及此君能度𡽹行。不恠經年華髮改。何如近日草堂淸。老棲關外非吾事。夢入滄洲倦吏情。已是逢君須一醉。鵑花况復愛嘉名。</text>
<title>夜宿招提 戊戌</title>,<text>千年老寺百年僧。坐似銅仙閱廢興。念盡圓珠群木立。打回淸磬一星升。流塵歲月棲甁錫。絶澗朝昏潤法楞。我欲從師仍不去。天花落處講三乘。</text>
<title>架城治 戊戌</title>,<text>城危不可攀。城抱八公山。太守寒峰裏。居人亂石間。積陰生曠壑。斜日照重關。戰伐紅衣處。巖花相映閒。</text>
<title>到嘉興 己亥</title>,<text>江上羣鷗不背人。江邊歸馬是知津。平生自信行無怍。向者徒聞仕爲貧。高鴈餘粱多逆性。鳴蟬深樹解安身。嘉興一面雲沙濶。十口輕舟下霽晨。</text>
<title>衕村 己亥</title>,<text>亂草多生橫一蹊。結茅爲屋傍雲溪。身無定處如鷗泛。道有窮時與鹿棲。殘縣呴濡慙老舅。荒江飮啄寄寒妻。喜君久已安貧賤。金石經聲出不低。</text>
<title>過淸心樓</title>,<text>江與樓淸淸似秋。柳汀西畔暫停舟。如逢舊識陵松暗。回憶前塵野寺幽。故國歸來同化鶴。十年潦倒愧浮鷗。綠簑猶有漁翁在。依舊漁竿坐水頭。</text>
<title>哭斗陵 己亥</title>,<text>下峽扁舟似赴期。斗陵江月正圓時。懷人流水惟琴在。繫馬空庭有草滋。床燭煇煇迷粉字。欄花翳翳僾繒帷。論交秪是三年事。今我胡爲淚逬垂。其二歸日行將理釣絲。田園心草少人知。空餘雲曲經營屋。誰拾江南散落詩。苔破忍看相報鶴。亭空先失可傳兒。綠蕉覆檻紅榴大。一一猶含未了思。其三老木荒墟有斷烟。我來陳躅已茫然。花開去日新修塢。月滿空江舊買船。黃鵠陂圓應自在。白鷗沙逈爲誰眠。徘徊欲與論心事。安得屛山白髮仙。</text>
<title>次寄屛之癯</title>,<text>搖落秋深木。蒼茫關外聲。極知難入望。猶自强臨城。去意鴻猶得。離愁酒未平。早知多別日。應不托深情。</text>
<title>送客還鄕</title>,<text>遠人忽聞鴈。聯影背西城。彭澤元非志。任安獨有情。故園香稻熟。秋日早楓明。那得長爲客。春回看爾誠。</text>
<title>鄭老自東湖至</title>,<text>蕭瑟靑楓白露天。西風急雨葉紛然。忽逢遠客乘秋水。不似寒鴻背暮年。世事靑山來夢裡。君詩白首老江邊。短階自有黃花在。莫太催浮漢水船。</text>
<title>與數子登高 己亥</title>,<text>世故幾何餘舊曺。七年今日復登高。故人零落今誰在。存者伶俜各自勞。楓葉山中空憶謝。菊花籬下强追陶。不須更向仙㙜去。搖落秋吟易作騷。</text>
<title>邀永叔至</title>,<text>交情元自吹䓗年。到得顚霜無缺圓。又是吾歸梅有信。雪扉初旭枉高賢。其二相看俱是已衰容。薄酒山窓煖始濃。敎把餘杯行故緩。恐君徑起未昏鐘。</text>
<title>遠心菴夜集 己亥</title>,<text>我來微下雪。磴盡洞虗明。樓是相傳久。筵應取次成。深松多老氣。寒水有鳴聲。况復盈庭月。樽前似有情。</text>
<title>和呈茅廬丈人</title>,<text>入門孤鶴報先知。洞氣蒼蒼雪下時。解紱新從箕子國。盈箱如對濬翁詩。窮陰花發安春色。流水琴懸寄遠思。可但主人今髩白。當時年少亦成絲。</text>
<title>貽癯仙 己亥</title>,<text>關外三年似夢中。夢中明月揖仙翁。吾今謝客靈屛遠。君欲題詩太乙空。少尹窮山老於鶴。高人二水去如鴻。天涯目極雲千里。况復風霜歲易終。</text>
<title>訪蠢翁 己亥</title>,<text>晴雪松門客再來。琴牀梅座得追陪。洞風自古賓朋厚。詩運從君父子開。句漏歸時應有鼎。林宗坐處更傳杯。風流淺薄吾何有。枉被高情惜放廻。</text>
<title>葆龢堂任公 邁 挽 己亥</title>,<text>寒天驚晦少微星。尙憶琴牀枯木形。性與春風分澹蕩。詩應秋水讓淸泠。宦情蟬翼臯蘭寺。玄解蠅頭道德經。光恠篋中誰更拾。丹陵書出又元靈。</text>
<title>除夜。次香山四十八歲餞歲之作。</title>,<text>去歲年將盡。南方時未歸。今宵集親屬。新酒坐燈輝。景急眞如杼。心衰漸不機。明朝四十九。前哲已知非。</text>
<title>和寄癯翁</title>,<text>子容上舍客冬寄長律五首。備道千里相思之懷。意殊鄭重。余懶不能卽和。忽憶前年歲初從遊之樂。援筆立就。以待便使寄去也。尙憶蕉牕倚短坡。不迷苔徑傍踈柯。世無公道飄蓬似。詩比高秋落葉多。雪卧袁安誰更問。春尋蔣詡憶曾過。聞君屢取靑華路。太乙亭頭醉幾何。其二 和寄癯翁願爲黃鵠去高翔。天末浮雲奈許長。憶上池亭春掃牒。戱招仙老雨飛觴。詩從別後多商曲。卦入年來變老陽。已是少人料得意。寥寥久欲廢文章。其三花山太守遣騎催。花入花山開復開。吾輩數年眞似夢。楊江一夕樂生哀。廣陵凄散憐中絶。衡浦賓鴻待北來。忽似重看古昌錄。淸詩滿紙起雲雷。其四黃鵠徘徊未免饑。人誰知者蠢翁知。龎公衰老依荊日。杜子飄零入蜀時。嶽下茅廬曾我馬。雪中梅閤是君詩。主人道得韶州事。一一韶州別後思。其五午陰窓下倚微醺。不改西歸獨此君。起晏寒峰高出日。身閑往事盡如雲。窮山還我甁無粟。老景傳兒篋有文。吾自明時窮賈誼。君應他日恨劉蕡。</text>
<title>寄癯仙</title>,<text>硯北籤塵一蠧魚。文章初擬馬相如。秪今白首成何事。寥落烏紗廢舊書。太學先生廻倒景。簟州仙尉導征車。前塵已遠屛山近。更借癯翁隻眼虗。</text>
<title>追和龍池篇。寄小山子。</title>,<text>如入茅山洞裏天。龍池樹色正蒼然。名高父子東南際。家有詩書五十年。石坐松陰收野色。雨持藜杖看墟烟。蕭蕭五拙先生氣。古貌厖眉卽一仙。其二浮生宦跡昔南天。朱鳥高名仰偉然。自出昌山元戚誼。醉逢羅舘各衰年。窮山歸作玄經蠧。樂地留耕瑤草烟。百慮尋思君所隱。一廛鷄犬是眞仙。</text>
<title>因從兄病久未看花被人勸。暫登後臯。亦有自遠至者數人。</title>,<text>春城未見不開花。春雨初晴增物華。今我暫忘憂在室。遠人何用苦思家。輕雲孤起來松下。時鳥叢啼坐磵涯。一自斷絃兼白髮。風流已與少年多。</text>
<title>借一碧亭住十日 庚子</title>,<text>城市囂塵悶殺人。隣家哭泣易傷神。忽如羽翰生雙腋。暫借樓㙜蛻一身。老欲忘機親水鳥。歸將結珮採汀蘋。邇來不到江邊久。偶到江邊事事新。其二背郭沿流占地高。三星山下拓神臯。江如素練逶迤遠。亭費黃金結搆牢。野㹀退情依綠草。水禽奇格戱晴濤。石欄桐葉如年日。悵望前人紫繡袍。其三江上晴雷動地來。江邊急雨匝天廻。方將萬物鴻濛入。忽復千山莾蒼開。落日微翻凉在木。白鷗新浴淨於苔。須知灑盡平蕪後。興在危樓與逈㙜。其二雲出悠然雨灑然。鏡花魚鳥浩無邊。朱炎高閣難爲力。素願滄江積有年。眉岫倒將遮極浦。葉舟輕欲犯遙天。試看浦柳蒼茫處。靑是初霞暗是烟。其三江自東流遠抱廻。散爲沙嶼獻高㙜。不辭十日吾堅坐。端爲白鷗君復來。洛客月明絃驟發。沁人潮落颿初開。若非軒檻窮遐矚。松徑何緣破綠苔。其六一江雲物變朝昏。海口廻潮落有痕。卽看依俙烟上處。微分八九霧中村。黝雲捲後澄天路。凉月光先破水門。倚棹菱歌忽遙。夜深還復上原。其七浪作魚鱗還作花。雨華應復勝晴華。微明𪆽下汀邊樹。轉黑魚麗陣處沙。江叟雨籬依小。漁人風篛倚船斜。眞從汝輩爲隣曲。肯復衰年戀室家。其四數郡靑山隔翠林。風蟬盡日有凉吟。將歸巴海滄流濶。近接秦城嶽翠深。古步蒼烟稀欲斷。危㙜晴檜爽仍陰。臨江已任醒時放。直恐㘅盃轉不禁。其九淸江隨意繫松舟。綠樹不停黃栗留。佩酒來登孟嘉處。抽毫續記子京樓。池㙜無主悲仙化。卧起如家異客游。自是江山閑者有。浮雲起滅綠蘋洲。其五高閣蒼然面水濆。軒窓撩亂易生雲。閑歸小雨霑寒客。淸在輕颸動此君。盡日鶯啼人不見。中流菱唱鷺先聞。何由去逐磯邊叟。終歲漁竿與作羣。其六水紋如縠燕飛飛。鸂晴沙僾欲微。酒綠偏宜臨水買。帆高多是望鄕歸。江蟬愛霽流新響。野日當雲有隱暉。捴是朝來堪畫處。諸君胡不製荷衣。其十二列起千峰際碧空。橫分二水敞珠宮。身高沆瀣蒼然外。日出樓㙜盛在中。赤日無能爲暑氣。滄潮有力送帆風。平蕪極處天增濶。江閣江城有異同。其七雲失前宵雨失初。江亭晩色洗來餘。微凉轉逈蒼槐。枉渚平匯白鳥居。閱處營壇烏欵欵。賽墟籬落柳踈踈。自從我住均晴雨。三日湖山畫不如。其十四撫琴卧拓淵明窓。曳杖行看杜老江。偏就濃陰蟬嘒嘒。似憐遅日燕雙雙。渚晴舟子曬漁網。徑斷居人開汲矼。日暮孤帆定何郡。棹歌起處吠荒。其八簾檻蕭然背郭亭。洞中雲物晝冷冷。波侵老柳搖難着。雨灑繁禽散或停。五代源流爲此水。南充峰影蘸虗汀。鳴蟬不斷環樓樹。散髮眞宜對道經。其十六月出先明柳西。夜深流彩浩無倪。橫連藻荇相爲影。决起鳧鷗未定棲。一野渾霜羣木靜。平沙如曙列星低。淸光復有相宜夕。亭逈池凉酒滿盠。</text>
<title>病中次淵翁蒼洞卧病韵 時家蒼洞</title>,<text>閉門流序倍滔滔。枕上秋懷正欝陶。身健羣邪知所避。年衰二豎氣還高。嬾看窓月明如燭。怕聽簷松曉作濤。縱使秋風蘇此病。鏡中應換舊顚毛。其二背粟常如醉始醒。醫言寒入厥陰經。久知虐暑深爲祟。縱下陳根豈有靈。濃厚入膓先作梗。佳珍到口未分馨。所親或賜來相問。驚怪中間太失形。其三始言風濕偶侵身。遂此兼旬二豎隣。頰有斑苔應已遍。形同蟄蠖苦難伸。補資老叔時存恤。藥債寒妻不計貧。牀簀支離已如此。漳濱何日返元眞。其四坐未調輕卧未安。齒頭說病有餘酸。夜來忽聽鴻初返。枕上行看月再團。嗇髓元從入衰境。頤神粤自謝微官。不知疾病何緣至。三伏炎蒸少暫寬。其五荒草經秋長蔽窩。爲緣吾久抱深痾。自知老物無當久。嗟奈名醫不出何。秋晩哀蛩纏繡蘚。月明賓鴈度銀河。自從病卧眠全减。寥落幽懷集枕多。其六渴非司馬氣全磨。卧似袁安鬢欲皤。是事知應衰後象。癯形蠢似殼中螺。桂柴寒熱分高下。飮食朝昏較少多。會待病隨風葉散。黃花時節醉無何。</text>
<title>別西原友生 庚子</title>,<text>孤鴈迢迢欲背人。寒城葉落戒蕭辰。如何翼順高風日。創唳哀鳴涉曉津。其二西原一曲水邊扉。伯氏應先掃釣磯。好是釣來仍取適。恩歸堂下又恩歸。其三糓雨春波魚上來。淸明㬉日鴈西廻。莫敎君去稀傳信。寥落蒼山有病骸。</text>
<title>次長甥韻</title>,<text>寒園蕭瑟葉交侵。霰集空山歲復深。自顧吾應慙衛玉。長貧君亦悵姜衾。病中楓菊空衰盛。往日盃罇遂古今。月到南牕鍾動陌。此時懷事政難任。</text>
<title>送人歸丹丘 庚子</title>,<text>昔入丹陽山水秋。丹陽天所秘靈幽。不爲竹箭生平子。可但鮑劉與沈休。入洛世看雙草屝。上江誰借一松舟。不如卧得丹陽可。山水丹陽無與儔。</text>
<title>次友人見寄韻</title>,<text>老殼寒虫伏。高音秋水淸。已應塵慮少。無那鬂華明。久疾侵陽至。寒風催歲行。感君相問訊。非獨嶺南情。</text>
<title>寄津寺</title>,<text>江湖元客地。風雪復吾廬。豈必阿難座。終窮阮籍車。寒山阻兄弟。明月照詩書。一札遅相問。非緣念却踈。其二我哀寒范叔。誰問雪袁安。江上有妻遠。山中爲客難。分葅寄些少。乞酒送餘殘。那足侈禪竈。人情絶可嘆。</text>
<title>寄毅仲寺寓</title>,<text>可憐今夜太寥淸。寒氣澈林栖鳥驚。我適貪看明月滿。君應愁聽萬松鳴。參商落落仍多病。骨肉依依轉有情。猶喜窮陰氷雪裡。老僧身世勝寒城。</text>
<title>送從兄出宰赤裳 辛丑</title>,<text>好官不如多得錢。得錢多處鬢皤然。世言此府神僊府。君已今年六十年。霞瀑亭㙜渾句漏。禽魚民物古䟽禪。丘山簿牒光羅外。石室深深鎖翠煙。</text>
<title>丹丘別詩 黃士正櫽之任丹丘</title>,<text>山水因之松桂靑。人生仕宦鳳栖亭。蕭然太古行何事。老矣三仙卧六齡。潑潑江門春有鱖。蒼蒼峒穴雨滋苓。可能更羡楊州鶴。向日龜山秪損形。初爲義興故云</text>
<title>送沔陽倅 辛丑</title>,<text>吾叔白頭有倦意。廣平三稻生支離。由監爲守豈云侈。以海較山差足奇。碧鶻池邊春滿處。衢樽㙜下歲登時。佇聞廉范暮來頌。莫賦陶潛歸去辭。</text>
<title>白川別詩</title>,<text>寥落蒼山生別愁。故人西下海西州。西州不比南州小。市隱何如吏隱優。春水初生帆一日。秋涇纔到月高樓。近聞聖主行仁政。典則君當着意求。以市令出故第四云</text>
<title>酬甥侄 庚子</title>,<text>君來君去苦無端。蓬轉何由得暫閒。縱使有兄長白屋。已安爲客每靑山。道空千駟非原病。詩了羣經秪島寒。吾老不知何歲月。荊扉相對共松關。</text>
<title>酬諸友 辛丑</title>,<text>徐子三山後。三年不下欄。所居仍不淺。同姓近爲歡。長厚臨羣少。風流並二難。有詩盈十紙。亦不取郊寒。其二秋部晴時沼。花山雨裡欄。周旋豈不久。衰老兩相歡。我道無官好。君家不醉難。新交李詹玉。白髮更蒼寒。其三聞說長興洞。梅花處處欄。家猶退翁舊。酒不外人歡。漫浪無相妨。功名有至難。江樓議明月。吾敢畏春寒。其四挽爾靑驢子。移時繫在欄。敢言相識晩。惟有素心歡。余髮駸駸白。君詩出出難。何妨敦永好。身計兩皆寒。其三元龍樓百尺。湖海有高欄。覊旅應非願。牢騷強作歡。文章隨地有。勳業上天難。不見寒無本。詩人自古寒。</text>
<title>和示二友</title>,<text>可也書來一解頤。春晴病起客稀時。自言幾日潛郞直。中有終南老友詩。棋酒生涯渠自在。林泉經濟世誰疵。不須更待塵中客。明月江樓莫太遅。</text>
<title>次春菜</title>,<text>霜雪潛荄經百艱。餘寒猶未孕香酸。方春次第甲中甲。帶雨參差山上山。采采盈筐侈冷竈。靑靑八饌潤癯顔。天姿澹泊儂相似。抵死交踈肉食間。</text>
<title>次二月梅</title>,<text>人道梅花臘。梅花臘固奇。何妨二月下。開在衆芳時。本色須天養。寒姿矜日遅。梅花詩莫倦。接以杏花詩。</text>
<title>次却軒唱酬韻</title>,<text>巷是烏衣似。花應韋曲生。家風元自厚。筵月幾回明。仕已閒無念。詩非老爲名。床頭琴一曲。和氣與渾成。</text>
<title>簡朱溪 辛丑</title>,<text>壯年爲宦及衰年。一甸五湖皆夙緣。自是老多淸福祿。終然去作卧神仙。寒風樓下春全畫。太史山頭月再弦。也識丹砂鍊成後。衣巾眉髮盡蕭然。其二小邑環烟一水灣。全家跨鶴列仙間。幾回黃綬斯爲美。一檢瑤凾外盡閑。長物臨江雙畫閣。高名自古七墩山。春來夢寐懸朱鳥。桂樹他時儻可攀。</text>
<title>欄韻贈竹溪守</title>,<text>使君一𩣭馬。春自竹溪欄。復此終南集。依然嶺外歡。仙妃看已久。賢弟別應難。未免來時路。全家度嶺寒。邑有浮石寺。寺有仙妃花。故云。</text>
<title>又次贈牋見謝之韻</title>,<text>李氏澄心紙。紋濤雪㨾平。曾聞蘇老勾。題作楚人聲。數友春無事。千篇日有評。吾今妄效古。激起好詩情。</text>
<title>戇軒春集次韻</title>,<text>閉門昨始出。忽已近深春。佳入南山色。靑回老柳身。到來時一馬。列坐盡高人。頗喜花開節。風流君不貧。</text>
<title>魚參奉 用賓 挽 辛丑</title>,<text>白髮窮山老祠官。祠官不愛愛班韓。蕭條四十年來事。序記銘詩草積山。其二永叔吾師君可知。因人又得野亭詩。高山何處彈爲曲。駱峀桐簷雨打時。其三病待春風花待開。餘年猶有可徘徊。爭如一片楊州色。鎖耴高人不遣廻。</text>
<title>遇故人携酒看花呼韻共賦</title>,<text>不亦樂乎自遠朋。南㙜何似北㙜登。下看樓閣鱗鱗出。疊起烟雲冉冉承。盡意芳華禁不得。高歌豪俠醉難勝。對君忽憶天南事。屛水看花可復能。</text>
<title>登亭臯。澗崖下。有一座花園。次韓翃。辛丑</title>,<text>滿城柔柳滿城花。含雨帶烟濃復斜。誰似數枝紅躑躅。全春別在磵邊家。</text>
<title>朴文甫 質 挽 辛丑</title>,<text>夢亂蟾江員外廬。蟾江員外病何如。朝窓一紙驚疑字。拭淚重看是仲書。其二蒼澗開花花壓枝。去年三月勸君巵。誰知訃入城中日。又是花開澗上時。其三深復深深蟾上淵。深猶不及此情緣。此情可但婚姻故。花酒江山二十年。其四淸心樓下江花滿。太乙亭頭官酒盈。但使樓高仍有酒。繁愁曾不上眉生。其三霜雪颼颼兩頰鬍。春潮灩灩帶微朱。語來颯似陳驚坐。籠盡人間萬腐儒。其四高義層雲原巨先。生來不解惜流泉。若敎處在元平世。君是蘭㙜傳裏賢。其五破履塵袍窮益窮。蕭條宦跡十年空。可憐水部郞官後。不復山公啓事中。其八春秋六十猶爲壽。子女二三非不存。秪是兩行衰世淚。高山流水有難諼。其六陸有羸驂江有船。身非卧病路非緜。終緣貧廢空題輓。吟寄春鴻指几筵。</text>
<title>送瀛州尉之任</title>,<text>瀛州舘外又衰年。薄宦栖栖海一邊。花趁下車開萬日。雨因停盖霽三川。古堤水濶金方慶。烈日天生宋象賢。政是朝廷借君重。郡中還有弊紛然。萬日寺名。○高麗金方慶始鑿訥堤。其大亞於碧骨。○宋象賢。本州人也。</text>
<title>送金壤宰 辛丑</title>,<text>點水蜻蜓陽閣梅。寒溪近接侍中㙜。久知東路深仙分。不是南鄕少吏才。七島沿廻船似葉。二郞携卧印生苔。聞君興發難收拾。萬二千峰先把盃。</text>
<title>集徐氏園 辛丑</title>,<text>翳翳繁陰裏。蒼蒼返照明。禮知徐孺厚。園愛辟疆淸。芳草深中逕。高松缺處城。宜君世情薄。居處白雲生。</text>
<title>偕五六人遊北村。次同遊韻。</title>,<text>畫必鄭元伯。詩應李一源。桃花一千樹。茅屋兩三村。流水逶迤曲。繁松交互根。始知今世上。眞有武陵存。其二酌彼三池水。憑君太古亭。白雲時一出。高檜儼雙停。父子光泉洞。春秋寄廟庭。池㙜何處少。重是集天經。其三尙憶丁年事。空悲沁水墟。當時扶日月。高焰决熊魚。魂魄應遊此。池㙜不改初。淸高遺像在。芳杜爲躊躇。</text>
<title>太古亭遊 辛丑</title>,<text>名亭以太古。占地自仙翁。解帶遅遅日。移樽澹澹風。虗欄花氣內。層戺檜陰中。君看三池水。源流不見窮。其五羣木古宮黑。遙峰南漢靑。可無延客所。新改賦詩亭。啼鳥誰敎緩。浮雲何意停。忘言不欲辨。心向此時冥。</text>
<title>移居 辛丑</title>,<text>漸入山深處。新移地盡家。居荒凉氣入。病起月華多。墻下泉生石。堦前草覆沙。有妻知勸酒。遅暮足生涯。</text>
<title>次墅丈見寄之作</title>,<text>駱山蒼翠雨紛飛。餘潤翻回草上暉。聞說晉公吟處是。却忘雷老話時非。杯遅病後難成醉。帶緩衰來已减圍。自愧踈狂煩顧眄。玄經當日子雲稀。</text>
<title>圍疊再酬墅丈</title>,<text>老年那復有騰飛。勳業文章已夕暉。混跡農工商亦可。回頭四十九全非。雨中踈木環階向。城上靑山傍舍圍。除却荷池相問訊。門前苔色破應稀。</text>
<title>圍疊三酬墅丈</title>,<text>丈人池上馬如飛。坐自朝暉到夕暉。對處正應忘暑易。語來誰道會心非。靈芝古洞傳三秀。喬木東山老幾圍。復値使君從海上。風流更覺近時稀。</text>
<title>酬呈墅丈見槎川稿漫書以示之作</title>,<text>二李眞珠舘。天荒破後先。散爲雲片片。鋪似葉田田。太白已鯨背。西崑猶鶴肩。何須到滄海。讀盡兩詩篇。</text>
<title>墅丈置期速以詩 辛丑</title>,<text>窮谷難回轍。衰年懶曳裾。丈人亦如此。於我不相踈。待至藏松醞。催期費簡書。敢孤深厚意。明日借烏驢。</text>
<title>會于潛軒 辛丑</title>,<text>秋蟬淸一響。凉日會羣裾。肯使遅遅醉。相看澹澹踈。靑氊佳子弟。白髮古詩書。那得隣相近。頻來不用驢。</text>
<title>又次咏座中人醉</title>,<text>已是催浮白。何須苦整裾。霜松初仄仄。風竹忽踈踈。經宿君難記。題詩此可書。黃昏駱山色。斜控浩然驢。</text>
<title>西江水壽從父 辛丑</title>,<text>西江江水酌何難。酌取添君壽酒闌。此酒從今知幾歲。西江直到盡時看。其二西江江水水邊堂。感淚一塲歡一塲。感在北村當日事。歡瞻南極一星光。其三西江江水動蒼然。上有高松不記年。恰似公年六十一。容髭無改倚斯筵。</text>
<title>悠然堂飮 辛丑</title>,<text>四一堂深酒熟時。翠簾踈雨老桐枝。泠泠欲按知心曲。厭厭寧辭到手巵。紫閣秋陰開活畫。禁林凉翠動新詩。拍樽忽有高歌起。南郭歸人上馬遅。其二詞翰風流猶昔時。駱山喬木有孫枝。逢秋欲碎鐵如意。盡日不停金屈巵。故里吾猶騏驥賦。初年客亦鷓鴣詩。如今意氣俱衰落。莫更餘年擧酒遅。</text>
<title>山齋赴招</title>,<text>喬陵不改舊時看。二十年來跡已闌。下馬山居如許靜。殺鷄齋况未全寒。同源戚誼歡初密。故里交情鬂共殘。已設幽期兼邂逅。扁舟繫待洞門灘。</text>
<title>夜泛三島 辛丑</title>,<text>依微一似夢中看。白露蒹葭夜向闌。汎下空明三島轉。回頭蒼黑二陵寒。夫人古廟燈猶亂。滄海荒園草已殘。孰是同舟輕捨此。桂華搖動錦紋灘。其二玄城到老已三看。政使千看興未闌。不復韓公㙜逈絶。空餘溫祚月蒼寒。珠丘列宿松全黑。金地微霜磬欲殘。知是漁翁夜猶去。漁燈往往落遙灘。</text>
<title>重陽後一日登高</title>,<text>漢城霜落葉交飛。昨送名辰負翠微。病卧窮山難一醉。悲鳴老鴈欲何歸。南湖遊子經多日。東郭先生悵遠暉。強爲君來信藜杖。高㙜寒靄晩侵衣。</text>
<title>十五夜。步寄東隣。</title>,<text>昨借故人黃鶴翎。花開圓似月孤停。夜來眞月如花滿。照入花中箇箇靈。其二君家一洞洞非遙。今夜月明難更招。直爲金吾招不得。大陵何處盡紅潮。其三悶殺蚩生不解看。浮來自在自虗寒。四更獨倚空山木。靈氣澄澄直澈肝。</text>
<title>招數子飮于菊叢</title>,<text>少年當老友。弊屋抵高亭。薄酒須多日。寒花綴若星。秋懷空白髮。身計但玄經。幸與君相近。時時醉竹庭。</text>
<title>次墅丈寄韻</title>,<text>霜華灑濺數枝花。開近山牕橫復斜。折取寒叢意怊悵。遙遙寄與向誰家。</text>
<title>酬墅丈 辛丑</title>,<text>十日荷塘斷往廻。朝花夜月挹淸裁。曉來聽怪査査鵲。一紙穿街度陌來。其二絶是東京俊及曺。如今白髮標猶高。久知飮量寬滄海。何乃詩鋒捷孟勞。其三瑟瑟蕭蕭霜入楓。浮生紅葉淺深中。誰能解取無營妙。蕉檻桐窓一瘦翁。其四千束文章莫救飢。潛居久欲學無爲。南華老子床頭蝶。五柳先生夢裏羲。其六秋盡荒園葉落餘。丈人書札念寒居。書來每恨除書晩。乞米朝朝向里閭。其七百斛純灰洗官情。縱令軒駟有虗盈。不如去躡先生後。太極亭頭酒一行。其八端悔平生枉學詩。開天古色絶難爲。秋來欲和荷塘軸。一字千鎔竟莫奇。其九奴馬零殘久廢尋。性情踈嬾已停吟。自從謬荷先生奬。罄盡衰年一片心。</text>
<title>酬墅丈</title>,<text>秋花踈簡勝春花。雨裏移來倚檻斜。誰把高情頻遣問。二橋寒柳丈人家。其二翩翩詩去復詩廻。半是聞鴻對菊裁。對菊裁成絶堪唱。唱時香氣入喉來。其三蘚繡寒階絶輩曺。閉門人或強稱高。九衢下看塵生處。流水游龍太劇勞。其四蒼下黃花池上楓。悄然送盡閉門中。風流秋後寧全少。筋力年來奈已翁。其五桑戶原思古亦飢。蓬門䟽糲莫嗟爲。寒燈案上潛龍卦。萬古明師帝伏羲。其六關取蓬門動月餘。猶嫌啼鳥到幽居。意中獨有東城路。井落何時共一閭。其七如何秋氣動人情。烈士當之淚或盈。一陣天風號散鴈。衰懷劇似送將行。其八緣何秋後懶題詩。怕近多言猒作爲。可但安身須靜嘿。老來兼復語難奇。</text>
<title>其次墅丈 辛丑</title>,<text>枯木山中老十尋。風來猶復怒生吟。過人欲耴耴爲薪去。匠石終應睨有心。</text>
<title>霽軒松下。拈韻共賦。</title>,<text>沈氏東園裏。靑蟠二卧松。語年應不記。走地若相從。后稷壇邊翠。獜坪樓下濃。眞宜備三絶。奇崛孰形容。其二偶隨豊老柳。仍倚霽軒松。爽欲炎中卧。淸宜月下從。園禽暄易集。階萼映初濃。歲月龍鱗老。高文動客容。</text>
<title>辛丑六月之旬。從父監役公回辰也。從氏朱溪公有賀詩。而余次之以獻于從父。明年維夏。從氏又甲回于朱溪之官次。從父因前韻爲詩以賀。而余又次之以獻于從氏。庶他日備一家之故事也。</title>,<text>西江去歲一猶難。今歲朱溪又酒闌。可是從今難字韻。甲花題後幾題看。其二咸州歲月去堂堂。蒼下終祥哭一塲。願取遺餘二兄壽。贈君持作晩年光。其三南望南州意悄然。微官纏縛又衰年。吾猶異日成追酌。謝韞終悲有缺筵。</text>
<title>差昭墓享官 壬寅</title>,<text>二年京尹走。一日祭官淸。岸幘靑山色。解鞍黃鳥聲。穉松猶御氣。常草亦慈情。爲是先朝愛。虔恭未敢輕。</text>
<title>羅山客歸 壬寅</title>,<text>來逐春鴻去逐雲。送君端悔始逢君。家貧莫與飢時飽。官繫常多合處分。短蒯携歸平嶺路。淸詩出退炎氛。此心但願秋圍日。名姓西馳洛下聞。</text>
<title>又次留別韻</title>,<text>流水不停處。浮雲將散初。相隨下南紀。誰倩護空廬。大暑鄕程邈。荒年店食踈。君當愼行李。先寄到家書。</text>
<title>趙判書 重晦 挽 壬寅</title>,<text>生六臣中漁老高。高風孕出世賢豪。公曾出犯雷霆怒。上亦深知護翊勞。雙鬢雪中平世界。百花園裏退銓曹。應知送閉靑山後。元祐完人塚不蒿。</text>
<title>夜祭漢江 壬寅</title>,<text>踈斗橫河過雨旻。蒼茫夜祭漢江神。罷來獨自耽看水。忙處猶能暫出塵。老木秋深鳴似筑。滄波月上映生鱗。可堪斗米駈人急。江上何時自在身。</text>
<title>高陽曉發</title>,<text>夜宿高陽郡。西方路是初。依然赤羅日。又是白頭餘。遠木星踈落。晨原月澹虗。官遊無不到。誰意碧城於。</text>
<title>淸聖廟 壬寅</title>,<text>縱使此山元不開。不妨箕子與東來。當時生死應先講。聖者經權未易裁。薇雨春滋山下逕。竹風秋瑟廟前㙜。秪今如有精靈在。地水安知不此廻。</text>
<title>雪夜</title>,<text>海上窮年夜。天涯積雪時。未愁今歲色。直爲故園思。浩蕩看淘月。徘徊覔凍詩。相携欲何向。蓉閣入琉璃。其二官庭得踈木。公舘背寒峰。影澈城頭月。寒浮洛下冬。全家忽江海。長物卽芙蓉。夜久蒼茫立。眈看雪覆松。</text>
<title>歲暮</title>,<text>參也殺人聞亦曾。閉門多日歲飛騰。所思一一皆京國。薄醉沈沈每夜燈。地近西溟常有颶。天從南至欲無氷。餞年髣髴潭州夕。秪媿詩篇繼謝應。其二多時忙處蹔時閒。燈火羅山坐一般。頭白忽臨西海水。官淸爲有首陽山。簿書叢集渾如蝟。眠睡全微耿似鱞。莫道萍鄕除此夕。含盃盡是故人顔。</text>
<title>重向碧城。出城口占。</title>,<text>延恩門外百花飛。昔我來思雨雪霏。重別故園忙底事。羞將薄宦倚斜暉。春空遊絮頻隨馬。官道繁紅解暎衣。西到滄溟渾過鳥。向來誰是復誰非。</text>
<title>拜景安公墓 癸卯</title>,<text>馬入荒山荒草中。孱孫初拜景安公。世次已遠陳莎落。諱字猶存老石崇。安老敗來還厚德。野人寧處實危忠。村翁或說吾榮墓。縱使榮華豈爾功。</text>
<title>花石亭</title>,<text>不踰高一丈。亭欲並穹蒼。已有黃洪憲。何須李贊皇。江深道所在。天濶性相當。小子尋要訣。高山昨掇芳。</text>
<title>滿月臺 癸卯</title>,<text>山河寂寞荒城外。堂陛依俙亂石頭。苔暖鹿眠朝處路。花開蝶上殿餘丘。樵兒弱唱疑淸蹕。浣女殘流是御溝。忽欲泉生兩行淚。我來猶不値深秋。其二平生勳業文章志。滿月臺前一掃空。五百餘年不一掬。三千初地僅孤松。浮雲豪傑英䧺外。伯氣烏鴉鸛鶴中。駐馬荒原吊無處。環㙜老木起悲風。</text>
<title>朴淵 癸卯</title>,<text>鴈宕廬山吾不知。天磨一瀑孰爭奇。忽驚怒壁全森立。初見懸流直倒垂。隙地灑靡生草木。深泓穿破老蛟螭。一亭也耐能孤立。霜雹風霆十二時。其二銀河奇絶謫仙評。浩劫蒼茫朴氏名。劇恠雪氷恒碎散。安知洞府不掀傾。急時驚鸛欲魂失。漂處老藤猶力爭。自是玄陰停蓄處。四山非瀑盡寒聲。</text>
<title>控海㙜燈夕。次按使韻。</title>,<text>畫角鳴如塞。滄溟控有㙜。坐看燈戶盛。頗似漢城廻。按使詩先就。佳人樂並催。南樓逢此夜。端不悔重來。</text>
<title>柏亭與按使抽杜韻</title>,<text>今世文章伯。初顔上下官。眞能慰如渴。况復荷同歡。古沼水涵嶼。幽亭花暎欄。時爲嚴武客。禮數強相寬。</text>
<title>荷堂酬按使</title>,<text>樓影蒼蒼倒入池。池暉斜暎綠襜帷。草迎上客成茵遍。荷待新恩出水遅。或躍銀鱗元至象。千啼黃鳥是眞詩。請君莫負潮廻日。錦纜牙檣下海期。</text>
<title>荷堂聽雨。次按使韻。</title>,<text>方伯高牙古十連。公來駐節更風烟。一時何幸河觀海。多暇頻逢雨灑田。池面初香環側島。樓前凉翠動遙天。月明花滿無多遠。並坐何妨着采蓮。</text>
<title>次按使慰病詩韻</title>,<text>池荷開滿庾公樓。長夏幽憂久廢遊。忽被賜回三絶勾。元眞初返漳濱州。其二百節䟽通萬竅空。花身詩語未分中。須知箇箇皆公化。敎雨初霏又一風。</text>
<title>次按使問病 癸卯</title>,<text>聞說池花出不遅。樓高誰與月中期。直愁未許須臾待。病欲蘇時是落時。</text>
<title>用按使韻。賦得芙蓉堂荷花。癸卯</title>,<text>敎妬凌波繡韈仙。紅粧一夜遞相傳。漸看拂拂空中閣。全覆蒼蒼水底天。風馥吹薰飄自遠。雨珠跳亂瀉成圓。極知花亦有遭遇。今去晉公三十年。</text>
<title>濯熱亭觀漲</title>,<text>神化今朝雨破蒸。西山泉瀑忽生層。遙從峽口奔流急。直到亭頭激觸增。嚙盡危藤舂積雪。漂回怒石碎寒氷。纔高丈許猶如此。若到添時定不勝。</text>
<title>許亭</title>,<text>對卧兼宜夜俯聽。名亭海上許家亭。澄洄老壁龍何在。凉動叢陰蟬不停。落落年深多大木。翻翻日午進滄溟。蒼凉可但逢秋氣。積雨千峰洗却靑。</text>
<title>石潭書院 癸卯</title>,<text>童年喜誦隱屛篇。遅暮初來拜廟前。聞說深衣遊處木。秪今要訣草時泉。唐虞斂抱歸閑地。洞壑開荒有別天。絃斷龍門誰更續。琴亭秋色一怊然。</text>
<title>秋日發向西關。到石灘。舟中望見九月山。</title>,<text>水遠山長鷺罷眠。行人催喚石灘船。秋多雪鬂身常客。路出關河意已仙。驅馬悠悠生返照。蒸麻處處有崩烟。忽驚西聳晴巒色。檀木神人降處巓。</text>
<title>月波樓</title>,<text>誰肯居生憚遠遊。黃岡今有月波樓。欲須素魄遅良久。直取滄流枕上頭。城逈秋空盤一鶴。沙圓夕氣下羣鷗。淸時將帥渾無事。渡口維閒載妓舟。</text>
<title>到平壤 癸卯</title>,<text>林盡沙明江水靑。江邊先出練光亭。絶知佳麗兼蘓浙。尙憶烟塵在壬丁。玄古神靈歸楚望。太平簫皷滿秋聽。關河宿願成華髮。鞍馬賢兄到後停。</text>
<title>井田遺址 癸卯</title>,<text>畫井爲田僾有痕。普通門外一區存。西京父老須勤作。汝輩殷人遠子孫。其三對酒當歌四豁然。練光亭逈坐如仙。倚江絶是蘓州畫。待月偏宜庾亮筵。形勢帝王開國處。繁華齊趙滿城烟。長城大野吾何敢。想像樓頭下淚年。</text>
<title>練光亭讌 癸卯</title>,<text>紅娥百隊使人催。按察華筵勑早開。且寘澄江靑雀舫。先飛畫閣碧螺杯。羽歌雲日停如在。劒舞江山動欲來。爲是帝州佳麗地。笙歌何處少樓㙜。其五射着初暉雙畫船。大同江水汎悠然。吾從橫海無今日。妓節朝天佐此筵。秋槲蔭崖深易暮。雲濤涵嶼遠疑烟。沿洄可但淸流壁。進進槎應犯斗邊。其六天低樓外樹橫野。日隱寺前江動波。不恠練光論伯仲。徒聞煬帝事干戈。遊獜神馬呈時石。帝子天孫去後花。度似銅仙餘老佛。三韓興滅幾恒沙。其七 落火萬炬壓城城欲催。江山初黑放光開。如從卽墨軍中出。倒落馮夷窟裡來。烘處潛蛟應認月。砲時宿鳥盡驚雷。眞成箇箇黃瑤柱。水府今宵一快哉。</text>
<title>仲秋書懷</title>,<text>簿牒終人役。羇遊匪我心。居然歲已匝。無那髩全侵。寒鴈初飛海。流螢時出林。遙知京國裡。交舊動離吟。</text>
<title>秋宿神光寺</title>,<text>蘭若嵩丘開道場。萬峰廻入始禪堂。殿依枯木元家冷。畫閱窮塵道子荒。靑島神靈勤此洞。丹楓時節感殊鄕。老僧也有寒山石。月照蓮華講處床。</text>
<title>夜集觀風閣</title>,<text>啞然一笑白頭新。曾謂諸公遇海濱。共爲銅章秋作客。更將瑤瑟夜留人。寒鴻海濶聲遙落。短菊霜深色始眞。且把眼前寬歲暮。醉來誰主又誰賓。</text>
<title>病未赴潔浦泛舟之遊。次其見懷韻。二首</title>,<text>題判拜迎常苦忙。何時隨意對鵝黃。聞君興發扁舟泛。病我愁來一日長。滄海浪花應不颶。金山楓葉正含霜。此身亦有前遊盛。五月樓船進百觴。其二偶得馬卿疾。難追元禮船。遙知飛鷁影。驚起老龍眠。安石猶歌妓。知章是飮仙。何妨留物色。待我月東圓。</text>
<title>同諸人上控海㙜。得㙜字。</title>,<text>城擁高樓凸字開。城危勢欲絶浮埃。可知石畫勞心上。重作金湯壯海隈。籬落觚稜全對坐。雲烟溟嶽盡收來。如何衰白忘覊旅。千里西州有此㙜。</text>
<title>控海㙜送人還洛 癸卯</title>,<text>將與遠人爲別離。高臺秋日正不宜。愁聞雨雪鴻歸響。悶見山川葉落枝。送客此時偏易感。逢君西海况新知。不如無上高㙜去。東指歸程添作悲。</text>
<title>大興洞 癸卯</title>,<text>城峻磴危勞復勞。孤雲兩角未云高。昨觀名瀑生來壯。秋束寒峰聳出豪。首座窮年惟梵唄。將軍平世亦弓刀。秪今往事悲靑石。天設泥丸少此壕。</text>
<title>金陵歸路</title>,<text>金陵歸馬碧瀾船。使者星軺送入燕。公事有期淹一月。官程已熟近三年。滄濤片片明雲日。郡邑蒼蒼上午烟。休道西州行旅苦。昨來猶得看名淵。</text>
<title>送人還鄕 代作</title>,<text>賣藥偶然秋入城。因聞叔父戒遐程。窮來骨肉難爲別。底處桑麻不可生。閱劫孤松元苦節。知時寒鴈亦離聲。芙蓉江上蘆花月。漁釣餘年去有兄。</text>
<title>太湖集序 辛亥</title>,<text>文章猶飮食也。可於口則孰非飮食也。而有偏嗜焉。中於所尙則孰非文章也。而有偏好焉。假如或好左氏。或好遷固。或好韓愈。或好歐陽脩。或好蘓軾。何常惟所尙耳。猶之乎文王之昌歜。曾晳之羊棗。屈到之芰。甚則劉寬之瘢。嗜各有偏。夫文章家嗜好亦然。故好之則學之。學之則似之。似之於古人之文而斯古文矣。余數十年前聞之人。人皆以古文稱南陽洪太和。太和少於余十二歲。然余僻處。孤陋無所能。不能出而交太和。不知太和於古人所學何人。於古文所嗜何文也。一日於稠廣中遇太和。與之語文章之事果高。殆古所謂名下士也。而其文則余猶不得以睹焉而窺其淺深高下也。其後余通判海陽。而太和仲父參判公按西海之節。太和時罷官閒居。卽控一驢。馳至海上。日飮酒賦詩於芙蓉之堂。柏林之亭。長淵之沙。蘓江之潮。如魚鳥川泳而雲飛也。於是遂以次盡得太和之精微。盖其詩近軆。旣密切沉欝。而尤長於長篇。方得意時。旁搜側出。舂容恣肆。滔滔不竭。不可窮也。其於文。惡凡而喜深。去弱而存實。故立意不淺。造語不踈。嚴於結搆。而時出奇以經緯之。譬如用兵者。務堅其壁壘。徐整其部伍。而往往出偏師。衝陷折關。故其文類皆本之刻▣▣▣▣▣▣▣▣深。間以奇麗。殆若學夫柳子厚者。豈太和昌歜羊棗之嗜於古人中。獨在子厚歟。其傳云子厚之文。雄深雅健似馬子長。崔蔡不足多也。夫謂太和同於子厚者固過矣。乃若嗜好之所偏。學之而不失爲古文者。太和實有焉。而獨其詩類學韓杜者。此亦所尙在彼。猶飮食之嗜隨其可口耳。然太和於詩於文。俱長而無偏勝。此又學子厚而似焉者也。太和間命余弁其卷首。叙其所甞爲太和揣摩者。以爲之序。</text>
<title>太湖集序 壬子</title>,<text>文章猶飮食也。可於口則孰非飮食也。而有偏嗜焉。中於所尙則孰非文章也。而有偏好焉。假如或好左氏。或好遷固。或好韓愈。或好歐陽修。或好蘓軾。何常惟所尙耳。猶之乎文王之昌歜。曾晳之羊棗。屈到之芰。甚則劉寬之瘢。嗜各有偏。夫文章家嗜好亦然。故好之則學之。學之則似之。似之於古人之文而斯古文矣。余數十年前聞之人。人皆以古文稱南陽洪太和。太和少於余十二歲。然余僻處。孤陋無所能。不能出而交太和。不知太和於古人所學何人。於古文所嗜何文也。一日於稠廣中遇太和。與之語文章之事果高。殆古所謂名下士也。而其文則余猶不得以睹焉而窺其淺深高下也。其後余通判海陽。而太和仲父參判公按西海之節。太和時罷官閒居。卽控一驢馳至海上。日飮酒賦詩於芙蓉之堂柏林之亭長淵之沙蘓江之潮。如魚鳥川泳而雲飛也。於是遂以次盡得太和之精微。盖其詩近軆旣密切沉欝。而尤長於長篇。方得意時。旁搜側出。舂容恣肆。滔滔不竭。不可窮也。其於文。惡凡而喜深。去弱而存實。故立意。不淺。造語不疎。嚴於結搆。而時出奇以經緯之。譬如用兵者務堅其壁壘。徐整其部伍。而往往出偏師。衝陷折關。故其文類皆本之刻深。間以奇麗。殆若學夫柳子厚者。豈太和昌歜羊棗之嗜於古人中。獨在子厚與。其傳云子厚之文雄深雅健。似馬子長。崔蔡不足多也。夫謂太和同於子厚者固過矣。乃若嗜好之所偏。學之而不失爲古文者。太和實有焉。而獨其詩類學韓杜者。此亦所尙在彼。猶飮食之嗜隨其可口耳。然太和於詩於文。俱長而無偏勝。此又學子厚而似焉者也。太和間命余弁其卷首。叙其所嘗爲太和揣摩者。以爲之序。</text>
