<title>遊關東 甲辰。○江原都事時。</title>,<text>利門名路兩何居。換骨仙風亦道餘。寵辱不曾爲 缺 累。浮名何必盡驅除。百年海國千峰月。半日雲裝一部書。從此優遊關外客。三春行樂付鳶魚。</text>
<title>偶吟</title>,<text>樂靜豈無病。好閒還有心。不夷還不惠。與世共浮沉。</text>
<title>贈友人</title>,<text>蒼茫雲樹起春思。吟得君詩意自知。雨雪黃昏非逸興。初升朝日是佳時。其二握手樽前說舊情。細論文 缺 骨毛淸。共君今夜正無事。靜聽寒簷落雨聲。其三近來師友曉星疎。老物于今恨索居。此日相逢好一笑。風流眞態往時如。</text>
<title>贈僧</title>,<text>强兵百萬似烏孫。那奪胸中萬古存。堅固不移生死守。須如玉奴向東昏。</text>
<title>龍巖朴公 雲 挽</title>,<text>茫茫浮世隙駒催。南國風煙鬱未開。向日高談仁義處。傷心秪是素輀來。其二矜持修百行。嚴厲濟和平。高義可敦薄。惜哉命未亨。其三生死公何有。飄零我自傷。哦詩當 缺 輓。悲咽不成章。</text>
<title>聾巖李公 賢輔 挽</title>,<text>德業四朝老。江湖自在人。竹書垂 缺 蹟。蘭玉照鄕隣。語禮開愚俗。抗疏聳搢紳。空餘行樂地。處處泣遺民。其二每恨平時相對稀。今聞凶訃淚沾衣。安知棄世子先我。一隔幽明也永違。</text>
<title>執義宋公 希奎 挽</title>,<text>與君曾有兄弟義。豈意于今報凶音。生死在天安有恨。音容隔世最傷心。靈門寂寂惟甘睡。天路高高不可尋。靑眠何時聞軟語。哀辭題罷淚還添。</text>
<title>輓章[李鐸]</title>,<text>曾托金蘭卄載前。相看白髮摠堪憐。蒼松氣節應難變。溫玉光儀只自然。人望于今期遠大。天心從古薄仁賢。丹旌嶺外愁雲隔。此別茫茫淚逬泉。行吏曹判書李鐸</text>
<title>輓章[朴淳]</title>,<text>幾携符印寄天涯。重入瑤階兩鬂華。卄載夢中滄海變。二陵愁外白雲賖。璉瑚正合陳淸廟。草露那期委逝波。嶺外歸魂偏寂寞。菜花籬落夕陽多。大提學朴淳</text>
<title>輓章[洪曇]</title>,<text>平生學業在書詩。端雅如君衆所推。榮宦世方擡首望。微痾人忽拊心悲。官非稱德天難必。壽未宜仁理可期。掛壁斷絃無復續。空將老淚不禁垂。刑曹判書洪曇</text>
<title>輓章[柳潛]</title>,<text>鴈㙮題名早。金閨待詔宣。民思棠樹下。碑立峴山顚。木稼符前諺。箕星返舊躔。同庚相善友。挽紼淚雙漣。行京畿監司柳潛</text>
<title>輓章[朴永俊]</title>,<text>旅食京塵已暮年。華顚方且賦歸田。恩霑四世猶難訣。疾値三春未易痊。覊宦朅來虗䃫石。故園今去隔山川。丹旌曉落東湖月。十口征裝一葉船。知中樞府事朴永俊</text>
<title>輓章[李文馨]</title>,<text>雅望推前輩。浮沈幾歲年。端方惟學力。孝友自天全。慷慨論時事。從容慕古賢。有懷無與語。默默淚泫然。禮曹參判李文馨</text>
<title>輓章[柳景深]</title>,<text>朝議方期振紀綱。如何今日遽云亡。程朱正學人俱惜。孔李通家我倍傷。遺草謾傳靑史筆。明旌遙指白雲鄕。九原冥漠尋無處。追憶儀刑月滿樑。戶曹參判柳景深</text>
<title>輓章[李英賢]</title>,<text>常恨平生見面稀。今當永訣益霑衣。豈知微疾終難救。忽致浮生已作非。地下千年魂寂寞。人間萬事夢依俙。蒼茫嶺外新阡遠。哭送靈輀幾日歸。前留守李英賢</text>
<title>輓章[南宮忱]</title>,<text>鴒原慟迫竪初嬰。志在經綸竟未成。隲善有徵唯足慰。寧馨三秀纘家聲。追隨從昔久相親。笑殺翻雲俗態新。一哭吾私長慟地。白頭誰與作雷陳。飛書相問惜花時。春興偏撩滿紙辭。數日乘箕天不憗。此生無復語襟期。抽身曾擬解塵覊。嶺外菟裘夢亦思。六耋遽驚炊一熟。向來心事有誰知。同知中樞府事南宮忱</text>
<title>輓章[柳希春]</title>,<text>嶺外多善士。公出孝慈堂。姜被春常滿。董帷日正長。席珍方屢陟。宸鑑忽云亡。尙喜三珠樹。少寬士類傷。弘文館副提學柳希春</text>
<title>輓章[許曄]</title>,<text>松堂門下得傳人。方立淸朝作藎臣。誰料微痾嬰二竪。終令無福歎蒸民。溫溫笑語嗟云遠。落落襟懷更莫親。孤寡妻兒隨柩後。不堪瞻望漢江津。吏曹參議許曄</text>
<title>輓章[尹斗壽]</title>,<text>乙巳曾聞上諫書。直聲當日動宸居。南州俯仰成閒散。北闕精誠自有餘。老去丘園元契濶。晩來遭遇且躕躇。何知大夢蘧然覺。丹旐翩翩暮雨疎。司諫院大司諫尹斗壽</text>
<title>輓章[朴素立]</title>,<text>六十猶稱壽。名高德亦崇。玉堂曾秉筆。烏府舊乘驄。律己名當世。論交邁古風。知心嗟永訣。缺缺 涕無從。忠淸監司朴素立</text>
<title>輓章[朴忠綽]</title>,<text>行輩吾深荷辱知。銀臺聯座掌如絲。淸標乍別憂萌吝。雅論連承快豁疑。共歎黃楊經閏歲。誰知逸足僨明時。邦人久慕關西鳳。詠遍羔羊涕盡垂。承政院右承旨朴忠綽</text>
<title>輓章[任鼐臣]</title>,<text>曾俱二德齔齠時。豈弟爭稱福祿宜。龍衮新光金縷色。明堂方固栢樑奇。未終民望甘霖惠。空積宸衷不憗悲。賴有傳家三子俊。亦知遐慶在貽基。禮曹參議任鼐臣</text>
<title>輓章[朴大立]</title>,<text>雅望久欽慕。情從晩歲偏。學優居郡日。忠著上章年。抱負期賢佐。徑悲向古阡。無窮寢門淚。空灑仰南天。兵曹參議朴大立</text>
<title>輓章[朴承任]</title>,<text>金烏山秀爲鍾精。東洛江淸早濯纓。事業謂將醫濁世。姓名看已上紅旌。士林悲動云亡什。鄕社芳流可祭評。一寡三孤周甲夢。未歸遺恨病中情。工曹參議朴承任</text>
<title>輓章[沈義謙]</title>,<text>曾聞孝友著家庭。又見忠言太史經。鳳掖聯茵慙倚玉。薇垣接武愧分涇。夔龍志業歸冥漠。濂洛淵源付典刑。丹旌縹緲江雲黑。薤露歌殘涕泗零。掌隷院判决事沈義謙</text>
<title>輓章[金鸞祥]</title>,<text>人事遽如斯。天心杳莫知。誰言仁者壽。惟見哲人萎。迢遞江沙逈。逶迤嶺路遲。飄然仙馭隔。獨立淚空垂。行上護軍金鸞祥</text>
<title>輓章[崔顒]</title>,<text>昔共先君登桂籍。百年分義托襟期。故人稚子承深眷。蓮閣同筵忝兩知。雲豁層霄脩翮展。樑摧大廈哲人萎。迢迢南路風煙隔。淚灑歸旌無限悲。行上護軍崔顒</text>
<title>輓章[張應璇]</title>,<text>日再投書解我寃。轉頭誰謂便成魂。一生肝膽欣相照。九死艱難愧獨存。孤寡寸心灰旅泊。寂寥香火弔晨昏。凄凉行色鄕關路。想見儀床鎖月痕。春盡江頭送客魂。可堪哀淚灑行幡。平生淸謹貧爲祟。遲暮功名病已根。天上定歸京兆府。人間空歎茂陵原。最憐方騁長途日。永廢賢勞負主恩。司宰監正張應璇</text>
<title>輓章[閔起文]</title>,<text>憶曾南北共交神。靑眼相逢已卅春。衰世久期爲石友。君胡遽作地中仙。前夏銀臺勸酒觴。慰君常慟弟兄亡。善人又逐今春逝。天道茫然不可詳。白髮方罹失子悲。歸魂無計送江湄。空把平生無限意。向風揮淚寫玆詞。行護軍閔起文</text>
<title>輓章[尹根壽]</title>,<text>昔在通喪日。忠言動紫宸。低徊仍外服。簡拔際明辰。人望三朝老。天胡一鑑淪。丹旌南紀遠。江海重沾巾。弘文館典翰尹根壽</text>
<title>輓章[申諶]</title>,<text>魁然德業聳前聞。器宇淳淳笑語溫。玉碎寧知瓦獨在。松憂正爲栢難繁。三兒榮養人皆慕。六耋浮生運豈屯。一去嶺南終不返。丹旌千里曉風翻。司憲府執義申諶</text>
<title>輓章[李仲虎]</title>,<text>高聲曾仰士林中。學行爭推一代宗。萬事忽歎違素志。九重旋惜失名公。天慳遐壽仁難恃。勑護靈輀禮卽崇。痛哭東郊膓欲斷。此心寧獨爲私恫。弘文館應敎李仲虎</text>
<title>輓章[李墍]</title>,<text>夢中呼起哲人萎。憔悴相逢孰不悲。德無稱位仁無壽。餘慶終看種後兒。龍鍾猶及肅蓍門。自幸平生有異聞。鶴駕南天雲欲暗。斷膓揮淚恨如焚。議政府舍人李墍</text>
<title>輓章[鄭琢]</title>,<text>早禀純剛質。淵源學有師。明廷期輔弼。劇疾遽支離。存沒關時運。榮哀係盛衰。邦家痛無祿。不但哭吾私。司憲府獻納鄭琢</text>
<title>輓章[吳健]</title>,<text>金烏山岳降英姿。家學相磨有遠期。寶匣刃恢雞割日。碧梧風急鳳來時。天心不悔鴒原禍。人事長休故國思。玉雪容儀看不得。忍聞南郭薤歌悲。吏曹佐郞吳健</text>
<title>輓章[鄭芝衍]</title>,<text>渾厚山川氣。淵源學問功。南邦名早振。北極眷方隆。速奪天堪怨。歸休事已空。擊蒙恩未報。悲淚倍沾胸。門下禮曹佐郞鄭芝衍</text>
<title>輓章[文益成]</title>,<text>白駒催過隙。起 缺 慟何如。道德爲時重。文章是事餘。狐池虗舊宅。鳥嶺返靈輿。曉月東郊外。千行淚濕裾。連抱鴒原痛。因罹二竪殃。皇天嗟不憗。吾道慟將亡。一代高名重。三珠積慶長。九原難可作。悲涕自滂滂。刑曹佐郞文益成</text>
<title>輓章[金戣]</title>,<text>一善古多士。相公衆所推。弱齡事詩書。義理能得師。科第爲親屈。强顔名塲馳。校讐天祿閣。郞潛白雲司。道直不見容。遙遙把一麾。疲神朱墨叢。鸞棲永水湄。果然否還泰。飛步靑雲墀。仗鉞向關東。民歌勿剪詩。歸來長薇垣。啓沃昵經帷。輿望屬霜臺。擬見山立姿。如何天不憗。奄見二堅欺。黃壤埋白璧。無從自交頤。燦燦三珠樹。家風應不虧。成均館直講金戣</text>
<title>輓章[柳成龍]</title>,<text>去歲公無𧏮。西郊送我行。尙憐臨別色。猶記遠于情。一病天何遽。三杯淚自傾。人亡悲滿國。遺恨在蒼生。成均館典籍柳成龍</text>
