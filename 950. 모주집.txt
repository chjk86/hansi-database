<title>贈蝸室主人 甲寅</title>,<text>生事蕭然一草廬。北風寒雪夜何如。隔隣高樹烏爭宿。每聽烏啼起讀書。</text>
<title>西澗分韻得心字。示東隣諸宗。</title>,<text>百世淸風澗。幽期每見尋。與君雖異室。携手卽同心。白酒猶春釀。靑楓已夏陰。淹留山口永。黃鳥和高吟。</text>
<title>涉漢江 丙辰</title>,<text>湖西不可望。風浪淼連霄。一棹聲伊軋。羣山勢動搖。愁生登遠道。歡劇憶前宵。數子舟中別。回頭空晩潮。</text>
<title>曉發</title>,<text>行人畏夜道。結伴待晨鐘。漠漠迷平楚。蒼蒼出遠松。星光下在水。雲氣遠疑峰。四野雞聲亂。低徊失所從。</text>
<title>遊子吟。贈別錦水行。</title>,<text>昨日今日送兄弟。歸時歇馬龍淵寺。蒼石錯落松桂老。蟪蛄啼在洞天邃。鳩杖陪來外王父。羽觴留醉諸甥舅。寺下竹風夏亦寒。半輪明月生海口。商歌誰送隔浦聲。蘆笛相和遠堪聽。遊子去去渡錦水。我歌有思終難平。</text>
<title>有懷寄鰲頭</title>,<text>啼烏啞啞在城陰。日出平郊射遠岑。鰲島歸程催夙駕。驛村隨處聽寒砧。遠舟煙氣生楡岸。荒圃泉流向竹林。少日經過猶內記。遲徊城市獨長吟。</text>
<title>別丹霞。族叔農巖昌協初號。 登樓書感。</title>,<text>靑門遲日鳥嚶嚶。別思臨樓瀉玉甁。蘆嶺極天霾楚霧。月山通海背秦城。愁添漢口連綿草。目斷江南長短亭。寥落武溪童弁散。向來書室浪經營。</text>
<title>別靑洲堂叔 盛達</title>,<text>慣識江南路。西觀海上潮。歸心秋浩浩。嘶馬暮蕭蕭。行路黃花破。離亭赤葉凋。更須三五月。鰲海並歸橈。</text>
<title>觀穫城山</title>,<text>塒雞啁哳喚人眠。騎馬出門霜滿大。郭外微蹊斜入野。水南寒樹遠生煙。家貧何力供甘旨。計拙無緣買土田。數畒傭耕秋稼薄。胡爲失稔又今年。</text>
<title>暮春 三章○丁巳</title>,<text>維暮之春。百卉沃若。余生孔艱。含玆荼毒。嗟我母氏。育我弟兄。癉心拊摩。遂及强將。匪直慈愛。敎以義方。其二魚之在川。亦達歸墟。省我攸怙。于彼山丘。道之云遠。我慕悠悠。我馬旣瘏。我僕未蘇。嘻噫我兄。一歲三徂。其三煌煌啓明。于彼東方。肅肅晨行。于此康莊。弟送出巷。母歎于堂。湖海異候。不其勞傷。繄我燕處。有愧兄行。</text>
<title>遺丹霞子</title>,<text>時秋我不樂。林間聽鳴鵙。鳴鵙如昨日。回飊已從北。陰陽莽遷逝。志業易乖違。明明三五月。浮雲蔽其輝。憂愁積在中。一心難自持。隆寒裂厚坤。朔雪一何繁。長夜坐空堂。悒悒不能言。</text>
<title>閉門謠 昌城有此事。一時多作樂府。</title>,<text>閉門復開門。朝暮擊大鼓。開門一何嚴。閉門一何固。盧家十五姝。窈窕在其間。飛飛黃鷂子。交交往復還。悠哉萬里道。我行多苦辛。</text>
<title>送人喪行</title>,<text>漠漠浮雲起。蕭蕭寒雨過。行出城東門。松栢翳田野。雞鳴村墟間。腷膊羣相將。誰能捐所愛。永托他山岡。</text>
<title>南津感懷 戊午</title>,<text>悠悠淸漢道。早春遠于役。行旅紛爭渡。左右驪騾錯。雙槳若鳥翎。舟行自無息。解纜不須臾。回頭渺渚湂。中流風浪湧。浩蕩將焉薄。哀緖蔽腸起。却恐近南麓。卽瘞夭處也。</text>
<title>飮六靑軒。族祖文谷先生壽恒舊宅。 別諸宗叔。</title>,<text>夕日在高岡。中谷愴以凄。亹亹遲暮讌。行邁苦相催。幸有盈尊酒。可以慰我懷。留連到初月。衆星正高低。回首葦嶺遠。投杯起徘徊。世道欲無言。人事亦好乖。久矣送君行。四載炎海涯。</text>
<title>溪上書懷。寄德以。再從弟時澤。</title>,<text>步自萬松岡。遲徊下庭院。顧視房戶間。閴然無人見。濺濺流水響。翳翳白日晩。回飈左右發。叢菊不其損。靜者昔移根。栽培待歲晏。不獨秋花遲。實有世故絆。此物安足道。同袍亦分散。</text>
<title>江上燕</title>,<text>暮春江上燕。飛入楊柳院。中有衆雛齊首鳴。朝哺暮復哺。不待凉風羽毛成。小者翩翩落庭除。大者或登水上磯。我爲燕子感嘆久。劬勞生成知者稀。</text>
<title>暮行</title>,<text>上坂顧白日。下坂策征轅。日車亦云隤。去去止何村。浮雲蔭長道。暝色在前山。極望無人行。不辨原與川。僕夫相怨怒。踟躕不肯前。且積今日勞。來日早解鞍。</text>
<title>上舅氏 尹公耒</title>,<text>宵征混徒旅。游子懷早歸。疾驅方未央。有客衣白衣。忽忽以相過。不得問阿誰。邂逅骨肉親。倉卒莫相知。欲追無羽翼。山川已間之。蒼茫雲北來。差池鴈南飛。何心涉江去。感歎渭陽詩。</text>
<title>贐丹霞葆光 葆光。族叔三淵昌翕初號。</title>,<text>離索自古云。憂想復何益。少壯良可惜。逝者其耋迫。願君愛景光。努力事經籍。道學遠相喩。山川豈曾隔。不見百川流。歸墟同所息。</text>
<title>與李華叔，權子誠 𢢝 飮楓亭。</title>,<text>采菊秋亦暮。過時不可爲。故人撫頹景。諧此西林期。初筵接笑談。中飮發歌詩。德音勝絲竹。酣來見盛儀。于以申世好。豈惟樂新知。池上有古松。與子蔭樛枝。</text>
<title>臺上</title>,<text>臺上步纖月。迢迢三五星。霜林散晩葉。風鐸響重扃。睡少當寒夜。心長惜壯齡。居然百感至。滿酌欲無醒。</text>
<title>贈尹方叔 婦弟義敎</title>,<text>綿綿葛藟蔓。依彼山上樹。與子永爲好。且爲昏姻故。文酒樂未央。離合紛回互。仰視松間月。圓景不可駐。茫茫下西海。認是茅山路。茅山廓無隣。誰與獨遠處。斗酒可忘憂。聊復討情素。</text>
<title>南行 己未</title>,<text>我行之南。詢于親懿。乃聚餱粮。乃勑僕御。發自西溪。指彼南浦。何斯上春。烈風以雨。摧拔巨木。崩山與岡。亂我心曲。倒我車箱。瞻彼京師。終不可止。歸掃庭宇。感此桑梓。鶬鶊有音。氷雪爲水。薄游松臺。降觀西疇。乃耕乃穫。卒歲優游。上奉老母。下安妻子。富貴浮雲。匪我所思。</text>
<title>還家</title>,<text>近海好風長。中春白日暖。島雲去還來。遠人亦已返。慈顔散滯憂。欣欣室家滿。兄姪相提挈。洲渚步屧緩。春潮自湛溢。鳥語互長短。翳然松巖曲。村酒行相引。誠知還家好。此樂世所罕。</text>
<title>魯嶺村</title>,<text>日暮踰魯嶺。煙嵐忽已滿。松下扣柴門。啾啾棲鳥散。丁男當戶拒。老翁獨欵欵。爲我掃中堂。喚婦炊新飯。春韭翦滿筐。酤酒村亦近。道塗指夷險。歸程問早晩。羇旅易爲感。淳風亦云罕。</text>
<title>述悲</title>,<text>嗟我兄弟。賦命窮畸。早孤仃偶。惟母是依。翩彼飛鳥。反哺以時。矧伊人矣。受德不知。他家富逸。養子孔易。繄我窮餓。母極勞瘁。時我衣服。申以滋味。迨玆壯成。竭其精英。我雖不類。夙夜靡寧。惟惡是戒。匪善曷以。思繼先業。克體母志。交相勖厲。日征月邁。敢曰報德。庶或無悔。</text>
<title>七山呈舅氏 三章</title>,<text>穆穆條風。起自東麓。悠哉我心。有懷宿昔。其二有菀林木。維梅維篁。猗我親愛。維舅維甥。其三維兄維弟。及彼姊妹。懷念繼緖。寧不胥邇。</text>
<title>呈外舅 尹公抗</title>,<text>高樓邀客坐春風。極目煙波接遠空。一道浮雲遙蕩碧。半邊晴日逈流紅。天機盈縮看潮汐。星曆推遷感鷰鴻。萍水相逢仍別席。舊遊惆悵洛城東。</text>
<title>望夜潮退月上。從伯氏講于松阿。德以及二三童子同之。</title>,<text>盈盈天中月。茫茫海上潮。來往各有時。安得兩相遭。百年抱遺經。千里慕同袍。少壯能幾何。時月逝滔滔。鶗鴃欲收音。蟪蛄空自號。臨湖萬感集。且酌盈尊醪。</text>
<title>宿昔</title>,<text>登高縱余目。天水兩無涯。宿昔送人行。九月臨高臺。南征亦久矣。東逝何爲哉。滔滔春與夏。忡忡掩此哀。商飈忽已動。萬里收氛埃。世事有是非。終古莽難齊。惟有遠遊賦。可以托我懷。</text>
<title>鴈</title>,<text>夜夜步海門。仰觀鴻鴈行。迢迢昔向北。忽爾復回翔。鳴聲含霜氣。南徙以隨陽。奈何遠遊者。經歲寄他方。</text>
<title>狐嶺書悲</title>,<text>立馬狐嶺道。東阡若千里。平生可憐女。尙謂爾不死。松栢忽已老。悲風卷雪起。生者長相思。惻愴每到此。</text>
<title>松臺有懷。寄丹霞葆光。庚申</title>,<text>古松蔭石臺。臺下水浩浩。春風自遠至。有鳥鳴聲好。依依絃誦音。悵望武溪道。其二但聞洞陰縣。不知白雲山。靜者卧深處。路絶木石間。自有隱居樂。何必漢城遠。其三崷崒三釜淵。怒瀑空中落。道人抱高潔。臨流纓斯濯。吾將從之遊。巖齋講羲易。</text>
<title>少年吟</title>,<text>憶昔少年有好友。乃築高臺武溪岸。高臺上與白雲齊。下有流水綠渙渙。氣凌霄漢出氛塵。落筆往往傾古人。古人爲誰李與蘇。建安以下華失眞。平生有志苦難諧。况此世故紛相催。月出山高赤壁逈。餐霞諸子招不來。余亦遠賦茅山梅。一卧經年不知廻。試向烏捿高處望。白波茫茫迷九垓。</text>
<title>三月會講。懷同志諸人。四章</title>,<text>三月惟晦。理我經籍。乃弁乃服。就彼東麓。春酒斯柔。蒙士翼翼。嗟我遵海。有懷洛中。惟洛之好。親交率同。其二對酒不斟。中心惻惻。逖矣西山。不可以陟。良士佻佻。矧伊南北。瞻盰且妯。憂思多緖。哿矣遠者。近何貽阻。其三凡我燕集。匪疎伊親。親好合席。其樂何言。錯陳籩豆。飮酒欣欣。載咏載歌。喩以令德。人各有身。莫我諧息。其四時哉我講。厥俶允臧。講習切劘。期以無疆。縱我睽離。寧或是忘。匪曰克勤。念終知始。是庸作歌。俾告君子。</text>
<title>水宿</title>,<text>孤帆乘風去。西連片月光。黃山上不得。露宿水中央。</text>
<title>曉發</title>,<text>扁舟曉發九街灘。路轉黃山水竹寒。長浦落花無處問。杜鵑聲裏望臯蘭。</text>
<title>夜聞雙笛</title>,<text>江天夜如海。雙笛起蘆中。淸商散煙雨。恍惚水西東。</text>
<title>落花巖</title>,<text>舟子猶傳臯有蘭。女墻遙指梵林間。故國靑春歌舞盡。晩風花落一江寒。</text>
<title>酬方叔八韻</title>,<text>君問孤棲趣。諸天掩竹門。夜眠樓逼月。晨起枕生雲。靜覺千懷幻。虗知一氣存。階庭蕩海沫。書帙上苔紋。坐石高花落。移床嫰蔭繁。有僧長寂寂。無友亦欣欣。蓮社存身計。楓溪懶夢魂。俯看斯世窄。未恨絶人羣。</text>
<title>路中呈丹霞</title>,<text>昨與丹霞飮溪堂。韻士齊集揮羽觴。酒溢尊中縱高談。夜深衣上有微霜。紅燈灺落曉鐘動。作歌送我漢之陽。漢陽湖西天一陬。歧路茫茫憂思長。</text>
<title>訪飛雲島</title>,<text>繫纜潮水落。入林松露滴。浦人折園葵。苦道魚不得。</text>
<title>贈李同甫 芝村李公喜朝○辛酉</title>,<text>親朋雲散北山秋。湖海悲歌日月流。何處空山三秀老。眞源思與故人求。</text>
<title>歲除書感</title>,<text>鼓歇蘆之漪。日出梅樹際。隣人各姣服。相賀以新歲。新歲樂何事。而我心憀恢。人生天地間。丈夫責莫大。惟當希聖者。豈堪齒俗輩。同志各星散。輔仁違宿計。風雪暗海島。愁絶孤鶴唳。顧步竹猗猗。相勉兄與弟。</text>
<title>送翠虗子 成琬 赴日本 壬戌</title>,<text>夢海翠虗子。奇觀及壯年。星槎銀漢近。鯨浪雪山連。七島蒸丹氣。三洲聚紫煙。平看東出日。天盡落帆前。</text>
<title>訪芝村同甫。已與丹霞合席。抽韻共賦。</title>,<text>尋來紫芝隱。忽得丹霞翁。一笑坐松下。山家春酒濃。爨煙生遠樹。牧笛度流風。太極亭何在。蒼然見數峰。</text>
<title>修治舊宅有感</title>,<text>嗟我楓溪宅。頹廢凡幾春。池臺生茂草。楓栢摧爲薪。阿閣損華彩。風雨颯昏晨。屛營北園下。感慨西澗濱。三年積我慮。七月延斯役。崇構歘已抗。翼翼榱與桷。源泉激幽響。遠通三池曲。遲徊仰先代。彷彿追遺躅。</text>
<title>宗會</title>,<text>秋日有嘉賓。會此西山側。尊酒結燕婉。歌詠叙敦睦。淸風爲我起。穆穆赴華席。平生親戚宴。今夕最爲樂。</text>
<title>馬上和丹霞</title>,<text>命楫越江漢。振轡臨征途。京洛背後遠。自玆吾南徂。仰睇雲間鶴。俯觀水中魚。沉飛各殊路。感我久躇躕。浮雲蔽南山。烈風振北丘。回念長夜飮。餘懷更悠悠。</text>
<title>値雨</title>,<text>晨發自沙根。夕次指要路。攬轡感初寒。臨野値陰雨。泥濘浩中逵。我馬鳴且顧。回回朔風迅。慘慘凍霰聚。凄凜惜單襦。低徊遵野圃。牛羊叫羣侶。鳥雀集叢樹。喟然問近村。寒日路中暮。</text>
<title>別懷寄丹霞諸叔</title>,<text>一身嬰世故。歲暮始還鄕。嚴霜積寒氣。山川曠且長。親昵惜睽離。飮餞三池傍。興言布欵誠。揮酒慰永傷。耿耿感此意。靡靡就遠方。崇雲蔽山野。振風起滄浪。于役倦遲暮。所思結平常。倐忽短景促。蒼茫歸鳥翔。俯仰迷行止。且誦瓊琚章。</text>
<title>贈婦</title>,<text>朝日命駕遊。曛黃薄言歸。高堂捲帷箔。華燭吐光輝。阿兄笑開顔。童穉提我衣。家室宛在眼。良儔與我違。山川莽悠阻。信息一何稀。令德曠相勖。愆尤且默思。</text>
<title>西行 癸亥</title>,<text>新歲苦少悰。疾憂莾相侵。驅馬駱峰下。息影弼山陰。蒼凉浚谷虗。紛委晩雪淫。回飈赴曠宇。凍獸叫中林。人生老行役。素志委書琴。追往悔日積。念來意彌深。四時遞成歲。馳景不可尋。滔滔江漢曲。久留非我心。</text>
<title>三月三日。族會于西園。</title>,<text>陶陶暮春。白日澄鮮。我服旣成。我酒如川。樂彼西園。肆我長筵。華宗踐期。其來如雲。時雨旣晴。百草芳芬。谷風舒暢。啼鳥成羣。仰瞻松蘿。俯弄源泉。凡此同宴。豈伊異人。同心合尊。馥如春蘭。</text>
<title>春懷贈李仲雲 興朝</title>,<text>鬱悒滯病憂。旬望閉茅屋。新晴試步屧。春物競入目。時鳥弄音聲。羣鳩鮮羽翼。芳草遠芊芊。珍木發華萼。柔風散雲霞。紅日忽西夕。徘徊二橋西。佇立三池曲。</text>
<title>武溪候尤齋宋先生 文正公時烈 不遇</title>,<text>春臺夜雨過前溪。朝日山禽上下啼。花外小車知近遠。穿林亂水路還迷。</text>
<title>武溪歸路。和趙兄定而 正萬。</title>,<text>步出西城路。遐期悵寂寥。林深黃鳥集。郊晩白駒遙。亂水鳴虗壑。幽花落遠飈。聊爲招隱操。琴曲度今宵。</text>
<title>旱</title>,<text>混混舟橋水。下灌白石陂。纔沾芹藻根。莖葉正參差。顧嘆田中麥。爾生一何危。回風舛節候。夏日颯以凄。崇朝大霧作。漠漠迷八垓。天意莽難詰。無乃人事乖。</text>
<title>初秋酬李龍卿 世雲</title>,<text>徂暑朱光薄。終朝白雨多。蒼蒼山動色。激激水增波。亂霤交脩竹。餘霏散晩荷。玄琴彈更好。歸客意如何。</text>
<title>步虗閤</title>,<text>落日東山路。尋源意未闌。標峰瞻野外。層閣上雲端。密樹紅橋靜。飛流翠壁寒。風松連鐵笛。吹滿曲闌干。</text>
<title>七夕</title>,<text>雨過銀河白。長空夕露橫。遼落雙星濶。林昏鳥鵲聲。</text>
<title>江上別方叔</title>,<text>暫醉靑坡酒。橫舟銅雀津。煙波淨澹澹。沙石白磷磷。霜鴈遵江渚。檣烏渺海濱。客心傷歲暮。重別駱山人。</text>
<title>中原夕望 甲子</title>,<text>超忽中原望。遲徊遠客心。江寒歌壯士。臺古想彈琴。巢鶴迷嵐翠。檣烏轉夕陰。腐儒多感慨。呼酒一開襟。</text>
<title>驪江放舟</title>,<text>二月春氷盡。新波接遠天。放舟靑草外。炊飯白巖前。畵閣朝簾卷。煙堤遠柳懸。屛山悵已矣。龍岫望依然。</text>
<title>述志</title>,<text>駸駸千里草。傷我宕游客。昔往雪未晞。今來梅已落。榮晦固有反。憂悒豈無極。徘徊緩長轡。婉孌抱遺籍。誦豳感載陽。諷王歎于役。春風赴行軫。綠水渙我側。嚶嚶止阿音。洋洋在藻樂。歸哉我行永。尙其終安宅。</text>
<title>寒碧樓</title>,<text>欲識淸風勝。須登寒碧樓。江光簿書淨。山色訟庭幽。樹古懸崖寺。沙明上瀨舟。忽聽蘆外笛。離思海天悠。</text>
<title>日暮</title>,<text>沿浦多懷緖。蒼然又夕曛。灘爲夢中雨。山幻望邊雲。春日猶愁冷。村醪未放醺。停篷定何岸。月出露華紛。</text>
<title>東湖</title>,<text>東湖春水望如天。碧寺歸篷去杳然。自是遠游傷極目。何時去上廣陵船。</text>
<title>早發廣州</title>,<text>晨起掃微霜。放我蘆中舟。洪漣極渚涯。四顧水浮浮。雙檣截雲直。善風左右扶。迢迢越溪波。瀰瀰廣陵湖。渺然若升天。委楫信安流。河伯歎望洋。漆翁喩知魚。無人語此意。緬懷三淵居。</text>
<title>與三淵，火天 族叔稼齋昌業初號 夜飮。述歸思。</title>,<text>嬋媛良夜讌。未敢醉芳醇。雞鳴振衣起。復爲行路人。</text>
<title>雨後</title>,<text>曉雨霑東畒。朝煙起北隣。遙添靑草色。何限落花春。樹密來幽鳥。川平泛素鱗。悠然看物意。愁殺旅遊人。</text>
<title>夙征</title>,<text>脩道倂山澤。玄夜値晦朔。夙征愛伴侶。連鑣慰遐逖。萋渰塞中郊。霡霂竟長麓。前騎或彷彿。後軌聲相屬。冥冥遡悁風。析析就大薄。終南緬何許。長海去無極。惆悵北斗旋。跂延東方旭。</text>
<title>謁廟文湖書感</title>,<text>去去欲誰見。嘉林今已荒。追惟外王考。忍到舊書堂。老木疑門逕。遺祠儼几床。新恩更何晩。淚滴弟兄觴。</text>
<title>夕步</title>,<text>夕步何曾遠。幽期在水西。蘭畦行欲度。蘿逕踏還迷。舊曲梅花落。新愁杜宇啼。姑蘇月猶滿。春酒待君提。</text>
<title>花山贈商山李老</title>,<text>畵閣皆臨水。春鶯自好聲。靑槐垂滿地。丹靄遠含城。洞晩桃花落。山明糓雨晴。君歌商嶺曲。三秀谷中生。</text>
<title>贈朴僉知 簫客</title>,<text>昂然溫昌叟。邂逅葛山樓。此翁雖老神則旺。尙記二十年前游。茅島之畔松栢深。下有蒼石平如掌。少日手捻白玉簫。橫吹其間動逸響。風潮擊石霜月逈。酒酣忼慨君謂何。中歲哀樂壯髮素。不忍更向茅島過。茅鳥新築石上臺。寒松錯落老樛柯。今君能有夢魂交。靜夜每疑風雨號。翁兮何不從我去。更吹一曲松臺高。</text>
<title>烏山</title>,<text>望望烏山色。仍知此路遙。落帆潮渺渺。擧策馬蕭蕭。野鶴飛高下。風蟬響寂寥。凉飈客衣薄。愁上廣川橋。</text>
<title>奉和農巖韻。屬三淵。丁卯</title>,<text>遼逈來虗翠。門扉似野家。蟬啼兩岸樹。日落半山霞。雨氣收松籟。秋容墮舜華。聞君島居趣。幽夢繞圓沙。</text>
<title>池上送伯氏歸湖。感懷。</title>,<text>古亭風色澹晨煙。海上歸人已杳然。悵望雲霄愁斷鴈。遲徊墟落怨幽泉。彫葫露濯梨湖水。丹棗秋繁茅島天。去去南鄕誰爲急。高堂非復彩衣年。</text>
<title>漢水</title>,<text>漢水秋逾濶。輕舟似不行。靑巒沙際出。朱檻浪頭橫。砧杵迎霜急。鳧鷖帶日明。晩林江路轉。何處是玄城。</text>
<title>玄城路中 三淵江居</title>,<text>早秋行出郭。凉風汎晨浪。紆回綠蘋渚。浮沉白鳧舫。天地一何曠。乘流發淸唱。玄城小如萍。秋水夜來壯。</text>
<title>玄城精舍早起</title>,<text>飛閣出白雲。晨起展遐臨。丹霞漾早暉。衆娟歸湖心。遠波如不流。空翠轉凝深。振衣輟淸盥。憑欄散幽襟。遺思在舞仙。虗舟載浮沉。</text>
<title>新禮院 代伯氏作</title>,<text>牢落新里院。西見烏棲山。我家山之阿。想像偃荊關。維昔北學遠。于玆每回看。悄悄眷倚閭。行行願早還。人事一變易。至痛貫心肝。遺思松檟林。已非平生歡。西洲廢華屋。廣川咽哀湍。白雲如有待。飛在五嶺間。顧歎入靡至。駐馬野盤桓。</text>
<title>懷伯氏南行。與三淵呼韻。</title>,<text>百年牢落事多違。故里蕭條不可歸。溪閣傷心蒼栢老。海門回首白雲飛。出城羸馬驚秋色。繞樹寒鴉帶夕暉。歲暮江湖悲此別。茅山應復露沾衣。</text>
<title>與農巖小酌玉流洞</title>,<text>秋天蕭瑟欲悲歌。薄暮南隣獨自過。水檻相邀生遠眺。松醪對酌發微酡。寒楓谷口霜初落。衰菊山阿露更多。宿昔離愁江海濶。逢君不樂意如何。</text>
<title>野行</title>,<text>野行十餘里。山斷日輪紅。露濕平蕪色。煙停老柳叢。</text>
<title>過芝村不遇</title>,<text>雪色連千嶂。泉聲轉一溪。晩來人不見。深處路還迷。出洞孤雲靜。投林數鳥啼。行塵薄暮息。愁下驛樓西。</text>
<title>江雪吟簡玄城</title>,<text>昨分玄城路。渺渺廣陵舟。蒹葭十里不見人。獨夜誦詩宿江樓。回風動地半窻白。驚起樓頭雪一尺。杳然扁舟吳剡興。欲喚空中王喬鶴。遠島靄靄方曙痕。初日亭亭更澄鮮。列岫遠近白相蕩。氷灘一道聲潺湲。千松老幹偃如盖。兩岸遙村點成繪。奇觀快樂眞無有。安得呼來三淵叟。行歌去上白石城。共傾仙島一尊酒。</text>
<title>方將西矣。德以忽到。</title>,<text>我欲歸湖外。君胡到澗濱。去來俱此路。離別隔新春。島逈潮千頃。池虗月半輪。一樽迷主客。誰是遠行人。</text>
<title>與方叔賞梅</title>,<text>漢陽多少種梅家。別是溪堂早放花。半夜淸遊君獨至。南枝幽賞我偏誇。濃香入酒春生席。冷萼縈窻雪透紗。看到歲闌知韻勝。肯將桃李較芳華。</text>
<title>圃陰 族叔昌緝 來宿池閣。約遊楮島。戊辰</title>,<text>春園鳥聲曙。白日藹悠悠。草密楓溪岸。花薰楮島舟。行憐新雨過。會與故人求。浩蕩沿洄趣。中洲君且留。</text>
<title>新晴示洗心臺 老稼齋京第</title>,<text>病蘇風暖後。境淨雨晴時。魚戲春氷滑。雞鳴午日遲。臨溪坐芳草。行圃折肥葵。此意唯君解。花間又寄詩。</text>
<title>溪上代遊人作</title>,<text>下馬行穿垂柳徑。雲間迢忽露飛亭。三池水淨雙鵝白。層砌沙明一檜靑。微雨經宵仍霽景。幽花到夏尙餘馨。仰瞻丞相祠堂古。不盡淸風吹玉屛。</text>
<title>別農巖之淸風</title>,<text>昨日醉楓溪。今日飮玉流。伐木丁丁春山暮。客散亭臯我獨留。東飛鳧舃杳何極。路指淸風與丹丘。丹丘玉筍峰。淸風寒碧樓。風穴水穴接島潭。中有長江流古今。江風不盡十二欄。明月依然掛疎簾。吾知此邦是桐鄕。尙有父老護棠陰。丹壁苔生舊題名。君去此中若爲情。</text>
<title>和火天咏舟梅</title>,<text>海國寒梅樹。何時逐帆風。芳花自開落。春盡棹歌中。</text>
<title>與三淵呼韻。留期四郡。</title>,<text>丹丘仙侶杳難攀。病起楓亭尙掩關。喜子來尋蒼玉澗。終朝閒說錦屛山。禽魚得雨皆歡意。梅柳迎春競好顔。早晩扁舟吾亦逝。幽期留與白雲間。蒼玉澗在遠心菴西。</text>
<title>農巖自淸風期宿楓溪。月出始至。</title>,<text>月出暝松間。佇立春山夕。五馬若飄煙。悠忽城東北。相思何鬱陶。旣覯願始適。酌我尊中酒。坐君池上石。江山多新藻。爛漫舟中作。歸思復浩蕩。春雲起小白。長江草連空。吾且掛風席。</text>
<title>夢到七山。院宇荒落。與外氏尊屬說前夜夢思之苦。談笑未幾而驚悟。是亦夢也。輾轉感歎。</title>,<text>一別嘉林梅柳春。病淹西澗客愁新。可憐半夜相思處。宛見南州所謂人。自笑夢中還占夢。那知身外又爲身。池荷枯盡書堂廢。往迹依依倍愴神。</text>
<title>呈浣花趙叔 景昌。時宰洞陰縣。</title>,<text>洞陰開縣小。山廨混田家。峽水淸如政。沙禽晩入衙。興來仍嘯咏。幽處更煙霞。吏隱於焉在。何須憶浣花。</text>
<title>和三淵</title>,<text>知子入山意。應憐溪上楓。迎來秋沼白。坐到夕霞紅。竹色連歸鳥。松風度遠鴻。幽懷忽遼落。明發各西東。</text>
<title>聞鴈思家</title>,<text>八月隨陽鴈。傳霜度曉天。客中偏起感。夜半未成眠。散落來湖上。參差背日邊。那堪一行斷。却在板橋前。</text>
<title>立春采艾 己巳</title>,<text>立春采江艾。滿掬江南春。故園春色至。愁殺未歸人。</text>
<title>溪上送德以</title>,<text>極目江湖春寂寥。我來君去路迢迢。故園離思空懸月。良夜佳期負上橋。魯野天低雲滿路。蘇城地盡海翻潮。折梅南國應思我。楊柳都門綠萬條。</text>
<title>元夕有懷</title>,<text>江南與江北。共此橋上春。踏盡滄洲月。潮平不見人。</text>
<title>送德以</title>,<text>江湖泛宅計全非。京洛親朋寂寞稀。今日送君南浦去。故山惆悵女蘿衣。</text>
<title>辛伯益 相東 內室挽</title>,<text>薄薄暮歸騎。朝露已先晞。甕餘去後釀。桁掛別時衣。珠胎未拆胞。子母死同時。君子于役勤。夙駕迨其期。胡寧不少待。倉卒遂永歸。靑閨春草生。生者空復思。</text>
<title>正月十六日。先妣生辰也。病滯七山外氏宅。未拜祠宇。曉起泣書。呈伯舅氏。</title>,<text>今日居然至。偏傷久別家。海沉前夜月。山曉舊園鴉。客裏空揮涕。天涯未點茶。含悲對舅氏。不忍詠春華。</text>
<title>花落懷火天</title>,<text>花落蘭塘夕。思君不可求。餘馨拾在手。寄與海棠樓。</text>
<title>鰲山別路贈學古 再從姪明行</title>,<text>鰲山晩色竹脩脩。千里歸驂動客愁。童子亦知離別恨。雨中相送到南洲。</text>
<title>北歸者</title>,<text>嗟爾北歸者。何心來到斯。手中持狀啓。海外殺儒師。求罪終何罪。匡時不遇時。巾箱有御札。早晩聖明知。</text>
<title>途中新凉</title>,<text>病暑愁長道。追凉得此樓。蟪蛄鳴樹杪。忽復感先秋。</text>
<title>曉行</title>,<text>夙駕迷南北。雞鳴墟落間。月光欺曙色。雲氣幻遙山。行路何多險。人生苦少歡。西湖風浪靜。萬事不如還。</text>
<title>新店書悲 時文谷喪車在前</title>,<text>相公勞王室。端笏四十年。歷朝霑雨露。忠貞久格天。胡爲晩離謗。十載遂再遷。其二載病迫嚴程。人情異宿昔。賓從一以散。親近馬前僕。浮雲翳西北。春天休極目。其三玉洞哭四日。淚激淸池水。高山無復仰。巖壑亦已矣。操文豈抒悲。靈車逝莫止。</text>
<title>望華山</title>,<text>華山千萬仞。上有白雲臺。宿昔矯遐志。高踞睨八垓。振衣虹蜺標。揚歌河漢隈。十年阻偉觀。夢想長悠哉。曾是小人寰。胡復墮塵埃。遼落白雲期。寂寞紫霞杯。東郊挺飛轡。三峰忽崔嵬。秋商息游氛。極目空翠來。景氣無今昔。人事莽環回。少日不可追。彷徨增我哀。</text>
<title>見文谷先生盆梅書感</title>,<text>寂寞羅浮樹。來從妙積傍。寒花已凋落。瘦幹半摧傷。是日靈均橘。平生召伯棠。無由見君子。對此泣餘芳。</text>
<title>過安國坊故宅</title>,<text>天寒故甲第。怵然下我騎。明月墮深院。光照門外地。號天君不悟。紫闥一以邃。三復綠衣什。千古有餘淚。</text>
<title>書懷鰲頭</title>,<text>久有蒿莪痛。頻逢梓樹秋。此時論此意。同病復同憂。魚耳新阡𡑞。鰲頭舊水丘。臨湖一茅屋。聊復與君謀。</text>
<title>鰲頭夜集。屬德以十四韻。</title>,<text>數月不相訪。居然秋已闌。竹林多暮色。菌閣颯新寒。宛轉延今夕。留連共一歡。華鐙交密席。珍菓錯彫盤。浦口金波逈。簾前玉露團。豪談競揮麈。散詠對欹冠。逸興翻成感。玆遊亦可嘆。高堂虗上座。征馬杳長安。海上他時約。天涯此會難。篋詩空自檢。村酌向誰寬。夜久看參斗。江寒攬菃蘭。芳時傷薆薆。歸路指漫漫。徘徊獨未已。離合兩無端。預愁重九夕。黃菊路中看。</text>
<title>醉贈德以</title>,<text>世事長歌放。秋風一慮無。揮鞭下白月。散髮過靑湖。騾背詩千首。鰲頭酒百壺。陶然竹林下。劉阮是吾徒。</text>
<title>早行</title>,<text>曙岸黃花潤。秋衣白露生。遙知漢陽陌。車盖已盈城。</text>
<title>到江忽逢歸客</title>,<text>馬首江流轉。天涯客路催。幾時重邂逅。今夕且遲徊。寒日遙山暝。高風片帆開。煙波一相送。淸淚落離杯。</text>
<title>白雲洞曉吟</title>,<text>岳色淸晨望。凄寒異昨朝。雙樽悄不御。風雨度河橋。</text>
<title>李季盛 昌朝 挽</title>,<text>去年同把駱山杯。春日吟詩見逸才。異代猶能逢太白。短期何遽哭顔回。文章埋沒箱中草。嗣續蒼茫腹裏孩。堂有老親兄亦病。逝魂應復泣遲徊。</text>
<title>寄題桃花亭</title>,<text>白雲亭廢後。還見種桃家。今古一流水。春來自泛花。</text>
<title>奉寄伯氏 爲時輩所逐。出補平安道都事。</title>,<text>一札從何至。重緘拭淚開。摩挲雨中字。撥棄菊前杯。消息傳逾邈。光陰別更催。天寒鴻欲盡。征旆幾時廻。</text>
<title>九日</title>,<text>兄歌出塞曲。弟賦陟岡詩。菊花隨處遍。千里採同時。</text>
<title>和方叔梅韻</title>,<text>憶梅東澗步尋梅。歲暮幽期花半開。冷影橫紗如隔霧。欹槎倚石欲生苔。依微庾嶺仙娥月。瀟洒西湖處士杯。別是山茶分翠色。任他飛雪滿城來。</text>
<title>見畵帖。酬洪府伯 受疇。</title>,<text>洛東一別夢悠悠。千里相思在隱樓。官道蒼茫空白髮。鄕愁寥落復淸秋。江雲滿郭鳴琴靜。山鳥飛庭聽訟休。早晩陶君歸去意。嶺南圖下見西疇。</text>
<title>龍山吊吳尙書 斗寅</title>,<text>失聲哭尙書。撫櫬臨江水。曾是鮮承顔。何乃泣未已。凜然正名言。多公得其死。死出城西門。方可闡倫紀。</text>
<title>西浦金尙書 萬重 謫宣川。送山甫 鎭華 往覲。庚午</title>,<text>游子趍庭日。孤臣將母思。離愁似春草。日夜徧秦地。</text>
<title>呈東麓</title>,<text>浩蕩風雲契。遲徊斗屋棲。病餘詩滿篋。門外草侵蹊。鬂髮春還素。煙花醉欲迷。升沉百年事。話到日輪低。</text>
<title>池閣夜飮。呈靑洲。</title>,<text>君能宿此夕。吾且慰平生。花際燈頻落。池邊酒復淸。泉聲疑雨作。夜色逼雞鳴。來日相思處。銅津一帆橫。</text>
<title>東麓送秋。示德美。</title>,<text>落木蕭蕭歲色闌。高齋靜夜思多端。風驅遠鴈驚頹序。雨打疎簾送薄寒。白酒尊前須盡醉。黃花秋後更誰看。明朝雲散還愁寂。博戱詩談强此歡。</text>
<title>賦方叔早梅</title>,<text>君家梅可憐。皎潔玉壺天。香動黃花後。春廻白雪前。山茶同沃若。叢竹對蕭然。待月疎林外。紗窻澹似煙。</text>
<title>感懷和從子令行韻 伯氏時爲扶風郡</title>,<text>蒼蒼雲在山。滴滴雨鳴川。我來記平素。物候亦依然。空輿寄瞻依。南路劇綿延。人事嗟何及。酒食徒滿前。心悲舍之去。孤舘卧無眠。其二飄風起丘陵。魚山多露草。浩蕩赴瘴海。堪使黑頭皓。孤雲引愁緖。心折太行道。存亡遞哀樂。今古限豐槁。因之戒後輩。三牲迨其早。</text>
<title>賞李子東 海朝 梅</title>,<text>玉壺亭上弄芳華。餘興悠然在爾家。雪後幽期重秉燭。月中淸話共圍槎。生香暗逐爐煙細。瘦影偏侵竹杪斜。更憶西湖春色早。君能賦得故人花。</text>
<title>天臺歌。贈虗月老宿。</title>,<text>上山心苦忙。下山思多遺。藍輿却不御。杖策一逶遲。潮去汐來亦何自。山高谷深長不移。滄溟無極眼易窮。不知天外更有誰。手拊石鼓海濤翻。閶闔長風却倒吹。高僧八十能賦詩。爲我且說仙臺奇。斗酒投海不肯飮。玉乳紫芝可療飢。歸雲掩日忽西逝。落景蒼然滿崦嵫。鯨鯢出沒鶴流響。彷彿若木見高枝。明朝濡足滄溟水。會與天仙臺上期。</text>
<title>懸雲閣</title>,<text>壁峭無餘地。樓虗但遠天。星龕危欲墜。鐵索裊仍懸。月傍如來像。苔緘妙法詮。高僧時獨往。靜夜兀參禪。</text>
<title>石磴</title>,<text>石磴無窮極。行行上碧岑。異香聞桂子。爽籟出松林。日入金沙淨。巖回玉乳深。探眞意未已。會與月禪尋。</text>
<title>菖蒲井</title>,<text>靈山多白鹿。應有仙人騎。菖蒲古井側。玉溜無已時。</text>
<title>寄露峰</title>,<text>蓬山紫芝莖。山深常獨秀。君去能采否。霜露日紛糅。</text>
<title>海仙臺</title>,<text>法界尋眞轉寂寥。古臺臨海極岧嶢。桃源不辨漁郞路。緱嶺難追子晉簫。龍氣蒼茫歸積靄。蜃風蕭瑟撼層霄。佳期浩蕩蓬萊隔。目斷雲濤片帆遙。</text>
<title>龍湫瀑</title>,<text>源到雲菴逈。流通石臼寬。溪回纔合勢。崖斷倐揚湍。急電排林下。飛霜洒壁寒。方看玉龍倒。休問九淵蟠。</text>
<title>又題</title>,<text>急澗巖間拆。飛流樹杪懸。下壓寒潭水。應驚老龍眠。</text>
<title>下山贈老僧</title>,<text>緩策臨流水。從容步澗阿。半山秋色晩。萬樹夕陽多。杯到從吾醉。詩成任爾歌。上方深處在。餘興滿雲蘿。</text>
<title>上元吟。呈扶風東閣。辛未</title>,<text>去年上元無友生。兄弟對床多感情。今年上元益惆悵。山川兩地分弟兄。春城夜遊慣少年。橋上笙歌紛如雲。盛衰無端十數年。悲歡秪今那復論。阡陌如故人事非。微我無酒且掩門。氷泉始流雪飄飄。梅花又發去年條。遙憐東閣今夜月。舊遊空思錦川橋。</text>
<title>南塘呈兩舅氏</title>,<text>極目渺煙水。何由望遠人。郊原倚棹暮。梅柳滿湖春。其二童稚思平日。山川似故鄕。人情窮反本。今去宿新倉。</text>
<title>與伯氏分路。夕期摩天臺。</title>,<text>春晴碧雲高。蕭寺隔蘭渚。却指摩天臺。松深鶴叫處。</text>
<title>看軍藏瀑。悵同遊未至。</title>,<text>整策下層壁。窮源復巨壑。素雪忽興沒。飛瀑奮千尺。石崖對竦峙。珠沫中噴薄。神飈拂高源。霧雲飄餘液。昔遊謾相過。奇觀今始得。臨流壺自傾。塵襟一疎濯。同遊滯半途。到此空相憶。</text>
<title>兄弟瀨</title>,<text>步臨兄弟瀨。傷我兄弟情。餘波落海岸。何限斷腸聲。</text>
<title>自實相寺。向芝食浦。</title>,<text>芝浦今荒廢。居僧亦不知。筠輿過嶺遠。蘆管出松遲。絶境斷人過。平疇耕者誰。眞如橘州土。安得着茅茨。</text>
<title>訪元曉。日暮改路。</title>,<text>日馭同行客。怱怱不住鞭。藍輿中道返。夕磬半空傳。目送歸僧盡。心隨落景懸。今宵共明月。尙可夢參禪。</text>
<title>擊磬應韻</title>,<text>佛院長深閉。暗芳不禁春。冥心擊磬後。頓覺鳥聲眞。</text>
<title>凌虗閣。送趙翰林 正緯 還白馬江。</title>,<text>凌虗一宿夢悠悠。更把深杯惜去留。君到扶蘇山下日。半江花落木蘭舟。</text>
<title>過葛山</title>,<text>三池瀟洒一孤亭。四面雲嵐滿檻靑。花發小庭人不到。竹扉終日向山扃。</text>
<title>用趙地主 相愚 韻</title>,<text>萬點飛花入檻斜。畵樓朝日欲蒸霞。使君貪醉林間酌。五馬行春宿野家。</text>
<title>梅前別蔡生文揆</title>,<text>池上梅花樹。花飛空高樓。餘香不可攬。愁絶下芳洲。</text>
<title>觀釣</title>,<text>釣魚得魚否。手裏裊風竿。日暖平沙穩。倦來眠亦閒。</text>
<title>楮谷書懷</title>,<text>龍川以北鳳岡前。十里桑麻正翳然。行扣西隣先借榻。欲營新棟奈無錢。村深雞犬生花裏。嶺遠牛羊下栢顚。歸骨正須楸檟近。弟兄華髮向殘年。</text>
<title>臨鏡堂。詠正月盆桃。壬申</title>,<text>梅花落後思依然。忽見仙桃暎雪天。春色滿堂渾似醉。不須呼酒到花前。</text>
<title>聞伯氏猝赴北關 時有邊警。拜命北靑。</title>,<text>夜夜連床夢。忽然天一涯。同歸有成說。此別未先知。海國春生日。關山雪滿時。天長鴈亦斷。無那尺書遲。</text>
<title>傷靑海別</title>,<text>出塞前猶後。停車雪滿歧。空將送野淚。添灑陟岡詩。目斷荒山暮。雲隨皁盖遲。相離二千里。重會若爲期。</text>
<title>路中値雪</title>,<text>疾風吹萬里。大雪皓漫漫。未識南州暖。那堪北塞寒。羊腸坂應阻。鳳首路猶難。再過分歧處。徒然泣抱鞍。</text>
<title>感懷 屬農巖</title>,<text>告別東阿淚滿巾。白雲滄海道無因。參差魚鴈稀情訊。零落墳經遠德隣。萬里戎塵迷北路。百年吾道付何人。緘辭欲致平生託。風珮天長不可親。</text>
<title>眠起</title>,<text>眠起書樓朝日紅。山禽啼在綠陰中。落花一一飛簾外。知有東園雨後風。</text>
<title>芝山 堂叔盛迪鄕庄 惜別</title>,<text>亭臯客散伊山道。寂寂草堂獨我留。落日忽思天際別。春風無限夜來愁。雲長北洛飛飛鴈。水濶西湖泛泛鷗。花下一尊斟更滿。萬緣身外劇悠悠。</text>
<title>獨廻</title>,<text>潮月自今古。感此寒松臺。臺荒人不到。蘭蕙變蒿萊。春湖望不極。倚棹悵獨廻。</text>
<title>聽蟬懷三淵</title>,<text>不知聲起處。但見風颯然。高人望何許。徙倚綠陰前。</text>
<title>七夕</title>,<text>萬古蒼茫烏鵲橋。如何秋雨每今宵。坐惜井梧凋一葉。滿湖風色暮蕭蕭。</text>
<title>秋懷</title>,<text>一氣驚蕭瑟。孤懷若遠行。雲晴山更碧。潦落水增淸。節候蟲先報。身謀屋始成。忘言惟簡冊。世事不須評。</text>
<title>懷北關。次芝山韻。</title>,<text>故園歸計却茫然。湖右棲遲又一年。宋玉悲因秋氣凜。馬援窮見壯心堅。山樽寂寞黃花夕。塞鴈差池白露天。風雨前宵驚別夢。弟兄何日對床眠。</text>
<title>憶楓溪奉靑洲</title>,<text>公去憶楓溪。公來問楓溪。楓溪竟何如。峰壑古今迷。曲沼斷泉流。空院多鳥啼。無人更留客。有詩誰爲題。</text>
<title>鰲山。感白鵝終夜悲鳴。</title>,<text>白鵝鳴竹林。長夜獨命侶。非無海上羣。未忍忘其故。鳴聲感余多。何况君心苦。一聞悼亡吟。淚下忽如雨。</text>
<title>臨池</title>,<text>方塘納素水。晴景漾紅鱗。客來無一語。落日看垂綸。</text>
<title>雪後並馬 癸酉</title>,<text>昨夜驚風撼厚坤。滿湖飛雪漲昏昏。林間凍雀春無食。山下居人晝掩門。南澗驚逢幽伴至。西巖知有好期存。晩來寥朗停陰散。並馬沙汀喜日暄。</text>
<title>漁家</title>,<text>千層浪湧初無地。一抹山回却有天。谷口人家春已晩。梨花雪覆釣魚船。</text>
<title>晩歸</title>,<text>潮滿仍招損。天晴忽作陰。片篷供坐卧。歸處任浮沉。</text>
<title>題屬前舟</title>,<text>遼落滄洲望。風潮不可期。人遐揭厲後。道阻溯洄時。蜃氣圍帆遠。漁歌隔浦遲。歸墟同所息。一葦也相追。</text>
<title>漁舠</title>,<text>漁舠疾於馬。出沒駕潮波。擧網遙相問。得魚誰最多。</text>
<title>寺壁感朴定齋 泰輔 記文</title>,<text>古寺無僧住。看花倍寂寥。高吟學士作。恨入浙江潮。</text>
<title>奉和靑洲</title>,<text>雙樹繫舟花亂飛。一樽移石客忘歸。湖山自在看無盡。魚鳥相親得所依。薜荔門欹喬木翳。海棠洲轉遠沙圍。滄浪到底心機靜。不信人間有是非。</text>
<title>乘汐</title>,<text>滄溟風定一帆閒。路入南湖浩淼間。浦外遙分煙數點。明沙斷處是鰲山。</text>
<title>回舟</title>,<text>三日西浮海。天長一葉舟。快乘好風勢。仍駕晩潮頭。遠樹紛相迓。羣山杳欲浮。惠連湖上待。堪詑此奇游。</text>
<title>老稼齋內室挽</title>,<text>悠悠海中島。禍浪昔無涯。荼毒泣孤子。室家仍流離。窮峽賣珠玉。生理採蕨薇。平生長禁臠。何曾怨凍飢。勞極遂嬰疾。故里不可歸。哀哀長逝魂。琅琅告訣辭。一死何所恨。未見雪寃時。</text>
<title>奉別靑洲堂叔之任高城 甲戌</title>,<text>寥濶蓬壺約。逢秋倍黯然。今公行作尉。從者亦如仙。路出丹楓樹。亭高白露天。應知下車日。海月足新篇。</text>
<title>重陽。宿木食窩叙別。</title>,<text>楊山淹病宿秋堂。九日蕭條望洛陽。幾處黃花斟晩酌。一行歸鴈度晨霜。關心節物人空老。回首江湖路更長。說到古亭文酒地。寥寥往事斷人腸。</text>
<title>與農巖諸叔。守歲木食窩。</title>,<text>歲色蒼茫盡。床梅已落花。愁同失羣鴈。來趁後棲鴉。山海中年隔。星河半夜斜。停杯忽南望。楸檟杳天涯。</text>
<title>別李仲剛出佐北幕 寒圃齋李公健命○乙亥</title>,<text>芳草思綿綿。送君出關山。關山千萬里。北風春尙寒。京轂盛遊從。雲日照衣冠。誰爲獨佻佻。星駕不遑安。北上磨天嶺。應知行路難。</text>
<title>雪中追仲起</title>,<text>漠漠飛寒雪。翩翩捲白衣。依微隔水望。一馬霧中歸。</text>
<title>玉壺亭詠梅</title>,<text>近臘梅花樹。君家剩占春。行尋壺裏別。看到燭前新。皜色偏欺雲。孤標不受塵。芳宵偶此會。疎酌却迷人。</text>
<title>三淵夜至。移梅煖酒。丙子</title>,<text>寥朗西軒雪。新梅近燭移。濃香上春萼。疎影半窻枝。幽賞偶同夜。高朋曾未期。把杯爲相問。何似卧雲時。</text>
<title>落景</title>,<text>落景下江岸。漁家半掩扉。平沙一鷺立。遠浦數帆飛。楓栢山先暗。蒹葭逕欲迷。泊舟風更緩。餘興未言歸。</text>
<title>次南宮丈 垕 韻 丁丑</title>,<text>縱飮何妨到日斜。上方高卧便爲家。尙有餘情問西澗。新梅未老上春花。</text>
<title>銅津 三峰在湖上</title>,<text>銅津客路盡。恣意放扁舟。野色孤村暮。洲光遠樹秋。釣綸收雨外。樵牧競沙頭。回首三峰逈。歸雲意更悠。</text>
<title>駱山六韻。呈農巖。戊寅</title>,<text>旅遊心不適。且宿駱山隅。古堞雪花亂。窮閭煙火孤。回風臘後急。淸夜客中徂。靜對窺簷月。寒聽失樹烏。天機仰星斗。別夢繞江湖。壯志空華髮。悲歌動玉壺。</text>
<title>平楚 庚辰</title>,<text>悄悄行平楚。蒼蒼轉夕陰。村荒餘廢井。崖盡見遙岑。征役逢春倦。羇愁到老深。馬前看饁畒。身計更沉吟。</text>
<title>二月十八日。喪餘泣書。</title>,<text>鳴雞喚我起。陵樹風聿聿。一哭亦何爲。沉哀殊未洩。追惟十年前。痛悔如隔日。誠淺恧代身。罪積思擢髮。徒然申顧復。未曾報萬一。延禍反自我。何心尙苟活。孤懷感荏苒。春物又藹蔚。悽悽寒食後。忍復度十八。嗟吾幽廓處。兄弟亦遠別。中阡雨空濛。南紀路迢忽。執酌今何由。循塋增嗚咽。還去悵惝恍。曉雲掩星月。延想在夢魂。轉輾至明發。悠悠百歲期。山足願歸骨。</text>
<title>途中遇晴</title>,<text>迫促隨行旅。蒼茫接暮晨。偶然逢霽景。還復惜深春。遠草明黃犢。安流聚細鱗。忽思楓澗口。梅柳別來新。</text>
<title>度峽</title>,<text>峽路何時盡。終朝行復行。雲山萬重色。溪水兩邊聲。崖店舊仍廢。石田春不耕。回頭愁去止。穹樹夕陰生。</text>
<title>訪金山寺。道以 族弟時佐 先往待。</title>,<text>今夕多雨意。南望海雲興。金山不可忘。昨日送佳朋。復尋馬行迹。振策越丘陵。穹谷泄繁靄。諸天隱亂藤。不知君行住。隔溪且呼僧。輕輿穩於馬。危逕頗屢登。浩浩滿襟風。衣上夜露凝。幽意轉怊悵。林麓氣色增。飄然先登者。淸坐觀佛燈。</text>
<title>雨中送別道以。抽放翁韻。</title>,<text>金山一宿意如何。醉下諸天雨滿簑。絶境未窮峰外寺。閒愁頻折馬前花。停雲入望春將暮。流水分携路更賖。歸語白雲林下老。不堪塵紱杳京華。</text>
<title>贈姨兄兪公佐 相基</title>,<text>南塘濤水長不平。遊子歸時潮又生。停棹入村叩衡門。一笑林下見弟兄。兄齒欲疎我髮短。晩歲離別何其長。拊念疇昔心肝熱。尙記相携拜北堂。萬事回環五載餘。嗟君廓然守門閭。矧余抱恨久如何。不忍更過茅山廬。春風客路回征馬。夕陽荒隴感哺烏。悠悠昊天曷其極。願依親愛慰永吁。逢君不敢說往時。復恐相對淚雙垂。無忝只有平生戒。爲善須思令名貽。語終携手出門望。市南故宅竹猗猗。</text>
<title>雨後</title>,<text>陂塘動風色。秋候颯蕭騷。雨過雲猶滯。橋崩浪更高。人生半是路。世故劇於毛。朱墨非吾志。漁樵物外豪。</text>
<title>野行</title>,<text>我行在百畒。八月風過凉。積雨川猶白。深秋稻未黃。幾家能醉樂。今歲又飢荒。預恐催徭役。何由控廟堂。</text>
<title>停舟書贈方叔</title>,<text>江淸秋晩後。野濶雨晴時。別馬嘶相向。行舟解故遲。潮高天似倒。山遠景將移。臨水千懷澹。惟存去住悲。其二腐儒無寸長。小邑亦多言。自笑疎狂劇。那堪訟獄繁。潁川思止盜。彭澤賦歸園。出處終誰得。向君要再論。</text>
<title>贈新倉老舅 辛巳</title>,<text>痛哭西州後。相逢此老時。江湖唯爾在。人世欲何之。鳥叫荒山暝。雲橫古渡疑。百無堂廢久。春草又生池。百無外王考堂號。</text>
<title>贈愼甫</title>,<text>柳外回車雨打衣。前宵觴詠夢依依。飛鴻此去音塵隔。安得呼羣向北歸。鴻山一名飛鴻。</text>
<title>感西征</title>,<text>馬首靑靑色。今春草又生。杳然南國路。還是故園情。久客驚時序。長離感弟兄。二毛吾亦老。書劒復西征。</text>
<title>題飛飛亭</title>,<text>惆悵暮春思。行尋隔岸扉。層巖逕初轉。高閣勢如飛。地逈灘聲轉。山平野色圍。忘歸一尊酒。斜景竹依依。</text>
<title>途中呈伯氏</title>,<text>十日相守久。千里告別難。况供病淹床。何忍卽征鞍。江南本卑濕。所幸早得還。執袂無他語。晨暮願加餐。呑聲掩此情。別路浩漫漫。極目浮雲外。飛盖不可攀。唯有雙鯉魚。可吐我心肝。</text>
<title>南塘懷感</title>,<text>可惜晴日與和風。胡爲度了愁緖中。昨見辛夷花暎街。今日園桃欲謝紅。人生滚滚征途役。無那少年成老翁。病兄三月尙滯淹。幼女一旬又呻吟。耿耿方寸秪如此。風光滿目何爲心。南湖春水淸無塵。聊復移舟狎沙禽。</text>
<title>題鰲山新舍</title>,<text>名區元近水。精舍更無塵。偶是經過處。偏驚結構新。欄平鷗舞緩。床淨燕窺頻。滿意風潮入。漁舟坐可親。</text>
<title>奉寄伯氏歸轅</title>,<text>徂南三載意如何。丹雀含書趣駟車。兄弟情深垂老際。江湖路險積霖餘。壺山已失斟仙酌。鴻舘那堪斷尺書。最是沉綿猶宿疹。野亭臨別爲牽裙。</text>
<title>賞蓮集鴻亭</title>,<text>仙賞寧辭疾。閑花也待人。晩來猶萬朶。將去故三廵。露濯紅衣淨。煙含翠盖新。幽貞似君子。願與接芳隣。</text>
<title>流頭前夜。月色甚佳。</title>,<text>世事與疾故。無端生白髮。今夕坐南榮。邂逅逢佳月。凝雲掃河漢。皓質含霜雪。流風度疎篁。散懷蕩煩熱。正喜積雨收。稍覺沉痾歇。幼女可言詩。且與步淸樾。</text>
<title>素沙懷古</title>,<text>四野望蒼然。微風搖岸草。下馬誦荒碑。拊事想征討。島夷昔何銳。周防盖不早。微我天朝惠。斯民幾莫保。秪今兵馬墟。田疇莽浩浩。北望靦余顔。戎醜雜周鎬。國耻竟誰塞。彈劒書生老。</text>
<title>感懷和德以</title>,<text>逝與存俱幻。悲將恨共深。逢君眞似夢。話舊更沾襟。積雪西園曉。寒燈半壁陰。還驚歲華盡。春候動梅心。</text>
<title>李判書 頤命 大夫人挽</title>,<text>孝子養未卒。人事忽至此。彫葫委蘭舟。春雨響灘水。泉路渺何極。飛旐自千里。其二尙書昔趍北。江上一摻裾。知君愛日誠。淸隱不安居。誰知反哺烏。遽是含索魚。其三淸淨白馬莊。相公啓荊扉。平生採蘋處。獨見廣柳歸。孤兒慟莫追。血淚染素衣。其四淑溫壼內美。幽邃儘難知。不有熊丸苦。那見鳳毛奇。揄揚我未能。投翰愧此詞。</text>
<title>客來傷心</title>,<text>客來猶舊面。哀抱欲如何。白髮餘生短。黃泉積恨多。楮山空宿草。茅島自寒波。愁詠今宵盡。霜天鴈獨過。其二 疊用德以韻西景誰留得。東流恨亦深。存亡唯有淚。邂逅一開襟。話久窻燈暗。更殘霧月陰。淸眞想遺範。拊境却傷心。</text>
<title>淸風閣</title>,<text>烈士萬古名。空留淸風閣。蕭條俎豆事。傍此閟宮側。俛仰想伊人。世遠心不隔。入山豈愛佛。斷髮爲藏跡。標格故自超。遺像尙動色。朗吟采薇曲。風雪鳴苦竹。</text>
<title>感憶溪梅</title>,<text>白因天賦得。香與雪華宜。山扉掩窮臘。春意復誰知。</text>
<title>點兵志感 壬午</title>,<text>翼翼鴻山舘。巖巖月窟高。方春視兵馬。落日照弓刀。中土歸何地。邊謨仗此曹。聖朝聞鼓角。誰識我心勞。</text>
<title>踰嶺向茅山</title>,<text>雪暗山千疊。村遙水一涯。荒荒將落日。黯黯獨歸時。百感吾猶在。重來路更疑。樂園休復問。常棣半摧枝。</text>
<title>玉樹途中</title>,<text>驅馬玉樹阿。遙望綠雲嶺。林鴻界分處。峽野勢相競。閒閒十畒事。日午村更靜。紛藹桑柘林。高低楊柳影。倉鶊時一鳴。耒耜各已整。農功豈不苦。民志於斯定。我且緩歸策。遲徊靑草逕。</text>
<title>將宿月崖</title>,<text>平生詩書志。半墮車馬間。湖縣復疲役。春花照衰顔。旅懷苦無賴。行吟破愁端。遲遲日又斜。我騎不解鞍。夕鳥滿林飛。天機羡爾閒。</text>
<title>七山感懷贈申生</title>,<text>舊識伊誰在。逢君百感深。雲山今古色。客路去來心。樹老村居少。春寒野渡陰。羊曇不盡淚。忍復向嘉林。</text>
<title>孝子行</title>,<text>哮虎尙能摶。母屍不可失。母兒寧同死。此志終難奪。大姊莫走藏。兒已奮身當。終然全母體。歸葬阿爺傍。兒年方八九。異哉格獸勇。至誠有如此。聞者尙感動。風沙慘占店。鳥雀自相呼。遺烈子孫盡。春草生丘墟。行人且停駕。此是孝子閭。</text>
<title>水碓村</title>,<text>日斜踰月山。窮峽際遙野。春華歸草木。暝色催牛馬。淸泉灌村圃。雲碓響高下。行路一會意。聊欲卸倦駕。流光瞥改眼。燕處亦何寡。惆悵却復去。霜髮皓盈把。</text>
<title>踏靑日。書懷示兒子。三三家兒生日。</title>,<text>已知踏靑廻。前夜雨滿園。雨休風更好。微吟起啓門。徘徊試輕屧。幽懷向兒言。油油晩雲色。濃濃朝露痕。有鍤莫穿土。恐傷柔草根。其二兒降在令辰。時物藹如此。那無一尊酒。以燕我父子。悲歡閱此生。短髮亦已矣。空懷生育勞。中夜攬涕起。努力迨少壯。以我且戒爾。</text>
<title>送兒歸京</title>,<text>爲吏苦言還。可笑俗人談。而我良不然。當去盖有三。平生性疎懶。應接固不堪。婦病尙床褥。男呻急湯砭。束裝屢陳情。官長何苦嫌。遲徊如店舍。歸期驗蓍占。時物忽已晩。昨夜雨新沾。江花明如霞。汀草綠於藍。緬懷三池上。梅柳繞亭庵。神行不可禦。誰爲獨滯淹。出門但送爾。高唱發酒酣。</text>
<title>獨歸</title>,<text>去時行何促。歸處路還遲。父子一南北。車馬各背馳。湖洛異所向。飛蓬安可追。回首川野外。雲雨布祁祁。暮還如有待。懸燈情更疑。</text>
<title>寄兒</title>,<text>日暮倦物役。開戶月滿庭。亭亭樹影直。湛湛夜氣淸。棲禽各已定。宮居絶市聲。玄襟默有契。銅章本自輕。緬懷吾家兒。歸去卧溪亭。松韻自古今。巖溜共淸泠。相去雖南北。宛如接視聽。况有天中輪。分照寸心明。</text>
<title>題峩嵋書室壁面</title>,<text>峽斷鴻山盡。雲開馬嶺高。紆回窮此路。棲隱問南臯。堂淨羅靑嶂。人閒勸白醪。掩門求道志。山逕長蓬蒿。</text>
<title>寄題雲溪</title>,<text>小屋倚蒼石。蕭然不成堵。源泉自雲峽。噴薄作風雨。方池若明鏡。淸暉澹庭戶。眄來疑物表。魚鳥共容與。前坡擬橫筧。南岸謀築塢。奇賞方未央。營葺復如許。曾是路傍過。孰非玆山主。高情獨有君。選幽遂得所。眞樂不可詠。意愜忘言處。</text>
<title>朝暉谷楸下述哀</title>,<text>驅馬何靡靡。惻愴上嶺夕。松楸涕已滋。况復哭我伯。變故宛如昨。節序屢推易。枯草忽萋蒨。落木生膏澤。俯仰氤氳氣。春物感我目。輪轉理固然。逝者何無復。游魂不可接。拊膺想平昔。其二賦命與人殊。生不拜皇考。唯兄尙孩提。嗷嗷在母抱。顧復生成際。何由報穹昊。貧窶轉貽罹。日覺慈顔老。延禍寔由我。兄貴非不早。茅山血泣餘。相對鬂雙皓。如何含索哀。又不保式好。其三鮮生天地間。一兄常瞻依。相見情彌新。相別意多遺。奈何隔千里。生死兩不知。淫霖六月中。江河漲道歧。蒼茫獨遠泝。八日到京師。一慟萬事畢。我來亦何遲。怳惚如夢寐。至今內懷疑。其四昨宿茅山廬。夢中事如昔。歡笑奉天只。怡怡兄在側。精爽迷古今。團欒遺枕席。始寤若有記。徐尋轉無跡。悲風在庭樹。曙日窺窻隙。兀坐思茫然。回顧影更隻。揮涕步荒園。荊花發舊植。其五愛子未托人。恨與逝俱長。衰麻半床褥。羸形急砭湯。窮途鮮匍匐。唯我相扶將。陳情乞休官。一心在兒傍。縱令及時還。誰與更對床。古洞水自響。三池草欲荒。觸境助悲緖。寧欲息行裝。</text>
<title>面江軒別席。分韻得盡字。面江兪兄相基軒名。</title>,<text>遵江涉茂草。茫然惜春盡。再叩七山扉。却送千里軫。南宰爲具邇。先歸尙可忍。君如鳥出谷。我似牛着紖。去住兩關情。棲遲竊自哂。矧爾閱哀喪。宿昔髮變鬒。聊且携重弁。壺觴左右引。危亭俯野馬。晴眺窮海蜃。孤嶠分斷靄。好風酒叢箘。逍遙領遐趣。吟誦瀉煩憫。回瞻世路隘。拊躬涕欲隕。卷舒吾已定。何必問詹尹。</text>
<title>田村雨後</title>,<text>客意關農事。豐徵見雨痕。流雲半邊日。布糓兩三村。勤苦隨人力。生成仰主恩。澤鴻猶未集。將去愧元元。</text>
<title>溪上感舊</title>,<text>棠花空發去年枝。哀樂悠悠聽雨時。萬事池堂餘草露。人間湛樂更誰期。</text>
<title>徂序</title>,<text>徂序已秋候。蕭然池舘凉。蟬聲在高樹。雨意入回塘。病覺歸山晩。愁將去日長。里中多舊好。猶欲共書床。</text>
<title>牙山別席。用軸中韻。族叔蕉窻盛後。時宰此縣。</title>,<text>地逈仍臨海。衙偏却近山。雲煙開一面。梧竹護重關。未恨郞潛久。眞成吏隱閒。三年耐供劇。媿我已衰顔。其二雨裏罷高會。歸來月滿山。依然想蘭室。獨自掩荊關。積潦晴猶漲。停雲晩却閒。不知今夜飮。誰與更歡顔。</text>
<title>久雨懷檗翁 三淵一號</title>,<text>道意困未墨。歸來髮半皓。獨有同學翁。慇懃展宿好。比隣猶見阻。世紛莽以浩。如何復陰雨。阡陌漲積潦。停雲靄悠悠。塵榻不復掃。楓樹掩門深。愁緖生晩草。知君有遠懷。楊峽偃粱稻。要須期歲暮。東去共幽討。</text>
<title>和洗心臺感懷作</title>,<text>昔在少壯時。阡陌朋遊憤。長日讌東隣。淸夜醉西澗。襟懷絶畦畛。詠歌諧弁丱。豈無他人好。唯爾心如串。歡樂苦未極。風雪歲載晏。萬事更何言。爲善反遭患。相望各弦筈。幾年阻魚鴈。食力眞得計。爲吏謾招訕。豈伊行藏異。有此山川間。歸休及遲暮。三載倦游宦。蕭條洗心臺。良會再得辦。向來見存沒。相顧如夢幻。我髮已變鬒。君衣適至骭。燈前集萬感。老淚欲沾襇。何以謀夜醉。園中且折莧。十畒可同歸。薄俗我已覸。</text>
<title>夕涼亭。次放翁詩。</title>,<text>城市少相識。期君過野堂。松間駐遊騎。竹外候微凉。雨入陂塘暮。荷薰杖屨香。小亭厄壓水。醉後更移床。</text>
<title>池上感懷</title>,<text>臨池如昨日。誰謂已三年。新亭忽迢逈。循檻屢盤旋。芙蓉發幾時。風雨損芳姸。哀樂兩無端。長顧思茫然。論詩失上才。投筆不成篇。</text>
<title>琴江夜宿</title>,<text>琴江秋氣動高林。永夜寒虫繞砌吟。睡起忽驚江蕩影。窺人知有月相尋。</text>
<title>欲尋山寺。待藍輿不至。</title>,<text>秋郊厭觀稼。駐馬問諸天。蔭石盤松大。緣崖雜果懸。鍾微流水岸。景昃上方煙。望盡藍輿逕。將歸思惘然。</text>
<title>雲洞待主人</title>,<text>主人暮何去。守門唯雙鶴。泉流激泠泠。得雨上層石。風林薄暑氣。候虫響凉夕。沉吟領眞樂。無人意自適。</text>
<title>還任感懷</title>,<text>可羡陶彭澤。輕舟忽去官。荒年迫朝令。復路又秋闌。客袂黃塵染。籬葩白露寒。牽情在江海。何日理漁竿。</text>
<title>鄭載文 龍河 挽</title>,<text>東床人如玉。喜氣溢門闌。隣人來相道。無男未足嘆。其二蘭洞忽寥逈。山高水自流。何忍入君室。琴書去後留。其三君舅卽素交。生少共憂樂。相對感早衰。况復聞晝哭。</text>
<title>雙橋贈鄭生</title>,<text>橋邊一路古今斜。幾度遲徊種柳家。書劒百年餘壯志。秋風入鬂半成華。</text>
<title>隨陽軒朝起</title>,<text>久負淸溪白酒觴。病懷寥落卧隨陽。朝來試誦歸來賦。逕菊庭柯宛在傍。</text>
<title>香林寺路中</title>,<text>領得香林萬樹秋。步隨流水去悠悠。不知陶令歸田日。尙有禪門醉詠不。</text>
<title>期尹弟汝三 以迪。共宿山上菴。</title>,<text>山上菴高客到稀。幾年東閣夢仙扉。休官偶値淸秋節。要與幽人宿翠微。</text>
<title>山寺夜中。忽見兵符追至。</title>,<text>去官惟恐出疆遲。到寺心同馬脫羈。萬慮蕭然僧定後。一符何事夜相追。</text>
<title>山上菴</title>,<text>逕斷蒼巖出。禪扉鎖晩霞。爐香凝不散。僧去掛袈裟。</text>
<title>過烏山洞口感舊</title>,<text>惻惻不能言。斯路忽再尋。仰頭天井懸。側足龍湫深。風水古今響。幽洞晝陰森。蕭條杕杜詠。嘹唳斷鴈音。欲問平生迹。若爲後死心。居僧亦寥落。楓栢餘孤庵。卽事已斷魂。誰爲更徂南。</text>
<title>重陽途中</title>,<text>客路年年九月花。無端頹景馬前斜。病兒能復登高未。回首淸溪第一家。</text>
<title>疊賦自笑</title>,<text>愁心歷亂似蘆花。纔逐西風又北斜。自笑此行迷去處。不如投紱卧田家。</text>
<title>謝權怡叔折菊贈別</title>,<text>故人贈我叢菊枝。正及鴻舘解紱時。栗里佳色紛可采。却嘆歲闌歸去遲。持此仍見鄭重意。悟往猶知來可追。振衣霜天落木風。西溪晩花應不衰。如何喚起江海客。共醉三池爛漫巵。惟當佩服懷同臭。與君長結遲暮期。</text>
<title>水原感舊</title>,<text>驅馬振威嶺。遙望水原城。村煙何稠密。山堞亦崢嶸。巋然講武堂。吾祖所經營。邦畿一都會。雲屯萬甲兵。密勿討復計。洒落君臣盟。宏圖挫中身。天何壽攙搶。百年盡爲戎。孰知尊大明。城池猶滿目。倚劒秋風鳴。近聞中州事。靈㙮戈仍橫。誰能出奇策。乘弊一掃淸。上以報聖主。下以慰遺氓。此志徒奮激。腐儒竟何成。西望沁州祠。悲歌淚沾纓。</text>
<title>文學族叔 昌直 挽</title>,<text>歸來北里夕。蒼然舊岳色。何彼山下人。形影已冥漠。悽悽掩此哀。試哭平生宅。塵架委書帙。荒庭餘花木。情話那復聞。淚爲死別落。其二追遊記少壯。三十年于今。豈無同人好。於公最契心。春酌玉溪流。秋宿靑楓陰。高唱與劇飮。淋漓蕩素襟。誰知離索日。存沒遽相尋。其三擧世事浮靡。正氣日凋弊。唯公蘊樸直。暮途志逾勵。立朝嚴討復。居家先孝悌。敦風及宗族。嘉樂洽行葦。中身事忽謬。萬恨夜臺閉。其四嗟公與我伯。生世卽同庚。神氣兩豪邁。同期以百齡。脩短莾難測。崇蘭次第零。出門我安適。入門還屛營。三池聽夜雨。悒悒傷平生。</text>
<title>途中有懷</title>,<text>暮秋日苦短。夙駕已夕曛。故山杳何在。蒼茫西北雲。無端風雨至。歘與雲雷翻。收發互相爭。春冬混不分。俯念人事舛。仰嘆灾異繁。荒年亦太甚。甫田半草根。不惜十口飢。所嗟萬姓寃。行野多目擊。安得獻九閽。</text>
<title>宿栗北山下 癸未</title>,<text>求君每房闥。何斯在草萊。背郭涉遙野。曠然我心哀。存沒忽如許。歧路悵徘徊。時物爲誰滋。新春我復來。其二封𡑞如昨日。已復草萋萋。遲徊宿山阿。晨夜魂其來。積思形如接。驚起意轉迷。獨來仍獨返。何處望夜臺。</text>
<title>感芳樹</title>,<text>芳樹初種時。與君相對評。如何樹未老。忽已閱死生。去年花落處。送我西南行。今來花爛漫。節序使人驚。行當墍實時。筐筥爲誰傾。</text>
<title>歸自湖西志感</title>,<text>古人詠腹悲。潘韋申苦辭。嗟我未全老。胡復遽罹玆。精爽閟泉窀。光塵閴閨幃。迢迢歷湖海。命駕寫憂思。終然把淚廻。歲暮掩山扉。其二拙性與世違。末路少友生。入室每怡然。唯君襟韻淸。警惰必以誠。牖蒙輒資明。居然失良規。疵吝日以萌。所賴義方訓。一子尙慰情。其三我昔喪我伯。唯子特辛酸。旣悲年命促。更傷身世單。候余涕泣處。忘君饑渴艱。保護見至誠。晨夜不遑安。以此纏綿意。何更去不還。其四營居鳳首下。宿昔飽苦辛。喣濡洽僕隷。令譽及村隣。神勞病先痼。何曾口語貧。秪今悼亡後。倍想育窮辰。拊迹已無及。萬事悲此身。</text>
<title>將赴詩山。省外王考墓。甲申</title>,<text>到江已初旭。微微散餘霧。黔陽入指望。一葦抗晨渡。六載浩百憂。省掃曠墟墓。永懷凱風薪。重感刺天樹。孤生若漂葉。根斷更何附。人世少歡悰。遺思在泉路。掩涕向湖阡。凄凄春有露。墨綬更何心。板輿限長暮。欲一訴祖靈。五馬爲暫駐。</text>
<title>題新院松樹</title>,<text>獨樹村邊似有情。婆娑斜日幾將迎。萬事如今悲欲訴。蓼莪餘淚又摧荊。</text>
<title>感懷和仲高</title>,<text>茫茫數十年前事。百感交腸遂至今。少日悲歡同飽閱。餘生衰白竟誰禁。重歌莊氏盆中思。共討羊生醉後心。客路煙花春又暮。君歸忍上駱山岑。</text>
<title>感道傍樹爲火燒</title>,<text>花樹春殘杕杜摧。百年人事轉多哀。如何路左參雲榦。未老居然共作灰。其二弟兄多憇綠陰前。屈指于今二十年。堪悲人物同歸盡。雪涕花辰獨駐鞭。</text>
<title>過完山</title>,<text>完城曉望草靑靑。歇馬春天喚酒甁。暗誦舊詩心已折。醒來恐近濟南亭。其二麒麟峰上昔招邀。歸路笙歌月滿橋。不道中間存沒恨。重來吾亦鬂霜凋。</text>
<title>慕忠祠。講學書感。</title>,<text>武城未爲小。卓矣慕忠祠。樹立有如彼。世祀不其宜。追惟倡義初。尙愧灑耻遲。靈城血書日。浚稽埋輪時。風烈凜如昨。旅楹儼在玆。卽拜睢陽廟。仍講白鹿規。含寃此何辰。天醉久逾疑。投書拊歸鞍。忽欲鳴劒馳。</text>
<title>重陽翌日。訪安士固於天安。黔巖能有數叢菊。摘來對酌。</title>,<text>惆悵重陽馬上過。西風吹我到君家。却憐村釀多眞趣。陶令尊邊菊有花。其二湖天木落鴈嘶霜。蕭洒郊扉引羽觴。但使黃花浮白酒。九秋何日不重陽。</text>
<title>與金伯溫 鎭玉 約會崖寺</title>,<text>玉泉宰金伯溫。卽余素交也。雖與之同此南道。而相去則遠。忽於天安道上得邂逅。藉草歡然。各誦近日所作。但使黃花浮白酒。九秋何日不重陽之句。字字相合。如從一口中出。不覺相視一笑。如非同心異處。隨遇有冥感者。能如是乎。遂約會雞龍寺。以識其奇云爾。雲麓茱樽憶少時。錦江萍會不曾期。故人情有平生好。昨日詩看並發奇。可但蕭辰同一感。只緣蘭臭契深知。登高未必重陽是。崖寺黃花共汎巵。</text>
<title>文谷書院志感 乙酉</title>,<text>我行何到此。茫然涕盈襟。先生不復見。陳迹猶可尋。家家誦遺書。名高月山岑。大哉巖廊資。復此文化覃。黌宇儼象設。絃歌想德音。嗟余遠遊恨。若爲後至心。浩蕩碧波帆。片雲迷海南。徘徊拊冬靑。風雪動悲吟。</text>
<title>向月出山。忽感沃州舊事。</title>,<text>古寺流雲掛薜蘿。數峰蒼翠馬前多。仙山此去驚心事。只恐登高見碧波。</text>
<title>下山懷農巖諸叔</title>,<text>春山醉興晩生愁。悄下東峰竹逕幽。蓮界纔尋支遁去。芒鞋難與謝公求。篝燈照字憐曾讀。叢桂攀枝悵獨遊。默數世間消長事。滄洲今古道悠悠。</text>
<title>贈明上人</title>,<text>詩山游宦澹如僧。暇日尋眞老亦能。岳雪曉過微靄濕。溪氷春渙細流增。心嬰牒訴形仍弊。眼到招提氣暫澄。遙見鶴巖雲際聳。且乘新旭與君登。</text>
<title>訪玉溪</title>,<text>杖策循荒途。峽開復平野。膴膴原田闢。村居水上下。耕鑿足生理。十畒閒桑者。依然別界春。未覺駐征馬。白首綰符客。雅意在問舍。</text>
<title>望海</title>,<text>海與天相際。餘應存不論。尊爲百谷主。濶是萬流呑。怳惚銀河接。崩奔雪浪翻。吾生一稊小。身外事何煩。</text>
<title>披香亭。和李學士子東韻。</title>,<text>絲管邀來酒自隨。滿池荷葉碧參差。喜聞栗里歸田賦。醉續梅溪授簡詩。分手不堪萍水地。論心詎忘竹蔥時。駱東舊伴今蕭索。可但傷魂爲此離。</text>
<title>拜考巖書院</title>,<text>君子雖窮道不窮。考巖還與考亭同。眞像依俙瞻拜地。楚山霜竹自淸風。</text>
<title>病後</title>,<text>不省卧病久。偏驚時物滋。花明紫薇樹。露滴碧蓮池。</text>
<title>披香亭雨中。戱贈林使君。</title>,<text>曲沼多風雨。秋川漲芰荷。花低紅半濕。葉密翠相磨。魚浪吹香遍。鮫珠泣露多。晩來停五馬。別有採菱歌。</text>
<title>次板上韻。別李大仲。</title>,<text>玉山征袂露華團。乍倚披香十二欄。無限黃花侵綠酒。炎方秋盡不知寒。</text>
<title>和成兄濟卿韻</title>,<text>訟庭人語到更殘。爲吏方知養性難。閤裏新梅應笑我。花開始向燭前看。</text>
<title>南臯講席書懷</title>,<text>迫隘嗟世路。吾道竟焉托。魯鄕掃流風。周餘多薄俗。遲徊武城中。息駕蘭臯側。百里亦分憂。何以塞吾責。沉吟拊黃卷。翳翳日將夕。</text>
<title>楚山月。送漢東歸客。</title>,<text>楚山月。笛竹蕭蕭有餘聲。聲入楚妃琴。凄淸宛轉多怨情。情緖千結復萬纏。獨不留漢東之歸船。風濤浩淼歸鴈斷。楚山月明。誰爲弄鵾絃。鵾絃欲絶。情不可窮。楚山夜夜。懸月照漢東。漢水楚江終古各異流。琴罷淚滿別曲中。</text>
<title>贈君涉</title>,<text>莫謾長歌恨未廻。主翁苦抱得君開。慚非潁水循良治。但憶潯陽歸去來。客夢幾廻茅島月。離愁再見竹亭梅。病餘詩律乏佳句。且贈詩山春百杯。詩山春酒名。</text>
<title>江上別兒 丙戌</title>,<text>晩別阿兒去。春江杳若天。回看停棹處。人散柳含煙。</text>
<title>七山</title>,<text>人事居然十載非。荒村寂寞掩柴扉。江花不管悲歡事。每到春時滿路飛。</text>
<title>靑蘿洞口。忽見桃花盛開。</title>,<text>何許可憐樹。臨流發好花。春亭梅落未。峽路草生多。垂老常爲客。何鄕竟是家。蒸霞迷極目。茅屋失山阿。</text>
<title>訪新谷主人。已移居。</title>,<text>不省移居遠。猶爲命駕遊。春風共客至。芳草暗生愁。</text>
<title>茅山途中</title>,<text>自慚形役爲心累。久矣此翁無好詩。愁裏年光可憐處。路中花事欲闌時。誰家山閣晴暉滿。昨夜湖田好雨滋。笑解腰章忘出處。茅山一棹是生涯。</text>
<title>翠雲洞感懷</title>,<text>郊扉掩西日。啼鳥不堪聞。人事終黃壤。山容宛翠雲。梅開春自到。草遍路難分。無限摧荊淚。今來又哭君。</text>
<title>吹笳</title>,<text>飛雲島水接郊扉。蕭瑟鳴笳送客歸。莫怪武城傳塞曲。絃歌中國已全非。</text>
<title>送春日。與方叔對酌。</title>,<text>潮上意自滿。潮縮心有違。東風向夕起。林逕花正飛。花飛損芳華。明日春又歸。惆悵對故人。將去且牽衣。緩酌兩三杯。陶然坐苔磯。</text>
<title>松臺書懷示士固</title>,<text>幽意澹徘徊。臨流且忘廻。嗟余遲暮感。此地幾回來。雲氣生松岸。潮聲撼石臺。依依竹下逕。聊與爾重開。</text>
<title>楸下感懷示從子</title>,<text>昔汝隨吾去。南藩奉問安。星霜今幾閱。存沒忽無端。草色空餘碧。荊花久已殘。故山行亦到。泉路夢猶難。</text>
<title>閒居</title>,<text>湖村雨歇吏人歸。解却腰章偃竹扉。幽逕獨留雙白鶴。綠陰深處舞晴暉。</text>
<title>醉贈鄭生</title>,<text>君是東溟後。流風尙宛然。江湖初邂逅。杯酒更留連。雨滿尋山屐。秋高抗海船。文章乃家事。傾槖摠新篇。</text>
<title>秋日。詩山僧就林來訪。</title>,<text>日日俯滄洲。孤吟松外樓。初暾帆影直。遠島樹陰浮。積氣收長海。微風迫素秋。端居了萬事。雲衲更何求。</text>
<title>秋夜獨酌</title>,<text>潮來全浦白。潮去全浦黑。無端盈虗理。來日又如昨。悠悠眼前事。何失復何得。微露忽生絺。炎凉莽回薄。但携一壺酒。聊取今宵適。有客須勸醉。無客且獨酌。</text>
<title>八峰感晩菊 竹泉金公鎭圭。時謫德山地。</title>,<text>遷客籬邊種菊多。北風寒雪晩交加。莫嫌萎折隨園草。更放來年九日花。</text>
<title>感園中逸鶴</title>,<text>鶴鶴園中鳥。凌霄忽遠飛。夜雪千山白。何山覓縞衣。其二一雌復一雄。何事各西東。兩三風外唳。多在曉潮中。其三久矣離羣恨。其如晩景催。滄洲卧白髮。難喚故人來。</text>
<title>李隱汝，張雲擧 鴻翼 來訪。聯枕呼韻。</title>,<text>更深坐覺北風寒。歲色蒼茫已向闌。世故多端吾亦老。人生足別路何難。孤燈翳處留斜月。萬籟沉時聽遠灘。書劒十年奚所就。舊遊還復說長安。</text>
<title>淑人亡日。書懷示方叔。</title>,<text>跋燭環床立。却思初病時。年華遽五易。身世轉孤畸。魂亦知吾恨。人應爲子悲。空留舊姻好。揮泣倒深巵。</text>
<title>店次與女見話舊</title>,<text>夕次五松池。風雪曖茫茫。僮僕爲張燭。幼女安枕床。徒候燠寒節。不問方寸腸。兒生二八餘。往事那得詳。育窮數十年。尙記同糟糠。平生舐犢愛。不見維鳩方。莫論逝者恨。卽事轉凄凉。脉脉想所歷。忍復宿此堂。呑聲話疇昔。我淚沾爾裳。</text>
<title>路中感懷</title>,<text>暮色蒼茫雪滿天。獨携童稚到山前。却疑老木依俙徑。不到玆村二十年。</text>
<title>寄八峰</title>,<text>飮馬五松池。遙望八峰路。遷客今安否。歲晏消息阻。昔別折露菊。今來感雪樹。豈不欲往從。征役限閒步。引領遡流風。天暝寡鶴度。亹亹時將罷。悢悢更延佇。要當待南歸。歸策爲君駐。獨醒亦何爲。會斟梅下醑。</text>
<title>志感</title>,<text>丈夫亦愛少。何况婦人慈。擇壻平生願。添吾後死悲。居然看爾䯻。誰與戒親褵。逝者無窮恨。惟應結在玆。</text>
<title>薄醉溪亭</title>,<text>松風岸雪作餘寒。薄醉楓溪水石間。惆悵江湖流落恨。擧頭依舊夢中山。</text>
<title>溪上示德以</title>,<text>寄宿靑楓澗。山寒木葉凋。別魂迷澤國。歸路指河橋。拊迹平交盡。爲官隻影遙。盆歌轉悽切。流水響深宵。</text>
<title>除夕</title>,<text>少日何心喜餞年。不堪今夕又斯筵。愁端滚滚西池水。時運駸駸北斗天。寒燭床頭憐自照。更籌風外惜頻傳。意長夜短那能寐。坐數悲歡卄載前。</text>
<title>送兒省栗北墓 丁亥</title>,<text>惆悵楊山又此行。忙忙鞍馬向東城。我來爾去情何極。寒盡春生序已更。老病徒然傷獨在。劬勞能不感餘生。空山宿草年年恨。安得携兒共繞塋。</text>
<title>西橋</title>,<text>經年來作上都遊。立馬西橋曉雨收。楊柳依依殘雪外。鳴鳩飛上最高樓。</text>
<title>新春感懷。呈三洲。</title>,<text>挑燈不寐且彷徨。水氣凄寒衣上霜。此夜相思猶比屋。經年一疾奈淹床。向來懷抱知何限。明發音容各遠方。壯志居然均皓首。緘詩春日慰余傷。其二蕭然身計一漁船。滚滚悲歡莫問天。不盡東陵履霜感。更添餘淚蓼莪篇。憂時髮短滄桑後。求道心長石室前。最是西河無限痛。百年詩禮欲誰傳。其三行邁遲遲逆旅間。逢春更覺鬂霜寒。向來妄意成功易。老去深知盡性難。學本一心寧徇外。道非先覺孰開端。虗紆當日慇懃托。五十無聞只可嘆。其四來去楊州三十年。存亡憂患摠茫然。亂松深雪迷前路。荒草孤墳失舊阡。行葦蕭條誰更在。紫荊凋謝恨徒纏。欲將餘景諧心賞。春動三洲舊繫船。</text>
<title>元夕共三淵拈韻</title>,<text>滿月升淸質。孤吟枕席邊。知君同竚望。憐我尙沉綿。百感逢今夕。羣遊憶盛年。西橋望何處。鬂髮各蒼然。</text>
<title>別後梅月更佳。懷淵翁。</title>,<text>別後梅逾發。紛紛月掛條。孤吟惜此景。昨日度元宵。酒入金波淨。花將素雪飄。褰帷悄南望。塵色暗春橋。</text>
<title>送兒西游感懷</title>,<text>太史辦奇賞。靈均思遠遊。極知年少志。欲盡海西頭。路入邊雲轉。春將塞氣浮。去尋武烈廟。彈劒顧中州。</text>
<title>雪後懷三淵</title>,<text>白岳峩峩大雪餘。夜來况有月華舒。空山爽泛千尋檜。小屋明通幾卷書。遙想幽人深卧榻。還令病我起循除。三淵冷落橫孤棹。安得相携釣凍魚。</text>
<title>折肱自慰</title>,<text>化翁憐我長行役。故使西轅久滯留。隻手猶書大小字。寸心能却百千憂。親朋勸酒頻開口。遠岫當窻或送眸。莫憶西湖春物好。梅花正發寢床頭。</text>
<title>三淵內室挽</title>,<text>淵翁修古道。令配著徽儀。華岳牽牛日。楊根警虎時。高情奩投地。巽德案齊眉。一洗粉華習。相期在縞綦。其二禍變中年事。流離荒谷深。牽蘿餘破屋。拾橡半窮林。閱歷空千劫。安閒只一心。人世無窮淚。存沒又相尋。其三板屋百淵曲。生涯三畒耕。如何盡室計。終結斷絃情。村飯啼兒索。山菑病僕營。東郊鎖繐帳。簷霤入春鳴。繐當作蕙。</text>
<title>心臺翁夜至。呼燭賞梅。</title>,<text>每憶南隣賞。秪今魂骨淸。春將人又至。花與燭俱明。婉孌芳華事。蒼茫離合情。十年今日醉。霜髮對君驚。</text>
<title>待魚舜瑞 有鳳</title>,<text>忽驚春意遍。微雨滿重城。正是看花處。悠然伐木情。病餘稀客過。詩就待君評。獨酌頻東望。新醪間濁淸。</text>
<title>喜與雨以 再從弟時潤 合席叙懷</title>,<text>高枕溪西閣。渾忘病在床。嵐侵書帙潤。梅落酒尊香。剩得林居僻。仍逢春日長。留君聞秀句。昨夜夢滄浪。</text>
<title>悵雨以乍來旋歸。拈放翁韻。</title>,<text>喪病經來各早衰。相逢便覺喜兼悲。竹東風雨孤燈夕。磵北煙霜落木時。鞍馬今來還作別。漁樵何處好相隨。憑君爲謝藍滄客。三島花開尙後期。</text>
<title>贈德以</title>,<text>壺傾君且去。梅落興將闌。萬事只如此。老懷那得寬。風猶想春服。塵已汚儒冠。矯首江湖遠。茫然發一嘆。</text>
<title>德以已去。梅花方開。與雨以卜夜沽酒。以慰去留。</title>,<text>折梅相送屛山宰。秉燭還留鰲島人。孤舘旅懷仍惜夜。數枝芳意耐逢春。月華遙望西湖外。雪色偏愁漢水濱。花下一杯難遠及。題詩欲寄思逾新。</text>
<title>故里感懷</title>,<text>由來親愛意。何遽死生分。舊宅塵棲戶。荒山草宿墳。連芳凋棣萼。散藁拾蘭芬。淚洒聯裾地。塤箎詎得聞。其二 簡蘗溪翛然蘗溪老。去矣雪山深。行止一藜杖。攀援叢桂林。冥冥了殘景。落落遂初心。信宿西城夜。梅花暎素襟。其三 簡洗心㙜荒凉弼雲麓。寥逈洗心臺。萬事餘花竹。重門半草萊。簟床休起歎。桑海已多哀。獨愛郊居趣。春農被雨催。其四 贈德以昆仲具邇平生好。記從蔥竹時。茫然中歲事。均是鮮生悲。尙覺童心在。終嗟壯髮衰。嶺南非樂地。投紱莫須遲。</text>
<title>愁來</title>,<text>歧路浮生困。光陰素志拋。鬱陶經歲卧。寒暖仲春交。拊業書生蠧。論邊劒吼蛟。愁來數沉醉。一任故人嘲。</text>
<title>贈別鄭厚卿 東後 北塞之行</title>,<text>寸心唯許國。萬里又辭家。塞日靑衫薄。關途白髮斜。東門愁折柳。西澗憶看花。坐惜分携遠。天窮渤海涯。</text>
<title>贈君大 內弟尹以德</title>,<text>倜儻平生志。西南旅泊餘。高山非久計。何地可安居。且與論三略。徒勞讀五車。腐儒猶擊劒。華夏盡穹廬。</text>
<title>臨行示兒曹</title>,<text>漠漠雲連郭。征夫夜有思。方須爾寄宿。終被雨愆期。爭樹鳥聲歇。隔籬人語遲。徑愁相送處。無數澗花枝。其二 悼員外堂叔獨繞寒梅樹。難尋昨日人。殘花欺白首。長夜入靑春。開落渾如夢。悲歡獨此身。曉雲簷外散。悠忽竟難親。其三 別楓溪伏枕嬰千慮。忽驚楊柳濃。華池動新水。晴日散層峰。秣馬門前出。遊人洞裏逢。那禁回首數。別意萬株松。其四 悼亡存亡無限慟。六載尙如初。楓澗尋荒逕。駞山問舊閭。深園巢鵲暮。幽閤隙風疎。欲忘愁逾至。空吟漆叟書。其五 別仲女簟床收淚意。晨夕爾相依。早訓宜家義。今傷離膝歸。將隨姑織素。已敝母裁衣。亹亹臨分語。衿鞶戒莫違。</text>
<title>題西門精舍</title>,<text>堂有琴書淨。巷無車馬喧。誰知隱居趣。還在郭西門。</text>
<title>雨後</title>,<text>忽見綠漲溪。方知夜雨好。農人爭出野。次第種粱稻。行邁終何事。歸休當及早。好風亦知時。飛塵息長道。驅馬謝主翁。去上甫原草。烏山遠猶辨。何處渺三島。</text>
<title>鰲山感懷</title>,<text>宿昔分袂新梅下。梅花未凋曉夢空。顧瞻諸父今誰在。懷抱惟君與我同。消息莫憑嶺關外。春光虗老海山中。沉吟獨繞雙槐樹。叵耐橋西舊路通。其二 贈雨以死者已焉生亦疎。燕來鴻去恨何如。天長蕪島無行楫。景昃梅林獨住車。生理蒼茫盡室計。好音寥落昨宵書。亦知水路三山近。會借帆風到我居。</text>
<title>藍湖樓成。春日澄霽。喜而有詠。</title>,<text>雨來旣霽禽魚樂。潮縮還盈洲渚淸。好是西樓高處倚。豁然三面望來平。人工天作均生態。松島荷池摠引情。却喜冠童詩並就。暮春花暎一帆明。其二一麓衝波氣轉麤。三山拱岸勢如扶。樓居形勝於斯最。仙分淸閒似爾無。携酒麝巖花影重。卷簾烏岫月輪孤。自憐浦曲身謀拙。卧弄藍滄半面湖。</text>
<title>病中拜海州不赴。示藍湖。</title>,<text>白首棲遲數畒園。病餘春盡始開門。帆前天濶潮無限。樓外雲停雨有痕。衰晩只須安本分。聖朝何以答新恩。腐儒爲政元多謗。身計無如卧浦村。</text>
<title>拈放翁韻。挽李士偉歸裝。</title>,<text>湖開別墅容吾輩。雨滯歸裝便好期。老去尙多求友意。興來那可廢吾詩。鷗飛遠浦晴暉轉。鳥弄芳園綠樹滋。五馬西來還一笑。安身終是在茅茨。</text>
<title>屛山別席。感竹西 堂叔盛道 舊遊。</title>,<text>吾叔居然泉下歸。竹西空掩一荊扉。人生儘覺如朝露。物色相催又夕暉。簾外新鸎爲誰語。堂前舊客秪今稀。屛山此別增悽惻。執袂滄洲淚欲揮。</text>
<title>病中懷望洋亭</title>,<text>病與陰霖久。沉淹苦熱中。每思登快閣。相與濯淸風。阻濶何多日。隣比只兩翁。江村卧長夏。門外盡蒿蓬。</text>
<title>雨中登樓</title>,<text>江干長夏掩荊關。時復登樓面碧山。海燕何求衝雨急。村牛自在散阿閒。天機物態誰非感。逝水流光摠莫攀。西澨老翁愁病肺。會携新釀發朱顔。</text>
<title>暮還葛山。拈石洲詩。</title>,<text>乍出復還歸。不關池上扉。月華行處滿。尊酒老來稀。厲隼歸巢靜。流螢度箔微。蒹葭忽悵望。海客獨相違。</text>
<title>秋日登高。和金壺主人詩。</title>,<text>天連遠水何方盡。鶴與歸雲一㨾閒。極目廣川風竹外。秋來蓴蟹更相關。</text>
<title>寄題文湖精舍</title>,<text>一麓蓬蒿盡意芟。新齋瀟洒傍蒼巖。山暉巷外分平楚。風色林端度遠帆。</text>
<title>待人</title>,<text>高樓人不至。夕景盡棲鴉。隱約穿林逕。依微隔水家。暗愁露華濕。還怕月輪斜。夜久頻移杖。詩成且摘花。</text>
<title>言懷</title>,<text>細論流坎十年情。簾外湖淸可濯纓。正屬新秋雲四捲。更須良夜月東生。由來世事身爲幻。每到詩塲眼欲明。衰病自甘棲草澤。荷鋤猶復祝時平。</text>
<title>與李君保 秉哲 舟遊三山</title>,<text>晩來得晴眺。門前平潮水。興發不自禦。小艇呼卽艤。長風蕩漣漪。奮櫓凌奰贔。三山忽後先。衣袖濕嵐氣。長言自難竟。小酌還易醉。回棹忽殊景。落日爛欲沸。乾坤半紅紫。雲霞互明媚。造唱不知疲。勝遊斯可記。徘徊尙餘恨。未登寒山寺。明月看更好。願言駐君騎。</text>
<title>獨卧</title>,<text>村巷人歸盡。孤懷悄卧樓。星河縈曲檻。潮水入長洲。世累官初解。天時火欲流。一兒長在遠。將老會何由。</text>
<title>謝隣朋寄詩。期明朝觀潮。</title>,<text>淫霖易竟夕。惆悵西歸潮。造化無窮妙。還來不待招。冥冥卷浦靄。宛宛逗湖橈。痾枕驚佳句。觀濤約早朝。</text>
<title>與金生論詩道有吟</title>,<text>古人詩格貴天然。今世如何事刻鐫。不有活機寧造妙。莫將浮藻但爭姸。廣川脩竹微風外。三島秋潮霽月前。眞境自饒吟賞處。此懷難寫又難傳。</text>
<title>雨中懷人</title>,<text>風竹掩重門。蕭蕭雨更繁。雲移疑海島。潮漲失泉源。倚杖猶牽興。懷人却忘言。何由接高論。滿意倒朋樽。</text>
<title>雨裏過西隣不遇</title>,<text>立馬愁風色。思人聽雨聲。杞國雖無事。徐方亦屢驚。</text>
<title>葛山壽席志喜</title>,<text>月滿中秋後。杯深上壽餘。堂闈光翕赫。花石影扶疎。子職斯爲備。天施也不虗。諸孫儼成列。酣處聽詩書。</text>
<title>訪八峰謫居</title>,<text>落木滿湖夕。征鴻次第飛。胡爲澤畔老。獨未漢陽歸。白鳥鳴秋澗。黃花掩野扉。屛巖慣幽討。有酒可同揮。</text>
<title>遊伽倻寺</title>,<text>上方何在已昏鐘。逕轉蒼崖露滴松。欲泝卧龍潭𣿬處。夕陽猶掛兩三峰。</text>
<title>石門</title>,<text>散坐欹巖四五人。半邊浮翠動淸淪。石門斷處多流水。永隔山南車馬塵。</text>
<title>八峰逢金山甫。感舊口號。</title>,<text>伽倻客散暝鐘聲。再向西林駐此行。蓮沼故人千里過。楓亭往事十年驚。醉中文墨看餘習。別後霜毛問幾莖。更道屛溪棲隱趣。耦耕端可了吾生。</text>
<title>三峰遷厝感懷</title>,<text>幾回虗返錦江春。又是三峰秋色新。每過空廬悲草露。忽驚幽室動靈塵。丹旌再迓山前路。白首空餘座上賓。孝感神明開舊𡑞。天藏宅兆待斯人。</text>
<title>秋夜示人</title>,<text>鴻鵠摩雲夕。蛟龍卧浦時。天機看斗極。卦象驗風姬。道遠難爲力。心休亦廢詩。留君坐夜半。千古有餘思。</text>
<title>感懷示方叔</title>,<text>九日黃花不肯開。開時便覺雪霜催。欲持斗酒花間飮。無那魯城人未廻。其二相逢嬉戲若童年。忽覺樽前鬂颯然。浮世蹉跎君莫歎。向來强壯半重泉。其三高秋床簟倍凄淸。竹雨蘋風夜有聲。一枕曉來空彷彿。爲携兒女說平生。</text>
<title>暮潮 丁亥</title>,<text>潮滿已歸海。蒼蒼全浦深。弄舟兒不返。拄榮我長吟。暝入鶖鶬羽。寒生島嶼陰。蓬壺不可望。衰病日相尋。</text>
<title>家兒歸傳蘗翁信宿溪上。旋入雪岳。爲一開懷。如對千里顔範。</title>,<text>雪岳望何極。風溪歸更遲。幾圓蓬島月。空閱蘗翁詩。携手違仙界。開顔賴病兒。燈前談瀑布。千里瀉離思。</text>
<title>孤山寺。與韓生德昭 元震 談經一夜。</title>,<text>隱約靑蓮界。蒼茫遠松色。鐘磬閴無聞。居僧飯後息。阿兒幾時過。高人守靜默。幽期未遣聞。獨遊還有適。石門非不慣。林深或迷惑。試叩背山扃。磔磔驚棲雀。相迎無雜語。但抽架上冊。夜氣澹盈襟。明明燈在壁。其二羲文忽焉沒。莽莽萬古事。玄機紛互錯。何由窮天地。孤處廓無隣。太始還造次。亹亹談古道。夜深霜正墜。斜月澹無光。茫然下界睡。挑燈默相視。窻外朔風駛。蕭索千林響。何草不凋瘁。行且候陽復。共討貞元意。</text>
<title>大雪中送家兒梅城。與崔生 徵厚 講易。</title>,<text>虗牖已生白。園竹颯晨音。起來一流眺。大雪蕩窮陰。漉漉殊未央。六花互浮沉。卑高埋已遍。橫看平川深。寂默卧室趣。淸絶招隱吟。送爾梅城去。羲易可推尋。歸來味貞元。聽我太古琴。</text>
<title>藍湖感早梅</title>,<text>三山凍雪亂雲沙。不省都房梅已花。對此偏驚湖外客。憶曾同醉駱東家。</text>
<title>渡津</title>,<text>渡口羣山斷。沙邊獨樹欹。京城忽已近。湖路盡於斯。日暮逢人少。灘寒飮馬遲。行應團骨肉。逝者見何時。</text>
<title>書懷</title>,<text>吾生老大涕頻垂。信有存亡無限悲。寥落五松非昔日。鳴號獨鳥尙高枝。東華此去亦徒爾。孤露餘哀欲訴誰。拊迹難爲遊子意。排愁且續去年詩。其二驥子生來萬里志。胡爲一疾苦相侵。終慚老我求醫淺。尙賴賢師見理深。藥連年都委命。詩書及日且娛心。也知凝道由專一。九二存誠勖自今。其三茅山寂寞檀園廢。陳迹空餘一古臺。每憶向時兄及弟。幷携吾叔去還來。三神勝會平生托。千歲遐期半道頹。皓首滄洲吾亦老。靑天白鶴幾時廻。其四少日耽詩眞誤了。中年尋道却茫然。已從黃綬滋多口。毋那班毛忽滿顚。藍渚夜長書尙在。雪山天濶信誰傳。病枕百憂紛未掇。中洲鴈數驚眠。其五古亭寥落梅花徑。空谷蒼凉蓬藋扉。滄海客從千里至。舊園人已十年非。雪泉晩入幽篁咽。簷鵲寒依老木飛。往迹茫然驚我在。卧痾窮島尙能歸。</text>
<title>題夢窩 族叔相公昌集郊居。仍以爲號。○戊子。</title>,<text>小屋背林麓。籬外野平夷。我喜工易了。公謂夢見斯。十年驗若神。萬事信前期。松檟正相對。豈獨近渼陂。棲遲得其所。世紛日以遺。蒼然櫟林下。笑喚上春巵。春來復何事。經濟在耘耔。課農有餘暇。且讀閒居詩。</text>
<title>又和壁上韻</title>,<text>是非榮辱已無言。歸卧林泉眞意存。一曲短籬交草蔓。數間新屋據松根。日長時對溫公局。雨過堪鋤邵氏園。且喜渼陰湛樂在。芒鞋來往日開樽。</text>
<title>雪後應韻</title>,<text>大雪微茫遍一溪。晴來皜色失東西。爨煙不起寒狵卧。風竹相磨凍雀低。</text>
<title>發夕西津留別兒子</title>,<text>凍霧西氷庫。明星南漢城。憂愁不自寐。父子若爲情。湖外故林遠。道中春草生。遲徊還有贈。蚤夜勉斯征。</text>
<title>寄兒子</title>,<text>只惜歲序改。未省氣候異。夜宿凌陰側。夙起視天地。野馬藹已動。條風穆然至。江氷薄如綃。中流生空翠。鯈魚乍容與。浦兒時出戱。我病體還輕。飛舸疾於騎。浩蕩滄洲意。氤氳太和氣。欲語兒已遠。書此聊見志。</text>
<title>寄伯姪令行</title>,<text>伯氏初抱汝。視以千里駒。楮島詠梨花。詩韻動江湖。落拓二十載。髮疎形又枯。相逢便相憐。離別復長途。寒盡和風至。雲翮或一舒。然惟仁者贈。申勉在遠圖。浮名實之賓。心田戒荒蕪。以余思無薄。懼爾工或疎。至樂在玩理。莫事空讀書。</text>
<title>寄仲姪正行</title>,<text>頎然忽如此。今年二十七。千古意未已。惟是困憂疾。自爾疎經史。前軌眇萬里。何以償宿失。勉哉自今始。貫穿昌黎集。時諷杜與李。要使瑰特語。若出吾腔裏。亦知詞章習。特爲一小技。卓矣聖者訓。吾將明告爾。</text>
<title>路中雪月。懷三洲。</title>,<text>纔謂避暮雪。何知生霽月。遠近混一色。氷輪共澄徹。俯仰失圓方。神魂自迢越。頓覺世界幻。如入瓊瑤闕。孤坐引小酌。澹澹衆妄歇。忽思石室夜。六花吹燭滅。風灘雜絃誦。羲易談初訖。前書尙在懷。暮途何多別。感歎消長際。行見和風發。含思欲遠贈。梅花爲君折。</text>
<title>雪夜書懷。簡淵翁。</title>,<text>雪嶽山深幾萬疊。寒溪瀑高餘千尺。中有一人披素髮。渴則澗飮飢木食。玩心百淵萬慮澹。興來時逐松下鹿。昨夜大雪風倒吹。念君板屋寒無衣。欲往從之吾且病。相思獨折梅花枝。花發且落君不見。雪山明月流餘輝。其二憶昔年纔十七八。有志皆骨山中遊。三十餘年墮塵網。坐覺蓬海路悠悠。仙翁待我白雲間。送客幾登明月樓。作歌贈別徒自苦。一夜添却鬂絲素。丈夫百年難再健。含思未發終何故。且向三山對舞鶴。直欲借汝萬里翮。</text>
<title>還家</title>,<text>在洛日延想。還家意若何。梅花晴欲笑。桅子晩逾多。聚渚鷗相狎。投林鳥自歌。菑畬行有事。拄杖或山阿。</text>
<title>詠梅</title>,<text>皓皓方疑雪共侵。盈盈更値月孤臨。高標一洗鉛華習。所以湖翁獨賞心。</text>
<title>立春</title>,<text>造物欲何爲。令我困于役。鞍馬四十年。居然兩鬂白。稍喜稅駕夕。春至恰如約。好風從東來。雪消湖更碧。偃仰方自此。始知靜者樂。讀書有餘閒。時復撿花木。花木日以茂。丘園日以僻。西疇委健僕。春播秋自穫。千箱非所望。十口免飢色。萬事且隨分。高卧斯已足。</text>
<title>倚檻</title>,<text>樓小恰藏書。人閒自倚檻。時看捕魚者。得意擧風帆。</text>
<title>贈鶴</title>,<text>矯然雲海去來身。相守衡門寂寞濱。莫怪春來猶未放。世間難得似渠人。</text>
<title>卧龍寺有感</title>,<text>爲戎百年耻。倡義更伊誰。天醉哀鶉首。神交想武夷。深山看雲雨。萬古說興衰。燭盡僧皆睡。吾猶誦出師。</text>
<title>竹西祥祭述哀</title>,<text>晨雞咿喔鳴不已。古渡風驅曉潮水。築斯茅室種斯竹。未半百年宛其死。處窮待亨時不來。爲善得禍天何恃。昔我南來笑相迎。今日誰與披素情。拂幔空存手鈔書。側耳但聞兒號聲。兒號怛絶那可忍。陳迹觸目心更驚。投袂出門僮僕悲。海雲錯漠天未明。</text>
<title>留別南湖 時赴楊根除命</title>,<text>南湖介石元同趣。今日吾何讓爾閒。十室簿書東峽內。三峰繪畵北窻間。汀雲野鶴情相熟。月夕花晨夢獨還。尙道玆行兼吏隱。淸秋遊屐到蓬山。其二持杯忽憶十年前。幾度相將醉別筵。茅島送行人已矣。蓬瀛飮餞事依然。邇來存沒誰非幻。老去形容謾自憐。歧路征鞍吾亦倦。江湖高枕爾爲賢。</text>
<title>路見行乞老叟。有感。</title>,<text>何來一老叟。操瓢立道傍。四顧迷投足。村煙但蒼茫。調飢無以遏。幾何不顚僵。自言少貧窶。中歲歲屢荒。子孫散何之。有妻亦未將。行乞無西東。不復返故鄕。同胞固人性。聞之心內傷。八方多爾類。誰爲濟流亡。惕然遂反己。竊祿愧半生。有靦臨庶民。無策酬吾王。愁痛若爲紓。職事恐乖方。唯有伐檀戒。每飡永不忘。</text>
<title>路聞鶴唳。懷南湖。</title>,<text>野鶴鳴何處。鳴聲聞行路。忽憶三山間。皓皓振雪羽。舊巢有餘戀。主人迷處所。三年好相親。何事棄不顧。噫嘻豈徒爾。人有平生故。遲徊欲有寄。歸舟渺春渡。</text>
<title>靑淵舟中</title>,<text>鞍馬脫塵埃。忽寄空中行。天水混不分。四顧鏡面平。側暎雲半黃。遠出山愈靑。春風左右吹。鳴棹自不停。澹然消物累。此行最平生。其二北津風未休。東渚波猶安。篙師且無倦。去溯三洲灘。洲上卧高人。望望不可攀。潛龍竟無憫。冥鴻獨自閒。溯洄而從之。聊爲賦考槃。</text>
<title>百濟城東</title>,<text>山荒何代堞。樹老此江涯。野叟獨垂釣。商船半載柴。流雲含雨意。啼鳥惹春懷。西去三洲近。幽期尙可諧。</text>
<title>舟中書懷</title>,<text>白石城中喬木出。白石城下春波多。怊悵向來游賞意。忍從白石城邊過。其二樓碎玄城草樹蕪。江中側島舞仙孤。百年桑海無窮淚。可耐紅顔已白鬚。其三楊峽蒼茫雪嶽深。若翁蹤迹若爲尋。會向毗盧高處嘯。雲間或可遇知音。其四繫纜沙頭待後船。篙師力盡溯風牽。三洲莾蒼猶難到。數戶漁村已爨煙。其五渼湖之北石嵯峨。進棹其如月黑何。且向漁家成獨坐。仙居宛在水中阿。</text>
<title>江行</title>,<text>春思自悠綿。江行復宛轉。正値嘉雨餘。淑氣兼風扇。高下鳥語亂。遠近陽和遍。新水過岸高。遂得行舟便。篷窻逈度雲。蒲帆疾如箭。一道信柁頭。萬象歸鏡面。興會或命酌。睡起時開卷。淋漓弄柔翰。快意波洗硯。偃仰枕輕橈。疑卧淸風院。顧視沙上人。爭渡何後先。</text>
<title>到郡懷蘖溪 蘗溪在郡內三淵峽庄</title>,<text>野外崖留轉馬痕。雲間峰似鑿龍門。一江回處方休柁。三日沿來始戒轅。叢薄僅能容置郡。靈泉何許更尋源。此行休憶靑楓澗。久要相望黃蘗村。</text>
<title>雨以忽到。共遊龍門。</title>,<text>官居今幾日。忽見草滿園。徘徊感所思。還復掩重軒。令弟此時來。寫懷在駕言。睠彼郡東山。峰高入白雲。淸遊不可緩。况當春物繁。同携未十里。峽路易生昏。徒從自玆屛。筠輿喚石根。棲翼散烏鵲。駭獸號熊狟。不辨巖壑勢。但聞石溜喧。仙賞夙所願。夜深且攀援。一燈耿禪房。相看欣且奔。投身有丈室。坐覺面勢尊。曉來試東顧。風微花氣薰。諸君且早起。高擧超塵氛。但可賦壯遊。離別非所云。</text>
<title>夜中到寺</title>,<text>黃曛行幾里。不復辨雲峰。方躡蒼崖峻。仍聽大壑淙。寒風鳴老槲。暗逕入深松。忽到山回處。燈明響曉鐘。</text>
<title>禪房早起</title>,<text>禪齋卧來穩。金鴨篆煙斜。室白疑升月。簾紅認匝花。溪山貪理屐。簿牒倦開衙。數問陰晴候。更看水木華。</text>
<title>贈雨以南還</title>,<text>吾衰不耐分憂責。君去應深慕類愁。爲向靈源寫懷抱。肯嫌官長罵稽留。登樓却憶晴湖鶴。臨浦如呼月島舟。一入蓬萊百年願。東遊能復及新秋。其二留歡幾日又分離。鰲島龍門天一涯。惜別豈徒數日惡。卜隣曾以百年期。塤箎他夜應孤夢。哀樂中身奈早衰。素計居然歸錯謬。滄洲何日共棲遲。</text>
<title>酬安汝章江居韻</title>,<text>芳遊不及杜鵑開。尙愛濃陰滿紫苔。岸幘高巖時送目。二三帆自越溪廻。</text>
<title>懷龍門宿遊。簡淵翁。</title>,<text>春事濃時酒欲醒。起看山色滿樓靑。煙交遠柳迷遊騎。風送閒花度訟庭。鳳頂人歸何日至。龍門天濶晩雲停。尙憐佳約高巖在。會掃蒼苔喚玉甁。</text>
<title>舟過德巖不遇</title>,<text>主人何事走長安。可惜名庄春欲闌。杜若洲平糓雨過。菖蒲葉大杏花殘。停舟却喜巖稜出。散策偏知洞勢寬。留與季方談永日。離懷惆悵結幽蘭。</text>
<title>病孤三洲觀魚之約。書感奉寄。</title>,<text>每言下峽非難事。未料殘年苦善痾。渼浦春來晞網數。龍門雨後落花多。佳辰伏枕嗟如許。仙侶同舟興若何。壺酒官樓遙寄意。孤懷寥落不成歌。</text>
<title>放舟沙灘。書呈三洲。</title>,<text>晴日苦難得。衰疾常易嬰。三洲七十里。一棹行且停。今晨肺氣蘇。起視天宇淸。微陰爲我散。好鳥上下鳴。文簿一已稀。孤篷自玆征。柔沙浦潊繚。豐草原疇平。顧歎芳華闌。躑躅照眼明。長嘯望西南。送者杳煙汀。江湖逝不極。浩蕩迷歸程。睠彼丹霞叟。茫然感我情。</text>
<title>石湖</title>,<text>越溪暮難涉。曳纜老柳陰。次第出欄楹。晻靄披雲嵐。沙水競氣色。巖石共嶔岑。閒閒桑柘園。鬱鬱棗栗林。懷哉泉下人。曾費卜築心。</text>
<title>停舟望白雲峰。懷雨以。</title>,<text>春暮鳥語緩。景昃江流深。極知路汗漫。於此且少淹。維舟上峭壁。把杯睨東南。煙霞紛靄靄。野馬互浮沉。超絶半空勢。知是白雲岑。岑下有古寺。宿昔遠相尋。歡嬉二三子。轉眄忽商參。山澤一高深。離別自古今。</text>
<title>牛川遇風。示許子。</title>,<text>政爲春晴放小船。胡然風色暗中川。水工失措行何得。吾意多閒坐兀然。篷底任他波作梗。世間終古樂無全。不愁今夜君家宿。獨奈三洲好約愆。</text>
<title>早發</title>,<text>江行閱光景。晨望轉淸奇。綠水宿霧披。明沙夜露滋。萬象靜不動。吾獨命篙師。魚龍潛不見。鳧鷖幾時飛。洲轉復雲樹。依依辨渼陂。浩然弄波意。不似卧峽時。</text>
<title>中流</title>,<text>一舸移床穩。中流倚棹高。山光晴潤幔。花氣爛蒸濤。爲吏猶多暇。非仙也自豪。迷源人到未。行且理漁舠。</text>
<title>赴哭農巖</title>,<text>舟下江漢亭。忍向渼陂行。一水流不歇。擧目忽變情。昔游眷儔侶。今來閱死生。生世一浮萍。頹景浩不停。意長運何促。早夜空邁征。悠哉絶學歎。存者恨難平。其二整橈越大川。夕當下斗尾。層濤尙云平。百感漫未已。轉頭見哀樂。側身迷行止。向來泝洄地。但聞嗚咽水。觸目轉多方。孤棹亦屢倚。不復見斯人。吾道今已矣。</text>
<title>舟次又寫哀懷</title>,<text>淸江再理下峽舟。去去吾將止平丘。居然物色殊前後。無那歡慽限明幽。昨夜慟哭有餘淚。揮來復添大江流。元禮同舟自古難。山陽聽笛同我愁。愁思萬端抒不得。有酒呼兒屢斟酌。昔往每嫌水路遲。今來却怕篙師促。風波夷險非所道。誰識沉痛在心曲。薄暮蘆漪見提網。忽憶曩日釣漁約。</text>
<title>泊渼陰。家兒已來待。識哀以示。</title>,<text>繫纜渼陰石。蒼然日隱樹。阿兒緣崖下。脉脉不能語。携手到門屛。士林淚交雨。巋然獨新齋。此來月更素。滿江霜霰色。想像高潔趣。茫茫宇宙內。吾道更誰護。泣閱篋中書。一一用意鉅。持以向三淵。君可申註疏。</text>
<title>歸棹望龍門感懷</title>,<text>二十年前泝月灘。中流指點白雲巒。寧期皓首來爲宰。重拭靑眸此縱觀。世事閱來今幾變。客懷隨處轉多端。渼湖餘淚空廻棹。臨水登山夢裏歡。</text>
<title>過鋤巖未登</title>,<text>淺酌帆前客。斜陽湖上山。晩來看竹倦。興盡掉舟閒。雲物紛高下。禽魚自往還。會心斯已足。何必扣松關。</text>
<title>贈黃生</title>,<text>長夏沙灘景氣新。輕風吹送下津人。呼來浦叟多黃帽。買得江魚半錦鱗。政喜沿洄乘暇日。可無歌酒答嘉賓。知君此去前期濶。且向龍門注目頻。</text>
<title>又贈一絶</title>,<text>囊中有墨思磨楯。天下無門可曳裾。迹遍海山餘寸舌。倚橈空復說堪輿。</text>
<title>贈石川翁</title>,<text>羸驂遠到峽中天。七日留連更別筵。吾祖典刑向誰見。宗人齒髮莫君先。悲歡瞥眼空臨水。離合關心且並船。却恐三洲歸路逼。黔丹山色已帆前。</text>
<title>月溪舟中</title>,<text>一葉舟中寄此身。暮年宦迹也優閒。明沙不盡高低岸。翠靄常連遠近山。滿榻羣書方愜意。無人獨酌亦開顔。倂捐朱墨從吾好。縱有風波未是艱。</text>
<title>踰霜嶺</title>,<text>少日湖海上。振纓弄滄浪。何事十年間。局束愧腰章。東來峽氣荒。所見異平常。霜嶺不可陟。畏道連天長。但念禋祀重。甘心冐林岡。吏胥相攀援。緣崖馬顚僵。峰矗日輪低。谷呀松聲凉。去去倚半空。作歌發淸商。何處望三神。天濶海茫茫。三神臺名。在茅島。</text>
<title>到龍湫</title>,<text>憂愁見明星。登山歷險夷。歷險猶未央。入谷巨石欹。逕絶舍筠輿。步步循溪涯。穹林忽開闔。激湍噴人衣。潛龍不可呼。繞湫空逶遲。菲薄尙堪薦。窮僻未曾辭。卽知誠爲貴。相感理無違。靜念遂終夕。歸雲冉冉垂。</text>
<title>入串谷有感</title>,<text>龍門以北卯峰幽。路絶崖回此一陬。壁面孤松無着地。澗中危石少平流。陰晴從古明禋驗。緩急他時據險謀。久矣海東閒武備。謾從漆室起深憂。</text>
<title>得雨</title>,<text>蒼石隨步轉。流水如意遲。倚松一流眄。翠雲承盖飛。飛自龍湫北。氣接溪逶迤。斯須散雨脚。重陰鬱祁祁。好風時一吹。高下遍濛霏。欣然領景貺。不惜霑裳衣。且向南村居。降觀桑野滋。</text>
<title>農巖先生挽</title>,<text>美玉出藍田。由來絶世奇。矧伊工琢磨。瑩然無瑕疵。明廷未展猷。衡門遂棲遲。高卧二十年。名節兩無虧。其二二三道義契。隣曲兼親誼。講肆每課業。餘暇縱談戱。登山復臨水。多是楓溪醉。秪今絶絃嘆。消魂舊遊地。其三吾生樂無幾。離別嘆長路。蘆嶺屢摧輪。鐵峽更深阻。天運日奰屭。奚論歌酒所。碧波望不極。淚枯雪谷樹。其四桑海百年慟。白雲泣孤子。道屈終有伸。情苦遂不起。汎濫窮閩洛。沉潛貫性理。天不壽斯文。奈此在門士。其五平生玉雪兒。傳經正在是。誰知西河淚。忽添風珮水。陳迹未忍拊。辭山自玆始。棲棲三洲間。又何宛其死。其六宿昔抱羲經。訪公湖上閣。發蒙良在玆。會心亦可樂。颼颼風打幌。誦聲如敲玉。揚扢到天根。開戶雪一尺。其七悠悠索居恨。介湖背渼水。晩來宰濱陽。共喜聲息邇。繫纜風雨夕。亹亹論治體。沿洄遲暮計。存沒遽如此。其八文正秉大義。曾孫耀前光。遭時雖不同。樹立無短長。生讀石室書。葬近松栢堂。亦知千載名。不與身俱亡。</text>
<title>葬農巖。夜歸石室。</title>,<text>山空易暝色。雲開復明月。送公迷處所。孤墳正突屼。賓客散欲盡。吾猶憇林樾。光儀怳若追。魂氣僾莫發。俛仰人世空。士林色慘怛。惜哉懷中書。當日不早質。投袂失所歸。空復向石室。</text>
<title>臨發回望遺宇</title>,<text>忽爾命歸棹。長江自在流。含涕復遠望。遺宇俯三洲。佳期宛如待。埋沒已山丘。沉思竟無薄。從此斷溯游。</text>
<title>病懷</title>,<text>官以衰仍倦。愁將病未休。簿書堆短景。瘧癘到深秋。院邃螢常閙。林昏鳥自投。南洲夜夜夢。天濶一漁舟。</text>
<title>哀李持平國美 東彦</title>,<text>爲善竟何爲。斯人今若斯。風生臺憲日。屍出獄門時。人事空長喟。天心孰復知。秋山薤歌斷。淚爲直臣滋。其二莫道寃難暴。國人幷口長。街衢遂及野。婦孺同沾裳。辭正春秋義。忠爭日月光。平生疾惡性。留看滿囊霜。其三孝以仁親顯。忠因源行深。卓然具是德。讒者獨何心。白璧誰瑕玷。蒼天實照臨。九原埋恨厚。千載定悲吟。</text>
<title>宿含淸閣</title>,<text>高秋第一夜。期宿到中丘。苦竹交扉偃。黃花覆逕幽。悠然臨水興。終是惜年愁。病葉庭梧響。蕭蕭到枕頭。</text>
<title>九日舟游</title>,<text>泬寥天宇濶。木落四山風。幾處可憐菊。中流不繫篷。敢懷藍渚伴。猶阻蘗溪翁。跌宕惟歌詠。身謀辦酒中。</text>
<title>送家兒雪岳之行</title>,<text>道大竟誰詣。吾衰行且休。平生求友志。千里送兒遊。劈石飛流壯。參雲疊嶺浮。從師敢憚險。早戒逸居憂。其二雪山千萬丈。送爾冐崢嶸。晨逐鳴雞起。暮歌猛虎征。辛勤有如許。志業佇能成。不是貪山興。墳經一槖盈。其三理策違楓岳。懸裝在雪山。窈然丹壑路。何許碧雲關。物外忘賓主。書中對孔顔。洋洋講討地。莫恨經年還。</text>
<title>中流眺望</title>,<text>十里披霞盡。朝暾明遠沙。搖搖度岸楫。歷歷面湖家。樵逕紆楓樹。風砧颯葦花。中流値候鴈。逝者惜年華。</text>
<title>出峽</title>,<text>峽轉山如趁。江開路始分。龍潛駐雲氣。鳧戱曳波紋。煙棹參差出。風灘上下聞。却愁村塢遠。帆外已西曛。</text>
<title>丹泉故址。悼農巖。</title>,<text>急川無停波。老木半垂枝。登臺藉秋草。客意悵逶遲。霞翁舊經營。勸我置茅茨。側臨飛瀑沫。前對怪石姿。三山接杖履。可以長相隨。嗟我計多舛。矧子去何之。拄策一俯仰。山高風正悲。</text>
<title>月溪道中</title>,<text>船上讀書記暮春。鞍頭掛酒又蕭辰。赤葉濃花兩堪賞。獨憐淵叟不相親。</text>
<title>重過渼陂述哀</title>,<text>濱陽百里宰。繫纜卽樓前。未恨他時隔。長期一水沿。相邀如昨日。暫別便重泉。寥落三洲夕。含悽獨返船。其二光風轉碧蕙。秋月照氷壺。標格於斯近。芬馨亦與俱。文章傾一世。學術冠羣儒。所恨中身痛。丘園斂壯圖。其三養性冲和氣。窮神刻苦情。簞瓢存至樂。簡冊寄平生。進道方無限。誠身佇大成。蒼天不少假。曳杖已歌聲。其四吾道長湮恨。重泉未瞑魂。轉頭看宿迹。考德就何門。槖裏空餘藁。書中不盡言。奚惟殄瘁歎。洛建閟眞源。其五宿昔臨湖閣。寒宵講易書。尋宮止三六。推象極千餘。灘駛殘燈外。窻明大雪初。洋洋聲在耳。忍過此空廬。</text>
<title>影堂纔落成。行妥靈之禮。書感要宗戚同和。</title>,<text>朝眞磴下爛柯傍。廟貌崔巍擁疊岡。吾祖典刑如昨日。國人瞻仰復斯堂。淸風戶外生溪壑。老栢庭前飽雪霜。物色依然參繪素。晨昏庶可托羹墻。</text>
<title>碧雲精舍，洞陰遺宇。並被火災。傷嘆有作。</title>,<text>寥落雪山棲息計。三年始得一廬完。居然回祿驚心劇。坐失幽人容膝安。焚處何曾丹嶂裂。掃來依舊碧雲寒。却嘆飛瀑千尋勢。一濺難敎烈焰殘。右碧雲其二洞陰人去餘茅棟。野火胡爲一掃空。叔氏懷應仲氏會。碧雲災與白雲同。存亡已忍封幽宅。成毁何須怨化翁。最是遺墟重過日。琴書難覓燼灰中。右洞陰</text>
<title>聽鶴有懷</title>,<text>皓鶴鳴時月隱山。曉天霜氣透重關。枕頭驚起江湖夢。疑在茅洲石浦間。</text>
<title>農巖先生曾附書一上人。求助翠微重建之資。今上人來報菴成。而人事已變。相對悽惋。</title>,<text>築室將誰待。逢僧使我哀。居然丈席撤。那復尺書來。往事驚春夢。前期隔夜臺。千愁耿未了。留與月徘徊。</text>
<title>因歸僧書呈夢窩</title>,<text>夢窩車馬散。相國掩郊扉。往往騎牛出。悠悠伴鴿歸。存亡驚素鬂。因果討玄機。淺把黃花酒。頻携白衲衣。</text>
<title>砥堤路中。寄雪岳。</title>,<text>圻輔官雖小。秋冬事更紛。休言兼吏隱。空復費朝曛。天遠滄洲夢。塵生古篋文。拊躬疵吝積。遲暮隱思君。</text>
<title>龍門洞口</title>,<text>官路仍偸隙。龍門指馬前。半林迷素霰。一逕入蒼煙。橋斷行危石。山空聽遠泉。煩襟一以散。霽月滿諸天。</text>
<title>向飛峴</title>,<text>白日下山短。林深風色寒。溪窮半幽石。逕側盡回灘。淨地思携卷。深冬未解鞍。驅馳只如此。老去有餘嘆。</text>
<title>中原歸路。與人期獵。</title>,<text>中原曉騎馬。四野起高風。大壑霜留白。遙山日射紅。悠悠嘆歲月。落落志桑蓬。獵者期平麓。猶堪慰是翁。</text>
<title>冬雨懷雪岳</title>,<text>峽深難見積陰開。冬半又何苦雨來。對此忽思百淵卧。經旬未得一書廻。懸熊飢虎林逾僻。疊石橫梯嶺更嵬。極目茫然迷去路。緘辭欲寄且登臺。</text>
<title>留宿太冲 族弟養謙。劇談雪岳。</title>,<text>雪後留君談雪山。寒天思入杳茫間。瀑泉十二峰千疊。游子尋源幾日還。</text>
<title>賢美 李壻夢彦 來訪。揮涕相對。</title>,<text>元方去後閱秋冬。碧血猶斑楚獄中。試讀燈前萬言疏。尙敎衰懶起餘風。其二自古求忠在孝門。誦君章奏識君寃。浮雲莫作縱橫態。天日終應照覆盆。其三末音凄切在濱陽。爲我佳郞是季方。當日授書猶歷歷。霜宵披看淚盈箱。其四少年游好恐迷門。邈矣鴒原敎導勤。自是窮經有實地。立揚何獨在靑雲。</text>
<title>月夜懷雪岳</title>,<text>山日沒餘照。林月升淸光。正當仲冬夕。靄靄渾雪霜。下帷不安坐。振衣步西廂。物象紛相燭。明明殊未央。遊神八表外。雪岳宛在傍。萬樹凍森森。飛瀑落蒼茫。此時人迹絶。熊虎叫林岡。處士獨何樂。歲暮讀書床。相思拊光景。邇來曠參商。盈盈結愁緖。良夜徒自傷。沉吟到河傾。登樓且相望。</text>
<title>登臺値雪。寄淵翁。</title>,<text>峽氣多寒天更陰。高臺拄策散幽襟。雲從斗尾千重合。雪下楊根數尺深。野渡冥冥失歸鷁。風林往往落棲禽。晩來獨酌龍門酒。逸調誰傳郢客吟。</text>
<title>至月之晦。夜坐志感。</title>,<text>候雞坐漠漠。明發是何辰。酒食紛交錯。床帷儼具陳。徒然惹悽愴。安得接形神。夜久留燈燭。如將待遠人。</text>
<title>淑人亡日。書懷寄家兒。</title>,<text>嗟君至願在多孫。孰謂孫生已哭君。壽止中身何短日。人生百歲亦浮雲。含飴至樂今誰共。割胖深哀古亦云。井臼砭湯前後恨。獨携兒女語宵分。</text>
<title>農巖夫人凶問忽至。撫舊感悼。奉寄淵翁。</title>,<text>靖節燒廬處。昌黎哭嫂情。山林身已遠。人世事何嬰。宿志違來往。沉哀切死生。呑聲鹿車路。渼水咽摧荊。其二追遊隣巷內。隱度饋餐間。杜氏頻剪髮。萊妻甘處山。衿鞶早聞命。糠粃每怡顔。我識幽貞最。天何福履慳。其三宿昔三山會。咿唔羲氏經。撲簾汀雪白。掩戶架燈靑。夜院聞璜佩。晨厨送酒甁。江湖歲又暮。空鎖一虗亭。</text>
<title>三淵當自雪岳忙赴渼上幽問。兒子亦應從先生出山。昨已送騎。而旋値大雪。憂念茫然。書此寄行中。</title>,<text>夜雪漫無際。雪山今若何。依依碧雲斷。皎皎玉峰多。鞍馬愁巖石。禪菴失蘗蘿。歸應飽艱險。行且愼經過。</text>
<title>十二月初八喪餘。志哀。</title>,<text>高齋坐聽北風聲。厨火蒼茫欲五更。起看星河正磊落。整衣不寐待雞鳴。其二籩豆旣嘉尊酒深。燭前跪進冀昭臨。九原冥漠誰傳信。孤子含寃遂至今。其三有罪通天敢比人。生來不識府君顔。悲懷欲借焄蒿達。想像精神𦙝蠁間。其四初如有覿竟茫然。撤餕依依視曉天。欲向枕頭求彷彿。哀思塡臆夢難圓。</text>
<title>楓溪感懷</title>,<text>方寸被愁愁不休。出門愁亦入門愁。愁如亂髮剪難去。一夜悲歌自白頭。其二弼雲山下古諸天。亭子平臨池烱然。濺濺寒流響終夜。卧遊菴裏坐無眠。其三吾祖精光水月明。淸風今古滿虗亭。獨啓星龕重躑躅。子孫四代轉零丁。其四孤露生依叔父尊。徒令叔母晩憂貧。秪今小子無窮悔。不獨哀哀在二親。其五庭梅一樹手培勞。尋丈居然過檻高。十載攀援歸一夢。春風吹盡泛花醪。其六吾兄晏退金華直。藜杖頻敲白竹扉。叔姪妻孥歡樂遍。每從花下坐忘歸。其七世事悠悠華岳雲。情親去盡一身存。中宵默念平生計。長簟霜凄歲又翻。</text>
<title>伐氷</title>,<text>鑿氷冲冲勞。昔聞周公詩。及玆身親見。小民良足悲。栗烈二之日。白屋寒無衣。氷滑指爲直。斧柯落多時。斲出無餘力。公事有定期。斑白不免負。矧伊百結兒。凌陰深幾許。天暝雪霏霏。華廈吸漿時。能念此凍饑。</text>
<title>喜家兒自雪岳歸省</title>,<text>我思雪岳山。超忽在天末。阿兒棲其間。杳若無來日。是夕燈燭裏。相對却怳惚。亹亹叩所得。霞氣眉間蔚。遊賞每易促。久留趣自別。窮探十二瀑。水簾更淸絶。曾已讀爾記。親聞愈可悅。相携步中庭。飄瞥東來雪。</text>
<title>除夕書示諸生</title>,<text>日月古所惜。老大知其然。嗟我生世間。五十有一年。明發又加之。逝耋幾何間。况此有難期。何必勞心肝。姑酌尊中酒。耳熱歌笑喧。莫論千歲憂。且盡一夜懽。</text>
<title>立春日懷淵翁 己丑</title>,<text>凝沍極三冬。新陽以時發。俯仰氤氳氣。龍門雲出沒。節物孰主張。天運本回斡。我痾亦頗蘇。曳杖聊暫出。翩翩飛鳥隨。冉冉嫰艾茁。流顧懷所思。山木誰更伐。且斟百花酒。和氣以導達。其二可喜立春日。于以見太極。條風穆然至。晴旭吐暘谷。有鳥發聲幽。集我庭前木。雪意澹遙岑。翠黛如新浴。陰陽自蕩磨。動靜互主客。咿唔領眞樂。屢酌尊中淥。乍步觀魚梁。仍望十二瀑。</text>
<title>苦寒行</title>,<text>氷雪塞大江。正月寒逾烈。凌兢馬不前。從人凍徹骨。忽思二三月。春流綠正滑。扁舟緩歸櫂。鳧鴨共出沒。翕張莽相推。險夷各自別。所遇雖萬變。我心長如結。浩歌苦寒行。未敢懷燠室。</text>
<title>哀死鶴</title>,<text>獨鶴唳西廂。似爲死別鳴。鳴聲一何悲。感我涕欲零。瀛洲渺雲水。五載托幽情。影翻藍湖白。聲戛沙灘淸。雲翮爲我刷。多時舞中庭。扁舟載來初。豈意有死生。相憐却相累。悔不放滄溟。粱稻有餘啄。鳥雀蹢躑驚。物微亦隨化。千載不復形。依依舊巢空。悢悢悲懷盈。官居誰與戲。今夜月復明。</text>
<title>感季女歸寧踰月告去</title>,<text>念別覺時促。誰謂春日遲。依依柳欲變。有鳥鳴交枝。鳥鳴如有求。婉孌女心悲。江氷已渙渙。浮沉舟不維。欲留那可得。悠悠望山陂。人生苦多別。况復女有歸。衿鞶申舊戒。夫子宜無違。且指葛蔓蔓。努力成絺衣。</text>
<title>設酒食。與君大叙別。</title>,<text>遲暮積長想。相見喜何言。摻裾六七日。叙情千萬般。情至不可名。唯酒可爲歡。緩帶且酣讌。籩豆森羅陳。談謔忘爾我。何能計早曛。獨有醒來憂。燭盡戒南轅。其二卜隣失佳約。有感農巖事。視前宜戒後。君其於我稅。人生似蜉蝣。豈恃朝夕際。相見輒盡歡。旣樂思所繼。起望龍門山。飛雪混蒼翠。吾當謀劇飮。君豈捨淨界。其三昔我勸爾書。讀書我何成。棲棲五十年。白髮忽已明。顔與春共謝。志逐時俱傾。只從斷簡中。窺得聖賢情。警發猶不淺。昏蒙賴以醒。願收馳騁志。小勇非豪英。</text>
<title>農巖夫人挽</title>,<text>渼湖收我淚。入城轉依然。此懷常如失。忍復哭夫人。蘭芳與瓊珮。一擧蛻塵氛。唯是平生迹。俛仰悽目前。其二靜齋修齊功。雍穆見鞶帨。薰陶固有素。况乃天資粹。蘊玉著奇光。幽蕙播芳氣。內美有難掩。誰謂閨門邃。其三周詩夙有講。夫子眞吾師。三復二南義。所祈福祿綏。奈何合兩美。終然遭百罹。惻愴中歲事。莫保一賢兒。其四冷落丹霞營。浩然白雲去。豈伊遭世險。終亦樂巖處。冀婦敬如賓。小君攬短布。長飢無慍色。先生所深許。</text>
<title>早春訪蘗溪。稼齋亦與期會。</title>,<text>蘗溪千萬曲。靜者抱孤情。待我白雲間。蘿逕窅冥冥。一出屛牒訴。陟嶺身更輕。喈喈鳴鳥外。遠林春氣生。春氣悅人意。冐雪草自萌。靑山澹晩色。隨意坐復行。不及叩雲扃。此樂難爲名。其二君說馬嶺峻。乃今親履之。吁嗟三陟艱。何異九折危。自此斷輪蹄。塵世邈以遺。我願從子遊。甘心冐險巇。芒鞋敢言勞。一約恐或違。衡宇散琴書。境靜晤言時。眞趣在愜意。舍此當安歸。其三疎蕩老稼翁。悠悠求田謀。疇昔過我宿。笑指蘗溪幽。洪川路悠阻。歸駕已戒不。勿論行遠近。有約我且求。况復林下叟。春來待共遊。行將喚羽巵。汎彼巖下流。君至可劇飮。不然信宿留。其四泠泠谷中溜。蒼蒼山下樹。薜荔左右翳。我行便迷路。麋鹿走我傍。熊虎相叫怒。終日不見人。廢刹間空圃。徒御皆竊嘆。何樂此幽阻。幽阻逕自通。險夷且前去。碩人澗之濱。自有寬平處。其五石逕繚西峴。超然見茅屋。茅屋八九間。卉木左右植。門巷絶隣比。人煙澹籬落。披帷兩忘言。凝神坐靜默。知我遠訪意。爲閱床上易。咿唔或開戶。鳥語山光夕。久聞林居趣。今來見眞樂。其六未見意何如。已到興逾延。送目靑華山。携手留月淵。中谷指白雲。呑吐在遙巓。今古一荒塗。碧流共回灣。盤谷與商嶺。高人所考槃。煙嵐鎖石門。邈矣遠塵寰。隱求斯得所。何必睠雪山。</text>
<title>石門與太冲對酌</title>,<text>高歌紫芝曲。遙遙竟春夜。詰朝振衣出。令弟便從我。齒齒蒼石起。激激淸流瀉。雲煙開次第。面勢閱高下。石門晩移策。淺莎共爾藉。春醪有眞味。一杯臨流把。</text>
<title>與淵翁信宿叙懷</title>,<text>期君在上春。隔嶺思依依。豈無朱墨勞。東來叶幽期。悠然起命駕。林鳥引我飛。崖壑幾凌歷。雲嵐滯裳衣。歲周始一來。塵緣亦多縻。襟懷一疎蕩。有酒相對揮。淸賞遽何央。山深谷逶迤。其二睠言靑華翁。三復招隱詩。層氷塞陰壑。凜慄方春時。披雲仰石門。松簧忽然疑。人迹一何罕。鳥獸鳴更悲。於焉見素守。擧世莫我知。薇蕨可充腸。女蘿可代衣。招君不可得。信宿在巖扉。</text>
<title>杏花灣</title>,<text>宛轉杏花灣。花飛遍幽逕。鳥下林更靜。魚戱波難定。農務時未及。垂釣復遣興。</text>
<title>棠梨灘</title>,<text>棠梨花發夕。寒灘望皎潔。微波自相况。素雲亦未絶。行當理輕楫。卧弄花際月。</text>
<title>松簧瀨</title>,<text>入谷見森蔚。臨流愛蒼靑。重峽生晩陰。蕩漾倒雲屛。瑟瑟老龍吟。宛聽紫鸞笙。</text>
<title>楓泠潭</title>,<text>澄潭上有楓。忽疑寒江曲。微風動漣漪。蕭蕭葉自落。東溪來宛轉。拄策意何極。</text>
<title>噴雪溪</title>,<text>未到百餘步。已聞澎湃響。奇巖錯蒼白。左右互磨蕩。坐來驚急雪。跳沫濺藤杖。</text>
<title>悵稼翁不至</title>,<text>冥濛夜來雨。浮雲半蒼白。悵悢出山者。空懷昨日約。夷猶且不行。洪川杳余目。淸流渙新泮。層壁含微綠。春物紛藹藹。山輝蕩水木。停杯歌有思。蒼然峽日夕。</text>
<title>將出山門。口呼一絶。</title>,<text>古聞隱者吾未見。今到蘗溪事依俙。亂木怪藤披更翳。妙高峰下一荊扉。</text>
<title>路中念太冲前言有吟</title>,<text>冐雨出山門。艱哉路險巇。回顧洞府深。猶恐勝處遺。隱約澹水址。蒼茫明月磯。大谷雪皓皓。激湍噴薄之。老樹半身沒。蒼石與之欹。霜葉滯舊艶。石髮長新滋。五曲開張處。已窮泉石奇。餘境不須問。長谷但逶迤。念爾相送言。果然不我欺。佇立忽不見。三歎爲此詩。</text>
<title>渡迷舟中遣興。要和淵翁。</title>,<text>靄靄白雲臺。仲春已濃雲。陽氣正奮發。晴暉共紛紜。中流望見之。散髮弄淸濆。江魚新入網。官酒猶滿尊。引酌緩行棹。隨意且勸君。君醉我則否。游目心自欣。好鳥自南來。鳴聲滿郊村。農者各有事。吾獨坐至醺。毋亦太安逸。收心誦經墳。</text>
<title>舟中解携。兼瀉幽懷。</title>,<text>宛宛洲渚動。稍稍吏人退。風日澹淸和。棹行自無碍。江漢信廣矣。龍門漾翠黛。晴暉若可攬。縱目百里內。今日尙可樂。明日不我貸。舟泊更解携。伊山杳安在。其二沕穆四之日。雲景布祁祁。潛鱗躍重淵。野鴨鳴且飛。總得陽和氣。諧羣無厭時。煢然顧我影。親懿靡所依。忽念終身喪。此去欲見誰。終應拊桑梓。三宿返遲遲。其三修葺先人廬。經歲守西澨。桑柘理朽叢。堂廡依舊制。晴湖絶輪蹄。鷗鷺來庭砌。忽若遺世事。胡復此縻繫。杳杳湖路敻。蒼蒼峽雲翳。臨流別友生。古人見實際。</text>
<title>遭風</title>,<text>江罕無風日。人催下峽舟。夕波還噴雪。春氣颯如秋。合杳沙飛岸。蒼茫鴈失洲。淹留十里地。目盡一平丘。</text>
<title>江上雜絶</title>,<text>東來帆已飽風飜。西去吾知逆浪艱。力盡長年最憐汝。居然日落渼陰山。其二瘧厲經秋氣未蘇。巨灘風浪正愁余。蛟龍席底何情緖。雨候蒼茫雲更噓。其三前舟欵乃後舟聲。或疾或徐縱復橫。睡起篷窻迷去止。棹邊超忽見玄城。其四玄城雪岳孰深淺。俛仰於焉見世患。回祿莫燒徵士廬。春來雲圃也能灌。其五舞童島石幾時憑。古木蒼然翳靖陵。十數年來存沒感。相知只有奉恩僧。</text>
<title>江漢舟中。贈別湖客。</title>,<text>腸斷東湖日夜流。飛花落葉住無由。津亭幾處含晴景。別意蒼茫立小舟。其二同是湖翁日夢湖。送君那可一言無。玉屛花信藍湖月。幽賞春來我獨孤。其三有酒勸君君醉歌。江山其奈別離何。明日海門消息濶。百篇相送未爲多。</text>
<title>望古城</title>,<text>水淸沙白廣陵洲。何事飛鴻雜舞鷗。興廢未應關物色。古城吟望便生愁。</text>
<title>感漢上諸亭臺</title>,<text>西北盡岧嶢。高樓互相望。軒楹遏流雲。丹雘曜朝陽。問是誰家搆。洛陽多公卿。由來卜居意。佳處閒徜徉。樓成人不至。幽宅閉北邙。闌干橫古今。沙鳥徒飛翔。人生忽如過。見此使心傷。懽樂貴及時。且酌臨湖觴。</text>
<title>宿渼陰西村。志感。</title>,<text>夕次渼陰村。主人開門迎。篝燈如昨日。風灘入夜聲。回頭悄有感。隔岸煙火生。此非三山閣。池臺何遽平。由來卜隣願。屢與夫子盟。臨湖送我日。誰謂限幽明。玄𡑞閉終古。荒落此湖亭。靈塵曠門巷。春思生洲汀。千載西州哭。此日無限情。</text>
<title>還家示諸君</title>,<text>古亭罕人事。白日山中靜。石逕生莓苔。巖溜轉淸泠。時復林藪中。婿姪巾屨並。臨池濯長纓。魚鳥共晴景。</text>
<title>訪石郊</title>,<text>郊居宜農事。自與當世違。經典收初志。花卉見新滋。秉鉏勸僮僕。及時理畬菑。春雪化霂霡。晴來水盈池。薄暮曳藤杖。炊煙在柴扉。偃仰疎簷下。遙望牛羊歸。散襟酒滿榼。身外更誰希。散襟軒名。</text>
<title>月溪舟中。與淵翁共賦。</title>,<text>舟中坐讀書。不省行幾許。回頭一流睇。已失初發處。依依樹交村。澹澹煙生渚。柔風曳輕纜。行厨送春醑。緩酌亦易醺。擊汰浩然去。坐領滄洲趣。安知行路苦。何况片帆下。親友共團聚。</text>
<title>東廂小酌。簡蘗溪。</title>,<text>嫰綠忽縈林。麗日天中長。杳靄龍門際。飛鳥喜暄陽。吏事春更稀。吾亦步東廂。獨鶴靜相守。浮蟻湛淺觴。引酌發孤笑。還復就短章。知音蘗溪叟。苦情未易忘。</text>
<title>洪校理士吉 萬迪 挽</title>,<text>泛翁白雪曲。擧世無知音。君能闡休光。聲價傾濟南。魁元自餘事。格律轉淸深。方將鳴國盛。遽奪天何心。其二昨者蘗溪翁。君詩爲我誦。淸宛三日浦。奇壯萬瀑洞。東遊豈無人。秀句獨出衆。何以稱高價。白璧徒盈拱。其三百年肆功力。猶難盡天才。何况四十九。憂患半相催。拊業惜流光。未老多悲懷。伊昔直桂坊。中夜共低徊。其四美玉久在抱。中歲事崎嶇。再售始得達。一麾且踟躕。方升白玉堂。遽就玄泉途。門閭鶴髮望。爲君再嗚呼。</text>
<title>洋洋亭。與李生同賦。</title>,<text>携來湛華客。霽後俯澄潭。歌詠酬長短。冠童得二三。禽魚春意足。山水晩輝含。更喜淸風至。詩成酒半酣。</text>
<title>贈李生</title>,<text>逢君無雜語。先問湛華亭。一澗元鳴石。繁林更蔭庭。別來偏有想。詩就也堪聽。仙洞尋花約。西洲草已靑。</text>
<title>訪德巖</title>,<text>簿牒莫我嬰。値擾心更閒。故人會此意。報以春欲闌。早出度村落。依依陂隴間。披拂匝幽花。徘徊上曲壇。愉悅豈徒人。禽鳥聲亦懽。一笑喚主翁。散懷面靑山。山晴野更暄。畊播亮可觀。勤力各以時。剩得本分安。顧慚廩食者。未知稼穡艱。</text>
<title>入峽雜絶。示太冲。</title>,<text>春暮自覺心無賴。林深却與爾相求。百回流水花千種。不有吾詩何得收。其二深林巨木無行路。五馬雙旌安所施。聊復班荊瀉白酒。蒼苔石上幅巾欹。其三有客相逢雙嶺間。並驅直欲跨林巒。男兒賈勇唯田獵。天下如今戎馬閒。其四谷口村深蓬藋扉。春來花暎薜蘿衣。沿溪且欲營書室。日暮悠然歌採薇。</text>
<title>冐雨訪南栗原。蘗翁同之。</title>,<text>吏事吾且倦。同君訪田園。入峽恣幽討。回車度石門。溪徑轉崎嶇。去去雲雨昏。崖回江水來。始望南栗原。團團出芳樹。曖曖羅遠村。已欣風氣暢。兼有生理存。命楫遂登岸。逢人致殷勤。殷勤亦何求。款款桑麻言。時於披蓑內。相勸倒淸樽。已結沮溺耦。終當老丘樊。</text>
<title>贈蘗翁</title>,<text>夙昔誦君詩。始識鵝湖名。鵝湖連蘗溪。峽湖所分形。北望靄雲岑。南下原陸平。豈伊愛爽塏。隣德愜性靈。翳然松桂畔。分我華山靑。朱墨聊復爾。素計在耦耕。靑錢貸山人。行見茅茨成。</text>
<title>曉起石湖亭向湖口。三淵已先登舟。</title>,<text>曙窻水影白。春雨夜來歇。可喜風色柔。鳴櫓競伊軋。同伴已在舸。我衣亦披拂。稍稍梨花院。暎泫度淸樾。浩歌下絶磴。江平路超忽。</text>
<title>廣陵舟中。別趙君錫 景命。</title>,<text>帆隨風轉去逶迤。行客歸人共惜離。把酒翻驚廣津近。小奴已復立蘆漪。</text>
<title>二水舟次。寄淵翁。</title>,<text>夙行三十里。莽莽煙雨際。起來卷帷幔。亭午氣淸麗。好鳥自玆吟。油雲散餘滯。浦潊互紆轉。亭臺分次第。澹澹一道水。空翠媚新霽。片帆若上天。坐得長風勢。俯仰渾忘適。興至頻扣枻。平生浮家意。此行非失計。行當泝鵝湖。永結漁釣儷。</text>
<title>北溪遇小隱谷主人</title>,<text>入澗何所悅。鸎聲在幽處。何况雙嶺客。肯來藉草語。藉草復臨水。悠然散塵慮。昨者小隱洞。尋眞何怱遽。瀑泉固自在。行又與君去。其二日暮起翠靄。鳥語漸覺稀。吏散遺簿牒。遙遙見村扉。牛羊次第下。吾獨澹忘歸。移席俯源泉。幽花覆苔磯。釣竿且莫投。游魚自天機。</text>
<title>渡口待閔守禦使 鎭厚○己丑</title>,<text>守禦使來能近止。停橈渡口夕陰生。東歸無數含風帆。誰是紫辰浦上行。</text>
<title>舟中雜絶</title>,<text>賞心里靜孰賞心。半日維舟無可語。獨酌獨哦還獨眠。白雲峰出忘言處。其二楊根勝槩實過名。大抵水淸沙更明。客意難爲春夏際。花開花落雨還晴。其三再過三山未忍登。文樽零落望丘陵。如何二水中分地。又見荒臺露九層。</text>
<title>閔台暮至</title>,<text>晴日登舟候使星。澹雲不動遙山靑。乘流掛席人何自。知有好風吹到汀。其二客從河朔泛東湖。雨雪北風來去途。不問中原興廢事。江山能似舊時無。其三暝色蒼然自葛山。風飄笳角響回灘。連檣解處迷葭葦。岸上漁村已掩關。</text>
<title>又贈長律</title>,<text>江舸優閒守禦使。薊門奔突犬羊徒。要知虜運方垂訖。所愧戎功鮮克圖。悵望山河無義士。向來原隰老征夫。時危莫作歸田計。宵旰如今急廟謨。</text>
<title>兒子夜告楊山行。朝起已難追矣。</title>,<text>醉夢依依前夜語。起來行舟失煙渚。欲往從之不可得。且問東西風順逆。人生百年半是別。無那烏鬂成白髮。楊壠寂寞松下塵。忽憶死生成說人。</text>
<title>尹方叔挽</title>,<text>終南昔全盛。日醉伯姑側。我妹與君姊。招邀互主客。屛巖壺谷間。中歲有餘樂。蘭菊指佳期。散懷陶華酌。誰知歌變嘯。吾獨撫陳迹。其二人生無脩短。一死皆有之。念君平生事。何多與心違。憂哀閱半世。藍湖盡室移。湖平拱新搆。鷗鷺傍畬菑。悠然十畒樂。惠我同車歸。誰謂大限促。悽悽遂去玆。其三我解泰山符。要與君相於。我移茅山宇。爲與君同居。君有好懷抱。於我每不疎。三島與介湖。披莎共携袪。有酒待君斟。得詩使我書。詩酒花竹外。以及犂與鋤。無物不相關。永言托此娛。今焉已已耳。萬事歸空無。其四昨過紫駞山。行徑迤空廬。入門無誰語。蒼然庭院蕪。雙燕尙交飛。羣鳥自悲呼。眄來轉依俙。念我歡讌初。茹藘竟安在。雞黍若相須。低徊撫樛松。舊物獨有渠。其五古有剔肉者。於君復見之。至誠感若神。憂喜造次移。何煩瞑眩劑。坐占黃耉祺。孤生每懷慚。純孝有如斯。誰記天錫行。永鐫瀧阡碑。其六東紱忽復縻。一來爲謝命。荒政撥不得。淹迹復緣病。居然隔歲別。前期候秋孟。眷眷歸田賦。悠悠停雲詠。一會信多負。重泉忽已敻。湖海不可望。窮峽日又暝。千哀蔽腸起。辭盡意難竟。</text>
<title>吳君 履周 挽</title>,<text>茁然春蘭芽。生在尙書庭。豈特挺異姿。可愛有幽馨。風霜一瘁之。寂寞含孤英。庶幾播餘芳。奈何中道零。其二宿昔淸溪上。婉孌見總角。發詠動白雪。梨花匝地落。浩蕩十年別。詞翰限符竹。江漢哭君長。何山去埋玉。其三都尉曩致意。求我龍門草。知君病暍甚。惜哉時尙早。誰謂傾筐日。柳車已隧道。少者何至斯。有兄方垂老。</text>
<title>峽村感懷</title>,<text>日高雞上屋。相和鳴峽村。閒止庇淸樾。得得偕其羣。翩然出林禽。嚶鳴亦自欣。物微各有適。我生憂何繁。衰老身更單。同志半九原。虗繫渼陰舟。悵望雪峽雲。平居若有亡。寥落掩重門。前期漸促迫。遲徊拊西曛。聊且迨我暇。展詩吸淸尊。</text>
<title>洋洋亭値雨</title>,<text>久旱思濯熱。薄遊洋洋亭。好風若相期。靈雨造次零。山容曖薈蔚。泉流激淸泠。淸泠混滴瀝。夏簟凉意生。疎爽蕩煩胸。新詩邂逅成。悠然送遠眸。川陸豐注盈。欣欣三農色。澤澤十畒畊。自今歲其有。豈復憂窮氓。爲吏但抱琴。聊和擊壤聲。</text>
<title>北溪示李洪甫</title>,<text>披草澗之濱。喜君履我卽。便服坐相對。愛此泉與石。雲物晝亦陰。鳥聲山更寂。停輿澹容與。且議置茅屋。其二蘿逕響流水。栢露滴翠壁。神飈颯然至。煩暑一灑濯。何况朱絃唱。更和紫芝曲。</text>
<title>恢恢閣賞月</title>,<text>暝還自北溪。乍臨恢恢閣。月華破雲族。皎皎盈我席。自愛淸飈俱。彌令朱炎薄。笳角喧更靜。琴書委相錯。靄靄方未已。兀坐屛燈燭。回瞻翠煙壁。半雜微雪色。良友步其間。放歌心所作。灑然入我懷。德音永無忒。</text>
<title>洪甫滯雨有作。和其韻。</title>,<text>旣雨且風終底事。欲行還止宿於斯。蒙籠屋自前宵漏。短窄籬應半面欹。犢駕方因韋氏駐。溪居初爲鄭公移。荒年愧乏分供惠。獨奈高堂卧病慈。</text>
<title>雲月歎</title>,<text>皓皓三五月。新晴發明輝。經天未詎央。浮雲忽蔽之。天路遂幽昧。餘景何由追。陰陽本無始。凌奪乃如斯。淸酤悵委地。奈此良夜期。</text>
<title>素沙橋</title>,<text>人與流光逐逝川。朝來暮去此橋前。霜飈忽送內湖鴈。稻野遙連平澤煙。客路多艱始平地。吾生垂老尙餘年。南洲海物秋應足。會擲征鞍上釣船。</text>
<title>哭藍湖</title>,<text>一歲濱陽萬事非。今來牢落欲誰依。隣居宅已從君就。長逝魂應待我歸。舟楫忍尋牛渚路。莓苔不辨麝巖磯。此懷悽切誰知者。步繞漁村耆舊稀。</text>
<title>楓溪秋夜</title>,<text>凉風忽焉起。西岳泬寥天。松石何 缺 落。楓亭方颯然。虗拋看字夜。忽憶就師年。老去終何得。愁多未可眠。</text>
<title>夜與靜以 再從弟時淨 看池菊</title>,<text>秋後黃花空好顔。天霜夜夜灑枝寒。莫論他日餘芳歇。且向淸池盡意看。</text>
<title>靜夜</title>,<text>童子誦詩畢。淸風生古亭。泠然石溜外。丹葉坐來零。</text>
<title>讀書有懷。示學古。</title>,<text>坐擁床頭萬帙叢。一燈明滅灑淸風。文章學問依違際。白髮紅顔俛仰中。終宙憂交寸心盡。窮廬歎與古人同。三池獨有潺湲水。繞几長時不息功。</text>
<title>秋夜得雪山書</title>,<text>碧海茫茫蓬島約。孤筇去去雪山翁。寸丹空照煙霞表。尺素初傳風雨中。塵劫百年餘短髮。天霜昨夜又新楓。抱書巖穴存吾道。不是談玄混遠公。</text>
<title>陶山會奠。示靜以諸君。</title>,<text>斷隴風霜合。餘生怵惕同。伏陰當歲暮。反本見人窮。松栢偏蕭瑟。焄蒿庶感通。孤貞百世業。何以繼流風。</text>
<title>感三洲廢址</title>,<text>遺址驚心處。但看樛木稠。人生一泡幻。雲物半江流。巖古曾移席。天空已碎樓。東岡有宿草。將去悄夷猶。</text>
<title>述懷</title>,<text>作吏初心誤。循公衆口喧。人情堪一笑。世道欲無言。雲鶴隨歸帆。霜鴻度掩門。鵝湖送老計。却怕近楊根。</text>
<title>寄金伯溫</title>,<text>濟南樓上續君篇。間濶無端五六年。卧病多時懷往事。北風雨雪意茫然。其二拋書燈下視茫茫。卧聽泉流繞一床。孤枕有詩還自誦。離懷偏向故人長。</text>
<title>贐沃溝宰金 命衡。泰仁人。</title>,<text>昔宰南州日。憂君老病親。居然板輿樂。並與錦衣新。小邑多閒日。高堂有別春。壽尊看養志。多醉故鄕人。</text>
<title>梅發示仲厚 李婿敦</title>,<text>雪漲西林萬壑平。忽驚春色破梅英。且將生意欣相對。欲寫高標可得名。酒肆遊人容一醉。楊州傲吏太多情。素華澄徹三池月。詩在無言邂逅成。其二去年峽梅初發時。與爾相對賦南枝。孤芳復作先春信。重會還愆破臘期。遲暮不堪愁寂寞。少年何事病支離。强扶藜杖君能未。只恐餘花次第衰。</text>
<title>學古携笛到園</title>,<text>雪泉風竹不禁寒。夜色盈盈月到山。朗笛穿雲迷遠近。知君散步萬松間。</text>
<title>小雨 庚寅</title>,<text>淅瀝梧楸林。卷簾山雨滴。無人問索居。相守一雙鶴。</text>
<title>遊淸潭</title>,<text>秋陰可一旬。今日氣淸亮。有懷淸潭遊。馳書報吾黨。興逸行自迅。馬前已雲嶂。朋儔望不至。物色値所向。中林去夷猶。好風生俯仰。勞生竟何營。天地信高曠。心懷千歲憂。身無百年壯。不有山水勝。何以恣迭宕。</text>
<title>醉題石面</title>,<text>四顧一皚然。坐疑霜雪連。寧知近京洛。蘊此好巖泉。短策忙猶駐。晴暉晩更鮮。酒酣紅葉亂。歸路杳諸天。</text>
<title>詠秋海棠</title>,<text>花正濃時愁轉饒。城南卧病感凉飈。移來更惜芳華淺。一半還從發處凋。</text>
<title>仲秋霽月。懷淵翁遊正陽。</title>,<text>山斷東南天宇寬。高秋月上九霄寒。初霞澹影雲俱散。宿雨餘痕露更團。萬里應同今夜好。幾人能到正陽看。此時相望盈盈思。輪側西窻着睡難。</text>
<title>棲屑終南。和淵翁韻。示趙君錫。</title>,<text>曾聞君子不懷居。迹似飄蓬久去閭。棲屑猶須一尊酒。起居還共滿床書。吉凶由命何曾惑。得喪於身摠是虗。南北東西半生事。携君幾日共樵漁。</text>
<title>贈雨以</title>,<text>歸期阻西浦。生事寄南阿。旅泊一至此。窮愁無奈何。秋雲隱粉堞。宮樹轉銀河。夜夜鰲頭夢。蒹葭白露多。</text>
<title>送家兒赴期北麓</title>,<text>書從北麓到寅城。病客扶藜體自輕。勝友淸談如舊識。良宵皓月爲新晴。買田鵝浦憐吾拙。築室龍華待爾成。邊圉秪今多警急。此翁何日見時平。</text>
<title>終南行。贈洪敬叔 九采。</title>,<text>自我僑居寅城村。雨雪其雱歲華繁。東巷西舍皆新顔。依倚獨有終南山。寧期校洞平生親。又滯終南山下隣。與君跌宕三十年。可憐總角白紛顚。澤齋絃誦杳何之。相對也復論歌詩。灧灧村酒滿眼沽。直到雞鳴月落時。桑海翻覆兩人存。書劒坎坷何足言。爲君且歌終南曲。山樹蒼蒼山雲白。</text>
<title>寄引風亭</title>,<text>彈琴秋雨夕。松竹俱泠泠。悵失碧雲期。延思引風亭。世故苦多嬰。日月忽不停。山東耦畊約。居然四十齡。推往可卜來。悠悠惜平生。</text>
<title>臨江歌贈人</title>,<text>江漢滔滔日千里。武夫臨江歌節士。北風雨雪嚴朔氣。東來驛騷何時已。男兒格闘非顧勳。一劒要爲明主死。誰向江都築墉屹。廟謨只在賊船遏。自聞此事心怫鬱。怒髮衝冠屢抵節。肉食滿朝竟何謀。不知早募公侯仇。試用寧患長短混。取舍宜從方寸求。一夫輸誠萬騎顚。不見結草戎功收。江村薄酒勸君醉。未寫胸中不平志。眼前南漢空突兀。何必區區恃地利。</text>
<title>贈君大</title>,<text>不向高山去。還從逆旅眠。湖平跨驢地。歲暮射雕天。戟衛身辭洛。煙塵夢到燕。悲歌玉壺碎。和我壯遊篇。</text>
<title>行路感懷</title>,<text>憀慄端居思。霜天日以高。偶然回匹馬。聊得引輕舠。晩眺窮秋野。煩愁蕩夕濤。東遊縱難卜。差覺掛帆豪。其二蓬壺每歲約。憂病一身縈。萬事頭先皓。高秋雨始晴。空憐楓樹晩。遙憶蘗翁行。耿耿愁何限。寒宵月復明。其三 屬賢美直士死囹圄。幽寃人所憐。胡爲有一弟。又此病三年。術已窮華扁。吾猶信昊天。驪江遠難問。松檟但蒼然。其四天高柳川岸。日落水原城。一路行何了。千愁莾未平。桑楡拊短景。江海寄殘生。馬上吟風雅。悠哉萬古情。其五野曠看天大。山平覺地寬。吾生只一物。世事劇千端。去日偏多感。頹齡苦少歡。佳人不可望。消息杳金丹。</text>
<title>少憇山村。俯視途中人。有感。</title>,<text>歇馬高林下。胡床俯短籬。嘯歌聊得地。奔驟彼爲誰。羇旅均長道。閒忙異暫時。遲徊謝村叟。終世一茅茨。</text>
<title>農家</title>,<text>庭積秋禾穗。塲排老樹根。主翁方晏起。棲雀得晴喧。勞力終能逸。謀身有足言。隔籬來濁酒。黃犢卧柴門。</text>
<title>贈學古。兼示靑石主人。</title>,<text>虜運天方醉。民生我不辰。北風幽朔氣。何處武陵春。諸姪誰如爾。窮交又得人。玉華分半約。頭白意逾新。</text>
<title>同學古發向山東</title>,<text>憐爾晨昏念。仍兼疾恙憂。如非盡室計。定不下堂遊。事近全親革。心存負米由。白雲晴後起。鄕思更悠悠。</text>
<title>路見白鶴有感八韻</title>,<text>平生湖上墅。雙鶴守空扉。誤作衰年宰。翻成兩地違。濱陽少意緖。漢北獨來歸。忽此攬征轡。何來立縞衣。沙邊若相待。雲外悵還飛。裊裊傳餘韻。冥冥帶落暉。翻身竟何及。注目謾相睎。去矣玉淵近。潛龍尙可依。</text>
<title>平臯見雲。贈學古。</title>,<text>平臯駐倦策。前有孤雲征。北望忽千里。方知遊子情。</text>
<title>華陽書感</title>,<text>一遊華陽願。世故苦掣之。白首來何晩。往迹邈難追。石瀨自古今。噴薄無已時。低徊數行淚。悠哉我所思。其二大老所秉執。孝廟昔共揣。天崩國運衰。先生亦已矣。松栢摧雪霜。反被螻蟻毁。纖兒莫譏議。炳然復讐旨。</text>
<title>玉溪菴夜思</title>,<text>夜誦濂翁太極圖。不知飛雪度香爐。披帷獨立僧眠後。萬壑千峰片月孤。</text>
<title>松楸書感</title>,<text>松楸日夕夢思新。及到松楸何所親。凍雪飄風山夜永。舊書空撿篋中塵。</text>
<title>觀獵感興</title>,<text>立馬林間仰疊岡。蒼鷹遙與雪飛揚。書生聖代無長策。賭勝還應在獵塲。</text>
<title>路中大雪</title>,<text>湖雪通宵白。行人不辨晨。馬猶嘶凍櫪。雞已唱遙隣。荻岸疑含月。梅林幻作春。是中存一氣。襟韻爽通神。</text>
<title>復月初八夜夢。拜農巖。爐峰梅澗。歷歷在指顧中。而諷誦頸聯。宛如平昔相對。覺來愴然。足成。</title>,<text>境靜爐峰下。堂成梅澗傍。榱題聳翼翼。絃誦藹洋洋。雲布遙山勢。風飄一縷香。平生鹿門計。三歎續篇章。</text>
<title>寄梅歌。贈洪敬叔。</title>,<text>君家童子白雪吟。動我雪窻梅花陰。朝來爲折一枝寄。能識此翁遲暮心。蓓蕾雖少色凌寒。占得芳華千品先。虗室本自無點塵。冲襟况乃師三淵。便可相邀卜夜醉。南隣北里門巷連。</text>
<title>除夕</title>,<text>吾年五十頭全白。更添四歲情愈慽。更長燭明年少樂。老我何以度今夕。羣書堆床不復撿。古劒苔綠空在壁。耳聾幾時眼復暗。百年壯志終牢落。其二我思悠哉在松檟。鰲湖以北鳳山下。風樹痛深何嗟及。願依先休守丙舍。一身流轉不自由。東去北來迷稅駕。五載居然曠省掃。每逢元日淚盈把。其三弼雲山下楓溪宅。乃是吾祖所考卜。淸風不盡松檜逕。太古亭下方沼白。邇來蓬轉舊業荒。終嗟癡孫非式糓。百年堂構竟誰任。時艱滿目悲花石。其四 屬淵翁雪岳迢迢萬疊岑。數間板屋依穹林。向來回祿不無意。一燒更敎移居深。永矢菴開碧雲表。要我早晩來相尋。山深路絶抱犢難。俗累重愧高人心。</text>
<title>爲別淵翁還山之行。並轡東出。一宿光陵寺。辛卯</title>,<text>晨騎去悠悠。東望山澤紆。淸明失病枕。春草生征途。浩蕩碧雲思。忽如携手俱。世故劇於髮。終復感索居。綿蠻止阿鳥。從容戱梁魚。飛沉各自得。繄我獨踟躕。山門一束芻。且爲子秣駒。</text>
<title>寺樓共賦</title>,<text>終南病起草新靑。老興茫茫東出城。祗爲三淵理裝發。還從百里並鑣行。喬山積翠連雲氣。古寺微鐘合水聲。一宿依然去留際。雪山千疊更遐情。</text>
<title>臨分又用別韻</title>,<text>去矣山田春有事。如何旅食尙京師。行藏舒卷雖由我。疾病哀傷無了時。城裏兼旬不相見。山中一夜豈曾期。碧雲遮斷吾行駕。惆悵今朝各路歧。</text>
<title>李國美遷葬挽</title>,<text>世道日靡靡。偸媚以爲賢。公何奮勁直。排蕩浮雲天。奸回盡屛息。多仇而少憐。敺諸機穽內。衆鏃紛交纏。居河彼何人。巧舌自古然。其二炳然滿篋疏。一一由悃愊。上以明倫紀。下以辨淑慝。瑤臺屛蟾蜍。鷹鸇逐鳥雀。大哉仁義言。感我涕自落。移忠本自孝。誰能點白玉。其三幽圄寤寐思。萱闈與玉墀。有弟親拊育。終違絶命時。抑鬱未吐懷。半雜夢語爲。箯輿出圓扉。雨泣滿道歧。哀哀身後事。惟冀季抱兒。其四孤弟病稍蘇。天意尙愍窮。矧伊丹筆伸。赫然自淵衷。幽明兩無憾。是非一歸公。至誠死不泯。明靈有感通。持以慰阿郞。且勖乃家風。其五江水西流去。悠悠一行舟。孤櫬母將子。逝向坡山丘。北望終南近。脩門度旌旒。英靈爲躑躅。挽歌咽中洲。中洲不可留。去矣松栢庥。</text>
<title>僑廬待稼翁</title>,<text>鳴蟬在高樹。微風向薄暮。蒸暑收餘焰。飛塵息廣路。虗襟待幽人。偶値霽月素。素華紛盈榻。可以托良晤。重門且徐掩。花下留淸酤。</text>
<title>留稼翁聯枕叙情</title>,<text>日對南山色。常有羇旅顔。佳期屢見失。此會良獨歡。團露滋夜景。月窺槐柳間。神爽覺病蘇。語長忘宵闌。時時誦逸句。怳聞峩洋彈。遲徊燈燭內。婉孌在西山。少壯樂已多。遲暮聊相寬。夕凉霽後蓮。行且與君看。夕凉池在石郊</text>
<title>倚墻歎</title>,<text>溽暑晩愈甚。散髮倚墻角。佻佻行路者。帶月去不息。寰中事如髮。念之頭爲白。</text>
<title>趙君錫夜深來訪。仍誦其詩。新自雪岳歸。</title>,<text>閉門秋草裏。忽與幽人遇。眉端煙霞氣。知自百淵路。百淵淸瀏瀏。千峰簇相聚。冥濛花雨內。微鐘送巾屨。別來幾晨夕。談處如夢寤。欲知巖穴樂。先探詩中趣。</text>
<title>七月十四夜。與仲厚分韻得秋字。家兒同之。</title>,<text>萬化易頹景。百感集新秋。塵中得佳夜。霽月照書樓。寥朗氛翳盡。俯仰散滯憂。子壻共婆娑。花竹蔭淸幽。我心爾旣會。爾歌我且酬。發興在雲標。蓬島邈悠悠。有往孰不達。逝將一遠遊。蒼凉山中桂。商飈動滄洲。顧視世間窄。仙侶良可求。</text>
<title>寄雪岳。約同入金剛。</title>,<text>吾生東土偏。豈知五嶽雄。可憐方內山。猶未徧西東。道人贈我詩。要賞金剛楓。登歷萬千峰。足以蕩心胸。延望數十載。素髮便成翁。雪巘望何許。佳期杳瀛蓬。仙鶴有六翮。昨夕放雲空。與君或先後。相遇碧海中。曾放一鶴故云</text>
<title>出東門懷同伴</title>,<text>雲散天高景氣淸。飄然鞍馬背東城。二三子豈忘初約。六十吾猶作此行。雪岳晴添孤月逈。金剛秋入萬楓明。出郊已豁愁千緖。及到玆山可得名。</text>
<title>過石郊書懷</title>,<text>石莊雖淺心更遠。我知畵隱是眞隱。卧處竹梧翳成林。洗心臺高終不返。宿昔遊好安可忘。萬事至今悲滄桑。詩書舊帙欲埋塵。稼穡南畒爲築塲。携手共上釋耒亭。丘陵東望空崢嶸。三洲已矣不可問。願從之子托殘齡。</text>
<title>東遊歌</title>,<text>雪岳金剛孰甲乙。俱是東方之第一。遊事雖小貴愜心。有懷耿耿遂至今。仁智之樂昔所講。况有峩洋好知音。知音之難甚於山。敢論此行歷崎嶔。共吸寒溪煙霞氣。縱觀九龍風雨勢。振衣毗盧最高峰。庶使胸中消芥滯。</text>
<title>楊根守寄書店中。以詩答之。</title>,<text>泬寥空宇濶。西風送我行。行行度石棧。投宿郡南坰。翳然望廨宇。薄暮煙初生。伊昔赴玆邑。半爲東遊情。高秋撿田急。開春宿痾嬰。徒使蘗溪翁。孤掩桂樹扃。浮世半戱劇。幽事鮮克幷。蕭辰契素抱。出門萬累輕。眞樂寄峩洋。餘滓洗泓崢。白雲在天末。高興滿蓬瀛。浩歌從此去。未暇登淸寧。亭名。</text>
<title>入峽</title>,<text>穿峽馬頻蹶。險處半徒步。秋熱亂羽虫。地僻長草樹。懸崖紛合杳。縈紆一線路。攀躋冐木石。冥迷雜雨露。望望村煙絶。峽氣日易暮。欲語怕餒虎。熊咆鳥呼霧。吾遊不到斯。何以閱險阻。作歌且紀行。爲寄開雲圃。開雲圃。三淵所名。</text>
<title>訪寒溪</title>,<text>人愁雨難行。我言雨可喜。遙知大乘東。瀑勢橫空起。其二岳色紛千變。冥冥雨散松。白雲差解意。披出最高峰。其三僻矣麟蹄峽。翳然牛足村。鞍山白靄靄。雨作半邊痕。其四谷口寺何在。謾吟農巖記。淙然玉溜泉。似慰獨來意。其五丹崖與雪岫。出沒長松顚。未見寒溪瀑。玆心已躍然。其六淸泉幾回薄。盤石亦連續。駐策耿餘懷。晶熒遠峰夕。其七木皮覆菴古。雨濺佛前苔。呼僧閴無應。天籟響層臺。其八入山才數日。塵慮廓然空。方知永矢叟。終世碧雲中。</text>
<title>路中驟雨</title>,<text>晩來風雨勢。歘若千巖裂。日脚乍隱見。絳氣布靄鬱。石峰半濕雲。異彩幻霜雪。俄頃領奇變。陰晴委造物。正想瀑流壯。敢憚崖谷滑。</text>
<title>大乘瀑</title>,<text>詠瀑固云難。談瀑亦未易。嗟爾大乘瀑。毁譽一何異。農巖三淵間。定論吾誰與。峭壁抗積鐵。驚潨散薄霧。橫空正夭矯。委壑轉霏微。紫楓與蒼栝。半帶流沫欹。俯視但杳冥。窪處或幽翳。願起空中臺。逈臨千尺勢。千尺徒噴薄。散落未成潭。造化亮難全。若爲償宿心。翹首十二瀑。眞源我且尋。</text>
<title>宿大乘菴望曲百淵</title>,<text>深藤茂樾際天長。穿到禪門背雪岡。佛倚廢龕苔錯落。燈懸破壁雨蒼凉。橫空鶴與雲歸海。負楚僧隨鹿過塲。回首百淵猶隔嶺。也應今夜夢連床。</text>
<title>永矢菴。贈主人叔三淵。</title>,<text>昔我訪君黃蘗川。松籬茅屋停人煙。今我訪君雪岳阿。穹林絶壁直連天。靑華之山豈不深。尙嫌塵𡏖近終南。雲林去去無返意。此中乃成永矢菴。菴對高明岾石高。疊嶺蒼翠來相參。向來思君髮已皓。今日始得遠來尋。高窻並枕萬壑空。風泉灑落深宵中。水簾淸泠鳳頂秀。明發巾屨與君同。不出石門十餘日。玆山奇勝或可窮。</text>
<title>同寢書懷</title>,<text>路轉禪門萬樹楓。玩心樓在碧雲中。高秋有約來千里。深夜無言對兩翁。半嶺霞通錦屛潤。諸天月掛水簾空。飄飄主客登仙意。更向東臺俯峙融。</text>
<title>訪開雲圃</title>,<text>谷口萃羣峰。進步遞奇形。路斷復層潭。水木藹流靑。攀蘿得崖寺。始識雲錦屛。翩然兩雲衲。引我行且停。限以崦嵫色。窮此山水情。其二東臺何超忽。前有開雲圃。懸梯欲造天。絶壑頗屢度。蕭然一幅巾。臨池澹容與。峩峩高明岾。晨夕入指顧。瑩魂接太虗。况有霜月素。其三月夜山翠滋。意愜坐忘語。松石遠泠泠。源泉不知處。霜鐘歇餘響。棲鳥時翻羽。老釋談經罷。悠然下樓去。知有明朝會。聊復一流顧。其四雲卧自少睡。雪嶺常易曉。開戶問東方。桂月上皎皎。夜氣澹盈襟。巖谷廓而窈。幽賞固在我。晴景良獨少。願言償素好。與子窮物表。</text>
<title>與三淵遊十二瀑。洞口回顧松間。忽不知巾屨所向。跂待爲間。興會有作。</title>,<text>林行路幽敻。延情在泉石。忽見紫芙蓉。天際聳秀色。朝旭破宿雲。餘景靄丹壁。無乃玄城翁。於焉待吾屬。回頭欲有問。亂山失行迹。啼鳥雜湍瀨。驚鼯墮松薜。投身坐盤石。何處値筇屐。</text>
<title>向水簾洞呼韻</title>,<text>開雲曉夢警寒鐘。起向東湫問卧龍。林外參差來步屧。溪頭次第遞奇峰。棧穿碧靄多緣石。爨送靑煙或掛松。最是水簾張四疊。玲瓏頓覺洗心胸。</text>
<title>東臺得溪字</title>,<text>攀蘿踏石謾穿鞋。不及東臺暫倚藜。顧視半空將上日。平臨昨夕未窮溪。淸暉向背羣巒出。遠勢朝參疊嶺低。奇勝正難評造次。良宵有月可重躋。</text>
<title>茂淸亭</title>,<text>仰頭叢茂俯淸漣。水木之交屋數椽。盖偃晴簷多老栢。鏡開方沼引源泉。濯纓寧復留塵𡏖。坐樾惟堪送歲年。此樂昌黎知亦淺。誰歟從子永盤旋。</text>
<title>朝登萬景臺。白雲漲徧山腰。如農巖昔年之觀。三復遺篇。感而書此。</title>,<text>迢遞萬景臺。昔聞今見之。白雲棲大壑。四顧不見涯。漭瀁泛銀屋。飄颻散羽旗。忽憶霞翁詠。人去境不移。所遇無今古。興滅竟誰爲。遙峰散晩影。茫然下臺時。</text>
<title>訪五歲童 梅月遺址名</title>,<text>不見淸寒子。聊尋五歲童。絶壁無人迹。雲氣日空濛。山荒採薇岡。歲暮攀桂叢。我來百世下。悲歌拊遺蹤。微月嘯山鬼。淸風度崖松。秋霜滿天白。冥冥萬里鴻。日暮下石門。回首望三峰。</text>
<title>彌水嶺得高字</title>,<text>追隨雲月自吾曹。曉下天臺嘯詠豪。深藪熊號秋嶺巨。窮山馬病石崖高。峨洋逸調聊相答。瀑布奇觀又一遭。浮世百年無此樂。捫蘿竟日敢言勞。其二鰲脊羊膓去去高。車前黃葉墮蕭騷。雪山峭壁分天勢。楓岳層峰泛海濤。奇賞漸知趨異境。遠遊何况得同袍。平看日脚頭邊逼。雖未登仙亦足豪。其三短髮西風倚杖高。忽看溟漲莽滔滔。爲水元來唯滄海。與天相際盡洪濤。輕身怳若凌空擧。快意堪酬歷險勞。地勢窮邊知物巨。笑他天吼似秋毫。</text>
<title>嶺上紀興。示三淵。</title>,<text>晨起興飛翻。盥潄意共忙。淵翁爲我先。石門閃朝光。纔看秋野平。遂陟雲嶺長。木石亂參錯。鳥獸叫蒼茫。天機所融會。唱答未詎央。其二孰謂水嶺險。我喜水嶺高。嶺高俯萬里。天際漲波濤。波濤與島嶼。混茫而岑㟼。咫尺幻雪山。往往起長飈。浩蕩遂忘世。素髮倚雲豪。其三片雲去悠悠。極目倚秋空。日輪盪我側。萬有涵夕紅。天地亦一形。行當有終窮。人生且自放。百年劇怱怱。長謠付跌宕。風度天吼松。</text>
<title>禾巖寺</title>,<text>禾巖一路樹蒼茫。高處金銀啓上方。行愛曲潭明若鏡。坐來盤石白於霜。偶然千里佳朋約。兼得中秋霽月光。境淨山寒渾不睡。風泉滿耳五更長。</text>
<title>禾巖西臺。待日出。會有雲霧。</title>,<text>淸晨盥濯瀑泉傍。待見東溟湧太陽。一道波蒸高下暈。何來雲掩半邊光。暫時得失猶如此。萬事乘除詎可量。尙有明朝好期在。雲根東畔是扶桑。</text>
<title>石人臺</title>,<text>世人多忽此仙臺。吾獨辛勤訪爾來。空外標高海猶窄。望中肩聳霧初開。人如泡沫終爲幻。代閱丘山亦足哀。酹以一杯還一笑。赤松黃石彼誰哉。</text>
<title>雲根亭。贈水城宰權大叔 益隆。</title>,<text>三十年前永保亭。狂歌縱酒兩忘形。向來塵土頭皆皓。老去滄洲眼始靑。萍水相逢渾作夢。蓬山一入且無醒。雲根創構觀新政。太守風流可勒銘。</text>
<title>記來路所見</title>,<text>彌水嶺高當海門。雪山盡處壁蹲蹲。風高天吼蒼崖裂。亭聳雲根白浪翻。島霧還兼野煙漲。林禽却與渚鷗喧。馬前漸覺蓬萊近。眞意悠然在不言。</text>
<title>雲根行。又贈大叔。</title>,<text>寺門一見君。白髮驚頹齡。勸君脫紫袍。去上雲根亭。海水浩渺天地浮。扶桑日出闌干頭。魚龍出沒鵬路濶。風雲萬里令人愁。丈夫何事困朱墨。暇日興在臨海作。八九雲夢何足道。巨量須看滄溟濤。且歌淵叟三山詞。我欲仍之問六鰲。</text>
<title>海</title>,<text>吾生所見不出湖。頭白初臨滄海隅。東向規規河伯歎。南移落落大鵬圖。鯨濤噴雪從高下。蜃氣成樓半有無。獨立瀛洲望不極。乘風直欲上毘盧。</text>
<title>沿海</title>,<text>昨見朝暾如夢中。海濱寒雨半兼風。滚滚陰晴眼前事。人生憂樂劇無窮。</text>
<title>明波道中望海。贈三淵。</title>,<text>岑㟼起伏赴長洲。晩翠蒼蒼接浪頭。看作片雲歸遠帆。迎來亂雪下羣鷗。人生一世終焉薄。地盡東溟等是浮。回笑塵寰穰穰者。雞鳴便起百千愁。</text>
<title>又贈一絶</title>,<text>觸石鯨濤馬腹腥。東南天與岸欹傾。終然去去滄洲興。尼父乘桴感素情。</text>
<title>臨海有感</title>,<text>混茫溟海源。天地以始終。濤勢白峩峩。風色亂蓬蓬。百怪所出沒。萬川仍會同。曉日出其間。六合爲之紅。漭漭無端倪。顧撫七尺躬。孟氏喩聖門。海若比礧空。浩然一氣神。試覓方寸中。</text>
<title>登鑑浦東岸。和淵翁。</title>,<text>屹起層巖天半頭。滄洲東望漭悠悠。日輪漸近虞淵暮。雨脚斜連碣石秋。百谷咸輸知大量。一身無着見浮漚。同君謾有憑虗意。目斷長雲送片舟。</text>
<title>懸鐘巖</title>,<text>遠望穹然近似懸。千秋掛在斷崖前。形從大冶陶鎔就。窟受洪濤漱蕩圓。老栢橫巓堪設簴。神飈轉竅宛調絃。微茫古樂尋難覓。謾誦昌黎石鼓篇。</text>
<title>海山亭屬三淵。仍感舊。</title>,<text>關東勝觀郡西亭。十二欄頭意杳冥。拍岸濤聲風撼戶。浮空岳色雪圍庭。沿湖誰復淹三日。泛海君應上七星。獨有騎鯨今古感。夜深歸鶴響雲江。堂叔卒於此故云。</text>
<title>夜飮亭上。示同遊。</title>,<text>蓬萊近如遠。紫翠紛千變。不登海山亭。安得見全面。面勢削金壁。逈照江爲練。江山麗晴景。秋雲一以捲。入山君莫催。玆樓我所戀。淸賞苦夕短。高燭又夜讌。酒酣忽西睨。萬峰皆飛霰。</text>
<title>三日湖呼韻</title>,<text>六六峰羅白露天。紅亭浮出棹歌前。仙人已遠丹書暗。回首蓬山萬二千。</text>
<title>四仙亭。和淵翁。</title>,<text>三日游湖君未信。五回看處尙流連。且從物表論形勝。莫向空中問羽仙。近海湖平唯此地。倚亭松老不知年。丹林白露凄凄暮。携得西暉共駐船。</text>
<title>鉢淵寺</title>,<text>稠楓疊石寺西南。苔屐烏藤恣討探。行處逢源高瀑瀉。坐來開面衆峰參。雪翁引袂窮餘境。雲衲休輿起細談。行止悠悠隨我興。今宵且宿不思菴。</text>
<title>訪不思菴</title>,<text>已謂玆寺僻。孰知孤菴隱。線路入老藤。攀躋不知遠。丈室抱虗白。苔色上門鍵。寂默何所見。數僧跏趺穩。雲收海門靜。磬罷秋空晩。白鶴去不還。古佛兀相近。窅然失萬慮。山暝自忘返。</text>
<title>又題示同伴</title>,<text>不思菴下路登登。梵唄微茫隔老藤。幽意相關皆韻友。癯形對坐亦胡僧。高林露彩秋方殷。絶壑湍聲暮更增。玄鶴巢空龍去遠。佛前留得一靑燈。</text>
<title>西寮</title>,<text>庭院微有霜。風湍無限凉。於焉對高釋。聊復焫名香。谷烱楓流彩。潭虗月透光。正知斯境外。塵世夢猶長。</text>
<title>百川橋爲大水所破八韻</title>,<text>秋水百川溢。蓬萊失大橋。潭空白龍影。天斷彩虹腰。再渡猶無賴。初程可自聊。餘杠卧崩石。孤柱逐浮薸。烏鵲空飛漢。丁威不返遼。笋輿愁谷口。樵逕轉山椒。隱約靑蓮界。遲徊碧玉簫。猶欣濟勝在。去踏萬川宵。</text>
<title>向楡岾</title>,<text>靈山氣澄徹。上方迎新旭。霜後峰皆聳。夜來楓盡赤。我自七星頂。將窮百泉谷。流峙融餘滓。靄靄浮空白。梵歇聽遠蟬。鐘鳴見飛鶴。心遙物無累。神放形自釋。一笑謝同遊。去躡永郞迹。</text>
<title>與三淵又呼韻</title>,<text>四山風氣會琳宮。深處松聲混夕鐘。嶺峻何爲傳躍狗。淵停吾不信移龍。千重彩閣祥雲衛。五十金身異氣濃。明月丹楓橋上下。此行隨處意從容。</text>
<title>入谷</title>,<text>入谷肩輿故不行。諸天物候澹新晴。雷奔絶壑雙流壯。日出秋林萬葉明。</text>
<title>上山</title>,<text>巨壑陰森不見天。溪行數里晩愁牽。藍輿路轉蒼山腹。蓬海濤翻赤木顚。豪興君猶治蠟屐。遐情吾且望漁船。會登彌勤峰千丈。重見扶桑浴日懸。</text>
<title>內源洞口</title>,<text>淵翁笑指玉烽高。背後少年亦叫號。應接從今尤不暇。攀躋於此也忘勞。懸梯側逕知誰鑿。赤葉蒼藤動輒遭。到寺不須煩索水。藍輿橫揷紫葡萄。</text>
<title>內源菴</title>,<text>內源菴子着巖牢。一嘯憑虗縱目豪。簷底雲收山背出。佛前天盡海濤高。將攀絶頂難容手。所歷回蹊細似毫。詩就勸君題石面。靈區發秘自吾曹。</text>
<title>內源曉起屬三淵</title>,<text>恒沙積氣表。淸磬瀑泉側。片月曉未沉。皎皎含虗白。</text>
<title>登西臺言懷</title>,<text>每想蓬萊若上天。尋來猶得到山巓。却慚求道平生志。虗閱陳編四十年。</text>
<title>廢菴和三淵</title>,<text>彌勒峰前一廢菴。荒塗今古掛橋南。苔封佛㙮山禽啄。栢老禪庭木客參。藻井雜泥經夜雨。檀峰委壑咽風潭。起頹聊語中源釋。塵劫關心倚破龕。</text>
<title>寄家兒</title>,<text>尋源三宿百淵廬。路上蓬山一萬餘。兩翁巾屨相先後。此樂還堪載遠書。</text>
<title>內水岾</title>,<text>寥濶秋陰捲鴈門。酒歌相命又晴曛。僧輿迎送於焉在。靈岳形神造次分。千岫白縈高處雪。萬楓紅接半空雲。內山菴子知多少。鐘戛風泉隱隱聞。</text>
<title>隱身臺</title>,<text>削鐵層巖上揷天。奔泉假道此危顚。人從對嶺迢迢望。瀑透重林落落連。空裏飄搖霜鷺下。雲間宛轉玉龍懸。寒溪未足方奇詭。吾欲因之訪九淵。</text>
<title>摩訶衍。和淵翁。</title>,<text>幾道風泉颯上方。靈山夜思故彷徨。晴空萬岫長留雪。秋令前宵又降霜。意態不妨雲度影。英華正在月升光。品題還有天臺客。偶語深更剪燭長。其二諸天灝氣枕衾凉。起與高僧引步長。大壑泉聲仍夜響。羣峰雪色易晨光。層臺石古思無竭。叢桂陰空見衆香。詩未盈囊歸策遽。正陽前路轉蒼茫。</text>
<title>萬灰菴</title>,<text>一卓爐煙澹死灰。㗳然金像坐如來。塵氛不到三間屋。雲物長閒百尺臺。深處客隨半窻月。睡餘僧掃滿庭苔。霜鐘沉響千林閴。空外猶嫌鶴叫廻。</text>
<title>普德窟</title>,<text>縹緲禪菴穴望西。高僧去後尙雲梯。架虗多見浮屠幻。處寂唯容古佛棲。鶴叫歸雲過銅柱。龍噓飛雨濕璇題。回頭却愛香爐缺。天逸臺來檻外低。</text>
<title>天逸臺</title>,<text>何限蓬萊萬峙融。森羅盡在此臺東。永郞笙鶴依依處。日暮疎鐘出梵宮。</text>
<title>百川洞外。贈三淵。</title>,<text>淵翁送我入雲門。亂水聲中坐不言。探勝君能先識路。溯流吾豈獨迷源。穹林巨壑無時盡。古薜蒼嵐幾處昏。歷險知應到西日。尙能留待此山根。</text>
<title>下雲門</title>,<text>仙期悠忽日車催。醉下雲門瀑送雷。惆悵新羅古城內。麻衣隱處但荒苔。</text>
<title>玉鏡潭。集唐詩。</title>,<text>崖口衆山斷。飛蘿蒙木石。回作玉鏡潭。天光搖空碧。</text>
<title>鳴淵</title>,<text>攀來棧道忽鳴淵。一脉知分萬瀑泉。黛蓄膏停深不極。楓盤藤屈亂相纏。眞源漸與孤筇遠。餘派猶從百曲懸。臨水作歌歌擊石。夕陽喚起老龍眠。</text>
<title>長安山暎樓感興。贈厚卿。</title>,<text>法界晨鐘警夢淸。起看天宇更新晴。樓虗自與游氛絶。橋逈應將半月橫。山葉深秋頻遞色。石泉終夜不停聲。悠悠徂謝方如此。奈爾明朝出洞行。其二石瀨淸泠夜氣遒。出門晴月在禪樓。玉峰澄徹微霜曉。赤葉蕭疎老樹秋。景翳桑楡嗟素髮。路長原隰限丹丘。毘盧高處留餘債。君去猶能再到不。</text>
<title>萬川橋 一名飛虹</title>,<text>飛虹不與秋虹銷。空外嘯歌忽在橋。一路疑從槎上去。萬川猶向海中朝。浮雲低度看天近。片月斜懸占地遙。駟馬經過還爾輩。吾將駕鶴見王喬。</text>
<title>與三淵步向長慶菴。賦菴字。</title>,<text>虹橋別酒有餘酣。步逐淵翁向寺南。荒徑高低入楓栝。秋衣一半濕雲嵐。冥搜到此迷今昨。遊伴居然失二三。對詠蒲團那可忘。徘徊歸夢此高庵。</text>
<title>山暎樓。別三淵還山。</title>,<text>高卧碧雲遺世心。悠然從我海山深。遙洲枉渚沿洄遍。幽壑奇峰次第尋。登陟體便玄度屐。峩洋神會伯牙琴。飛虹忽斷藍橋路。依舊贈君叢桂吟。</text>
<title>長安寺。曉起懷三淵。</title>,<text>兩夜晨鐘響殷山。漏簾寒月亂峰間。淵翁竹杖尋無迹。笙鶴秋空獨自還。</text>
<title>下山有懷。寄三淵三十四韻。</title>,<text>浩蕩東溟約。經營歲幾遒。依然光寺夜。重對碧雲秋。邂逅眞諧願。高深更遍搜。穿來千嶂色。沿盡百淵流。石面行厨設。杉顚倦策休。猶思浮海楫。笑別玩心樓。芒屩同君出。蓬壺寄興悠。杳然萍水會。又與竹翁求。水嶺淫霖歇。雲亭積霧收。天連大鵬濶。山聳巨鰲浮。日盪城孤處。濤高地盡頭。長吁欲向若。遐意怳乘桴。混博迷方面。源流孰溯游。延情在楓岳。抗迹去滄洲。境入蓮花淨。菴依桂樹幽。巖巒迭迎送。金碧互彫鎪。簇簇千重合。峩峩萬丈抽。事精露天骨。換境駭人眸。登覽斯爲快。旁探亦已周。偏憐石增彩。還與雨爲謀。洞壑磨礱遍。瓊瑤錯落稠。鮮新石獅壁。疏濯火龍湫。造物如相助。奇觀信莫儔。品題君不讓。高唱我能酬。酣處楓如染。眠時月似鉤。薄遊萬川曲。忽起兩鄕愁。倦興虹侵屐。餘酲蟻滿甌。淺深皆所歷。醒醉倂爲憂。未試盧峰杖。愁回髮嶺輈。霜深菊花倒。景晏蟪蛄啾。此意多搖落。前期果有不。低徊返洛騎。曠蕩逐波鷗。拊迹還多感。分歧可自由。長吟招隱作。空谷爲誰留。</text>
<title>歸到斷髮嶺志懷</title>,<text>老去貪山興。出山如有遺。聊從斷髮望。更欲奮身飛。木末秋陰盡。天邊曉雪疑。毘盧長自在。世故奈多違。</text>
<title>道中送人入山</title>,<text>秋事蒼茫道上催。逢君聊復醉忘廻。霜楓莫向山僧問。我自金剛高處來。</text>
<title>三釜淵感懷。寄雪岳。</title>,<text>萬二峰西片月懸。回看分手路連天。强隨飛瀑臨三釜。無奈停雲杳百淵。颯颯秋聲悲桂樹。悠悠世事泣桑田。停驂落日尋餘躅。九曲溪流盡泝沿。釜上有淵翁手植桂。其二卜築已從全盛時。此翁先見是耶非。不堪萊服違窮峽。還向楮湖偃小扉。世事千般終備歷。巖泉百曲遂長歸。石門路絶丹梯逈。唯有碧雲相逐飛。其三未見君子我心違。相逢又何惆悵歸。德言半入煙霞古。道意還兼詩律微。袖裏行看太極圈。月中歸掩百原扉。寒宵耿耿多懷緖。安得三餘同下幃。</text>
<title>超然臺呼秋字</title>,<text>歸自蓬壺剩及秋。黃花白酒小溪頭。山川如夢雲猶在。節序無情水更流。萬瀑窮來諧夙願。百淵何處得重遊。煙霞謾閱囊中什。稅鞅荒臺半日留。</text>
<title>松橋話遊歷。復用秋字。松橋石郊一名。</title>,<text>滄洲餘興馬如流。醉過松橋尙九秋。甸服胡爲羣岳小。蓬壺如入聖門遊。風霆百曲渾酲慮。錦繡千重更拭眸。別是仙區最奇賞。雪山隱在嶺西頭。</text>
<title>洗心臺別席 壬辰</title>,<text>是會也。盖餞余楊溝之行。主翁叔亦將出塞。計于役之遠近。未知孰宜餞行也。酒酣感慨。使純兒抽韻。韻至輒應。篇章遂多。寤齋趙兄，蘭溪閔友，密齋安友。少輩七八人偕焉。壬辰八月六日也。三淵追至。楊麓遼河六千里。東征北去兩勞勞。名區每擬聯鑣穩。遠道還看擊劒豪。葉縣飛鳧天路近。長城飮馬朔風高。旄頭未落空危涕。爭似花源理釣舠。其二滄桑以後萬緣空。獨有耕農可隱躬。投策晨裝還遠道。驅車朔野自悲風。華夷疆土棲棲外。周漢衣冠漠漠中。飮犢行歌百年恨。遠遊况入犬羊叢。其三靑軒黃髮九連城。饑渴相求有此行。去踏天山雪花遍。歸看關路麥苗平。由來燕市悲歌思。兼是鴒原急難情。何處壽星峰入望。腥塵滿目共沾纓。其四墨戱尋常輿地圖。弟兄相對發長吁。一鞭邊塞今行是。萬里中州得遍無。易水長城渾自在。黃河五岳未應殊。悠悠理亂無窮感。須訪千秋正學儒。其五腐儒無事鬂全皤。夢或揚戈西渡河。天外徒然送君去。燈前且作擊壺歌。周王皮幣幾時了。燕市狗屠終古多。天醉夢夢無處問。知君淚盡首陽阿。</text>
<title>寄姨兄龍潭宰</title>,<text>迢迢卧龍曲。難與武陵通。作伴曾漁釣。分飛却燕鴻。悲歡一歸夢。乾沒兩成翁。行槖猶編簡。臨分勖晩功。楊溝一名武陵。其二鳳頂千年雪。盧峰萬樹楓。奇觀逢左右。遠迹遍西東。敢擬鳧爲舃。眞成鳥脫籠。資君卧遊趣。定在畵圖工。</text>
<title>八月九日。發楊溝行。宿老稼齋。</title>,<text>秋意忽寥濶。郊原梧柳疎。方欣暑氣薄。况有月華舒。空宇晴如濯。池亭夜更虗。泠然蓬海思。且宿郭東廬。</text>
<title>書感示稼齋</title>,<text>憶昔飛鴻南赴時。野堂停盖聽君詩。秪今哀樂紛千變。况我形容已半衰。碧簟夜凉新僦室。紫荊風颯舊摧枝。東遊物色悲何限。對榻琴尊夢寐疑。</text>
<title>朝起悵稼齋治北行入城</title>,<text>風靜孤蟬發。天高玄鳥稀。誰知寄宿意。却復送行歸。</text>
<title>早發石莊</title>,<text>柴門立童子。炊煙澹陂塘。低徊背平楚。數峰出雲長。</text>
<title>霧中上席破嶺</title>,<text>夙行困大霧。水氣成渥露。木石曖蒼然。披拂沾衣袴。十里日始騰。巖巒稍可數。東上席破嶺。危磴緣一縷。俯視冥濛氣。始知到高處。晴空覆泓崢。泠風生杖屨。東北多蒼翠。淸平在何許。</text>
<title>新淵津</title>,<text>峽行百餘里。棧道盡急流。始到新淵津。具得一葉舟。水淨沙更白。翠巘西南浮。鞍馬不復顧。魚鳥晩悠悠。眷言垂綸者。亦會此意不。</text>
<title>望昭陽亭</title>,<text>一逕緣巖斷。長江滿峽來。馬疲宜暫息。舟艤不煩催。野樹參差出。汀沙遠近回。已知登眺快。阿閣向空開。</text>
<title>昭陽亭。贈主倅。</title>,<text>路回薜荔磴。超忽赤闌干。野勢收來遠。天容坐處寬。奇觀已愜願。都護更要歡。緩酌從斜日。歸舟白露寒。</text>
<title>夜入淸平寺洞口</title>,<text>暝踏靑蓮界。微霜月漏松。亂藤垂漠漠。層溜落淙淙。寶殿蒼茫出。居僧次第逢。影池無限碧。循步更從容。</text>
<title>淸平寺</title>,<text>幽絶淸平寺。登臨稱所聞。沿溪墮栢子。上砌覆苔紋。瀑面晴飛雨。山容晝出雲。希夷竟何許。且讀舍人文。</text>
<title>影池。談文淑上人。</title>,<text>不知見性菴。秋沼落飛簷。明日欄頭酌。君從水底探。</text>
<title>息菴</title>,<text>遙夜宿崖寺。白雲生我衾。晨興讀遺碑。因以訪息菴。遠望曖垂藤。稍入驚棲禽。數椽出林杪。苔逕無人尋。昔聞眞樂公。於此遯世深。至今面壁處。千尺石嶔岑。流水無時已。盥盆宛溪潯。神飈颯然至。落葉滿廢龕。</text>
<title>影池月夜。又贈淑上人。</title>,<text>曲沼無風時。湛然萬象靜。倘使本源澄。何憂外誘競。其二儒釋相爭地。本心與本天。欲知平正體。須質影池前。</text>
<title>岱津舟中。懷百淵。時三淵徑向頭陀淵。</title>,<text>隔浦見蒼翠。何處頭陀淵。斜暉帶獨鶴。山水兩渺然。榜歌動晩晴。官騎候晨天。朱紱亦何心。雪山有宿緣。行且訪道人。板屋講眞詮。</text>
<title>用百淵韻。喜敦甫 族弟厚謙 來會。</title>,<text>果驗 缺 宵夢。篇章散燭前。勝遊還小邑。淸坐似諸天。筆翰慚吾退。觥籌喜爾傳。悠然委朱墨。評品極山川。</text>
<title>同淵翁拈韻。贈合江趙使君 光命。</title>,<text>楊溝忽似淸凉溝。邂逅故人醉倚樓。雙水紆回出峽遠。萬楓紅紫背山稠。龍潭板屋從君問。鳳頂霞衣爲我留。明日合江聯轡去。一秋堪詑兩州遊。</text>
<title>題方山權啓聖壁</title>,<text>君家深更淨。嵐翠几床前。石斷樵漁逕。沙明盥漱泉。參差杉檜瓦。疎密稻粱田。是處生涯足。浮雲澹世緣。</text>
<title>頭陀瀑</title>,<text>急瀨赴穹壑。驚潨蕩萬松。砑然巖半坼。認是瀑全撞。奮似風霆闘。跳成雪霰舂。溪雲晩生雨。變化更潭龍。</text>
<title>龍潭</title>,<text>三折奔湍劈巨巖。圓成百丈卧龍潭。坐覺虗明洞門別。諸天雲物鏡中涵。</text>
<title>廣峙路中。和百淵憶縣齋詩。</title>,<text>峽斷山爭出。林交徑自斜。千回渡溪水。百里見人家。楓老多依石。村明半暎霞。惠連先我過。幾處散天葩。</text>
<title>藍橋簡淵翁</title>,<text>惆悵峽行夕。君去忽我先。回薄幾道水。層棧入暝煙。千峰下赤葉。高處一鳴蟬。</text>
<title>入百淵洞口</title>,<text>一逕緣霜磴。千楓泛綠濱。曾遊境眞是。重賞眼逾新。瀑壯頻移杖。峰奇輒岸巾。微茫雲寺磬。終日不逢人。</text>
<title>百淵待圃陰</title>,<text>遲暮餘情百曲淵。去秋鞍馬又今年。蘗翁高致元相得。圃客幽期未可愆。爲向鳳岑頻拄杖。遙知鶴浦已廻船。重陽興逸煙霞表。千首詩成楓菊前。</text>
<title>九日。與三淵登東臺。得霜字。</title>,<text>東臺超忽極蒼蒼。前度人來喜若狂。選勝那能捨玆境。登高偶復値重陽。雲端遠瀨渾鳴玉。月裏羣峰靄降霜。且寘長房佩茱法。泠然却欲御風翔。其二秋候蕭條屢把觴。兩翁淵上共徜徉。吏情一與歸雲澹。道意爭如活水長。翠壁高低縈細路。丹楓深淺帶新霜。向來未到靈源恨。更欲携君宿上方。</text>
<title>次敦甫贈李子厚 德載 韻</title>,<text>雙袂翩翩泝遠風。弄丸亭上俯丹楓。知君秋日飛騰興。己在千山萬水中。</text>
<title>將陟鳳頂。和百淵。</title>,<text>開雲圃上掃霜眠。身世泠然兩羽仙。鳳頂幽期明發是。陰晴數問洞中天。</text>
<title>鳳菴示子厚</title>,<text>巖泉亘百里。高處菴子古。朝發暝始造。芒屩頗辛苦。蘿外看鹿迹。樹杪聞僧語。秋林爛生霞。層巒度飛雨。窅然塵𡏖外。便欲解簪組。沙彌兩三人。燃松煮蔬茹。相伴宿翠虗。卧待雲門曙。</text>
<title>禪窻曉起</title>,<text>銅爐香盡澹靑煙。起拓禪窻月半天。霧散千林風颯颯。忽驚身在雪峰巓。</text>
<title>朝登仙臺</title>,<text>夜宿金波閣。仙臺拂曙登。素雲平一帶。丹嶂聳千層。石潤寒霜濕。楓明早旭騰。三淸共呼吸。怳與羽衣仍。</text>
<title>靑峰値雲霧。不得洞見海門。悵然有作。</title>,<text>雪山千萬丈。濯濯蓮峰奇。萬古揷層霄。高處人不知。我來碧雲樓。極目但翠微。東北漭浩浩。巨海無津涯。銀臺與貝闕。怳若夢見之。秋空忽晦暝。雲霧互離披。赤日隱扶桑。羣巒遠近疑。浮丘安可接。少文亦已衰。仙山未了事。吾且付吾兒。</text>
<title>鳳頂記夢</title>,<text>獨宿鳳頂菴。如在天漢槎。海濤撼雪巘。佛卓委燈花。坐覺羣妄息。談道何必多。其二夢有神人賚。誠正四字訣。小儒多蒙蔽。一言賴開發。却歎半百年。悠悠送日月。其三整衣燒晨香。忽驚丈室明。褰帷雲表月。餘滓洗太淸。幽賞誰知者。會意但泓崢。</text>
<title>靑峰吟。贈三淵。</title>,<text>昔我東遊皆骨山。遙指靑峰白雲間。爲向百淵翁一謝。邈若登天不可攀。忽得天風吹鳧舃。獨夜寄眠金波閣。金波閣下盡是雲。雲雨來從洞裏瀑。三日凝神岳色開。片月漏雲簾牖白。散策西臺氛翳廓。萬峰拱揖森銀玉。泠然却與神飈會。彷彿記得幽人覿。幽人夢授四字符。學非誠正難爲學。自我墮塵四十年。師友舊聞日茫然。反求初心豈無怍。拊枕中宵未成眠。欲追伊人忽不見。我且歸去問百淵。金波鳳頂樓名。靑峰在鳳頂左。</text>
<title>三淵賦余夢得誠正符。和其韻。</title>,<text>山樓易曙色。雲豁五更風。微妙神人際。昭融寤寐中。推敲捐舊習。誠正悟新功。却復燒香坐。曾書誦一通。</text>
<title>仙臺西望。懷圃陰。</title>,<text>眷言蓬島客。憇此鳳頂筇。白雲卷西北。天外列萬峰。元氣連滄海。浴日無際紅。雲霞互明滅。溟岳兩無窮。遊者迷處所。極目浩杳中。不理盧峰屐。應泛鶴浦篷。何由傳此意。飄飄俯天風。</text>
<title>五歲洞口。少酌望鳳頂。</title>,<text>天半數峰出。雲梯萬丈危。僧言昨遊處。吾醉却生疑。日碍高楓閃。泉搖老栢欹。回頭未忍去。把酒立多時。</text>
<title>碧雲溪。與百淵待圃陰。</title>,<text>蕭蕭緖風發。楓落碧雲凉。日影經中食。跫音閴上方。低徊松下瀨。料理菊前觴。屢閱晨來牘。巖巓拄策長。</text>
<title>次三淵曉得圃陰書韻</title>,<text>月與人俱滿。書將鴈共來。君能窮鶴浦。吾亦倚仙臺。縱浪聊爲爾。團圓信美哉。山中秋未盡。爛熳百淵杯。</text>
<title>圃陰始至。共三淵携登東臺。得團字。</title>,<text>七日貪山興未闌。爲君還復解征鞍。百章樓起秋初霽。千里人廻月更團。鶴浦煙波騰舌本。龍淵雲氣蔚眉端。莫言明發相離遠。且酌澄輝共醉歡。</text>
<title>弄丸吟。贈同遊諸人。</title>,<text>掛帆自鶴浦。回策下鳳頂。鳳頂鶴浦天一方。相隨却是形與影。百淵之翁一莞爾。始償碧雲延眺永。錦屛水簾舖玲瓏。秀色競出芙蓉嶂。灑掃弄丸百尺亭。羅列茶果錯酒甁。老猗層欄少跂石。是夜景霽空宇淸。月有金波湧巨溟。散彩山水靄盈盈。長歌短詠酌羽巵。四美二難俱得之。霜溪之友玉溜客。一時邂逅亦何奇。山外能有今夕好。明日之事非所道。嘹唳歸鴈愁遠路。徘徊獨鶴依雙樹。人生離合本多歧。所貴皓首勿相遺。</text>
<title>下山有懷</title>,<text>九日東臨昭曠臺。滿天霜葉灑深杯。碧雲寥濶歸來夕。偏愛禪扉露菊開。</text>
<title>言懷寄百淵</title>,<text>皎然百淵翁。暫入苦塵裏。折取泥中蓮。贈子返永矢。永矢我且訪。山窻和寤歌。浩蕩登高夕。落葉下山多。聊問淸寒墟。薄醉碧雲樓。山中亦何有。出谷思悠悠。黃花古㙮傍。采采以遺君。平生林下期。孤韻契幽芬。</text>
<title>馬峴感興</title>,<text>半日松間路。淸流在眼前。層巖度馬峴。列岫俯狼川。鴈去隨陽氣。牛歸趁夕煙。天機見羣動。未敢駐征鞭。</text>
<title>牲川懷人</title>,<text>寥落送秋思。遲徊過嶺行。霜華木微脫。峽氣水難平。一會知何在。重來悵若驚。雲峰信宿約。立馬暮鐘聲。</text>
<title>自方川泛舟。訪雲峰寺。示主倅。</title>,<text>遠人不可思。出遊聊寫憂。雲峰靄在望。且上渡口舟。舟行空翠內。水淨若不流。目 缺 紅錦樹。渾忘昨送秋。未論攀蘿趣。卽事已淸幽。有作時獨吟。有酒待君酬。意愜當極娛。山中亦可留。</text>
<title>拜贐夢窩燕行</title>,<text>相國行出疆。王事何其艱。鼎鼐輟辰猷。金繒塞嘖言。夢在東湖船。身逐西塞雲。嚴車曉出城。寒氷夕和飧。山川四千餘。于役無已勤。其二去去天山途。白草漭無際。倚劒長城前。顧視萬里勢。築斯竟誰防。中州盡腥穢。衣冠用無地。包羞拜椎䯻。皓天訴何由。漠漠窮陰閉。其三湜湜灤河水。上有伯夷祠。萬古誦孤竹。淸風動蠻夷。公去酹一杯。雪中歌采薇。立懦眞不欺。停車自移時。經過瀋陽淚。於此重霑衣。其四職方十二鎭。巫閭勢獨崇。遼河繚其下。野色際蒼穹。玄雲塞大明。萬里來北風。冀州覽有餘。黃圖莾何窮。胡運忽百年。天下無英雄。其五昂然老稼子。起隨薊門行。短衣佩長劒。疑是自幽幷。天寒豺虎窟。脊鴒飛且鳴。豪歌發慷慨。朔氣自不平。渴飮易水寒。能忘節俠情。其六頭白武陵守。口誦胡氏書。試向金臺間。爲余吊望諸。江南有消息。鯨浪沸一隅。天其未忘宋。歲或逼亡胡。行矣式遄歸。且抒宵旰虞。</text>
<title>雲雪四章。與三淵叙懷。</title>,<text>漠漠同雲。飄飄密雪。終朝彌夕。勁氣栗烈。獨酌單歌。寥朗琴軒。佳朋不至。梅已還魂。亭亭梅萼。翩翩雪花。邈彼西塞。山海無涯。瞻望遲徊。鬱結我愁。遠旣難親。近猶可求。慘矣皓矣。風雪之宵。我未招爾。爾能度橋。重扃才扣。已倒衣裳。歡然促席。煖此華觴。夜氣肅淸。弦月移輪。旣醉且詠。爾詩孔新。詩中之思。雲雪千里。曷其團會。投袂延跂。</text>
<title>月下吟。示敦甫諸君。</title>,<text>楓溪玉洞翰墨間。少長相携往復還。對酒而吟秉燭遊。誰知此事又楊溝。人生行止本無定。節序推蕩莫我留。長宵念君布衾薄。朔風吹雪漲大陸。我病十日未出戶。君亦下帷方勤苦。思之不見增鬱煩。此時跫音忽在門。開簾一笑又晴月。皎然玉樹色暎發。凌虗之客攀桂詞。邂逅風流亦不期。蠟燭獸炭消雪寒。令夜留與爲一歡。淸白官釀瀉深杯。疎密春英放老梅。西澗東峽何須別。百年行樂如一日。良宵擊節莫停音。我已醉發月下吟。</text>
<title>梅下共拈別韻。要和淵翁。</title>,<text>棣華吟作出關聲。處士歸時峽雪平。東閣新梅如解意。臘前先破兩三英。其二幽人將返惜初英。臘後開多攪遠情。移處吾知健步在。百淵須與鶴俱行。其三梅窻燭暗篆煙縈。松外迢迢霽月生。江漢尋春成一夢。舊遊猶自說玄城。其四皎潔輕盈一室明。况逢飛雪灑壺淸。不知醉裏催芳信。只恐別來凋素英。</text>
<title>敦甫自深谷寺歸。傳淵翁留別詩。次其韻。</title>,<text>叢林虗負一壺提。雪裏懸梯古木齊。小弟歸來傳秀句。前宵落月夢西溪。</text>
<title>臨別留約石門</title>,<text>孤歌遙望碧雲還。棕竹飄然雪岳山。折梅且結新春約。待我石門叢桂間。</text>
<title>疊前韻。寄烱師。</title>,<text>玄度吟詩昔忘還。只緣支遁買名山。別來明月三圓缺。送客千峰萬壑間。</text>
<title>贈別三淵</title>,<text>霽月騰光雪愈白。梅花與之爭皜色。風林淅瀝墮凍鵲。鈴閣迢遞流遠鶴。眼前壺觴懶斟酌。東北雲霞吸微液。此夜夜氣盈襟足。持送歸人雪山曲。</text>
<title>別敦甫</title>,<text>浩蕩東歸策。何時到石門。關心最重嶺。極目忽平原。峽氣風逾勁。天陰雪互翻。官梅空自發。誰與勸淸樽。</text>
<title>留別楊溝訓長諸生</title>,<text>邑小猶難三月治。語長還把一杯遲。龍菴緯繣南康事。鹿駕低徊王子期。觀海壯遊憑皁盖。談經宿約撤緇帷。臨歧笑摻冠童袂。春服成時倘見隨。</text>
<title>沙奈峴路中</title>,<text>月欲生姿日隱光。暮朝相遞一陰陽。天機冉冉人生老。何况征途嶺海長。</text>
<title>彌水嶺値雪。寄懷玩心樓。</title>,<text>昔誦淵翁詠雪作。蒼松古栢氷片落。今於路中逢是境。何况雪山聳我側。雪山之白尙以雪。皛皛瓊瑤觸人目。玩心樓中趣何如。愧殺怱怱度峽客。其二險處才過猶懔慄。凍坂相仍轉詰屈。啓轅固已愁嶺塞。果然中道値大雪。百人開逕杉櫪錯。十僧挐輿手脚裂。治人食人我何有。回望石門人煙絶。</text>
<title>雲根亭</title>,<text>淸澗亭何占地卑。雲根柱起始瓌奇。大瀛萬里如咫尺。搖蕩雪山落日暉。山輝海色不可名。十二欄頭四望之。向來過客今太守。且對雲衲閱舊詩。</text>
<title>和百淵除夕韻。兼附春興。癸巳</title>,<text>孤懷坐除夕。萬感集殘年。迹遠驚東海。山高阻百淵。甁罍虗對燭。星漢數看天。頭白無聞恨。羲經撫斷編。其二菌閣高臨海。蓬萊不隔仙。蒼茫星動箔。浩渺雪連天。逸思生奇境。窮愁失暮年。扶桑騰早旭。直欲放行船。其三正月雪添水。洋洋方沼春。晴暉度飛鳥。碧色動遊人。几席移相近。煙霞坐更親。遙遙雪嶺客。經過不辭頻。其四島暖靑浮竹。風微白减濤。參差浴鷗羽。出沒釣魚舠。病覺登樓快。行看放杖豪。丹霞接元化。正好喚仙曹。其五八柱雲根壯。千巖雪嶺高。天應設玆勝。地不負吾曹。龍瀨喧移席。鯨波靜引舠。春來多暇日。歌酒不禁豪。</text>
<title>雲亭賞雪</title>,<text>六出從東北。飄颻度海豪。來看任地厚。晴覺壓城高。花重欹村樹。光爭拍岸濤。雪山寒崒屼。難寄滿尊醪。</text>
<title>海程</title>,<text>滄溟思濡足。歇馬立平臯。巨漲涵天盡。長波得石高。縱橫躍魚大。合散舞鷗豪。何處扶桑是。朝暉赤暎袍。</text>
<title>雲亭晩眺</title>,<text>絶海歸雲沒。春空萬里靑。長風散白鳥。落景閃紅亭。</text>
<title>獵虎</title>,<text>獵騎聯翩出。新晴過海門。傳聞霧豹迹。留着雪崖痕。勁弩蒼巖坼。穹林赤焰翻。行看分肉處。邑里夜無喧。</text>
<title>喜病兒來省</title>,<text>汝能涉嶺來水城。促啓重門握手迎。彩服隨春雪初盡。滄波閃郭月方生。殘年浩蕩煙霞癖。絶域團圓父子情。醉放雲亭萬里眼。篇章應與浪縱橫。</text>
<title>洛山寺雜絶</title>,<text>仲春五夜洛伽山。月皎雲平水木間。山僧漁叟休驚避。銅紱除來便爾閒。其二五更濤齊百尺樓。起見雲霧漲浮浮。扶桑隱在老梨外。暗處翔陽焉可求。其三靑草湖涵雪岳巒。湖南犬吠數村寒。停車却憶三淵語。何處菱陂百畒寬。其四忽逢李子梨花臺。東面莎湖眼一開。朝來就汝經營意。笑指高巖百尺材。其五築室無過數十椽。種蓮不盡百千柄。是中迭宕知爲誰。攀桂幽人下雪嶺。其六短髮蕭疎一老叟。平生結習在林藪。廬山自有文公錢。君作西原子 缺 否。</text>
<title>沿浦</title>,<text>海門浮白知風起。石角流紅覺日曛。沿浦奇觀了未得。雙帆猶逐遠汀雲。</text>
<title>露渚南臺</title>,<text>高臺吟嘯緩。澹澹日西斜。物象同含水。人煙半繞沙。紆餘勝莎浦。淸宛似梨花。關嶺停歸策。因之宿酒家。</text>
<title>龍津</title>,<text>兩岸逶迤轉。春江動碧流。澹煙蘆外舳。晴景柳邊樓。落鴈渾無定。游魚若有求。天機與物態。孤嘯立沙頭。</text>
<title>復路宿鳳凰臺。憶溪亭。</title>,<text>枕底泠泠水。依然溪上家。還忘重嶺外。路入海雲賖。</text>
<title>道中逢踏靑</title>,<text>春草萋萋意若驚。水南山北客遊程。却憶郡齋纖月夜。紫鱗初躍綠蘋平。</text>
<title>陟嶺。簡百淵。設期雲根。</title>,<text>絶峽人稀獸叫羣。拄筇層石畏山曛。穹林背日多留雪。滄海連天半泄雲。破浪帆回樹杪細。懸車路出嶺頭分。煙花三月春無限。欹枕雲根會待君。</text>
<title>城上夕望。和履晉。</title>,<text>月皎衆星微。海濶晴天低。蒼蒼遠煙外。帆檣影不齊。高興欲凌波。獨立郡城西。其二緩策登古城。碧雲頭邊低。俯臨東海濤。上與天相齊。長謠候羽衣。片月忽在西。其三銀海萬頃浪。天風日夜吹。白鷗有何意。每向浪頭飛。吾亦愛滄洲。登高遠望之。</text>
<title>水城寒食。百淵來會。約遊繼祖窟。</title>,<text>偶是淸尊合。居然熟食逢。更衣臨海水。理策指雲峰。柳色含煙澹。桐花得雨濃。僧來笳角靜。意會上方鐘。</text>
<title>喜晴。與淵翁聯轡出城。</title>,<text>與君相對輒欣然。酌酒琴軒夜不眠。倚枕已知風卷雨。出城翻喜海連天。鮫宮照耀珊瑚日。漁戶蒼茫楡柳煙。忽看隱仙臺縹緲。叫奇馬上興初圓。</text>
<title>雲根亭。共淵翁觀日出。</title>,<text>漲海平開面。騰鴉纖似毫。靑歸幾點靄。赤湧半空濤。未了羽 缺 設。翻然龍駕高。從玆萬邦曙。鬼魅倂奔逃。</text>
<title>永朗湖。和淵翁韻。</title>,<text>不見羽衣徒。還尋永朗湖。澄鮮開別界。紫翠幻新圖。風氣羣游鯉。波紋幾點鳧。流暉生雪巘。怳惚在氷壺。</text>
<title>望土城瀑。要和淵翁。</title>,<text>百里看奇勢。千尋裊半空。孤寒帶飛雪。歘起閃回風。鴈宕知誰勝。龍淵讓爾雄。餘潨蕩斜日。虹匝古城東。</text>
<title>息堂煮花。與淵翁呼臺字。</title>,<text>隱約穿松櫪。巖泉一路開。溪頭掃苔坐。石面煮花來。山月同今夕。仙人有古臺。奇峰爭出處。幽意欲無廻。</text>
<title>望達摩峰。和淵翁韻。</title>,<text>情存背後賞。魄動面前奇。丹壑紆回盡。蒼巖削立危。勢逼春雲崒。光含宿雨滋。崖广行漸近。吟望且遲遲。</text>
<title>繼祖窟。與淵翁共賦。</title>,<text>寺出巖千尺。天窮海一源。雲嵐生客袂。沆瀣接官樽。玉窟開仙界。金沙淨佛園。微茫動石理。欲向枯禪言。</text>
<title>詠瀑屬百淵</title>,<text>雪岳峰開處。飛湍百丈餘。居高寧絶物。勢遠若隨余。氣壓雲崖壯。光搖海日虗。最憐巖窟裏。霜雪颯精廬。</text>
<title>山中別淵翁</title>,<text>何限西流景。遙添半嶺輝。送君方躡棧。從此獨關扉。寺鴿參差返。林鐘寂寞稀。欲忘去住累。聊與佛相依。</text>
<title>別後獨返</title>,<text>步出春山道。回頭不見君。黃雲風欲動。碧海日將曛。歸路花應暗。離懷酒目醺。蒼蒼掩石室。林鳥自呼羣。</text>
<title>禪樓獨夜</title>,<text>蒼山客去梵林寒。月到今宵皓更團。獨上危樓俯千嶂。淸輝不似世中看。</text>
<title>歸路泛海。回望雪嶺悵然。</title>,<text>歸裝倦鞍馬。聊上木蘭舟。山島浮春氣。滄波澹別愁。魚龍深不見。鷗鷺近如求。雪嶺當帆出。中流望更悠。</text>
<title>重遊蓬萊歌。贈小蓬萊主人。</title>,<text>昔遊聚得三月粮。今來却喜山莽蒼。水城官居海拍天。興來飄然任所往。相逢正當春暮時。金靑之客眞吾黨。棲息寧止小蓬萊。蓬萊在眼從我來。解裝留爲十日飮。投策遙指望高臺。望高臺毘盧峰。雲霓出沒白雨中。春衣沾濕何足惜。靈區再來方豪雄。茫茫萬里窮巨漲。浩浩一路來天風。風車霞裳欲輕擧。將與永郞諸子而翺翔。</text>
<title>竹浦</title>,<text>竹浦桃花千樹紅。今遊何似去秋楓。年光客路相流轉。西海閒人又嶺東。</text>
<title>舟游帶湖亭下</title>,<text>雪巘波中倒。紅亭樹杪浮。舟能代疲策。春亦勝窮秋。沙暖煙華滿。花濃雨氣留。湖山窈窕內。遲日得重游。</text>
<title>靑城朝望</title>,<text>紅蒸雲海火輪昇。驚倒靑城道口僧。仰視金剛山萬疊。空中皓色雪層層。</text>
<title>紀遊行。贈同遊客入內山。</title>,<text>同遊之客湖海情。濡足西澨又東溟。東溟一隅蓬萊山。玉立萬峰羅紫淸。老夫見之興未足。逢君更欲窮遊歷。掃却簿書理遊筇。忽値風雨暗西北。神岳此時掩奇姿。雲氣蒼茫如潑墨。潛心默禱並枕時。曉起開戶火輪飛。行厨新炊爲相促。策騎長道聯翩馳。明波鑑湖次第過。好風習習生我衣。海山亭前閃紅旌。適會將軍罷點兵。將軍期在三日浦。綺羅香動四仙亭。醉後歸鞍解赤欄。更喜九井峰崢嶸。望處直欲羽翮奮。尋來渾覺霜雪明。我誇爾勝爾且歌。爛漫酣戱倒流霞。登高忽復見滄海。海濶身微令人嗟。世紛驅人若相迫。此地離別足可惜。送爾毘盧峰上去。不愁春氷巖逕塞。望高須彌恣翺翔。霞窟餘興在正陽。寺有去年醉題字。平生壯遊能可忘。春蘭秋菊各有時。我還君去苦參差。別後新詩滿囊收。獨唱禪樓還獨酬。內山奇勝一一遍。南歸供我卧遊不。</text>
<title>休策隱仙下臺。錫名以望瀑石。</title>,<text>人道上臺好。安知有下臺。奇觀今得此。肇錫亦宜哉。瀑已輸形盡。巖皆向面開。因之戒來者。莫作等閒廻。</text>
<title>佛頂臺</title>,<text>石面投身窄。雲標縱目豪。方欣壁勢壯。欻見瀑流高。殊景曾非料。窮探足償勞。長風動海色。歸處滿煙濤。</text>
<title>自淸澗亭泛海還郡</title>,<text>水積方爲大。帆高乃得勢。我舟入海海門黑。波濤淼與天相際。浩浩萬古歸墟谷。九野之水所儲蓄。曉來風色漸徐緩。咸池浴日騰咫尺。丹氣滿空若可攬。欲向蓬壺下片席。鮫室蜃市互出沒。銀臺金闕殊恍惚。大哉天包水承地。擧目茫茫一元氣。爲名爲博莊氏論。無增無减列子歎。此理未可窮造次。且折珊瑚作筆翰。</text>
<title>濃香亭觀燈。示諸客。</title>,<text>昔在嵐臺俯萬燈。水城今夜耐孤憑。煙濤浩渺浮纖月。園樹參差掛彩䙀。物色重驚春荏苒。鬂華無那雪侵凌。舊遊星散嘆何及。差喜西南得數朋。</text>
<title>花津拈韻示廵相。轉向蓬萊。</title>,<text>不辨滄溟與碧穹。山浮汗漫杳茫中。行經竹浦俄晴日。欲泝花津已好風。詞客歌吟紛跌宕。相君遊覽轉豪雄。彩霞濃處蓬萊是。一路迢迢上界通。</text>
<title>睡起</title>,<text>睡起沉吟對翠微。水城孤逈掩雙扉。訟庭日永啼鸎歇。時見桐花點吏衣。</text>
<title>校宮設講席。次訓長韻。</title>,<text>莅此窮民乏撫摩。况於蒙士豈漸磨。且依白鹿修模範。正喜黃鸎和樂歌。槐市薰風生丈席。橋門流水漾微波。前期更卜淸秋夜。雲閣蟾輝十五多。</text>
<title>乾鳳道中。期湖客追到。</title>,<text>雲物蒼茫色界天。出城郊野更悠然。千峰白送東溟雨。萬槲靑連古驛煙。馬健肯愁泥路滑。人閒不怕世紛牽。却登高處形神豁。湖客來時月滿川。</text>
<title>暮登寺樓</title>,<text>澗流上下迷崖逕。煙起中間儼寺樓。爭樹鳥猶喧谷口。披簑僧自立橋頭。</text>
<title>鳳巖寺。贈淸眼。</title>,<text>環山萬重海。面壁一高僧。古佛寒依石。懸梯裊若繩。天花入談麈。雲月澹傳燈。坐覺絺衣薄。靈泉當飮氷。</text>
<title>永朗湖</title>,<text>神嶽千重雪。滄溟一帶沙。明湖上下穩。隱瀑半邊斜。仙子遊成號。將軍哭忘家。高臺我亦愛。行見數椽加。</text>
<title>舟中懷蓬萊遊人</title>,<text>鷁首徐還疾。烏巾整易斜。波流雪山影。棹拂海棠花。浩蕩衝風翮。參差隔岸家。扣舷忽惆悵。蓬島送人遐。</text>
<title>寄雪上人</title>,<text>人絶靑蓮界。僧關白竹扉。滿囊松葉餠。了不識年飢。</text>
<title>池上醉贈湖客</title>,<text>曲沼晴移席。華燈煖吐煙。居然東海夜。宛是內湖年。有酒休辭醉。無詩不許眠。山川一千里。萍水更何緣。</text>
<title>送家兒奔哭圃陰</title>,<text>爾向何門更挾書。離離草沒圃陰廬。忍道碧雲同一笑。送行唯有淚盈裾。其二久矣鈴齋不讀書。平生磋切却茫如。白頭歸卧湖樓計。謾許豪情老不除。其三自汝之西無一書。路中安否定何如。海雲日暮空離合。桐雨冥冥灑石除。</text>
<title>聞罷官。出寓城南。</title>,<text>信宿城南野店同。居然月滿海門東。兒孫未解歸心急。報道櫻桃繞廨紅。</text>
<title>發行日。宿雲根亭。</title>,<text>浩浩茫茫三面海。扶桑月湧水城天。盈樓灝氣淸魂骨。不盡金波隱几前。</text>
<title>翠纖以靑洲公所眄。來別中路。感舊書贈。</title>,<text>一鶴東飛月隱城。海天何處問騎鯨。七星峰外雲和曲。竹韻濤聲不盡情。雲和曲。甞爲靑洲公所授故云。</text>
<title>圃陰挽</title>,<text>操存一訣得天機。輒爲愚蒙誦說之。木食洞中聯榻夜。桐華山下寄書時。知君意在專求道。戒我情猶未斷詩。老去山蹊茅塞甚。此生何處覓良䂓。其二同宗同志又同隣。少小追遊六七人。楓澗幽花移席密。玉流晴月洗壺頻。蒼茫桑海中年事。搖落松蘿宿昔親。慟哭三洲無盡淚。如何今日又沾巾。</text>
<title>途中書感</title>,<text>山頭古木悲夕陽。野外寒楓感早霜。客路無端重過此。老懷搖落逝川長。其二豆苗稻穗爭疎密。羸婦弱男互賃傭。戮力終年身更餓。人生辛苦在耕農。其三平生師友兩三翁。樓碎三洲圃亦空。吾老更無投足地。悲歌淚盡道歧中。</text>
<title>哭圃陰墓</title>,<text>哭繞新阡君不知。掩哀下山將告誰。石村蒼茫不可問。上東門高晩雪飛。破屋荒垣誰復過。穉兒病僕影相依。城郭再入故舊絶。老淚潸然空沾衣。</text>
<title>立春題圃陰 甲午</title>,<text>春來遠客到空廬。棲鳥間關柳欲舒。卽看茅簷晴日永。阿兒能閱舊藏書。</text>
<title>題竹谷姜老新舍</title>,<text>淸淨依山閣。森疎傍竹扉。曾來見龜卜。今日聳翬飛。筦席排床穩。車塵入谷稀。新春幽事在。藥圃雨霏微。</text>
<title>喜家兒重治內園</title>,<text>內園開奧區。左右水洋洋。石㙮何代物。寺廢遺墟荒。超忽拜星壇。前對白雪岡。羣動息淨界。晴暉在圓塘。吾祖昔開圃。泛瓜風流長。誅茅忽今日。裔子思肯堂。琴書托有所。桃柳森成行。我來値新晴。山水轉淸凉。俯笑塵世隘。仰嘆羲馭忙。平生抱孤情。於此永倘徉。</text>
<title>金山甫挽</title>,<text>往者識君面。于彼駞山春。煙花照鞍馬。白晢弱冠人。期我文酒塲。有作何淸新。楓溪皎月夕。梅澗微雨晨。聯翩無東西。襟期絶緇磷。時物正依依。前遊更誰陳。其二磊落節孝門。重以文儒風。幾回拜西浦。與君詠歌同。携手禮圍間。輒讓穿楊工。浩蕩中歲別。滄桑萬事空。相看迫暮景。爵祿復何悰。豪才屈下邑。局哉朱墨叢。其三却憶蓮池夕。與君討素情。嘆此無家客。期以同車行。萬緣莽回薄。四載苦相望。惻愴撫平昔。吾衰君已亡。蕭條三品官。舊日壯元郞。虞歌有餘淚。撫孤又霑裳。</text>
<title>老樹</title>,<text>老樹又新陰。婆娑北山下。不知白騾子。何處稅歸駕。樛枝尙記掛壺處。一杯獨臨流水瀉。可憐道傍雨泣人。曾是花前舞綵者。</text>
<title>臺上値雨</title>,<text>讀書面蒼壁。但聞瀑布喧。松風忽卷衣。白雨半山雲。歸策或後先。空翠暎夕曛。</text>
<title>遠心菴初成。與淵翁聯枕呼韻。</title>,<text>茅屋蕭然絶四隣。拜星壇逈本無塵。山林城市棲初定。道義詩書味更眞。雪嶺高情携素月。仙臺餘興岸烏巾。東南浩渺雲如海。怳復憑虗喚羽人。</text>
<title>題心菴壁上</title>,<text>喪哀與疾憂。久廢西林居。草木紛交錯。苔逕半翳如。阿兒善承志。遂置內園廬。庭戶面勢正。古墟仍堦除。花藥稍成列。荊榛一以鋤。峨峨遠峰出。燦燦晴雲舒。巖壑赴孤宇。光影歸淸渠。偃仰愜性靈。怡悅在琴書。一彈復一詠。松風繞碧虗。</text>
<title>西山歌。示家兒及兩少年。</title>,<text>日暮西山曲。北風鳴丹栢。阿兒衣上霜。知自東城陌。歇鞅直向內園去。羽化臺前掃蒼石。長筵秩秩圍童弁。衆樂嘈嘈殷寥廓。列炬高燈光相射。玉壺銅爐紛交錯。冬夜如年不知寒。人生無事須秉燭。就中窈窕兩少年。爲我起舞以爲樂。袖長風高勢軒空。簫管變調更相促。翰山往事不可思。水城同遊亦往迹。存亡合散大化中。此夜此樂豈曾卜。兒方得意還多感。我獨何心歡娛極。酒酣更闌臨流水。浮雲卷嶺缺月白。</text>
<title>除夕。拜夢窩，稼齋先至。</title>,<text>忽驚除夕至。門舘薄言來。鐘鼓春將動。樽罍夜正開。笑談聊自强。衰老轉相催。却憶楊山會。韶顔對閤梅。</text>
<title>立春 乙未</title>,<text>一縷和風雪意殘。半邊蒼翠見南山。紫宸瑞靄隨冠冕。知是明廷有賀班。</text>
<title>贈田監軍 誠一</title>,<text>皇朝華胄混民閭。傾盖相逢故舊如。我國人多輕武士。汝門誰識有尙書。腥羶地遠携家後。雨露天臨賜酒初。胡運未窮歸不得。白頭空畵廣平居。夢窩入燕京時。畫田尙書舊墟以歸故云。</text>
<title>夜留田監軍</title>,<text>蕭瑟直廬夜。春寒鈴鐸聲。聖朝嚴武備。幾日啓戎行。俠客思燕市。州圖按廣平。煙塵萬里暗。撫劒一沾纓。</text>
<title>賞梅命韻屬純兒</title>,<text>山媚水輝日夕佳。新春萬象集高齋。幽禽出谷初啼樹。融雪添泉欲浸階。彩服歸從千里遠。梅花看得兩年偕。解裝先檢西征錄。深慰衡門倚望懷。</text>
<title>春日步自池閣到內園。家兒方與諸益講學。</title>,<text>柳磯苔逕一溪間。春服香風花滿山。鳥啼不猜杖屨頻。雲住渾與尊酒閒。粉閣紅欄煥若新。晴日靄靄到林端。星壇別有好亭臯。引泉入池流更高。朝眞危磴自往昔。發秘眞趣在兒曹。短簷廣室用意深。中有萬卷竹素林。老夫興來但沿溪。絃誦洋洋滿塢音。</text>
<title>贈洪敬叔之任山陰</title>,<text>風流自吾輩。作宰又山陰。久道人方古。眞如事待今。寫經千竹靜。洗硯一湖深。借問蘭亭會。能兼單父琴。</text>
<title>習戰行</title>,<text>君不見露梁之上訓鍊軍。校藝親屈丞相尊。詰朝吹角整部伍。五千兵馬如雲屯。臨江白幕將臺高。大旆悠揚紅日暾。揚兵習戰司馬壘。伐鼓鳴金羽林士。隔岸棲兵彼爲誰。出沒挑戰負小旗。騎步並追走雷電。劒戟相薄紛霜霰。三戰三捷鏟賊壕。中軍笳鼓意氣豪。玉帳下令散鎧甲。雲沙茫然春水綠。世亂誰能眞辦此。胡虜縱橫滿中國。卽看號令頗肅穆。願向關河大出擊。白首潛郞雖不武。一死猶堪冐矢石。</text>
<title>雲長行</title>,<text>破屋隱老栢。寂寞雲長祠。披帷赫赭顔。絶髯見神威。龍虎旗下赤兎閑。安得更使將軍騎。將軍勇氣丹靑裏。東人至今奉祭祀。此中邂逅悲歌士。腥塵悵望邯鄲市。吾將請得偃月刀。爲君擊胡渡遼水。悲歌士田監軍。</text>
<title>醉歌贈別東萊伯</title>,<text>故人昨年辭承明。歸卧盤谷掩柴荊。故人今年赴東萊。時値島夷多變情。終南舊巷桃花落。把酒相看頭俱白。筆硯寧忘少日游。山川每恨中歲隔。欲挽征袂不可得。臨歧擊劒肝膽激。鯨濤遙指馬島靑。鳥嶺俯臨龍湫黑。嗟君此行非小役。慷慨曾無幾微色。重宸庶弛宵旰思。刺刺何必道吾私。</text>
<title>雨後登拜星壇</title>,<text>藹藹迷花洞。春夏多芳樹。黃鳥知所依。流音滿園圃。新齋繞桃柳。幽徑被蘭杜。登彼拜星壇。負杖且閒步。流雲卷南漢。前宵過好雨。氛氳山水氣。野馬裊村墅。境邇意何遠。晨夕恣仰俯。誰謂城市內。有此會心處。</text>
<title>心菴値雨聽琴</title>,<text>偶尋神女岫。松外雨絲紛。酒落泉行石。蒼茫鶴度雲。花園滋草色。茶竈逗煙氛。颯颯風生箔。鳴琴向夜聞。</text>
<title>別三淵返谷雲</title>,<text>谷雲非昔日。荒落手培松。屋廢空流水。君歸又疊峰。衰遲聊偃息。今古限游從。梅月留眞像。猶堪托散蹤。</text>
<title>西營直中。和尹伯勖 昌來 韻。</title>,<text>睡起消香坐。翛然晝掩門。柳營閒部曲。竹簡課兒孫。爽籟晴來發。冲懷靜處存。和君臨海作。昨夜夢雲根。</text>
<title>奉和夢窩感十橋韻</title>,<text>十橋寥逈自秋風。人世悲歡逝水中。少長渾隨薤露盡。笙歌已與岳雲空。傷心北牖數竿碧。極目西洲千樹紅。佚老堂頹見新廟。浮生吾亦便成翁。</text>
<title>和尹伯勖瞻拜影堂韻</title>,<text>遺廟深扃爲子開。堦庭肅穆不生埃。仰瞻白岳冲霄聳。尙覺淸風滿壑來。零落只今餘後屬。徊徨於此幾千回。分明手植留孤檜。飽盡風霜也不摧。</text>
<title>獨坐內園</title>,<text>颯爾微凉動。南天火欲流。炎蒸誰不苦。代謝又堪愁。石逕莓苔古。山池菡萏幽。客歸園樹靜。爲聽數蟬留。</text>
<title>贈安州金使君 斗南</title>,<text>歌舞名州倦把觴。高樓西北望天狼。胡兵孰與隋兵盛。滻水猶傳古戰塲。</text>
<title>和呈靑軒</title>,<text>老臣金縢卜。玉體日康寧。退卧北林下。岳色滿軒靑。棕櫚滋晩翠。芰荷發幽馨。新詩出其間。洒落調韻淸。豈伊爲浮華。所貴得正聲。願言被絃歌。永世頌太平。</text>
<title>題凌虗亭</title>,<text>寥朗高天色。西風滿意生。江涵兩岸白。山繞片篷靑。</text>
<title>校鍊</title>,<text>訓局千旗鼓。秋郊儼具陳。謀猷須上將。校鍊在中旬。戟奮電生臂。刀翻雪遍身。空存慕華義。天下暗胡塵。</text>
<title>江漢行。贈田監軍。</title>,<text>江漢浩湯湯。士馬盛祁祁。踊躍用兵地。低徊彼爲誰。雲長祠下撫劒翁。忽復邂逅大軍中。運門曙日耀鉞斧。將壇高設碧油幢。賊騎憑凌敢衝突。兵威雷震砲俱發。一日三捷容易奏。凱歌將士多歡悅。將士歡悅君獨愁。秪今豺狼擁中州。夢中豈識長城途。袖裏空餘廣平圖。吾爲子翻出塞歌。安得引軍涉遼河。嗚呼。安得引軍涉遼河。監軍白髮暎金戈。</text>
<title>懷心臺九日會</title>,<text>踴躍兵 缺 手。蕭騷風起沙。終朝傍玉帳。無處折黃花。軍職身猶累。年光鬂欲華。正思佩酒客。來會稼翁家。</text>
<title>慕華舘觀鍊武。疊前韻。</title>,<text>士馬飛騰勢。平堤十里沙。矢能穿柳葉。鎗是拂梨花。戰甲明秋色。歸轅帶月華。齊言兵衛盛。觀者競千家。</text>
<title>次佔畢齋韻。懷三淵。時三淵在華陰。</title>,<text>華陰林壑勢紆盤。繞屋松濤夏亦寒。詩句多臨苔壁寫。卦爻閒向石崖看。尋常麋鹿隣比熟。高下鳶魚活契寬。歲暮欲歌招隱操。峰頭叢桂月團團。</text>
<title>西園疊前韻</title>,<text>蔬糲西園不用盤。散襟松石晩風寒。籬花遍發應相待。樓月初圓得好看。聖代才多官獨散。僚君情厚直偏寬。閒居別有傾筐處。丹栢池邊實已團。</text>
<title>晼晩</title>,<text>菊衰人亦病。晼晩一如斯。塵簡仍留架。殘醪未滿巵。山空丹桂影。天濶碧雲期。感意兼離思。且酬前夜詩。</text>
<title>與雨以趙君錫。重會西營直盧。</title>,<text>水曹鞍馬立繁霜。把燭西營更鼓長。同志偶然重邂逅。回頭忽復遞炎凉。君能覓紙添詩卷。吾已捐錢辦酒觴。衰病邇來休誦讀。愁聞虫語繞書床。</text>
<title>靜以闋服。來話直廬。疊前韻。</title>,<text>孤露人生泣履霜。淸秋江漢路何長。湖中買得荒田晩。城裏巋然故屋凉。萍水羇蹤同此夜。滄桑餘淚更深觴。悲歡合散中年事。風雨西營卧對床。</text>
<title>松溪別三淵</title>,<text>遲暮難爲別。再扣松溪扉。平野莽寥濶。夜色淡華池。高齋萬籟沉。但聞霜葉飛。葉飛無定所。東西那復知。賓鴻遠流哀。羽翮苦參差。今夜與君宿。來日各路歧。</text>
<title>李一源 秉淵 歸自白雲。拈次農巖韻。</title>,<text>一逕橫溪行迹稀。白雲寒濕女蘿衣。雪舟剡曲客重過。桂樹淮南人未歸。僧院鐘鳴殘日暮。佛爐香盡篆煙微。遺亭且續看花作。萬事乘除任道機。</text>
<title>翠麓軒夜飮。贈張弼文。</title>,<text>病懷蕭索感離羣。翠麓幽期踏凍雲。謾興爲披楓岳畵。淸言多在蘗溪文。臨池松影橫千尺。越陌梅香播幾分。別是張生浮海思。滄浪一曲共君聞。</text>
<title>寒食涉江 爲省新林外王考墓山○丙申</title>,<text>曉問新林路。春江一遡洄。雨中纖浪動。篷際斷崖來。節候無端改。人生不盡哀。楡煙空復是。何處酌村醅。</text>
<title>東營春日。書感呈楚楚軒。夢窩所次。</title>,<text>儤直在城閣。超忽俯京都。御溝東西長。逶迤通九衢。千門生煙靄。朝日上金鋪。甲第列煌煌。軒駟走轟轟。盛哉富貴容。春物與之爭。灼爍東園蹊。薈蔚南山隮。悵望楚楚軒。誰知我所懷。</text>
<title>溪上茅齋。示趙士仰 明斗。</title>,<text>雨餘幽興發。步入洞門深。午日蒸花氣。春風散鳥音。欣然仍並屐。隨處爲開襟。一架琴書淨。茅齋又竹林。</text>
<title>穉子</title>,<text>月影蕩三池。月輪翳松翠。穉子勸人看。纔能知月字。</text>
<title>春湖行。屬老稼齋。</title>,<text>火天先生隱於稼。白石村中卧田舍。四年伏枕鬱百憂。却向春湖順流下。舟中之人只兩兒。我携我孫亦相追。麻浦春水連天濶。帆檣簇立人聲熱。岸上樓臺含朝日。江口風花暗飛雪。老者怡然少者喧。眉宇之間喜氣溢。孔巖仙峰方指點。帆前忽見蠶頭出。逸興滔滔自滿襟。我方揮翰君微吟。吟詩不足摸山水。笑拂紈素又苦心。水墨淋漓動風色。遠勢蒼然來一幅。能畵能詩儘殊絶。自是奇氣蟠胸臆。前年匹馬遊燕京。扣劒風雪倚長城。正陽門外萬貨集。潞河津頭百丈橫。壯觀歸來掩甕牖。賣瓜時時靑門口。聖朝未見棟樑觖。無怪高才老草莽。</text>
<title>西溪行屬三淵</title>,<text>二旬之餘日杲杲。昨夜一雨滂沱好。弼雲松樹半披離。已見谷口水浩浩。三淵來自終南下。戀此淸風池上榭。前春思君六鎭間。數千里外望征駕。長白山北豆滿東。飄然浪迹如走蓬。缺 化驅君又城市。却坐西溪花石中。西溪花石新增修。伏檻飛楝爽若秋。追凉君且坐楓林。使我誦君北鄙音。萬丈海高靑丘小。八字山開朔野陰。白頭五月雪猶積。胡雲泱莽龍江黑。男兒墮地卽弧矢。曷不遠遊豁胸臆。如我眞是井底蛙。有目僅能窺楓岳。身雖老矣意未已。躡君便欲出關北。</text>
<title>戱贈寤齋</title>,<text>西林微月叩門深。暮夜相逢識子音。莫怪聾翁能細聽。童遊照得百年心。</text>
<title>申獻納 靖夏 挽</title>,<text>君在綺紈家。淸癯一書生。三洲勤服事。言議頗老成。靑雲亦聊爾。素志在漁耕。其二屢辭玉堂召。日治石湖居。萬象入牢籠。麗藻散江湖。扁舟乘興日。滿載詩酒徒。其三我不見君面。君已心相許。抵節誦我詩。出塞求別語。浮生一轉眄。惻惻歌薤露。</text>
<title>西山曲。示觀燈諸君。</title>,<text>西山昨日風雨作。今夜天晴有月白。月白層霄少晶輝。下有火樹光照燭。千門萬戶似廣陵。綵棚相蕩煙氣蒸。忽有白靄從南來。勢若洪濤泊岸騰。怳然身作御風翔。但見星漢不見燈。夜深微風吹九衢。萬燈出沒光有無。却憶往年在蓬瀛。燈夕高倚郡城隅。鯨波一道來渺冥。漁火幾處點微明。光景居然在此夕。俯仰疑是臨巨溟。休道奇觀限西東。山河大地本來空。高歌痛飮且爲歡。君莫歎樽前短髮非舊容。</text>
<title>禱雨北郊。示李子平 秉成。</title>,<text>山壇薦幣樹冥冥。人馬無聲列炬停。天意蒼茫竟何在。雲霄一半見繁星。</text>
<title>舟中有懷示家兒</title>,<text>風灘勝似玉流泉。松舟廣於羽化石。幅巾端坐吾家兒。手中一卷眞趣足。白石以北舞童西。葭菼蒼蒼何處泊。其二凌波亭在半江天。宿昔圃陰誦周易。我在水城但聞聲。身欲奮飛雲嶺隔。今日携汝亭下過。往迹茫然淚垂臆。</text>
<title>金判書 鎭圭 挽</title>,<text>公生詩禮門。名義夙講明。謇謇諒匪躬。遇事輒風生。寬饒醒豈狂。劉敞知所爭。名位亦云赫。猶抱苦士情。公退書在手。脩竹滿軒靑。其二立朝四十年。首尾效勁直。於世儘寡合。不妨吾行獨。一心不欺君。操守老彌篤。文衡秉至公。坐令禮圍肅。恩怨無異辭。百身詎可贖。其三曩卜介湖居。値公伊山謫。相去百餘里。雲月理游屐。牢落卧龍淵。秋色散茱菊。臨流縱豪飮。篇翰堆珠玉。未忍啓塵篋。老淚先沾臆。其四悃悃瀝血疏。惻惻絶命詩。何論千載遇。實有鬼神知。平生忠孝願。至死猶不衰。靑天萬里餘。游魂去逶遲。苦情乃如此。永結臨朝悲。</text>
<title>書懷呈夢窩</title>,<text>萬事一是非。時憂莽無涯。相公又狼狽。出城去遲遲。溥露忽繁霜。秋暮百卉腓。石郊手種菊。寒花已滿籬。稻酒新潑甕。松月靜臨池。豈不欲往遊。天眷有如斯。烏鵲叫中禁。鴻鵠邈安之。寧取反爾禍。不受拱手譏。三復紫陽書。明訓不我欺。</text>
<title>峽行</title>,<text>峽岫森如束。中開一徑窄。可憐紅錦楓。半委蒼苔石。</text>
<title>臨湍途中。感洪仁甫 有人 墓。</title>,<text>誰是洪君碣。纍纍塚不知。傷心白楊路。到口靑春詩。志大文章陋。天高報施疑。北堂萱又委。黃壤或相隨。</text>
<title>荒城</title>,<text>荒城連古木。烏鵲向人飛。橋破長虹勢。臺虧滿月輝。興亡自相代。芳臭不同歸。何處崧陽廟。天寒悲采薇。</text>
<title>甓石嶺途中</title>,<text>頹城破瓦老藤纏。麗代遺蹤不記年。棲鳥滿林行旅斷。天磨山色暝蒼然。</text>
<title>途中逢冬至。寄懷淵翁。</title>,<text>冬至愁行役。風高嶺雪堆。天將日有會。年與水無廻。合散陰陽變。驅馳志業頹。誰能卧終日。澗戶不曾開。</text>
<title>感王兌元賣魚</title>,<text>崧陽霸氣水雲虗。古殿荒凉野寺如。王氏卽今爲庶久。峩嵋山下賣江魚。</text>
<title>松都</title>,<text>崧陽落日見浮雲。興廢悠悠不可論。樵牧上陵宮闕盡。行人猶指古東門。</text>
<title>待獵夫</title>,<text>寒風生木石。荒峽路多歧。楚色偏催暝。虞人易失期。林深雉滅迹。店遠馬呼飢。亂雪蒼峰外。飛鷹下苦遲。</text>
<title>春夜三章。簡三淵。丁酉</title>,<text>春夜靜穆。圓月在東。明明山川。何地不同。官醅湛溢。梅花半落。嘉朋悠阻。引領太息。其二圓月在天。春夜淸淑。明明光景。何地不燭。淸琴在御。素帙具陳。同心異處。可惜斯辰。其三楚楚園木。經寒發翠。靜觀物理。勵此志氣。吾雖老矣。夙聞經訓。願追餘景。是講是勉。</text>
<title>西陟言志 五章</title>,<text>西陟重嶺。雲雪之間。此行爲誰。哺我窮民。民事孔棘。遑恤一身。其二薜荔匝山。曖然一路。僕御告渴。馬行崖樹。我自忘勞。短策徐步。其三泉之渙渙。可濯可泝。松之落落。載倚載撫。疲餘興會。瀉我憂緖。其四谷風扇和。蛺蝶翩翩。啼鳥相追。咸樂新暄。愛此時物。慨爾顚連。其五北漢發粟。尙有道死。江都轉運。寧可獲已。視此魚喁。孰非赤子。</text>
<title>別三淵歸雪岳 三章</title>,<text>子有高志。於世無樂。結構雲間。于彼雪岳。諧氣春冬。浣心潭瀑。其二薄遊臨灘。不可挽止。俗離萬重。月出千里。曷追行迹。莾莾雲水。其三人亦有言。匪道曷依。孰不務學。子有良資。行止萬端。願且孜孜。</text>
<title>樅村言志 石郊一名四章</title>,<text>我訪幽人。樅村之中。三淵之老。不期而同。素琴在軒。澹澹竹風。其二作吏臨灘。經年到此。翳然村墅。農務方始。感子食力。能不反己。其三湛湛長渠。嘉雨旣足。魚潛在蒲。鏡面如拭。我喜其靜。於焉寄宿。其四茅翁多累。淵客太高。孰如靑郊。泯迹蓬蒿。彈琴詠詩。閒以濁醪。</text>
<title>感懷示汝式</title>,<text>餘生忽忽在人間。養不及親尙薄官。七十嬰兒空復羡。高堂春日舞衣斑。</text>
<title>出城</title>,<text>入城花正紅。出城花半落。落花散平蕪。悠悠一水綠。</text>
<title>到杏湖待官船至。與道以拈韻。</title>,<text>雨後江流百尺深。觀瀾亭上洗塵心。一春花柳渾閒事。坐愛蒼松滿地陰。</text>
<title>臨發贈道以。兼示諸宗弟。五章</title>,<text>分枝共根。孰如同姓。久矣離索。山川悠敻。感彼行葦。三復諷詠。其二於穆族祖。晩卧江湖。觀瀾之亭。肯搆匪徐。每過于玆。仰瞻興吁。其三早遊三洲。窮探道源。玩斯逝者。閒掃一軒。臨灘老守。與之忘言。其四四時遞景。我愛春晴。梅柳發華。交影雲汀。葦魚入網。風味誰爭。其五薄遊名莊。悵然告歸。滔滔一水。遠接峩嵋。閒居可念。形役爲誰。</text>
<title>示藥老</title>,<text>悠悠一水流。滚滚幾人游。樹老麗王殿。花飛赤壁舟。雲山自朝暮。海鳥常沉浮。萬事酣歌外。人知藥老不。</text>
<title>趙正言 尙健 母夫人挽</title>,<text>賢母垂明訓。侍御奏封章。彝倫賴以正。直臣名益彰。其二緣枝爲嫂叔。接隣見睦婣。每從芝蘭室。祝以松栢年。其三欲知敎子勤。須看事親篤。孝養猶未卒。胡遽就窀穸。</text>
<title>宿伸直浦</title>,<text>中流寒日暮。隨意宿江沱。靑蘋雨疎密。風浪曉如何。</text>
<title>還家屬雨以</title>,<text>還家何所見。脩竹小窻間。令弟持杯處。悠然眄白山。</text>
<title>廟宇 三章</title>,<text>朝瞻廟宇。暮瞻廟宇。靈其在斯。寂寂閉戶。悠哉我懷。瞻言無覩。其二朝掃廟庭。暮掃廟庭。靈其在斯。邈無瞻聆。心之云慕。庭樹風鳴。其三父母孔邇。祖考儼臨。瞻依在斯。洞洞一心。世德之承。勖哉自今。</text>
<title>申尙書 銋 回榜宴席。兼呈李尙書 光迪。</title>,<text>去歲松陰宅。重斟桂下杯。申公齒又耋。丁酉榜仍回。桃自千年熟。蓮方再度開。兩翁堪入畵。醉後喚新來。</text>
<title>孫兒冠席。與寤齋共賦。</title>,<text>舊宇元依石。新廬不設門。盈庭閙車馬。當戶儼兒孫。世業崖松老。心期逕菊存。留君聽嘯詠。錯落置餘樽。</text>
<title>疊題示履晉</title>,<text>欲識君親重。須看上下門。猶能感行路。可不警癡孫。大義熊魚見。純誠雀鯉存。丁寧順德戒。莫謾擧醮樽。</text>
<title>詠菊梅寄三淵</title>,<text>秋菊未隕黃。臘梅先吐白。俱存歲寒意。莫謂不同色。</text>
<title>詠畵 跳魚</title>,<text>潛鱗蒲藻下。游戱目遲遲。忽作波頭舞。方知月上時。其二 躍鯉丹氣來暘谷。騰鱗巨浪前。行將化神物。馭日上靑天。</text>
<title>題贈順香詩帖</title>,<text>夢窩相公示余一帖。中有農巖先生贈雉城妓順香詩。先生親友過雉城者。皆有所題。吾伯氏詩亦在焉。昔余聞順香爲先生守節。問曰。先生非欺人者。吾知汝不侍先生。今守節何也。良久曰實無是也。後閱先生遺集。有在雉城時答李同甫書曰。常持程夫子禽獸不若之戒。幸免陷墜。又其詩曰。詩翁也識看花好。只是無心折取來。此數語可以識先生之意矣。今見諸公所詠。皆以先生所眄目之。何其謬也。盖先生高風遠韻。聞者慕。見者悅。彼順香之靈心慧識。固足以知先生之可慕。而先生亦知順香非粉黛凡流。於是任以灑掃之役。先生在轅門。終日讀易。順香亦整襟侍立。少無惰容。儼若一師弟子。然則順香之爲先生守節。非以情愛也。實出慕義之篤。其可異焉。嘗有北關人言李載亨者。在雉城下。一見先生而悅之。倡率多士。講習先生之道。若順香則女子也。雖不能學先生之道。而其尊尙之心一也。余懼夫後人徒信諸公之言。而不考先生之實也。於是乎書。二十年來守一堂。瓊琚繫在舊羅囊。寄聲非乏春歸鴈。獨奈先生寸鐵膓。右農巖韻塞外殘花不復春。仙翁去後斷音塵。誰將女俠千行淚。爲灑渼陰江上筠。右伯氏韻</text>
<title>曉覓琴師不見</title>,<text>落月蒼茫簾箔間。夜遊如夢酒壺乾。梨園逸韻無尋處。竹覆雙琴曉籟寒。</text>
<title>僑居有懷</title>,<text>井市之間掩一堂。幽懷歲暮寄繩床。梅花好是先春放。竹影居然得月長。黃綬客過聊一笑。白雲人去更何忙。今宵寂寂無相問。雪冷風淸獨引觴。</text>
<title>靑軒賞梅</title>,<text>人與月俱至。月高自忘廻。梅花本皎潔。得月愈皚皚。皚皚復藹藹。透箔生香來。相公但燕坐。几閣絶點埃。門外褦襶子。能知此襟懷。</text>
<title>別金溝趙使君叔章 文命○戊戌</title>,<text>客散淸橋片月停。梅花初落柳靑靑。對床風雨南州夜。醉夢應尋一鑑亭。</text>
<title>歎壇松忽倒</title>,<text>龍挐百尺松。蔭鬱影堂前。眞像倚翠盖。僾若瞻盤旋。朱明草木昌。霜榦忽摧顚。悲風響空墟。黛色割半天。寥落雨晴夕。依然月復圓。鸞鳳杳何許。鳥雀空飛還。後屬諒不類。舊物亦難完。千感縱橫至。此懷何由寬。淸風四大字。萬代起懦頑。</text>
<title>傷古亭</title>,<text>松蔭古亭亭倚松。後人於此仰遺蹤。一朝松與亭俱碎。牢落祠門但碧峰。</text>
<title>示金觀瑞</title>,<text>半日紛嘯詠。相送滿庭月。重城鐘鼓嚴。阡陌不可越。依依想餘韻。露竹淸風發。</text>
<title>凉生</title>,<text>城陰卧病送朱明。薄暮微風松外生。每歎炎威無處避。及逢凉候使人驚。海棠飛盡苔紋碧。烏竹聲乾草薦淸。百有數旬憂裏度。滿頭誰禁雪添莖。</text>
<title>朝起雨晴</title>,<text>滿耳淋鈴響。睡餘開小窻。秋風動梧竹。晴日上芙蓉。遊騎度三兩。啼禽來一雙。新凉病初起。吟嘯自從容。</text>
<title>學古挽</title>,<text>古有不匱孝。於汝復見之。就養無左右。聲柔氣和怡。融融一堂春。宗黨感孝思。刲股尙餘事。養志有如斯。其二溫潤崑玉質。烱徹秋水神。弱齡已力學。孤標出世塵。濯纓西海曲。卜居潁水濱。老叔每見念。要與共接隣。其三落日道少人。哭聲滿窮閭。雪涕撫玄木。簷帷廓以虗。哀哉子淵夭。竟無伯道兒。宗祀復誰托。天施信可疑。其四蒼蒼西澗曲。忍復獨棲息。汝書委我床。汝琴倚我壁。無處不思汝。積念申寤辟。薤歌侵晨發。生死一以邈。</text>
<title>謝任生抱琴夜至</title>,<text>有客慕我靜。携琴遠來尋。古調爲一彈。泠然海山音。霜空倐變色。蕭颯雨墮林。窅爾捐物累。豈復知夜深。但看古梅樹。新萼暎竹陰。</text>
<title>朴參判 鳳齡 挽</title>,<text>巋然三淸第。亭榭葺如新。嗟彼一玄木。戢此七尺身。豫章偃靑雲。鸞鳳杳秋旻。駟車一已息。大暮何當晨。躑躅繞素幃。忍復送征輴。虞歌莫放聲。北堂有老親。</text>
<title>南都正 宅夏 挽</title>,<text>生長軒駟門。傑然韋布心。雲雷局蔭塗。霜髮忽見侵。幾呼丹丘仙。三登毘盧岑。淸餉不亦厚。一笑便投簪。高卧溪山日。梅竹散繁陰。其二往歲初度夕。侍郞延衆賓。隣老居上列。諧笑四五人。折花作酒籌。彩服何紛繽。遐耋人方祝。大暮遽無晨。亭臯但落木。陳迹泣比隣。其三榮貴世固有。安樂更誰如。靑霞好樓臺。是公平生居。杖屨花石間。身世日淸疎。來去且順時。翛然返太初。俛仰奚所憾。七十春自餘。</text>
<title>舟中 己亥</title>,<text>江月落欲盡。江氣轉茫然。夜深猶擊汰。風露滿行船。沙灘知應近。主人能不眠。</text>
<title>臨流歎</title>,<text>雜花爛如錦。長江碧連天。花飛有開日。水流無返年。臨流感吾生。信知不如花。讀書愛古道。擧世惡修姱。扁舟從吾好。春物紛未老。公務也多閒。却似無官者。淸風與丹陽。縱柁以上下。</text>
<title>和閔士澄 泓</title>,<text>騎輿先後下林丘。縱目春湖散客愁。霽色浮來天外岫。炊煙孤起渡頭舟。韋公偏感龍門過。謝氏終思霅水浮。指點黃驪雲盡處。奇觀別有半空樓。</text>
<title>放舟</title>,<text>煙江一路向東長。朝日高帆接渺茫。點點漁家當岸出。故人門巷見垂楊。</text>
<title>寄靑山宰雨以</title>,<text>中岳橫空起。諸山勢最尊。峰明渾雪色。巖潔半灘痕。此去仙區近。由來好約存。東浮謝賢弟。官榭限靈源。</text>
<title>黃江驛多梨花</title>,<text>驛路行塵息。黃昏坐寂寂。江月忽流輝。滿庭梨花白。</text>
<title>宿桃花洞</title>,<text>日斜錦屛山。醉上木蘭船。山水遠澄鮮。揚楫在半天。延賞不知遠。溯洄以周旋。誰謂滄江轉。復與花源連。舍舟引輕策。洞壑暝蒼然。幽磴少行迹。往往見高田。冠童二三人。帶月相後先。投衾花下宿。終夜響石泉。</text>
<title>戱吟</title>,<text>東州春意日闌珊。兩岸飛花半入灘。運判下舟無一事。山童還笑騎牛官。</text>
<title>夜懷</title>,<text>百花深處宿。歸路杳雲端。峽氣晴常少。灘聲雨作寒。行迷百年稅。居得一廛難。客枕春宵半。不眠老判官。</text>
<title>和士澄</title>,<text>鳳凰洲上餞靑春。雜樹濃陰帆外新。無限落花收不得。逐流還復送歸人。</text>
<title>呈遂菴 權公尙夏</title>,<text>行到黃江驛。先問寒水廬。日暮振征袂。未暇秣吾駒。嵬峩喬岳姿。受讀華陽書。鬱鬱滿園翠。柯老雪霜餘。展也道所傳。今世見眞儒。白髮暎朱顔。充養以恬愉。江山澹虗襟。指我三仙區。</text>
<title>簡丈巖 鄭公澔</title>,<text>水驛橫曙靄。半山紅日暾。回思昨夜月。似宿他江村。峽樹多風色。汀花滯露痕。樓巖病後趣。應復獨關門。其二放舟寒碧下。夕可繫樓巖。風起還終日。吾行幾輟帆。山暉花翳翳。灘勢石巉巉。目斷煙波外。新詩悵獨緘。</text>
<title>彈琴臺</title>,<text>水氣混流雲。夕望浦冥冥。不辭江行艱。愁聞琴臺名。琴臺半頹剝。左右葭葦鳴。往昔十萬卒。入此水爲腥。勇將失籌策。蠻夷得縱橫。漁人尙恣嗟。鳥嶺空崢嶸。臨臺放浩歌。石瀨激不平。</text>
<title>送士澄西歸</title>,<text>故人每說丹丘勝。及到丹丘興可知。先我胡爲回小舸。送君無與和新詩。夾津紅漲同遊地。滿岸靑滋獨去時。節物相關離合際。水村他夜幾相思。</text>
<title>獨立</title>,<text>中原西望淼煙波。獨立平沙聽棹歌。可忘桃花洞裏宿。春江此去落花多。</text>
<title>丹山歌。贈雲南客。</title>,<text>落帆鳳凰洲。江水西北流。中流風雲倐黯慘。散作寒雨聲颼颼。欲留雲南豪士飮。正値前年田無秋。泰峴春光不與人。梨花亂落漕運舟。有酒盈尊且共酌。知君歸家空四壁。悲歌欲焚孫吳書。學劒十年竟何得。而我向遊丹山時。一筇猶未窮幽奇。處處桃花暎深塢。蒼蒼桂樹蔭淸滸。人家隱約巖上煙。山耕優閒稅外土。但願今行與君俱。不到靈源不回頭。</text>
<title>日暮</title>,<text>老樹荒村獨來。垂楊遠岸何處。官舟日暮猶征。欲雨蒼蒼極浦。</text>
<title>沙灘不遇</title>,<text>紅藥池邊獨立時。幽禽磔磔日斜暉。常憐此老林棲靜。何事出山暮未歸。</text>
<title>夜泊水靑</title>,<text>日暮水靑里。楓松隱古亭。舟人暝相失。數帆帶江星。</text>
<title>曉發</title>,<text>漁村似行舶。左右水浮天。疑是乘風浪。自然少夜眠。星河圍燒燭。雞犬雜呼船。却復凌波去。長年賴爾賢。</text>
<title>望白雲臺</title>,<text>昔放龍津江上篷。天雨不見白雲峰。今日風吹雲靄散。孤標亭亭撑半空。龍門之西水一曲。我有良友沙灘翁。行將投竿上白雲。與我同尋舊遊蹤。</text>
<title>和明卿</title>,<text>前船與後舫。箇箇自相同。獨立山之頂。遙望水以東。㙮欹樓寺鴿。松偃繫郵驄。淨界逢晴月。須君到夜中。</text>
<title>龍山船所遣興</title>,<text>長夏多淹枕。新秋始檢艘。平郊風滿樹。極浦雨連濤。峽吏兼樵牧。江飡錯鯽鰲。中原有餘糴。行且掛帆高。其二久坐垂楊岸。漁樵引興長。微凉散霧雨。初旭上帆檣。水運今通判。軍資舊直郞。中阿多老木。不辨澥西堂。其三積雨憐新霽。欣欣自物情。漁人晞網集。農者擧鋤爭。高岸靑林潤。遙村白水平。誰家笛流響。風送舞鷗輕。</text>
<title>重修古亭</title>,<text>楓溪第一曲。忽復聳飛欄。毁以喬松倒。成仍舊扁完。扶持化翁在。經紀後人看。晦老書留石。千秋字不刓。</text>
<title>懷老稼齋</title>,<text>自子松橋去。長懷竹院深。城中秋愈熱。池上病還侵。新釀誰同酌。老荷人不尋。淵翁亦淹枕。無處散煩襟。</text>
<title>酬沙灘</title>,<text>江漢秋方盛。炎霖晩不收。難爲垂老別。且泊故人舟。行逐忘機鳥。歌休上坂牛。靑雲知舊盡。誰識璞翁愁。</text>
<title>登臺</title>,<text>新凉可散策。肺氣豁登臺。病葉知秋早。殘荷經雨開。驕陽稍欲損。短景忽相催。七十復何事。題詩還自咍。</text>
<title>雲洞。與三淵呼韻。</title>,<text>邀來黃蘗叟。好款白雲扉。快閣溪頭起。驚湍木末飛。聽詩杯在手。移席雨連衣。浩蕩丹丘別。今宵宿不歸。</text>
<title>神勤曉起</title>,<text>伐鼓鼕鼕驪州郭。扶桑渺茫曉雲赤。始聞烏啼樓下樹。已看人聚渡口舶。湛湛長波鳳尾影。蒼蒼遠煙龍門色。征客此時空倚欄。平沙十里愁極目。</text>
<title>行舸</title>,<text>秋水涵空濶。孤篷向日開。不知行舸去。但見遠山來。</text>
<title>題鄭元伯 敾 金剛圖</title>,<text>再遊楓岳境難窮。忽見眞顔繪素中。琴操泠然山欲響。萬千峰下一衰翁。</text>
<title>早行 庚子</title>,<text>早發殊無賴。春風乍作寒。黃泥遍一路。白雪尙遙巒。防盜村圍棘。資生女刈萑。蒼然峽雲裏。裹飯待鳴灘。待鳴灘名。</text>
<title>少憇磨峙東津</title>,<text>滿意春江大。中流徹底淸。波隨去鷁細。日照浴鵝明。寂歷誰投網。夷猶我濯纓。病騾逢水草。行緩宿加平。</text>
<title>宿楊溝縣 時從子令行作宰</title>,<text>惆悵新淵北。依俙九載前。關心思道里。如夢記山川。雨洽方生節。村荒大殺年。民憂寄賢姪。愧向郡齋眠。</text>
<title>謝楊溝士民出餞</title>,<text>迢遞四明路。遲廻再過心。治曾愧劉寵。事忽似山陰。盖倚蒼松晩。樽臨綠水深。絃歌付新宰。擧手謝靑衿。有贐不受。引用山陰事。</text>
<title>與楊溝分路</title>,<text>川回却異縣。淚出自中膓。風樹均餘慟。焄蒿又一傷。專城爾無逮。歸路我何忙。毋忝平生戒。重吟小宛章。</text>
<title>雲峰寺路中</title>,<text>諸天晩思動微鐘。雪盡前溪雲在峰。怪鳥一聲衝馬過。知應求友上春松。</text>
<title>訪高明樓 時三淵在此</title>,<text>思山未能眠。晦翁亦不免。矧伊山中人。待余諧幽踐。鳳嶺劇險巇。狼川稍開展。晴暉照襟袍。送我管雲棧。漱石爽心魂。休徒紓息喘。好鳥弄音聲。白雲紛舒卷。何處高明樓。靜玩太極圈。行登五峰巓。共御六氣辨。</text>
<title>拜谷雲先生 族祖壽增 眞像</title>,<text>蒼蒼多古木。立馬荒山曲。未敢憇水亭。走詣廟門側。老僕喜我來。長跪一啓鑰。儼然仰繪素。凜若待几席。久矣慟不憗。始得拊餘躅。敷袵欲有陳。悲風起空谷。</text>
<title>贈老奴貴益</title>,<text>十年勤苦意。掃灑一茅堂。逢人指古樹。白髮照寒塘。古樹谷雲手培。</text>
<title>伴睡菴</title>,<text>夕秣隆義淵。朝訪伴睡菴。春日出悠悠。平嶺斂雲嵐。長嘯據蒼巖。洞府窅以深。層潭轉晴暉。遠瀨激流音。東南叢桂間。淸風來我襟。緬想結廬意。遐躅屢起欽。卧聽老禪語。惆悵後來心。</text>
<title>馬嶺記實。寄高明樓。</title>,<text>絶嶺峻以大。長亘四十里。橫棧裊欲墜。層石凜相倚。憑危已舍騎。陟險屢更履。從人相怨怒。石角行且止。回憶高明人。逈然臨淸水。行行路已遠。爲君且延跂。</text>
<title>舟中別禹士綸</title>,<text>宿霞初收見遠沙。一雙啼鳥起漁家。魯陵送客春愁動。折得舟前杜宇花。</text>
<title>婆娑城有感</title>,<text>倚棹婆娑城。蒼然老樹木。借問誰所營。高麗昔備敵。三韓盛殺伐。封疆爭寸尺。僭僞知所歸。兵戈久已熄。州土宜平樂。民庶何多瘠。啙窳俗豈然。世事一太息。拊劒向北望。中國今誰宅。</text>
<title>醉草別靑山</title>,<text>昨日杏花好。今日杏花飛。花飛滿江天。送我舟西歸。去住本無定。何事與君違。</text>
<title>歧浦舟中叙別</title>,<text>老檜平原晩。閒花古渡明。人生半離合。峽氣間陰晴。浴瀨沙鷗淨。凌波海燕輕。停舟聽別操。何限弟兄情。</text>
<title>敬酬夢窩韻。仍懷稼齋。</title>,<text>春湖淨如練。春草綠於袍。沙斷楊州出。雲開華岳高。稼翁猶卧病。夢相獨賢勞。安得同沿泝。詩情老益豪。</text>
<title>長年行</title>,<text>欲雨不雨十餘日。赤日令人甘首疾。我行値此多苦辛。不獨三農望如渴。回灘水淺覺船重。處處橫觸石峍屼。天風又自西北至。雪浪捲篷增震悸。白頭長年一莞爾。逈立半江橫意氣。引紼捩柁自有素。旋斡行其所無事。捷若緣崖騰飛猱。健如臨戎回走騎。造次能敎危者安。臨機應變何其神。黃驪白巖爭入望。峽勢平開朝景新。不有積力何能爾。凡百君子且反身。</text>
<title>廣津路中</title>,<text>平橋度盡又荒田。一路蒼然入浦煙。別酒微醒人已遠。夕陽無數遠帆懸。</text>
<title>送上山者</title>,<text>客上憑虗臺。蒼然雨過時。風水韻相接。暮笳颯凄其。明明半嶺月。幽懷君所知。其二山上雲氣多。老栢共翳然。送爾向其間。森疎白雨懸。敢言葛衣霑。恐失石竇眠。</text>
<title>宿遠心菴</title>,<text>半歲東游中。一夜西園內。纖月半邊落。雲林忽幽晦。獨立俯古亭。萬壑起松籟。</text>
<title>晨起</title>,<text>瀟灑蒼玉屛。幽古靑霞洞。靜夜聽風泉。心淸自無夢。晨起驗一氣。嵐翠滿簾重。</text>
<title>復命志哀</title>,<text>放溜寧陵曉。將泊廣津口。華岳出寒空。落落秋郊樹。漢陽指一方。城闕宛如故。漕運行且訖。不知復命處。仙馭若爲攀。雪涕大江暮。其二唐人詠蟾蜍。未見虧景圓。宋家禁僞學。是非混不分。大哉日月更。孰如我聖君。坤位復逾正。師道凜以尊。炳然貽後謨。永垂億萬年。其三玄宮靜幽邃。列炬夜向晨。千官以次進。儼若朝紫宸。屛營增惝怳。長號痛彌新。吾王何可忘。遺澤浹斯民。九頓未遽退。淚盡白首臣。</text>
<title>趙應敎 尙健 挽</title>,<text>生三終古義惟均。薄俗嘵嘵人不人。微爾排閽抗尺疏。大東誰復正彝倫。</text>
<title>贈鄭元伯之任河陽</title>,<text>北岳何巉巖。西澗自淸駛。元伯游其間。弄毫有餘地。造物不是無心者。送君大嶺開胸次。風雲浩渺海岳中。筆勢變化如神龍。吾老尙可往從之。同君繫纜扶桑枝。</text>
<title>曉發</title>,<text>晴月在遙岑。亭亭正如弦。大江涵孤光。與我相後先。鬱鬱度蒼山。迢迢聽杜鵑。扶桑陽未升。零露被行船。</text>
<title>上元。吟呈靑軒。仍懷華陰。三淵時在華陰○辛丑</title>,<text>東方白雲散禁城。上元之月皓已盈。盈盈皎皎六合中。此時無地不虗明。長安大道夜逶迤。二十四橋皆月輝。少年酒食爭踏春。橋上遊冶不知疲。老夫何歲賞此月。故人今夜有阿誰。乘除哀樂五十年。華屋丘山今古嘆。人隨大化更新舊。月如少時長嬋娟。投袂獨立廣庭雪。梅花未發猶堪攀。</text>
<title>流頭後日。早向石莊。三淵先之。</title>,<text>夙起値淸景。期公就東野。飄然騎馬出。啞啞城鴉曙。曠莽平野色。便忘六月暑。悠悠臨流水。蒼蒼見農圃。華山與道峰。次第馬前度。不及夕凉讌。卽此已佳趣。</text>
<title>靑軒餞席。口占求敎。</title>,<text>六靑軒下不關扉。公退幽期折簡時。仁洽宗親開夜餞。禮寬杯酌解朝衣。店煙浩蕩鳧城遠。關樹微茫鳥嶺危。此會他鄕那可得。雞鳴鐘動始言歸。</text>
<title>鳥嶺六韻</title>,<text>懸梯列堞在雲頭。鎖鑰南藩壯扼喉。小醜如何得踰險。將軍伊昔不詢謀。深讐忍忘龍蛇歲。隣好猶通馬島舟。蠻貊古來無內附。城池是處合重修。千山破碎東南勢。一氣澄淸海岱秋。昨過琴臺歌楚些。煩寃不盡大江流。</text>
<title>踰嶺書懷</title>,<text>家是淸溪早濯纓。偶然銅紱荷恩榮。山川到處夢猶懶。梅竹別來詩不淸。嶺月斜臨池上逈。秋霜暗入鬂邊明。似聞靑寶饒靈藥。句漏丹砂也未輕。</text>
<title>酬牧官洪道長 世泰</title>,<text>滄浪書到放光秋。一宦經年白盡頭。何事三淸舊仙伴。長鬐遠牧萬驊騮。</text>
<title>和夢作</title>,<text>吾生一稊小。憂緖滿天地。存沒離合際。七旬忽焉至。餘年只合秉夜燭。昨日之遊已陳迹。此意悽惋自不寐。留得華陰僧信宿。</text>
<title>姪婿朴美伯 弼彦 以眞城宰來訪。感舊書贈。</title>,<text>月明池舘靜。疑是弼山阿。邂逅他鄕遠。悲歡半世多。寧嘆我衰白。所怪爾蹉跎。接壤平生願。其如逝者何。</text>
<title>辛丑初冬。哭長子于京第。臘月晦復南下。南方父子所遊歷。觸目興哀。賦此四篇。</title>,<text>驅馬東門道。將宿南漢城。親戚遠相送。揮淚各屛營。茫茫大江暮。流澌下縱橫。莫問行役苦。沉痛切衷情。其二大嶺上塞空。重關壯鎖鑰。林深虎豹嘷。脩坂不可陟。豈敢憚險阻。於焉有宿迹。攬轡且遲徊。斷絶我膓曲。其三遠遊蕩情志。忽若凌空飛。山川漭何極。雲雪廓餘霏。人生百年短。戚戚欲何爲。東上竹嶺表。故山已天涯。其四出入恐或違。夷險輒先之。解裝纘慶樓。彈劒周王基。俛仰悲陳迹。拊顧涕流離。要之未死日。此慟無已時。</text>
<title>投紱歸內浦 壬寅</title>,<text>萬事宜聾復宜瘖。投紱歸從大嶺南。行色草草葛衣輕。道上人誰知我心。方當盛夏病纏身。肯滯管城公竹間。乾坤莽蕩千萬里。欲向何方得所安。遙瞻故里半空舍。訿訿潝潝何爲者。</text>
<title>哀李疎齋遺墟</title>,<text>峩峩落花巖。春來空碧苔。四顧心茫然。臺舘安在哉。萬事一成毁。相國名長存。罪搆掌中字。恨深泉下魂。大江日夜鳴。想見老臣寃。天道互往復。世事或乘除。于役忽此路。哀淚落遺墟。</text>
<title>泣次夢窩臨命韻</title>,<text>險隘艱虞實飽更。百年人世事難平。但思隨地涓埃報。所恃當天日月明。聖度涵容寧有憾。流言反覆劇堪驚。咄哉巳月賢何阨。文谷于時亦舍生。</text>
<title>哀李尙書 晩成</title>,<text>舍彼佗予歎。豈惟周雅云。公然忌賢宰。卒使負幽寃。楓澗思連榻。花田泣斷雲。何人秉直筆。千載慰忠魂。</text>
<title>面訣蘿谷棘人 李勉之兄弟</title>,<text>暫時相守慰摧酸。收淚敢言來日難。歸拜夜臺三相國。好音須報兩宮安。</text>
<title>哀洪副提學 啓迪</title>,<text>挺然紫闥彥。胡乃黑山遷。直氣翻爲祟。淫刑吁亦偏。誰能除鬼蜮。空復殺忠賢。二老虗相待。天涯凶訃傳。</text>
<title>靈臺吟</title>,<text>茅洲之翁弱冠時。東上靈臺夢依依。蕭然一菴架山隈。下臨百丈巖崔嵬。此中邂逅高禪子。四十餘年常在懷。秪今卜居介湖曲。靈臺却在吾眼目。故心雖存衰耋及。欲攀懸崖那可得。邈爾雲衲守空广。時聞鐘梵響絶壁。山谷巉巖常早寒。十月以後雪三尺。自非孤標絶世者。誰能於此寄遐躅。貝葉已能資夜誦。松花亦可充朝食。老夫俗緣苦未歇。向來嶺海生白髮。咫尺相望不相見。高齋卧納靈臺月。</text>
<title>賞雪寄竹西 再從弟時侃</title>,<text>病肺滄洲萬慮灰。忽驚新雪滿天來。閉門閒卧無人問。乘興獨歌招隱廻。積氣遙通潮浩渺。寒光却與月徘徊。竹西韻士身方健。應折羅浮嶺外梅。</text>
<title>暮待肅行 癸卯</title>,<text>阿兒愛白雲。徘徊雲浦間。白雲如待爾。先掛檻前山。</text>
<title>詠竹</title>,<text>林薄蔚蒼然。不分槐與竹。蕭索霜飛夕。應知歲寒色。</text>
<title>茅壇</title>,<text>茅壇倚老槐。左右交脩竹。寧知三伏炎。森爽自風色。</text>
<title>送黃正言 梓 徂南</title>,<text>婦死不遑葬。可憐諸子癡。彼讒何太甚。此罪最難知。北極天門邃。南荒地軸卑。消長是天道。未必賜環遲。</text>
<title>涇流吟</title>,<text>密雲不雨四十日。萬姓嗷嗷田疇裂。上天變化莾難測。中夜翻然月離畢。殷雷起自烏棲山。一霈倒瀉廣川灘。混混茫茫三日餘。始見日出浮雲間。倐驚洪波起平陸。更指飛瀑掛半空。百畒涇流浩奔放。兩涘牛馬迷西東。一望四面渾是水。極備無乃反傷農。况聞他州沒民戶。遙看海門浮樑柱。天乎天乎本爲人。會遣雨暘從此均。</text>
<title>晩蠅</title>,<text>蒼蠅晩附人。飛繞酒食間。未忍掃出之。商飈吹薄寒。湖雪一夜深。凍死在朝暮。彼哉河麋人。天將殲殛汝。</text>
<title>宿山寺。懷靑洲堂叔舊遊。</title>,<text>下馬東臯問舊蹤。吾衰聊復理遊筇。邀來白衲坐秋夜。憶與靑洲聽曉鐘。海岸蟬啼高下樹。雲門月照兩三峰。悠悠哀樂頭如雪。坐對菴前百尺松。</text>
<title>八月觀潮</title>,<text>落日登高望。秋潮擊岸平。天光巨海白。雲氣遠山靑。自在羣鷗靜。何來一棹輕。萍浮飛島濶。端可着茅亭。飛島島名。</text>
<title>贈馬山李君</title>,<text>湖上凉天忽已高。倚欄風色更蕭騷。池荷葉破驚霜氣。岸樹陰疎見海濤。自是逢秋增廓落。非緣無酒可遊遨。東岡遠客來停駕。窮道相將有我曹。</text>
<title>贈宋伯瞻 台相</title>,<text>水國秋晴發興新。竹林之下白頭人。逢君問是誰家子。向我稱爲大父親。敢恨諸公陳迹幻。猶憑老姊好音眞。七山牢落懷川咽。欲說悲歡淚滿巾。</text>
<title>贈道卿 內姪尹佐</title>,<text>超然外王考。謝世卧湖山。長德鄕爲式。廉風俗起頑。秪今門舘毁。况此子孫孱。蕭瑟新林樹。秋來夢獨攀。</text>
<title>孤懷</title>,<text>翳翳日色暮。蒼蒼秋水停。孤懷自憭悷。曳策立中庭。</text>
<title>送履晉茅洲。營永思菴。甲辰</title>,<text>寒鴉度水日斜暉。老木茅山深掩扉。人事回頭千古隔。數行淸淚送將歸。其二牢落華陽不見人。百年臺榭已灰塵。倘能營得三間屋。老境猶堪繫纜頻。華陽。茅島一名。</text>
<title>言懷示履晉</title>,<text>殘雪流風近踏橋。舊遊回首漢陽遙。湖樓寂寂尋春至。猶趁梅花未落宵。</text>
<title>烏棲山</title>,<text>春夜出門立。忽驚烏棲白。始知玆山冠內浦。雲靄所積凝雪色。靈臺迢迢寄絶頂。中有老宿長面壁。嗟乎此輩曷可少。多愧山下人役役。</text>
<title>十三日。履晉自茅山暮至。</title>,<text>露積峰色歘纁黃。棲烏啞啞啼野桑。一僧歸及靜菴鐘。汝亦驅馬自華陽。華陽洞外皆春水。灧灧空中明月光。乘興欲上廣川橋。可憐來宵是元宵。</text>
<title>上元吟</title>,<text>新年之樂上元宵。月上東嶺人踏橋。士女歌笑兒童走。里巷何人不見招。寂寂掩扉此老翁。羞看白髮明月中。盛年行樂那復得。近者離合殊無悰。兩姪相望不相見。諸弟亦在水西東。夜榻霜吹竹影碧。水檻風墮梅花白。靜夜嬋媛若爲情。獨斟月華亭畔觥。月華亭名。</text>
<title>回舟</title>,<text>古寺鐘聲落遠煙。兩三僧送上灘船。狂濤濺作篷窻雨。可忘禪樓昨夜眠。</text>
<title>潮至</title>,<text>欲知潮水至。須看海鷗飛。飛飛欲何求。日日滿苔磯。吾將釣其間。永與爾忘機。</text>
<title>送客姑蘇。與蓮翁登樓。</title>,<text>風潮易落客難留。目斷姑蘇一片舟。邂逅靑蓮臺畔叟。蒹葭秋水上高樓。</text>
<title>道舊吟贈蔡生</title>,<text>與君遊好五十年。今日相對均白紛。茅島往事已摧膓。請從二三郡邑言。跌宕湖山又東溟。大筆丹書鐫雲根。仰指蓬萊玉峰秀。俯視扶桑赤日暾。豪飮迭唱恣所欲。擧手欲招松喬羣。君返西湖我亦休。離合總總遂及玆。靑蓮臺上折簡日。介石樓中掃榻時。留歡道舊四五日。君又何事戀家室。三秀嶺西路紆曲。廣川渡口帆超忽。立秋以後暑氣薄。烏山白雨淸興發。華陽肯搆有裔子。永思菴下潮渤潏。松石相蕩作笙竽。白鶴飛來海天濶。我欲往觀秋濤壯。君能待我三臺月。</text>
<title>感竹</title>,<text>移自盆中土。忽已長過我。高暎白葦簾。斜拂紅蕖朶。綠陰散晴日。淸風颯朱夏。氣出御史前。耻居君子下。三淵昔徂南。勤此千里遺。泠然想餘韻。繞林悄逶遲。</text>
<title>待尹生歸舟</title>,<text>舟楫浩無垠。潮水却有期。拄策麝香巖。知君上蘆漪。海天目渺渺。誰遣我載之。</text>
<title>詠懷</title>,<text>階竹蕭蕭碧。池荷嫋嫋紅。一夜淸霜至。榮枯兩不同。</text>
<title>七夕夜吟</title>,<text>烏鵲各歸微月停。星河悄悄九霄橫。夜闌想見天孫泣。滴滴庭梧露有聲。</text>
<title>稻畦側。種數叢菊。</title>,<text>種菊荒庭側。離離暎晩禾。不知爲酒夕。能得泛花多。</text>
<title>過葛山有感</title>,<text>日下羅浮嶺。翳然煙生村。阿閣背空山。老柳掩重門。親懿散何之。浩蕩滄海雲。西南邈千里。音信不相聞。茫茫草變色。高樹蟬聲繁。哀樂莾何極。倚伏互爲根。但憶十年前。簫鼓北堂喧。</text>
<title>秋窮</title>,<text>家在西城苦憶歸。風潮浩蕩釣魚磯。人生老去懷多緖。秋序窮來日少暉。籬下花殘依石在。樓頭葉落滿湖飛。此翁心力猶强大。燈火床書願莫違。</text>
<title>三山曉起</title>,<text>三山秋望雨過霄。月影穿雲海送潮。遼落舊遊晨夢散。遠鴻啼斷廣川橋。</text>
<title>有感</title>,<text>頭白介湖翁。猶能操縵工。通神花塢月。滿面竹圍風。古調三洲遠。新知數子同。酒酣還下淚。人世劫灰空。</text>
<title>聾</title>,<text>殘年聾亦甚。萬事命安逃。喪禍元爲祟。疾憂無已勞。徒煩傳語數。轉覺發聲高。有客還涔寂。悠悠見釣舠。其二有時而獨立。縱目海山間。水駛那聞響。風號只覺寒。雲霞紛閱態。鷗鷺慣知顔。充棟羣書在。憂來得屢看。</text>
<title>雪</title>,<text>颯颯風打扉。起登湖上閣。不知曉來雪。但訝遠山白。</text>
<title>橋上作 乙巳</title>,<text>柳邊啼好鳥。橋下漲新川。春風馬上至。擧頭視靑天。</text>
<title>乘舟示兒孫</title>,<text>病憂浩茫添衰白。年將老傳奚所樂。落花掃地苔蘚碧。轉頭已覺春無迹。却乘扁舟下極浦。鏡面洗我愁千緖。兒孫左右好相扶。老身雖死賴有汝。</text>
<title>遠人</title>,<text>遠人殊不至。夜夜生新月。樓上白頭翁。茫然驚久別。</text>
<title>泛舟</title>,<text>臺上起孤煙。臺下泛小舟。白鶴向東去。悠悠湖水流。</text>
<title>晉也泊三山口。舟邀主人。橫波短楫。望之如畵。</title>,<text>不省人多少。惟看舟往還。紅花暎白袂。落照倒三山。</text>
<title>浦上待人</title>,<text>層阿表獨立。極浦望夫君。有信海中汐。無心巖上雲。昏鴉初點點。宿鷺已紛紛。花外微風轉。榜歌也可聞。</text>
<title>風潮</title>,<text>暮繫柴船堤柳枝。朝來却在水中坻。風潮萬頃呑湖墅。疑是三山一夜移。</text>
<title>晉孫與三山人。訪桃源不歸。</title>,<text>花惱春心却不閒。探芳客泝武陵灣。無端一雨添紅浪。人與溪雲宿不還。</text>
<title>舟游茅洲</title>,<text>一棹渺然沿海去。諸君送者自崖還。不妨紅减飛花塢。更愛靑浮遠樹山。何事故人猶病肺。孤樽今日亦怡顔。晩來擬作騎牛客。啼鳥相邀出谷閒。</text>
<title>答外孫李師爕</title>,<text>何事欲歸猶未歸。吾衰且病計多違。書來每惜年芳歇。報道木蓮花又飛。</text>
<title>詠路竹</title>,<text>路傍一叢竹。不以干霄期。忽此盤根固。居然得土宜。枝高多過屋。笋大却穿籬。行路下擔息。淸風無盡吹。</text>
<title>有客乘月至</title>,<text>古渡舟橫白露秋。有懷不見悄登樓。淸宵客與月俱至。疑是山陰王子猷。</text>
<title>履坤折致早栗</title>,<text>童子何知服食宜。折來早栗兩三枝。秋風每歲爲誰促。却憶乃爺初種時。</text>
<title>浦口步屧</title>,<text>海山秋意淡晨暉。步下滄洲雨脚微。爲看片雲停策立。却登盤石候潮歸。遙村浪湧平蕪斷。側岸風鳴病葉飛。三四漁舟橫自在。世間唯爾任天機。</text>
<title>潮滿</title>,<text>潮滿風亦起。臨臺心浩然。何處兩三帆。勞歌上廣川。</text>
<title>八月穫</title>,<text>處野逢世隘。守分與民偕。雖疎耕稼務。惟恐志願乖。海田苦潟鹵。潮汐所崩頹。重以旱澇害。積勞安在哉。幸有八月穫。挃挃登庭來。婦子色油然。役夫聚亦齊。縱非豐穰樂。繁碩亦云佳。簸蹂迭後先。萬顆一時堆。奚直于槖囊。䃫石次第開。將以此爲酒。洗我甁與罍。</text>
<title>風雨吟</title>,<text>去年九日未登高。今年九日思登高。九日易失復難忘。况我秋霜生鬂毛。呼兒相期巷西伴。勸婦新潑甕中醪。晩來翻然雨交風。排蕩林園萬竅號。茅島以上五六里。不分山川浩茫裏。菊蕊披靡倒地盡。荻岸蘋汀淼寒水。徊徨院落悵有違。明朝開霽未可知。却念阿孫在遠途。何處披簑寄夕炊。</text>
<title>族弟鳴仲 彦謙，尊甫 信謙。與晉孫卜夜志感。</title>,<text>客散潮方至。蒼然落日光。南湖水相接。北岳路何長。梧柳秋風落。蒹葭夕露凉。吾衰負淸讌。有月到虗堂。</text>
<title>永思菴朝起</title>,<text>淸秋一宿永思菴。卧聽高風樹杪帆。欲渡牛橋泥滑滑。乘潮直上麝香巖。</text>
<title>言懷</title>,<text>中宵投袂起踟躕。何事憂端轉鬱紆。少好讀書虗慕義。老猶看劒未征胡。砧催塞鴈聲長短。潮犯天河影有無。隔浦水軍閒無事。也知廊廟絶邊虞。</text>
<title>宿藍湖。悵失前遊。</title>,<text>望洋亭上宿。潮月枕頭至。猶違昨日人。敢憶十年事。</text>
<title>黃尙書 欽 壽席。集詩屬其胤飛鴻宰 瑞河。</title>,<text>蟋蟀在堂。鴻鴈于飛。我覯之子。樂且有儀。君子有孝子。燕及朋友。酌以大斗。以介眉壽。顯允君子。邦家之基。懷之好音。我心則夷。不醉無歸。君子維宴。於萬斯年。永錫祚胤。</text>
<title>將迎李婿 獻重</title>,<text>流宕江湖歲月瀉。有兒抱書女將嫁。吾生老矣且自慰。衆孫姣服羅亭榭。帷中梅落餘香熏。庭下竹秀新枝繁。明日邀得玉雪郞。會見賓從爛盈門。</text>
<title>感士鷹 再從弟時翰 獨遊茅島</title>,<text>伯氏少日家茅洲。竹西主人相與遊。江湖哀樂中年促。文酒風流大夜幽。落日鴉啼松自老。靑天鶴去水空流。若爲孤往尋遺躅。淚滴沙頭送爾舟。</text>
<title>謝隣人來餞六韻</title>,<text>江湖卜隣日。漁釣縱心秋。幾度遊前麓。多時命小舟。霜飛白蘋濶。露濕絳楓稠。勝處那堪別。良辰却是愁。新醪瀉淸濁。衰抱轉綢繆。水檻餘情在。墻籬爲我修。</text>
<title>將北發。贈從子正行。</title>,<text>知有玆行願少遲。今焉勑駕意多違。踏來菊塢霜侵屐。坐數樵船月到衣。雲麓爲誰開草逕。石湖從此掩松扉。往時文酒無尋處。萬事其如攬涕歸。</text>
<title>別菊</title>,<text>密葉經秋减。疎英冐雨寒。休言明日別。酌酒且爲歡。</text>
<title>素沙</title>,<text>鉅野西南百里開。浩然流水滿橋來。雲根尙載平夷績。草色偏滋下輦臺。廊廟訏謀兵久息。山川行路客重廻。只慚未報皇朝惠。西北陰風使我哀。</text>
<title>靑稽吟</title>,<text>客行悠悠到果川。正是孟冬繁霜天。旗亭酒戶列左右。日暮道口人摩肩。少年着帽笑解槖。姹女當壚工數錢。靑稽月高牛馬靜。縣門蒼然停爨煙。人人各言雞鳴發。今夜誰得安床眠。</text>
<title>稼齋內室遷葬挽</title>,<text>夙與三淵語。常稱四嫂賢。內莊和發外。百美順爲先。致謹惟宗戚。推誠自睦婣。平生雜佩贈。吾亦寸心鐫。其二滄桑曾閱世。荒谷幾經春。本是金堤盛。居然野饁親。長飢不見色。安分遂終身。夫子無涯慽。匪余誰復陳。</text>
<title>栗北阻雨</title>,<text>古木連雲雨滿天。栗村西北曖蒼然。荒阡暮泣還如夢。淚並淋鈴墮逝川。</text>
<title>贈幽蘭朴君</title>,<text>朅來隣巷廓然空。惟有仙家一老翁。無客入門還習懶。有書傳意不妨聾。軒當北磵淸流滿。簾捲西山爽氣通。獨恨幽蘭蕪沒久。病懷蕭瑟聽回風。</text>
<title>雪夜憶心菴</title>,<text>岧岧山上菴。莽莽洞中雪。俯仰景氣殊。皜色繼飄瞥。松垂宿鳥墮。竹偃行逕沒。紛委殊未已。坐待東林月。</text>
<title>維南有狐 三章</title>,<text>維南有狐。但聞其聲。不知處所。或在東方。侯東侯南。莫測其情。其二維南有狐。匪狐匪狗。彼何人斯。其心則獸。訛言之將。可畏非口。其三蔦蘿在樹。尙謂有根。行潦盈野。可待其乾。搆我以虗。人孰信旃。</text>
<title>感落梅。酬東隣韻。</title>,<text>梅花落如雪。愁殺白頭翁。忽看題詩至。遙知感意同。山寒叫孤鶴。湖濶斷來鴻。且待北枝發。期君春磵中。</text>
<title>拜外王考墓 丙午</title>,<text>丘陵濯濯舊松柟。蕭瑟遺墳宿草深。子姓雖存皆遠迹。春秋屢閱每傷心。泉鳴幽石風添響。雪漲空山日易陰。疇昔夢魂空彷彿。旅窻明發一悲吟。</text>
<title>和同人石室作識感</title>,<text>祥鳳來儀人共覩。乘黃去盡我焉程。聽說楊山花樹會。白頭猶作夢中生。</text>
<title>上元感興</title>,<text>黃昏馬踏錦川橋。忽憶少年金鳳謠。貴里游人如宿昔。禁林晴月更元宵。可憐滿路香塵色。何限侵城御柳條。欲向誰家謀暫醉。素交零落九原遙。</text>
<title>初春。過南汝一 道揆 舊廬有感。</title>,<text>豐屋人何去。隣比亦愴然。巷煙空密邇。林酌孰招延。西麓長關戶。東風又改年。哀哀晝哭響。幽咽雜氷泉。</text>
<title>過夢窩遺址</title>,<text>山木鬱成林。下有靑靑栢。毁垣不忍見。云是相公宅。荊榛翳荒園。萋萋春草色。側足迷行逕。時復見樵牧。</text>
<title>四月小晦之曉。更次夢窩星館韻。</title>,<text>無端百感集殘更。入戶鳴泉激不平。終古陰陽誰主客。有時日月亦昏明。墟傳喬木悲長結。節届王瓜夢尙驚。遼落杜洲香火冷。重賡遺什泣餘生。</text>
<title>酬尹伯勖韻。兼示李一源。</title>,<text>少日交遊夢裏思。兩翁衰鬂白垂垂。嘉賓末至偏多韻。病弟追來又不期。泉瀉樓前沙愈淨。竹欹庭畔雨添奇。興酣且誦西征錄。聖岳煙霞尙帶眉。</text>
<title>餞錦州守士祥 再從弟時發</title>,<text>嘗謂田橫得士多。錦州七百又何加。先王曠世偏相感。義塚明禋有足誇。地主如君知所務。風聲自此見逾遐。吾衰愧乏揄揚手。空憶昌黎舊大家。</text>
<title>望上游有懷</title>,<text>中原百里領漕船。乘興西窺小白天。曾與高朋携到此。每臨長渚思依然。滔滔遠水迎人下。漠漠停雲倚棹前。哀樂多端吾已老。花開花落又今年。</text>
<title>贈鄭後僑西遊</title>,<text>秋風一劒向邊城。忼慨燕歌酒半醒。擧目中州無限感。送君西上統軍亭。</text>
<title>酬寤齋韻</title>,<text>綠樹陰中芍藥紅。小齋愁絶白頭翁。百年欲向睡鄕寄。萬慮仍將寤老空。獨往雲山聊自放。邇來時事尙無聰。東林邂逅猶餘思。能訪三池灑好風。</text>
<title>薄暮。示外孫李師爕。</title>,<text>壺傾客散意悠悠。薄暮西園境轉幽。老栢深靑連半嶺。曲池餘韻到高樓。暫來京洛還淹病。長往江湖浪費謀。愁日何長歡日短。阿孫欲去更夷猶。</text>
<title>懷介石湖</title>,<text>門前綠水浸平堤。日日哦詩掃曲臺。松岸濃陰欺赤日。竹園新笋破蒼苔。湖莊恰好終吾老。京轂緣何又此來。尙氏幾時昏嫁畢。少文幽操晩生哀。</text>
<title>肅命有懷</title>,<text>江海幾年病。宗親五品官。九街鐘欲曙。上苑月生寒。奔走身全老。棲遲性所安。西園境更好。歸且脫吾冠。</text>
<title>寒圃齋遷葬挽</title>,<text>天生輔相姿。早荷明陵恩。歷試望已隆。具瞻德彌尊。忘軀爲宗社。効力自忠勤。美哉姚宋業。兼以韓富勳。建儲禍所祟。哀哀此含寃。其二大雪渡遼河。專對感殊俗。使車纔已復。嚴程忽相迫。浮雲塞大明。殲良一何酷。臨命見素操。鈇鉞色不動。忠憤一篇詩。感泣萬古誦。其三歲暮鳳首莊。孤櫬自千里。泣抱大小連。摧心惜羸毁。羸毁遑可恤。明日且就死。父子同時埋。連崗塚纍纍。斯禍古豈有。爲善乃至此。其四天道好回還。乃今得見之。赫然丹書洗。昭乎白日輝。幽室忽復啓。似接平生儀。商飈廓氛翳。飛旐出陵岡。故人猶不死。白首來相將。</text>
<title>秋夜上神女峰</title>,<text>月華元自潔。露液更添明。人在中峰逈。煙停萬戶平。</text>
<title>感梅</title>,<text>昔也看梅。侯淵與稼。梅雖花開。誰叩門者。其二滔滔濁世。莽莽頹序。孌彼素梅。實維我友。</text>
<title>尹伯勖與金伯溫約會。遣騎邀之。丁未</title>,<text>紅亭側畔步逍遙。忽被詩翁遣馬邀。東陸和風晴更起。南橋積雪晩全消。社壇祭罷仍終日。地部官閒懶入朝。共說頭流煙雨界。暮春花發且聯鑣。</text>
<title>屬鄭元伯</title>,<text>鄭老滄洲思。高樓倚晩風。春濃半山翠。雨潤百花紅。發興塵氛外。傳神水墨中。由來貴眞意。粉飾未爲工。</text>
<title>少住忘歸峽</title>,<text>日輪下西嶺。萬戶籠煙翠。山水自淸泠。雲景更明媚。</text>
<title>獨坐</title>,<text>獨坐老杏下。月光移尺度。兒曹喧古亭。忽復迷處所。金波淡三池。寥寥也有趣。</text>
<title>蓬萊吟。贐關東伯金伯溫。</title>,<text>塞淵淳素梨湖翁。傳得故家之流風。夙與余善五十年。膠漆交情澹水中。牛刀割雞亦聊爾。璽書寵擢傾前史。地部三年懶簪笏。告老悠然棹錦水。知君本與仙不疎。却向蓬萊作按使。關東也是君家物。滄洲白洲曾所莅。旌節儼臨雉岳界。耆老尙說名祖世。蓬萊一萬二千峰。雲雪浩與滄溟通。行營啓時霜露白。萬樹山楓迎日紅。斷髮嶺高長安北。初到雄觀已驚目。扶桑日月遞杖屨。大瀛煙濤蕩咫尺。隨處瑤華散泓崢。收來錦囊成卷軸。昔君邀我三淵子。瀟灑之園萬竹裏。玆會猶與蓬壺遠。逝將携手同行李。今吾但誦三淵作。惜哉三淵長已矣。白首忍望淮陽道。臨歧一曲淚滿紙。</text>
<title>贈穉明 再從弟時粲</title>,<text>徙倚靑楓樹。泠然白雨天。介湖遲暮約。南駕幾時旋。世隘蜩螗裏。海寬鷗鷺前。夢回看月島。蟾兎待人圓。</text>
<title>酬仲明 再從弟時哲</title>,<text>秋旱泉聲細。天風木葉疎。支離此世界。睠顧我生初。南浦蒹葭晩。西園松菊餘。同歸惟爾好。碧海是吾居。</text>
<title>識悲</title>,<text>素交凋盡我心悲。暇日出遊知者稀。宛轉山樓如有待。依俙淵叟昔相期。淸流白石他長在。赤葉黃花更不違。獨抱牙琴爲誰奏。茫然人世去留思。</text>
<title>用仲明重陽韻</title>,<text>令弟滄洲思。晴臨白岳秋。浮名輕洗馬。高興欲隨鷗。石古霜楓晩。林寒露菊幽。仙僚看落帽。九日許同遊。</text>
<title>遲暮</title>,<text>古磵鳴丹葉。寒塘掃綠蘋。從來遲暮景。鮮有不悲人。白露凄淸下。黃花寂寞濱。巷深無客到。童稚閙相親。</text>
<title>還鄕</title>,<text>衰老多歸夢。今來疑眞假。樓藏舊閱書。庭積新納稼。物色宛如待。年華不相借。數稔體猶健。殘編行可把。招呼向來伴。縫掖自隣舍。對榻靜虗齋。水月湛遙夜。</text>
<title>百感</title>,<text>七旬吁亦久。少輩迹猶陳。竹浦傷新月。梨村憶舊春。夜闌人語閴。洲凍鴈呼頻。獨向湖亭宿。寥寥百感新。</text>
<title>過梅城黃尙書宅 戊申</title>,<text>久矣不騎馬。居然逢孟春。起尋東麓遠。話到上京頻。九袠無當世。三朝有老臣。坐來和氣滿。梅萼覆樽新。</text>
<title>梨谷書悲</title>,<text>吾老神離形。時忘爾之死。忽自竹西路。暫過梨樹峙。老僕出而迎。引我披叢卉。卉木是誰植。庭曠悲風起。書室見殘稿。墨痕亂故紙。蹢躅循階除。陳蹤不忍履。昔我冐雪至。雙梅正綻蕊。歌酒紛相錯。韻味良可喜。老存少何逝。彭殤劇乖理。環顧懷怛怛。欲去意亹亹。誰與語此悲。婺婦亦千里。</text>
<title>步就外村新寓</title>,<text>嘗聞白傅言。六十體不支。我齡加十一。志氣未甚衰。身能跨崇岡。不待人扶持。南洲極春目。蘭杜藹霏霏。興到厭床薦。起來踏畬菑。童稚相先後。已啓外村扉。薯蕷白如雪。茶粥列參差。兼呼百花釀。匏尊過疎籬。林竹蔭庭戶。西園日輪欹。鳥語或遠近。巷煙知夕炊。意愜不求他。身計足於斯。</text>
<title>北園示兒曹</title>,<text>十日守書室。今朝從我遊。竹林露湑湑。松樹風颼颼。彩雲興大壑。紅旭與沉浮。鳴鶴在松陰。戱鷗競潮頭。居常獨來遊。光景每見留。今與冠童並。逸思橫滄洲。茅山宛在眼。浩蕩欲乘舟。</text>
<title>縱策</title>,<text>逶迤東南崖。盖護我室宅。平看但淸晏。俯臨蔚光澤。鴻鴈紛來投。鯈魚自在樂。側連雲帆影。逈通露峰色。翳然煙火氣。墟落曖將夕。村人時出望。兒孫候簷隙。縱策任所之。誰識此心適。</text>
<title>題茅山奴旺一屋壁</title>,<text>草屋饒淸韻。茅洲水一涯。簷高野馬絶。窻靜海鷗窺。松偃侵庭影。梅欹覆井枝。嗟余枉移室。羡爾老於斯。</text>
<title>題東臯精舍 李甑山坰所居</title>,<text>傲吏輕簪組。東臯剪草萊。墻頭眠白鶴。屛面落紅梅。遲日消棊局。和風引酒杯。好容介湖老。頻遣便輿廻。</text>
<title>哀蔡君</title>,<text>十月風雪中。哭爾竹裏閭。經歲始歸土。春草生村墟。寂寞烏棲麓。淚落反哺烏。</text>
<title>別竹峴李尙書 秉常 奔問行</title>,<text>今行欲何往。萬事尙無聞。淸渭斷行楫。素沙橫陣雲。平生惟恃母。一死敢忘君。老未從公去。茫茫此路分。</text>
<title>端居</title>,<text>端居地已僻。初夏景逾和。繞屋皆芳樹。飛汀更落花。殘年强加飯。萬事欲浮家。更擬華陽醉。牛津片帆斜。</text>
<title>亂後過外村</title>,<text>厭說兵戈事。乘閒過野居。淺觴從爾酌。滿壁撿吾書。傍麓柴門靜。臨湖景氣舒。經營且小圃。花藥與瓜蔬。</text>
<title>哀豐孫 過外村。見其乳媼。始覺亡日。</title>,<text>白頭吾且死。不記爾亡時。遲日謾經過。逢人方涕洟。草深栗北墓。花落瀼西池。蚤夜諸孫會。儀形每見疑。</text>
<title>贈申生</title>,<text>久矣同隣巷。中焉作筈弦。今來問舊客。少者亦荒阡。萬事隨流水。孤懷撫逝年。書堂嗟易主。梅酒夢依然。</text>
<title>感懷示內姪輩</title>,<text>上有偏親下弟昆。南鄕老舅亦俱安。生來忽若平常事。老去茫然宿昔歡。墓栢蒼蒼微月隱。臯蘭漠漠大江寒。縱令病起吾誰與。脉脉悲懷裊萬端。</text>
<title>新晴少出</title>,<text>近日養痾門不開。偶逢晴景暫徘徊。中田點撿初收稼。斷岸攀援舊植梅。物態漸於湖右熟。鴈聲猶自漢陽來。敢嘆遲暮親朋絶。世事茫茫萬慮灰。</text>
<title>朝晴</title>,<text>湖雨忽而散。臨園嘯詠豪。露花侵徑偃。風竹過欄高。晞羽汀鳧亂。衝泥野㹀勞。靈臺多綠樹。影落海門濤。</text>
<title>東臯壽席。與竹峴台得筵字。</title>,<text>忽憶前春事。寧期此勝筵。蕤賓好時節。嘉客盛招延。愛日三郞孝。行年六袠圓。滿堂紛獻祝。吾亦贈新篇。春間有避賊憂。</text>
<title>新晴</title>,<text>沉沉連月雨。朝起忽新晴。衆壑生雲盡。羣流射日明。殘年身更健。盛夏氣還淸。却有閒中事。登樓檢野耕。</text>
<title>夜步</title>,<text>颯爾淸商氣。炎天得月明。有兒能會興。携手與同行。露濕平蕪靜。風飄細葛輕。登高嘯歌歇。何處笛流聲。</text>
<title>題鄭元伯畵帖</title>,<text>溪雨翳然山下扉。松花嵐氣共霏微。維摩日旰催炊黍。瀑布聲中汲水歸。</text>
<title>遣興</title>,<text>靑鶴黃花側。白雲烏嶺頭。林棲自怡悅。物色轉淸幽。出沒游湖鳥。微茫傍雨舟。茅山也有事。梅竹意悠悠。將移梅種竹故云。</text>
<title>書哀</title>,<text>平生介石墅。眷眷每於斯。重葺吾何晩。長殂爾不知。樓成空數丈。竹秀又千枝。我識魂歸處。潮平月朗時。</text>
<title>曉夢三淵誦贈一絶。只記落句。愴然續成。</title>,<text>春州雪峽路悠悠。浩蕩東西自去留。一樹梅花近湖發。且隨明月上高樓。</text>
<title>鰲頭感舊 己酉</title>,<text>蕭瑟竹西宅。湖山又一春。淸標敢忘舊。俗眼轉多新。老去終無樂。酣來鮮所親。唯餘滿樓月。他夜送歸人。</text>
<title>宿鰲頭。望松楸有感。</title>,<text>春氣頑雲散。松陰晩雪斑。殘生無限感。是處更含潸。</text>
<title>湖居</title>,<text>屋旁山脚斷。潮水半庭分。村巷飛沙鳥。樓臺入海雲。釣漁隨日富。貿販到春紛。竹裏書齋掩。新工愧典墳。</text>
<title>亂後初逢道卿</title>,<text>病裏思逾切。燈前看更新。幸生休泰世。老値亂離辰。復業誰安土。蘇枯却羡春。殘年苟全計。多愧九原人。</text>
<title>寄松陰舊主人</title>,<text>寥落湖居趣。登樓發浩歌。竹邊春日冷。潮外雪峰多。楓磵思逾遠。松陰意若何。河橋夢猶踏。元夕枕頭過。</text>
<title>雪裹望外村</title>,<text>萬樹凍雲合。數家煙火孤。漁樵渾寂寞。虗市絶喧呼。鶴叫多從海。鴻飛欲別湖。褰帷頻悵望。寒病幾時蘇。</text>
<title>夜誦書經</title>,<text>聲入竹風永。身將梅月孤。不知雙鬂雪。猶誦古猷謨。</text>
<title>棲息</title>,<text>棲息滄洲靜。道心隨地生。風林春冷澹。雪巘夜虗明。掃榻奴閑適。誦經兒長成。樊中鶴飛去。無累覺身輕。</text>
<title>登東阿。謝徐汝思 宗伋 遠訪。</title>,<text>海色雲朝散。灘聲雨夜飛。漁艘春聚米。民物日爭機。夷夏皆騷屑。陰陽一是非。慇懃判决事。千里問湖扉。</text>
<title>懷葛坡</title>,<text>吾老身猶健。湖居境更深。罕逢靑眼客。頻作白頭吟。撫卷千秋淚。登高萬里心。何由致葛叟。浮海蕩煩襟。</text>
<title>戒冠者</title>,<text>人於天地。受中以生。異諸禽獸。繇我靈明。一有不正。何以踐形。其二一冠于首。百責攸叢。五倫爲大。餘在其中。曷不奮勇。聖與人同。其三旣加元服。且迎淑女。惟德不德。彼將效汝。哲人有言。造端夫婦。</text>
<title>葛山柳下。寄諸弟謫居。</title>,<text>臨鏡堂前晝掩扉。鳥鳴春竹水流池。送君忽已三年久。老柳新長幾尺枝。</text>
<title>述感</title>,<text>沿湖數十里。啼鳥有餘聲。粉堞春潮落。金沙暮色生。弟兄經過迹。雲物古今情。惆悵禪樓碎。尙論人事更。</text>
<title>題桃源背臨堂</title>,<text>杖策桃林岸。蒸紅曙靄間。徐行愛芳草。久坐爲名山。澗水門庭僻。圖書几案閒。茅洲下仙鶴。從爾澹忘還。</text>
<title>臨石崖。屬李婿子文。</title>,<text>歇馬臨蒼石。春潮滿眼平。湖陰片帆出。山色百花明。吾老多閒日。君來得晩晴。白門他夜夢。應踏舊游程。</text>
<title>次竹峴用杜律韻</title>,<text>門掩池塘草。惟須此老開。鳥聲參座近。山色入軒來。松老憐依石。泉甘勝引杯。新花多異種。繞砌不知廻。</text>
<title>示外村</title>,<text>亭開村上下。子姓日追陪。暎蔚交花藥。紛披半竹梅。農桑連百畒。鷗鷺度高臺。安得長如此。邦無外寇來。</text>
<title>花山</title>,<text>花山一古亭。花盡水泠泠。遊子日暮返。山雲衣上靑。</text>
<title>烏竹</title>,<text>烏竹日脩脩。雨餘颯若秋。新梢拂墻角。嫰筍過人頭。山鳥相隨穩。床書自在幽。繁華皆已謝。蒼翠滿高樓。</text>
<title>與竹峴台望烏岳呼韻</title>,<text>不有翬飛快。安知烏岳尊。天風生隱几。雪瀑落傾樽。峰已晴暉遍。雲猶雨意繁。靈臺露眞面。賓主兩忘言。其二才稱太白逸。德媿廣文尊。所喜今同里。相期每一樽。麥催秋已熟。花向夏猶繁。無事且頻過。繹騷何足言。</text>
<title>感舊游。示履坤十韻。</title>,<text>超然看月島。月出海涵天。昔者隨諸父。於焉訪老禪。蟾騰薜荔室。花落木蘭船。夢處魂猶爽。談來涕自懸。若爲身再致。無那病常纏。南浦逢新景。西洲記往年。晴輝藹何限。秋水渺無邊。虗擬凌千頃。無由起九泉。氷輪冷疎鬂。露液襲孤眠。從我癡孫在。陳篇月下傳。</text>
<title>謝士祥謫中籠一白鵠遠贈</title>,<text>阿兄曾寄白鵠來。物與人今安在哉。珍重楚江投贈意。能知四十一年哀。</text>
<title>夕步村墟。次尹伯勖詩却寄。</title>,<text>誦書且倦步村墟。携得兒孫聽所如。氣肅天高流火後。野黃潮白落暉初。閒情老去知深淺。農業秋來見密疎。獨有南城老翁在。緘辭遠問石湖居。</text>
<title>感舊寄李一源</title>,<text>宿昔二三子。招邀太古亭。柳深迷五馬。花落倒雙甁。兵革當衰歲。流離犯巨溟。登樓望何極。東北暮雲停。</text>
<title>和一源韻</title>,<text>華山長磊落。楓樹幾回靑。池漲梧桐雨。客稀苔蘚庭。三年卧海嶠。一夢繞溪亭。忽得瓊琚什。希音好再聽。</text>
<title>暮潮</title>,<text>潮上日將夕。茫茫滄海天。平原失村落。別浦入雲煙。風急遙聞鴈。燈翻暗度船。朝來見深淺。餘濕獨巖巓。</text>
<title>秋晴</title>,<text>秋晴望何極。人老意多悲。落景鷗飛急。高風鴈下遲。身謀書劒弊。形勝畵圖移。邂逅黃花發。新醅慰所思。</text>
<title>贈別獨醒齋主人</title>,<text>九日明朝是。西暉半嶺含。相逢獨醒客。空話遠心菴。時菊先江北。霜鴻散日南。登高還遠別。有酒不成酣。</text>
<title>獨坐。喜柳退甫 愈 見訪。</title>,<text>睡罷茅亭兀坐孤。寒潮已復滿前湖。若敎動靜無違節。未必閒忙判異途。遠岫浮連平楚外。白鷗飛盡曲臺隅。忽驚竹里人來到。袖有霜梨帶玉壺。</text>
<title>懷李郞行 庚戌</title>,<text>夜雪還成雨。終朝倍憶君。入簾初滴滴。連海更紛紛。道阻淸淮店。天昏北漢雲。湖樓悄獨立。愁絶鶴呼羣。</text>
<title>白鷺障子歌</title>,<text>白鷺障白鷺障。掛我晴湖樓上晨。此障伯氏之所愛。得自淸橋趙靜春。嗚呼昔人今何去。障上之鷺看更新。半壁海蕩紅日躍。一雙相將又一隻。睡眼初開晨露濕。閒情且斂高飛翼。幾向闤闠淸心界。携到水城臨海色。三淵見之稱絶奇。那知十年終無詩。昨夜三峰雨新霽。曰鵠飛去鶴送唳。阿兒爲向舊笥披。我作長歌以贈之。</text>
<title>都房感懷</title>,<text>淸風洞外洗心臺。畵隱超然菌閤開。蘭秀菊芳無不足。梅花却待我移裁。其二三洲皎潔一叢花。乃是滌襟池上槎。疎影橫斜分作句。只今懷袖泣瑤華。其三散落吾花湖嶺間。碧雲寺裏素英寒。淵翁繞樹多新詠。携到春州春未闌。</text>
<title>商舶</title>,<text>潑潑靑魚龍島春。巨網揮來擁萬鱗。伐鼓東歸覺船重。兩村牛馬挾平津。</text>
<title>暮春</title>,<text>暮春時物盛繁華。簾捲茅翁水上家。堤柳拂人眉似葉。溪桃點馬背成花。雨連小圃疎還密。風送遙帆正復斜。宛轉松臺湖一曲。阿孫收網足魚蝦。</text>
<title>黃尙書挽</title>,<text>髮短心長九十年。晩從湖上檢荒田。嗣王野屋頒公廩。寧考耆筵醉管絃。壽比汾陽曾遠過。堂侔綠野却蕭然。適來適去吾何慽。能使身名兩得全。其二位躋一品尊榮備。掌誥握銓無不爲。平地仙稱告老日。大壇詞續奉禋時。初心豈以炎凉異。雅操終於進退持。身後逾看淸儉著。數行綸綍國人悲。其三阿兄聞喜宴曾開。公以承文正字來。爲折梅花喚玉笛。回瞻萱室奉金罍。歡榮忽已歸春夢。長老翻然又夜臺。冷落此生何所適。茅山風樹有餘哀。其四佳城咫尺漆燈深。白首孤兒血滿襟。含索魚惟痛終古。合津龍更見如今。依俙文酒平生迹。牢落山川後死心。七十於公敢曰老。病違臨穴但哀吟。</text>
<title>懷可藏洞</title>,<text>春窮雨更淫。門掩巷逾深。黃漲濤衝岸。紅凋葉遍林。彈琴窮士操。浮海聖人心。洗藥宜淸沼。泠泠古洞陰。</text>
<title>藏谷窮源。示兒曹。</title>,<text>一水源頭盡。千巒眼底來。浮雲與歸鳥。落日更高臺。茅島較何似。花山有是哉。秪應營小屋。終世不知廻。</text>
<title>買船示外村</title>,<text>載得琴書一小船。身邊煙水渺連天。不向三山卽雙島。醉來時或宿安眠。</text>
<title>聽琴</title>,<text>兄去弟彈琴。梧竹曖蒼翠。泠然湖上風。燭滅聲逾駛。</text>
<title>別曲</title>,<text>何限歎逝懷。復爲陽關曲。楓樹雨蕭蕭。一望頭更白。</text>
<title>夢中送人作</title>,<text>古逕人稀碧蘚斑。飛泉灑遍草亭寒。斜陽酒盡華池飮。他日荷紅獨自看。</text>
<title>謾吟</title>,<text>欲盡蕩平道。先明偏陂情。苟非能建極。莫是取虗名。仕或牢籠得。人於去就輕。棄捐休復說。世事一霑纓。</text>
<title>懷尊甫</title>,<text>南州倦客飭歸裝。泣上孤舟路更長。撼地鯨濤山瑣瑣。連空蜃氣海茫茫。浮雲萬里璇霄黑。寒雨三宵野潦黃。頭白江湖空怨別。秋風荒落舊郊庄。</text>
<title>東海婦</title>,<text>欲雨不雨日杲杲。赤魃吹散東海雲。噫亦太甚三年旱。于公爲言新使君。使君躬祀孝婦墓。卽日沛然天降雨。昨日黃黃草木枯。今日靑靑百糓繁。皇天實鑑誣死恨。白雨一洗平生寃。</text>
<title>居巢翁</title>,<text>居巢翁居巢翁。爾莫誇好奇計。旣知五彩雲。何乃欲殺眞皇帝。背上疽發歸彭城。然後惟應悔心萌。</text>
<title>新壠</title>,<text>空山雨後風多。落木寒泉如語。逝者有知無知。爺孃自來自去。</text>
<title>舊里述悲</title>,<text>曖曖將沉日。光在室南隅。故里何蕭索。萬事悲泉塗。飛旐逝莫追。寂寞返空輿。爺孃自千里。焄蒿了三虞。昨日送行歸。淚添門前湖。送者心已折。去者恨何如。飄飄葉委地。嘈嘈鳥棲廬。靈宇閴無人。我來獨踟躕。</text>
<title>伐木</title>,<text>亭臯雜樹多。不復見潮汐。淸秋課僕夫。持斧取柞櫟。三山天際來。飛鷗如雪白。高處伐不得。且待霜葉落。</text>
<title>重陽感茱萸</title>,<text>兩婢哭墓歸。晻晻秋日夕。老舅下繐帷。病夫卧簟席。依舊露菊前。茱萸散紅玉。分佩有餘實。不及長夜宅。</text>
<title>靑苔里抒懷</title>,<text>靑苔里一隅。漁戶寄棲孤。秋事雨暘舛。時憂朝野殊。簡編猶在手。藥每隨軀。莫向茅洲望。存亡眼已枯。</text>
<title>上元 辛亥</title>,<text>長安上元樂。親戚夜相從。歷遍東西陌。邀來大小宗。路入春柳轉。酒暎早梅濃。舊遊何處問。江湖一老農。</text>
<title>李一源曾寄外孫作。有曰楓壑人去。眞詩讖也。用其靑字以寄。</title>,<text>楓溪楓樹古今靑。荒落楓溪一草亭。却怪君詩先道意。楓溪人去水泠泠。</text>
<title>示李君</title>,<text>月輪行似住。潮水滿成空。多愛深田客。遙尋介石翁。彈琴出蘿逕。酌酒對松風。解澤旁鄰洽。謳吟野老同。時竹峴解謫。</text>
<title>送于文遊寒山寺</title>,<text>南州千里問晨昏。匹馬來從鳥嶺雲。手撫水營斬鯨劒。書生偶識韓中軍。</text>
<title>到介石莊遣感</title>,<text>遷居今幾日。寂寞舊林園。鷗鷺晩相狎。漁商春更喧。槐荒橫水榦。竹大上階根。西閣人何去。簾垂鳥語繁。</text>
<title>書感</title>,<text>今日雨終夕。海風寒似冬。傷心昨年事。滿目孺人蹤。小室簾常閉。高堂酒復濃。依然梱內集。令我涕無從。</text>
<title>寄從孫履健</title>,<text>歸到朝暉谷。情書亦不遲。五年長別恨。千里一來期。淑景淸明節。輕裝少壯時。漳濱限丘墓。淚入暮潮滋。</text>
<title>種藥</title>,<text>病起携藜杖。春深理藥田。畒開荒草外。地接舊庭邊。細瑣無行列。區分有後先。栽培人力盡。暘雨更聽天。</text>
<title>李君 錫老 爲其翁宴息。築室慕崖。書贈。</title>,<text>人惟養志貴。地得會心難。巖屋成何速。阿翁睡始安。白雲侵戶起。飛瀑灑庭寒。多少春來景。君詩且可觀。</text>
<title>感亡婦種梅</title>,<text>手種庭梅摧欲死。呼僮築士長餘柯。縱使春來開萬朶。新芳獨奈舊人何。</text>
<title>三月小望</title>,<text>三峰月初上。添得介湖淸。射浪龍無睡。穿杉鶴有聲。難分沙渚影。不盡海天明。茅島梅花落。歸帆寄遠情。</text>
<title>贈鳴仲</title>,<text>塵寰一逆旅。書到幾長嗟。有淚摧梁木。無園種邵瓜。越山虗抱犢。韓海欲浮家。桃嶺春將晩。歸歟掃落花。新築背桃嶺</text>
<title>折筍</title>,<text>居湖亦云久。種竹長如斯。雨後廵園趣。天中折筍時。淺深携筥遍。行住少人知。歸省松楸近。願供芬苾資。</text>
<title>夜氣樓秋思</title>,<text>雲度平岡盡。月臨遠水空。乾坤一氣在。琴韻與流通。</text>
<title>七月初五。卽三淵公晬日也。公比入宵寐。而是曉之夢尤丁寧。感涕以識。</title>,<text>但悔深知敢恨人。空餘白首卧湖濱。如何子美三宵夢。正値靈均初度辰。雪峽依俙懷往迹。蘗祠荒落掩遺眞。曉窻驚起空揮涕。苦竹繁虫百感新。</text>
<title>送肅兒。感七山舊事。</title>,<text>七山喬木遠。往迹夢依依。吾已經過斷。兒宜信宿歸。竹迷初到客。草失舊關扉。遺廟荒園在。淚應爲我揮。</text>
<title>用道卿韻贈別</title>,<text>芝村秋水淨。竹里遠山多。鳴鴈相先後。南遊意若何。</text>
<title>和從子令行差役遷陵八韻以寄</title>,<text>於赫我先王。深仁尙可忘。賓天知幾載。卜地更崇岡。蛇死翻爲祟。龍盤允叶祥。聖孫頻降旨。賢相獨封章。玉匣他山改。珠丘永世康。雷呼均衆庶。雨泣及遐方。少姪朝行忝。老臣曉夢長。京城不可到。揮涕海茫茫。</text>
<title>雨歇</title>,<text>雨微還易歇。寥逈石湖軒。簾帶秋山色。潮留遠岸痕。寒花乾更發。風葉濕猶翻。却喜鰲頭客。投簑早出門。</text>
<title>贈李君喜永昆仲</title>,<text>病未觀三加。爾能來相存。儀度儼以飭。忽改總角顔。古人重元服。禮敬所由敦。入孝而出悌。爾德當日新。聯翩兄及弟。能令二親歡。人生事固多。宜求方策間。髮上豈再下。壯年迅於湍。從此棄幼志。頭戴峩峩冠。</text>
<title>遊可藏谷</title>,<text>颯颯風生壑。微微雨墮水。俯仰泓崢勢。久矣不到此。苔蹊石磊磊。草亭何時圮。長池激寒泉。靑荷半枯死。荷死尙復生。亭頹何日起。遲徊林麓間。默觀成虧理。</text>
<title>月夜琴韻</title>,<text>夜冷霜生竹。樓虗月上琴。泠然廣灘水。流入大餘音。</text>
<title>贈田衛將 誠一</title>,<text>江海棲遑地。胡塵坱漭天。蕭條老驥志。經過卧龍淵。別夢關河外。衰毛臘燭前。今人少氣義。嗟汝乏囊錢。</text>
<title>與肅也鼓琴</title>,<text>我弄中大葉。爾受北殿操。北殿雖激越。不如緩聲好。</text>
<title>雪晴懷穉明</title>,<text>雪來天地暗。雪積夜還明。野鶴渺安逝。洲鴻寒不鳴。敢論回棹趣。久廢訪梅行。梨浦雲千疊。懷君勞遠情。</text>
<title>抒哀 三章○壬子</title>,<text>昨日思汝。今日思汝。樓臺在眼。忍望石浦。其二日月成序。鳥鳴草生。吾病且起。思汝之情。其三昔於梨湖。同詠飛花。誰謂埋玉。于彼山阿。</text>
<title>田營將挽</title>,<text>聽梧樓曠見棲雲。旌翣微茫落月痕。蒿里遠開新宅兆。柳車催發舊將軍。石家四子能承考。陳氏八龍更有孫。淹病西河悲此老。詠歌完福羡夫君。</text>
<title>贈橧巢子 族弟信謙別號</title>,<text>曖曖春將晩。濛濛天亦雨。睠彼靑淵曲。煙草藹園圃。東風度平楚。水禽啼芳樹。嗟爾入山意。還復遵海處。勞或歌其事。匪直工詩語。閒來能再過。吾病久延佇。芳菲亦已衰。落梅委庭戶。</text>
<title>送兒輩靑淵。傷懷。族弟彦謙兄弟所居。</title>,<text>靑淵古道草連空。重遣兒曹携手同。去歲雪中相送處。暮灘無限落花風。</text>
<title>少睡</title>,<text>小庭花發不開門。輾轉空床易夕曛。夢踏楊州三百里。萋萋野草上春墳。</text>
<title>兒曹歸自靑淵。遣悲。</title>,<text>爾輩歸如逝者偕。隔湖煙雨望中迷。花間醉睡初起處。驚却門前馬並嘶。</text>
<title>朝雲</title>,<text>但知湖雨晴。不省岳雲停。紅旭紛相映。餘暉落水亭。</text>
<title>追凉竹園</title>,<text>積暑蒸煙瘴。披襟步竹林。長風送潮水。片月轉樓陰。頓覺追凉快。居然到夜深。知音竟何在。久矣未携琴。</text>
<title>蛺蝶行</title>,<text>蛺蝶之游自林薄。奈何飛來入我湖上閣。若非乳燕啄。無乃困黃雀。拍拍飛繞盆竹叢。曉露斑斑錦繡翼。爲爾移竹枕頭窻。載飛載止成一雙。雙雙自竄枝葉間。不敢復出簾櫳舞。僊僊百鳥莫相喧。蝶兮蝶兮吾所憐。</text>
<title>謝竹峴餉葡萄</title>,<text>人有衝泥來。剝啄林齋曉。尙書問衰疾。從之異味抱。葡萄滿架熟。遺我香實早。珠露滴成團。秋水洗逾好。頓覺枯腸潤。坐令病暍療。無以謝嘉貺。有愧桃李報。</text>
<title>游湖</title>,<text>蕭蕭病葉墮。濯濯露峰直。商氣掃煙瘴。天地自寥廓。人生渺一稊。俛仰安所着。無營方是高。不病且須樂。昨日游西園。今日倚介石。流風萬里至。濯髮臨空碧。沙鳥淨新毛。海鶴矯輕翮。吾當與之游。雲帆拂若木。</text>
<title>望見兒曹棹舟向三山。訪李子摶 華重 兄弟。</title>,<text>潮光連海遠。風色引舠輕。人物波中見。雲煙席際生。天長鳴鴈失。景昃睡禽明。送爾三山去。那堪獨卧情。</text>
<title>詠張生億齡鱞居</title>,<text>寥寥廣灘曲。破竈草連扉。遲日逢他饁。窮春未換衣。</text>
<title>抱琴</title>,<text>窅爾天何言。蒼然山自出。一老坐其間。絲桐聲感發。</text>
<title>田衛將挽</title>,<text>棲遑大明客。留滯小中華。看誥知名祖。題詩自夢窩。河淸能有日。海濶却浮家。幾度田間飮。相邀雜嘯歌。其二曾過沁州廟。慕義亦何深。况我方含痛。看君曷處心。膽薪聞自古。皮幣到如今。灑泣彈長劒。乾坤遍朔陰。其三胡雛亦能久。天醉奈君何。肺病淹南紀。腥氛暗大河。何方雞澤是。萬里鴈羣多。祖墓違歸骨。孤魂泣路遐。</text>
<title>簡鄭尼城 錫</title>,<text>悵望南洲歲已闌。凄凄霜露菊華寒。使君旌盖催歸魯。少婦車裳獨滯韓。吾老可堪同病恨。兒閒應辦異鄕歡。何郞再任諧初願。東閣梅開且好看。</text>
<title>湖上</title>,<text>湖上歸農遠。頭邊積歲高。鬚眉白還長。形貌黑仍焦。酒欲經秋熟。心猶望海豪。村兒散空渚。鷗下木蘭橈。</text>
<title>彈琴贈尹姪宗甫 岱</title>,<text>琴中海潮落。南紀渺悠悠。却望七山暮。空餘喬木秋。</text>
<title>勉子若孫負笈龍淵 三章</title>,<text>蜿彼靑淵。或潛以躍。惟兄及弟。於焉卜築。日邁月征。念昔哲人。無或遜讓。家學有源。其二輕俊之戒。念哉吾兒。所貴實德。何用文詞。荏苒柔木。待人以成。亦彼橫流。順道斯淸。其三繁霜旣零。凜乎天風。遵時用晦。維經是窮。農之勤惰。糓以多寡。我之懷矣。望學如稼。</text>
<title>行路</title>,<text>行路何其遠。北風愁殺人。雪迷吳市曉。梅動魯城春。</text>
<title>彈琴悼稼齋</title>,<text>憶君弄操楓溪秋。澗水松風聲滿樓。幼妙宮商多變態。學之不得使人愁。</text>
<title>和橧巢送淑上人韻 姓僧淸淑</title>,<text>莽蒼渺如千里然。橧巢病卧卧龍淵。徑無客到門長掩。齋有僧來燈自懸。幾月阻來愁積雪。一陽生處撫頹年。何由共逐雲蹤去。散策龜巖鶴駕前。</text>
<title>兒母歎</title>,<text>病起逢兒母。雙樹梅花白。梅花尙可秉燭看。孤琴忍奏淸商曲。嗟爾母與子。每論吾琴大小旨。兒今何去母獨來。念之使我心如燬。兒生未及舞象勺。愛我長隨靜虗閣。去年聞我中大葉。却調宮商不待習。今來不見玉立者。梅傍枯桐徂永夜。寒候颯颯入瑤徽。海雪兼將梅花飛。平生蹤迹森在玆。却望梨湖浩氷澌。悲歌當泣謾復爲。恐傷兒母下筆遲。</text>
<title>歲翻吟。簡橧巢。</title>,<text>光陰滚滚歲聿翻。倚枕虗齋悄無言。少時放蕩翰墨塲。中年頗尋洙泗源。黃綬有累損遐心。白首無隣哭知音。洗心臺廢蘗溪荒。誰謂窮海爾相尋。越中棲泊何所求。太白山巓睨寰區。終然投迹卧龍淵。歲暮氷雪收壯圖。蜒風瘴霧使人愁。而我十載長淹留。仁虎院東淸淮驛。水原府外南漢郭。絪縕春氣破玄冥。昨夜臘鼓靑草生。莽蒼君居尙難攀。况論弼雲路漫漫。</text>
<title>贈八峰老</title>,<text>少我十五歲。胡爲霜髮均。同遊蓮社客。半作柳車人。每歲花如舊。他山塚更新。今來携手好。何限八峰春。</text>
<title>代張生述窮 癸丑</title>,<text>豆畒荒橋側。前年歎汚萊。今當新雨洽。轉覺此懷哀。有子求粮去。無妻饁畒來。逢春寄他食。農作竟誰哉。</text>
<title>行舟</title>,<text>雪積舟難動。雪消舟自行。舟中載得一古琴。到處山水虗泠泠。隨意沿流宿寒山。宛在牛渚鰲島間。</text>
<title>彈琴</title>,<text>潛魚躍春渚。叫鶴度遙岑。向晩泠然思。風潮擊石音。</text>
<title>今朝 二月七日。卽室人初度。</title>,<text>婦具今朝讌。兒從千里歸。春波送杯滿。時鳥拂簾飛。松自交柯老。梅能結子肥。多男斯有待。遐壽可無祈。</text>
<title>傷仲女</title>,<text>兄弟俱爲寡。爺孃未始期。幽明所恨者。拊育謾恩斯。苑北松陰落。溪西栢樹悲。呑聲身後事。伯道忍無兒。</text>
<title>人散</title>,<text>當歡日易暮。獨坐悄虗亭。海汐衝崖白。山嵐擁檻靑。詩成人已散。愁至酒微醒。遠思空忉怛。絃歌且一聽。</text>
<title>太古亭 兒自京還。代述。</title>,<text>巋然太古亭。吾祖所經營。花石依俙境。子孫經過情。星霜他自積。桑海莽難平。曉灑南歸淚。遺祠片月明。</text>
<title>洗心臺歌。贈橧巢。</title>,<text>洗心臺洗心臺。北隣我家靑楓溪。靑楓丹栢紛錯落。其間窈窕通幽蹊。君不來時我已卽。朝朝暮暮相主客。君詩灑落散珠璣。太半靑楓溪上作。拙句亦在海棠軒。眞趣最是梅花園。酣飮大唱兩忘骸。身外萬事如浮雲。三淵之隱亦與偕。便欲羽化招羣仙。有羽化㙜。 嗟乎松子久吾欺。秪今俱爲泉下人。桑海翻覆促君齡。江湖流宕餘此生。何幸二郞來結廬。石湖莽蒼龍淵居。我有扁舟月同隨。望海慰爾悲歌思。悲歌太白沆瀣外。又溯黃驪淼茫際。吾知此行不得已。哭嫂去理長湍枻。洗心臺欹弼山阿。他人入室重揮涕。楓溪花石亦蕭索。嗟我落南頭盡白。春風凄薄雨何數。老鵠垂翅歸鴻哀。允也妙筆似稼翁。貌來楓溪洗心臺。</text>
<title>送成夢翊游永保亭十韻</title>,<text>君至自華岳。人亡想翠虗。流風知有自。放溜興何如。寺壓蛟龍窟。亭飛牛斗墟。草靑春暮際。梅白雨過餘。老病違携手。新詩倘起余。魚麗儼兵衛。蜃幻燦樓居。浩浩長風動。搖搖遠帆舒。征途愁跋涉。巨漲豁襟裾。况此歌吟伴。俱於俗累疎。奇游繼先志。去矣莫躊躇。</text>
<title>雨散</title>,<text>雨散峩嵯日放暉。煙花極浦藹霏霏。客船能發姑蘇未。風送春潮到竹扉。峩嵯山名。</text>
<title>暮春</title>,<text>病餘猶戒頻開戶。兀兀傾尊枕席間。無數亭臯桃李樹。今年花發路人看。</text>
<title>送春</title>,<text>日斜花落有誰催。桃嶺殘紅望欲迷。春色年年他自好。白頭難黑此翁哀。</text>
<title>傷別</title>,<text>可憐女與春俱去。無那身將病共隣。扶策謾尋歡戱地。桃花亂落綠陰新。</text>
<title>述感</title>,<text>絲梧響苦竹。一夜鬂霜紛。渡口盈虗水。樓頭合散雲。何年同此席。萬事已孤墳。淚酒春湖滿。啼鵑尙復聞。</text>
<title>和晉孫韻。詠牧丹。</title>,<text>金絲知是洛紅好。錦瓣應爲魏紫班。花卉亦隨世衰盛。何由更似開元間。</text>
<title>隴水</title>,<text>隴水嗚咽聲。朝聞暮亦聞。磨刀又終夜。曉隨大將軍。將軍捕虜不可數。將軍策勳亦已多。縱效寸功不見記。奈此士卒身微何。其二前出塞後出塞。出塞長使人頭皤。頭皤心已折。磨刀血與淚漲波。唯願將軍滅胡益封侯。使我疲兵亦去隴水頭。</text>
<title>深井里歌</title>,<text>臨淄狹邪不容車。大夫胡爲儼然臨。金多亦易郤。難忘知己心。丈夫立義自不欺。老母已死復何辭。遂起西至于濮陽。屛人閒語聞不知。利劒在掌何多人。上黨兵衛徒連雲。刺千乘相如褐夫。數十人斃須臾間。嗟乎重自刑。都爲仲子知。倘非其姊來識之。深井里人知者誰。</text>
<title>來日</title>,<text>來日口燥舌乾。今日縱酒爲樂。太子跪俠客醉。滿堂美人顔如玉。聲色紛前豈娛人。駿馬吾將騎入秦。田先生以死明。不言爲我死者樊將軍。死非吾所慳。提一劒行渡易水。易水寒壯士忙。並辭燕市舊知己。知己猶待居遠客。欲發未發日西夕。</text>
<title>病久</title>,<text>老覺同遊罕。愁添舊疾嬰。臺荒梧樹大。園密竹根橫。深淺蒼苔色。參差亂溜聲。忽思丹峽口。舟在雨灘行。</text>
<title>悲鰲島</title>,<text>竹村喬木外。茅島紫荊前。誰識此老感。逢人皆少年。</text>
<title>悼夭</title>,<text>童子可憐魂。水村無定雲。爺孃枉見問。書札不知云。啼笑何時至。幽明此路分。鰲山早晩過。猿叫若爲聞。</text>
<title>懷橧巢</title>,<text>莫論山海趣何如。雙鬂經霜日已疎。窮轍猶思越中隱。名樓誰道漢陽居。半生所就寧辭晩。至死不渝乃見初。淵有卧龍隣德好。萬緣送盡水雲虗。</text>
<title>雨晴</title>,<text>積雨初收海天空。黃泥坂外霧生紅。雙帆齊擧初迎日。九汐欲升微有風。活水田田浸禾遍。眠牛岸岸飽蒭同。倘令數日延晴景。訖我移秧百畒功。</text>
<title>橧巢爲老夫生朝。扶病臨况。緬懷昔遊。賦此十韻。</title>,<text>我辰宗黨在。阿子奉歡多。次第相隨盡。伶仃獨奈何。萬緣猶怳惚。六月又經過。轟飮思河朔。遺編感蔦蘿。炎州愁滯迹。東洛夢沿波。幽咽靑楓澗。荒凉白岳阿。誰培古亭竹。自發小塘荷。哀樂今如此。離合都任他。猶嗟寄天地。長想積山河。所賴忘憂物。且停當泣歌。</text>
<title>慕崖吟。贈橧巢東征。</title>,<text>客從太白來。逸興滿滄溟。鯨鯢噴作浪。心膽苦難平。六月痛飮介石樓。十聖行尋慕崖亭。雲嵐匝地赤日匿。洞門喧豗瀑布聲。白練縈巖激飛沫。烏山急雨增詭形。主人又自東臯來。二三年少倂策行。滿目炎氛失造次。天風颯颯吹身輕。穿水衣巾渾霧露。提壺將迎半醉醒。此間遊浪亦已足。明日間關又東征。</text>
<title>紅蕖六韻。示肅也。</title>,<text>久作蒿廬卧。唯須藥餌扶。林塘疎杖屨。草卉任荒蕪。誰遣紅蕖朶。仍儲白玉壺。新華明綠竹。團露傍靑梧。造次詩還在。於焉酒豈無。非渠先意孝。淸夜定虗徂。</text>
<title>花園觀潮六韻</title>,<text>潮漲樓前不見垠。松門半掩益淸眞。春秋遞易寧無理。朝夕盈虗盖有神。可但堪欣復堪惜。若相爲主又爲賓。遙山泛處疑傾轉。列島生來儼錯陳。鷗閃東西風合散。蜃分高下氣鮮新。病餘未覺披花立。日脚亭亭下白蘋。</text>
<title>鰲頭吟</title>,<text>十五天曖曃。十七始明月。越客游海島。雲物殊怳惚。未知尙滯崖寺不。也應惆悵宿鰲頭。可憐鴻鴈不俱飛。無那蟾兎行將虧。照水堂空吾宿處。秪今枕頭華髮滋。世故莾蕩百年內。强起臨流望所思。芳華已歇百日紅。燕城菊蕊紛垂垂。不如妥得千壺酒。醉我高樓及重九。百日紅花名。</text>
<title>上墓歎</title>,<text>莫上墓莫上墓。山空草蕭瑟。秋日多悲風。郊原晩超忽。大江以北古井側。靈几冷落孤兒哭。欲往從之不可得。音容却復求窀穸。百回繞塋何所覿。棲鴉啞啞寒螿閴。日暮徒然掩涕歸。此心唯有逝者知。</text>
<title>燈暗</title>,<text>燈暗琴猶響。詩成酒半缸。翻驚竹影逼。水月上東窻。</text>
<title>晴望</title>,<text>九月天逾濶。平湖景更晴。棲鴻蘆外閃。浴鷺稻邊明。煙戶微茫勢。秋砧遠近聲。晩來人得得。歸棹雪鱗橫。</text>
<title>憶昔行。示子女。</title>,<text>憶昔靑楓溪上期。九日天晴授几時。禮成雍容旣醉酒。緩策登高俯邦畿。天風吹送鴈嘹唳。感興翻然係以悲。弓王古墟送別愁。茅山何處獨歸舟。聚散盛衰百劫中。六靑軒廢古里空。滄洲日月依辰至。落木蕭蕭水波揚。支離人世白髮長。舊伴去盡誰與將。龍淵少弟亦多病。欲往不得空彷徨。愁來且喚子女來。數枝籬花垂垂黃。對此欣然發歌詞。疎酌維以不永思。知爾來從弼雲庄。故園池臺一問之。</text>
<title>下舟</title>,<text>欲下廣灘舟。居然迫暮秋。菊花隨地有。楓葉傍人稠。野暝歸黃犢。天晴散白鷗。今來胡不樂。逝序正難留。</text>
<title>送橧巢父子候疎齋夫人</title>,<text>招魂一闋幾霑裾。江介風多鳧鴈呼。鬱沒精靈能有慰。阿郞携子候孀姑。</text>
<title>閒居</title>,<text>曖曖秋將暮。盈盈菊自花。甁罍溢新釀。錦繡侈貧家。兒戱重陽節。女廻千里車。閒居是吾事。無客亦堪誇。</text>
<title>示外村酒席</title>,<text>古琴彈盡聽風潮。綠竹黃花影寂寥。卧憶前村歌笑盛。衰懷惆悵月明宵。</text>
<title>廣川送客</title>,<text>客散廣川月。川流暮何悲。豈唯別離恨。萬事欲沾衣。東過二十古驛亭。虎院木疎見鶴城。南家池榭今在不。白頭猶記少時遊。</text>
<title>送橧巢訪葛山述感</title>,<text>鳥城與鰲島。左右鳳坡樓。吾亦隔湖住。日爲携酒遊。竹林移坐席。花樹覆行舟。此樂知何歲。送君今白頭。</text>
<title>贈花田沈生</title>,<text>貧家酒壺淺。多愧菊花香。雲鳳猶堪話。月蛾能復忘。看君肌變骨。况我鬂爲霜。留處簷晷促。徑愁他夜長。雲鳳寺名。月蛾山名。</text>
<title>長子忌日。十月十八。 苦被兒輩所挽。不得洩哀。飮泣書此。</title>,<text>自失稱家兒。雖生無可爲。誰知苟度日。鮮有不悲時。淚滿茅湖水。心摧栢樹詩。又逢今日至。四顧欲何之。其二寒月斜逾淡。疎星曙更催。孤懷增鬱悒。空舍獨徘徊。但見火明滅。安知魂去來。殘生不如死。酹汝復誰哉。</text>
<title>留道卿</title>,<text>別來常眷眷。將去更遲遲。可愛非今夕。方何爲後期。天昏聊繼燭。月落肯垂帷。有酒君須醉。休琴我且詩。</text>
<title>舂粱謠</title>,<text>勿言綈袍弊。父子更着之。衝寒東城去。苦願營裨爲。依倚方伯勢。足免縣官布。貧女入機織軍布。手凍絲絶淚沾杼。淚沾杼身苦飢。石上慊慊舂粱黍。舂粱舂黍不盈升。嗟嗟何以慰老父。</text>
<title>傷尹弟有才早歿</title>,<text>聯翩鴻鴈翼。淸絶蟪蛄詩。一代無知者。三淵特許之。天生陸家藝。霜薄謝庭芝。掩涕收遺什。那堪此老悲。</text>
<title>道卿中道回轡。而兒旣笈書龍淵。悵然有賦。</title>,<text>君何不我處。兒亦與人期。中道忽回駕。一杯難共持。龍淵凍雲合。麝石暮潮滋。安得招舟子。傳看此夜詩。</text>
<title>獨夜彈琴。懷芝村舊遊。</title>,<text>儲氏七絃調。伯牙千古心。何處靈芝谷。更攀叢桂吟。</text>
<title>感舊</title>,<text>苔溪落木雜潮聲。數點漁村若曉星。湖海風流今不見。留人獨有御風亭。</text>
<title>乍雪立消。懷橧巢。</title>,<text>開門見雪花。掩門弄梅萼。松風何颯颯。海潮何激激。寒雲忽復散晴天。白鶴飛來度簾箔。越客凍卧意何如。濕煙掩暎茅山色。</text>
<title>贈林江客</title>,<text>觱發之節風威惡。一鞭叩門林江客。携手入室撫其背。遠途無乃衣裳薄。嗟乎石灘人去後。慷慨行歌又見爾。俱入剡書名不彰。可惜麒麟草莽委。江湖歲月擲人去。少者還復鬂髮素。板橋老梅花尙早。歸去須訪巢許島。島中高卧韓處士。十年丘園抱幽操。</text>
<title>南寢郞 得寬 挽</title>,<text>昔者我南歸。惟君心不樂。屢過淸風閣。復掃池上石。曖曖時將罷。娓娓語至夕。巷豈無居人。繄爾申款曲。浩蕩滄海期。贈以霜下菊。其二先子抱高才。其人如美玉。逸駕何低徊。流光頭易白。浩歌北麓下。著書多新得。嗟乎未奮翅。待爾策高足。忽復哭靑春。何以慰冥漠。</text>
<title>示子靜 族姪亮行</title>,<text>鼎岳荒城角。臨灘斷隴頭。不知人在處。魚鴈兩悠悠。橧巢方滯長湍松橋之間故云。</text>
<title>感憶鳴巖。李公海朝別號。 仍屬其胤希文 度臣。</title>,<text>少日京城第。春芳闘早梅。鳴巖最多韻。雲麓幾忘廻。世事千般變。年華一例催。花前對玉樹。老淚落深杯。</text>
<title>贈韓魯瞻 泰增</title>,<text>梅放雪隨零。泠然酒易醒。寧知淨菴客。忽到介湖亭。爽接篔簹籟。淸兼橘柚馨。君詩韻更絶。正好夜分聽。</text>
<title>花山歌</title>,<text>花山會客山之幽。客醉欲去主人留。主人有酒酒如泉。更上歸來百尺樓。歸來樓高今古在。美叔之魂歸也不。少年今日顔如玉。遺墓已老十圍栢。花山宛轉人去盡。此老未忍重來陟。且續花山歌。爲寄花山客。花山花山花將發。少壯遊賞須努力。獨不見茅洲之病客。白首羡爾秉夜燭。</text>
<title>寄履晉寺榻</title>,<text>連宵大雪漲。別界幻禪居。鳳管陽生細。牛山夜氣虗。消長羲畵卦。存放孟遺書。苟解聖賢意。千秋朝暮如。</text>
<title>示履復</title>,<text>眇小孤承四代祠。每懷丕責使余悲。早晩扶携涉江去。尙堪松栢塚纍纍。</text>
<title>客散</title>,<text>大寒風色破頑陰。水月流光照古琴。中葉聲長客散後。不知梅外雪花深。</text>
<title>感築武溪臺回甲</title>,<text>少也二三子。豪情出九垓。可憐文酒所。爲築武溪臺。百尺橫寥廓。千年入挽回。迢迢誰上者。落落事奇哉。其二病覺衣巾重。衰知光景催。居然前路逼。見此舊年廻。地盡濱湖宅。天長凌漢臺。絃歌一以散。梅酒有餘哀。</text>
<title>哀七山</title>,<text>昨日共攀梅花者。花猶未老卽重泉。獨留白髮人間世。嗟爾少余十五年。</text>
<title>送曆玉華臺 甲寅</title>,<text>手封新曆寄山東。寥朗玉華臺上雪。不知三百六旬中。幾日是君沿海日。</text>
<title>感春示晉孫</title>,<text>于耜民方動。開軒見物情。衰年萬里思。晴景百禽鳴。竹逕吾長阻。茅莊爾再營。疎迂昧耕釣。白髮悔心生。</text>
<title>人日共士鷹呼韻</title>,<text>相逢無一語。但坐彈孤琴。唯我愛希調。多君知此心。淸風生竹樹。落月掛松林。潮滿廣陵夜。還思扶病尋。</text>
<title>感懷題苔溪詩錄後</title>,<text>昔我之叔稼齋叟。有意湖右營菟裘。樂土笑指靑石灘。花山主人與我謀。滄桑一變雪霜薄。萬事悠悠隨瓦劃。漁樵寂寞我安歸。賢郞幸卜龍淵宅。龍淵之勝勝石灘。况接仁里苔溪曲。龍淵兄弟與吾兒。更與花山少年約。春蘭秋菊以爲常。淸酒百壺窮歡樂。三家子弟世修好。而我後死空衰老。柳條梅花惜人日。杜老高生限存沒。餘年幾何貴願適。無那百疾紛相續。伏櫪病驥望山川。繫門扁舟送潮汐。身欲奮飛寄在床。悔不向來行秉燭。彈琴酒歌空所思。茅洲以南春草綠。此時得見諸君詩。老眼爲向燈前拭。讀罷忽然淚至地。諸君亦能知此意。座中豪客李學士。白也前身無乃是。願以長句抒余悲。龍淵苔溪續和之。</text>
<title>暮立望鄕</title>,<text>風景愁孤客。水村非故山。飛雪多從北。浮雲不可攀。</text>
<title>戒孫曾輩</title>,<text>篤老兒多厭。床前不見人。耳風誰徹語。眼霧欲揮賓。愛靜聊經夜。饒眠乍認春。草生啼好鳥。寧不道求新。</text>
<title>送兒曹外村</title>,<text>上下偃風竹。中穿一逕微。春衣帶月散。湖閣掩門遲。</text>
<title>仙源先祖諱日述悲 正月二十二日</title>,<text>古島雲濤漲。南門獨巋然。孱孫阻行迹。一疾到衰年。雨露王春月。焄蒿子夜天。魂如在地水。孤燭介湖前。其二蒼茫甲津棹。寥落寅賓堂。山海空相隔。林園久已荒。兒孫相顧盡。廟主遞遷忙。三歎仰遺像。願供香火長。</text>
<title>梅下懷橧巢東遊</title>,<text>由來動靜相終始。動處君應與靜求。馬前探賾乾坤遍。歸日先憑夜氣樓。</text>
<title>南去 代人作</title>,<text>南去馬悠悠。春陰古峽幽。巖巒指羊角。澤國背鰲頭。書劒蹉跎恨。川原跋涉愁。華村紫荊暮。兄弟且相求。</text>
<title>死者</title>,<text>生者散猶合。死者邈何之。短小精悍任俠流。春江飮我金屈巵。松壇幽幽月正圓。待君暝下姑蘇臺。狂歌以遠矚。却欲折若木。心將窮人世行樂。豈以死期之已迫。湖海不盡人壽短。芳草萋萋生窀穸。</text>
<title>病起懷金伯溫</title>,<text>昔君卧梨湖。値我歸茅山。茅山梨湖莽蒼間。相得懽甚往復還。憐君十株梅。較余三神鶴。鶴去滄洲餘古臺。阿兄往迹尋不得。楓澗題詩竹露淸。茅亭痛飮荷花香。東南各爲符綬累。晩來邂逅西洲傍。亂後翻驚二老存。烏嶺雪侵雙鬂繁。依依却憶靑春杯。介石邀君戱新梅。莫嘆植物異今昔。無那吾生轉摧頹。兄祀無主宗婦殂。悲憂增我形凋枯。閉門呻痾百餘日。忽見寒盡靑陽發。鳥啼草生物自得。梅花又暎東窻月。此時君亦望所思。故園老樹回春姿。吾病猶能泛雪篷。盍歸乎哉貞谷翁。</text>
<title>傷李士安 器之。寄尊甫。</title>,<text>白馬灘長咽。浮山寺在無。橧君又經過。世事一嗚呼。暝泊依沙棹。春滋長雪蒲。十年桑海淚。尙忍問南徂。</text>
<title>贈庶戚尹倬 荐遭其母喪。故篇中云。</title>,<text>每悲吾弟逝。誰料棘人來。風樹嗟何逮。齊衰荐此哀。文村散鞍馬。祖墓長蒿萊。今古存亡淚。沾渠素袂廻。</text>
<title>湖居散詠</title>,<text>老農催擧趾。春意柳枝舒。啼禽滿村塢。吾亦詠歌徐。其二百草未生時。靑靑隴麥滋。飢者看如飽。敢言銍刈遲。其三梅窻彈一曲。片片散紅玉。白足坐忘歸。春潮上介石。其四平川碧色滿。半是竹和雲。不知曉潮入。但見舞鷗紛。其五海有交遞水。山無長住雲。人生不知老。歌哭自紛紜。</text>
<title>孤兒</title>,<text>霞翁逝云久。怪君衣尙素。母死覆以柴。孤兒生獨苦。</text>
<title>二月初七。用肅行韻。</title>,<text>挾琴穉子上高堂。正是殷春春日長。授几且從兒女語。留賓恰有淺深觴。可憐萊子爲嬰戱。要盡曾家養志方。報道東樓梅更好。折來添得舞衣香。</text>
<title>贈尹姪偉</title>,<text>外氏傳家法。今於爾得之。溫恭接初語。文雅見雙眉。且拭摧荊淚。仍吟出谷詩。人生不長少。去矣下書帷。</text>
<title>掩門</title>,<text>晩喜交游絶。柴門掩復深。日長多坐睡。春遠或行吟。海鳥飛穿竹。隣翁來鼓琴。門前潮水濶。舟與意浮沉。</text>
<title>贈蔡生 楊根人。姓名不記。</title>,<text>看君雪滿鬂。休問八旬翁。夢裏從游事。人間故舊空。離樽易西日。客路又東風。歸思知多少。湖梅半落紅。其二案頭神岳出。坐覺此亭高。魚戱雲搖浦。鷗翻雪洒舠。勞君千里駕。呼我百花醪。移榻幽篁晩。琴中海送濤。</text>
<title>信筆題屬橧巢</title>,<text>禀命以窮畸。耳聾目又病。幸有口無傷。吸酒發高詠。其二巢客夢合散。臯蘭春寂寥。君看白馬水。應接浙江潮。其三籬短綠竹遮。庭幽黃犢睡。應門一奚奴。驚怪入林騎。其四灘水有何急。奔流吼海天。直過雙鰲島。西滙入大川。</text>
<title>贈外孫李健燮</title>,<text>爾憂六旬母。母有八旬爺。暮色崦嵫迫。餘日孰少多。須以汝心忖母心。愼勿促令歸終南。終南湖右天一涯。相望落落商與參。可憐八載長相思。今日歡笑盡意爲。</text>
<title>遊園</title>,<text>殷春民人析。我亦輟枕席。遂與子曁孫。涉園披林薄。脩竹羅左右。好風吹我服。禽鳥饒嚶鳴。桃柳藹交錯。未綻花逾鮮。新芳草已綠。㜎僮亦煕洽。物我無間隔。吾令日弭節。醉睡松下石。</text>
<title>酌酒</title>,<text>乍出滯慮散。浩歌衆累捐。暮齒人孰免。我老神猶專。榮名多招辱。農桑手足腁。是翁何爲者。閒遊還獨眠。俯仰無不適。光景更明鮮。惠風應時至。水禽鳴春田。豈無新熟酒。緩酌日如年。</text>
<title>回船</title>,<text>終日釣船中。參座雜花紅。微雨滴篷窻。行檣度雲峰。淸淨臨定水。冲寂望太空。縱浪流峙間。愉悅婦孺同。新釀酌不渴。遠翠澹復濃。返照生遠浦。晩潮來從容。下船琴在前。一鼓臺上風。</text>
<title>蔡生再訪</title>,<text>濱陽客去復回鞭。知有平城牧伯賢。好趁湖海春不盡。與君重醉落花前。</text>
<title>傷子初已葬 族姪復行</title>,<text>哭殤如昨日。埋恨奄新塋。鴨谷魂能返。鳩村夢亦驚。夜臺何日曙。春草故園生。後事將誰托。餘哀獨有兄。</text>
<title>春深</title>,<text>春深常晏起。竹院猶垂箔。梅蕊滿地香。李花照水白。時哉內浦雨。經夜頗優渥。四野集農氓。何人不耕作。荷簑而戴笠。婦來持午食。課役各迨羣。終日不少息。敢望田地多。田多力不足。苟能無飢渴。不復思蓄積。</text>
<title>雨中挽長女行</title>,<text>不有田家雨。行人得久淹。喜逢子孫醉。睡過卯時甘。川漾萍棲埭。風廻花撲簾。吾詩殊未就。莫謾整歸驂。</text>
<title>送客</title>,<text>雨急水 缺 岸。雨晴泥濺衣。分離在此夕。對坐惜殘暉。路遠驥騏病。洲寒鴻鵠饑。浮雲不見日。衰意涕頻揮。</text>
<title>別李士偉</title>,<text>送客伊山草際天。彈琴一曲別愁新。梅柳不知家易主。年年空作滿園春。</text>
<title>新晴</title>,<text>雨過空翠來。豐草遍池臺。桃李損顔色。無處拾落梅。病歇日方長。廣庭澹徘徊。綠竹被徑偃。幽鳥繞院啼。不見兩女隨。誰與語此懷。</text>
<title>遲日</title>,<text>遲日度繩床。有時步藥圃。衰懶廢墳典。親近惟杖屨。不省春序迅。但喜庭蘭茂。病與世相違。門掩人誰扣。</text>
<title>惜春吟。示兒輩。</title>,<text>今日不我處。何况已去者。辛夷梅花迹如掃。紅碧桃飛向我墮。今年花落復明年。人生那得白髮玄。羽衣渺茫茅山鶴。玉簫惆悵木蘭船。三山以西水軍營。姑蘇臺古樹蒼然。黃鳥羣飛間沙禽。目極煙渚傷春心。向來春遊苦不多。兒輩須聽惜春吟。</text>
<title>四月 五章○尊甫有西浦之行。集詩以贈。</title>,<text>四月維夏。凄其以風。憂心烈烈。視天夢夢。其二自西徂東。靡室靡家。昊天日明。我罪伊何。其三我瞻四方。胡爲虺蝪。有女同行。天夭是㧻。其四彼譖人者。其心孔艱。上帝臨汝。不畏于天。其五鳥鳴嚶嚶。春日載陽。駕言出遊。維以不永傷。</text>
<title>謾題吳老詩軸</title>,<text>躬承陽谷訓。淚入塞垣塵。桑海翻更眼。林泉可寄身。寧爲屛野老。羞廁冐榮人。獨有感恩操。悲歌南畒春。</text>
<title>感興贈七山尹戚伯遠 昌百</title>,<text>流眄黃泥坂。遙思白馬遊。春風過瞥眼。落日屢回頭。萬事悲存沒。孤樽惜去留。衰遲無限感。幽夢滿芳洲。</text>
<title>又贈</title>,<text>百里行何滯。三春逝若奔。日長頻遞酌。潮漲逈開門。柳岸雲垂影。桃谿雨送痕。易生存沒淚。不放醉中言。</text>
<title>外村賞牧丹</title>,<text>百卉芳菲歇。花王勢最高。繁華照日爛。金紫舞風豪。大瓣先紅藥。濃英後碧桃。晩來增意態。籬底漾雲濤。</text>
<title>惜哉</title>,<text>惜哉艤船晩。海神難爲功。歘縮鯨鯢浪。依舊鳧鷖潨。矯然二三子。胡爲乎泥中。老夫臨高臺。彈琴倚疎桐。擧酒遙相睎。歌詠得從容。潮水有盈虗。道意無始終。小港悟一理。吾師朱文公。</text>
<title>放溜</title>,<text>萬木聲長落鴈呼。起登行舶疾如驅。回頭漸覺黃泥細。滿眼翻然黑嶺紆。汀草春深迷一色。村花雨浥暎千株。舟人忽報茅山近。幾客柴門待我無。</text>
<title>病阻三山宴席。用席上韻以寄。</title>,<text>衰鬂秋霜薄。高談夏景長。湖晴空翠色。花老牧丹香。悵望三山客。誰分九醞觴。相親惟海燕。泥落古琴傍。</text>
<title>謝李子三 台重 步屧相訪。仍勖諸少年。</title>,<text>學士何多暇。晴湖步屧輕。經春荷沼綠。先熱麥風淸。老病開顔少。光陰瞥眼更。書齋聊致意。願以五箴明。</text>
<title>送李子由 箕重 赴江都殿齋</title>,<text>弟兄寢殿承淸塵。仲也省郞名更新。無復三山閒者主。海鷗留與白頭親。</text>
<title>贈韓亨叔 復增</title>,<text>彷彿看儀範。魯瞻非爾兄。文高漢儒體。賦得楚臣情。勝友爭來聚。阿孫佇作成。古琴彈一曲。聊復託平生。</text>
<title>用履坤韻</title>,<text>鰲頭水一曲。別界背塵囂。竹籟寒通月。梅華落滿潮。尋常事遊覽。八十斷招邀。此夜看新作。如臨第五橋。</text>
<title>介婦死五年。偪猶在股。感而識之。</title>,<text>股下一斜偪。五年而不更。休言弊已甚。徐婦所裁成。</text>
<title>謝李子三雨中手致芙蓉數朶</title>,<text>第一西池艶。起余卧病中。良多折來意。爲此索居翁。雨葉欹逾碧。煙花濕更紅。淸芬愧老醜。幽操愛君同。</text>
<title>折竹謠</title>,<text>折竹介石上。垂綸魚不得。不惜筐筥空。但恨湖水濁。飄飄海鶴羣。羽毛如雪白。人苟有皜質。尙忍蒙溫蠖。</text>
<title>述感示橧巢</title>,<text>朝飯忽坐睡。女奴報午炊。其間何所事。援琴歌有思。吾生老一隅。故里不可歸。天地一開闔。陽復獨何遲。俯仰發長嘯。山平海無涯。其二生少愛長劒。又喜看走馬。氣逸橫九霄。局哉衡茅下。登高睨八表。陰雲塞中夏。主辱臣當死。愧爾滿朝者。其三當世有穽擭。一是與一非。傾軋又逬逐。從以誅夷之。忠賢半爲鬼。餘者委草萊。蕞爾靑丘土。奈宗社何哉。其四穰穰趍利者。滔滔曰皆是。苟富貴所在。不問義不義。分符或建節。擧世同一醉。今之厚自奉。向所辭以死。嗟嗟何足道。濯纓有漁子。其五虞殿帝作歌。周阿公矢詩。士生天地間。力學當有施。平生二三子。揚扢千古事。縱望凌漢臺。沽酒棲雲寺。飮酣唱高言。忼慨胸中氣。天地忽翻覆。桑海眼中改。從此爲農夫。河淸復何待。其六六十羲畵卦。三百孔刪詩。林下再硏究。勤勵見良規。繄我業未終。同志去如遺。世道諒無言。遲徊欲何之。惟君自越歸。値我去洛時。相親而相近。永好爲鄰比。後進見式糓。兒輩爭摳衣。浩然望海筏。忽欲逝無歸。其七昨日非我有。今日遑可惜。誰云日方永。未了我事役。散落滿樓書。酬復叩門牘。淸風催琴操。暝潮響脩竹。八十萬慮澹。又何自結束。其八白鵠啄庭粟。還被黃雀欺。睢鳩在樊中。渺茫滄波期。非無凌風翮。奈此爲人覊。局促塵世間。士有甚於斯。喟然感余深。放之江北飛。</text>
<title>病裏言懷</title>,<text>有氣塞天地。而何善養少。均是一丈夫。莫爲鄒聖笑。右橧巢吾今病且死。卧覺世緣冷。一日無愆尤。是爲老夫幸。右自述</text>
<title>臨湖賦 己未</title>,<text>潮滔滔而東上兮。淼汎濫乎中洲。畵檝兮蘭舟。彼何人兮淹留。淹留兮竚眙。曰我友之卬須。何飄風之屯戾兮。噭翏翏而愁余。奰陽侯之不可凌兮。超瀇瀁而澎湃。時曭㬒以興雲兮。又海雨之飄灑。欲進棹而窅冥冥兮。聞簫管之啾啾。淹回波以儃徊兮。羗不知其所如。君處水中兮何南何北。曼余睇兮容與。鶴翩翩兮羣叫。魚鱗鱗兮上浦。遡流風以寄言兮。君不可以回檣。繄一水兮尙然。矧江漢兮路茫茫。昔並舟乎西澨兮。指聳金以沿波。陳𧖅勺與綺饌兮。縱狂飮乎無何。同心賦乎所極兮。蔚辭氣於朝霞。紛光澤之雜糅兮。申佩纕此瑤華。苟中心之同好兮。亦何間夫道里。怳遠望而詠歌兮。吾將贈之以雙鯉。</text>
<title>幽寃賦 屬夢窩○壬寅</title>,<text>息余徒于方臺兮。將以返乎放光。何彼秋風 驛名 之馹騎兮。忽馳騖以南征。惟黨人之噂𠴲兮。萋菲成此南箕。曰有人兮海之中。蓄幽寃兮積思。籬以棘而猶不足兮。欲盤水之加劒。繄其生也不時兮。何世路之𡾟險。不參行以按實兮。惟彼譖之太甚。嫫母姣而日前兮。西子掩泣而徊徨。欲排雲而上陳兮。戢羽翮於罦繒。欲委體而沉流兮。恐君謂汝何之。伊貞臣之無辜兮。將與死而爲期。進余車兮北次。登石巒兮流睇。坤維盡於炎方兮。舟楫絶乎巨海。渤潏兮風濤。鬱述兮雲霧。鳥芒芒兮羗晝晦。電燁燁兮又以雨。蒸陰塞兮九宇。窅日車兮安在。日有時而攄暉兮。何長夜乎一世。忠賢盡於羅織兮。夫孰定其一非與一是。瞻四方而靡所届兮。吾且西涉乎濛汜。</text>
<title>海島賦 哀夢窩中途受後命</title>,<text>炎海兮𣶈瀁。雲島兮渺邈。乃如之人兮。胡囚此而跼蹐。去平生之攸處兮。杳不知其焉薄。噫彼譖夫之懷刃兮。必欲戕我善類。戕善類猶不忍兮。矧戮兄之由弟。小人之殘害骨肉兮。惟患失之故也。忽馳騖而奔命兮。若將訊以罪咎。無罪咎之可訊兮。乃中道而殪滅。望北辰而就刑兮。拊裔子而怛絶。曰汝父之繫縲兮。尙汝身之全活。摻汝手而不能釋兮。羗孰可以解此寃結。洛東之水汩其流兮。接白馬之寃潮。悲三世之延禍兮。胡爲乎此治朝。孰懷寃而不伸兮。仰白日之昭昭。魂漠漠而不返兮。吾令巫陽而下招。</text>
<title>鰲山賦 爲族弟濟謙作</title>,<text>昔余受命乎鳧城兮。行且踰彼大嶺。豈同巷之無人兮。獨爾心之怲怲。陳酒醴與肴羞兮。飮餞于白雲之溪。儼昭穆之序列兮。行羽觶之逶迤。藹樂意之相關兮。又申之以詠歌。極娛嬉而永夕兮。乃從余于楓阿。惟離合其尙然兮。况死別之謂何。邈𣶈𣶈乎巨濟兮。汩吾相之南浮。有一子而不相將兮。又何爲乎放流。回騑轡而疾驅兮。忽中途而改轍。哀譖人之變態萬方兮。俟陂平其曷日。懷直道而事上兮。固一世之所讐。曰來汝之若有以兮。卒星舘之係囚。情沉抑於後命兮。望蒼梧而長辭。哀哀絶命之詞兮。願籲天而無階。汝又幽於北寺兮。邈不聞而不知。惟生民之至哀兮。世無得以方比。方衰絰之血泣兮。更有北之投畀。逖矣鰲山之行兮。纔稅鞅而命殞。縱仇人以莅殺兮。實往牒之所罕。矧愛子之抱寃兮。無慍色於極刑。忠何辜而赤族兮。善何仇而荐殃。哭惟三乎寢門兮。曷以詰夫夢夢之天。槥車弊於絶域兮。來從鬼門之關。羗靈魂之靡薄兮。尙復忍舊宇之殘毁。紛總總其車馬兮。繄逸樂如不逮。屹新第于城北兮。輿臺化爲帶礪。徵負乘之致寇兮。恐出爾之反爾。哀吾生之塡寡兮。惕淵氷於臨履。懷鬱悒而不抒兮。何世路之險隘。望北山而流涕兮。哀平樂之不再。遭沉濁而尙安歸兮。孔聖亦思夫浮海。亂曰。世運汚隆。莽無垠兮。疏越破毁。土缶喧兮。何世無譖。噫亦甚兮。豈其汝遷。愼搆諂兮。蓁蓁南粤。旣離隔兮。窅窅塞門。氷雪積兮。彼哉殊方。不可托兮。春氣駘蕩。碧草千里兮。魂其歸來。從父與子兮。</text>
<title>蘿谷賦 爲寒圃齋作○癸卯</title>,<text>陟彼嶺之崔嵬兮。睠東顧乎山川。氷雪盡而水渙渙兮。藹草卉兮芊眠。于何蘿谷之巷陌兮。惟塚墓之纍纍。父旣死於忠直兮。伊二子兮隨之。匪天命之不純兮。職搆禍之由人。置主器何害於爾輩兮。有此蒼蠅之止樊。四牡勞於萬里兮。方季冬而渡遼。賦雨雪與黍稷兮。獨相公之賢勞。繄竣事之允臧兮。寔殫誠於專對。何不少待其反命兮。曰蕙纕之旣替。懷幽寃以徂南兮。哀見君之不可再。將彭咸之是則兮。遽蕭傅之受害。日晻幽於窮海兮。國人爲之掩涕。方二連之臨穴兮。奄刑戮之傡逮。窀穸蔽於丘樊兮。妻子編乎州郡。伊拊槥之如昨兮。何節序兮易變。習習條風之自東兮。見大化於發育。雉泄泄以諧羣兮。鳥嚶嚶其遷木。采柔薇於桂谷兮。詠落梅於葛山。極春目於江南兮。尙可招夫寃魂。西塞忽其千里兮。杳鶺鴒之相求。抒鬱悒以結撰兮。吾且獻乎北辰之居。</text>
