<title>堂后元日。次朴正郞 宗儒 韻。辛亥</title>,<text>淸宵雙闕下。同席異鄕人。漏滴消殘臘。門開迓大春。宮壼分聖渥。仙閣又佳辰。每逐朝班退。頻驚句語新。</text>
<title>淸明。自曾若還栗峯。</title>,<text>長爲逆旅客。誰說馬曹閑。束帶隨棠憇。調驂待閫還。高堂嶺嶠外。佳節道途間。始識求名誤。何如早返山。</text>
<title>受由歸庭 二首</title>,<text>野外扶藜坐。蒼頭播麥多。晴烟生斷壠。樂意在田家。身向田間老。心將流水白。睡罷坐支頤。笑我風塵客。</text>
<title>渡公山錦江</title>,<text>形勝西湖最。津亭曠野頭。客乘龍岳雨。舟入錦江秋。雉堞跨蒼壁。漁謳起晩洲。奔忙埃𡏖裡。今日得淸遊。</text>
<title>次權上舍 彦經 韻</title>,<text>一出趨塵久。歸心逐鴈廻。年光花鳥晩。民事澤鴻哀。賴有隣翁在。頻同旅榻開。隔江高閣望。郵筒去來催。</text>
<title>在槐院直中。送鄭道翁 重器○二首。</title>,<text>拙宦淹吾駕。終南久客居。病蘇秋至後。江濶雨開餘。驛路頻驚節。鄕庭少得書。何須愁困厄。萬事有乘除。出門長作客。隨處便爲居。懶拙元吾分。功名是事餘。遠遊多疾病。歸夢憶琴書。賴有同心子。羇愁共破除。</text>
<title>次草堂客夜韻</title>,<text>昨雨滌殘暑。秋天新月明。風催隣擣響。露濕草虫鳴。何日歸船發。前洲遠水生。家書憑驛使。封寄萬重情。</text>
<title>差祭靖陵 壬亂宣靖兩陵遭變。先祖獨斥和議。自是終身不聞聲樂。</title>,<text>卉服跳梁日。龍灣痛哭時。無窮銀海變。唯有石羊知。天地羞難洗。和親事更噫。終身輟樂慟。至今尙餘悲。</text>
<title>開京謁圃隱先生遺像。伏次肅宗大王御製韻。四首</title>,<text>百死貞忠在。千古倫常重。行過式前閭。松岳萬丈聳。嗚咽竹橋水。萬折猶朝宗。綱常賴以植。休論時不逢。故宅男山下。千秋廟貌高。聖代崇節義。駐蹕奠芳醪。扶蘇春寂寂。江南多好山。廟屋遺像儼。難畫片心丹。</text>
<title>大王大妣殿延祥詩 二首</title>,<text>閶闔回春早。罘罳繫日留。母儀三世仰。陰化八方流。燕賀懽聲動。椒觴瑞色浮。黼扆頻問寢。銀鑰曉來收。聖孝天同大。慈恩海共深。五旬流後慶。千載有徽音。</text>
<title>過德原太祖射臺</title>,<text>杳杳南鄕信。遙遙北去程。征鞍憑馬牌。旅食趁郵亭。泛海閒鷗戱。尋津遠艦輕。龍興有舊跡。神武鎭邊城。</text>
<title>咸興樂民樓。次東嶽韻。二首</title>,<text>野曠西樓逈。天寒北路遙。江歸雲外海。人渡雪中橋。聖神基跡厚。河嶽毓祥遙。海外中陽里。關南萬歲橋。</text>
<title>咸關嶺 我太祖。與元丞相哈納大戰破之。</title>,<text>虜騎昔充斥。龍潛有聖神。地形先得利。天授豈容人。登嶺臨靑海。揮戈掃北塵。化家由一怒。綿祚億千春。</text>
<title>七寶山金莊寺。同評事南泰會游宿。</title>,<text>度壑尋孤寺。披蘿對碧峯。雲移巖矗矗。谷坼水重重。異境寰中遠。良朋塞外逢。沙彌淸引路。登賞不須筇。</text>
<title>過洪原海上門巖</title>,<text>松深長路轉。巖坼一竅虗。舟似乘潮返。村疑泛宅居。蟬聲初滿樹。秋意欲生墟。農里多南俗。還如近故閭。</text>
<title>次圃隱先生韻</title>,<text>行行復去去。搖搖不曾休。杳杳山南夢。遙遙海上頭。吠鳴今達境。征戰經幾秋。縱道官居近。那如我水丘。</text>
<title>與巡相 兪拓基 遊結城</title>,<text>大海無天地。高秋有汐潮。舟回牛島近。雲凈鴈行遙。繡幕臨蛟窟。漁謳雜鳳簫。太平今日樂。歌頌愧賓僚。</text>
<title>復疊前韻</title>,<text>聖渥優分陝。民憂見徙潮。板輿靈筭永。蓬闕霱雲遙。愛日呈萊舞。瞻天憶舜簫。淸秋江海思。詩寄幕中僚。</text>
<title>將往試所。復用前韻。</title>,<text>節物驚聞鴈。邊風起聽潮。玉樓高處冷。鄕井望中遙。蹴妓呼宵酌。催裝動曉簫。搖搖埃𡏖裡。潦倒海西僚。</text>
<title>白雲洞。次長老韻。二首</title>,<text>紅葉白雲裡。遊筇古院逢。論文千載遠。開笑一杯同。水石山間勝。乾坤我輩容。誰知蕭散地。眞樂在其中。此遊眞勝事。有約卽重逢。詞軸添燈掃。詩篇拈韻同。石泉多古響。霜岳見眞容。應接還無暇。遲留到日中。</text>
<title>丹溪院齋</title>,<text>聞君開講座。愧我對齋儒。拙匠宜辭斲。良金可鍊爐。招延諸俊彦。裁就幾狂愚。同心須勉勵。謬推信不虞。</text>
<title>輓龜崖李公 琓</title>,<text>吾南多隱德。夫子卽賢流。跡寢龜山僻。居聯酉谷幽。綠荷薰德藹。寒竹愜襟脩。玩佩琴書靜。歌槃歲月悠。屢悲蛩失蚷。獨見屋添籌。翳爾原扉掩。巋然魯殿留。心齋實地穩。面帶本天浮。物與時無競。分隨日有休。陳篇咀厚味。敗宅喫淸秋。眞養得冲默。肥勝絶怨尤。西林方道卲。南極忽星遒。重旭鴈鳴斷。長風岱杖游。榻餘陳跡蔽。帳見舊烟收。寞寞白山畔。寥寥碩士儔。叫霜愁老鶴。藏壑泣孤舟。俛仰多攸感。彷徨失所求。世無皇甫子。高士傳誰修。</text>
<title>挽權江左萬</title>,<text>海外中華國。山南江左生。荷蒼傳世德。川嶽鐘眞精。礦寶騰輝紫。仙姿到骨淸。堪稱黼黻器。虛負玉堂盛。宇宙生何晩。風埃且戱遊。籍編蓮桂蚤。名與斗山侔。豪氣今同甫。畸蹤古子由。琴心石浦詠。强半濕苓愁。衣鉢傳家學。冠裳掩俗哇。詩窺唐古雅。文陋晉浮華。疏越希淸廟。新翻吐玉葩。相知訥隱老。撫掌幾興嗟。字學趨姿媚。今人少復眞。古書傳史籕。奇格得先秦。餘事堪驚俗。稀珍欲透神。歸來千載下。眉老是前身。羣龍登玉陛。踈迹起林廬。金榜題名再。重瞳識面初。宸褒曾袖冊。華制舊袗裾。天若回文運。巖廊亦有餘。驥足垂長轡。牛刀試暮齡。明珠迴合浦。南斗逼文星。胸海三叉闊。遨頭七點靑。山虞流惠澤。深淺較東溟。巖棲蕭散地。間養晩年宜。倦鳥飛初返。尻輪去不遲。孝終臨簀際。事正蓋棺時。斂彩歸冥漠。傳家有嗣兒。間日蒼爺宅。肩隨挹古風。長庚難配月。孤鷇豈望鴻。百韻詩誰作。千年慟不窮。平生知己淚。獨對釣堤翁。</text>
<title>放昌黎贈東野詩。和洪汝老。重卨○居栗峯。重說汝霖之弟。</title>,<text>我讀昌黎集。東野與同時。或爲雙飛鳥。城市巖幽和鳴遲。或願爲龍雲。天地四方相追隨。吾與栗里洪生。並世年又同。又况厓雪圃池兩家祖。文章德業相磨礱。是以吾與爾。世世爲雙鳥爲雲龍。湖西嶺外各閉口。一朝相逢鳴相偶。相逢貴相知。何論近與久。當時百鳥競嘲啾。爾胡爲乎巖之幽。縱有高鳴俗耳聾。愧我飛來城市遊。安得上訴造化翁。爾爲龍兮我爲雲。周流追逐天地四方之山水區。汝老先世洪厓公。與雪軒雪谷爲金石友。慕堂習池兄弟。亦藥圃先祖一時交遊。</text>
<title>輓金丹砂光甫 景溫○四首</title>,<text>山南固多賢。徵君最英妙。文倒洛江深。行與氷雪皭。蔚然華國材。今世少同調。窈窕丹砂洞。幽人卜宅新。擇里居鄒魯。道義接芳隣。已有林泉契。拂衣五陵春。同堂萃英材。蓮桂香馥馥。萬事不可料。出門還折軸。餘子徒紛紛。文軒坐食肉。自言山居深。猶許俗子馭。蹉跎計未成。寂寞人已去。娟娟江上月。流照讀書處。</text>
<title>敬次誠信契軸韻</title>,<text>遺墟空野水。人間幾甲子。邑俗傳誠信。居民記姓氏。園林何寂寥。丘墓更疑似。唯有金嶺春。不與古時異。附原韻西原佳山水。輩出士君子。生長朱陳村。遊從伯仲氏。自然蓬麻直。正爾氣味似。欝欝庭中栢。亭亭特秀異。</text>
<title>次申而遠▣陶巖八景韻</title>,<text>卜築名山近。時看山起雲。無心閑似我。卷舒朝復曛。離岳層雲雨餘一室淸。又有東林月。安得洗我心。長如此時潔。東林霽月邈邈深山谷。采薇行且歌。行歌忽盈掬。春日下山多。薇谷菜歌寂寂山無人。時聞樵語響。日晩負薪歸。微雨濕短唱。引山樵響晩嘯倚野亭。民事在耕稼。莫言倦荷鋤。隣多出犂者。檟亭觀稼急流瀉回巖。小齋枕寒溜。穿石復盈科。不息窮夜晝。竹巖聽溜木落鷹眼豪。空山飛朝雉。峱間日暮歸。千載仰伯子。鷹城獵雉無處有其名。此地誰講學。抱書思古人。從知古人樂。書堂講學</text>
<title>得長春一株。用簡齋韻。</title>,<text>大冬天地閑。春在旅人家。翠展長生葉。香多不盡花。風霜那變色。桃李莫爭華。歲暮供詩興。雲牋落老鴉。</text>
<title>送鄭道翁 重器 之湖南幕</title>,<text>有鳥辭故林。聯翩到城闕。欲吐九臯音。淸廟和疏越。上林不可棲。顧眄意飄忽。忽爾向南飛。湖中雲水窟。去去尋舊伴。相隨鶼與蟨。飮啄玄都雪。和鳴飛仙月。快意脫纏拲。俯視笑鸇鷢。一鳥在楡間。喚友鳴不歇。縱有好羽毛。誰爲刷塵𡋯。遲爾不可得。從此我當發。</text>
<title>水花洞書堂板上韻</title>,<text>洞府幽而僻。寒潭深更碧。林霏松籟冷颼颼。澗戶巖扃閑寂寂。五月不熱神骨淸。一枕遽然山日夕。</text>
<title>月夜梅園子東至</title>,<text>登臺灌菊畹。曳杖步梧陰。松下詩朋至。月明槐霧深。</text>
<title>與姜儀伯▣▣獵銀口魚。泝流至神光寺。</title>,<text>立馬橋邊雨。呼童取獵魚。山深無俗客。溪盡見僧居。</text>
<title>黃州客舘次許 埈 韻</title>,<text>世業貂蟬舊。鄕居歲月深。萍蓬西海外。松桂暮年心。</text>
<title>朴淵</title>,<text>朴淵天下勝。銀瀑日邊斜。龍卧千年水。客乘八月槎。波翻開玉峽。雲合響雷車。造化眞多事。奇功特地誇。</text>
<title>葱秀玉溜泉</title>,<text>蒼壁臨江立。泉聲雨後多。山高叢恠石。天近漏銀河。點點流瓊液。淙淙響玉珂。皇華留古蹟。欲去更摩挲。</text>
<title>次松亭梅花韻</title>,<text>爲賦寒梅好。孤亭數往回。閉門烟篆煖。留客紙龕開。小妓持觴勸。輕英泛酒來。聊同閑界事。應免俗人猜。</text>
<title>憶故園小梅。戲用前韻。</title>,<text>一出經旬久。丹丘客路回。官梅昨夜落。我屋幾花開。應待主人返。且看臘日來。自然殊早晩。物理兩無猜。</text>
<title>見海鵾羣集月灘江中</title>,<text>雙雙翯翯鳥。泛泛任西東。閑占淸江水。回來碧海風。乍看疑凍雪。高擧忽晴空。皎潔元眞性。應羞逐稻鴻。</text>
<title>卽事</title>,<text>步出東園路。行過北里中。烟霞三月晩。飢病半村空。野莩啖生葛。田犂卧槁蓬。誰將今日狀。圖此獻宸聰。</text>
<title>挽金正字仲默 景沉</title>,<text>夙昔親朋契。遊從少小時。鷇鴻千仞逈。蛩蚷百年期。造物還多戱。奇才遂不施。中途失所仗。天奪亦何爲。淸白吾軒後。名家見做兒。榮生南國日。懽極北堂時。樹待停風久。蹄摧汗血奇。忍看七耋老。抱幼哭權知。</text>
<title>輓薪潭申鴻甫</title>,<text>寂寂楓潭曲。蒼蒼太白深。昔有名上舍。高風世所欽。賢孫趾其美。眞想滿幽襟。冥棲專一壑。古意寄短琴。雪月風花興。高山流水音。妙處人不識。閒來鳥同吟。無榮亦無辱。此樂誰能禁。淸素傳佳嗣。遺業勝籝金。翛然乘化盡。仙路去駸駸。春曉烟霞窟。薤唱起西林。人琴俱已矣。屋上但靑岑。</text>
<title>挽孫正郞 以䧺</title>,<text>天賦聦明質。家傳淸素心。桂蓮通籍晩。詩酒寄懷深。郞署功名薄。林廬歲月侵。居然乘化盡。南士共霑襟。末俗多隨詭。孤情自出羣。窃脂羞啄粟。鴻翮欲凌雲。懶做東華夢。閒憑棐几薰。完名無愧怍。餘子謾紛紛。追陪從少日。淸曠卽吾師。環佩同趨闕。韋弦每惠䂓。如何垂老大。還復隔形儀。餘慶繩繩在。傳家見白眉。</text>
<title>贈琴客</title>,<text>爾得琴中趣。琴中古意深。上元新月夜。聽之淸我心。</text>
<title>和從弟東里下第韻 從弟至後改南仲</title>,<text>偶來同作客。相送出南城。旅褐經冬綻。歸帆帶雪輕。暮看江鴈幷。晴望嶺雲生。枝鵲朝報喜。新詩刮眼驚。</text>
<title>次昌黎會合聯句</title>,<text>遠來玆會合。此意良珍重。子成。 解榻仍頹眠。當杯强鼓勇。東里。 他鄕鴈序幷。特地騷壇聳。子成。 拈韻明珠生。抽毫活水湧。東里。 篇成新思圓。愁豁故山㙲。子成。 笑語本同心。起居每接踵。東里。 聯翩如到沙。杜詩云脊鴒飛急到沙頭。虞註沙頭地名。 潦倒異登壠。子成。 歲儉官駒鳴。政閑郵吏恐。兄兼優學工。我作讀書種。東里。 聽馭或偸閑。哦松且滌冗。悲生曲水鄕。恨係金城塚。子成。○金城在淸州西四十里東林山下。卽先世舊墟也。古稱馬岩。今改驗岩。又改儉岩。曲水卽傍祖版啚判書諱怡之亭名。流觴基址。今爲水田。手植檟林數十株。今過四百年。餘老▦扶踈。盖取種於中土而㘽者也。與馬岩相距二里許。以曲水爲村名。前虎溪上。有版圖公墓。而土人拔碑泯跡。尙未尋得。家譜云少尹公夫人墓在淸州。疑亦在此。而無可求問。 地界三韓雄。家聲百代寵。東里。 詩書襲冶裘。忠孝賁門栱。先祖上將軍立慬西京。厥後世篤忠貞。 堦罔豈無懼。胄遙漸覺恼。子成。 舊居中葉遷。遺訓靈龜奉。自雪軒後世居安東。 回首閱滄桑。撫躬愧臃腫。東里。 寒齋歲月淹。晴牖雪山擁。子成。 半夜地雷聽。禳餘豆粥捧。東里。 鄕居歎垤鸛。子成。 隣室學絲蛬。東里。 盤愧素餐肥。棰憐飢脚腫。民流圖孰進。邦捏本宜鞏。子成。 叩腹乏經綸。抖心洗俗䢇。東里。○䢇冗同 厭聽關節煩。寬解逋租悚。子成。 冬晩凝氷冽。春敷藹草茸。東里。 琴歌竦抹騶。詩語疊𠝥珙。子成。 鴈夕戀江湖。鶯晨思蜀隴。東里。 微吟瓦釜鳴。快倒峽源溶。子成。 宇宙輸襟懷。乾坤脫纏拲。東里。○拲桎梏 官亭俯晩林。山堞眺寒冢。子成。○亭飛仙樓。堞上黨城。冢高也。 晝硯闘羣兔。宵燈引老蛹。東里。○燈心如老蛹。 郵厨酒恥罍。城市米騰踊。子成。 歲暮咏鴻飛。天寒羡鳥氄。東里。○用鴻鴈章意。 杞憂頹旅窓。丙枕憶宸甬。甬禁籞也 迭酬寫我懷。金石聲交洶。子成。</text>
<title>郵齋呼韻</title>,<text>東里吾佳弟。文詞自古蒼。夜燈開遠峽。春雨灑寒塘。揮麈蜚談屑。搖毫藹席芳。爾才終可做。所戒在甘觴。</text>
<title>大殿春帖子</title>,<text>靑旂迓淑景。北陸解陰雲。玉管葭灰動。金宮彩勝分。山呼千歲祝。民舞十行文。華老多男頌。今朝獻聖君。歲首下大誥求言。故第六句及之。</text>
<title>大殿延祥詩</title>,<text>暖律向靑陸。三元見復陽。太平和氣像。仗外日舒長。</text>
<title>敬次御製春帖韻 幷小序</title>,<text>在內巡直中。伏聞夜對時御製詩公字韻。可見聖意不在於詞華藻繪之間。而以祛偏私務同寅。爲新歲一初之政。喜而敢次。以寓微臣頌禱期望之忱。聖心懋建極。王道見恢公。我願執此志。無私天地同。敬附宸章上下礪新日。宜先必也公。今余爲歲祝。寅協遠近同。</text>
<title>曾若閱淸樓。送金上舍景初。</title>,<text>詩債今行久未酬。一盃相送閱淸樓。良宵不盡仙區興。更指俗離紅葉秋。</text>
<title>栗峯飛仙樓卽事</title>,<text>郵閣深深蔭綠楊。川流繞砌走回塘。登樓細斫銀鱗鯽。帶雨新裁粉節篁。却笑驛程催迓使。更留鄕友勸傳觴。晩來吏退幽禽語。笏外山光入檻蒼。</text>
<title>隨使行到忠原回路</title>,<text>驛路迢迢不暫休。達川晴曉更回舟。千峯月岳帆前矗。一點琴臺野外浮。雲起嶺頭勞遠目。鷗游鏡面蕩閑愁。家鄕行近還歸去。堪笑塵纓縛我留。</text>
<title>雨後登樓眺望。次放翁郵舘韻。</title>,<text>官居近日少人行。閑繫花騘斷候迎。池閣藥欄踈雨過。小荷新竹夕陽明。臺隍隱約西原舘。烟樹迷茫上黨城。疲倚曲欄無與語。淸吟相和有鶯聲。</text>
<title>登樓賞海棠。次放翁韻。</title>,<text>擧酒樓中聊自寬。名花解勸主人歡。紅霞倒近深池染。翠袖輕翻小島寒。時見潛魚吹錦沫。更聞幽鳥語枝端。閒居次第多奇賞。雨後新荷葉似盤。</text>
<title>差使員宿稷山。過素沙穚。</title>,<text>慰禮城中滿野蒿。栗陽行客過江臯。山連太白蟠西海。橋向長安枕巨濤。小傘弊袍三伏暑。薄官長道一身勞。遙思我屋花巖上。北牖淸風竹影高。</text>
<title>登樓觀漲</title>,<text>三伏炎蒸雨欲休。睡回高閣獨登樓。雲生碧檻低徊去。魚擲深潭潑剌游。母嶽近岑靑一髮。鵲川長渡漲新流。課農不是郵官事。喜看禾麻日滿疇。</text>
<title>曾若舘。送從弟文仲 圭。</title>,<text>驚寒一鴈向南翔。好去秋風雲水鄕。自笑稻粱多世味。花巖蘆渚夢還長。</text>
<title>次金景初</title>,<text>病起郵亭緩步行。良辰佳客忽逢迎。楓酣晩葉詩情動。菊散新芳醉眼明。萍水勝筵臨鵲浦。茱萸高會憶龜城。臨風欲寄鄕庭信。嶺外歸雲鴈有聲。</text>
<title>次東里見贈韻 二首</title>,<text>上黨城西鵲浦頭。故鄕懷思獨登樓。金城石獸無尋跡。曲水楡枌幾度秋。樵者下山歸北里。田翁把耒出平疇。千年故事憑誰問。唯有長江滚滚流。鼻祖當年居此州。綿綿餘慶百千秋。菟裘勝跡人猶說。喬木殘基我獨憂。官係故鄕遊子感。行虧先德後生羞。悵吟桑梓身閑句。谷口淸風吹不休。先祖章敬公諱瑎。退居于西原。有詩曰自我來桑邑。無人可說愁。身閒仍懶拙。地僻絶交遊云。</text>
<title>次杜草堂三首韻示季任 珏</title>,<text>一官淹滯坐西州。今日相逢慰我憂。千里音容孤客裡。異鄕光景季春頭。嶺雲湖雨行多滯。短僕羸驂汗更流。仕宦不如耕稼樂。爾歸先得買黃牛。越盡千山萬水深。長程瘦骨苦多侵。遠來爾做同被樂。薄宦吾慚寸草心。鴻鴈異鄕看並影。池塘淸景更聯吟。草堂當日江陵會。何似今朝喜不禁。相隨千里同爲客。佳節逢來更憶家。驛舍對看淸夜月。梅園虛負一年花。趨庭客意宜催袂。解紱吾行豈待瓜。唯是薄官緣業在。澤鴻哀㤪亦堪嗟。時賑飢</text>
<title>京邸遇土坡驛卒夜話 三首</title>,<text>手有長鞭錢在腰。孤燈對打坐中宵。年來慣得遼陽路。不怕氷程萬里遙。春來秋去馬前行。八渡遼河白髮生。長路關心愁永夜。薊門烟樹夢中明。萬里燕行不憚頻。歸期笑指玉河春。遠遊爾遂桑蓬志。却勝微官䠥𨇨人。</text>
<title>次東里上黨韻 西原水形如公字。自古多名卿云。</title>,<text>天敎詩客盪閑愁。半醉登臨城上樓。文苑將壇爭氣勢。樵童禪子共嬉遊。銅檣俯看參雲立。野水遙分學字流。勝界未能雙腋羽。却慙紗帽久籠頭。</text>
<title>過俗離山。因投宿村舍。</title>,<text>峽束林深石路傾。山間茅屋一雞鳴。千巖積雪瑤臺疊。萬壑懸氷玉磬明。偶向俗離山外去。還疑皆骨洞中行。世間亦有眞仙窟。嬴得塵蹤半日淸。</text>
<title>九馬遷。次東里韻。先祖致仕行過龜潭。張道士佩酒隨之云。</title>,<text>丹丘山色雪中峩。馬首羣峯列似戈。夜水藏龍驚暖律。竅巖返照蘸晴波。爛柯有石空遺墨。佩酒無人只古坡。鶴馭一歸何日返。龜潭千頃鏡新磨。</text>
<title>曾若洗凡舘。憶東里。</title>,<text>閑來無語倚書床。烟雨終朝睡味長。夜院深深人不到。已看春草綠生塘。</text>
<title>洗凡舘聞鶯聲。寄東里。</title>,<text>湖瓜欲熟去歸遲。長路猶能擁盖馳。到處自慙多笑罵。百般鶯語在高枝。</text>
<title>黃江舟中。次姜上舍壽甫 碩年 韻。</title>,<text>扁舟晩坐水中天。六月黃江馹騎旋。綵纜隨風丹峽去。故山歸興若登仙。</text>
<title>次子東早朝行。用杜詩早朝大明宮意。</title>,<text>紫闥重重蠟燭紅。曉鐘催漏響丁東。鴻臚齊唱中官出。魚鑰初開百辟同。鳴佩待明躋九陛。宵衣未暖坐深宮。微臣獨有憂治策。唯願吾王懋建中。</text>
<title>次子東謁聖觀光之作</title>,<text>羽衣煌煌曉日紅。鸞輿肅肅集春東。黃槐夾市襟紳列。玉趾登庭禮幣同。過魯威儀看聖代。環橋觀聽賁儒宮。壁間更有絲綸在。吾道重光振作中。</text>
<title>又次聯句</title>,<text>迢遞城頭返照紅。成。 來宗漢水國門東。東。 千年文物中華小。雙闕宸居北極同。成。 晩去雲烟收遠目。緩歸環佩見遙宮。東。 昪平故事今誰續。蓮岳風流俛仰中。成。○萬曆間。先祖與鰲城，漢陰，完平諸老。會蓮嶽。</text>
<title>讀春秋。用簡齋韻。</title>,<text>聖筆元同造化流。獜書一統整神州。大權假託皇王位。古史刪修二百秋。亂賊知懲斧鉞在。綱常不墜日星留。爲人臣子寧無學。不識微言不肯休。</text>
<title>次子東韻</title>,<text>薄宦棲遑京洛間。年來何事未還山。隣家有冊三冬足。坐客無氊十月寒。志業終違林下計。功名謾詑殿中閑。回頭却笑初心誤。世態如今爛熟看。</text>
<title>大殿春帖子</title>,<text>五夜催籌闢九門。一年佳節届三元。絪縕淑氣消陰沴。發育神功見大源。左个天臨陽德布。彤闈日永故書溫。邦家政溢無疆慶。更向長秋獻獸樽。</text>
<title>大殿延祥詩 二首</title>,<text>槖鑰無停換舊緘。延祥新帖滿瑤凾。昭蘓厚澤三陽洽。對越深功上帝監。不待歐詩勤諷意。先頒漢詔更推諴。年豊道泰從今始。至化亶由一德咸。東風彩勝映金花。春入長安百萬家。祈穀上辛鸞路出。君王非是賞年華。</text>
<title>中宮殿延祥詩</title>,<text>中壼徽音太姒齊。配乾陰德育黔黎。四星垂象臨椒掖。一氣回環正攝提。漢殿去奢衣大練。齊宮不寐聽晨鷄。詞臣解撰螽斯頌。更向宜春帖裡題。</text>
<title>圃隱祠。次壁上韻。甲寅海西亞使時</title>,<text>海外滄桑變市朝。繁華往事揔烟消。千年芳躅男山社。萬古天常善竹橋。妙訣猶看橫竪在。元精共與日星昭。花階寂寂春風晩。雨後空庭碧蘚饒。先生醉舞花階</text>
<title>滿月臺</title>,<text>往事傷心滿月臺。扶蘓西日更俳徊。八仙佳氣隨風歇。五部春光逐歲回。花映毬庭晴弄鳥。烟沉輂路綠生苔。憶曾玉趾經過日。應爲當時郭氏哀。</text>
<title>松都感事</title>,<text>往歲西原百感生。今來松岳更傷情。丘陵百變滄桑後。不識何山是舊塋。</text>
<title>過高麗太祖陵</title>,<text>顯陵山下水東流。覇業蕭條土一丘。猶有白頭殘裔在。數間祠屋祭春秋。</text>
<title>宿金陵舘</title>,<text>客宦西遊路一千。夜闌官燭思惘然。五更枕上鄕園夢。畫角三聲是金川。</text>
<title>回瀾石 在金川郡○皇明使臣許國大書回爛石三字刻碑。前面有詩。</title>,<text>奔流倒峽抱城來。萬仞層崖禹鑿開。碧洞玉簫聲嫋嫋。九霄應有鶴徘徊。</text>
<title>次暎水樓韻 二首</title>,<text>佐幕行裝出西州。每逢佳處卽淹留。畫屛千疊暮山立。碧玉一帶晴江流。嵐翠欲滴禽語戶。梨花初發客登樓。今年寒食又馬上。官酒呼傾消我憂。聞說金陵形勝州。征驂三日爲遲留。石撑急峽巉巖立。水截狂瀾屈曲流。大筆龍蛇沙岸碣。一川風月郡齋樓。摩挲舊蹟不能去。徙倚危欄盪百憂。</text>
<title>太公里。題主人壁上。</title>,<text>幽棲占得海山間。種竹看花晝掩關。掃榻猶能嫌俗駕。一簷風月笑談閑。</text>
<title>再疊前韻。謝主人和贈。</title>,<text>佳節烟霞鞍馬間。世緣難透利名關。故園荒徑今三歲。不及山人官守閑。</text>
<title>歸家見薔薇花</title>,<text>客行迢遞叩衡扉。物色依然待我歸。三徑經春饒碧蘚。數枝花露見黃薇。海山千里功名薄。林壑百年心計違。小歇泊來多樂事。手携稚子拜庭闈。</text>
<title>君子亭。用壁上韻。亭在延安</title>,<text>荷葉靑靑水滿塘。仙區佳麗似壺方。露珠璀璨千盤瀉。雲物俳徊一鑑光。蓮幕海西初返駕。花心夏半欲生香。秋來更指尋芳約。孤竹淸風訪首陽。</text>
<title>芙蓉堂。次板上韻。</title>,<text>繡闥深深夏夜凉。海山千里月蒼蒼。微風乍動芙蓉水。露洗新花檻外香。</text>
<title>芙蓉堂飮蓮葉露。復用前韻。</title>,<text>朝朝瓊液濯心凉。吸得三淸積氣蒼。初日上欄花霧濕。靑衫半染藕絲香。</text>
<title>宿北菴下山村</title>,<text>偶從埭北轉溪前。倦客尋春踏暝烟。石路穿林聞水碓。樵童帶雨下山田。依巖扃戶常防虎。避世村居揔似仙。物外諸天知不遠。數聲淸磬落雲邊。</text>
<title>石寺。奉次金同知 价，成同知 世▣ 韻。四首</title>,<text>崑精雙壓鬢邊毛。誰道山翁趣味蕭。聖代更多優老典。紫泥應降九天高。凈界多詩亦一塵。敢將蕪語闘奇新。山筇儻出山門外。水石霞巖訪子眞。積雨山堂掩晝扃。終朝詩榻聽簷聲。晩來驅馬漕溪路。雲海茫茫一望平。海鶴雙棲映雪毛。三庚炎熱覺森簫。瓊琚迭唱無塵氣。此會山堂見二高。</text>
<title>巖臺。次孫石灘 以䧺 韻。二首</title>,<text>歲晏幽棲此一臺。雪天雙屐遶巖回。百年堪賀玆丘遇。寄語溪神且莫猜。峽坼臺高洞府幽。晩來心事寄寒洲。風麈出脚眞非計。澹泊棲身可寡尤。古樂琮琤巖下溜。新交親近水中鷗。山南亦有遺榮客。杖策時時獨往遊。</text>
<title>挽蘆峯金令公 ○二首</title>,<text>儒術端宜坐廟堂。暮年何事佩銅章。鄕隣謾企瓜時及。瀛海翻驚極宿忙。不見功名登鼎鼐。空留惠化鎭要荒。山南耆德今無在。憂國憂私獨歎傷。憶昨征驂過弊廬。韶顔緋玉地仙如。平生鄕里依歸意。七字篇章奉餞餘。瘴海跕鳶摧漢嶽。橘洲風舶載魂車。淸芬百代堪垂範。誰記高名入史書。</text>
<title>挽禮安琴護軍</title>,<text>羅浮山下地仙人。綠髮緋衣離俗塵。鄒魯處仁傳孝友。漁樵寄跡養精神。拜床昔日瞻芝宇。遊岱今朝杳羽輪。釀酒三千花月會。從來舊誼隔如晨。</text>
<title>挽權上舍 龍爕</title>,<text>鐵岳精英鍾得全。席珍光價聳靑年。談經璧水蒙師奬。抱病覊窓仗友賢。素紼忍經題柱處。血書猶濕望雲邊。龜臺秋雨猿腸斷。晝哭携兒慟徹天。</text>
<title>保寧官閣。憶李進士。亨運○壬戌</title>,<text>林下淸名獨有公。聽蟬官柳憶高風。鈴軒倒屣欣如舊。詩社聯床恨未同。蔣逕閑行公退後。習池新興酒闌中。歸來悵望南樓外。霞晴天一色紅。</text>
<title>壬戌七月旣望。永保亭夜游。二首</title>,<text>千載重回壬戌秋。西湖又作泛舟遊。人間此夜眞奇會。座上新知亦勝流。潮落帆檣歸大海。月明笳角起西樓。雙淸宇宙人誰主。唯有蘓仙擅上頭。秋氣澄淸白露橫。一船絲竹近三更。雲開滄海兼天濶。浪接銀河共月明。擧酒渾疑傾沆瀣。颺帆直欲入蓬瀛。却思嶺外諸名勝。應有今宵少一情。</text>
<title>二老堂李公慶席。次鄭侍郞來周韻。幷序</title>,<text>洪範九五福。一曰壽。人有壽而後能享諸福。而人生而壽爲難。壽而偕老爲又難。壽且偕老矣。而有子有孫爲尤難。能兼此三難。余於眞城李公見之。公年八十有二。夫人亦少公數歲。鶴髮鮐背。旣壽且康。居一堂。扁以二老。相對如賓。子姓兟兟然成列。公之享五福亦備矣。歲甲子冬。以耆社覃恩。授通政護軍。翌年春。又陞嘉善同樞。二老俱膺顯號。榮贈遂及三世。當是時。國內年八十有資歷者。指不可僂。而恩命先及於公。盖眞城之李。是我退陶老先生之傍支近族。爲世所推重。不翅如城南之杜。去天尺五。故朝家所以優異之者如此。公之季子孝甲上京。奉恩誥南還。兵部左侍郞鄭公來周首賦賀詩以送之。旣反面設慶席。大會鄕士友以樂之。南中文人鉅手皆賡和而頌禱之。金石鏘鳴。以侑壽席之懽。觀者皆聳動而驩歎焉。實吾嶺百年稀慶也。古語曰本之深者資之厚。若公世德之美。躬行之篤。宜足以致此。豈無自而然哉。昔公之先祖隱德不仕。作亭以居之。老先生以慶流二字題額。又作詩三首。以替善禱之義。亭之所處。是府北勝區也。溪山風月。可以名亭者何限。而必以此二字者。盖以其修德食報。取必於其後。而閱五世至于公乃驗焉。慶流之名。二老之號。將與周溪之水而流無窮矣。福善之理。有不可誣者也。玉家大人。亦以恩例陞樞銜。與公年相近而同時蒙恩。品秩又同。亦不可謂偶爾也。是不可不文辭。謹次鄭台長律韻。以寄同慶志喜之意云爾。福家修鍊異安期。世德眞城衆所推。天渥煥煌頒紫誥。春光㶑灧泛深巵。金章霞帙仙姿並。壽域祥風綵舞遲。我亦親堂陞異秩。一時同慶兩家兒。</text>
<title>省品達先山</title>,<text>高高巨嶺得躋攀。錦繡山光隔歲間。宇宙百年風樹慟。江湖兩地道途艱。吼崖懸瀑穿林出。作雨行雲度峀還。薄暮維舟丹院下。篙人漁子揔開顔。</text>
<title>會話石寺 二首</title>,<text>佛宮深處納凉宜。雨後山中景物奇。淸坐焚香無俗事。何從塵外揖安期。半空鸞鶴響林鳴。花雨諸天雜梵聲。晝靜山家留俗客。坐看雲塔午陰更。</text>
<title>次姜久之 再恒 韻。奉送竹溪申明府。</title>,<text>出峽孤帆烟雨迷。使君淸節白山低。五年一宦田園遠。萬口雙碑伯仲齊。舟載去思風不颺。卷添歸興月同携。人生聚散元無定。西海離筵又竹溪。</text>
<title>又用他韻</title>,<text>嶠南五月去翩翩。琴鶴蕭然共一船。聖主分憂掄佩竹。使君多病賦歸田。還衙皁盖何須晩。望哺蒼生最可憐。行到嶺頭臺下路。倘能回首憶牛川。</text>
<title>輓蒼雪權先生 遷厝時</title>,<text>山斗高名卄載前。奎華當日映東躔。風波不到蒼筠淨。廊廟終拋玉署賢。遺篋諫書緘骨髓。新篇行錄溯源淵。南中道學誰修傳。完德堪垂太史編。</text>
<title>挽朴持平玉汝 成玉</title>,<text>歷落塵塗躡後塵。一生操守我知眞。薇垣柏府爲門戶。雅識高文自席珍。直氣正紳趨陛闥。淸風驅馬出城闉。紫泥初降身先逝。應有精魂繞九宸。萬事人間不可知。失君今日更何爲。初心豈在功名際。舊業要修晩暮時。草澗虛留聯榻約。西湖還負漬綿期。客牕夢罷緱山別。灑淚秋風寄挽詩。</text>
<title>挽東崖李侍直 浹</title>,<text>家世城南尺五天。靑田臞鶴橘中仙。瑰材盛世期公輔。霞佩明時齒胄筵。世路風波看似奕。客居搖落淡於禪。東崖寂寂高人去。唯有松泉白月懸。</text>
<title>挽山陽李進士</title>,<text>天資初不待安排。傳世高風一代楷。林下冥棲遺俗事。靜中持養得心齋。幽蘭深谷空留馥。寶樹庭前揔見佳。從此山陽無處士。更誰書卒託哀懷。</text>
<title>挽丁上舍民則 義愼○二首</title>,<text>擢秀書林隻眼空。淸修志行古人風。玉堂金馬才堪騁。桂折蘭摧命奈窮。壯志斂歸胷裡蘊。眞情欝結斗間冲。寒厨寂寂春暉晩。流恨泉臺豈有終。聯名墨榜十年前。隨處文詞共筆斫。蘭室襲香欣託契。駑蹄附尾愧先鞭。幾多塵土違英眄。忽去淸都作列仙。身後芳聲堪永世。更看佳子守靑氊。</text>
<title>挽龍浦李公 濰</title>,<text>近道天資不費程。儒風一代獨先生。圖書滿座心齋靜。疏糲隨緣世味輕。金礦尙留朱鳥影。栢臺還耀少微精。士林根柢今誰在。唯有庭松舊月明。</text>
<title>挽李定山 守謙</title>,<text>溪門世誼百年深。林下高風更起欽。詩禮傳家君子學。溫醇持己古人心。暮年賢路飛鳧舃。故里魂車伴鶴琴。可惜秋山埋白璧。臨風題挽淚盈襟。</text>
<title>偶吟</title>,<text>剗却梧枝納遠凉。雨餘山色捲簾蒼。竹窓露滌三庚熱。苔砌風薰百藥香。已覺吾生多快活。不知人世有奔忙。晩來彈得君恩曲。手下淸絃韻更長。</text>
<title>竹嶺松石臺口占</title>,<text>泠泠矗矗洞天幽。突兀高臺臨道周。拓發神慳眞好事。千年奇遇賀玆丘。</text>
<title>次錦城壇韻</title>,<text>千古倫常卽此壇。竹溪幽咽幾時殘。東風又綠王孫草。㤪入春山杜宇寒。</text>
<title>輓李同知 東謙○二首</title>,<text>接隣幸與少郞居。深峽時回長者車。年近吾親敦契誼。班聯樞府共恩書。自憐小子臯魚慟。猶喜臞容海鶴如。孤露更無瞻仰地。緬懷耆德淚霑裾。憶昨華堂敞壽筵。山林淸福獨能專。自天誥命三尊貴。從古村名二老傳。片旐齊飛同蛺蝶。一身康濟卽神仙。難圓最是人間事。猶慰諸孫繼父賢。</text>
<title>挽金▣▣ 呂徵</title>,<text>深深古峽掩柴衡。林下生涯晩更淸。絃誦白雲推丈席。箎塤暮境樂賢兄。翻驚世事歸陳跡。不見成名上片㫌。寂寞幽居那忍過。携兒晝哭最傷情。</text>
<title>贈權琅軒 謩 苕溪行</title>,<text>老大高情與世踈。聞君此去卜新居。山中活契無塵事。篋裏行裝只韻書。自是山林容隱逸。不妨閑界伴樵漁。明朝古峽藤蘿路。應有隣翁候小驢。</text>
<title>謹次湖叟韻。送鄭 重器 歸梅山舊隱。</title>,<text>歸鞭曉拂海城頭。馬首淸風灑素秋。棲棘暮年仍鎩翮。逢塲絶域卽離愁。並遊隣友猶牽祿。送餞村翁更酌流。自是山林容我輩。却慙今日未同休。</text>
<title>挽金上舍 景瀗</title>,<text>前年西塞賜環歸。今日丹㫌拂曉飛。秋冷嶺天齊氣勢。菊摧霜畹剩芳菲。大名身後留朝野。浮議人間謾是非。並世臺官餘愧在。强題哀誄涕雙揮。</text>
<title>次雲谷草堂韻 二首</title>,<text>一入深山歲月遷。幽居好占白雲邊。葛仙洞里塵緣遠。許椽家中道氣專。地自破慳堪偃仰。身從省事但風烟。聞今更築平泉業。興廢由來亦係天。閑愁不解上眉頭。愛此山居水石幽。兒課古書憑几聽。客分新韻對床留。花香襲座醺如醉。水氣侵衣冷欲秋。齋罷隣僧來問字。朮茶松釀不須求。</text>
<title>挹湖亭謹用壁上韻</title>,<text>危欄迢遆聳山門。宴坐堪刪俗慮繁。酒伴詩朋皆識面。風櫺雲榻可醒魂。人間往事渾如夢。江上高峯獨不言。俛仰百年興感慨。烟霞一壑帶餘痕。</text>
<title>次景玉韻</title>,<text>湖上奇遊叶素期。巖扉松檻更參差。微凉送雨庚炎遠。長日留朋俗事遺。疊嶂千尋靑未了。蒼江萬古逝如斯。名區物色空依舊。重感當年壽域詩。</text>
<title>又疊前韻。示諸侄及宗君。</title>,<text>今日玆遊若有期。一樽花樹列參差。惇和自是人家法。淸白由來我祖遺。堂搆承先要在汝。荒嬉墜緖戒於斯。年光曾不爲人待。此語分明有舊詩。先祖戒孫詩曰年光曾不爲人留。學業須成未白頭。諸君才美而恐不勤讀。故今以此勖之。</text>
<title>伊山院齋示諸儒</title>,<text>平明報食鼓初撾。濟濟靑衿靜不譁。禮讓一堂皆齒序。威儀三代在儒家。珠琳滿座文風盛。溫飽非心學味加。事業須從咬菜做。百年玆會亦堪誇。</text>
<title>權士安 正宅 出宰淸河。冠其適嗣。詩以賀之。</title>,<text>五馬榮還具慶堂。班衣朱紱耀輝光。壽觴九日黃花酒。丰彩三加玉面郞。延岳風流仙有分。專城白晢孝無方。人生得此皆恩賜。努力爲治答聖王。</text>
<title>挽黃同知 在中</title>,<text>小白烟霞獨閉門。九旬不夢人間喧。長松卧壑風聲老。詠檜名堂行誼敦。極宿躔聯樞府貴。丹㫌榮帶紫泥恩。虛棺已擧儀形遠。餘慶須看好箇孫。</text>
<title>示雲院齋中諸儒</title>,<text>月華澄泠水雲深。坐聽山齋誦讀音。制昉晦軒贍學義。䂓遵鄕老育材心。藏書萬軸今猶在。墜緖千年孰復尋。更展退陶留院帖。寒窓中夜整余襟。本院久廢。居齋鄕長老會議。劃院田一半以爲養士之需。十月之望。始聚士居齋。夜與諸生奉閱退陶先生請額手帖。有慨於先正立院之本意。遂賦拙語四韻。仍要來棲諸君續和。以志齋䂓追復之喜云爾。</text>
<title>挽權重彦</title>,<text>高居蕭散水雲隈。到老交情幾往回。性靜自無機事累。身閑常有好容開。不知幻夢歸眞近。謾念孀嬌抱幼哀。潛德世人誰更識。緬懷風範淚添腮。</text>
<title>挽金咸平 五應○二首</title>,<text>松翁賢裔桂爲梯。可惜天衢跼逸蹄。製錦盛年銅虎遠。積薪名路竹鮎低。林間夕照看烏哺。律外嚴霜隕蕙畦。寸草先摧風樹繼。沙園秋色倍凄凄。末路相知我最詳。憶曾京邸久薰芳。淸宵共做思鄕夢。冷宦同趨待漏霜。卄載樹雲成濩落。五更樑月忽蒼凉。平生契誼今誰托。聞有傳家賢少郞。</text>
<title>又次申楊川 鎭夏 韻</title>,<text>東閣寒梅近小春。淸臞孤標似高人。竹溪亦有楊州興。氷蘂偏爲棣萼親。繞樹吟詩增格調。巡簷得雪更精神。亭松欝欝風聲老。趣味同看歲暮辰。</text>
<title>輓金表從叔 始鍇</title>,<text>一曲新川掩蓽門。梅軒百代典刑存。同堂賢達曾薰馥。傳子詩書是漑根。行誼可能扶世俗。功名不必慕騰騫。頃年數掬羊曇淚。更灑杜陵丹旐飜。</text>
<title>次順興守乞梅韻</title>,<text>淺紅輕艶雪中開。長物山家此一梅。新月初生殘臘近。花前誰喚脚春來。</text>
<title>雲院。次申楊川韻。</title>,<text>翠竹蒼松繞院森。雪窓雲徑傍流深。諸儒勤業三餘在。先正高風百代欽。壁像留爲瞻仰地。泉聲時和講論音。食堂三鼓周旋處。滿座彬彬整佩襟。</text>
<title>司馬契韻</title>,<text>前輩風流屬我曹。蒼顔綠髩揔賢豪。百年契事黌樓豁。少日科名墨榜高。璧沼恩波霑滿座。鐵山晴影蘸芳醪。流鶯亦慣良辰會。也送淸音繞醉毫。</text>
<title>次李進士 ▣▣ 韻</title>,<text>四月淸和司馬會。百年同樂意中人。北山詩老投瓊什。添得煕煕壽域春。</text>
<title>溫泉之幸。遞職未及陪行。二首</title>,<text>鸞輿曉出五雲端。九月溫泉尙未寒。露裛黃花侵委佩。香飄赤黻繞行鞍。羹牆永慕絲綸靄。湯沐新恩父老懽。聖代太平今日事。邦人莫作逸遊看。偶然重躡舊臺端。節過授衣漸覺寒。歸夢深更猶戀闕。瘦驂長道不勝鞍。已違溫水鑾輿護。行見衡門𥠧子懽。遙想翠華西漢路。都人爭喜羽旄看。</text>
<title>行到廣津</title>,<text>晩出靑門鄕路悠。親朋相送意牽留。本無才術來何事。强作奔忙老未休。旅鴈頻驚雙闕夢。羸蹄倦踏五陵秋。此行應被篙人笑。立馬津頭更喚舟。</text>
<title>石寺司馬會。次成新寧 世頊 韻。</title>,<text>雪擁山門月滿天。良宵美景直金千。禪樓勝集皆前榜。璧沼羣英是列仙。苑杏行看回報甲。泥龜還欲老遊蓮。南中盛事堪傳後。誰把龍眠畫此筵。</text>
<title>宿長會酒店夜雪</title>,<text>紙窓寒氣冷於氷。睡宿官僮喚不譍。夢裏瑤臺開矗矗。朝來琪樹列層層。風回大壑江濤立。雲撤長空岳勢增。一路行行皆勝賞。却敎詩興欲騰騰。</text>
<title>歷拜先塋。宿忠州。夜夢謁家親。</title>,<text>松楸拜辭旅窓寒。夢裡難成膝下懽。風樹百年無限慟。覺來唯有涕汍瀾。</text>
<title>挽李潤吉 並叙</title>,<text>不佞少游紹修院。與潤吉同學程文於尊大人。潤吉旣貌古而醇。言若不出口。而礭然有所守。其爲文亦自贍麗可觀。而乃其餘事也。家世敦儒學。諸父登蓮榜。兩弟並捷大小科。而潤吉獨不利於南省。遂勤農治産。奉親具甘旨。處兄弟怡怡然。子若孫兟兟然滿前。皆敎之以方。使潤吉得其壽。雖不能流名於世。可享其淸福矣。而今遽不幸矣。慟哉。潤吉之弟來吉上舍。馳書告以靷期。仍示以其臨絶詩一篇。盖自挽也。見其詞意夷曠。無一毫怛化意。唯眷眷有望於子孫之成立。而以親老致養之未終爲恨焉。誦其詩知其於慈孝最隆也。不佞旣同庚分厚。而於其葬也。病未能執紼。作輓語四韻。寄示來吉。以寓悼亡之懷云爾。南村新卜就窀期。抆涕披看自挽詞。世路曾無名姓顯。天翁唯有孝慈知。桂蓮叢裡還霜鴂。詩禮庭前最白眉。福善由來應左契。高堂達識慰深悲。</text>
<title>挽趙監察久叔 二首</title>,<text>淸才少日積蹉跎。雅望踈襟孰更多。三世靑氊詩上舍。六旬紅紙老文科。呼朋泮水杯樽錯。扈蹕溫泉釰佩峩。冷落神明還草草。一塲回首是南柯。宦情如寄强勞形。旅苦鄕愁悴暮齡。官近霜臺猶白首。跡歸香案忽雲輧。病牀初得傳詩鯉。櫬路飜飛急難鴒。千里故園三載返。不須長道更招靈。</text>
<title>次葛浦齋舍韻</title>,<text>千古雲烟護此原。舊家遺澤至今存。箕裘奕業惟忠孝。蓮桂芳名幾弟昆。雨露遙連霜草壠。齋廬新搆葛陰墳。請看洛水沄沄去。源遠流長有是言。</text>
<title>挽成新寧 世頊○二首</title>,<text>淸白箕裘世所稀。高情自與俗情違。列星乍照桑楡影。老宿分臨棣萼輝。黃卷爐薰啖蔗味。古坡松老掛朝衣。南中耆舊今誰在。寂寞東溪掩夕扉。自愧䟽慵久辱知。百年終始得斑窺。襟懷灑落無塵想。世味恬閑恥詭隨。送餞邊城如昨日。傾籌海屋未曾期。重泉更會延津釰。鶴返遼陽萬事悲。</text>
<title>題紅白梅盆</title>,<text>小園三徑欲生苔。惟有雙梅待我來。凈几琴書無俗物。臘天紅白雪中開。</text>
<title>挽金文遠 穆然</title>,<text>宿德淸文世所宗。幾多高論起踈慵。龜亭先踣追風駿。太白新摧卧壑松。可惜礦金終秘彩。空餘書帶欲抽茸。新墳咫尺違鷄酒。回首平生愧病儂。</text>
<title>題高王考 淸風公 遺墨障子</title>,<text>銀鉤璀燦篋中塵。元氣淋漓筆下神。更有臘梅相伴在。落花飛雪共精神。</text>
<title>送金巨卿 埅 咸都肅行</title>,<text>向也余有北邑之除。巨卿以詩贐之。未幾余以病親呈遞。巨卿又有北幕除命。亦親老。却用其贈余韻回贈焉。明時戎幕屈賢英。從古南中此亦榮。大漠雪侵慈線密。太行雲繞客鞍輕。琴歌關塞非心樂。松菊鄕園入夢淸。聖代太平崇孝理。莫愁萊服出荒城。</text>
<title>黃先達季則 鱗采 慶席</title>,<text>四賢古里太平鄕。聞喜開筵客滿堂。竹水有源添雨露。檜陰生桂吐芬香。題名紅紙爲吾分。得意靑雲任彼蒼。最賀綵衣呈戲處。南山瑞色暎華觴。</text>
<title>輓金同知 价</title>,<text>三潭深谷好盤旋。石髓靈芝可引年。極宿荐臨丹鳳誥。旭朝重結赤繩緣。簪纓奕閥布衣老。雲壑虛棺火食仙。棣萼向來歡未了。蘆峯玄宅近新阡。</text>
<title>次金巨卿 埅 韻</title>,<text>無愧平生是卽仙。何須榮路羡貂蟬。吟窓遠峀雲容白。睡枕寒松露滴姸。綵服承懽春不老。古槐垂蔭子多賢。閑來時作苓榛詠。籬菊秋風又颯然。</text>
<title>挽朴進士 敬祗</title>,<text>几席無塵瘦骨淸。散丹花下篆煙生。劬書性癖還忘老。近道天資不費程。文榻幾年垂奬誨。儒林多日仰耆英。堪嗟遐土遺金礦。誰記山南上舍名。</text>
<title>次金亨之韻</title>,<text>奇氣靑春獨掃千。長吟短咏幾篇圓。南金寶彩憐遺礦。皁櫪駑蹄愧着鞭。得此論詩仍對酒。還如騎鶴更腰錢。白頭相送將何勉。笑指蒼松歲暮天。</text>
<title>挽李大裕</title>,<text>艮翁詩禮上庠傳。師友淵源世德全。餘韻古家推後裔。高風百代守先氊。光生舊院亭居搆。幽闡遺文印本編。追憶峯齋前歲訪。可堪回首隔重泉。</text>
<title>挽朴士厚</title>,<text>花溪一曲好風烟。寂寞幽棲送暮年。書釰初心隨水逝。箕裘舊業屬螟傳。堪嗟金礦留餘寶。還使駑蹄愧着鞭。回首平生如夢裏。病違漬酒涕潸然。</text>
<title>挽斗巖金丈</title>,<text>公在靑春我在幼。已知溫雅出凡流。科名晩付諸郞做。閑養偏宜一壑幽。竹馬問書渾似夢。尻輪催馭不曾留。傷心向日堂前路。忍過林廬訪舊遊。</text>
<title>敬拈陳賀韻 並小序</title>,<text>丙子正月。大殿以東朝年七十。率百官陳賀上尊號。賤臣病伏田廬。不得參百僚呼崇之列。拈韻成律。以寓頌祝之忱。三元佳氣擁神京。極宿光臨紫籞明。聖母遐年如日永。天顔喜色共春生。黼衣祗跪芝凾擧。環佩齊趨縟禮行。此事前乘應未有。雲宵悵望獨懸情。</text>
<title>次申鴻甫 益漸 杜浯堂韻</title>,<text>今世淸眞似子稀。翩然行色叩荊扉。客囊詩草挑燈出。鄕旆春風共鴈歸。萬事蹉跎甘守分。百年荏䒣果知非。聞君杜谷新居好。晩計諧心政不違。</text>
<title>過關東望楓嶽。馬上有吟。</title>,<text>踈才非復少年時。何事邊荒驛傳馳。聖主憂民恩似海。微軀越險坦如砥。路經鷺渚忙留債。山到關東漸覺奇。堪笑男兒弧矢志。老來還作北征詩。</text>
<title>途中望皆骨山</title>,<text>金城行過又淮陽。指點仙鄕入遠望。滿目雲山皆雪色。不知何處是金剛。</text>
<title>鉄嶺</title>,<text>巨嶺高高半入雲。北關形勝耳曾聞。天開豐鎬枌楡社。壤拓腥羶靺鞨氛。螺䯻聳烟靑萬疊。䮍蹄翻雪白雙分。十年再宦今初到。此去將何答聖君。</text>
<title>次安文貞公國島韻</title>,<text>碧海南滙作大湖。雲濤蕩漾岸沙鋪。蓮花一朶抽蛟窟。蜃氣千層擁綵圖。傲雪孤靑臺上竹。掠波雙浴水中鳧。若將此島爲漕舶。北路飢民可潤枯。</text>
<title>安邊道中。次卞春亭韻。</title>,<text>路入登州北去賖。海天孤店夕烟斜。玆遊處處多奇賞。馬首長亭雪作花。</text>
<title>次李康侯 晉三 韻</title>,<text>雪晴風定海無聲。島嶼迷茫活畫成。晩向文州驅馬去。逢迎爲有故人情。</text>
<title>咸興。次聞韶樓韻。在輿地勝覽。樓成賜龍飛御天歌。故名聞韶。</title>,<text>畫閣翬飛壓海天。北關雄府鎭窮邊。綿瓜奕業初開國。陶穴遺居幾閱年。風起沛鄕回漢馭。曲成韶樂協虞絃。城川江水流無盡。聖澤源源萬世傳。</text>
<title>次勝覽摩雲嶺韻</title>,<text>卄年蹤跡久臺端。今日初登北去鞍。千里邃閽回首遠。百層飛棧入雲盤。已知邊塞分憂重。不憚深冬砭骨寒。堪笑此行何所得。髩毛皤盡更無斑。</text>
<title>摩天嶺</title>,<text>摩雲纔過又摩天。一上層巓氣浩然。帝座三淸通喘息。鵬濤萬里蕩雲烟。百年沙塞無邊警。今日征驂任借肩。暮泊城津郵店宿。坐看東海月生姸。</text>
<title>吉州次圃隱韻</title>,<text>從古關防說此州。官居䧺壓海山頭。昇平聖代邊塵靜。惟有長川抱郭流。</text>
<title>行到明原有感</title>,<text>知己平生我渭陽。遼陽仙去已茫茫。三千海北桐鄕路。醉過西門涕自滂。</text>
<title>題朱倉舘</title>,<text>肩輿晩過立巖來。俯見朱倉洞府開。村接漁船疑泛泛。雪平雲海共皚皚。駑材佩虎恐非分。皮服攀車謾訴哀。到處民憂看溢目。也無詩興事敲椎。</text>
<title>次李康侯韻。示鄕賑兩功曹。</title>,<text>鄕序諸賢滚滚來。一身文武揔兼該。民饑恨乏蘓殘手。政拙欣逢識務才。自是要荒王化遠。幾多宵旰廟謨恢。邊民好報豊年瑞。佇看新春泰運回。</text>
<title>次鐘令李伯宗 齊華 韻。回寄行中。四首</title>,<text>歲暮悄然塞外情。忽驚征旆趁南城。人生會合元無定。豈料君今又北行。崑精晩歲映邊州。三度摩天辦壯遊。弧矢本來男子事。休將邑號更稱愁。萍會三人一席留。民憂兼得帶離憂。論心此夜偸閒界。明日相思望白頭。分憂共値歲飢時。大義西銘宿講知。千載孟陽眞可戒。且停遊樂並休詩。</text>
<title>又次鍾令韻 三首</title>,<text>征盖悠悠出塞遲。揖鞭沙磧去留時。客中邂逅今三度。馬上分離又一詩。晴時陰雨重邊功。儒將腰間亦佩弓。晩學韜鈐焉用是。廟謨今日在和戎。歸驂欲發更遲遲。拚送朱輪出塞時。席上小鬟知我意。披牋勸作贈行詩。</text>
<title>次鍾令韻示會寧倅 徐志修</title>,<text>西海杯樽杳樹雲。白頭山下又見君。春宵鼎坐俱靑眼。邂逅風流故意勤。</text>
<title>又題鍾令詩軸</title>,<text>分憂字牧是爲功。不必天山詑掛弓。若得荒年拯萬命。金城千里壓山戎。</text>
<title>用李令伯宗韻。送柳令叔野之任穩城。四首</title>,<text>傾盖殊方卽舊情。驪駒一闋出龍城。故鄕南望三千里。今日那堪送北行。天恩一視北關州。歷試恢恢快刃遊。新歲陽春移脚去。穩民歌暮鏡民愁。牧疲仁澤在人留。拙手能無代斲憂。追想牛車看賑地。漁郞一曲是遨頭。荒年腰紱偶同時。聖主分勞我輩知。會待秋來歸日下。共賡周頌屢豐詩。</text>
<title>設賑廢詩。偶占歸德洞卽事。</title>,<text>小雨沾衣出洞遲。啼飢髫白挽驂時。黃鶯不識民憂急。頻送淸音苦促詩。</text>
<title>四月十一日。是祖考諱辰。係官塞外。不能行祭。終夜感愴不寐。書此以示家兒。</title>,<text>憶昔爲兒在膝時。桑蓬南北立揚期。百年天地今靡逮。皓首邊城感涕洏。上句下隻。卽孩提時。祖考抱戱期祝之語。每伯姑母傳說此語。今猶在耳。而不肖多忝。反作白首半刺。距鄕幾三千里。無以致脩䐹設奠。但以稱家之需。委之於兒婦輩。到此尤增蓼莪之慟云。</text>
<title>次李康侯元帥臺韻</title>,<text>萬古流名元帥臺。北征威武海同雷。太平今日春遊晩。惟見荒碑長綠苔。</text>
<title>七寶山。書贈南評事泰會。</title>,<text>靈區引興入山催。靑海東頭洗眼來。芙蓉聳出千葩秀。鬟䯻粧成七寶開。文彩使星詩滿篋。風流邑宰妓傳杯。夜凉臺殿飛長笛。應有瑤空一鶴回。</text>
<title>次評事韻。因以贈行。</title>,<text>趍風二載得窺斑。忽報仙槎八月還。深澤似酥添北海。歸程共鴈出南關。詩成七寶金剛裏。跡近三淸象魏間。還愧踈慵留絶塞。可堪回首隔重巒。</text>
<title>七寶山。次舅氏白南公韻。三首</title>,<text>肩輿晴曉陟崢嶸。海外靈區假步行。望裡羣峰騰寶氣。何須此地問山名。右蘓堂嶺石磴連天高復傾。回看北嶽入雲撑。白頭一脉連長白。朱夏常留雪萬莖。右望長白山簇立群峯縹緲間。綵雲朝捲露眞顔。淸都昨夜仙遊罷。珠翠玲瓏海上山。右七寶山</text>
<title>金莊寺</title>,<text>千仞高臺最上頭。短筇晴日騁雙眸。山中石室牙籤積。畫裏瀛舟竹葉浮。珠翠宛成粧䯻列。觚稜自作佛宮留。奇形異態多難狀。始識邊荒有勝區。</text>
<title>次鍾令伯宗韻。送穩城舊使君。</title>,<text>一別洛城數千里。桐鄕此日驛程催。歸心先逐南鴻去。征旆初從北地來。身到舊衙還是客。酒浮殘菊亦曾栽。天寒遠路須珍重。我又籠間鷳已開。</text>
<title>待鍾令</title>,<text>霜後金英晩始開。小階淸曉嗅香回。官僮凈掃花前路。報道愁州太守來。</text>
<title>次月松亭壽慶詩韻 幷小序</title>,<text>箕城李文若。孝子敎授公之後。二十年前奉兩親壽俱八旬餘。會鄕士友設慶酌。老少與宴者各賦詩以賀之。長篇短什無慮數十篇。儘海邦盛事。一日文若袖詩券見訪。要余次韻。噫生而養之無方。沒而慕之彌篤。文若克肖先德。孝於親如此。文若其賢乎哉。文若少余一歲。今皆老矣。雖欲爲親擧觴。可復得乎。相對悲涕久之。因步其長律。以慰孤露之感云。月松亭畔老仙遊。孝子碑前剩馥留。十代雲仍看世德。百年琴瑟自賢儔。塵翻海屋靈籌滿。春入瑤觴萬福酬。盛事賓筵歌頌在。遺風政與水長流。</text>
<title>次鍾令</title>,<text>蒼顔白髮共蕭蕭。把酒相看故意饒。同掌試圍襟佩集。並趨戎幕鐵衣凋。鄕心雲嶺隨陽鴈。秋色邊風展翮鵰。夜久東樓移席坐。海天霜月捲簾邀。</text>
<title>夜坐聞窓外鶴唳</title>,<text>畫閣三聲夜色沉。客懷寥落又冬深。窓間一鶴叫霜月。碧海靑天萬里心。</text>
<title>次鍾令見寄四絶</title>,<text>相得懽情老更新。容顔非復昔年春。君爲北地腰銅吏。我是東岡失脚人。聖主深憐餓莩羣。十行哀札耳頻聞。居官各效分憂責。還愧同登奏課文。撥路飛通兩地奇。邊城幸値太平時。祗宜寄我相思字。不必煩君退虜詩。菁莪流澤萃英材。屛幕凝香擁粉腮。華燭三更呼榜後。且拈新韻喚觴廻。</text>
<title>鏡城八詠</title>,<text>連雲跨海鐵爲城。三百年開節度營。將榻深嚴依北斗。金臺不獨儲賢英。右府城巖巒突兀出雲天。山海奇觀在眼前。關北百年邊警息。太平民物萬家烟。右升巖數間祠屋海城闉。烈烈英風似隔晨。拓地雄威遺碣在。胡兒不牧豆江春。右文肅廟靑海祥暉耀鐵衣。凱旋雄躅振餘威。鯨濤日夜雷霆闘。像想當年洗釰歸。右元帥臺睡覺寒窓起攝衣。東臺走馬候暾暉。火輪飛上滄溟濶。咫尺扶桑瑞靄霏。右海東臺津邊漁子海爲家。半世生涯寄一槎。來去不知風浪怕。危機還在得魚多。右龜尾津湛湛碧甃玉漿深。修綆淸晨和露斟。眞液古來療百疾。不知能滌幾人心。右衙井烟絲裊裊嚲長洲。今古征驂幾去留。翠袖臨分休折贈。遊人行出鬼關頭。右柳亭</text>
<title>次李夢瑞 獻慶 韻 二首</title>,<text>淸時字牧愧妨賢。跡滯邊城歲月遷。萬里初逢靑眼舊。一杯重擧落花前。人生聚散無非數。世事乘除只任天。虛負百年弧矢志。羡君遊海問眞仙。遙遙西水訪靈區。一點文星壓蜃樓。鰲背仙遊饒勝賞。錦囊詩興蕩閑愁。豆江入海胡塵隔。赤島浮天聖跡留。家國壯年無暇日。今春北塞昨南郵。</text>
<title>夏課。鍾令拈唐律韻共和。二首</title>,<text>萍會前遊已隔秋。年年夏課此高樓。來留絶塞功名薄。對把深盃歲月流。命駕君能要叙餞。佩符吾豈覔封侯。明朝便作河梁別。我欲向南君獨愁。關塞天開幾劫秋。客來同上古城樓。三庚歊氣排雲豁。長白晴光入海流。一宦已多違志節。千詩還欲傲公侯。故人萬里今成別。綠草黃沙生遠愁。</text>
<title>酬智陵參奉朴 遠枝○幷序</title>,<text>朴參奉鏡城漁郞浦人也。力學工文。十數擧不第。淸介自守。訓誨鄕里後生。北土人士多敬重之。歲辛未。余爲通判。朴適爲校長。余以一邑訓長之任委之。勸課甚勤。時朝家以北道諸陵參奉。與京陵官一例遷轉。而別擇道內望士。自本道塡差準朔。以爲階梯職。本道觀察使尹公得載行關各邑。令薦進士望中可爲齋郞者。余以朴薦之。卽授智陵參奉。余勸令赴任。及余之解歸也。朴來待于咸興已有日矣。臨行贈余以詩。次其韻以謝。憶昨腰銅滯海城。暮年棲屑有何營。公餘每到漁郞浦。林下曾聞處士名。秋雨異鄕爲客地。關河萬里送行情。看君老去多奇氣。不必終軍獨請纓。</text>
<title>與朴參奉至萬歲橋。分路口號。</title>,<text>枌楡形勝在西橋。江日初晴宿霧銷。棹唱轉成驪曲去。離亭還係柳千條。</text>
<title>行到摩天嶺。小憇交龜亭。</title>,<text>肩輿遠躡嶺雲端。疊疊登登步步難。氷雪接天通去路。藤蘿礙日挽歸鞍。嚙肥却愧肩擔重。解紱方如腋羾寒。向晩交龜亭上坐。海山奇景倚欄看。</text>
<title>璿源殿次板上韻</title>,<text>海東千載應淸河。尺釰開基寶曆多。去歲又回昇極日。邦人博誦御天歌。靈宮肅肅襯雲霄。湯沐榮光歲月遙。日表龍顔今快覩。怳疑身立健陵朝。</text>
<title>元山倉廨。次板上韻。八首</title>,<text>三歲鄕關去路尋。旅牕秋夜草虫吟。無端絶域皤雙鬂。愧負初來活物心。荒年邊府雪中尋。忍聽窮閻苦呻吟。秋雨又傷今歲稼。解歸猶有念饑心。旅愁衰病日侵尋。觸景何曾事哢吟。偶到元山倉廨坐。案前湖海覺醒心。澄滙連海幾千尋。蓬底商謳夜夜吟。楓荻滿洲秋瑟瑟。也應南北戀鄕心。望裡蓬瀛若可尋。洞賓何事謾飛吟。一身無愧眞仙近。欲向津頭洗我心。日暮漁村賈客尋。潦淸雲海老龍吟。島居火食亦仙侶。望見炊烟起海心。北來帆檣日追尋。官僕飢膓費蚓吟。鯨浪接天來者少。還如秦海候仙心。客路消愁高處尋。海山秋景助淸吟。憑欄極目嶺雲遠。叵耐思鄕戀闕心。</text>
<title>草原驛。謹次蒼雪權先生仙花詩帖韻。二首</title>,<text>晩景遺榮屈馬曹。儒林百代有人豪。爾爲當日康成婢。筆硏中間久服勞。韶顔七十未全衰。尙記關門紫氣時。過客西門無限慟。今朝唯有老婆知。</text>
<title>次權江左蓮色詩韻 二首</title>,<text>爾爲關北女娘曹。江左詩家一代豪。存沒百年雙涕渙。虫聲喞喞海雲高。古鏡埋光綵匣埃。仙郞往跡鐵江隈。蓮花秋水殘香在。寂寞修文去不迴。</text>
<title>北關舊有風土詩二首。用其韻追成一律。</title>,<text>操弓健兒戴氊毛。簇立長防羯虜臊。冬市驅犉常易貨。雪天逐鹿揔牽獒。登山凍足資牛膝。出海鮮魚去乙膏。撥步如飛來又去。不愁深夜虎豺嘷。乙膏魚腸</text>
<title>輓無爲齋權公 業</title>,<text>一生高卧水西邊。寂寞幽棲似草玄。世外空靑眞秘寶。室中爐火欲長年。流光春盡篔簹草。餘馥庭開太液蓮。林下儒風誰復在。自慚多病阻鷄綿。</text>
<title>梳髮</title>,<text>閑界駸駸歲月高。梳邊短髮白如繰。孤松冬嶺寒擎雪。瘦鶴靑田曉刷毛。老去恒飢眞本分。世間公道亦吾曹。回思曩計還多悔。未向東岡着脚牢。</text>
<title>丑山竹島 有萬戶權公死節城址</title>,<text>巖麓初非愚叟移。蓬壺疑逐颶風飛。長鬐山勢掀濤立。暘谷桑枝共竹猗。出日蒼蒼還盪漾。歸舟泛泛更依微。關防近來踈籌策。感歎孤障立慬時。</text>
<title>次南進士 峻衡 道州試所韻 三首</title>,<text>天借詞壇我輩遊。羣英文彩壓人頭。桂香暗動衣如雪。籠燭微明月上樓。文鑑空遺滄海蚌。羇懷偏感隰苓秋。濯纓潭古今何處。郡誌披來謾起愁。槐黃南國辦奇遊。抹帛風流愧白頭。丹闕望遙雲擁嶺。朱衣點罷客登樓。五更衙坐吹霜角。九月江城落木秋。悵望竇巖先契遠。吟詩聊自寄閑愁。三載從君海上遊。幽居靜散可遨頭。里傳槐市空文藻。臺逈觀漁壓蜃樓。特地江山眞世界。無邊風月自春秋。談詩課學無塵事。見客眉黃不待愁。</text>
<title>挽鄭承旨道中 權○二首</title>,<text>朝陽一鳳九苞奇。飛入上林早羽儀。邊鑰揚聲棲枳棘。銀臺刷翮繞罘罳。善鳴賡和箎塤響。瑞彩瞻依黼衮垂。昨夜雲輧乘化去。丹霄暮色但凄悲。聞君已過就窀時。客路征驂望哭悲。寶鏡虛留看瀑約。鳴臯還負盍簪期。餘生海內誰相仗。萬事人間不可知。身後典刑無處覔。傳家詩禮有螟兒。</text>
<title>挽鄭參議道翁 重器</title>,<text>文詞欲闖明宣盛。編簡長親閩洛賢。梅谷寬閒堪偃仰。鳴臯道義共盤旋。回頭次第修文去。今世儒風孰繼前。餘事文章堪補衮。一生溫飽不關身。荷衣乍換緋衣貴。奎宿還同極宿淪。俯仰人間成濩落。同年白髮淚霑巾。</text>
<title>輓梅鶴堂金▣▣ 行秋</title>,<text>時從山外揖儀容。一覿醺然似厚醲。行著隣鄕推長德。孝存先烈式諸宗。松楸雨露碑題遍。梅鶴溪山野趣濃。晩景佳孫傳後事。弧精還閟若堂封。</text>
<title>次內延寶鏡寺韻 三首</title>,<text>峽束巖回一水來。行尋石逕洞門開。寰中別界仙間地。雲外高樓畫裏臺。紅葉投筇披繡幄。飛流繞脚起晴雷。入山應接還無暇。底事菴僧乞句催。肩輿晴曉繞山來。香霧初消佛宇開。懸瀑吼崖將倒海。蒼藤絡石自成臺。參雲寶塔經塵劫。報食菴鐘響震雷。回首人寰波蕩地。却慙車馬日相催。逐逐風埃感歲華。海雲江月道途賖。一川霜鴈蘆邊夢。兩岸漁村畫裡家。束帶官行羞白首。撲鞍秋色老黃花。數旬再入祗園界。堪笑山僧識面多。</text>
<title>赴海營 二首</title>,<text>再到還如見故鄕。暮年牙纛出西疆。寸心懸宸闕。舊面依依見首陽。旗影晩添孤竹色。海雲新出小荷香。自嘆拯濟無籌策。何事今行答我王。情話親朋揔故鄕。渾忘今日滯邊疆。淸宵歸夢尋陶徑。儉歲民憂戒孟陽。壁掛敎書顔有厚。詩成賓榻頰生香。何時得渡瀾津去。海國風謠奏聖王。</text>
<title>未赴結城之遊。復用前韻。</title>,<text>淸晨送客水雲鄕。從古名區說此疆。孤島秋深龍作窟。平沙如雪鴈隨陽。纖歌晩雜漁謳響。老菊寒添舞袖香。暇日風流歸幕佐。自慚豪致讓山王。</text>
<title>次結城韻</title>,<text>秋遊無處不重陽。興在潮頭百尺檣。島接蓬壺疑泛泛。山深松桂更蒼蒼。黃花揷帽風光晩。翠黛傳苞笑語香。日暮平湖輕棹返。鴈聲橫塞海天長。</text>
<title>示養士齋儒</title>,<text>多士南城較藝處。海天淸夜入凉新。由來淡泊眞吾分。咬菜方看做事人。</text>
<title>巡到金沙寺。次壁上韻。</title>,<text>祗園重到卄年秋。萬古奇觀一夜收。沙作瑤臺天外白。月成圓魄海中浮。南樓未卜今宵好。赤壁還從旣望遊。老子仙緣堪足詑。關防亦自有風流。</text>
<title>次濟民樓重修韻 二首</title>,<text>大藥神方濟幾人。百年樓閣會重新。若將此術醫斯世。風化吾東見再醇。南州佳景此樓高。珍重諸公好改修。壽域中藏甞草訣。雕榮平挹采蘋洲。林泉勝蹟龜亭在。几案奇觀鶴峀浮。園榭亦關興廢運。太平今日再看不。</text>
<title>豐川皇華門有感</title>,<text>驛亭迢遞客行邅。路入皇華舊舘前。妓女不知桑海變。棹歌遺響尙今傳。門是舊日朝天之路。而官妓有能爲棹歌者。</text>
<title>豐川舘次板上韻</title>,<text>客路遙遙並海遊。皇華舊跡幾春秋。淸晨捲盡西樓箔。椒島迷茫宿霧收。孤岑入海聳危簪。漠漠春容晴復陰。晩去隨風濃欲雨。波中噓起老龍心。右椒島春雲江空木落露華明。秋月蒼蒼秋水淸。沙上鷺羣棲未定。蘆間漁子睡初驚。右業淸秋月綠荷初泛水漪漪。待得花開晩更奇。爲是曾經君子愛。佳人莫唱采蓮詞。右雙池菡萏客舍春風翠織繰。海天朝雨嫰夭夭。下枝裊裊垂車馬。長使行人自折腰。右一逕楊柳海岳曇雲隔幾層。踈鍾隱隱曉光澄。諸天知在官林外。詩瘦西安懷少陵。右淸凉曉鍾瑤陛重重琪樹稠。仙山霽景可遨頭。月明滄海飛長笛。應有飈輪降此樓。磚石山。卽阿郞所遊處。○右磚石積雪俗弊由來未易明。長時香火禱神靈。心如舟溺今誰識。千載晦翁喚人醒。右望德靈寺閱歷風霜秋復春。羣龍出海聳蒼鱗。琴軒暑雨生凉籟。願得淸陰庇世人。右環官喬木</text>
<title>輓詞[洪重徵]</title>,<text>高牙大旆出秦關。奄見蕭蕭片旐還。才待晩成惟上簡。悲深速奪奈天慳。沙堤士仰榮陽宅。江浦民啼峴首山。淹卧一床違哭送。此身誰道在人間。</text>
<title>輓詞[權墉]</title>,<text>惟君孫於貞𥳑公爲五代。體於天地之塞者淸。性於詩禮之訓者端。自少言行已典雅。餘事文藝。又夙就。于科則少試少闡。大試大闡。于國則內而內重。外而外重。隨其所在。惟理之得。聖主心嘉之。念爾賢祖。進其遺像而贊之。擬諸昔賢。付以方面而治之。將大其用。過一年年六十七而終。噫朝野之顒仰何如。士友之倚仗何如。楓宸之佇待何如。而纔其可未究其成。化翁之生之者何意。奪之者又何意。抑吾別有所感焉。君有實地工夫。開口而不遽。撿躬而不喭。待人接物而誠意藹然。至於追先照後之事業而一循義理。不失其大節目。苟非有眞箇見得。烏能致此。吾以爲他日斯文之托有所矣。豈料衰病危喘。尙寄斯世。而少我十易年者。先我而歸也耶。淸臺已古。寒瀑傳聲。空山一老。長慟而已。祗以短詞。遠送哀音。詞曰。黃雲漠漠兮。白山蒼蒼。棠車有儼兮。丹峽之藏。芳名不朽兮。山高水長。</text>
<title>輓詞[朴孫慶]</title>,<text>國非喬木重。人貴克家譽。魏笏傳無愧。王槐老更舒。瑞周元鸑鷟。歸魯是璠璵。汪汪撓難濁。溫溫實若虛。端方看截琭。穩重賞排鐻。雅望推安石。䟽章說敬輿。愛君要補衮。憂國乞濡袽。白簡頻峩豸。潛鋒或被徂。官疑單父屈。踈似賈生踈。悃愊西京吏。褒增北闕書。仍聞聽履日。正在感國餘。雨露深垂澤。風雲晩欲攄。有君堪結草。無友共連茹。出守君當召。分藩我亦除。徊徨登陛急。黽勉出郊徐。孤竹千年國。檀君九月墟。神明初折獄。淸白屢傾儲。強禦眞羞吐。凋氓賸借噓。引章陳解佩。揮吏念歸畬。木稼災誰報。雲旗夢已遽。歸檣通漢水。征旐繞宸居。寂寞巖廊望。蕭條駟馬閭。天心應我奪。先誼孰公如。耐久膠投㓒。交宜水和諸。殘生瞻魯殿。萬事守先廬。一闋千重意。題封當薦葅。</text>
<title>輓詞[權正宅]</title>,<text>方面超除不世榮。心兢足躩凜如驚。羣咻可耐漂山謗。宸簡惟知洗水淸。陳轡攬來無大吏。召車行處擁齊氓。欲看特達君臣契。隱卒筵中四字評。喜不曾形况復嗔。溫溫恭嘿自精神。天資近道寧須學。日用無私揔是仁。德望隱爲士林表。風猷端合廟堂珍。如今萬事都虛擲。祗使人人欲百身。心契先人托重編。寅緣門下許周旋。婚姻竊附重敦好。師友相兼殆忘年。遺集編摩承謬屬。淸詩唱和積新篇。別離半載仍長訣。今世吁嗟永絶絃。</text>
<title>輓詞[權正忱]</title>,<text>嶺雲蒼慘襍飛塵。㫌節西歸不見人。天地何心生國器。江山無語送靈輴。罏香猶襲懷中卷。棠茇空留塞外春。綵色堪宜施黼黻。履聲曾未上星辰。淸襟泂泂氷藏壑。美質溫溫席有珍。摹畫靈臺知莫狀。撰修金管復誰陳。憂時暫試拯援手。忤世仍兼寵辱身。適去公應無憾恨。後生牢落謾悲辛。</text>
<title>輓詞[李級]</title>,<text>歎息山南運氣窮。皇天何遽奪吾公。徒聞一路揚淸譽。不見烝民濟溺功。飛旐謾沾湖上雨。大旗終卷海西風。百年依仰鯫生意。踽踽人間更孰從。</text>
<title>輓詞[金埅]</title>,<text>甘棠春色夜來虛。海民髽髮哭遮轝。遭逢藥圃先生後。輕重吾南太白墟。悼惜宸心方輟食。凄凉巷吊更沾裾。此生不盡幽明恨。瓜葛多年况不踈。</text>
<title>輓詞[金必源]</title>,<text>玄風日以替。不見古之人。夫子生南國。邱壑養淳眞。靑雲滿宛洛。白璧無緇磷。有鳥朝陽樹。五章備綵珍。有魚天池水。下視野馬塵。西北殷山秀。淸風載朱輪。睿想中興相。風期異代親。汝往勒其文。五載梓始新。深深蘆谷口。雲捲見星旻。高笑撫簪紱。何日歸東屯。英英太白雲。春雨長蔬筍。牛川有鯈魚。庭竹堪垂綸。手種雙梅樹。依依入夢頻。石臺行可尋。簿書眉爲顰。奄忽福星墜。哀此首山民。京口泣僚友。修門惜老臣。人物遂眇然。典刑永沉瀹。</text>
<title>輓詞[金行源]</title>,<text>兒童知藥老。公是稱家人。名重三韓界。恩深兩海濱。儒林虛丈席。邦國失龜珍。多少傷心事。從今世道淪。</text>
<title>輓詞[金㙔]</title>,<text>中興名相典刑遺。嶠嶺之南領袖誰。不見平生聲色動。方知弘度廟堂宜。風雲北闕虛心日。雷雨西藩布政時。無奈存亡關運氣。悲來未暇哭吾私。</text>
<title>輓詞[李世澤]</title>,<text>恭聞黃海伯。歸葬赤城山。嶠嶺無宗仰。淸都有舊班。高名汗竹上。深化舍棠間。他日龜潭路。束芻奠墓還。</text>
<title>輓詞[張緯邦]</title>,<text>不獨河山鍾俊英。藥園從古秀蔘苓。霜臺整笏羣妖屛。海臬宣風一路淸。隆棟儘堪扶巨廈。艨衝終未濟滄溟。重宸眷注方深日。何遽鸞驂向赤城。</text>
<title>輓詞[李泰春]</title>,<text>盥手貞簡稿。彷彿見風流。皇皇葛懷象。遼濶空千秋。於何徵典刑。有孫賢克肖。大地寒冬閉。一室團和吹。擧世皆如此。庶見雍煕時。天然公輔器。夙歲播蘭麝。明時薦席珍。至尊含笑迓。霜臺整笏立。袖彈無顧藉。風稜灑百僚。噂沓爭抵罅。魚水契方密。睢盱安敢嚇。海甸一都會。自古稱難治。氓風襍幽薊。謠俗爭譏利。非重不可鎭。非廉不可寄。王曰汝惟諧。往蘇吾民㿃。君恩重於山。寧顧狺狺𧬨。慨然攬淸轡。汚吏望風駾。千古冀州史。不獨流芳馤。方伯豈不貴。在公非顯資。望七亦云壽。在公卽短期。明良會相須。穆衡應及時。龍蛇運何厄。大屋梁先摧。天意不可知。世道其誰回。</text>
<title>輓詞[柳興源]</title>,<text>昔在童孩日。已聞夫子名。家聲紹藥老。時望掩髦英。厚德喬山重。冲襟止水泓。鸞棲流惠澤。鶻擊振風聲。抱負期廊廟。風雲際聖明。銀臺喉舌責。方岳黜陟衡。疆禦何曾吐。毫絲絶不營。海甸方胥悅。天意奈難評。聖主臨朝歎。賢臣悼死情。家邦悲棟撓。禁掖淚河傾。旅櫬過城闕。飛㫌指順榮。春風回陋巷。南極閟奎精。普切云亡痛。偏深戀德誠。家君爲執友。眷念及愚生。世契仍膠㓒。賢郞義弟兄。寅緣冠盖枉。陪侍里閭迎。不以庸騃棄。幾多感愧幷。典刑今不見。醇誨竟難擎。那得江河量。復誰松竹貞。公私無恨痛。涕淚謾沾纓。</text>
<title>輓詞 三首 [權諧]</title>,<text>雪中曾訪壁間梅。人在西疇花自開。佳實未成調鼎用。甘棠空使海民哀。非緣卜宅卜其隣。一歲仁廬炙得親。後死卽今安放仰。嶠南輕重一人身。藥翁勳業在麒獜。覽像宣銘聖翰新。有子有孫眞煥赫。遺文傳刻映千春。</text>
<title>輓詞 三首 [趙普陽]</title>,<text>明時按節國西藩。淸介能廉俗吏頑。不必衣冠歸故土。似公宜葬首陽山。百年宗祀遵先讓。二祖文章發舊輝。了債人世無餘恨。九原惟應一笑歸。美質因加踐履功。高名伯仲拙修翁。自今吾屬將誰仰。小白新摧國望峯。</text>
<title>輓詞[黃鱗采]</title>,<text>藥翁孫子振家聲。明主嘉之往碧城。仁雅本來天賦美。忠廉推去海民平。牛川松菊今無伴。鳳閣絲綸孰與評。最是遠道捐舘痛。昔年司命傡丹㫌。</text>
<title>輓詞 二首 [成灝]</title>,<text>藥爺醫國後。夫子得餘丹。氣味陽春藹。精神水月寒。愛民如有病。見客似無官。埋却調梅手。傷時淚自汍。靈禽飛下唱河睢。坡老門前旭日初。遼海無端消息遠。百年交誼夢還如。</text>
<title>輓詞[金尙溥]</title>,<text>盎然面背一團和。藥老仁庥養已多。紫海風薰嘉麥瑞。碧城春遍芾棠華。古經在手甘如蔗。崇秩無心薄似紗。早晩林泉歸卧計。祗今香案去鳴珂。</text>
