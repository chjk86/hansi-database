<title>遠別離</title>,<text>遠別離遠別離。關山萬疊水千迴。山高水長道路隔。望斷天涯君不來。君不來春已歸。紅顔共爭韶光老。深閨獨坐感年華。庭花落盡生芳草。蕩子無情豈思歸。妾心堅如一片石。一片石尙可爛。年年春恨無終極。夢欲見願假寐。假寐不成還夢迷。寧爲謝豹含寃血。夜月梨花向君啼。</text>
<title>聞犬吠</title>,<text>一犬吠二犬吠。一時吠千百。羣吠爲何物。徒耳不以目。聲形混淆尙不察。堯蹠誰能分造次。厭喧欲媚爾。却恐隨入廁。</text>
<title>輓金知禮 瞻</title>,<text>鵷班曾作格非臣。鵠立高標淸脫俗。一朝城門群鴟嚇。百里荊林孤鳳落。仁風扇和物皆春。六期光陰猶未足。淮陽一疾藥未醫。竟使黔黎髽老弱。丹㫌獨過去年路。露菊霜楓舊秋色。氷精玉骨不復見。弱子孤孀何處托。擧盃酹君君不語。傷心問魂幽明隔。行人今日不盡淚。應灑他年一片石。</text>
<title>覺華寺。次柳西厓 成龍 題敬天上人詩軸韻。</title>,<text>翠微開方丈。碧戶臨曠漠。趺坐問幾年。一榻曾穿膝。香殘夢濕雲。松老風鳴瑟。鍊苦鼎留丹。心空室生白。從師欲尋眞。師乎敎我法。附原韻山上月皎皎。山下雲漠漠。君家在上頭。茅茨僅容膝。桂影來婆娑。松風自蕭瑟。永夜無所爲。團團抱虗白。歲暮寒山子。誰從來問法。</text>
<title>輓權煕叔 應聖。壬辰死節。贈僉正。</title>,<text>一死人皆有。舍生誰敢爲。奮義不顧身。吾君獨能之。其死也丈夫。入地無忸怩。一聲巨卿哭。千里負宿期。天涯無盡淚。空灑暮雨時。</text>
<title>重陽後。步出澗邊。賞菊有感。題僧軸。三首</title>,<text>叢菊亦可憐。風霜方未央。離披空山下。爛熳爲誰芳。幽人日暮來。三歎獨彷徨。有僧同駐錫。知我心懷長。維舟山上樹。構屋水中央。世路方榛塞。芝蘭詎自芳。美人千里隔。中夜起彷徨。風塵何日息。關海意空長。東㙜高不極。乃在天中央。㙜前桂花落秋風。歲晩澗谷多幽芳。時有羽衣人。驂鸞駕鶴來彷徨。我欲尋師往問道。惆悵雲深石路長。</text>
<title>次金以和 中淸 題雲上人詩軸韻</title>,<text>腥塵漲四海。潦倒天涯客。運未半千會。時當九五厄。尋師莫厭頻。遁世吾從釋。</text>
<title>落機</title>,<text>有女有女手如葱。匹素謾借隣機織。浩蕩誰家遊冶郞。惱他雲雨晴窓夕。寶障沉沉生百態。隔紗流眄濃欲滴。側耳春情轉爛熳。手倦魂迷梭自擲。纖纖柳腰任傾斜。學蝶翻然飛不得。銀波如舞遠山倒。機下一片閒花落。鴉鬟撩亂起故遲。千縷散從風翻覆。能使傍觀尙乃爾。當時况又親當局。兒女從來腸最柔。傍人莫笑屠門嚼。</text>
<title>宿裴彜叔 德倫 草堂</title>,<text>日暮來訪裴彜叔。斷崖側畔三間屋。三間屋裏一盃酒。萬事浮雲皆自適。半醒半醉欲歸去。烟樹依俙暮城郭。</text>
<title>琴湖船遊。與諸友分韻得載字。</title>,<text>收拾春光盡。滿却孤舟載。乾坤百戰餘。山河無恙在。東風動錦紋。細鱗生凂凂。中流任所之。鯨飮盃含海。儒仙去不返。景物如我待。朗吟豪氣發。宇宙吾度內。</text>
<title>贐別金城主 浹 二十韻</title>,<text>仁侯天幸惠。宿瘼庶將醫。草屋聞絃誦。花村絶殿屎。流恩沈骨髓。沛澤浹膚肌。方誦來何暮。今胡去莫追。當途豺不問。棲棘鳳還衰。道直宜三黜。才憎奈五噫。鏡鸞孤塞外。琴鶴獨天涯。枕冷離魂斷。窓虗隻影悲。嶺雲橫慘惔。關笛遠參差。有夢空傳㤪。無萱可解眉。三春分手處。千里望雲時。行色開籠鳥。離情失乳兒。相看何草草。爭借暫遲遲。鴨綠連天遠。鵝黃襯地垂。落花多少恨。芳草去留思。蜀郡應遺像。桐鄕可立祠。拂裾還被挽。贈語却忘辭。遠別從前有。深情到此知。追思人所共。遠慕我非私。謾灑臨分淚。將沾峴首碑。</text>
<title>輓黃宜寧士初 俊元</title>,<text>平生心許友。到老分尤親。面背寧從俗。襟期自任眞。有才堪合用。無命莫能伸。䠞䠞長迷道。遑遑幾問津。塵埃悲俯仰。風雨惱精神。衰境同分竹。他鄕幸作隣。靑燈山寺夜。白首海城春。殘雪人隨散。浮雲跡已陳。合離元有數。窮達不關身。君卧龍溪畔。吾耕鑑水濱。餘生歲月少。未死往來頻。永擬爲閒伴。那知作鬼賓。庭空樑照月。牎靜榻棲塵。玉署留餘慶。金釵斷宿因。百年高枕夢。千劫九泉人。談話疑聞昨。形容怳隔晨。後先同入地。脩短等迴輪。此世同朝暮。吾生亦穸窀。倘敎魂識舊。應見眼開新。直恐渾無物。號天哭素輴。</text>
<title>輓李參奉 淳 十韻</title>,<text>山南李夫子。自少讀書人。螢雪三千字。林泉七十春。玉藏空混石。氷㓗強和塵。浪跡遐超物。淸談特絶倫。有才堪濟世。無路卽通津。位小那容德。壽長不穪仁。浮雲星嶺外。暮雨鑑湖濱。兩地相思處。千年永訣辰。人間今作古。地下夢非眞。執紼知無奈。題詩淚滿巾。</text>
<title>次李百有 舜齡 壁上韻 二首</title>,<text>三月今強半。年光夢裏過。春風餘尙少。花信着無多。塘草眠宜席。階篁醉可窠。思君空悵望。黃岳鳥邊斜。冬前曾一宿。春後重相過。境僻車軒少。門閒楊柳多。生涯足蝸室。世界等鷦窠。醉夢鳥來喚。小塘花影斜。</text>
<title>次金士晦 德章 韻 二首</title>,<text>一生懶了官。萬事任他閒。離合天元定。浮休數亦關。交情淡若水。別恨重於山。多小思君意。逢君盡道艱。暝色迷歸路。秋聲生野堂。月分兩地影。人斷九迴腸。吟共寒虫苦。身同病葉傷。相思今夜恨。欲寫愧辭荒。</text>
<title>次成時彦 應賢 韻</title>,<text>踽踽身如寄。荒村索寞居。鶴歸城郭變。鴻集水雲餘。宇宙雄心老。風塵客恨茹。家貧無斗酒。難與婦謀諸。</text>
<title>次漁牧亭韻</title>,<text>隨分占閒境。臨空架小樓。來窓粧黛峀。過檻飽風舟。浦遠驚天盡。巖懸恐地浮。夕陽牛背篴。分付客來遊。</text>
<title>次四美亭韻 李僉使弘明所搆</title>,<text>遠川分燕尾。㞳岸擧鰲頭。閑卧宜中酒。幽棲卜上流。世無千仞鳳。誰伴一沙鷗。老境專淸興。何須萬戶侯。</text>
<title>柳謙菴 雲龍 池亭。次西厓韻。</title>,<text>全樂無多子。養眞有小池。水中曾見丈。甁裏幾看兒。漏樹波呈面。窺簾峀展眉。主人心賞處。堪畫不堪詩。</text>
<title>次卞君和 汝雍 韻</title>,<text>潦倒成衰病。前期迫死濱。白頭知己少。靑眼爲誰親。世路千層險。天門萬里津。命窮君莫慰。自分鬼譏貧。</text>
<title>贈張旅軒德晦 顯光</title>,<text>機少長憐枕。慵多不出墟。居官才太拙。謀食計何踈。草屋三間裏。風波十死餘。從今成老病。萬事竟歸虛。</text>
<title>道心溪上。口號呈柳謙菴。</title>,<text>浮世眞如幻。營營萬事虗。治農謀太拙。憂國策何踈。井上雖啖李。墦間豈乞餘。棲棲歸去晩。童子恠牽裾。</text>
<title>贈裵子張別 子張時爲輔德</title>,<text>別路將何贈。狂言試一聞。金宮明白日。紫閣滿靑雲。懸倒民生苦。侵橫吏令殷。須敎喉舌宰。宣化海濱分。</text>
<title>贈郭忘憂堂 再佑</title>,<text>韓相辭粮日。君平棄世初。心閒是道境。地勝足仙居。歲月花開謝。行藏雲卷舒。待成文武火。爲我鼎留餘。</text>
<title>古方寺。贈金子華 衮。</title>,<text>一宿曾關數。重來本不期。蒼顔猶舊見。白足揔新知。壁上題名處。燈前把酒時。百年今過半。萬事竟何爲。</text>
<title>戱贈金守愚 二首</title>,<text>郵館晩開筵。使君寶佩捐。在傍誰擧玦。於物自忘筌。一笑樽前解。百勝墓下懸。割鷄投刃處。何必淬龍泉。肉眼那分目與珠。切磋相恠截肪腴。初疑失把磨還有。竟欲容鞘看却無。投月至前君莫按。通天照膽我先輸。太阿倒手偏多憾。物不逢人氣鬱紆。前日金泉之勸奪者。人也而疑我。後日開寧之奪我者。角也而疑玉。故吟成二律。一以伸己。一以慰物焉。</text>
<title>贈金守愚</title>,<text>春日甘川路。閒吟信馬來。暖風搖柳軟。遲雨未花開。客裏還多感。愁邊獨把盃。躋民君莫患。同樂尙遺臺。</text>
<title>代西原人詠別懷。上方伯前。</title>,<text>秋日元多恨。黃花又別離。指天盟後會。與月有前期。忍淚盈眸易。傾觴下咽遲。腸消皮尙碍。爭得丈夫知。</text>
<title>晩步溪上</title>,<text>溪上任逍遙。留連竟夕朝。候門稚子㤪。向晩老妻誚。故作黃昏坐。羞爲白日驕。生涯於此足。安分一枝鷯。</text>
<title>霖雨</title>,<text>山雨憐幽客。隨風入草廬。欲添愁寂寞。故作響蕭踈。燈暗三更後。夢殘一枕餘。懸簷猶點滴。迢遞嘆歸歟。</text>
<title>喜雨</title>,<text>天心應厭穢。却欲洗腥塵。霡霡沾空遠。濛濛潤物新。華生將死草。肉溥已骸人。宇宙重寥廓。長歌撫劒頻。</text>
<title>晩步鑑湖原上</title>,<text>爲憐芳草好。原上坐移時。飽雨溪肥面。驕風柳拂絲。三韓文物盡。百戰山河遺。呼却老天問。興亡元不知。</text>
<title>聞龜城倅再別所眄。戱作一首奉寄。</title>,<text>初別尙堪死。再分那忍生。垂楊㤪未歇。落葉心還驚。一掬丈夫淚。千般兒女情。君腸剛幾許。餘寸至今縈。</text>
<title>沈君汝淑搆小齋。名曰嵐川玄齋。求余詩甚苛。辭不獲已。敢辱淸軒。</title>,<text>陰陽無朕始。天地未形前。一氣名爲道。三淸界有緣。靜中元守白。虗外自生玄。投閣人遺草。異同仔細傳。</text>
<title>謝沈汝淑 大瀣，黃會甫 紐 來訪。</title>,<text>有客連鏕至。開扉喜欲顚。山村靑草外。溪路白沙邊。問道談移日。論懷別有年。明朝門獨掩。隻影更誰憐。</text>
<title>奉寄柳謙菴</title>,<text>小室臨溪築。幽懷與我同。籬踈斜送雨。窓靜晩生風。殘鬂緣愁白。衰顔賴酒紅。乾坤長作客。期老此山中。</text>
<title>聞李君𡷘不解手談而有美碁。詩以借之。</title>,<text>素癖紋楸子。忘筌解綬辰。將何消永日。無物挽佳賓。斂手空虗地。低頭寂寞濱。煩君須寄我。留待爛柯人。</text>
<title>李任重訪我隴上。以詩追謝。</title>,<text>書劒負初心。躬耕抱膝吟。劚荒謀食拙。經亂憤時深。有淚花空濺。無人路可尋。多君來訪我。偶坐共開襟。</text>
<title>訪龜城倅禹雲吉不遇</title>,<text>沿流尋古縣。爲謝使君來。牎靜簾篩雨。庭閒砌長苔。魔兒元喜祟。造物自多猜。虗辱慇勤意。留壺悵獨迴。</text>
<title>題淳昌觀政樓</title>,<text>千年文物地。百戰山河餘。太守布新政。高樓仍舊墟。孤村烟外暝。喬木雨邊踈。倚柱客騷首。乾坤一夢虗。</text>
<title>謝琴太守 愷 來訪</title>,<text>境深人不到。春盡病初蘇。聞道使君至。爭呼父老趍。柳橋新綠軟。花逕落紅鋪。一豫爲侯度。何妨倒酒壺。</text>
<title>錦山道中秋日</title>,<text>朝發山中店。暮投江上廬。鳴灘風外急。落木雨邊踈。客路三秋後。覊懷一夢餘。干戈猶未定。抱膝憤何如。</text>
<title>又次四美亭韻</title>,<text>晩卜鑑川上。結茅斷岸頭。野連靑草遠。溪護白沙流。吊影悲遼鶴。忘機狎水鷗。壯心渾寂寞。得酒勝封侯。</text>
<title>題金大器草堂</title>,<text>名園因地設。勝境在村墟。塘溜分溪遠。槐陰暎竹踈。生浮皆逆旅。身着乃吾廬。堪作行窩好。何須問主居。</text>
<title>送申持平順夫 之悌 還鄕 三首○號梧峯</title>,<text>客恨交秋恨。傷時百感催。口因防禍閉。眼爲望鄕開。病與愁相約。窮隨影共來。百年今過半。心緖若爲裁。作客乾坤暮。愁驚歲月催。庭萱雨後老。籬菊夢中開。鴈外書難寄。蛩邊秋又來。躬耕分內事。歸思不堪裁。歲暮遊京國。迷途白髮催。功名還自笑。肝膽爲誰開。繞壁虫聲近。巡簷月影來。淸宵愁不寐。覊抱苦難裁。</text>
<title>留別孫景懲次韻 號聱漢</title>,<text>金陵君莫問。遼鶴意如何。骨積人隣鬼。墟荒草沒陁。十年長作客。千里獨還家。忍制他鄕淚。空添故國花。</text>
<title>送李希聖 三省 赴輸城</title>,<text>關路險於蜀。與君今別離。山形壓海陸。地勢分華夷。萬里思鄕處。三年戀闕時。朝家重北顧。莫作女兒悲。</text>
<title>送黃太守 謹中 見遆還洛</title>,<text>小兒方待乳。慈母視如傷。草色偏沾露。瓜期未換霜。舊民爭借冦。新命遽徵黃。老別兼春別。白頭倚夕陽。</text>
<title>送黃思叔令公 愼 之日本 號秋浦</title>,<text>送客元多恨。偏傷此別時。鴈孤覊夢斷。鴞警好音遲。帆劈天根轉。㫌分地軸移。乘槎何所問。博望有前期。</text>
<title>送吳正言翼承 長 之兔山謫所 號思湖</title>,<text>老淚非關別。爲緣憤世情。丹心粉骨在。白日臨頭明。名與太山重。身同秋葉輕。天應扶社稷。前席問蒼生。</text>
<title>贐別郡守柳汝見 仲龍 秩滿還鄕</title>,<text>草屋未三間。餘生足一簞。交情窮轉密。離恨老偏酸。歲月前期近。乾坤後會難。三盃人欲散。回首暮雲寒。</text>
<title>輓韓戚 景祉</title>,<text>厚福宜遐壽。行年近八旬。何關身外事。最好酒中眞。庭樹雖殘蔭。傍枝足殿春。死生皆一貫。先後竟迴輪。</text>
<title>輓權郡守 景虎</title>,<text>世下崇文吏。推誠有幾人。循良吾地主。悃愊自天眞。雨露三年澤。桑麻一境春。天胡召去速。不恤孑遺民。</text>
<title>輓李察訪 大約</title>,<text>孝悌傳家訓。芳聲振士林。遐齡仁莫驗。積善慶難諶。驛路三年夢。螢牎幾夜心。惟應零落鴈。行斷獨哀音。</text>
<title>輓申生員 夢得</title>,<text>昔自花山路。暮投桃李村。萍逢驚握手。風雪共開樽。一別便千里。百年長九原。浮生無限淚。灑向北邙墳。</text>
<title>輓鄭松巖 鎰○妻尹氏。同死倭賊。同時合葬。</title>,<text>驥蹄臨遠道。鵬翮戢溟池。淫學曾成癖。玩時本不癡。雪中松獨秀。泉下玉雙委。應作雌雄劒。亘天氣鬱奇。</text>
<title>送人歸金陵 二首</title>,<text>異域長爲客。一身百計違。干戈隨地滿。人物卽今非。十口竟何托。孤蹤無處依。寃禽啼徹夜。每喚不如歸。凄凉故國路。萬事與心違。烟水夢中見。雲山覺後非。村墟猶歷歷。親舊更依依。恨不將吾眼。今朝付汝歸。</text>
<title>寄金以和 二首</title>,<text>寺裏題詩處。溪邊把酒時。泉聲來枕細。山影下窓遲。避俗扉常掩。留賓席累移。從今乘夜興。來往政無期。翻騰溪水漲。薄暮強歸來。蕭寺臨風憶。淸樽對雨開。嶺雲魂獨斷。塘草夢孤迴。遙唱歌三疊。誰添酒一盃。</text>
<title>次柳西厓尋眞韻</title>,<text>渡盡淸溪曲。來尋隱士家。開樽迎遠客。移席下長沙。山靜留殘雨。江空浸晩霞。仙源通世界。却恐泛桃花。</text>
<title>覺和寺述懷</title>,<text>海內腥塵漲。飄零竟奈何。一身長去國。五載未還家。窺鏡頭添雪。看書眼着花。參禪空榻畔。山日半窓斜。</text>
<title>次金兵使 太虗 博淵亭十四景韻</title>,<text>幾㤪王孫久不迴。連空迢遞翠茵開。燒痕沐雨纖生髮。嫰色梳風軟闖荄。烟影乍晴芳惹柳。浪紋輕漾滑爭苔。憑高欲試逍遙興。須踏靑靑趁暮來。右平蕪淺綠○春東君欲詑紫雲裳。萬樹千林一㨾粧。垂柳澗深風擺線。落花村遠雨分香。障聯金谷眞堪惑。綵剪隋園只是狂。爭似天工呈爛熳。任他看取便傾觴。右川原濃錦○春十里濃陰翠幕張。柔絲輕細颺微凉。㤪他一歲春容易。訴却千般語短長。斜日擲金穿密葉。晩風傳韻入高堂。莫敎客子慇勤聽。午夢無緣到洛陽。右柳堤聞鶯○夏樂得天遊自在肥。深波出沒狎苔磯。蘭洲風靜翻銀影。蒲渚烟收潑玉輝。細浪吹時要鷺覘。軟沙明處伴鷗歸。一絲肯向三公換。須契漁翁早與期。右蘭溆觀魚○夏嚴霄金氣壓高枝。彩鳳巢空不自持。着得秋聲傳老樹。領將霜信寄寒姿。黃錢浥雨蛩邊亞。翠掌凌風鴈外奇。不向莓苔容易踏。落來猶恐等閒兒。右菊庭梧葉○秋天外離鴻㤪獨征。暮江風日十分淸。錦圍斷岸霜酣渥。練護長洲雪讓明。遠白混沙鷗失路。亂紅迷眼客傷情。秋光爛熳濃如滴。繞檻灘聲入夢冷。右楓岸蘆花○秋破臘偸他分外春。瘦枝承月動香塵。輕盈踈艶氷爲骨。皎㓗淸姿玉作神。桂影斜分千點冷。雪華留得一番新。江南驛使無消息。似向西湖憶主人。右新梅霽月○冬眩花欺蝶渺茫中。謀敵寒威酒策功。旭日射牕騰皓色。暝烟收渚暎晴空。周遭破堞成銀窟。㟮屼危峯聳玉宮。遙想江南驢背客。一鞭瘦影斷橋風。右古城晴雪○冬綺霞沉鏡曙光晴。澤國叫霜三兩聲。影傍蓼花飛又集。夢圓蒲葉宿還驚。游魚逐隊猶拳足。落鴈叫羣未刷翎。頭上長毛風擺急。曉烟愁醉雨邊醒。右斗淵眠鷗○朝踏破莓苔上古㙜。逕幽香滑足徘徊。細縈烟帶嵒腰直。高戴雲冠嶺首開。危着樵蹤穿石隙。遙連鳥道傍溪隈。曉來荒草衣偏濕。却恐逢人物色猜。右鳳㙜香逕○朝逈野迷茫掌㨾平。橫吹牛背喚愁生。雲深不辨高低曲。風便猶聞斷續聲。芳草路賖搖月慢。杏花村暝落江淸。指間領得閒多少。飄盡庭梅動客情。右玉野牧篴○夕孤村寥落有無邊。桑柘依俙紀往年。秋後穫遲遙乞火。雨餘舂急晩生烟。濃痕碍日鴉知返。淡影欺雲鶴欲眠。吹斷江風猶縷縷。齊紈披亂抹長天。右沙店炊烟○夕雪壓亭亭歲欲殘。驚聞狂漲五更寒。喧頹定是因羊角。搏躍元非借手端。壯勢懷山掀地軸。怒聲傾海盪禪壇。懸知失水龍盤屈。噴浪蒼髯鬱翠間。右松嶺寒濤○夜淚染湘叢不盡悲。至今餘泫濕踈枝。冷分庾嶺雖爲弟。淸到西山可作師。春去未要桃李逕。夜來猶苦雪霜思。欲知風節高如許。看取虛心泣露時。右竹塢踈雨○夜</text>
<title>次臨碧㙜韻 四十八首中。三十一首逸。</title>,<text>陟險臨淸愜素情。勢凌飛鳥倚空明。波紋展錦藍生染。石齒噴珠玉瀉聲。始信壺中眞有界。終期葉上不孤盟。倘塵高席羣仙會。老脚寧辭趁狖輕。梅窓素月獵獵嚴風振塞莎。獸爐寒襲碧籠紗。偸春瓊萼當牎嫣。輾海氷輪漏箔斜。骨冷不嫌窮有鬼。神淸猶喜睡無魔。踈姿皎影成同契。散悶何須陸翁茶。竹逕淸風托根嵒石逬東臯。當檻扶踈翠影交。碍日自成陰淡泊。敲風便作韻蕭騷。排春孤節凌空直。抗雪貞心到夜高。綺▣亦聞三逕在。公孫宜被七賢號。日本躑躅聞說名花在海東。何年吾土種繁蘢。生成地道無分別。造化天工豈異同。絶域孤根來萬里。禁欄嬌艶冠千紅。春恩倘有偏施處。那並羣芳側紫宮。海南琅玕馮夷慳寶護雲根。苔蝕千年海水痕。却免卞和深櫝蘊。若誇王愷下風奔。鏗鏘宛聽金聲振。燦爛宜傳玉汝尊。博滿元來都是累。敬將君賜永留孫。飜階芍藥昭陽殿裏妬夭夭。照日繁華獨擅標。半掩翠紗微暎肉。淡濃紅粉襯呈妖。吳姬㤪別憑晨檻。楚女傷春渡夕橋。要與花王芳信結。雨餘添却一分嬌。滿架薔薇黃英滿架影依依。嫣向東風暎竹扉。爭艶惹羞桃粉餙。未秋全學菊金衣。開時縱與差遲早。香處惟應較瘦肥。莫道和光殊氣味。摘來猶可泛深巵。雪中冬柏百卉俱腓掃疾風。酷憐冬柏雪霜中。偸他震帝吹噓力。奪却玄師朔易功。大地渾成瓊苑皓。孤根猶護錦纏紅。臘梅獨入騷人詠。故遣寒香分外濃。春後牡丹萬紫千紅揔一般。儼然高拱百花間。惜春餘恨全留頰。醉雨深痕未瀉顔。自占繁華金釦砌。獨全佳麗玉攔干。若誇富貴嚴糚立。婢視宮中蔡與班。熟睡海棠殿護東君晩吐花。惜芳公子幾攀挐。粧成紅粉宜傾國。仙化丹砂欲出家。濃態似愁春曉短。香心如喜蝶媒嘉。宿酣未覺猶沉困。倚着欄干翠影遮。半開山茶擅名花族號多稱。獨豔羣枯若自矜。雪裏繁英開最晩。雨中眞態見何曾。霞粧照海春偸信。火傘張空凍欲凝。要使成磎桃李愧。故將猩血染層層。輕盈玉梅似悔前身雪裏經。芳魂翻化管春榮。輕輕未改氷容㓗。皎皎猶全玉質淸。無實豈能調鼎用。有花空自着枝生。欲敎桃李羞嬌艶。不是西湖忝厥名。爛熳紫薇曾惱天涯杜草堂。幾多吟斷舍人腸。羣紅謝後專餘艶。新綠陰邊占晩芳。影帶夕陽翻錦樹。香分靑鎖草綸郞。一春送盡開猶盛。爲報遊蜂去莫忙。忘憂萱草蓂縱爲靈但占時。茶雖散悶用功遲。爭如萱草能如水。瀉盡吾人不盡思。樹背便消懷遠恨。向閨聊解惜春悲。愁城堅固應孤力。歡伯須將合勢持。門前楊柳種得柔枝翠影摐。王孫襟韻鹿門龎。搖春嬾葉金千樹。妬蝶游花雪一邦。折贈離人添舊恨。引藏啼鳥奏新腔。分留元亮餘風在。吹送淸陰納午牕。屋角梨花初疑春雪失天和。爲有天香始辨花。遍樹綴瓊媒戱蝶。點窠凝粉妬糚蛾。含嬌帶雨千枝亞。解舞因風萬片斜。引得杜鵑宜曉月。只愁容易過年華。墻頭紅杏墻杏滿開枝復枝。一枝春事無多時。猩紅點樹雨邊爛。錦幄漫山風外披。村遠笛聲跨犢子。日斜帘影當壚兒。明朝應見落香雪。到手莫辭金屈巵。</text>
<title>送金東岡 宇顒 令公之會寧謫所</title>,<text>自負孤忠皎皎然。不愁關路杳綿綿。堂堂投足有餘地。落落擧頭無愧天。生可將心明白日。死應瞑目入黃泉。欲持蘭蕙當行贐。却恐幽芳委路邊。</text>
<title>仁同望湖軒。次柳西厓韻。</title>,<text>曲塘風露襯新晴。月入簾櫳分外明。歸思遠隨滄海燕。歌聲淸勝綠楊鸎。時平浪抱登樓恨。歲晏空深感物情。虛撫凌雲無處奏。古調彈罷喚愁生。原隰咨詢白滿顚。獨賢誰在相公前。埋光何恨豐城劒。落筆深慚鄴水蓮。樓上今宵同對月。天涯明日各飄烟。邦家柱石傾朝望。忠孝堂堂不墜先。附西厓詩欲向西樓倚晩晴。烏峯嵐翠半簾明。堂秋已絶含泥燕。樹老時聞喚友鸎。天地有心留客恨。山河無賴展詩情。瑤琴莫向愁邊奏。彈到文王百感生。棲棲岐路已華顚。萬事推遷異後前。歲晩親朋聯客榻。酒醒踈雨打秋蓮。關山恨結三年笛。澤國晴分一抹烟。賴有君詩能起我。瓊瑤木李愧爭先。</text>
<title>覺華寺。次西厓韻。</title>,<text>徑繞嵒腰一帶斜。層氷踏盡到禪家。浮岑得雪遙抽玉。漏日欺雲晩暎霞。萬古光陰翻似電。百年身世藐於沙。靜中自有超塵想。象外高談不是誇。</text>
<title>覺華寺夜坐詠懷。奉呈西厓。</title>,<text>隻手擎天力不支。中流孤柱竟何裨。危樓望眼雙行淚。蕭寺行裝一卷詩。末路他鄕爲客處。暮年今夜坐禪時。人間好事多魔障。閒味休敎魍魎知。</text>
<title>戱贈金大中 得可○二首</title>,<text>永嘉陳迹杳難尋。北羽南鱗影響沉。屈指十年渾似昨。涉身千變到如今。舊緣已薄虛傳夢。宿約曾寒謾紀心。從此相如增病渴。無由重續白頭吟。洛城當日擅名姝。錦席驚逢雅甚都。粉褪軟紅微露玉。酒翻殘碧乍傾珠。眼迷流水三千弱。魂斷行雲十二巫。自許平生腸似鐵。今宵消盡一絲無。</text>
<title>在咸昌。次唐將呂參軍 應鍾 韻。幷序</title>,<text>遠別之久。室家之念。人情之所同有。而威令之所不禁者也。是故古之帝王。於遣戍之時。莫不以閨房之思。反覆諭焉。是所謂敎入而易感。民勞而不㤪者也。下逸遼水迢迢殺氣昏。依依楊柳別南園。深閨幾費思人夢。絶塞難招去國魂。氊帳夜闌聞畫角。粧樓春暮掩重門。應知奏凱言旋日。雙蹙愁眉不肯言。附呂參軍詩東海風塵宇宙昏。吳江年少辭故園。三春有約思歸我。萬里思家獨斷魂。今夜戍樓虛步月。明朝何處更敲門。丈夫似不管閨恨。呵呵對人空大言。</text>
<title>贈山人惟政 號松雲</title>,<text>將相元來無別種。禪家今見有英雄。心中勞想三生盡。身外浮名一笑空。虎穴解紛唇颺雪。龍鞱臨陣手生風。沙門莫繪浮屠像。麟閣他年煥碧紅。三淸遙徹九臯音。仙翮翩然返舊林。逃世豈能忘世果。辭君猶且戀君深。關山月裏三年影。楚塞雲邊萬里心。願泛慈航超毒海。終須普濟衆生沉。</text>
<title>寄金以和</title>,<text>聞說君廬在畫中。柳橋西畔小溪東。野花笑處紅陰轉。山雨來時翠影濃。情倦醉餘高枕夢。興闌吟後半簾風。遑遑擧世歸無地。天秘閒區獨付公。</text>
<title>寄盧校理弘仲 景任。號敬菴。</title>,<text>元來窮達不同途。誰向林泉契釣徒。翫世淸談吾慕晉。惱秋高興子歸吳。無才政合明時棄。有策胡爲聖主孤。莫作雲山分面計。危顚此日任支扶。</text>
<title>霖雨</title>,<text>田家麥熟雨霖霖。天意冥冥不解陰。助電翻盆衝勢壯。隨風橫槊碎聲深。茅茨簷短牕猶濕。䨪瘴身沉病獨吟。遙想戍樓多小恨。故鄕今夜未歸心。</text>
<title>長往山寺</title>,<text>山寺有何滋味好。生涯於此若長終。輕烟颺處茶湯沸。細雨來時豆粥濃。孤渡斷橋驢自慣。晩尋幽磵鳥相從。閒中所得言難盡。只恐齋僧飯後鍾。</text>
<title>九日。吟呈柳謙菴，張旅軒僉座右。</title>,<text>溪上淸遊陿素期。山中閒卧有何辭。那知宋玉臨流日。適値長卿患渴時。紅葉定應魔白髮。黃花孤負繫靑絲。沉吟未瀉懷秋恨。悵望空添作客悲。</text>
<title>奉呈西厓</title>,<text>人間會合元關數。意外萍逢似有期。漢北風波孤渡日。嶺南山路獨歸時。姓名已慣兒童誦。物色還敎魚鳥知。洛下莫勞加手額。大臣今不管安危。</text>
<title>寄申順夫</title>,<text>卜居相近可相親。避地當初喜有隣。晩退溪邊未退客。早還山畔已還人。一分桃岸亭前月。三度蓮花幕裏春。魚鳥心盟違宿約。獨賢從事政傷神。</text>
<title>次裴晦甫 尙褧 韻 時晦甫新除羅州牧使</title>,<text>感時偏恐鴂先鳴。况聽山牕夜雨聲。酒力未能排憫去。辭鋒猶解喚愁生。風塵嶺路三春會。雲樹湖城五馬迎。別後細思浮世事。一塲春夢不分明。</text>
<title>林亦道中</title>,<text>路入雲間水盡源。小橋行過到孤村。灌田野叟分溪影。採蕨山童帶雨痕。門外鵑啼猶白晝。籬邊虎嘯未黃昏。催科此地能來否。是處乾坤可避喧。</text>
<title>無題</title>,<text>種得芙蓉半畒池。一間精舍剪茅茨。露漙仙掌明珠滑。風動䲶棲翠盖披。點滴錦苔圓復碎。縱橫銀索斷還垂。寒聲蕭颯偏來耳。淸夜凄凉夢不宜。</text>
<title>代開寧反浦居民。謝太守巡郊。太守乃金守愚</title>,<text>佳辰方屬省耕時。枯草東風一境吹。攬轡欲宣唐帝詔。滿車相泣漢官儀。幸逢河水千年會。爭道干戈萬死遺。愛物春心隨處足。沿溪斜日故遲遲。尋春乘興傍前溪。閭巷爭喧我后傒。父老挽車篘白酒。使君停盖坐靑堤。荒村花柳魂堪斷。古驛烟沙眼欲迷。踏盡芳菲歸去晩。半天斜日已山西。</text>
<title>次裴彜叔贈兒輩韻</title>,<text>使君標格好男兒。笑我行途老轉奇。自分踈狂於世棄。肯將趨走與時宜。迎春溪柳風催纇。送臘庭梅雪嚲枝。珍重此時承唾玉。宛如淸榻對孶孶。幾年觀了枕邊兒。翻覆波瀾世道奇。詩酒故人隨化盡。風花新節與誰宜。梅前已負同看雪。杏下方期共挽枝。塵累千般須擺脫。莫將霜鬂漫孶孶。頑鈍吾家覔栗兒。如何穪道白眉奇。學詩曾愧趍庭懶。請敎方知立雪宜。源淺豈能將遠派。根輕難得自曼枝。一言蒙贈誠要訓。勉爾終身致矹孶。</text>
<title>寄金泉察訪金君德章</title>,<text>聞說察訪性不覊。暮途襟韻自同期。神交已慣雍陶句。心契還孚鮑叔知。想我磯邊垂釣日。正君樓上把杯時。踈慵未仄高賓會。何處寒牕靜對碁。</text>
<title>寄卞君和 二首</title>,<text>到老踈慵與病期。索居無賴漫支頤。醉鄕消息三杯酒。閒境工夫一首詩。槐枕夢敎黃鳥喚。苔磯盟許白鷗知。孤燈何日開靑眼。好約山牕夜雨時。逢秋心事與愁期。百慮難成一解頤。犀首固非偏好飮。堯夫元不解吟詩。人情深淺緣貧見。世味酸甘到老知。知我有君君亦遠。向風無語立多時。</text>
<title>寄姜從事官公信 籤</title>,<text>多士叢中泛見公。始知鵬翮擧靑空。十年肝膽神交裏。千里音容夢想中。半世昇沉雖各異。暮途襟韻自相同。佳期又被魔兒祟。是亦關吾命也窮。</text>
<title>次退溪先生寄三一堂韻</title>,<text>奔走塵埃揔是漫。一生心契竹梅間。欲逃世累難超世。擬作山翁未出山。晩向水雲專却勝。免將風月任他閒。功名例不如吾意。何待粗酬志後還。</text>
<title>次卞參奉韻。謝金養叔惠早柿。</title>,<text>未霜先占一番秋。虬卵推盤刮病眸。入口雪消誇火棗。纈林霞爛笑安榴。聞韶宣父應猶戀。覔栗陶兒也自羞。若使長卿嘗一顆。苦吟何用患乾喉。</text>
<title>送李希聖</title>,<text>到老心同亂緖紛。秦關况復遠于君。如今渭北足風浪。從古江南多樹雲。長樂鍾聲天外斷。紫薇山色夢中分。窮廬病卧歲寒別。凍雨蕭蕭那忍聞。</text>
<title>聞友人以持平上京。中路被駁下來。</title>,<text>人言京兆太支離。槐夢何須較速遲。孤鶚擬將傾兔窟。一狐誰解勝羊皮。欄干未許朱雲折。肝膽無緣白日知。倻水獨非人與奪。莫敎容易捲磯絲。</text>
<title>題四美亭</title>,<text>別區閒境付生涯。斷麓茅簷壓遠沙。染樹楓光紅妬錦。蘸江雲影碧嬌羅。稻香遍野迎秋早。竹牖開虛得月多。革壯心雖未展。名塲回首可堪誇。</text>
<title>贈金守愚</title>,<text>行行盡日暮江濱。寒食東風動麴塵。古驛荒凉烟外樹。孤村寥落客中春。山河幾度興亡變。宇宙空過今古人。強半百年身已老。雄心無賴浪霑巾。</text>
<title>次卞參奉病後秋懷韻</title>,<text>江涵雲影際天平。柳幕靑殘欲謝鸎。泣露虫喧驚節逝。撲簾螢亂感宵行。凉風吹鬂若爲恨。明月尋人空復情。白雪擬和調更絶。淸篇吟罷喚愁生。</text>
<title>喜晴</title>,<text>簷溜無聞曉起驚。開牕顚倒問新晴。遠山雲盡天逾廓。高閣風多氣轉淸。草色連郊千里綠。桂花當戶十分明。今朝何事尤奇絶。不聽糠妻患爨聲。</text>
<title>善山道中 時都元帥權慄留陣于此</title>,<text>禁中頗牧動威名。河上軍容魚鳥驚。酒熟誰家花正好。運當堯曆海還淸。白沙汀遠㫌旗影。碧柳陰濃管籥聲。莫道元戎無一事。風流團陣破愁城。</text>
<title>送鄭僉知 潛 還晉陽故基</title>,<text>老別方知倍黯然。望君行色眼迷烟。前途筭了無多日。後會勤期奈暮年。影帶夕陽分野外。跡隨流水到天邊。今宵剝啄誰家戶。乞宿寒廳不着眠。</text>
<title>別後追述船遊之興。寄徐樂齋 思遠。</title>,<text>偶作琴湖汗漫遊。落花時節泛蘭舟。不期盡却東南美。有酒消他今古愁。佳會怱怱雲共散。離情衮衮水同流。已成陳跡杳如夢。漫向江雲回白頭。</text>
<title>贈別金守愚</title>,<text>吾友守愚愚且眞。愚眞端合擯明辰。半千運去浮沉日。五十年來毁譽身。醉別恨交春別恨。未歸人挽欲歸人。白頭歲暮無知己。天地悲歌撫劒頻。</text>
<title>湖西兵相。設宴於凌虛亭上。酒醒後以拙句謝之。二首</title>,<text>高亭開酌亂無巡。正是邊城欲暮春。風護落花紅作帳。雨梳芳草綠成茵。江山到處皆新興。萍水逢塲盡故人。多謝元戎寬禮數。書生狂醉任天眞。海邑驅馳歷幾巡。今行何幸趁芳春。雲流濃碧凝歌黛。風送殘紅落舞茵。齒豁不妨傾美酒。鬂斑猶㥘對佳人。明朝共作晨星散。勝會還疑夢也眞。</text>
<title>代西原人呈李監司 用淳</title>,<text>誰道秋天不肯明。一塲離夢着還驚。淹留此日難消恨。呵遣今朝豈盡情。玉淚已隨殘燭落。金鞭翻向暮江鳴。願言半夜從寬政。免得靑樓薄行名。</text>
<title>奉別李監司</title>,<text>相國風流追庾亮。老郞襟韻媿元賓。一年斷送秋將盡。兩地分留恨轉新。日下歸程天北極。幕中覊影海西濱。乾坤獨立無知己。白首他鄕踽踽人。</text>
<title>贈別宋洪州 淳</title>,<text>縱爲雄藩屈大賢。靑甎虛座豈多年。廷論不是緣三黜。輿望端宜合九遷。楊柳歸程新雨後。鶴琴行色暮雲邊。白頭共作他鄕客。老別方知倍黯然。</text>
<title>奉呈金參判 玏。號栢巖。</title>,<text>勝地尋常人不知。天公偏爲相公私。學飛奇嶂歸遼鶴。效躃頑巖食澗龜。勢接晴空堪絶世。寶藏淸廟定稽疑。乘軒曳尾渾無意。魚鳥相同歲暮期。參判搆亭。扁曰龜鶴。</text>
<title>送金栢巖還嶺南。同在一城。如有所恃。各分千里。無以爲懷。伏呈拙吟。粗舒別恨。</title>,<text>晩出東郊望古渡。廣津烟樹夕陽微。危機妙處幾人在。秋景好時孤客歸。離恨天涯雲北去。行裝嶺外鴈南飛。白頭獨向長安路。歲暮萍蹤疇與依。</text>
<title>送申順夫南歸</title>,<text>客裏逢秋又送君。幾般愁緖亂絲紛。南歸縱得將雙老。北望其奈戀五雲。禁漏寒聲風外斷。鄕山遙影鴈邊分。暮途心事憑誰說。吟似寒蛩不忍聞。</text>
<title>送李節度使 守一 赴北兵營</title>,<text>嶺頭霜雪十年塵。時世安危佩一身。晉國山河留物色。吉城風草動精神。㫌旗緩帶黃金重。刀筆投簪白髮新。歲暮覊懷何處最。南歸人送北歸人。</text>
<title>贈黃上舍會甫</title>,<text>孝悌從來是本根。文章餘事又探源。彤庭擬射三千字。素抱空藏一萬言。鴈塔題名西日暮。鵬程回首北溟昏。知君久欝平生志。未慰松楸僾僾魂。</text>
<title>次林白湖子順 悌 韻</title>,<text>老衰長與懶相宜。坐久心勞便覺疲。對卷眩花稍放手。看山迷霧漸低眉。半忘半記神飛處。如醉如醒眼合時。畢竟頹然成獨卧。不知身世入無爲。</text>
<title>送吳正言翼承之謫所</title>,<text>佩酒郊頭送故人。燒餘殘草不禁春。丈夫在世誰無舌。志士傷時不爲身。桃李帶風生氣色。松篁擎雪更精神。太陽萬古元難晦。見雲收舊彩新。</text>
<title>戱贈李景蘭 廷馥</title>,<text>聞君學道費長房。病裏能傳不死方。孤嶼瀉泉飛玉溜。兩崖衝雪潑金湯。若非換骨藍橋藥。定是還魂聚窟香。尸解便從今日驗。更須努力十分嘗。</text>
<title>題矗石樓榜會契軸</title>,<text>鴈塔聯名三十秋。一時才雋儘風流。浮沉有數星辰散。離合無期勝地遊。龍虎今朝萍水會。燕鴻他日樹雲悠。天涯更結金蘭契。芳躅應留矗石樓。</text>
<title>次郭兵使季綏韻</title>,<text>淸債多生有宿緣。乾坤容許曠閒邊。稱心沙月鋪爲席。入面江風吹作扇。與物推移能棄世。逐波居住慣撑船。三山換骨無他法。萬事忘機便是仙。</text>
<title>贈尹秀才 伯男</title>,<text>求道於盲底向尋。憐君垂槖費光陰。聖賢事業存方策。誠敬工夫在寸心。好養驊駒千里足。想聞雛鳳九霄音。暮途白雪無人和。晩把峩洋托古琴。</text>
<title>酒席使兒輩呼韻。卽賦贈朴瑞龜。</title>,<text>吾君於酒也無廉。座上當盃不讓僉。醉面便風頻岸幘。吟軒宜月謾巡簷。花光繞砌飛紅片。山色排牕送碧尖。騷客遠來無慰意。霜髭撚斷吻生黔。</text>
<title>次尹知禮 承賢 韻</title>,<text>病廢窮廬孰顧瞻。感君携酒訪淸潭。老夫襟韻非諸謝。太守詩調效二南。落盡楓林時欲暮。渴來瓊樹思何堪。讀書松桂眞多趣。莫遣幽盟俗子諳。早飽聲華幾仰瞻。晩驚寒月照澄潭。三秋鳧舃留雲外。十室牛刀試嶺南。山水自多追謝眺。麥桑民解頌張堪。病蘇準擬尋幽境。紅葉渾磎路未諳。</text>
<title>次氷墅韻。粗述感時之懷。</title>,<text>罔象胡爲強索珠。探來無物亦非夫。玄談只是超塵累。白髮緣何展壯圖。世界莫容雙眼大。乾坤聊寄一身癯。細思方外逍遙樂。眞味猶存倒玉壺。</text>
<title>輓金東岡</title>,<text>古之君子生乎今。雪月精神氷玉心。道本自家身上得。學從先聖卷中尋。早年泉石任行止。晩路風波多淺深。苦調彈來驚世耳。此生何處遇知音。</text>
<title>輓李郞仁可</title>,<text>情與天倫少豈分。爛膓餘寸至今焚。曾三歲去連傷子。未一春來又哭君。骨肉盡亡孤影寄。形骸惟在百憂殷。懸知早晩同歸地。地下相知的不聞。</text>
<title>輓李忠義 苃</title>,<text>童烏誠孝出天眞。五福箕疇第一人。不但雪中抽玉筍。更看氷上躍銀鱗。百年忽忽空歸幻。萬事悠悠揔是塵。從此音容長已矣。西風迴首淚霑巾。</text>
<title>輓宋學懋 遠器。號啞軒。</title>,<text>早年聲價重南金。獨步調高白雪吟。美璞光埋誰解寶。古琴絃絶少知音。鵬摶未展凌霄翰。驥倒猶懷逐景心。一夢人間長夜閉。西陽回首淚霑襟。</text>
<title>輓盧察訪懼仲 景佖。號櫟亭。</title>,<text>云亡非但哭吾私。㤪彼蒼天不憗遺。半世光陰雞夢斷。幾年兵火鴈行睽。那知縣舘相分日。便是郵亭永訣時。故國無人魂獨返。洛江雲暗不勝悲。</text>
<title>輓郭吉源 宗慶</title>,<text>早把文名駕一時。天荒難破命之奇。腸消同穴心中約。明喪餘恩膝下遺。半世寓於詩世界。一生謀却酒生涯。春風暮雨江陽別。夢裏音容永不期。</text>
<title>輓金竹日軒 光燁</title>,<text>淳古之人生晩天。才華文望絶隨肩。金門獨射三千字。玉署虛盛二十年。豐野殘花餘暮雨。洛庄喬木鎖寒烟。萱堂鶴髮悲孤影。長夜冥冥隔九泉。</text>
<title>輓裴參判 興立</title>,<text>百行源頭禀性優。忠臣須向孝門求。子龍膽大前身在。羊祜恩深後慶流。萬里玉關生得入。幾年嬴博骨還收。松楸僾僾魂孤返。故國霜花獨自秋。</text>
<title>輓裴秀才 時俊</title>,<text>感恩追憶郭汾陽。知有高門後慶長。萬里滄溟鵬養翮。九苞丹穴鳳成章。韶華欲發花彫蘂。潤彩將騰玉晦光。最是人間無盡慟。乳兒偏母又孤孀。</text>
<title>輓成監役 允德</title>,<text>平生安分卧邱園。孝友家風是本源。有道乎身身有樂。無求於世世無言。末班忝祥貧何賴。老境哦詩跡自渾。庭樹雙枝留後慶。莫嗟寒日掩孤村。</text>
<title>輓康起之 伏龍</title>,<text>時命迍邅我與公。晩將襟韻許相同。百年寓興詩三上。萬事忘機酒一中。家室零丁生底托。几筵凄冷死逾窮。瓣香病負幽明訣。白首長號向北風。</text>
<title>輓吳正言翼承</title>,<text>鏡湖方丈毓生奇。風骨傳家瑞鳳儀。臣直本來緣主聖。道消全不顧身危。三杯扇面題詩處。千里天涯决死時。殲盡良人人乃已。羡君長卧也無知。</text>
<title>輓李河東 三省 母親</title>,<text>貞姿淑質稱閨儀。婦德端宜壽福基。鏡裏彩鸞傷隻影。堂前寶樹毓雙枝。人知定有于公慶。天豈終無伯道兒。墳土未乾兄弟會。想應攀擗慰兼悲。</text>
<title>輓李知禮 甯○公臨卒口瘖未語。書所懷於板上。示其家屬。</title>,<text>一卧淮陽病未蘇。故山歸思向誰攄。含情未吐胸中語。抱怨空傳板上書。宿約已消春夢後。佳期還散醉眠餘。三盃永訣長郊外。萬事如今揔是虛。</text>
<title>輓妻母貞夫人裵氏</title>,<text>去歲携妻歸故園。依依鶴髮送于門。三秋趁暮期相會。千里縻官赴未奔。母女盈盈隔水別。幽明漠漠終天寃。金溪哭罷一聲散。永負平生贅養恩。</text>
<title>輓姜察訪 符</title>,<text>吾之壻也公之孫。情義相孚作一門。吾卧鑑湖專水石。公歸細谷老田園。音塵兩地如千里。人事百年已九原。大夜冥冥難更曉。招魂今日自消魂。</text>
<title>戱贈辛子孚</title>,<text>侍宴瑤池玉質輕。黃庭誤讀謫三淸。分明天上無雙艶。見得人間第一名。花萼怯春香未吐。月華留枕夢難成。巫山雲雨方酣興。何處荒雞報曉鳴。</text>
<title>次盧察訪 欽 遊浮江亭韻 號立齋</title>,<text>江上名區擅洛東。謝門來叩夕陽中。山河留雨歌臺破。車馬隨烟舞榭空。喬木有情猶昔日。野花無語自春風。舟橫古渡行人斷。遺跡依然屬釣翁。</text>
<title>贈別鄭愚伏景任 經世○二首</title>,<text>恨隨風葉亂。淚共別盃傾。路上折楊柳。天涯無限情。殘燈照壁夜。寒葉下庭時。客夢未全穩。香盟心獨知。附愚伏詩大酌休辭把。深盃要細傾。萍蹤還已散。便覺有離情。南郭開樽處。西風脫木時。同爲異地客。何必昔年知。</text>
<title>次鄕射堂韻 二首</title>,<text>翬飛騰燕賀。影蘸一池中。父老年年會。鄕留太古風。暑薄踈林外。仁涵大澤中。衰荷深雨露。百里獨春風。</text>
<title>林千江送酒一甁。而甁口半缺。戱吟二絶。</title>,<text>外大能容物。心虛不蓄愁。胡爲忘守口。唇缺致橫流。問汝腹何有。得無博滿金。知入不知出。誰稱啓乃心。</text>
<title>贈南原府伯慶退甫 暹</title>,<text>踈竹風鳴夜。寒花露滴秋。相逢展靑眼。忘却雪添頭。</text>
<title>乞梅於權佐郞亨叔 應時。栽東墻下。號松鶴</title>,<text>乞得寒梅朶。新栽小院中。一般淸趣在。宛帶故人風。</text>
<title>客牕秋夜</title>,<text>蕭蕭牕樹鳴。半夜客懷驚。一陣西風後。滿庭落葉聲。</text>
<title>遊黑雲洞 三首</title>,<text>秋殘風急捲微雲。輕浪參差碧蘚紋。網得銀鮮飛雪膾。隨刀散落白紛紛。一尋仙境暮山阿。石面蒼苔細逕斜。紅影倒江秋色晩。醉來頭上滿黃花。巖爲古壁畫秋容。曲曲長川暎繡峯。天作石門知有意。欲關塵世往來蹤。</text>
<title>次申城主 翌 惠扇韻</title>,<text>桑麻雨露霑偏洽。分却淸陰一境民。更慮荒村猶有慍。仁風吹到白綸巾。</text>
<title>次崔引儀詩軸韻</title>,<text>兀坐忘機世念輕。小塘新月政分明。莫敎風起翻驚浪。恐穢眞源自在淸。</text>
<title>次李松巖汝唯韻 汝唯時爲比安縣監</title>,<text>山城秋晩夜寒生。百慮關心夢不成。簿領叢中添鬂雪。陶園松菊歸情。</text>
<title>輓李司果 汝樑</title>,<text>亂離人事似飄蓬。永訣幽明道路中。溪上漁簑寒宿約。漫將哀淚任西風。</text>
<title>輓權松鶴 應時</title>,<text>紅葉黃花去年秋。一樽談笑暮江頭。秋光依舊君何處。不盡幽明永訣愁。心存守靜書千卷。興在忘憂酒一盃。花木滿園君不見。暮江烟雨鶴聲哀。</text>
<title>覺華寺。次西厓韻。</title>,<text>來去誰分夢也眞。要將心事付塵塵。山僧忘世閉門坐。葉落花開秋復春。附西厓韻此身疑夢又疑眞。去去來來揔是塵。暫借禪房消永日。一庭山氣近新春。</text>
<title>次金以和壁上韻 二首</title>,<text>閒來機少卧幽廬。老去慵多閣古書。一枕淸風吹醉起。半山斜日入牕踈。谷中深卜三間廬。架上高儲千卷書。三間千卷一般樂。樂地元來人自踈。</text>
<title>贈雲上人</title>,<text>烟霞深處結幽栖。飛錫何曾過虎溪。淸磬一聲雲外斷。俯看塵世路高低。</text>
<title>賀老僉李設族會於孤山寺。送簡速余。適有故未赴。聊詠病懷。奉呈座右。</title>,<text>萬死歸來已白頭。親朋於世幾人留。一樽今夜雲簡寺。往事凄凉憶舊遊。</text>
<title>次盧察訪遊浮江亭韻</title>,<text>人去亭留問幾年。臨江不見羽衣仙。東風未解傷春恨。吹動斜陽鴨綠漣。</text>
<title>送姬佐讀書山寺 辛卯十二月</title>,<text>退之送符城南意。老父今朝別爾心。只隔一旬年二十。莫敎虛度好光陰。</text>
<title>秋日浮江亭。別李太虛。</title>,<text>三秋江上相逢晩。千里天涯後會遲。寒汀落木蕭蕭下。離恨還兼宋玉悲。</text>
<title>次金泉察訪寄龜城守元 守身 韻</title>,<text>悵望故人來不來。看山吟到月徘徊。遙想沉沉羅幌裏。掠花飛燕等閒迴。</text>
<title>次卞君和紙筆墨韻</title>,<text>中書君老曾封塚。磨頂無餘短墨卿。四友緣貧交絶久。興來難染石池泓。</text>
<title>戱贈李季遠</title>,<text>曾聞察訪無雙手。僉使來言乃適碁。與彼若爭成敗勢。望吾先竪乞降旗。</text>
<title>輓李郞仁可</title>,<text>遠自河濱載酒來。船遊邀我趁花開。花開未落幽明隔。哭向空山奠一杯。前年學可與同遊。棣萼交柯太白浮。今日呑聲墻外過。滿庭霜菊爲誰秋。</text>
<title>次卞德嶺乞鱠魚 二首</title>,<text>玉刀絲引曳氷川。何惜分君一縷鮮。左手持盃猶當蠏。却慚空右倒魚涎。僻村朝暮一盤蔬。若見銀鱗目是初。家在山中思水味。笑君緣木便求魚。</text>
<title>又次卞德嶺韻</title>,<text>故人書自山中迴。爲報黃花霜後開。霜後花開酒又熟。殷勤邀我明朝來。</text>
<title>又次卞德嶺韻</title>,<text>春愁如瘧巧尋人。百計無因避此身。賴有君詩淸絶倒。眼花收處意還新。浮生到處便爲家。萬事如今似潰苽。落盡園花春自去。雄心無賴鬂生華。</text>
<title>金泉郵軒下詠蓮</title>,<text>何年移向小池開。到處傾珠碧玉杯。無地可容高十丈。晩香還怕露華催。爲愛荷香紅爛蒸。池樓今夜強攀登。葉同世態風難定。珠似人情露未凝。</text>
<title>兵使設風流陣。陣罷歸舘。帳外惟有效嚬一人。席上所眄者無一焉。因戱吟一絶。</title>,<text>傳盃瓊舘下羣仙。波襪生塵錦繡筵。舞罷霓裳人不見。客牕春夢轉蕭然。</text>
<title>錦江樓。次趙掌令棐仲 翊 韻。號可畦</title>,<text>感慨投書湘水流。古人遺恨在高樓。客過千載又過客。無盡江波無盡愁。</text>
<title>次李季獻 瑀 韻 號玉山</title>,<text>隨風玉唾墮荒村。隔歲音容紙上分。白首天涯還作客。羡君閒卧掩柴門。</text>
<title>次朴參議叔彬 而章 韻 號龍潭</title>,<text>名繮纏結甚於絲。剛被倻山笑負期。自爾官淸成太瘦。未應風月遣人飢。附叔彬韻十丈紅塵髩換絲。乾愁還與病相期。吟風月外無餘事。吏部芳銜不救飢。</text>
<title>嘲李士達 士達致輪文於洞中。有倒傾馮夷掃盡波臣之語。畢竟還同上天之載。戱嘲一絶。</title>,<text>滿紙高談動四隣。馮夷傾窟震波臣。竟同畫餠飢何療。多羡屠門大嚼人。</text>
<title>石城縣戱贈李生 挺時</title>,<text>石城雲雨惱陽臺。膓斷悽然把別杯。粉面欲驚靑眼去。錦粧還帶白麻衣。萍水相逢盡故人。歡情還與恨相因。今朝歸去錦江路。馬上天涯又一春。</text>
<title>題金養叔壁上</title>,<text>半生長被俗緣親。五十年非晩悔身。高蹈有山誰是主。白頭伸脚不多人。</text>
<title>楊柳怨</title>,<text>楊柳依依管別離。生憎嫋娜最長枝。年年每被臨分折。惹絆東風去後思。</text>
<title>瑤琴怨</title>,<text>春謝花情異昔年。淚痕猶紀舊時緣。瑤琴欲奏心中事。彈盡相思十二絃。</text>
<title>次琴城主韻</title>,<text>淸時有味是投閒。到老方知世路難。遙想使君行道處。月川源接退溪灣。</text>
<title>次郭兵使季綏韻</title>,<text>臺下長江江上山。百年眞樂屋三間。江山本自仙翁物。莫道江山是等閒。</text>
<title>次辛生員鰈骨韻</title>,<text>兒孫恠我鬢絲鮮。指點霜毛鯁惹咽。白髮縱成眞鰈骨。朱顔那得鎭長年。</text>
<title>矗石樓</title>,<text>危欄徙倚俯長江。百戰興亡吊石矼。白髮龍鍾天地暮。壯心無賴淚橫雙。</text>
<title>次卞參奉遊黃岳山韻</title>,<text>寺在嵒崖千百層。暮鍾聲裏獨歸僧。塵緣未償淸遊債。鶴背烟霞倘一登。</text>
<title>客中感吟</title>,<text>隱暎孤村竹萬條。客牕秋思冷蕭蕭。依俙十五年前事。別後今朝又寂寥。</text>
<title>登寒松亭</title>,<text>大火政當三伏暑。淸風噓送十分寒。亭亭孤節無人識。留待玄冬雪後看。</text>
<title>次金守愚詠竹韻</title>,<text>衆卉叢中憐特立。半庭留得歲寒靑。穎川不獨來神雀。好把玄琴皷一聲。守愚詩曰于今丹頂無來往。惟見黃昏烏鵲聲。</text>
<title>次金守愚三歌韻 一首逸</title>,<text>愁亦歌樂亦歌。人無和者君何歌。一樽酒盡百年暮。萬事無心歌又歌。冬夜漫漫嘯也歌。此時不可無君歌。君歌聲苦還驚俗。停却君歌聽我歌。</text>
<title>致思如掘井</title>,<text>味聖訓於井。志九仞之及泉。覽流凈而源淸。驗致思之亦然。要所思之快明。宜積慮而久專。原玆水之在泉。連活潑之淵源。初斲破之軸軸。尙微波之涓涓。緣淤泥之掘撓。喪淸冷之本天。雖湧湍而盈科。動黃流而洄漩。俄驚瀾之稍止。漸溷濁之就㓗。竟査滓之凈盡。泂其沚而湜湜。鏡拭塵於觱沸。玉湧寒於空明。蘸天雲之共影。漾風月之雙淸。涵萬象而瑩瑩。夫孰畏其井渫。爰發省於方池。遂反隅而於繹。噫吾心之所之。渺莫知其出入。由方塘之波動。致所慮之昏惑。初住念而着思。混茫昧而怳惚。壅靈關而窒閉。卽事物而滯塞。汩昏暗而莫開。若井水之初濁。久靜究而玩索。漸疑慮之消釋。竟所窒之快開。若泉流之泂澈。灝天地之光霽。凈玉淵之敞豁。隨所遇而卽通。肯纖埃之來着。懿厥思之能致。是作睿之準則。靜凝心而積久。可承波於聖源。噫致思之至訓。誠學者之格言。究厥要之安在。在乎心之主一。苟不敬以直內也。所思之閑汩。便千頭與萬緖。難理會於卽物。宜專一而無適。瀦心波之撓攘。何面墻之宵人。懵莫知夫收放。沓昏累之來蔽焉。厥思之快敞。掘其泥而撓其波。哀世人之皆濁。曰余接波於前源。恨莫能其私淑。每存戒於棄井。期浚源之必及。安得至於如淵。便溥博而時出。</text>
<title>從橫</title>,<text>天之下。王者之道正且純。純也故天下之言無異論。吁嗟乎。純之道一變。要君者各騁其術。紛紛詭恠而披猖。惜乎喋喋之寸舌。昧尊周之大義。空大言而不怍。雖事秦擯嬴之議或異。其不陳王道之罪惟均。粤若煕皡之盛世。天一王而車同輪。一堂之吁咈已遠。磨牙鍊角者幾雄。惟強秦邈在西表。壓六國兮山之東。睨神州於眼邊。弄羣侯於掌中。換仁義於首功。距蚌𧑐之智力。列國懸命於秦刀。幾年唾手而未發。圖姑息於游士功利之說。於是乎奔馳。曰惟鬼谷之餘學。共彈冠而朶頤。揚揚傳食而不泰。各逞巧而鐫辭。掉三寸之如簧。幻諸侯於當時。請連兵直擣崤關。迂矣洛陽之辯士。勸比肩西輸秦幣。痛矣魏氏之餘子。驅烏合輕探虎口。螗螂拒轍。擧夷狄加諸中國。冠屨倒植。脅肩誇言。口中之雷電閃爍。緩頰毗辭。談鋒之風雲變化。懸千乘於唇上。决成敗於喉下。爭賣舌而抑揚。各餂言而反覆。陳利害而近理。眩聽者之黑白。皆不察甘言而媒禍。胡爲乎不智之若玆。紛朝合而暮散。笑爾約之兒戱。漫驅羊而搏虎。竟所得者何有。尋執壤而不耻。是滅亡之自取。呑諸侯者非秦。餌六國者利口。夫君子進誥之有道。明其道正其義。而不苟遇主于巷。宜乎納約而自牖。責難於君。所當陳善而閉邪。直尋猶且不可。况於尺尋皆枉者耶。爾得君如彼其專。設使勸王道於當日。莅中國而撫四夷。可使制挺而撻秦之堅甲。徒知饕利囮人而計不出此。畢竟悲風吹斷蓬於六都之古邱。吾不知二子之髑髏。九原之下今尙捫舌不。</text>
<title>末路多是非</title>,<text>嗟余嘐嘐然生苦晩。慨人心之不古。動寸情之波瀾。翻手中之雲雨。何好惡之靡常。紛是非之不一。執己私而方人。見世態之漸薄。曰自大朴之散去。滔滔巧僞之日極。人情各私乎愛憎。世路漸至於險阨。恩怨忽起於轉頭。毁譽風翻乎動足。旣不自厚於厥躬。夫孰薄責於他人。眩眞而迷人。雜薰蕕而亂淳。吝名實於內外。混善惡於後先。盪公論而掃地。搆浮謗而亂天。反面背於談笑。腊肝膽於楚越。詆言必至於過情。美譽或極於濫實。擬碔砆於美玉。指隋珠於魚目。便吹毫而覔疵。爭落井而下石。倡一言而搆成。和萬舌而喧聒。發𥌒言而盈庭。餙無根而途說。况正人離羣而獨立。固衆人之媢疾。伊小人脅肩而苟容。是流俗之所悅。闒葺擬充於香佩。孤鳳見嚇於羣鴟。推眩目之虛名。固銷金之衆詆。噫噫世之人好惡。是何不常之至此。溯前躅而夷考。幾多口之哆侈。悲命違於道謀。歎路難於行世。黨搆俊乂之正類。學禁濂洛之道契。緣議論之紛翻。判消長之交遆。嗟是非之一心。是固人之同有。胡不定其所趍。亂黑白於黃口。吾誰毁而誰譽。乃聖人之穪情。忘自返而責人。笑月旦之有評。兀倚枕於晩世。歎兒戱之輕薄。然斯民三代之直道。本無偏私之阿曲。倘在上能察其兩端。夫焉有囂囂之反覆。吁嗟乎唐虞已遠。恨未見如矢之其直。云余鯁諒而自守。處楚咻而獨立。無宋朝之令色。知今世之難免。雖欲轉方而爲圓。顧初服其吾何變。安得絶人間之煩囂。卧羲皇之沌沌。</text>
<title>遙祭五國城</title>,<text>山高冷山。雲斷燕雲。天涯地角。萬里君臣。三盃束蒭。一片孤忠。焚紙牋兮慰孤魂。朔風吹兮天夢夢。初臣奉幣而北來。自期衛駕而南還。忍辱冠盖於犬羊。擬釋獸心之狺頑。鴞食椹不懷好音。肆狼狠欲屈我膝。屬國之漢節在手。杲卿之罵舌不絶。抱拱辰之赤悃。作孤囚於異域。十年窮山。千里塞北。靑衣白首。永斷消息。猶冀天運之重泰。庶見日馭之再復。扒日表兮麒麟殿。仰陳此日之孔厄。天顔曖曖於心目。魂一夕而九升。豈意五國之城邊。遽爾玉几之無凭。蒼梧之鳳駕未返。鼎湖之龍髯莫攀。旅魂耿耿兮何處。莎草短兮塞月寒。旣末命之無受。孰奉同而三宿。供遠忱於綿茅。攄孤憤於一酌。傾椒醑兮哭之痛。日色薄兮頑雲結。恨素紼之未執。痛龍顔之永訣。主辱臣死死固當義。縷命尙頑。欲死未死。哭望天涯。踊躃曷已。忠孝旣負於生時。寸丹願暴於泉裏。痛刻骨兮腸欲裂。泣空山兮吟楚些。謹再拜痛哭曰。地下精靈。耿耿無托兮些。萬古寃恨。三更月泣兮些。魂作日月。照故國兮些。氣作山河。振漠北兮些。</text>
<title>輓詞[鄭經世 愚伏]</title>,<text>卓犖奇男子。軒昂好丈夫。文章元世業。意氣豈拘儒。鵬擊重溟翼。驊馳九軌途。立揚方得路。致澤有良圖。太學薤塩案。偏城枳棘株。酸醎違俗嗜。局促耻轅駒。世亦君平棄。吾將隱者徒。棲遲樂耕釣。沉晦謝圓觚。郡紱初非願。君恩未忍孤。病深聊卧閤。來暮聽歌襦。桂辣難移性。泉淸肯合汚。還尋遂初賦。歸老水雲區。貴詘心何樂。貧安道卽腴。不嫌牙齒廢。寧恨渥丹枯。課子探經史。邀隣共榼壺。恬愉齊得喪。偃仰夢軒虞。謂必靈春壽。如何病鶴癯。未爲神所勞。終與化俱徂。知己云亡矣。從人問慟乎。歡情那可忘。交道未曾渝。雪榻論襟夜。寒埛叙別晡。風標猶宛見。精爽已難呼。書疏相來往。心肝每鬱紆。幽明今永隔。宇宙獨長吁。何處無春谷。深埋不夜珠。題詩當執紼。愁思滿平蕪。公嘗乘雪訪余。晤宿於玉成。後庚戌冬。余赴錦城。邀拜道左。日暮而別。雪榻寒埛。記實語也。</text>
<title>輓詞[張顯光 旅軒]</title>,<text>身世任寒暄。心胷絶㤪恩。性嚴繩墨地。踪遠柄權門。仕擬祿中隱。體同物外騫。慶昌應在後。廬下滿兒孫。</text>
<title>輓詞[李好閔 五峯]</title>,<text>病裏聞君訃。郊扉哭向南。魁梧長者器。珍重古人談。一郡官何屈。三經道未覃。惟餘鑑湖月。秋色照寒潭。</text>
<title>輓詞[李㙉 月澗]</title>,<text>金門待詔綴嚴徐。才雅咸推貯石渠。劇路向來勞案牘。高蹤晩日混樵漁。命窮忽報賢人逝。行㓗應歸太史書。病卧東雲違執紼。舊情聊復一沾裾。</text>
<title>輓詞[全湜 沙西]</title>,<text>忘年夙昔費過從。垂誨時蒙許戇舂。命駕固非今世事。停雲空憶故人容。平生恨負爲王翰。中夜悲深泣孝宗。文學品論吾黨士。樓高幾處見元龍。</text>
<title>輓詞[李埈 蒼石]</title>,<text>毓秀榮陽繼舊聲。淸姿拱璧照蒼精。早膺邦國掄賢俊。已被君王識姓名。每恨高才淹郡縣。佇看平步取公卿。綴文妮妮珠生浦。做事恢恢刃發硎。命與五窮終作祟。官躋三品豈云榮。逈遊庶擬攀雲鵠。壯志俄拋掣海鯨。道不枉身絃讓直。財猶凂己水爭淸。却來山墅從淪棄。猶使邦人重老成。隨分生涯甘淡泊。驚心時事苦紛更。臨民暫試求蒭志。將母方伸啜菽情。肯向世間勞俯仰。還從局面判輸嬴。蕭家自幸聯門閥。蓮榜仍叨作弟兄。晩景蝸廬同掩戶。昔年鵷路共飄纓。佳期未赴黃山寺。靈馭難追白玉京。尙喜兒孫天所錫。夙承謨訓月斯征。存亡一別違臨穴。愧殺無從涕自橫。</text>
<title>輓詞[門下柳袗 修巖]</title>,<text>耆舊如何不憗遺。此生無復望餘儀。家肥孝友人爭慕。道合經綸世豈知。蘭玉滿前餘慶遠。文章留後大名垂。從今忍過西門路。衰草寒烟不禁悲。良玉勁金間世姿。明時還恨數多奇。棲遲簿牒非初志。歸去田園趁素期。心爲固窮堅似石。鬂因憂國白如絲。鱣堂回首愁烟合。泉下他年倘得隨。</text>
<title>輓詞[趙靖 黔澗]</title>,<text>故舊因婚媾。知公莫我親。臨民春有脚。持己玉無塵。閣上期聞鳳。人間忽泣獜。九原長慟處。定省曠昏晨。</text>
<title>輓詞[李潤雨 石潭]</title>,<text>一生沉滯百無憂。氣節軒昂出俗流。利器曾從盤錯別。名區長占水雲遊。芳蘭玉樹已成列。明月夜光寧暗投。七十林泉餉淸福。世間何處有公儔。</text>
<title>輓詞[柳根 西埛]</title>,<text>湖西幕府昔從遊。七八年來遠別愁。每惜名途多蹇滯。誰知家法本淸修。諸郞入洛傳華札。五馬還鄕已白頭。千里承㐫秋日暮。欲題哀輓淚雙流。</text>
<title>輓詞[金奉祖 鶴湖]</title>,<text>七十光陰疾若飛。襟期濩落更多違。功名已罷刀州夢。風月空餘渭水磯。先執到今誰在世。後生懷舊獨沾衣。滿庭蘭玉猶堪慰。其奈萱闈望暮歸。</text>
<title>輓詞[金榮祖 忘窩]</title>,<text>簪組中年厭俗喧。詩書晩景卧田園。迷途行止陶公逕。浮世炎凉翟氏門。數郡民思知政術。萬言庭對見詞源。從今人士西南者。更向誰家拜達尊。</text>
<title>輓詞[康應哲 南溪]</title>,<text>當世人才縷指推。風流文雅似公稀。漢庭尙少難投足。楚澤耽閒好掩扉。九萬風高鯤已化。三千海逈鶴還歸。靑山何處埋蒼璧。南望愁雲老淚揮。</text>
<title>輓詞[侍敎生全克恒 虬川]</title>,<text>早將鉛槧中科魁。人道當時第一才。時入鳳城看御柳。暫移熊軾咏官梅。兒孫秀出皆賢者。膚髮全歸亦樂哉。何事最深吾輩慟。宋儒今失呂東萊。</text>
<title>輓詞[朴守弘]</title>,<text>學有淵源德有孚。公能大事不糊塗。渭濱未遇周王獵。穎府還分御史符。天上玉樓成倐忽。人間粱夢覺須臾。九原長夜無窮恨。日暮齊閭鶴髮孤。</text>
<title>輓詞[金允安 東籬]</title>,<text>一生無命卧江湖。明若燃犀守若愚。才德尙堪經世者。文章端合羽儀于。論懷交道留書札。掩涕離憂依郭郛。豈意茶村一樽酒。幽明從此永相殊。</text>
<title>輓詞[曺友仁 頤齋]</title>,<text>登揚三十六年強。頭白功名只郡章。專壑已堪安分願。干人那復事趍蹌。勤瞻德宇非朝夕。謾賦哀詞寄慟傷。賴有門庭餘慶在。滿堂蘭玉自成行。</text>
<title>輓詞[李𥳕東湖]</title>,<text>早年何幸識荊州。磊落風儀世寡儔。詩禮相傳謝氏寶。晨昏惟點郭公頭。丹墀未遂君民志。玄路空沉經濟謀。鶴髮萱堂悲不盡。九原遺恨最難休。</text>
<title>輓詞[黃紐 槃澗]</title>,<text>才大官卑衆所寃。碩人從古亦辭尊。難將直道行今世。最怕高車載禍根。幾歲藏修專學力。一江風月荷明恩。儒林忽抱云亡痛。慟哭儀形隔九原。</text>
<title>輓詞[盧景任 敬庵]</title>,<text>早擅騷壇藝。尤優長者風。嘉言驚美彦。高義冠羣雄。位屈心猶泰。家寒樂自融。餘名應大振。庭樹有諸公。</text>
<title>輓詞[金涌 雲川]</title>,<text>我愛南鄕老大夫。霜蹄終未展長途。休休德量眞君子。燁燁文章是碩儒。鶴髮堂中餘薛母。鳳毛庭畔有徐雛。河村舊友沉痾久。緜漬無緣一置蒭。</text>
<title>輓詞[金中淸 盤泉]</title>,<text>殿雷喧得廟堂才。家食還從郡守迴。亂世文章無處用。危途直節有誰猜。分甘蔬水自家樂。志屈林泉故舊哀。良覿縣齋春一夢。軒然猶記鶴徘徊。</text>
<title>輓詞[門下李命龍]</title>,<text>立雪當年荷擊蒙。溫如座上御春風。心誠好善違時俗。菽粟爲文作世宗。十載林泉安履素。一麾江陜謝塵紅。仁賢已去追無及。下哭吾私上爲公。</text>
<title>輓詞[李景節]</title>,<text>賦作江陽謝世蹤。陶園高枕北牕風。心存古道誰知賞。學背今時自信窮。汶上忽悲棟宇寂。渭邊終惜釣磯空。堂留鶴髮瞑何忍。雙玉應寬孝思恫。</text>
<title>輓詞[侍敎生鄭允升]</title>,<text>爲時生雋逸。驚代有麒麟。北斗南惟一。當今世絶倫。才堪調鼎味。志不仗名賓。經傳談羣聖。文章動八垠。盈懷秋月色。塡臆夜珠珍。筆陣摧王謝。心源媲白申。蟾宮早折桂。王國可持匀。松栢萎空谷。蕭艾媚晩春。人無知逸足。誰識在東隣。丹鳳棲叢棘。神龍困小津。欲辭彭澤綬。思噉建康蓴。豈貯牛蹄水。能容鯨海鱗。翻將醫國手。終作釣魚人。義勝靈㙜戰。身閒鑑水濱。無心五鼎貴。有樂一瓢貧。拭舌人多訕。低頭獨斂唇。家庭嚴肅肅。鄕黨處恂恂。統世躬能貺。紹䂓子亦遵。春光歸影樹。寶色雜霜筠。盛美猶同郭。蕃延豈减荀。神逵宜棐善。遐壽必歸仁。天奪嗟何速。年高未七旬。終輸一片木。遽戢百年身。學海波將渴。詩壇跡已塵。重泉悲永隔。大暮恨難晨。寂寞萱堂上。伶俜鶴髮親。客來雖噬指。心動孰停薪。已卜靑鳥吉。催行玉獸輴。先生從此逝。小子向誰因。相紼題荒句。秋風淚滿巾。</text>
<title>輓詞[門人金釳]</title>,<text>德宿文星照嶺天。逸才高行世稱賢。雪中凾丈叨承誨。病裏深衣遽見傳。新壠忍聞鳴大鳥。舊堂無復賀三鱣。南豐夜雨和哀淚。子貢將歸願六年。</text>
<title>輓詞[權潗]</title>,<text>早把聲名動日邊。晩途時命苦迍邅。靑雲脚底無多地。白首林間卧十年。榮辱任天心自得。安危關念淚長懸。莫將事業論平素。懿蹟行看太史篇。</text>
<title>輓詞[侍敎生權濤 東溪]</title>,<text>吳友曾陪杖屨還。謂公眞意逈難攀。自從人事浮雲改。歸去柴扉白日關。二子聲名方藉藉。諸孫文彩已斑斑。明時不惜知音小。留取槐陰在世間。</text>
<title>輓詞[李大期 雪壑]</title>,<text>君生壬子我生辛。同隊交情七十春。早歲聲華推獨步。晩途功業後諸人。誰知客路臨溪別。政是今朝隔世晨。哭盡人間心愛友。秋風江海淚沾巾。</text>
<title>輓詞[呂燦 石村]</title>,<text>誰料先生今奄忽。追思疇昔更消魂。言論風槩人中首。行義文章嶺外元。承武可觀陳二子。業家咸稱郭諸孫。斯文已喪嗟何及。從此儒林失所尊。</text>
<title>輓詞[權得慶]</title>,<text>灑淚重泉別。悲懷難可攄。荀家聞美行。峴碣想芳譽。富貴終何有。淸貧只自如。猶看不朽處。芝玉滿庭除。</text>
<title>輓詞[金知復 止淵]</title>,<text>岳靈川液毓英姿。早向淸朝作羽儀。接物寬和醇似飮。持心端㓗玉無疵。生前政績留三郡。身後詩書付二兒。白首契家妨絮酒。徹天聲送鑑湖涯。</text>
<title>輓詞[趙基遠 樵隱]</title>,<text>一死人間理有常。哭公何事意偏傷。官論以德元非顯。壽比於仁豈曰長。鶴髮北堂晨曠省。鷲山西日冷無光。題詩庶慰泉臺慟。麟鳳盈庭幹蠱良。</text>
<title>輓詞[李濯]</title>,<text>詞源浩浩峽三川。德量淵深復出天。廊廟可能調玉燭。郡齋終只施蒲鞭。靑雲夢斷棲空谷。白首心閒草太玄。休道厚施無食效。滿庭蘭玉也多賢。</text>
<title>輓詞[李敏善]</title>,<text>鑑湖老隱賢君子。半世功名一夢中。直節早知時去就。雄心何貳遇竆通。藏踪濁世無淄涅。養志高堂有始終。豈意斯文從此喪。強扶衰白哭西風。</text>
<title>輓詞[門下李天封 白川]</title>,<text>頎然風度秀而優。脫俗襟懷霽後秋。經世文章人不識。居家行義自無尤。一生功名二千石。百歲風燈七十休。早托龍門薰沐久。欲題哀輓涕先流。</text>
<title>輓詞[李光胤 瀼西]</title>,<text>洛社忘年契。交親氣槩中。心淸玉界尺。文麗繡屛風。郡紱名雖寄。雲衢路奈竆。遐齡亦未享。揮淚㤪蒼穹。</text>
<title>輓詞[侍敎生金弘慶]</title>,<text>申榮家業德才兼。律己持身敬且嚴。餘事文章神亦泣。可期仁澤世均霑。位終五馬人浮食。慶應雙龍鬼福謙。不待桃花門外過。渭川寒月照茅簷。</text>
<title>輓詞[裴尙龍 藤庵]</title>,<text>公於時命敢云愆。四品之班七十年。占勝名區仍智水。蜚英文苑襲靑氊。虬蟠蠖屈知關運。鵠峙鸞停已定天。薄俗齒牙曾莫及。想應含笑到黃泉。</text>
<title>輓詞[裴大維]</title>,<text>黃嶽嵬峩。篤生偉人。春風有脚。滄海無津。早矕龍文。冀羣皆空。風流望高。蓮桂聲隆。化任輪彈。跡疎桃李。屢奉潘輿。專城養志。三逕歸來。一邱溪壑。捿遲偃仰。樂我眞樂。詩禮敎成。兒孫繩繩。維善有慶。維壽可徵。云胡不憗。玉樹遽摧。懷寶莫施。世道堪哀。余自髫。寔荷提撕。希蹤驥步。幾策駑蹄。幸占一科。共成宅相。庶偕從仕。迷途是仗。詎意疎慵。先添淸班。千金享箒。我獨何顔。兩地鱗羽。十載夢想。頃過甘文。命駕枉訪。倒屣相携。失喜欲狂。靑燈僕更。白首危腸。臨岐脉脉。後會何日。天長路遠。心焉如噎。去夏情札。至秋始傳。示以沉痾。俾諗和扁。驚呼亟問。舘舍已捐。慈親倚門。外姑臨年。蒼天蒼天。此何爲者。兄有菟裘。鷲嶺山下。晩歲芳隣。豈非天假。烟波舊徒。魚鳥新契。優哉逸興。浩然歸計。今也則亡。慟哭何及。殮不憑棺。窆不臨穴。孤負幽明。只恧先露。題輓長辭。靑山萬古。</text>
<title>輓詞[成灠]</title>,<text>曠度相知晩。高才孰後先。每歎棲郡縣。長恨詘儒賢。執友嗟淪落。浮生足變遷。遙將兩行淚。灑盡九秋天。</text>
<title>輓詞[金坽 溪巖]</title>,<text>鵬海搏風騁褎然。一麾猶得示蒲鞭。範儀曾憶先廬過。言行眞堪後世傳。白首不回終散地。靑雲難力任蒼天。文章浩浩光宜永。付與芝蘭業更延。</text>
<title>輓詞[安克悌]</title>,<text>䆠遊千里滯南中。景仰先生有古風。尙父磯頭期大釣。希文湖上抱孤忠。官纔知郡材難售。壽未從心恨不竆。纏疾莫能蒿里餞。九原他日愧逢公。</text>
<title>輓詞[趙光璧 北溪]</title>,<text>宋儒喪東萊。斯道更邅迍。論位非稱德。言齡不及仁。天心終未識。人事苦難陳。坐負生蒭哭。南望淚滿巾。</text>
<title>輓詞[侍敎生趙榮遠 儒潭]</title>,<text>憶昔周序摳衣日。猥荷先生最見親。偉論堂堂河决海。和容藹藹座生春。一宮淸廟明祀禮。三莅殘城濟病民。斯疾豈料成大卧。哀章題罷重沾巾。</text>
<title>輓詞[卞汝雍 德嶺]</title>,<text>一郡斯文喪。千年地府深。何人能正俗。遺老失知音。曉月明幽宅。秋風動桂林。舊儀難再奉。懷德自沾襟。</text>
<title>輓詞[李邦榮]</title>,<text>欲賦先生輓。筆荒難措辭。斯文失領袖。邦國喪蓍龜。河嶽精靈盡。乾坤間氣衰。秋風數行淚。不獨爲吾私。</text>
<title>輓詞[李思訒]</title>,<text>遇屯能晦古來稀。尤感先生事業輝。跌宕文辭玄妙至。優游室堂聖賢希。早登桂榜遊鵷路。晩卜林泉倚𪆽磯。豈意如今祟二竪。吾生靡托淚空揮。</text>
<title>輓詞[曺俊南]</title>,<text>孕精箕尾降南隣。湖海胸襟雪月神。忠孝感人醫薄俗。文章驚世起頹倫。功名止郡雖堙命。蘭玉盈庭信祐仁。木稼遽凝成奠夢。哲人云逝我誰因。</text>
<title>輓詞[侍敎生成應賢]</title>,<text>一覺蘧廬夢。樓成白玉京。大人今沒世。小子最傷情。鍾淑生人傑。蜚英自妙齡。經綸曾有志。軒冕豈爲榮。每歎戎吹毒。常憂國見輕。聯翩宰下邑。忼慨負平生。忽見虹樑壞。誰扶大廈傾。依歸更無處。警欬不聞聲。臨絶言堪聽。令人骨欲驚。如何不憗遺。天道竟冥冥。</text>
<title>輓詞[門下金大鼎]</title>,<text>早托龍門拜下塵。偏蒙厚愛最情親。扶頹立懶醫前染。承誨開昏覺日新。準擬一生能濟世。那知二竪遽嬰身。從今小子依何所。遙寄哀辭淚滿巾。</text>
<title>輓詞[金輳]</title>,<text>詩書學博時難遇。齒德兼尊爵未隆。落落儀形長者度。堂堂論議古人風。螽斯可擬汾陽郭。馴雉能追漢魯恭。天上樓成催李記。里中賢去撤秦舂。萱堂鶴髮悲無盡。鏡裏孤鸞恨不竆。已矣幽明今永隔。此生何處更從容。</text>
<title>輓詞[辛翰龍]</title>,<text>佇待平安報。俄傳忽九京。風流想面目。文雅見衰榮。白望人推重。紅塵念自輕。功名只郡守。祭社卽先生。聯榜成膠漆。同源是弟兄。每乘耳熱醉。深許歲寒盟。無路更相晤。有懷誰與傾。空將荒蕪語。和淚寄重冥。</text>
<title>輓詞[侍敎生裴尙虎 愧齋]</title>,<text>偉貌奇才世絶倫。漆膠投分我先人。藍田俗美薰多士。開府治嚴樂小民。鶴髮弄烏萊行至。鳳毛傳蠱謝䂓因。愚蒙未及摳衣幸。垂誨今誰哭畫眞。</text>
<title>輓詞[金應鉉]</title>,<text>禀質曾爲長者風。紛紜名利視苓通。龍亡大澤鄕崩角。虎逝深山洞欲空。壽至古稀差可慰。官纔鷄割仕無功。堂存鶴髮雖遺恨。玉出藍田世業隆。</text>
<title>輓詞[李培根]</title>,<text>利慾曾無毫。生涯享富豪。智仁稀不滿。才德位非高。餘慶螽斯蟄。遺愁鶴老號。有齊違執紼。哀淚濕穿袍。</text>
<title>輓詞[李胤武]</title>,<text>毅然奇氣骨。今代丈人魁。河海呑深量。風雲入壯懷。不爲阿世學。空抱濟時才。一亞湖營重。三專嶺邑恢。功名縱齟齬。泉石任徘徊。忍見文星晦。驚聞直木摧。偉容難復覩。高議更誰開。痛在萱堂暮。榮留寶樹培。賤聯兄弟序。敦自祖先來。卧病違趍哭。含羞只寫哀。</text>
<title>輓詞[侍敎生李尙恪]</title>,<text>天地鍾淑氣。生此俊傑人。風神長灑灑。文質尙彬彬。落落千尋壁。汪汪萬頃潾。素心明白日。淸風塞秋旻。策射驚人主。詩成泣鬼神。文章韓李杜。交契菊松筠。孝友固無敵。寬仁亦絶倫。在官恒侃侃。居黨每誾誾。早詠歸來賦。覺非終窶貧。一瓢顔子樂。四壁長卿身。竆巷莫怨嗟。周蒐來渭濱。不知有駿驥。誰識玉與珉。我願庶無病。縱遊永大椿。二竪侵何酷。兩楹夢不仁。斯文今已喪。吾道又將蓁。寂寞琴瑟友。凄凉定省辰。德仁傳世世。芝玉復振振。世說唐時郭。我稱漢代筍。人言可醫家。何意早穸窀。題詩當爲誄。攀輀淚滿巾。</text>
<title>輓詞[崔恒慶 竹軒]</title>,<text>厚德從來壽考終。慕公高義古人風。江氷誰奉王祥孝。河潤難輸郭伋忠。寶玉謝庭聯兩樹。芳蘭楊室茁三叢。孤鸞莫謾悲明鏡。滿眼兒孫福未竆。</text>
<title>輓詞[呂熀]</title>,<text>心事平生貯玉壺。不趍塵路老江湖。溫良言語眞君子。軒豁容儀是丈夫。翰墨雄辭傳世上。螽斯餘慶滿堂隅。七旬縱稀惟親在。遺恨靑山蔽綠蕪。</text>
<title>輓詞[沈大瀣]</title>,<text>川嶽精靈孕碩材。眞儒千載更生回。氤氳和氣春風滿。灑落澄懷雪月開。學業有源成布帛。談論尙正動雲雷。功名未稱文星晦。爲國那堪棟折哀。山立風儀表䆠場。功名誰料止江陽。門庭氷蘖難先後。家世文章孰短長。五柳村中龍種屈。三槐堂畔鳳雛昌。廉貞忽墜鑑湖上。遼鶴無蹤望帝鄕。</text>
<title>輓詞[侍敎生李泰立]</title>,<text>平生忠孝出天眞。東海高名動搢紳。枳棘固非棲鳳地。林泉甘作釣魚人。龜床便祟傷時病。雞夢何尋彩服身。祗幸門闌留後慶。滿前兒孫揔麒麟。</text>
<title>輓詞[宋光國]</title>,<text>雲程鵬翼早扶搖。風彩昂然聳百僚。筆力剩看杠九鼎。官但止夢三刀。龜藏草澤終誰害。鶴去蕪城逈莫招。積德由來餘慶遠。庭中寶樹儘瓊標。</text>
<title>輓詞[金柱天]</title>,<text>落落雄姿大丈夫。早罹周網志唐虞。靑衫半世常操瑟。白首荒園久種苽。二子趍庭皆寶樹。諸孫滿眼揔神駒。如何一病終爲祟。泉下深寃在弄雛。</text>
<title>輓詞[李宗文]</title>,<text>天乎可恃天難恃。七十公年未滿三。北闕幾期輸直節。南州曾許頌淸廉。地中遺恨留偏母。身後寬懷有二男。嬰疾不能臨穴慟。只題哀輓淚何堪。</text>
<title>輓詞[李堉 心遠堂]</title>,<text>休休儀度古人同。寬厚咸推長者風。芹泮蜚英馳譽早。蟾宮揚彩煥榮隆。庭蘭種慶詩書地。門業垂昆行義中。末路蹉跎君莫說。北堂休養怨天公。</text>
<title>輓詞[呂煜]</title>,<text>君子人歟君子人。滿腔無雜只天眞。茅茨屋裏心猶泰。桃李門前趾不臻。倐忽七旬雖可惜。兒孫三九慶誰倫。惟餘一恨應難盡。也有高堂鶴髮親。</text>
<title>輓詞[鄭俊敏]</title>,<text>茫茫堪輿間。誰宰造化權。爲時旣生賢。又胡反蹇連。匪賢貴且壽。蒼蒼理又玄。斯人禀眞粹。岐嶷秀氣全。胚胎于前光。濡染絶外遷。摛藻擅文場。早擢筆如椽。而立入賢關。巍科登翌年。輿望薦太史。胄監仍蹁躚。雪涕鳩義旅。泣血象魏懸。龜城與聞韶。受牧雨露偏。澄淸秪佐幕。盤錯典郡專。生平耻媚竈。若凂勢利纏。雲路空回首。名場懶着鞭。菽水奉慈闈。溪老反爭筵。遣懷詩爲伴。斅訓義方編。憂國一心在。歷時久沉綿。焉知鬱靑霞。夜半走壑船。不佞奉末眷。靑陽曁華顚。敷腸一古釰。具爾無間然。叨被濫吹奬。彌縫鮮尤愆。公今解天弢。我猶牽塵緣。牢落嗟安倣。衰朽祗憂煎。風斤已無質。和淚強題篇。</text>
<title>輓詞[朴思齊]</title>,<text>早歲才名逈出羣。脩鱗千里透龍門。族聯叔姪慙尊我。契到金蘭猥許君。三邑牛刀皆有績。二男鯉對揔能文。金陵晩卜今孤寂。從此無心試郢斤。</text>
<title>輓詞[侍敎生李天直]</title>,<text>古心古貌人爭仰。經術文章世亦驚。大德早期醫一國。高才終老宰三城。倚廬鶴髮偏傷痛。攀栢雲孫揔俊英。感念平生承誨語。自然今日淚沾纓。</text>
