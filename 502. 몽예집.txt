<title>送春用唐人韻 辛巳</title>,<text>終南山下送春回。腴柳瘦花各盛衰。唯有數枝殘杏在。趙家園裏出牆來。</text>
<title>續東都樂府 八首○癸未</title>,<text>居西干居西干統辰韓。白馬夜嘶靑林間。多婆那有新羅。靈鵲昏飛南海涯。味鄒王纘宗祊。神雞曉唱金城旁。剖卵繩櫃復開櫝。浪說悠悠傳俚俗。君不見漢景傳梁竇嬰諫。神器本自難移換。况乃三家迭主國。一姓王時二姓覆。一千年不足言。師彘山師彘山高復高。勿稽子眞英豪。忘身自是盡臣操。世莫我知敢言勞。平生耻學衒功徒。不如去向山中逃。心期獨付五絃知。長歌慢彈閒遊遨。嗚呼勿稽子眞英豪。賣綿曲君買綿敢諉鳶。物小豈違天。誓將兩棄捐。誰言世末俗益儇。不似虞芮爭一田。金后稷金后稷忠且直。眞平主賢且明。平生愛君一片丹。臣身雖亡猶不諼。嗚呼來者尙可逮。不糓敢忘垂堂戒。君王竟無銜橜虞。孤臣九原應歡呼。臣直君明古來無。椵岑歌椵岑城外陣雲飛。椵岑城裏鬬兵稀。將軍攘臂誓一死。死若有知爲厲鬼。金城幢主復就義。爲將軍子還不愧。君不見箒項橫鬬百濟平。歆運效死陽山城。竹竹素那復訥催。當時一何多男兒。雞林中古重節氣。頗似春秋紛爭際。生前縱未遂壯圖。留與千年激懦夫。劒君引千金不動心。斗粟安足齒。豈不念斗粟。恐爲郞徒耻。彼曲我反逃。恧縮非男子。平生耿介志。義不擠人死。高名百代傳。一身長已矣。如何叔季世。滿目多姦宄。誰思近郞累。靦面紆金紫。金紫尙爾耳。何怪氓俗鄙。冷林怨臣罪當誅兮。聖恩偏紆。恭承嘉惠兮。遠竄荒裔。戇愚妄言兮。敢擬斯原。優游自適兮。莫非君力。貞忠自矢兮。聊以沒齒。破鏡詞妾心皎如鏡。六載常淸淨。藁砧刀頭杳無期。破鏡上天竟何時。精誠上徹疑有天。鏡一破兮還再圓。吁嗟節孝一身備。白雲際厚聊可比。</text>
<title>拜外舅徐判書 文裕 墓 戊子</title>,<text>園花堤柳向春姸。水滿回塘草自芊。華屋山丘無限恨。不堪揮淚拜新阡。</text>
<title>江行。敬次大人韻。用地名體。</title>,<text>淸心樓下解行舟。鼓枻梨湖下鳳洲。雲浦月溪風正好。布帆須向斗湄休。</text>
<title>登白江李相國淸隱亭。楣間揭澤堂二律板。壁有題曰。茅檐深竹覆淸灣。靑翠浮空不可攀。迢遞樓高星漢上。徘徊月出斗牛間。溶溶流水雲平壑。寂寂長松風滿山。睡起幽人叉手坐。沈吟不道是塵寰。不知何人作。因和其韻。</title>,<text>岹嶢亭子大江灣。棲鶻當階斗可攀。百濟興亡孤鳥外。兩南州府斷雲間。詩翁秀句輝牕壁。賢相遺風滿海山。身世渾忘塵裏寓。除非畵界定僊寰。</text>
<title>次吳士受 遂采 前冬見寄之作 己丑</title>,<text>流光幾許度。小塢逗春心。夜雨花黏逕。輕風柳變禽。閉門詩總廢。欹枕病相侵。苦憶川樓子。何當展鬱沈。</text>
<title>琴</title>,<text>松風發天籟。石灘送淸音。今朝識古調。搥碎無絃琴。</text>
<title>棊</title>,<text>爛柯身世太悠悠。不著元知勝一籌。疎簾淸簟渾無事。卧枕文枰夢奕秋。</text>
<title>族叔鐘厓公 鶴增 偶少出。馬蹶而墜。竊取古人虎取𩥃去來寅其徵之義。奉詩爲賀。庚寅</title>,<text>蹩躠駑駘二十年。今朝何事不能前。非關陌上春泥滑。行踏飛黃撠九天。</text>
<title>卽事</title>,<text>翩翩乳燕受風斜。惻惻輕寒向晩多。今夕不嫌終日雨。明朝擬看徧山花。</text>
<title>十年</title>,<text>十年獨抱幽憂疾。百代誰憐歷落心。斜日爬頭牕外望。鐘峴南北杏花深。二十年獨抱幽憂疾。百代誰憐歷落心。向晩微風吹散帙。東坡詩集一回吟。三十年獨抱幽憂疾。百代誰憐歷落心。棊盤藥解相守。盡日庭前無足音。四十年獨抱幽憂疾。百代誰憐歷落心。欹枕時作書空字。枕邊陰符塵半侵。</text>
<title>讀書</title>,<text>孔子學彈琴。師於師襄子。得音不肯止。得數復得志。終焉得其人。長身而黮黑。相去五百載。了然在吾目。讀書如彈琴。六藝見聖人。諸子見諸子。皆吾室中賓。與之飮醇醪。與之賞奇文。彼哉徵逐徒。卒歲相馳奔。</text>
<title>卧見吟</title>,<text>卧見牕蜂穿故紙。行聽怒瀑吼空巖。孤雲天際閒舒卷。一任人間說楚凡。</text>
<title>漆室送趙季念 國藎</title>,<text>不見故人面。唯聞故人言。故人別我去。關河風雪昏。夢中猶識路。夜夜隨征軒。</text>
<title>壽鳳輓 鐘厓叔之奴也</title>,<text>廿年遊戲人間世。一夕歸休太極天。此路若逢王伯鬼。爲言君牧總雲煙。</text>
<title>家君夢與二客遊。有危樓松石。對縣瀑。賦八句詩。謹次。辛卯</title>,<text>春風拂蠟屐。我在東山頭。白石蒼苔侵。高松女蘿垂。挈榼靑衣侍。論詩二客隨。濯髮萬丈瀑。彈冠百尺樓。</text>
<title>幽憂無所事。漫披詩袠。雜題盡卷。</title>,<text>炎漢世欲季。椓人竊國成。是誰將寸膠。自擬投濁涇。濁者果殺人。淸者詎全淸。不滿郭林宗。何論晉文經。景升旣跋扈。文休乃踰城。羣兒漫相貴。孰主俊顧盟。聲價日以重。悃愊日以輕。部黨日以興。宗祊日以傾。虗閣抱陳編。掩卷有餘情。二吾聞郁離子。蓋亦有元臣。驅馳石抹公。誓殉庚申君。事去欲自裁。時乎尙逡廵。試讀犂眉集。豈欣五色雲。乃知君臣義。撐拄天地垠。何人辨夷夏。動引春秋文。三太虗涵萬有。無心制有心。有心不自重。徼妙誰能尋。問君千萬思。何思不自戕。不如木槿榮。猶能盡天常。不如畏羅鳥。猶被旁人傷。四論詩自古亦多門。只爲求工未絶羣。君有大風臣勑勒。得之馬上目無文。五同工異曲退之言。持此觀詩詩可論。若將貌色論高下。第一義應唯剝呑。六世推言語爲文學。孔氏四科更不分。言語昔時猶利物。豈如今日之爲文。七婁江文字縱傷儇。才調猶堪跨百年。袁鍾唯能換面目。論其神理兒孫然。八四傑初排婉媚體。逝將碧海掣鯨魚。射洪拾遺更恢廓。李杜高岑始躍如。九蕭李開唐柳穆宋。昌黎廬陵復大之。至之敬之同石尹。文章一變難如斯。十慨慷每喜褒城驛。精緻偏憐葉水心。說與時人失名氏。嗟乎郢曲少知音。十一座隅覺暑退。檐隙見陰移。竟日默無語。陶情且小詩。十二女奴餉晩飧。擲筆聊捉匕。明日如今日。百年蓋如是。</text>
<title>次徐溫叔 宗玉 晩山詩</title>,<text>淸塵元不俗。勝槩卽相宜。出水游鯈樂。經丘步屧隨。野情霜栗拆。山色晩霞爲。秀句牢籠盡。吟來忘索離。二四序田家勝。秋容偏覺宜。風嚴山刻厲。潦盡水逶隨。食有瓜壺饗。行無褦襶爲。看君意自足。歎我病相離。</text>
<title>和仲容 弟處寬 氷湖有感之作 壬辰</title>,<text>西湖亭子昔遊非。湖上何人信馬歸。釣渚鷺絲自生態。新年草色又天機。徘徊古道明殘雪。悵望寒流帶落暉。病甚把君詩過目。沈吟一字一沾衣。</text>
<title>何處難忘酒</title>,<text>何處難忘酒。漳瀕卧病時。時花競蘂萼。苦茗厭槍旗。茶葉。有槍旗之號。 棊局閒多廢。琴徽黯自垂。此時無一盞。何以慰深思。</text>
<title>次唐詩韻</title>,<text>世事牛毛細。萬殊紛自營。獨抱一軸書。遙尋千古情。至人洞元化。冥心入死生。俯視九垓間。蜩鷽幾嚶鳴。哀哉斗筲輩。大運驅之行。一笑聊爾耳。東園春木榮。</text>
<title>次滄溪集韻</title>,<text>微雨絲絲暗濕雲。一春幽事與誰論。須知百卉欣欣意。盡自秋冬晦厥根。</text>
<title>卽事</title>,<text>負手時行藥。澄心乍卷書。落花春暮後。啼鳥雨晴初。</text>
<title>求總筭訣 俗所謂冬至寒食。百五除者也。</title>,<text>瑤臺靑鳥報稀年。列嶽雲和斷四絃。鄴下詩成明月滿。飛花减却賣餳天。</text>
<title>卽事</title>,<text>後庭列醬瓿。前庭曬新繭。玉黍榦已長。萆麻葉稍展。露頂北牕下。風來泠然善。</text>
<title>代族叔送殷栗縣監。伊大人方牧黃州。</title>,<text>竹樓名勝擅西隅。栗口山川更奧區。今日全家道氣並。他時比邑政聲俱。鸞棲共說將雛鳳。鯉對常飛化舃鳧。秪是貧交相送後。歸來怕見鬼揶揄。</text>
<title>雨餘雲容甚奇。眺望久之。</title>,<text>今朝忽然有奇事。靑天削出玉芙蓉。世間何山差可擬。東海前頭萬二峰。</text>
<title>前詩想當然耳。余實未見衆香也。仍解之。</title>,<text>交臂失之千載遇。目擊未必勝神融。君從靑簡論前古。那見伊人黔晳容。</text>
<title>余嘗劇喜尼父學琴之語。有詩記之矣。今因靑簡之喩。有戚戚焉。遂反其語。而申其義云。</title>,<text>菀彼春木芚。誰援我手鶉。去之五百歲。其人曖若存。何者爲此語。西蜀揚子雲。論世而知人。實符鄒孟言。曰余無所識。往籍時披繙。神明忽恍然。躍出行墨間。黔晳與癯腴。黯黯如可看。自信心眼開。誰將今古論。此樂矢不告。此意安得諼。徘徊發孤詠。注目層雲端。</text>
<title>瀑布</title>,<text>白雪挂終古。驚雷殷一壑。晩來更淸壯。高峰秋雨落。</text>
<title>雪中。次明律韻。</title>,<text>一夜千山雪。寒威逼太空。回風聲更緊。霽日勢增雄。酒憶黨家美。詩憐禁體工。淸遊病眼怯。孤負灞橋中。</text>
<title>楓巖靜齋秋詞</title>,<text>霜葉自深淺。總看成錦樹。虗齋坐忘言。葉上聽疎雨。</text>
<title>畵屛</title>,<text>山寺江村次第開。漁樵耕牧幾人廻。眼底淸閒皆等耳。豈須身入此中來。</text>
<title>次仲容出賜洞韻</title>,<text>弊歲當除夕。羸驂出郭門。寒流經野寺。微雪下郊村。喬木園陵路。危欄駙馬軒。山深行客少。日沒凍鴉喧。霜露方多感。冬春屬改元。歸雲逐我去。洞府作黃昏。</text>
<title>除夕</title>,<text>兒童歡喜長年悲。新歲方來舊歲微。數十年前悲者喜。三百日後新亦歸。神奇臭腐自無限。慮歎姚佚何時稀。屠蘇到手莫羞後。醉看兒戲尙依依。</text>
<title>次吳君晦 遂燁 見寄韻 癸巳</title>,<text>浮世誰千古。沈痾已十年。嶔崎從寂寞。懶散失精專。濩落安人略。蕭條伐木篇。猶存舊結習。殘帙擁衾前。二靜居非素志。牀簀起無年。斷簡聊遮眼。披繙讀未專。窮愁元骨相。嗜好豈詩篇。秪可論心會。從知勝膝前。元韻曰。流光忽九月。離別恰三年。素志居須靜。朱書讀得專。永懷淸骨法。應貯好詩篇。莫以一相見。能辭黃菊前。</text>
<title>次君晦山居韻</title>,<text>謝施思繕性。睠言巖阿築。積俗負彊圉。心兵無由豁。癯腴迭變慹。盤根勢蹶拔。赫赫望至陽。錮陰會披冽。熒熒宿雲月。齒齒秋潭石。絶利用百倍。流沙詑削迹。平路何曠然。飈輪决泱鬱。化城借暫憇。終期寶山索。方知樾下休。豈直蘭臺颯。子母在所守。神明初瀹雪。歸愚信有術。於焉世紛息。郊原熠燿亂。誰觀正色黑。載魄子珠暖。埋照虗室白。學道辨損益。應寂任下劣。</text>
<title>次君晦貞陵水石韻</title>,<text>憶陪先祖出城東。潛叟相逢山色中。擧酒臨流杯映碧。題篇鐫石字嵌紅。憐吾愁疾當今日。羡子徜徉有古風。欲和新詩撫陳迹。情饒感慨語難工。</text>
<title>次君晦漢湖汎舟韻</title>,<text>泝洄窮兩日。看盡枕江樓。夕月洲沙出。朝霞岸樹浮。人誰持數罟。子自漾扁舟。愁殺弄珠女。詞源倒漢流。</text>
<title>次東岳集韻</title>,<text>競說昇平象。病眸難見之。咨嗟成相賦。太息奉先詩。芳草艾蕭氣。高軒駔儈爲。杞人與漆室。千載共心期。</text>
<title>次仲容曉發韻</title>,<text>俶裝出闉闍。縈回木覓路。漸近東湖樹。旁瞻北邙墓。村人多未起。閒忙分去住。片雲含雨意。山翠濕欲注。</text>
<title>次仲容寒碧堂韻</title>,<text>鑿翠開朱檻。春風共一憑。回潭偏背郭。石逕好尋僧。秪少漁舟著。何來獨鳥增。且欣諧笑地。京洛舊親朋。</text>
<title>次仲容過飮韻</title>,<text>剛制而溫克。詩書蓋屢言。終然榮衛伐。可但性靈昏。競受酲醲蠱。誰鉏腊毒根。新篇卽至論。斯意莫敎諼。</text>
<title>春盡</title>,<text>三月居然三十日。汚尊薄酒與誰同。吾人半生疾病裏。今歲一春風雨中。信筆詩成五七字。別枝花飛濃淡紅。裘馬翩翩少年子。應笑昌黎未送窮。</text>
<title>卽事</title>,<text>桃花落欲盡。淸酒好誰斟。遊興人多有。惡詩吾自吟。世間軒冕貴。天下利名心。一切付公等。神州愼勿沈。</text>
<title>州名體</title>,<text>圖書羅几案。一室未全貧。楊柳當年好。黃花晩節親。廣居閒歲月。苦海杳涯津。活水天光淨。時時淸角巾。</text>
<title>小律</title>,<text>騣冠坐夜久。初月度房櫳。肅肅囂塵遠。愔愔靜味濃。几蘧千古意。袖手不言中。</text>
<title>夜雨</title>,<text>邇來幾度聽颼颼。雨我公田已麥秋。窶子不勞憂飯甑。高人多喜枕溪流。獨憐病榻眠難著。强索枯腸句未遒。差勝西隣南奉事。衝泥韛馬五更頭。</text>
<title>閒居長句</title>,<text>蕪菁花發蝶繞砌。茅棚細雨板扉閉。生涯仰面看屋是。不用肩輿穿北市。十箭平牀容卧坐。東醫寶鑑擲牀左。中庭兒女招伴侶。折草爲髻誇相語。誰言孤廓無我友。月季一樹眞耐久。我不能爲隱淪子。嵁巖之下石礪齒。又不能爲時世態。旗纛在前駟馬載。淡兮無味聊可好。生老病死任顚倒。鄒魯先生苦纏紆。令我攢眉不自娛。我但牕楞高挂足。布枕風凉竟日宿。</text>
<title>夢中作</title>,<text>檢制山花十里香。不敎淸氣到咸陽。村家見慣渾閒事。鵲尾濃煙訝許狂。</text>
<title>趙舍人 大壽 山居用圭菴諸公韻</title>,<text>檐雲階水舍人居。紫閣峰前松檜疎。試向巖阿草玉露。何如禁省拖銀魚。乘除相逐眞疑夢。行止何常且信書。先輩分留餘物色。時將吟哢管淸虗。</text>
<title>聞笛</title>,<text>空齋寂歷中宵冷。鳳吹誰家嫋嫋聲。病枕夢回無意緖。蘆簾風動月分明。</text>
<title>聞蟬</title>,<text>碧樹繞我居。枝葉交牕軒。嘒嘒抱葉聲。遠近樛枝顚。朱火甫滿盈。不謂遽寒蟬。試檢授時書。今朝立秋至。掩書忽凄其。流光豈暫已。春夏旣如此。秋冬亦如此。今歲如此去。明歲無參差。百歲盡如此。嚬呻奪嬉怡。點筆語無序。擲筆不復知。</text>
<title>元參議 聖兪 輓 以下三首。代家君作。</title>,<text>辭采剩追長慶麗。風期堪挹紫芝尊。丹鉛筆下新功富。簪紱班間古貌存。名姓定留文藝傳。是非誰擅月朝言。漢家他日求遺草。側理知須費萬番。</text>
<title>權生 穰 內輓</title>,<text>梁鴻雖不遇。宜家差可慰。如何閴中闈。柳池戒朔吹。丹山三鳳雛。異日虞庭瑞。千載龍駒土。不盡攀栢淚。</text>
<title>李參判 濟 輓</title>,<text>竹馬交馳白麓邊。士安兄弟幾周旋。存亡四紀豈堪說。老大二人眞可憐。君貴正期廊廟上。我衰今哭寢門前。琶潭結社空成約。愁絶斜陽獨放船。</text>
