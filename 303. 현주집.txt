<title>憎蒼蠅</title>,<text>莫憎者蒼蠅。乘時恣橫行。日蕃日又息。百千徒黨成。方春始薨薨。秋後猶營營。夜以集樑壁。近燭乍飛鳴。或因月星白。亂陣投窓楹。朝光纔入牖。決起聲闃轟。散聚互欺陵。視我如聾盲。或嚼鼻端汗。撲撲相紛爭。或吮肩項間。攘攘敢侮輕。或探睡餘瀝。嘬睫窮其睛。或噍耳中聹。出入聲甖甖。酣眠任受侮。奮臂頻搖傾。冤嘿倦塵扇。恚呼時一聲。起立攬衣席。揮霍驅閈閎。乍出卽齊入。始滿還復盈。還如賊史軍。蹂躪睢陽城。投懷巧穿禈。臀脊恣遶縈。時於呼吸間。罥喉隨唾呈。慕羶遍膾炙。逐臭汚割烹。携朋列盤盂。挈儔窺杯甖。產白幾覆醢。點黑頻薄瓊。其中綠幘者。口眼最利獰。翻將踏廁股。回回坐飯羹。嬰兒困晝睡。鼻痒驚啼喤。美人罷曉粧。投奩背短檠。侍婢倦揮箑。衫袖掩茶觥。熏蒸喜卑濕。饙餾逐鼎鐺。動息隨夜晝。盛衰無陰晴。嗟爾麗不億。我懷焉能平。驅除諒無術。但願羲催征。焉得掘儒生。塡爾咸陽坑。多口劇群小。寧免風人評。曾刺止棘態。幾敎齊女驚。歐子賦以斥。韓公詩以明。雖云物無間。不憎非人情。上天顧何意。育此黨蚊蝱。生生且不已。萬古愁黎愍。誰言四海大。誰言天地宏。無由避此蟲。長吁隘八紘。雖然詎能久。物理有悴榮。人間九十月。雪霜交飛橫。江漢氷成梁。九衢凝寒淸。此輩何處死。凍雀飢嚶嚶。一室淨如掃。政好圍棋枰。時見掛蛛網。枯死落書棚。往往陽壁罅。靜集憐癡生。恰如元凱朝。四凶避簪纓。從知寒暑推。否泰有常程。不如淸吾廬。不如崇吾甍。倒身臥竹簟。古詩時目耕。方看側翅避。肯復擾心兵。蚊蟲雖至微。亦能容鷦鵬。不憎亦不愛。吾居安且寧。胡爲以愛憎。器量示硜硜。爲作蒼蠅篇。慰此憂惸惸。</text>
<title>欲哭 二首</title>,<text>欲哭不可哭。欲說那忍說。生逢壬辰年。我家從此訣。東烽夜如晝。廊廟催點閱。列城競望風。群蟻爭奔穴。強鋒入無人。急勢炎火烈。君臣棄都邑。淚眼迷歸轍。慈母執子手。下堂泣啜啜。三兄與一妹。及我皆哽咽。扶携走城山。捧頭肝肺熱。豺虎恣縱橫。咫尺免橫囓。日暮向交河。竟夜行蹩躠。兇飆已攪後。十步八九跌。平明上官舟。競渡力所竭。亭午觸盲風。生死須臾決。艱難泊豐岸。外雨中飢渴。雖然背負母。心死顏融悅。投村已昏黑。不糝羹難歠。蹣跚達松都。盡室相提挈。亞使迎我母。族行再從姪。殷勤饋鹽米。款意杯盤設。牛兔擅天險。所歷悉嵽嵲。急雨馬倒嶺。峻坂劇九折。母在我背泣。僵仆兄妹迭。攀躋僅上上。忽遇來者咥。云胡踰此爲。此實賊喉舌。欲後後已阻。欲前前已截。痛哭還下嶺。赤體寒凜冽。孤店有翁嫗。憐我勢單孑。殺鷄慰苦飢。燎濕柴仍爇。夏秋連與麻。去來憂惙惙。驚弦似羈雌。局束甚縲絏。山果夜拾取。野草朝采擷。飢腸充不饜。貪饞效饕餮。不忍視母餒。尋村立門闑。見人欲化糧。面紅口箝吶。八月阿吾灘。蒼黃困据拮。兄時病痁瘦。偃地嘔且泄。賊刃已跟隨。骨肉應死別。我負走十里。我喉氣頻絶。母亦不忍前。顧復行且輟。構草滯靑松。流光負盈缺。餘鶉未掩骼。朔吹還淅淅。呼寒膝高肩。面皴手龜裂。慈顏向我啼。呵手綻百結。絮破▣鱗開。細將蓬薊窒。臘月始圖南。凍餒歸心切。一子赴王事。移孝求臣節。岐路忽西南。慈烏啼有血。賊壕夜經過。心肝腐寸鐵。銜枚突蛇豕。喘息類含噎。弱婢行不得。寒威骨已徹。忍見半道死。縮屍如凍鼈。辛勤抵龍城。不惡生理拙。荒涼舊業餘。藩籬未全撤。怡怡母子樂。庶可保闊契。妖氛向披豁。日月再昭晢。潘輿雖罷攀。曾鼎嗟未列。未了舞綵服。奄忽加縗絰。子道負立楊。國計違稷契。險阻苦備嘗。平生付一瞥。天時屬晼晩。山河猶雨雪。平戎豈無策。誰是邦之傑。尋經悟色擧。點易悲井渫。萬事足悲辛。此悲非屑屑。愛日日不留。羲車杳莫掣。蒼茫表獨立。窮愁轉溟碣。欲哭哭不可。爲君歌一闋。欲哭不可哭。欲道那忍道。生丁丁酉秋。喪亂天所造。湖嶺入鏖糟。犬戎幾陷鎬。我時在錦城。見事苦不早。無男念叔母。孀居病仍老。具舟載一室。張颿入海島。下碇憩三鄕。海戍近殘堡。元戎失師期。賊逼勢直擣。嗷嘈向我船。肝銷口吻燥。平生二三友。目下剔肝腦。遑忙奉老病。欲走顚且倒。蒼卒失妻兒。無由問窮昊。僕徒盡散走。赤子啼襁褓。不忍棄道周。匍匐手自抱。夜踰承達山。呱仍絶乳夭。四面賊火紅。身首將安保。避奔晝上峥。庇身夜依草。潛穿豺虎窟。岌險無不到。謂妻已凶鋒。孑孑空自悼。飢極渴亦甚。目視昧白皁。前途問莫憑。仰霄唯默禱。夜深忽遇人。見我驚且勞。問我子誰某。我以姓名告。他聞愕且云。請以所見報。晝余過蒙灘。老弱急且噪。有婦誓必死。赴水足三蹈。數婢扶且泣。拯溺燎于竈。云是某家娘。無乃吾兄嫂。果然卽相遇。眼水劇翻潦。死生得更逢。似欲豁煩惱。賣環救我飢。一飯資主姥。我言旣見君。自今死亦好。乘昏向土橋。提挈循江隩。賊壘四羅列。白刃詎可冒。力盡立中野。携扶伏林奧。日出賊蝟集。原野窮探討。妻云勢已急。子可走避盜。我卽突賊出。一奴爲前導。脫身走峻途。膽掉似風纛。賊去已曛黑。如鳥戀巢菢。蔓草血糢糊。十口跡如掃。尋君所伏林。僵屍委草藁。頸揷所佩刀。搥胸哭貞操。造次勢窮蹵。固難免強暴。從容齒劍死。壯節日杲杲。獨生我何面。死可蒙幎帽。赤身走聳珍。精爽日以耗。忍飢八九日。足繭行未躁。垂死見良友。惜別增戀嫪。巖中寄我詩。至今歎文藻。何況得義士。金玉亦非寶。我雖不識面。自言知姓號。收我凍餒骨。煦濡實哺燠。不謂腐餘腸。轉枵充粱稻。還如翳桑餓。叩腹臥煕暭。邇來久不見。貧病兩首皓。兵塵尙澒洞。食藿憂懆懆。萬死強此生。殘骸已黃槁。居然送寒暑。秋風幾剝棗。有時觸往事。汍瀾泣悔懊。欲哭諒不可。爲君歌浩浩。○良友。卽石洲。義士。指金昌孝。</text>
<title>次鳴皐古劍篇韻 任錪</title>,<text>蝹蝹古龍姿。人知是劍稀。佩以威四夷。撫以解重圍。今世貴鉛刀。持是將焉歸。安得薦明主。犀甲粧珠璣。不惟百邪遁。九重生光輝。雷公去莫呼。埋沒誰因依。</text>
<title>用山谷贈翠巖禪師韻。贈梁子漸 慶遇。</title>,<text>萬金弊帚輕。一羽九鼎重。樗堪大廈支。驥非駕鼓用。所以廣橋東。獨作南湖夢。湖堂扉障圮。洒雪掠茅棟。旅食坐技窮。縮瓜辭百中。靜念倚閭苦。淚與涕垂共。危時道宜藏。那得專城供。盍携玄面翁。湖月春相弄。</text>
<title>贈別戚兄羅秀才之南中</title>,<text>凍雪擁短籬。朔吹翻葦箔。寒威劇秦政。磬室無完壁。縮元手慵呵。鼻涕垂一尺。忽驚犬吠竇。出邀南歸客。南歸何處歸。南原湖嶺春。先壟托此荒。宦滯猶旅食。危時昧稅鞅。逬淚如珠落。所以羨君行。遐旋就樂國。同閈更同鄕。骨肉情況篤。吁無半甁溫。慰此臨分席。此別政銷骨。握手還寂寞。且莫悵獨歸。應有魂相逐。驛樓曉低月。記我精神燭。擧室去豈遲。漢氷迨未釋。寄語月波翁。春酒爲我熟。</text>
<title>守宮行 以假注守宮時。戲吟。</title>,<text>吾聞守宮蟲。世號爲逃龍。阨促鬐脊短。僅以分寸容。得之淤泥間。置諸盆池中。窟於小蒼蘚。依巢假石峯。洋洋若得所。蝹蝹恣橫從。旣久做靈怪。吐霧以自籠。怒擅霹靂權。勃窣風火舂。震磔小科斗。謂若無當鋒。不識滄海深。神龍以爲宮。興雲羃大地。行雨飛蒼穹。奮迅盪宇內。睒睗生雷風。神出又鬼入。變化還無窮。與之較長短。鵬鷃藐難同。雖然理不齊。吉凶難心瀜。龍乎或失勢。陸倒荊榛叢。烏鵲噪牙角。螻蟻嘬其躬。雖思小盆池。尺波無由通。却羨爾守宮。舊水藏神功。</text>
<title>長氷坂</title>,<text>度了馬坪泥。艱投牛店歇。凍鷄喔簷端。行旅相呼出。缺月脫嶺高。稀星互明滅。棲棲抵長坂。共向來者詰。謂言苦難涉。氷亘十里滑。人行尙顚仆。獸蹄詎探抉。策疲勢單弱。聞言怯膽裂。𢥠悚若墜淵。步步常戒跌。前驢未起僵。後馬已報蹶。僕僮泣且嗔。呵手倦束結。鄕程猶半千。新歲隔數日。莫前諒難却。縮頸意恍惚。</text>
<title>寄贈東岳李安訥 ○選體</title>,<text>嬋媛德水氏。系胄輝東偏。斯文得蓮軒。光焰遺便娟。容公遹繼作。騷壇掌中權。逶迤越三葉。陶鑄生眞仙。逸鳳下丹岫。天麟受寶鞭。髫童騁健賦。屈馬爭雄篇。摛詞樹雅素。剖微鉤重玄。高笑拾科第。飛步凌雲煙。至寶昧天成。名塗被鬼慳。絶藝接皇價。妙語驚華筵。胡違將相間。鬱滯州縣前。豈惟共理良。端爲歸養便。況茲錦城土。素多名山川。層岑汩素髓。縹丘飛紅泉。不勞訪眞源。自覺銷塵緣。喬葉有前事。葛句非徒然。愧我抱癃瘵。寄世饒蹇連。遐眺謾恲性。歲晏增幽悁。春盛倘圖南。霞月同周旋。</text>
<title>楊御史畫像</title>,<text>狂鯨昔奔陸。小藩困齩攫。昊穹幸眷顧。飭武濟崩迫。揀卜授師柄。楊公仗皇策。楊公仙非人。天勇協神畫。撇捩威如霜。倏閃氛仍廓。方將罄巢窟。刮剔盡鼯鼫。誰意旆還解。敵在符先易。擧東失爺孃。終世懷恩澤。肅祀尙餘虔。銘德還欠石。忽此得丹靑。儼然耀疆埸。風神覺竦毛。符彩能動魄。吾人㬌繪素。尙復誇夷貊。聖朝獨何幸。用汝威沙磧。我願獻此圖。物色副側席。邊功與相業。輕重必有擇。</text>
<title>坦腹江亭 課製</title>,<text>春雨夜過微。春江光照戶。野幘慵不頂。坦腹頹亭宇。滄波自衮衮。峽雲空散聚。草卉鬪芳菲。物象爭媚嫵。時禽鬧晴晝。樂魚投深莽。居然息九竅。刀騷收衆怒。心靜似無極。意素如太古。簷影蘸江深。遲日當亭午。喪亂永相忘。寬閑此收取。江瞑百憂集。歎息非吾土。</text>
<title>苦寒行 二首</title>,<text>羲鞭凍不振。促景無停煦。潛龍氷脫髥。巖竇窮毛羽。蓬戶晝不開。朔吹翻懸乳。挾纊指已落。擁爐毛盡豎。公子息獵車。山谿絶樵斧。貧士攬百結。乞死生還苦。亭午罷嚬呻。炙背簷端俯。猶懷負暄誠。何出貢明王。其二老頊促羲輈。北陸揚玄武。山裂洪河凝。瓦溝懸氷柱。寒淵倒蟄龍。雪竇僵窮虎。物類息生意。萌芽縮九土。擧世盡呼寒。嗟爾爲生苦。我有一弓綿。何由被寰宇。我有一笏犀。何由暖萬戶。却願煽一氣。幽谷回春煦。煕煕布陽德。至澤沾率普。</text>
<title>贈趙怡叔 希逸</title>,<text>抱瘵愛褥几。闔扉耐悁鬱。繁霜被丘阜。勁飆振衰物。遙雁暮流哀。宿芳收蕙鬱。抄秋已凌懍。一氣有申屈。攀艶起循除。慕類情靡訖。高驤付時哲。廓潛謝朝紱。枯榮肯歡慼。悟空師西佛。彼美城北徐。結游最密勿。歲晏且閟音。何處舒紆怫。</text>
<title>待漏院假寐。夢江東舊居。代課</title>,<text>侵星肅紳弁。侯旭屛公廬。息形得閉竅。薄睡乘公餘。精浮歷紆直。角巾旋鄕閭。阡隴宛東南。煙日籠村渠。好羽集珍叢。樂鱗游淸瀦。群呼出巷兒。鎌索理樵車。隣耋露皤頂。迎我挈醪蔬。訊我好官好。不如掃庭除。庭除自蕪沒。王門自曳裾。雀穿任簷虛。犢觸仍籬疏。琴榻棲野鼯。書棚肥蠹魚。好官莫忙忙。田野共舒舒。諧謔未須臾。蝶化周蘧蘧。急鼓怯漸班。騁眄空愁予。</text>
<title>挽任鳴皐</title>,<text>掩瑰不要章。抱貞終自奇。振藻轢漢庭。樹雅排周詩。正韻緬三王。變哇傷五衰。嗜淡益汲古。操希寧入時。郊窮轉顑頷。藉病還支離。褞薄詎煖骼。糲晏難周飢。喫糱見坦率。談翰莫何誰。挈甕共歡飮。醉市枕我欹。落魄付時命。怨罵任妻兒。屈祿隱祠官。登名荷心知。一痾忽歷歲。二豎終難醫。致達固聽天。未老胡至斯。柳軛劈霜曉。絳旐飄漢湄。親愛競攀號。薤露空遲疑。病阻憑棺哭。挽揭遺玄詞。天如薄公者。胡篤公才爲。富貴且得年。彼於天何資。貧窮且不壽。此於天何疵。老穹竟窅嘿。吾寧不爲悲。</text>
<title>挽蘇子實 光震</title>,<text>玉英含輝溫。氷質受秋淸。祥鸞峙梧整。仙萼映梢明。雅姿迥超倫。時哲藹相傾。秉亮弘經猷。抗鯁振臺聲。臨井忍下石。護直甘辭榮。宦夫互嗔妄。賤子猶慕貞。蹈䡄警盲進。著曒開冥行。被渥豈虧隆。躡顯愈蜚英。有瘝遽無起。大暮欺短生。顧我許以藝。嘅蹇出於情。微薄一步躓。癃瘵三秋嬰。承亡闕赴哭。將發辜奠誠。窮途藐誰憑。長淚空沾纓。最哀復公日。新麻擢公名。薄賢怨老穹。擧室悲脩程。寒曦照孤嫠。朔吹翻銘旌。銜慟搆詩澁。疑夢撫心驚。得健倘圖南。一哭申湖塋。</text>
<title>贈李昌期</title>,<text>季俗日趨洿。殉利蟻慕羶。跖餮視由夷。棘樗爲梗枏。淆沴作廣昏。墊溺誰拯旃。上穹愍鑄公。秉皎燭東偏。介潔鍾性質。爽炳懷貞堅。薰浴摠蕙鬱。佩服披淸鮮。亢藝捷魁科。揭直羞脅肩。試郵馬自遂。歷縣民以便。隨蹇更着白。背華甘迍邅。淸今牧爲監。實是名非前。地鉅難其治。相擢誘自天。湖界頌得宰。士儕傷遠賢。奸蠹自藏伏。威惠先流纏。天時屬晼晩。北陸玄維旋。陰霰激層颸。促景氷橫川。暮懷覺悄懍。況復當驪筵。時嚇跡宜屛。鬼怒癃難痊。祖路失攀携。恲性增幽悁。激濁欲邇日。勞外豈遐年。歡友莫相惜。生才非偶然。</text>
<title>戲贈尹景悅團扇歌 光啓○臨紙戲走調景悅不出</title>,<text>扇爲風以設。團者祗似月。今胡有箇柄。知從月出出。持贈有所憶。此意君忖度。月以比君顏。風以比君德。君顏可邇玩。君德可薰濯。風有動且息。君不動而息。月有入還出。君胡入不出。出入必以時。動息必以節。然後方爲風。然後方爲月。終勉月與風。非吟風詠月。</text>
<title>願作冷秋菰 課製</title>,<text>炎暉恣敲赫。火雲東南浮。水土爲焦涸。金石皆鑠流。祼臥汗欲淋。纖絺重如裘。搖箑更無賴。嚼氷猶渴喉。却憶彼菰蒲。颯爽當深秋。條擎曉霜重。根着寒波幽。莖從水泛浮。葉受風颼飀。我願身作菰。長日隨波頭。我願身作菰。終歲依中洲。品生自凄淸。朱夏非所憂。然後了炎涼。萬鍾非吾求。</text>
<title>悼女</title>,<text>汝生土泉宅。旣驚而還憐。蕙質夙淸輕。珥環在手姸。汝年方四歲。提携從北遷。笑語在馬上。不知路且綿。交河滯一年。逐隊常蹁躚。妙語春鳥囀。曲眉遙岑連。拾果幾從園。擷菜頻往田。傍姆學古談。偸針補衣穿。有時習新粧。盥櫛施朱鉛。若非茁天葩。恰是娃少蓮。明年僦靑坡。汝隨遊我邊。及我客新橋。汝又在我前。又移舍兄舍。我偶自鄕旋。汝從外舅去。汝母涕漣漣。汝娚踽踽出。汝弟行無牽。我時欲追及。雉岳杳雲煙。曠別四五載。父母慈愛捐。每吒苦食貧。子女莫保全。雖然消息頻。任他還忘旃。自從爾劉歿。爾舅亦南偏。謂汝孑無依。可憐增慈天。匹馬赴原莊。率汝歸翩翩。汝時別我久。忽若忘前緣。慟哭欲不隨。嗔責強揮鞭。歸來樂瀜瀜。從此豁憂悁。相別曾幾時。女規遵前賢。時穿姣服立。煙霧粧神仙。親黨迭來賀。觀者驚相傳。誰謂患痘疫。尙不假數年。我適忝考官。在省心如燃。罷出視其疾。謂可期長延。豈料熱內痞。不日歸溘然。哭絶甦更哭。聲痛徹重玄。哭仆起更哭。淚涌徹九泉。每到想汝顏。臟肺如焚煎。所以不汝想。強食且強眠。每到記汝語。叫號如狂顚。所以不汝記。自遣如自便。傍人說汝名。掩耳欲投淵。妻兒說汝事。欲走出九埏。天乎地乎人。父耶母耶先。悔不罄余祿。粱肉具腥羶。令汝枵腹死。蔬菜唯粥饘。悔不竭余財。錦貝羅明鮮。令汝露體死。布葛千鶉懸。悔不日抱汝。手摩爾背肩。悔不日撫汝。手櫛爾鬢巓。悔不捉疫鬼。帝座訟嬋娟。悔不割我肉。飼汝病卽痊。忍看網汝奩。忍看塵汝鈿。殤魂哭喚爺。宿草秋芊芊。老夫此日胸。萬馬如騈闐。老夫却就木。此懷方坦焉。</text>
<title>投龍巖 癸丑。重陽。遊月出山。</title>,<text>擺忙出郡城。簿領謝稠擾。捨馬鹿車口。西日隱林抄。籃轎僧替擔。冒陟脚不掉。巖排危作臺。澗就深爲沼。水石競淸奇。洞壑漸䆗窱。時天迫重陽。霜風吹嫋嫋。千林雕錦葉。疊紫照雲表。爛若赤城圍。蔚如彤霞繞。或如簇火傘。或如飄丹旐。或如赤龍鬪。或如燔柴燎。或如祝融帝。怨被少皥剿。棲兵暗聚訓。張軍戰頻挑。雖然勢振枯。智水劇灌趙。熛枝擁楓栝。絳蔓交藤蔦。山果繁細瑣。甘酸雜丹縹。嶺石挺雄險。戍削靑未了。怒頑如攫挐。鬪銳如輕蹻。辛勤抵龍庵。小憩須朋僚。木末畫角終。石竇驚棲鳥。徑尋塔前巖。共邀新月皎。年來滯郡閣。政拙空坐嘯。酬酢鬧公牒。日夕開顏少。況復値時危。何由慰悄悄。汩沒送炎涼。氷輪負朒朓。盆面惜黃花。砌角憐翠篠。西瞻海門豁。天水漭渺渺。投寺謝憂悁。張燈酌淸醥。淸賞富詩料。諧謔共年少。明朝上九井。石路窮要紹。高哦脫世紛。宇宙目窅窅。燒香發深省。不眠竢淸曉。</text>
<title>投九井峯</title>,<text>日車轉危峭。促輿緣林皐。攀躋陟琬琰。汗頳僧告勞。艱辛上上頭。目極窮遊遨。石戴臥龍迹。九湫留神濤。嵬巖拆天罅。手搖危不牢。蕭管入雲吟。筐匼携蔬醪。靈飆逗林端。側耳驚刀刀。餘響掠余鬢。脫葉隳余袍。高哦騁遐眺。怳若邀仙曹。安期送鸞笙。王母遺洪桃。溟鵬競騫噣。逸鶴爭翻翶。飄如入廣殿。爽如聆雲璈。層巒倚虛無。何須煩六鼇。或蹲若睡僧。或挺若飛猱。崔崒勢益壯。巨靈窮貪饕。滄海陷乾竇。造化勞甄陶。仍思初剖判。混混以滔滔。東俯矚耽羅。西眄分臨洮。等冠若兒孫。錦魚如澮漕。天時迫玄冥。老暭戰頻鏖。從前失淨緣。獨立雙鬢搔。何由遠乘桴。出沒隨輕舠。何計飧楓香。石髓湔腥臊。向來惱簿牒。徒然悲二毛。暮景得雨鮮。筆勢乘酒豪。漭若舟解碇。快若鷹脫絛。俗慮了忍磨。世憂瀉忉忉。矯首逼帝座。孰云天蓋高。同游儘雄邁。倜儻皆英髦。題贈記遐遊。豈合登風騷。</text>
<title>自龍巖投道岬</title>,<text>信宿遇重陽。復此携吟筇。不憚路紆直。更探巖橫縱。老石陟又陟。層崖重復重。霜林繞火城。風谷號頳龍。小憩得蒼岑。魄動心猶恟。下鋪萬錦繡。俯列千芙蓉。峽拆壓無底。嶺屬連崇墉。黃知斑細菊。碧覺橫長松。歌笛已先導。僧徒隨後從。酒巵俯澗洗。果蔬行廚供。淋漓望遠海。渙若春雲濃。浦漵漭回互。岡巘爭迎逢。冥觀造化迹。天水工彌縫。促輿向道寺。暗泉聞琤琮。豈但騁遊目。悠然蕩塵胸。微逕歷智藏。引筧分飛淙。孤庵訪默禪。楞伽藏佛蹤。寅緣下深洞。水石相撞舂。楚俗矜巫峽。蜀人誇臨邛。沿溪抵北塘。澗壑勞陶鎔。着石作高瀑。猛勢看奔衝。携杯聽㶁㶁。高嘯聆溶溶。塵裾惱簿領。半世悲龍鍾。向來成底事。兩鬢空髼鬆。政拙滯巖邑。忽忽經春冬。飛仙阻冉冉。浮世憐庸庸。偶爾作佳會。不惡傾醇醲。赤葉揷滿鬢。酒行忻憧憧。勝迹得爽塏。俗情悲詛凶。不飮欲何爲。半百哀疏慵。題詩贈吾友。擊節開歡悰。</text>
<title>橘中對棋 課製</title>,<text>四老初避世。隱在商顏時。謂此商顏深。擧世無人知。竟墮子房術。出扶儲嗣危。却悔隱不深。走入邛山陲。邛林政飽霜。橘熟黃離離。四叟占兩橘。遁藏依高枝。邛人日來過。拾取無所疑。怪此兩顆大。比視凡顆奇。摘來忙手剝。驚諦心魂隳。兩殼各兩叟。相視圍秋棋。更悔橘皮淺。苦致人來窺。逃山逃不得。漢使俄相隨。却來逃此橘。又被邛人欺。此身安所藏。世裏難棲遲。探袖出祕符。訴天其如台。天乃詔飛龍。五雲光蔽虧。龍來橘外伏。聽四老所爲。四老粲相笑。相携以共騎。輕擧薄玄間。茫洋何所之。從此失四公。異迹無由追。吾笑此輩拙。三避勞心思。何如在城市。托混監門卑。藏身與藏名。君請擇於斯。</text>
<title>哀荊軻 課製</title>,<text>金丸罷投龜。好手飣盤裏。壯士髮衝冠。素志死知己。藏劍勇豈少。函首計非詭。結駟躪西路。目已無秦氏。晴虹忽貫日。縞衣慘相視。寒飆吹易水。水流無時已。此去還幾日。擊筑空涕泗。爲設九賓迎。夙願今可遂。專諸欲刲魚。色動唉豎子。椹胸手未掣。裂袖勢已矣。環柱若神助。超屛果誰使。倘偕所待者。此計猶可售。丹胡促軻行。徒死良有以。可憐一朝忿。重貽千古恥。</text>
<title>集靈臺 課製</title>,<text>野葛纏古瓦。輦路鳴湍哀。問誰起茲臺。古事詰樵廻。武皇信好詭。土石窮民財。飛榱翊太淸。彩雲常徘徊。西揖降王母。踵把瑤池杯。少君逞荒怪。方朔徒諧詼。雲璈望不極。虛殿生塵埃。未聞集靈仙。集靈遺空臺。昔周創靈臺。經營仍子來。兩代異興替。後王宜鑑哉。</text>
<title>美酒無曲巷 課製</title>,<text>天愍俗不醇。儀氏遂開酒。非唯通性靈。自覺豁塵垢。固合稱聖賢。兼宜呼玉友。用以格神明。廟社資鬯卣。雖然刺淫酗。炯戒在濡首。釀性苟失天。新豐非所取。濃烈苟得眞。曲巷非所後。取味不取名。所以悅心口。不獨取酒然。取士亦難苟。高門不必姸。陋巷不必醜。曲巷酒亦美。陋巷士有守。願得取酒規。置諸取士手。醉歌美酒詩。疇能諷朝右。</text>
<title>五噫歌 課製</title>,<text>天綱已浡潏。皇道方薦瘥。浮驂戾鎬南。帝京鬱峨嵯。正風日以息。民氣失其和。登眺感宇區。五噫爲長歌。長歌甚痛哭。躕躇未忍過。梁生信忠亮。忼慨何其多。當時想隆淸。五噫奈老何。</text>
<title>題圯下取履圖 課製</title>,<text>古橋半侵頹。石老苔文紫。黃茅亘四野。極目無村里。誰家美少年。早從圯下俟。昂藏百歲翁。蹣跚却從此。瞪目眇八極。箕踞便吐氣。謾罵示傲色。脚下遺隻履。顧語彼少年。取彼納吾趾。少年應聲拱。肅己以拜跪。周旋捧履趨。衛足以手指。恪敬去怠容。小心如捧水。承訓劇嚴父。恭命如老婢。中禮出衷悃。造次無僞詭。翁心感卽降。去驕以忻喜。竝悔昨所罵。謂可敎孺子。果爾授玄訣。伊吾盡祕旨。俄頃忽不見。黃石堆齒齒。少年者誰某。子房張其氏。佐漢竟報韓。神授良有以。喟此得小方。尙能盡在已。彼誰不潔誠。欲遵洙與泗。千載撫遺圖。題詩警俗士。</text>
<title>急灘</title>,<text>急灘劇奔駟。直瀉如甁水。嵯岈石怒豎。虎牙橫獰喙。飛澇射急鏃。激湍噴飛雹。瞿塘不足比。瀧水如平陸。舟人戒刺御。祼叫欹看趾。船飛不可停。倒落幽泉裏。雷霆鬪白日。聲勢相舂挫。方思失魂骨。不圖全舟筏。舟定水聲死。登平劇平地。黃帽笑且歌。夕陽明墟里。涉此悟世道。丁寧戒舟子。愼勿凌急灘。得免是幸耳。愼勿輕風波。風波息更起。莫如臥田丘。永絶顚沈愁。</text>
<title>曠遊篇</title>,<text>祗役發龍城。嚴裝投浴川。沿江憩鴨津。鳳城深且延。同行共舍兄。數子仍聯翩。蓐食促行輈。方丈歸路綿。行行歷江岸。石逕緣雲穿。亭午指雙溪。溪水淸而漣。洞遇嶺南帥。旌旆相後先。藍輿度急灘。石齒森如編。暫就石門迎。小酌開華筵。大字刻石面。老苔連崖巓。仙馭邈難追。風壑舂飛泉。倚醉各賦詩。共涉雙樓眠。螭負古碑伏。學士遺文鐫。信宿送嶺帥。歌吹窮歡姸。當晝共登輿。緣崖如溜懸。登登上琬琰。蘭若耀雲邊。縹壁揷空碧。靑鶴已杳然。毗廬最挺特。灝氣遙相連。洪瀑倚九天。千尋墜幽泉。噴薄勢崩蹙。萬雷聲轟闐。屛息翫瀑臺。恤然增幽悁。倚巖撫筆迹。悵然懷飛仙。尋棧首歸逕。探勝踰岡阡。俯險劇投井。芒鞋衣自褰。澾仆恐碎魂。攀葛跟肩拳。寅緣越林皐。玉簫遙且玄。懸崖小如斗。縹緲凌雲天。一上已怳惚。俗累如洗湔。下歷數伽藍。夕鍾隨風傳。夜宿更趣裝。洞壑窮廻沿。步步眩玉沙。錦石鳴瑤泉。翛然魂骨醒。快若超拘牽。愛翫坐石頻。日晏猶未前。下馬步涉橋。高僧逢覺禪。小憩凌波臺。竦然臨危淵。淸都與紫府。未必尤㛹娟。談空對覺師。怳若出八埏。平生遠遊意。從今足償旃。歸來更塵鞅。萬務來相纏。何由逐孤雲。鸞鳳仍笞鞭。回頭一悵想。把筆成新篇。</text>
<title>長安寺。次使相韻。崔晛</title>,<text>冷飆挾飛馭。縹緲凌積雪。猶被造化弄。悵此仙凡絶。淸眺想新霽。玉筍千層列。雲磴未携筇。竹房空柱笏。月動漲萬瀑。笙鶴猶仿佛。壤蟲羨鸞凰。喬岳憐蟻垤。無計踵逸軌。徒然和彩筆。季秋十七。夜分後達長安。翌朝。使公題示一詩。而使則直上正陽。余以病落後。和而追送。</text>
<title>觀獵雉</title>,<text>邑荒稀按簿。起慵方出畋。數吏帶弓箭。驅策相後先。徒衆不滿百。指揮勞周旋。虞人登雪岡。獫猲縱原阡。駭雉冀幸生。弱翎騖高騫。意在出人後。勢昧落鷹前。未及竄荒棘。已先加老拳。繡頸碎平蕪。飛騎爭揮鞭。脫韝摠血吻。控矢無虛弦。日斜餉獠者。炰燔仍割鮮。原頭霽殺氣。臠炙凝香煙。酣暢撤解還。暮角喧江天。一獵差快意。聊以慰幽悁。</text>
<title>邊山歌</title>,<text>雄巒老嶂崱屴嵂崒。參錯迤𨓦兮盤屈厚黃。夸娥巨靈呼吸元氣兮。接混茫而鬱蒼。洪濤鉅漲瀄汩沕潏。滂濞浩涆兮攞摩高霄。激轉歸墟兮挾溟渤而仿佯。風崖霧壑兮杳窕闇漠。熊羆虎兕兮駭吼竝作。雷波電浪兮挺拔廻薄。魚鼈蛟龍兮起立相籍。日生屋東兮月入戶西。開閉衡門兮朝又夕。一介羲皇氏。千秋廣漠濱。邈與世塵隔。聊同太初隣。栗里三逕淵明翁。武夷九曲朱文公。一代眞儒。萬古淸風。吾今不獨無樹立。吾已喪我餘軀殼。不釣不築不躬耕。有睡卽眠醒讀易。知心北斗星。識面東海若。棗不必如瓜。桃不必如甁。嚼來爽氣浮頰齒。默笑西王母皬然白首。往來數數昆山陂。何勞下揖穆武爲。回眞人兮又輕薄。三出三入令我噫。吾氣浮游滯此區。何如藐姑射山神人留。流之湯湯者。峙之嶐嶐者。萬古萬萬古蒼蒼然。直與吾氣之浩浩者。澹然相友全其天。不友古不友今唯友此山。山在海邊山稱邊。不知實兮焉知名。無愁無樂無經營。不出不處不瞻聆。時見黔嬴擁爐愁。我嗔欲叱天恐羞。唯有高岑大壑無機如我閑。我腹三叩歌三酬。</text>
<title>混沌歌</title>,<text>玄夫氏玄夫氏。得之無無無是子。見說阿堵無外孔。呀然窪然䆗窱閎廓無依倚。䵝䵝而黝黝。黯然浩濞。蒸成大氣孕其中。混混沌沌以夢夢。磅磅礴礴羃羃幪幪。漰漰沸沸凝凝瀜瀜。浮流涌滀。紆彌盤匝。淡淡乎無機。泊漠乎自若。聚爲汗漫塊。團作鴻濛殼。寧知儵忽賊。七日七竅鑿。七竅鑿混沌死。合開而翕闢。高高廣廣九萬八千里。倚蓋覆笠蒼蒼色。九大龍王直身人立。縮角頭戴萬萬古。龍如天老天使。龍如老僕互亘黃赤道。道長如天長不極。翔陽脫海。海爍水沸。鵬鯨爛橫屍。羲和掉轡兮去來驅烏不愁思。魄淵盈缺光全虧。妖娥老免共蔭桂影閑婆娑。旁羅二十八宿明。九重八極銀河經。其間萬物萬事出。雨雹風雲霜露行。雨雹風雲霜露行。萬物盈虛四時成。嗚呼天道至于此。變易無窮玄且靈。雖云玄且靈。不如混沌初無營。混沌若長在。天不剖而靑。天不靑地不黃。我何爲而生。我無生爾無生。何有是非交相爭。寧吾與爾與天俱無生。不如混沌未始亡。混混沌沌漭漭昧昧。不圓不方無心無目身。思之不見我涕空浪浪。</text>
<title>大雪</title>,<text>玉皇上帝晏臨紫極中。大開北牖課歲功。方茲玄冬斗揷丑。疇若予采咨臣工。臣冥臣頊拜手稽首受密詔。寒龜騎出太陰宮。豐隆奮推大塊鳴。霈霈四方雲興聲。陰洒密凝九萬懸天河。做出輕盈頃刻花。載之陰車萬萬又萬軸。夔虛譎狂之徒。總總䔿䔿兮。撝喝旂幢爭列羅。噴風泄雲宇內闊。半夜人間呼是雪。始隨輕霰細霏微。漸和飛雹仍交軋。飄飄更蕭蕭。疏疏更密密。皚皚皓皓更皛皛。雱雱滮滮相凝積。初疑萬玉妑白鳳皓鶴從天扉。歌舞霓裳羽衣曲。扶輿倚靡憺忘歸。又疑衆神仙擾擾冠佩蓬壼顚。鞭麟駕虯相徘徊。玉傘珠蓋乘風旋。不然織女愁思渡銀漢。裂破機頭雲錦千萬段。不然嫦娥拾得桂花秋風前。留與歲寒始飄散。得非宴瑤池玉母晝下翻雲旂。得非駕銀橋千娥羅綺紛離披。更訝天池氷合高。寒脫白鵬千翼毛。更訝滄溟寒徹蟄。凍碎玉龍萬鱗甲。又訝風力兩將護軒皇。神兵鬼卒莘莘縰縰天中央。又如沛公奮義聲。三軍縞素魚頡鳥䀪直向西楚王。又如夏后會侯伯。執玉帛者千萬國。又如魏珠向齊矜。照車前後十二乘。又如綸巾羽扇相追從。又如素車白馬爭來降。或似聖帝御皇極。茅茨土階甄素朴。或似淫辟彈民財。瓊宮瑤臺衣寶玉。龍超楚筵寶斗劈。鵲飛荊山群玉落。若非驚散隋侯珠。無乃怒碎和氏璧。塡空塞虛縱騰糅。小者如手大如席。千峯萬壑倏作珠貝闕。八荒六合盡是瓊瑤窟。丘陵谿谷岈窪夷險摠藏跡。朱宮白屋寒門要路同一色。似聞海底龍王宮。白金戶牖水精簾櫳。琉璃壁映寒玲瓏。瑞光如月千門通。神功鬼力信夸雄。孰如天地造化幻出斯無窮。又聞天上白玉京。築十二棲環五城。星辰日月爲墻屛。閶闔九鑰凝寒淸。高居上界信威靈。豈若世間山河大地一朝盡化爲琳琅。蒼崖翠壁黃河黑水盡埋沒。玄壇紫府丹丘赤城皆蔑實。晞陽乍眩曜。助月愈的㿨。乳懸瓦溝暾射簷。粉脫檜頂風欺林。凌亂沒松碧。秦時大夫鬚髥白。覆壓侵竹節。周粟夷齊義不屈。撲窓洒茅巧入幽人室。布衾終宵冷似鐵。穿罅漏隙工沾貧婦竈。濕薪崇朝煙火滅。櫪下鐵驪爲白驄。庭間小兒爲老翁。長林宿烏頭亦白。丹田唳鶴無顏色。氷蠶得意欲抽絲。越犬群吠驚相覗。眼看心想起遐思。古人寂寞今何之。陳王手操辟寒犀。豐貂大酒羅幃低。獸爐熾炭香煙碧。美人纖歌白雪曲。公子快馬長安巿。巿上靑帘誇酒美。喚嘗大杯當百錢。取醉不惜珊瑚鞭。三顧隆中路險澁。旌旗卷却龍蛇濕。中夜銜枚縛蔡賊。甲光射寒金鱗蹙。騎驢有客耐苦寒。吟聳一肩高如山。携鶴處士山中來。灞橋十里尋野梅。龍門之賞足以暢詩襟。稽山之訪無以慰孤吟。北海看羊羊不乳。飢飧渴飮心顏苦。藍關驅馬馬不前。吹面入懷僵且顚。或資茶鼎水。或映書榻字。或臥以尙高。或立以見志。英豪忠烈去如煙。回首千年如隔晨。田翁有喜驗豐熟。迂儒却愁坤軸弱。譁譁三日弄陰機。深山大澤飛走息。衝霄八龍怯寒氷脫髥。戴山六鼇畏冷頭縮殼。飢熊窮虎穴中股栗口呀呀。殺妃屠子爲糧食。山魑木魅遁伏坎竇。眼䆷䆷速死。寧爲夜叉嚙。金鴉斂翅讓其明。玉兔晦彩羞其光。地祗矉蹙愧其薄。天公舚舌辭其淸。雨師雷伯不能伐其功。炎帝祝融遁藏滅其蹤。然後玄冥頊帝偃旗息鼓奏凱旋。蹈舞獻捷香案前。玉皇大悅嘉乃績。策名第一麒麟閣。分明見聞天外事。夢破雪晴風亂起。</text>
<title>朴淵歌</title>,<text>噫噫雄哉异哉朴淵奇。吾老可以形諸詩。初來動魄恤然駭。吁其可畏神難怡。俄然定精目力完。喜立狂呀却興嘆。天成萬古合自然。鬼護千秋威且玄。從知造化擁爐鎔。刻畫石狀窮其工。通中可容一虯臥。承源引瀧知足峯。如龜如馬如虎羊。突起怒挺相雌雄。窪爲盂鉢外如磨。更有砥柱當盂中。水入盂中環柱滿。便從磨口遙奔衝。陶崖鑄壁乃如此。劈掛猛瀑乾坤舂。初疑女媧練石塞天孔。石落孔開天放銀河送。叉疑大禹鑿石修龍門。龍從石出地吐洪波涌。驚翻噴射千萬丈。礐麤瀉堅穿黃壤。激澇颺沫乍漠漠。飛雨白日吹山腹。高垂絶懸寒氣凜。宛虹晝立沿澗飮。聲崩勢迫互盪觸。一壑狂雷千萬軸。方春解凍著崖微。蒼龍拔蟄升天扉。盛夏水潦聞十里。滄海倒立搖坤機。冬雪皚皚氷徹泉。千巖萬壑光相連。仙人何處降冉冉。戲拖玉紳瑤臺寒。最是深秋霜露染。黃花赤葉雕文錦。此時瑤淙淺淺洗。皓練一幅垂玄窞。葉墮泓面鳥驚救。方覺神龍爲窟囿。茲焉卜宅知幾年。噓雲腹雷威靈專。有時水旱禱晴雨。默答陰酬欽厥虔。噫噫雄怪擅地靈。使人爽骨塵昏醒。廬山秖垂數百尺。猶飭孟浪誣千億。倘使白也看此瀑。方悔當年初見阨。嗟余好奇才苦庸。山靈幸許開淸旭。沈吟不能模十一。把酒遲回山欲夕。</text>
<title>登挾仙樓歌 在縣同福</title>,<text>由湖以南實要衝。雄州鉅邑連崇墉。士手持經女織縫。民歌於田食鳴鐘。至聖圖治致賊鋒。天道還非從逆凶。兇灰毒焰塞堯封。微禹誰濟其魚喁。中興之靈仗祖宗。入路重蘇成國容。福州爲邑小如鄘。面帶長江依峻峯。伯氏爲宰季亦從。始覺名區能盪胸。挾仙巍然春意濃。傑麗非合容疏慵。楣靑枅白浮柱彤。道複樓層門以重。經營結構勢橫縱。飛樑蚴蚪騰脩龍。方塘如鏡列芙蓉。引筧通水寒琤琮。竹樹齊生間孤松。梅意正舒喧游蜂。太守罷衙鼓鼕鼕。霽色下洲斜陽舂。新粧曜日華且濃。肥肉大酒熏金鍾。何況年來息邊烽。佳辰不惡傾醇醲。劍盡爲牛戰爲農。以治踵亂如春冬。廊廟從此遠闒茸。整頓南北除奸兇。耕伊釣呂皆登庸。吁咈庶頌明良逢。樓中宴罷又携筇。赤壁時繼蘇仙蹤。愛民如子守身恭。治效畢竟歸黃龔。太守太守善陶鎔。樂而不荒終肅雍。樂而不荒終肅雍。</text>
<title>贈姜太初 沆</title>,<text>佛甲之峯方丈孫。拱鎭朱維南儵門。淑氣扶輿聚不洩。上受老人星光呑。不于芝蘭不珠玉。閒出異人相馳逐。於斯爲盛古莫侔。聚奎祥符皇漢休。高峯益奇霽峯高。石松川是河西流。龍歸鳳逝白雲鄕。我佩之華誰與遊。無人南國帝悲傷。更遣夫子參翺翔。馬前行者誦太初。學語小兒知姓姜。悲風北寺罷吹篪。閉門讀書辭名韁。聰明管輅早瑞世。腹呑五車寧芥蔕。默貫天人笑拙庖。一朝十二猶善刀。天門射策摘頷髥。百穿楊葉知由基。屠龍手捧萬壽觴。繡衣春晝萱堂香。強顏趨蹌百僚間。天不欲治非才難。靑雲路在白眼中。黑貂裘弊愁萍蓬。不如還家貪亦好。仰父俯子還瀜瀜。寧知鯨鬣掣扶桑。齊城七十歸蒼茫。五廟香火委腥塵。三京白骨撑秋旻。全湖大地入鏖糟。投山赴海無由逃。公時提挈載一葉。海童掩抑陽侯泣。賊艘嗷嘈集如蝟。公不變色鴻毛視。公家之禍至于此。天地鬼神寧復恃。斯須鶴髮隔死生。人子此時何許情。公三投水賊三止。愷悌方知所勞矣。中丞之膝杲鄕舌。義形于辭刃難血。環公羅拜服公義。義士義士無雙士。終知誠孝格蠻夷。夷王語夷中國之。有誰侵陵姜大夫。敢有違吾吾且誅。溫如栗如不緇折。照襟空餘漢家月。西山尙恥聖主粟。有口忍飽讎夷食。只緣徒死死非節。無益身名就埋沒。公非強活天強活。天勸胡僧送公出。烏頭白處白雁聲。夜渡河時鷄亦鳴。層濤萬里一葦風。誰謂宋遠朝未崇。黃河果與銀漢接。舟楫如今如竹葉。恰是人間化鶴仙。何如海上看羊翁。當時茂陵松柏哀。入室號咷頭鬢皚。豈若公誠感應速。未十九年還故國。宮中無恙舊雲門。堂上何曾移几席。鄕閭落日影皤皤。鳩杖東臨大江哭。翩翩行子何所至。父曰來兮嗟汝子。父撫子背子俯伏。涕隨言零聲抑塞。墻頭掩泣會隣里。共道古今無是事。公之誠意鬼神悲。公之忠孝天地知。公之生還豈偶爾。天地鬼神還可恃。斑衣更秉夜闌燭。今夕悲歡夢中迹。誰云經亂百日存。遂爲如初共安樂。袖中短策獻君王。藥物甘旨來還嘗。我家于南久離索。未識其面薰其德。綾陽縣裏一見之。辯若河漢而無極。四十九年足悲吒。旣聞公名夕死可。向來憂患苦相仍。彼此魚雁知難憑。近聞出司嶺南庠。道其不行宜徊偟。北方之人錯是非。驊騮肯服鹽車箱。窮陰催暮天政寒。極目千里氷成梁。饕風虐雪縱騰糅。羲和股栗金烏忙。閑閑桑柘十里間。執子之手期相將。雖然天道自北行。人言未宜居南疆。人之訛言可成虎。願就夫子問行藏。北有羆兮南有龍。龍可畏兮羆焉當。信知夫子我所師。夫子不言吾何之。荒詞裁罷山日黑。出門欲往忘南北。</text>
<title>送金亨獻之海南 振南</title>,<text>吾聞海南南際海。海深無底地不載。靑鯨白鵬背負天。叫嘯踊躍連山巓。蚌螺蛤蚶足南烹。珊瑚珠碧光靑熒。家家橘柚傍梅叢。篔簹竦尋常淸風。地擅其靈人自傑。往往倜儻生豪雄。靑蓮居士白玉峯。百里之內相追從。于今十室不無人。垂朱拖紫多朝臣。我家于南今幾年。十夜九夢茲山川。問君何事向此中。却羡名區先着鞭。知君力學不力穡。學若有餘飯不足。老母瘦妻愁滿面。衆雛呼飢極鵝雁。傳聞此地歲大登。食賤如土酒如澠。今君之行豈得已。告歸北堂行負米。牽出廏中兩觳觫。爲貿棠州巿中粟。從茲便解老親顏。辛苦此行寧不速。此行此行悲且樂。欲往從之安可得。自從多病便衰朽。藥物几杖唯相須。時當臘月風色緊。層氷積雪凝天衢。強將一杯慰貧別。臨別殷勤贈一說。白公善鳴有家聲。我不識面聞其名。官奴字畫逼家尊。篋笥墻壁龍蛇蟠。爲乞一幅風雨亂。兼借十枚黃虯卵。潤我屋壁香我齒。珍重莫負詩仙寄。</text>
<title>種樹行</title>,<text>高交得地最卑下。有流皆濁山皆赭。春無花事自蓬藋。倚巷蕭條茅數把。律中姑洗山出雲。土膏發呱吹野馬。我念東君少顏色。課奴種樹如勸稼。桃能花紅實可食。李杏棗梨俱其亞。朱櫻百遷猶鬱莞。柳又易生難死者。根非擇地求易得。日日何難栽繞含。花開果熟無不可。鳥集鶯坐應閒暇。從今吾不負春風。爲吾須向東君謝。</text>
<title>鼠偸卵</title>,<text>雌鷄伏巢巢在塒。鷄起卵墮團在棲。碩鼠豫穿屋角來。小鼠十輩從穿眡。投巢繞卵欲竊取。有口難含無手提。搖之轉滑攫無那。密若無聲潛合題。俄然老鼠抱卵臥。四足互拱如攀携。群含其尾落巢外。遍曳共挽將歸棲。飛奔白牿何所自。黃雀早侯螳蜋蹊。終擒鼠與卵俱飫。群鼠在穴空悲啼。噫吁嘻。隨謀巧危禍且速。愼無抱卵嗟鼠兮。</text>
<title>乞狗于宋君受 煕祚</title>,<text>方之酉戍國西北。上受天狗精光赫。散向人家種獫猲。狡猛從來異凡畜。韓盧何敢較其捷。宋公得之如宋鵲。牽來不掣覺天馴。若亡其一搖尾食。體如犺猴骨如鐵。喙長頰深牙揷戟。非狵非猶又非獒。善噬何須狗中國。霜郊雪巘失飛電。高羽深毛不自惜。逄牙觸吻視如歸。穴虎巢熊窮辟易。風毛雨血洒平蕪。撩叟虞童方擇肉。倏忽東西日未斜。拗怒歸來踠餘足。功高長抱兔盡憂。累累時鳴懷土臆。寧將䥗縫寄小陸。恥出上蔡東門逐。老夫相狗蓋多矣。捷武才良無此敵。一世一得尙云難。君是何人得五六。吾家兩黃甚駑庸。鬪骨狺然愧貍德。千年冢裏三窟中。任他爰爰與翟翟。須君牽送一兩頭。快嗾荒郊恣搜剔。不獨山廚潤鼎俎。永使村隣解妖惑。千金百駟可相資。廁下獰偸休吝嗇。</text>
<title>沙門島憶馬使君</title>,<text>地窮窮髮溟洋渾。黑贙蚺䗊呀呀蹲。沙門界別是有北。不照日月無乾坤。參目九首髮鬤。駓駓逐人舌齶反。荊蕀䵝昧氛瘴集。夜叉譎狂之所園。兇窮惡極乃可禦。共流帝世初開源。趨危背微日驅攫。下車何曾乾淚痕。干將豈向春蔓澁。投畀示此生生恩。咋指如萌悔遷端。解綱尙宜開覆盆。胡爲滿額拔其一。次第投海無餘存。幽新溺舊俗仍習。罪有且無誰當論。骨骸髑髏盪汩碎。肉餒蛟龍魚鼈黿。陽侯瑟縮地祗同。山哀浦思收煩冤。上通九鑰語嗢吚。帝頷大宅洪頤掀。乃眷惟良二千石。姓馬大夫膺其掄。遙緘一二達冕旒。馬爲其政天何言。詔書一日千萬里。果然幽谷回春暄。終令貸得入波魂。一一生息登民村。天垂白日海破暟。舊鬼十百聲潛呑。東來之若䀈儵忽。相與賀譁羅纛幡。招邀風伯借噫氣。北溟永霽愁雲屯。神官牒龥帝嘉乃。忍令伯道無來昆。勅勒東岳嶪峨靈。風火急騎黃雲奔。一璋一瓦手左右。持贈登州宜子孫。琴齋午睡忽驚斷。笙簫滿雲難攀援。踉蹡一枚稱家兒。萬指雲仍由嫁婚。從來陰報若合符。積善吾知餘慶蕃。匹夫好生尙如此。何況國君刑無繁。獨恨千秋鬱結大理冤。天胡忍饒秦檜魂。</text>
<title>美人行</title>,<text>彼美一人誰氏子。縹緲煙霧開神仙。奇牙頰輔映淸曥。曲眉睇嘕纖腰姸。秋蓮出水月脫雲。倚風要妙霞冠鮮。暮爲雨兮朝爲雲。胡然帝也胡然天。下蔡陽城不足迷。洛妃漢女寧相肩。蘭膏蕙沐播懷袖。芬若滿巾羞丹鉛。不許黃金買嚬笑。不效靑鳥飛聯翩。襄王漫浪夢亦醜。咄彼劉卽荒莫悛。回頭下界無與偶。矢死空山脩竹前。噫吁嘻。蒼梧虞舜如可叫。一曲共和南風絃。</text>
<title>贈而立令公赴嶺南</title>,<text>吾聞嶺邑國根樞。軒蓋直走東南途。平分八路有其半。崇墉巨鎭爭羅鋪。俗素民淳因古風。曾入新羅舊版圖。孤雲吉再退翁流。代不絶鳴多眞儒。魚鹽士女七十城。度支歲賴船通租。太白巃嵸祕仙靈。東洋黏天鵬鯨麤。萊釜沿瀕近日母。苞貢踔自丹人丘。滄海不揚二百載。靑丘一面休干殳。誰謂平酋敢射天。全嶺鏖糟蒙大屠。金甌再完荷聖靈。孑遺瘡劓呻羸痡。前漁後獵毒膚髓。器非周召難喣濡。何幸于今得李侯。侯有全才文武俱。巍斑接武鴻雁行。萬釘寶帶同垂朱。自聞吾侯任方面。南人如子父母呼。辭出天扉奉綸歸。擁路文馬雕軒趨。行籌戎閫頤指揮。惠化豈但民其蘇。防截夷情莫須疏。款塞未必非窺窬。羊公志宜在東吳。李繓休勞防北胡。我願平衡考殿最。陟登廉介驅貪懦。我願巡遊愼觀察。崇儒衛學興吾徒。侯今出外殿南服。誰居王內陳訐謨。歸來勿亟且勿遲。定虛台鉉以相須。征麾可望不可駐。短亭斜日愁驪駒。</text>
<title>送李立之赴長興 春元</title>,<text>何年不周折嶐崇。全天大地傾南東。千江奔會萬壑同。溟海淼漫浮沖瀜。靑鯨白鵬背摩穹。吹波棹浪沸水蟲。煙腥龍戶雪霪烘。珠剖印纍光玲瓏。星羅堡鎭勢蜈蚣。物以之夥人以豐。長州爲邑最其中。地右財鉅城稱雄。自經東燹生息空。嚬呻到底顚疲癃。節度開營來總戎。金湯十載藏羆熊。將悍吏武民愈窮。歌吹禦戎還無功。移營立府自宸衷。霜臺唱和徒螮蝀。疇能慈母我孩童。玉食告旰咨臣工。須兼文武參選筒。銓部果以君名充。丹墀再拜聖私隆。大筆投處彎強弓。精悍天姿能鞠躬。滿腔鬱律唯誠忠。民離塗炭就屛幪。仁聲所䀈宣威風。舊聞天冠抗華嵩。異迹幾欲扶桑窮。神僧詬龍龍若聾。以法去龍山留洪。斯須金碧起梵宮。大石垍土塡其潨。金鴉曉看影曈曨。火輪脫海扶桑紅。俄然凝霽淨靑銅。仿像子丑開鴻濛。我受此言西天翁。足未登茲神已通。君行況復逐陽鴻。羨君吐氣長如虹。蘇枯伏枉仁所融。洞蜑林蠻開蔀蒙。公餘竹杖向蘢蔥。杯面映倒丹崖楓。歎我雙鬢亂飛蓬。迹若野鳥囚樊籠。世憂關心更忡忡。歲暮南國期長終。吏散蕭寺月射櫳。詩料與君同磨礱。此別莫恨相悤悤。</text>
<title>銀臺玉杯歌</title>,<text>乾坤委精孕山澤。楚越之間發良玉。玉在山是璞。人視璞猶石。越商胡賈去不顧。山靈祕之混瓦礫。天遣玉人一朝持璞歸。持歸獻王王刖之。一刖尙不堪。三被刖何爲。三被刖三不悔。惟恨至寶王不知。畢竟璞剖而玉出。光射萬國參日月。經秦歷漢閱過百代猶全規。藏在大明天子室。皇命之工劚杯。十年杯始成。一杯奚直十五城。刻琢花枝與蟪虎。造化縮手相顧驚。方茲降冊丁寧說與劉使知。朕聞海東新王神聖姿。朕欲寵之以此杯。奈彼國哀錫此無其辭。爾可自取以贈似。劉拜稽首稱唯唯。殷勤十襲橐中携。奉酬我王伸其私。我王寶士不寶寶。欲却不受重是王人遺。況此酒杯不宜玉。曾是箕王所戒飭。受之不留內。特賜銀臺直。銀臺侍臣拜手捧。寶彩奪目皆辟易。若非紫皇案頭落。無乃瑤池王母擲。有時雷雨暗淅淅。却怕鬼神中夜奪。我願銀臺臣。儲櫝緘藤愼莫失。他時掖庭滿鶯花。都兪一堂歌相悅。引觴祝聖歲。萬祀更萬祀。萬祀萬祀更萬祀。直至山崩海爲地。然後吾猶奉明主。酌澤日與生靈醉。箕王一作殷仁</text>
<title>次倪天使韻</title>,<text>吾頗好學閱古秩。唐前漢後多鳴詩。雄淸豪勁騁偏能。備態未有如公奇。便從空中起樓閣。光彩萬丈何磊落。元氣淋漓浩無堮。恰如混沌初未鑿。炯炯羞同一條氷。蔚若鵬擧而雲停。或似神女盛朝粧。霞冠珠佩披雲屛。或似仙人下蓬麓。鸞笙鳳簫臨丹谷。溟洋浩涆而潏汩。諸山蒼翠而詭伏。手拗大筆長如椽。陵暴萬類如牛田。詞林群彥盡樹頷。況今偏陋之東邊。揮洒雲牋爲四顧。滄江漫漫西日暮。飆車明發促回輈。從此雲泥接無路。</text>
<title>贈別鶴谷之嶺東 洪瑞鳳</title>,<text>金剛之山東海東。高出天兮揷海中。碧色戍削千萬丈。骨標萬二千峯同。白玉磨簪兮。黃金作芙蓉。瑞彩上與天光通。香檀古松竦蓋屈。鐵交枝柯不土而植兮。萬古空靑蔥。祥雲彩霞幾萬重。銀臺金闕曜寒空。俯向扶桑夜夜驚。金鴉翥海乾坤紅。群仙手御火輪升。紅龍紫鶴憑冷風。有時鵬怒水擊三千里。金塔夢回瞿曇翁。三神山在何處。此山莫是瀛方蓬。徒勞漢使者。可笑秦家童。平生臥遊不可親。歸興杳然隨征鴻。羡君符彩地上仙。分閫出鎭東潘雄。東藩二十四名區。控挹此山光玲瓏。天敎詞伯作方伯。却主此山劃然放筆開鴻濛。山靈海神困陵暴。傑詞健句却奪造化眞元功。山中仙人見君風標少顏色。山中風月遇君藻翰精神窮。山以君益奇。詩到山愈工。何似虀鹽老博士。一劍無由倚崆峒。每憐一女滯原城。不見四載憂心忡。春天雇船上江好。仍歷細柳尋吾公。提携終老計可遂。倘許仙境棲微躬。高旌大旆遠望之。紫氣東指長如虹。</text>
<title>龍梭</title>,<text>紫皇宮中機上娥。惱着春愁嚬翠蛾。不織其錦爲婆娑。戲將玉梭投銀河。共工怒首觸嵯岈。天缺河傾水滂沱。毗盧衡岳生黿鼉。萬國戢戢魚口呿。禹斧揮霍開濤波。民下櫓巢播其禾。梭時泛浮掛雷坡。機娥欲將計無那。爲遣八翼沿盤渦。釣得其梭手摩挲。非金非石非枝柯。頭尾之蟉腹之皤。山靈水怪罷撝呵。造化色沮驚天魔。置諸壁間無幾何。娥訴帝願龍其梭。斯須霹靂劫詬呵。梭起爲龍欻飛過。奮薄天河無缺蹉。却傍舊機爲巢窠。手拗鱗角更切磋。依前織成五色羅。爲裁帝衣非由佗。翠靄丹霞縫五紽。此事恍惚傳豈訛。無乃子虛之所詑。陶公去後歲月多。雷澤定在何山阿。我恨茲梭未撫摩。北望巖谷空陂陀。龍梭龍梭費吟哦。把筆爲作龍梭歌。</text>
<title>醒酒花</title>,<text>上林春回羯鼓催。鶯歌燕舞隔紅霞。君王扶醉端正樓。太眞同凭日未斜。共愁酩酊却無賴。愛看玉階一朶花。探香不覺手折持。芳露相將浥舜華。龍顏玉臉一時醒。起立東風透窓紗。爲醒君醉惡無名。錫以醒酒其名嘉。千花萬花顏色死。寵渥如許留天葩。醒酒花只解醒君醉。君其醒耶不醒耶。醒酒花醒酒好。不如更醒君心奢。若敎酒醒心卽醒。鼙鼓詎催漁陽檛。噫吁嘻。當時豈獨天子醒。更有壽王令人嗟。</text>
<title>視刀環</title>,<text>繡衣金節飄婀娜。飛渡龍堆古塞水。區脫傳呼漢使至。胡騎如雲擁千里。鵰眼胡奴靑兕裘。氈帳際海籩風起。大酒千鍾膾熊狼。單于不驕賢王喜。歌胡歌舞胡舞。觸眼摠是娛漢使。座中向隅彼何人。服胡之服椎髻子。不言不笑增忉怛。知是漢家將軍李。相看脈脈左右視。聖意無緣喩諸彼。發言非是我無口。群聽其如胡有耳。目君之目視吾環。數目視環良有以。刀以視斷意。環以明還理。以色不以言。貞信激壯士。已乎少君莫視環。人心不與吾心似。少君少君莫視環。死葬蠻夷是所矢。目視環心不視。咄少卿長已矣。君不見單于臺下李陵墳。一草不靑千千祀。</text>
<title>楊御史畫像歌 鎬</title>,<text>島夷當年踔萬艘。頟頟東偏被鏖糟。忍將宗社辱腥臊。吾王泣訴天蓋高。天遣楊公擁旌旄。楊公千人萬人豪。好鬚若神風颾颾。岸幘緩帶獸錦袍。麻劉諸將汗馬勞。白拂羽扇驅兒曹。幕燕穴蟻忙何逃。潛巢慴縮如蝟毛。出奇效兵風捲濤。銜枚直擣道山壕。時當玄冬土斂膏。笑看渴喙呼嗷嗷。窮靑闖竇犬哀嘷。春菁佇試將軍刀。無端凍雨濕鉦鼛。壯士指落愁風饕。今之不功時所遭。皇胡貶公可褒。公歸去東弓載櫜。東人思之父母號。自公之歸誰與翺。歲月如流水滔滔。思公不見憂心忉。豐勳不啻勒石牢。雇像中州憑彩毫。更起新祠敞林皐。精爽豈肯依蓬蒿。村翁亦解景英髦。歲時伏臘烹羊羔。星眸劍眉龍虎韜。聳似快鷹辭璇絛。萬重淸都隔雲璈。公今何處以遊遨。噫吁嘻。得近丹靑亦云叨。俚語豈合登風騷。</text>
<title>謁聖行</title>,<text>癸丑巳月日。在朗州。聞愼海翊壯元謁聖。卽於輦前賜花衣。乘以御馬。日中唱出。壯而卽詠。銅壼浪重吐箭迅。鯨吼紅樓碧宵盡。戴星華覆彩霞中。內臣隨班抱金扇。羽衛先導大司馬。東皇開赮明碧墠。禮見宣尼佩笏齊。論文講武掄才彥。珠鞍繡勒金月題。天龍濯濯雲生蹄。自天唱出第一仙。丹桂赭顏輝鬢蟬。摐嚴竣功旋玉虯。白日五色雲相連。</text>
<title>麥秋</title>,<text>靑靑昂麥族來牟。雪霜貿貿猶盈疇。玄冬密成函活功。春深高浪接天浮。白鷺晝下欲窺魚。行人暝過錯招舟。壟脊煙收呼乳雉。桑巓日高鳴晴鳩。四月漸漸芒始黃。五月實栗成高秋。田夫腰鎌婦戴饁。衆芟群刈堆陵丘。登場擁捶汗滴滴。揮霍魄魄千箱輸。畦頭百稼摠朱夏。獨與蠶功迎蓐收。食新曾憑古史弔。香餠幾入騷人謳。天子蒼黃尙飽飢。讀書何者忘沈流。田家大有得此驗。筆無幾對麟經愁。君依於民民本農。麥爲農本安君侯。噫吁嘻。吾君聖神屬重光。兩岐豈但皇漢休。</text>
<title>山丹花歌</title>,<text>有花蓊鬱成一叢。生在郡衙之墻東。千條蜿蟺虯亂走。萬柯糾繆蟠蛇空。垂陰落影十畝園。蔓有刺兮葉靑蔥。與隣凡卉友衆林。了無異香塵埃中。前桃後李間杏梨。交開迭輝相參差。此時含光無一萼。蜂行蝶過相輕欺。一夜風雨狂且惡。桃杏李梨何處落。聊趁群花飛盡後。始吐奇芬紅滿枝。丹顋絳靨抗鬚黃。照耀晴晝連天光。初疑縓帟繞垣高。更訝紫蓋衝霄張。或如貴介開錦棚。氍毹幡㠾紅千層。或如羽人仍丹丘。彤霞紫霧交相凝。若非紫纛與赤幟。無乃血色羅裙裳。望之先驚眼生纈。近之猶愁火焰揚。飛芬播芳聞十里。始覺朱英擅靈異。蜂徒蝶子悔昨非。謝邀飛鳥紛飛飛。我今扶病強杖屨。繞花百匝成一唏。爲問花神爾誰耶。神言我是山丹花。我曾無事究花譜。山丹最劣於群葩。以余所觀今日者。韙麗不在花王下。得無春事已闌殘。爾獨承乏令人看。花乎花乎豈獨爾。世間萬事無不似。榮枯取捨在一時。莫笑此花無異氣。山丹之花人不取。我爲爾歌良有數。</text>
<title>愛士癖 課製</title>,<text>癖有愛狗馬。狗有韓盧馬騄駬。癖有愛花石。石以其奇花以麗。狗馬與花石愛之良有以。何人所愛異諸此。不愛其愛惟愛士。聞名記姓無所遺。片言隻字如歸巿。佳篇麗什聳光價。擧顯其能誰廢技。公誠愛士愛成癖。愛士之誠止于此。公如愛士愛以誠。胡不上書薦天子。吾聞皐夔曾愛士。爲擧元凱相終始。又聞二公亦愛士。爲擧十亂臻治理。誠能愛士之有癖。固宜如茲又如彼。公今有癖癖不誠。愛士愛士徒爲耳。公之愛士不如愛狗馬。狗馬猶能逐鹿豕。公之愛士不如愛花石。花石猶能娛目視。不如狗馬與花石。安用愛之烏用是。愛士癖愛士癖。名愛士徒爾已。</text>
<title>題相如滌器圖</title>,<text>闠闤雜沓繞康莊。轂擊肩摩爭射利。女粧士飭耀夥媚。錦翠珠華誇列肆。就中何者瘦且暍。衣如懸鶉褌犢鼻。丈夫豈無糊口計。自向樓前坐滌器。不似靑門種瓜流。豈與成都賣卜比。知是兒時號犬子。長慕相如名不異。▣▣王孫置酒處。隔簾雲雨來何自。琴臺日月任奔忙。丈夫形容苦憔悴。君家金帛豈不堆。君家大人不我思。携將君我蹤跡危。此生何處資身地。蛾眉尙作沽酒姑。親滌當壚非所避。擧市貴貨還賤士。誰使人人作楊意。噫吁嘻。長門當日買賦時。倘見此畫應洒淚。</text>
<title>詩成賜錦袍 課製</title>,<text>風擁華芝簫鼓咽。錦岫白日明羽旄。凝旒碧墠望雲物。王母手函開洪桃。天閒玉語下丁寧。催却詞臣飛彩毫。伊誰幻句先吐鳳。東方學士蒙恩叨。神成斗覺巧便遲。造化縮手驚詩豪。逸鶴超鸞凌紫霄。珊瑚碧樹映雲濤。女皇含笑悔前褒。忙奪瑞錦祥文袍。面詔才人授詞彥。榮寵照耀光風騷。裁來九天雲錦段。文動五色狻猊毛。仙袍奚直萬金黃。詩壇光價十倍高。緬憶唐初盛文藻。堪恨癯儒時未遭。噫吁嘻。都兪一堂屬賡載。未聞寵錫酬功勞。</text>
<title>玉舃閣 課製</title>,<text>劍峯繡攢明戍削。碧玉玲瓏瀉錦石。中天高閣水上頭。占得爽塏專坤脈。古壁依微畫雲物。丹雘似爲仙靈闢。不知何王此經營。却向村蹊問人客。人客嗢吚對我言。此是安期古仙迹。安期骨格羽人種。鍊服無功歲徒積。溯洄此澗學仙源。太上玄君覷心跡。爲訴安生如許奇。帝天皇前三塌額。天皇丁寧答玄君。安生何人汝其籍。嘿勑其人服菖蒲。菖蒲誰識含靈液。安生手折菖蒲來。一節九寸香而碧。安生服之曾不日。兩腋忽然生羽翮。笙簫幢節從五雲。鸞驂鳳馭雲間落。安生乘鸞鳳馭後。王母老童看相拍。飆回電邁天中央。此夕人間白日白。金瞳鐵髓問無處。蟬蛻唯餘雙玉舃。白虯天子始聞知。乃立此閣之赫赫。于以安排藏厥舃。有如太廟祕龜策。秦皇去後今幾年。異躅還如隔一昔。言終客去猿嘯哀。獨立蒼茫山日夕。</text>
<title>龜鶴亭觀燈歌 金參判玏亭。在榮川治西。</title>,<text>一龜屭贔抱亭立。一龜躨跜向亭揖。龜成兩巖兮嵂崒高撑隔一川。東西對起如相答。八荒六合兮萬古百變兮無此勝。我公得之天所定。一年佳辰兮何況最今夕。爲留佳賓醉不省。謂言今夕好觀燈。此有勝事昏可能。仰視長繩幾千丈。橫截兩龜晴虹直。俄然林暝到曛黃。滿堂驚噪兒童戲。西龜忽吐火輪飛。月身星腹赤而光。東龜呀吻吸欲呑。從西走東馳金盆。西龜却怕被他嚙。又吐一顆追前轍。每隨一吐便欲吸。誰知孕出無窮月。彼吐此吸奔忙何事業。瞬息飛光八九列。欲呑便却東復西。倏往忽來如鬼物。衆賓驚定猶莫究。公言非月是燈戲。我持公言怪且言。燈非活物詎飛奔。魚龍之幻廣陵事。雖未目擊曾飽聞。莫是九日避羿射。只卜其夜揚光爀。莫是五星潛委精。爲向公亭著公德。不然淵中火龍潛臥千年養神珠。出腦脫頰騰雲衢。不然川底水伯戲開十函百鍊鏡。掛空倚碧來照影。若非驪虯睡失璧。無乃隋蛇珠暗擲。或似火鷄驚虜塵。或似朱雀飛相逐。似聞窮髮之南天不覆。大星七八浮空不滅照人國。又聞西極之北日未及。燭龍萬尋含光燭。大星旣莫詳。燭龍非所方。更疑今日是四月之八日兮。應有十方如來佛。爲感我公至道凝。投散若箇摩尼珠兮。飛精放光千萬層。群疑衆惑皆不釋。怳忽然疑費歎息。公言客辨摠外馳。比如此心無別思。心如此燈可保明。客胡妄想燈外光。心哉燈哉一以貫。往來明微由我幻。然後方知千丈繩。貫燈往來由人能。縱筆爲作觀燈詩。觀燈之詩爲我規。</text>
<title>古査梅贈林處士 幷序</title>,<text>在朗州時。聞林公子厚古査梅天下絶品。林公愛惜祕藏。人不敢得賞。余以一詩求之。林公卽許。余乃使奴取載海船。余則遞還洛下。苦待船還。俄聞船破失於海中。卽吟長詩一篇。一相慰焉。古査梅古査梅。借問却從何處來。輪囷臃腫兮不滿一尺強。老瘦千千萬萬霜。頭童腹枵腰背曲。筋露骨立兮皮肉龜龜雛而黃。幹朽節夷髥鬣禿。肩荷纖枝兮婀娜夭夭綠且長。人間臘雪埋萬木。獨立盆中穩吐萼。恰如厖鴻無極翁。手拗仙葩擅奇功。又如支離疏氏花揷顚。頤隱於臍膝高肩。又如金天老胡斫得月中桂一枝。持歸欲獻大唐家。又如瞿曇老禪休糧兀蹲雪山垠。閒弄天花觀法門。又如仙翁古貌仡期猜。折得蟠桃滄海隈。伯夷叔齊欲瘦死。許由務光將避世。若非遙從天外落。應自于闐西域國。胡不托根華淸階。胡免花石綱中植。胡然暗會風骨秀。終被處士林公得。林公家住錦江曲。錦江風月得此生顏色。黃金比嵩不稱直。一翫猶傾四海博。我時解符朗州城。戲投一詩以相索。處士重義不重寶。看詩未畢卽然諾。爲送奴人輪海船。奴人載與船人傳。我歸滯洛日月積。目寒南颿問消息。聞說危檣方駕海。忽遇戕風吹海覆。連山拉霄地軸裂。舟碎撞摧了無迹。此時梅査已屑沒。我聞此言淚橫臆。應是龍王知此梅査爲至寶。叱馭雷公與風伯。攫取孤査返滄洋。付與憑夷貢南儵。更疑泛浮掛罥岑嶅穴。王母來窺頂戴出。走向蓬萊方丈山。置之銀臺金闕第一仙公室。更疑流泊扶桑與弱水。上泝九萬天河擲。織女婆娑欣得之。跪進玉皇香案側。懸知至珍非世有。肯爲君吾兩家物。昔年風雨時向錦江鳴。已有鬼神經營跡。爲離君家半海失。於君於我焉知福。聊期君我百年後。拍肩羽人三山下。下窺洋中上蓬巓。更謁紫皇薇垣前。求之三處必得一。我訟三神是君物。然後君吾兩人共攀出而翺翔兮。樹之廣漠無何鄕。古査梅終爲君我兩人玩。後天而老凋三光。</text>
<title>次淸陰 金尙憲叔度 次竹陰 趙希逸怡叔 贈我韻贈我。仍贈淸陰。</title>,<text>君非與俗相背馳。石腸劍膽羞韋脂。皦皦焉能受汶汶。任他擧世而非之。道阨于偏失於倚。擇得正中無所愧。城北城西心不遐。胡然會合無幾何。春風如天無不至。滿城桃李開遍未。竹峯巉巉隔一別。始知長安遠白日。宜去則去胡不去。圖書一室是我所。囁嚅躕躇婦而髥。是謂不奪猶不厭。簿領叢中魂每飛。承君誨音如屑霏。幾度欠伸覺眠臥。明日卽命千里駕。別意如馬隨君馳。離愁着心同着脂。脂膏難濯馬難馳。孤懷俛默誰知之。市門摩肩君不倚。屋漏靜對思無愧。君有詩名徹邇遐。佳篇往往凌陰何。遡流窮源力可至。中道自畫君應未。世情冷暖何足別。浮生百年如一日。至人安時適來去。宇宙何處非我所。居涪未改髮與髥。浩氣不餒心自厭。況君茲行快若飛。梅香竹翠春霏霏。淮陽淸理尙可臥。一鶴時竝雙鳥駕。右淸陰元韻</text>
<title>次贈疏庵 任叔英茂叔</title>,<text>蟲臂鼠肝任聽天。不須夔與蚿相憐。晦跡韜光隱城市。天麟未肯受玉鞭。世上兒子盛功名。豐石景鍾誇鑱鐫。強顏微祿縮大手。一生口吃如寒蟬。胡然聖世坐嘲訕。哦詩喫酒以爲年。聞說吾君舊莊在。鳳凰峯下龜臺前。胡不提携來卜居。春風無邊山蒼然。可憐禿翁簿領中。一唱贈詩裁滕牋。使君窮厄豈其天。張目不受諸公憐。玄圭白璧本不琢。驥子龍駒誰敢鞭。文章大類其心性。筆端神速無雕鐫。篇什橫流照當世。良工絶望噤如蟬。莫歎蹤跡寄州縣。猶能陳力當盛年。江湖物色付公等。白鷗蘆花俱眼前。幽愁秋氣近黃落。肅殺寒風方凜然。騷人例須悲歲暮。佳句倘寄蠻溪牋。右疏庵元韻</text>
<title>次疏庵早春行</title>,<text>元朝朝罷已上旬。碧虯催喚紫府春。羲叟驅烏路漸斜。銀浦初魚曝鬣鱗。花神暗惱靑帝夢。玉妃把出瑤壼重。洒碧飛空露珠香。靈梧曉濕啼靑鳳。吹送一氣如煆紅。金樞以西扶桑東。爲看蟠桃嬌欲嫩。騎雲乘霞集仙雄。不啻層葩紫靄色。會嚼異香果果碧。招與東皇宣帝意。世間自此花紅白。巫雲蜀雨彌十旬。楚水悠悠流早春。章華宮殿拂天起。碧瓦截玉鋪魚鱗。香風吹惱神女夢。珠閣參差曉寒重。汀洲拾翠未歸來。玉刻垂腰倒雙鳳。早花已學宮錦紅。韶光欲到東吳東。臺城城下孫權墓。野人一杯酹英雄。海山半染紫霞色。仙闕玲瓏煥金碧。至今不死安期生。春日燒丹去衰白。右疏庵元韻</text>
<title>贈淨上人</title>,<text>我夢入雪山。山在宇宙虛無間。獅鑼鯨鼓震紫霄。龍象雜沓紛獰頑。千師盡說法。萬祖皆參禪。或由蔥嶺隻履還。或從祗園肉袒旋。或龍貯其盂。或鵲巢其肩。叉手如來世尊下。頂禮阿彌陀佛前。玲瓏五雲知見香。滿天花雨皆金蓮。大慈悲爲沒量界不生不滅。坐看萬劫須臾變化如雲煙。云是極樂之世界。界稱佛國名西天。蘧然形開還此世。囊傖簿牒依舊撲撲盈牀邊。向來雖悔過去緣。禮法束我如拘攣。忽有吾師敲郡門。得非諸佛送來訪我深意存。我欲與師踰崑崙。尋究夢裏之所云。仍過太淸界。又謁玄元君。跪受兩家第一義。歸質至聖吾夫子。卽裁爾法身。與我翺翔名敎裏。然後方趨眞實地。始覺昔夢徒虛耳。</text>
<title>夢仙謠</title>,<text>滄海深萬里。風濤雪浪無涯涘。赤城繞幾重。霞光霧影空瞳矓。金沙照爛被玉地。琪樹夜明瑤花叢。下俯虛無旁八極。上與玉京銀河通。千歲之桃三秀芝。羅榮騈孰排軒墀。九苞靈禽金色獅。爲鷄爲犬鳴吠之。珠宮倚虛碧。銀闕耀霞脚。玄井紫泉蛟螭蜿蟠。孔翠刷翮飛鳴簷角。明星玉女充下陳。日浮月涌經柍桭。雲窓繡闥啓窅冥。列眞顏色桃花明。哦眞吐祕爭戛玉。笑啞啞兮雷電激。霓之衣兮帶虹光。集羽蓋兮欣相遌。風樅樅兮扶轄。霧霏霏兮承幭。班麟控高驤。彩鶴仍徐翔。呵龍叱虎戒飛躍。馴騎白鵬擾靑鯨。邀赤烏於暘谷。送寒兔於若英。余精矚而魂交。衆仙目以不謔。顧玉童而委辭。詔申申其明飭。毋捷逕以徑造兮。我乃仙而非俗。童辭訖而稱遽。惕神寤而形覺。尋聲索影却無端。此身猶在塵埃間。不須來往只精神。他時大藥成金丹。輕擧入仙府。仙乎我乎無賓主。學仙之術爲仙朋。與仙作隊同飛昇。爲仙之樂不可勝。</text>
<title>椒泉歌</title>,<text>椒泉之泉。乃在龜城郡北山。山自太白遙回盤。峯環岫匝畜精祐。坤絡走脈相紆蟠。帝眷地祗產靈液。擬活疲癃開壽域。地祗孕秀萬萬古。射出飛淙如噴玉。山靈祕貯人不知。默誘神人以發之。發而爲井今幾年。石甃刻畫猶宛然。怒涌瀄汩銀箭激。憤撒瀏瀏金繩直。淸如淸漢冷於氷。味辛氣冽椒桂熟。呈眞逞爽七八月。礐薄林崖播淑郁。或似神龍蟠井底。亂吐小珠如亂粟。高飄密跳無定態。細吹萬點爭投擲。或如富媼仰泉臥。瀝出玉乳要我赤子咸來嚼。沃肌螫口芳酷烈。俾我橫目無夭扎。回春發蟄骨者肉。伸傴起躄開聾呻。死來生歸曾不旬。變呻爲謳在一沐。我宰此邑今三年。沈痾入髓無由痊。昨者力疾下鈴軒。跋涉嶄絶投茲泉。濡首已戰惕。下足先褫魄。沒背口呀呀。陷肩意堛塞。收精會神始覺爽。堅坐食頃方登陸。一浴已惶茫。再浴愈悚縮。七浴八浴猶𢥠怯。十有五浴纔偃息。榮滋衛理筋骨健。疝消痔滅風邪伏。我願移此入畿都。普活群黎邦乃蘇。煕煕可轉作春臺。無爲何必懷唐虞。椒泉之歌止于此。有疾不浴胡爲乎。</text>
<title>送李尙古赴日本詩 景稷○又有序長律二絶句三</title>,<text>吾聞日本非海中。日母之西東海東。扶桑高枝可遙攬。金烏蹙踏柯葉空。或從安南屆雕題。琉球南蠻通貫胸。厥土產齒革金珠銅鐵錫。厥木有椒丹。厥羽有孔雀。髡髮習僧禪。漆齒以爲爵。尙勇善擊劍。敢殺者顯赫。不知何王肇開國。中世邦名載周籍。秦漢之間及唐宋。聲沈影絶無消息。大明之中方倔強。東遼南浙多痍瘡。況我國場隔一海。兵燹不絶羅麗代。祖宗承開猶𧭈然。或和或鬪由近世。壬辰受躪出不戒。國無戎事二百歲。今茲許平因兩好。使者再返而三戾。爲揀兩价一從事。從事難人得吾子。膽略出等聰銳獨。忠義靑天白日爆。鳳闕承綸辭至尊。北堂告別行意速。雙親撫背勖臣節。膝跪耳受淚橫臆。東洋六月火雲蒸。危檣撇捩衝三伏。奔鯨習鵬掉羽鬣。滄海起立雷雨作。對馬一岐爭入眼。一踔萬里如過陌。報謝日王輸悃愊。竣事歸來定何夕。同里故人隔三載。嶺外相逢是別席。路侯飛塵備供帳。悵望高軒如羽客。何必贈言之丁寧。所勉無非子畜積。</text>
<title>乞畫于李司果詩 澄</title>,<text>我不喜龍眠居士墨本巧。又不喜虎頭將軍筆勢妙。滄江驟雨不必微茫李成硯。黃岡瘦竹不必颯爽蘇仙案。國朝雖仍羅濟麗。人物不讓中華士。其間畫手世稱最。屈指猶難數一二。安可道李上佐馳工騁巧誇距觜。司圃金能集大成。造化畢輸其精靈。鶴竹兩公兩王孫。竝駕共騖爭先鳴。天於鶴公委畀篤。生此絶等之寧馨。王孫之子亦王孫。於今爲庶飄泊湖州城。扶携老稚滯公山。公山草木知姓名。生知神筆了無迹。收拾萬象羅胸臆。風煙動玄間。造物生毫端。眞宰泣訴天爲驚。霹靂往往搜簷楹。有時馹騎召上去。揮掃宮縑千萬素。劃然放筆已滿紙。爲之躊躇爲四顧。哂彼大匠之斲木。孫登之嘯禰衡筑。張顚被髮草聖字。公孫大娘舞劍器。孰如王孫綽有裕。合度桑林中涇水。不須十日二水十日山。幾日能成幾山水。唯應不遲亦不速。信手神模細山水。未知詩畫孰優劣。方覺吾詩比畫拙。人無作畫覓吾語。吾詩先爲乞畫就。噫吁嘻。莫將先後較工拙。得畫得詩俱無失。</text>
<title>漢陽俠少行。走贈羅守讓。</title>,<text>羅公五兄弟皆平時俠客。而守讓氏獨落湖南。見我於任實。燈下把筆走贈。漢陽昇平二百祀。都人士女殷且美。家家鍾鼎食如蟻。明粧耀日喧歌吹。三門之外稱俠窟。三鄭五羅唯其最。吐氣如虹聲若雷。大袴緩帶相徘徊。三月鶯花滿禁城。掠挾妖娥松峴隈。索酒酒肆醉如泥。鬪殺惡少如豚鷄。端陽令節好角觝。力如任鄙任顚委。武昌豐川許與李。高馬躍出鍾樓市。爭雄較悍挺劍合。聲勢拉霄風埃起。武昌許李似哮虎。名聲未出諸羅氏。是時季羅年最少。指揮衆俠如兒戲。殺狗屠豕日復日。春風無邊秋夜月。歲時伏臘銳氣加。連鑣共袂爭馳突。超越人家十丈墻。上城下城如平陸。偸出侯家絶代色。不啻齊狗偸狐白。傾都振畿畏如狼。郭解精悍人誰敵。一朝海寇蹵三京。漢陽文物煙塵腥。豪華任俠散如煙。飢寒流落湖州城。多豪多俠十無一。只有二羅飄如萍。只今鬚髮已衰落。驥老奮憊無筋力。龍城城下偶見之。握手相看感疇昔。噫吁嘻。家藏亡命報人讎。侯生雖老爲上客。君不見歷階色動秦舞陽。少子血勇焉足責。</text>
<title>大同江雪馬行。贈平安方伯。</title>,<text>玄冬至月朔飆積。天黑山如死瓦色。浿江之氷氷徹底。江娥凍泣潛虯縮。此時何以娛我賓。我公發號風霆激。我公出城中使隨。我徒三人共追逐。縛木爲馬容主客。云是雪馬其實木。着馬于氷滑欲飛。列坐相對如登陸。行廚紅粉作兩隊。引索曳馬何欻霍。捨彼取此去又來。女隊送迎如怨惜。不步而走不羽飛。輕颸瀏瀏生兩腋。怳如方朔偸雷車。擺掉疾馳凌空碧。又如張騫乘漢槎。槎到銀河河上落。又如紫府眞元君。駕馭雲輧與霧轂。踏天蹙雲挾飛電。隨輪逐轍生霹靂。三千娥媌列廣庭。爭勸流霞把深酌。不然黃帝就空曠。洞庭白日拖龍翼。鈞天女樂縹緲中。漂越天閽遊紫極。咄彼奡舟苦行陸。笑殺靈運登山屐。飛馳酣飮狎靑娥。仙者莫能人安得。不須縱體登鸞背。不須倒身騎鯨脊。人間快意有如此。我公何以有此樂。公之行世亦如此。直駕靑雲足不跼。願公借我骋前途。自愧駑駘困踸踔。</text>
<title>再次疏庵韻 竝左韻走押</title>,<text>靑帝回鑾纔一旬。縹駟蒼緗行早春。洞庭解澌圓波起。夢澤神龍濯脩鱗。羅幕沈沈掩香夢。別院夜短春酒重。轆轤聲雜麝臍來。日高碧梧啼雛鳳。宮花半染曉霞紅。晝漏乍稀聞丁東。野人作社仍上墓。靑山衮衮藏豪雄。幻作年年新物色。王春至澤齊天碧。安期海上猶長生。笑殺商山鬚皓白。</text>
<title>又次疏庵春雨行 竝左韻走押</title>,<text>天宮玉壼封黃紙。飛霞作醞香且旨。仙人拜辭出天閑。驅龍夜浴銀江水。鬣鬚腹雷掀崑崙。玉麻㩳㩳銀盆翻。錦城花重看紅濕。柳眉先泣沾梅魂。神功行遠方自邇。一日韶光千萬里。津津不同烈烈霜。百卉何如秋爛死。安得滄海爲桑田。廓開萬國連人煙。茅簷永夜聽滴滴。老農抱孫喜不眠。太乙宮中降靑紙。潛呼雨師宣玉旨。老龍謝病三歲閒。雷公驅出吳潭水。黑雲如漆埋崑崙。天河亂落江海翻。淋漓寒氣滿空濕。夢中暗愁神女魂。恰如白帝行遠邇。西陸光風一千里。庭前唯恐降秋霜。簾外桃花滿園死。蓬萊仙客灌芝田。夜駕靑牛耕紫煙。瑤宮玉樹眞珠滴。漏下三更猶不眠。元韻</text>
<title>長安寺。僧曇老丈歌。</title>,<text>不羨三公九卿高揖廊廟中。不羨玉堂諸彥揚眉吐氣出入明光宮。不羨萬里之封侯。不羨銘鍾勒石竹帛千載垂鴻功。千羨萬羨曇老禪。高臥金剛八十年。一年四序一月三旬一日十二辰。風雲雨雪陰晴變態。晝夜衮衮隨時權。錦繡屛風千萬疊。白玉芙蓉千萬匝。日日長對了此生無營。自得終老富貴中。何似人間將相業。</text>
<title>古卉 戊戌。自南中過扶餘。詠路傍枯木。</title>,<text>古卉禿如叟。夏春無葉花。煙巷得寒雨。最宜來暮鴉。</text>
<title>次贈友人赴燕 五首甲寅</title>,<text>偏藩今再造。一一荷甄陶。辨訴在誠切。莫云天蓋高。又交懽如飮酎。自覺性靈陶。一別悵千里。況登天路高。又 爲送茶食而言香蜜與瓊雪。田田以手陶。幻化千萬段。遠寄▣▣高。又 爲借花錢而言花紙子宜貿。花糖吾所陶。一圓當一幅。兩嗜價非高。又 爲借兩冊而言宋歐唐十二。何以則薰陶。異日携行橐。能令竹嶺高。</text>
<title>南農八詠 丙辰</title>,<text>氷雪乍解嚴。條風黏土脈。老農負初暄。揮縻緻耒鎛。右初春蒲芽杏始花。鬧野鶬鶊上。種播更駕牛。縱橫理糞壤。右仲春花稀新綠繁。隴麥搖高浪。雉雊日當中。小犢隨饁往。右暮春傭人方得傭。群餉釃瓮酒。鋤莨劇除姦。驩謳稼沒首。右盛夏荷鎌刈早粳。穗茁蛇蟠臥。還嫌雪翻羹。間炊靑豆御。右早秋四野半靑黃。豆肥蕎花老。犬吠識催科。斷匏翁嫗鬧。右仲秋新酒滿瓮香。新果盈盤熟。官吏把書來。迎門要相喫。右暮秋烹萁夜勸牛。未寒還墾墢。墢凍方是膏。計爲明年設。右秋耕</text>
<title>燈花</title>,<text>亂堆金粟子。孤映繡羅帷。默會明朝喜。開奩急畫眉。</text>
<title>次淵岳諸公分韻詩。作爲十絶。以群行忘後先。朋息棄拘檢。爲韻。○壬戌</title>,<text>淵渟逗淸駃。岳竦超埃氛。童習爲築社。世居非離群。其二康氏朴而古。尙恬機自淸。文酒集鄕彥。邑宰敢徐行。其三愚老道彌篤。蒼公盛文章。餘子摠儒雅。共會形相忘。其四靈澍沃壯炎。嫩蔬按芳酒。池荷展碧圓。香淨跳珠後。其五竽籟起松檜。佩環來澗泉。從容任少長。告出慙吾先。其六塵魔謀病鬼。縛我如鐵繩。不饒數日暇。安得隨諸朋。其七冒雨返城闉。天淵判仙俗。福地悵獨違。茂陵無消息。其八皇天雨戲之。薄厚何苦異。厚彼任翺翔。薄我以遐棄。其九一日當百日。四百日懽娛。而我有何累。守官如縶拘。其十淸遊天借便。已識無倦厭。驪珠忽滿眸。灌手空點檢。</text>
<title>霧隱庵。次壁上韻。贈金德潤。癸卯</title>,<text>山木蒼蒼西日黃。前溪水落露漁梁。誰知一壑松雲裏。寂寞銷香掩草堂。</text>
<title>題贈伯懼扇</title>,<text>仙區無計駐塵蹤。夢想依然便是空。今日水軒相笑語。可能移入畫圖中。</text>
<title>追憶普光勝事。贈寄盤桓丈。洪千璟</title>,<text>我馬玄黃我僕單。雪花如鷺擁前山。至今最有難忘處。人在仙寮縹緲間。</text>
<title>追寄翠娘</title>,<text>因元燮聞仙娘數三。姿貌絶代。其中翠娘者最。工詩鼓琴。自嶺外流漂乞食。不知所在云。故追詠之。吾儕文字少葳蕤。猶患平生路轉危。莫怪仙娘賦命薄。紅顏如許更能詩。</text>
<title>幽居午興 甲辰交河錄</title>,<text>茆堂小睡覺難去。欲醒未醒還就濃。山鶯過後更寥寂。自在棠花零午風。</text>
<title>水滑石 天磨錄</title>,<text>幽溪學瀑碾山根。落木封源失瀉噴。試決輕湍下危滑。一時紅葉逐流奔。</text>
<title>牧場 丙午原州錄</title>,<text>當時石柵手紛紛。賢宰聲名到此聞。却怪飛廉汧渭事。不憑民力馬如雲。</text>
<title>兩陵 宣陵靖陵</title>,<text>乾坤嘿嘿憑誰問。松柏蒼蒼不自知。莫怪病臣無限泣。一江難洗二陵悲。</text>
<title>龍門山</title>,<text>中天秀出玉芙蓉。人道龍門第一峯。亭午行雲藏半腹。山靈應爲祕仙蹤。</text>
<title>大堤詞</title>,<text>月明荷葉如翠蓋。重露着葉驪珠新。珠落波心猶可拾。游郞隔水何由親。</text>
<title>秋夜。贈吳子英。</title>,<text>碧樹層陰生夜涼。月明蟲語滿空牀。可憐湖海經年別。近燭相看鬢已霜。</text>
<title>郡城曉景。贈鄭中立。 時○壬子朗州錄</title>,<text>月隱西樓鼓角喧。城鴉啼起始開門。營書夜報將軍至。催點牙兵上路屯。是夜。聞新兵使到郡。</text>
<title>玉峯舊莊</title>,<text>幽溪淨石路依微。碧樹陰中白竹扉。怊悵詩仙舊遊處。破荷枯柳自斜暉。</text>
<title>白巖十詠 乙卯榮川錄○吳府尹橒苦索不已。病中走送。</title>,<text>自吹空外無眞像。故借山光作定姿。淺抹斜陽搖縞帶。卷簾長在晩晴時。闍窟晴嵐生憎皎皎津沙白。一任行人踏去廻。可但夜深疑月色。更敎春望訝雲堆。鼎津白沙無限層陰天際合。翠帷靑蓋列郊墟。斜風過雨蒼茫色。欲倩龍眠畫不如。長林晩雨村墟暝色誰先得。處處人家起夕煙。颺翠搖靑還不散。一時濃羃野桑顚。前村暮煙瑤溪霽夜偏多月。携杖人看似畫圖。靜識游鱗來食處。金波微動渚禽呼。南溪霽月極目湖田秔稻熟。不知霜露暗相催。若非海戍屯雲近。無乃黃河天上來。東野黃雲激激幽泉寒瀉石。靜憐哀玉響琮琤。纓唯可濯何煩足。笑殺滄浪濁更淸。石泉濯纓溪畔苔磯垂柳下。朝來暮去不曾閑。貪看魚子相忘樂。吾亦忘吾把釣竿。柳磯觀魚年年躑躅花開岸。照耀千層水底明。開落專勝茂陵峽。何曾妄引世人行。春岸躑躅金風一夜霜華重。疊紫千峯萬壑同。莫向世間輕富貴。自身長在錦屛中。秋山錦繡</text>
<title>釋奠飮福日。次慕齋勸諸生小學韻。仍示校儒。</title>,<text>大賢非是卽經綸。爲學功程自日新。誰識區區洒掃地。也敎千聖本修身。</text>
<title>流鶯</title>,<text>赤憎輕薄黃鸝子。恰恰胡然啼又飛。定在垂楊還不見。野棠花外聽依俙。</text>
<title>次石泉主人韻</title>,<text>江山何處有閒地。塵世卽今無好人。便欲就君成卜築。可能容老澗之濱。</text>
<title>卽事。贈金正字。</title>,<text>細雨微風作早春。滿城官柳一時新。誰家小塢梅花發。更有琴尊淸照人。</text>
<title>早春</title>,<text>霜曉餘寒未解嚴。日高纔聽鳥喃喃。江山滿目無春色。唯有微黃着柳纖。</text>
<title>燈花 又有五絶</title>,<text>花老銀缸金粟麤。玉蟲頭揷火龍珠。分明爲報空閨喜。來日征人歸到無。</text>
<title>龜鷦亭有感 三首</title>,<text>橋橫野水是龜村。煙樹微茫政斷魂。忍想樓臺長寂寞。夜深流月照空尊。楊柳依依掩水村。小庭誰識動梅魂。山鳥一聲人不見。曲闌空倒舊花尊。鷄犬依然自在村。梅花猶返去年魂。早知人事如朝露。不向高臺共一尊。</text>
<title>長門怨</title>,<text>枯死羅幃誰所憐。罪猶山積寵如天。此生可望親龍衮。一夢承顏是好緣。</text>
<title>寒食</title>,<text>棠梨花發草菲菲。寒食東風客未歸。日暮居人下壟盡。野鴉爭繞紙錢飛。</text>
<title>春日卽事</title>,<text>少女無機唯好弄。日來攀折綠楊枝。楊枝去骨皮如竹。巧作纖纖小管吹。</text>
<title>與李子剛共酌雙淸堂</title>,<text>櫻桃花發鳥𠴨𠴨。池閣開筵春欲闌。爲破離愁對芳酒。不知淸月上欄干。</text>
<title>又贈別 二首</title>,<text>生憎楊柳綠如絲。未挽征鞭只解垂。爲近離亭何所管。遣人相別證相思。仁州城近漢陽山。三月歸人末卸鞍。怊悵郡樓春寂寂。落花如雪倚欄干。</text>
<title>三月望夜。雙淸堂賞月。二首</title>,<text>月射層花照夜樓。水晶宮倚半天浮。未知仙子何如樣。地位瑤臺不是優。明月高樓三月天。滿樓花氣暖如煙。可憐此境無人會。謾道蓬山別有仙。</text>
<title>妬花風</title>,<text>孰主茲花孰主風。欲從天問語難通。未應如許催開地。亂吹狂搖樹樹空。不喜于花不怨風。默尋斯理自能通。花由天作風天作。開落悲歡等是空。</text>
<title>三月念後雨中。適無公事。就睡雙淸。因雨聲睡起。</title>,<text>睡回池閣雨聲多。顚倒開簾點暮花。一院殘紅零落盡。更從何處問韶華。莫道春閒愁更多。有花何似本無花。縱使暫開還落盡。世間誰欲久繁華。願敎春日益多多。更對長開不落花。然後獨斟無限酒。八千年作一韶華。</text>
<title>采蓮詞</title>,<text>短短新荷初出水。田田紫葉如小錢。月明女兒唱歌入。未試淺深猶未旋。</text>
<title>新鶯</title>,<text>一生有底奔忙事。來不從容去又輕。垂柳陰中纔數語。海棠花外只三聲。</text>
<title>月夕。有懷洛中故交。</title>,<text>含情獨倚曲闌西。遠樹歸鴉已定棲。人向秦京花又落。滿山明月子規啼。</text>
<title>西亭子。醉贈權處士。</title>,<text>偶因無事上西樓。留與靑嚴處士遊。長笛一聲仍醉倒。不知明月滿芳洲。</text>
<title>田家卽事 二首</title>,<text>苽蔓纏籬匏繫屋。鷄鳴桑樹犢眠田。日斜墟里斷行旅。童子樵歸生暮煙。田翁七十猶食力。日在野田那在家。嬌女羞人主嫗病。秋風自拾木綿花。</text>
<title>次李內翰贈韻</title>,<text>香案前頭催秉筆。可將飛騎滯天涯。日邊倘得傳消息。報道傾心有綠葵。</text>
<title>次寄吳從事 䎘</title>,<text>滿山風雨候蟲秋。人向湖城獨倚樓。古柳殘荷添寂寞。更堪初月照深愁。</text>
<title>濟民樓。贈金壯元。</title>,<text>秋風獨倚濟民樓。爲愛長江衮衮流。欲向龜臺邀月色。可能移泊釣魚舟。</text>
<title>城山韓別坐野莊 丁巳</title>,<text>種竹移花亦不閑。醉眠猶足避塵寰。一聲山鳥還多事。時喚幽人水檻間。</text>
<title>次湖西方伯李立之韻 春元。遊四郡錄</title>,<text>丹崖翠壁鬱參差。觸眼方知造物奇。勝地相逢須痛飮。莫愁秋月上江遲。</text>
<title>鳳棲亭</title>,<text>白雲紅樹亂山秋。急管哀絲水上樓。摠爲明朝各星散。淚凝殘燭替離愁。</text>
<title>聞慶縣。贈權秀才尙正。</title>,<text>竹峯負罪蒼黃日。兔棧懷恩怵惕辰。憂喜世間誰可共。遠來重訪有斯人。自榮川被拿。時權遠送于竹嶺。俄又承命討捕。自嶺還。時權又送于鳥嶺故云。</text>
<title>留別李立之</title>,<text>朔飆如劍雪如盤。欲向西原道路難。細柳營閑春酒煖。不知窓外折膠寒。</text>
<title>白馬江 又有七言律○戊午</title>,<text>白馬江深春寂寂。自溫臺古樹蒼蒼。可憐人世誰無別。今日孤舟淚滿裳。義士當時盡錦衣。古巖誰識落花悲。可憐歌舞千年地。唯有漁舟帶雨歸。</text>
<title>稅浦泛春</title>,<text>花滿長洲柳滿城。歸帆漠漠暮雲平。春風萬里白鷗外。落日孤舟何限情。</text>
<title>題晩省齋 在扶餘有記</title>,<text>身老時危塵慮微。夜來魂夢到江扉。自溫臺下多春草。何處煙波舊釣磯。睡起茅簷江雨收。不知春色滿芳洲。沙鷗散後無人到。百濟興亡問釣舟。</text>
<title>發全義。向鄭旌善野莊。馬上口占。</title>,<text>處處繁花芳草多。柳如靑蓋水如羅。杜宇莫須啼弄我。一春猶得夢還家。</text>
<title>漫興。贈李士仰。</title>,<text>小塢方庭不受埃。梅花落盡碧桃開。四時群卉遞榮悴。春去卽看還又來。窄窄茅堂短短籬。落花如雨滿天時。茶爐日晏無餘事。閒看幽禽浴小池。</text>
<title>憶鄕</title>,<text>城西破屋倚疏籬。園草庭花春雨時。千里客遊歸未得。故巢應羡燕差池。</text>
<title>贈光州牧洪樂夫 命元</title>,<text>向來人事極多端。客袖龍鍾淚末乾。唯有蒼蒼無等色。望中猶記舊螺鬟。春晴旌節下雲端。走檄風飛墨未乾。落日羸驂還獨去。芳尊何處對娥鬟。附次韻</text>
<title>金僉知江閣夜飮。與子漸唱和。梁慶遇</title>,<text>月籠寒水倚虛無。人在危樓似畫圖。一樹梅花春寂寂。夜深唯有渚禽呼。</text>
<title>在完山寄長城 是日。纔自萬馬洞到全州。</title>,<text>經冬歷遍三營遠。辛苦還從萬馬征。南浦歸鴻看已盡。春雲漠漠古長城。</text>
<title>浴川公館 遊頭流錄</title>,<text>梅子如丸梅葉多。官家閒似野人家。乳雀驕喧捎過蝶。半庭晴日落桐花。</text>
<title>題崔正郞孺長幽居</title>,<text>脩竹疏松傍水淸。一生詩酒管閑情。可憐巖上携竿夢。時復無端到禁城。</text>
<title>贈邊幕府 庚申</title>,<text>負氣懷才人不知。江湖無事老垂垂。今歸畫出麒麟閣。始識風神如許奇。</text>
<title>遊仙詞</title>,<text>綵靄輕籠玉樹寒。碧峯華月照瑤壇。靑童叱鳳班雲迥。群帝相邀紫府寬。蟠桃花發彩鸞啼。鞭出紅龍飮玉溪。此去扶桑三萬里。日輪擎轉橙林西。三秀花明五色獅。彩雲南畔是瑤池。一杯要與姬郞醉。靑鳥徑愁八馬遲。玉海瓊田霞月曙。鳳笙龍管翠蕤遙。隔煙說與靑牛子。莫後元朝上紫霄。</text>
<title>宮中四時詞</title>,<text>年年春色亦離宮。未必昭陽特地融。何事月明花寂寂。淚流紅袖倚熏籠。楡葉陰陰荷葉肥。水晶簾外落薔薇。黃鶯似識君王意。不斷柔腸終不飛。寒螢照箔唯孤影。斷雁橫空只一聲。此夜未晨愁已老。更逢他夕可能生。鴛鴦懸乳幾層長。蘇合輕煙繞洞房。夜海遙遙眠不得。此生無夢見君王。又黃金錯買相如賦。未盡長門如許冤。欲倩龍眠堪畫處。落花深院月黃昏。怨臥銀床着睡難。午陰斜轉曲闌干。生憎侍婢無他念。摘取櫻桃進玉盤。風頭仙樂記微茫。雲際秋燈識上陽。應到明朝無怨恨。今宵斷盡更無腸。夜雪漫漫失瓦縫。氷波箭澁咽銅龍。卽今誰薦君王寢。愁却寒威逼玉容。</text>
<title>贈東岳</title>,<text>宣城已叶滄洲趣。句漏仍成大藥方。何事風塵頻作夢。漫愁殘月照空樑。摩尼山外海如杯。縹緲詩仙久不廻。明月孤舟吾欲放。不知何處是蓬萊。</text>
<title>夜來風雨大作。仍憶京第。</title>,<text>夜來風雨振林柯。忽忽春愁客裏多。想得故園門晝閉。滿庭飛盡小桃花。</text>
<title>題沈家茅亭</title>,<text>小苑新開一草堂。郊圻春日政荒荒。柴門晝閉無人到。獨樹棠花自在香。</text>
<title>醉贈宋君受</title>,<text>童稚交遊四十春。中間星散阻風塵。延恩門外多芳草。送客看花醉幾巡。</text>
<title>途聞兩元帥以其軍生降。憤慨而吟。以問安使往平山。還時路中作。</title>,<text>虜兵乘勝疾雷奔。磧裏煩冤二將魂。小國威靈如盛漢。生降還有李將軍。○聞喬劉兩天將死節。而姜，金生降故云。</text>
<title>走贈盤桓 ○方直銀臺。時洪以辭朝事入闕。相見求詩。立草以贈之。</title>,<text>漢水東流幾日西。人今棄我向南涯。獨留深院爲誰語。花落上林鶯亂啼。</text>
<title>中興寺。次性敏軸韻。</title>,<text>一部楞嚴三角山。餐松飮水法身安。秋來富貴增淸福。千樹霜林錦繡看。</text>
<title>次敏玉軸韻</title>,<text>淸磬傳時掩竹房。白雲無限洞天長。石壇明月縫寒衲。千樹皆紅一夜霜。</text>
<title>伴鷗亭。曉吟。</title>,<text>江樓宿客未回舟。極浦微茫落木秋。無數驚鴻飛不定。曉來風雨滿汀洲。</text>
<title>向葩串時。途中卽景。辛酉三月。與遇伏。蒼石。遊葩串。</title>,<text>一帶瑤溪逐路賖。似將春意向人誇。搖紅漾碧光凌亂。處處無邊躑躅花。信馬尋幽不厭賖。此行風致儘堪誇。分明脚踏眞仙界。莫向溪流問落花。愚伏和韻</text>
<title>雨中歸城</title>,<text>三日尋源逸興飛。暫隨雲水浣塵衣。出溪還復憂民事。春郭何妨冒雨歸。</text>
<title>黃嶺寺</title>,<text>鳴淵泥飮共諸公。不省藍輿入萬松。曉月梨花山寂寂。睡回時聽上方鍾。</text>
<title>出洞別休兒。翌朝。馬上偶吟。</title>,<text>時危每惜別悤悤。嶺樹湖雲路未窮。洞外春陰催白雨。不堪回首萬山中。</text>
<title>蒼石溪堂</title>,<text>桃花潭近小溪西。無數春禽盡意啼。不是忘歸好淹泊。只緣仙路後應迷。仙區風日杳難攀。歸掩春城鼓角殘。深院落花人不見。滿▣明月倚闌干。</text>
<title>次贈浮翁韻 癸亥○四首。又有七律三。</title>,<text>好身長鬣出師垣。蜑子休誇百萬群。再造東天只一日。小詩何足慰雄魂。右提督祠猛士如雲勢批熊。覆巢纁穴荷天同。功歸一將枯千骨。幽咽江波怨水蟲。右愍忠壇洞鎖嬋娟草樹昏。月宵休道有香魂。此身已免坑中落。何必陽臺感雨雲。右嬋娟洞點戍觀兵不暫留。朔雲關雪鷫鸘裘。能詩沈約才無敵。長笛何人更倚樓。右詠從事</text>
<title>鐵山</title>,<text>龍灣十月朔風多。夜雪催氷水不波。但喜將軍弓力緊。肯愁驕虜渡遼河。溟海天寒殺氣收。斂兵孤島不防秋。將軍晏起投壼罷。閑點弓刀送獵舟。</text>
<title>出府 乙丑○淮州錄</title>,<text>峽裏春殘寒轉多。東君何計作韶華。天將一夜江城雨。爲幻靑山無限花。何物村翁好性情。一村先獲一春生。已驚門外綠楊色。忽復墻頭紅杏明。</text>
<title>下磨訶峴。始望楓岳眞面。</title>,<text>塵世聞名四十春。萬峯蒼翠入融神。卽今傾蓋如相識。爲是平生夢裏親。</text>
<title>壯巖</title>,<text>若呈形勝占他山。形勝非難得地難。何事金剛山外立。任敎詞客等閒看。</text>
<title>長安寺</title>,<text>厭看楓岳錦千重。翠壁丹厓帶舊容。多意天公催夜雪。朝來幻作白芙蓉。</text>
<title>正陽寺</title>,<text>徒然春望螺鬟秀。不分秋光錦繡斑。欲賞天成奇壯處。衆峯紆鬱雪中寒。生憎楓岳老僧頑。謾說春秋可入山。應怕眞機輕漏洩。不言峯色雪中看。</text>
<title>孟夏小望</title>,<text>孤懷寂寞向誰開。一病支離歲月催。小院回廊人不見。午風吹送落花來。</text>
<title>王昭君</title>,<text>漢得親賢遠色計。單于有國自當傾。可憐飛將將焉用。一婦人爲萬里城。不▣▣笑竟何誅。延壽奇功掩廟謨。却怕漢皇還重色。畫藏眉斧伐單于。</text>
<title>贈李員外 景奭○二首。又有七言律三。</title>,<text>幽居寂寂俗人稀。驚喜天官到野扉。共就林亭開小酌。不知紅葉滿秋衣。道書盈案客來稀。浦雨湖雲晝掩扉。明日共尋欹岸路。滿山紅葉薜蘿衣。見說先生命駕稀。誰知虛叩夕陽扉。羸驂獨向亭前路。十里西湖雨滿衣。附次韻</text>
<title>三龜亭八詠。應淸陰苦索。</title>,<text>重霧初褰野日姸。碧峯如畫落中天。隨時岸幘吟安句。爲是晴光入座偏。鶴嶠晴峯百尋蒼壁揷澄灣。粧得濃葩艶葉斑。帶雪穿霞增聳色。四時長作繡屛看。馬崖峭壁山城過雨曉微收。縣裏濃煙聚未浮。忽聽家家人笑語。好花無數出墻頭。縣里煙花陰陰古洞亂雲間。無限長風此裏蟠。訝是層濤飛碧落。起尋餘響萬松寒。驛洞寒松雨露休稱潤物優。一郊禾黍未全秋。神功孰與淸霜竝。幻作黃雲十里浮。長郊觀稼曲渚爭誇玉尺肥。幾人携酒向漁磯。斜陽擧網喧呼罷。知是村村得雋歸。曲渚打魚大塊炎炎火汞成。世間無地避三庚。林亭獨受涼颸迥。怳御泠然入太淸。三伏避暑中元勝事最堪誇。衆醉無歸到曙河。摠爲今宵多月色。共憐多月受亭多。仲秋玩月</text>
<title>花鴨 己巳赴善州時</title>,<text>半橫氷面半滄浪。花鴨雙飛戲浴忙。但願相隨深淺水。不知人世有炎涼。</text>
<title>㺚川</title>,<text>當時一敗將無謀。義魄忠魂恨未休。嗚咽彈琴臺下水。秖應羞向漢江流。</text>
<title>寒食</title>,<text>今年寒食未開花。悄悄非唯戀物華。想得故山風雨裏。香煙收盡下林鴉。</text>
<title>不知巖訪旅軒 張顯光</title>,<text>不知不慍知亦好。豈是雲深人不知。不知巖號不知意。應爲人知巖不知。</text>
<title>題張旅軒幽居</title>,<text>梅花如雪柳如煙。二月江湖春日姸。巖上草堂門晝閉。不知人到竹林前。</text>
<title>春晦卽事 庚午</title>,<text>楊花落盡燕飛飛。雨後輕涼透薄衣。想得故園春事了。亂蜂來繞小薔薇。</text>
<title>村溪秋日卽事</title>,<text>小澗纔如一匹練。喧呼兒女澗邊苔。急時爭洗蔓菁菜。擬作經冬旨蓄來。</text>
<title>斷雁</title>,<text>昨夜風驅陣雁深。曉天孤影有哀音。分明落在瀟湘岸。明月蘆花何處尋。</text>
<title>贈李士特</title>,<text>氷雪連天鳥嶺寒。幾時羸馬透秦關。應知小橐携南味。歸及家鄕作歲餐。</text>
<title>新婦</title>,<text>粧成省退默無言。羞澁低頭喚不聞。暗裂篋間紅錦短。向郞要作少姑裙。</text>
<title>落花怨四絶。效老杜體。</title>,<text>嬌花讎我至于斯。欺我衰遲如弄兒。一夜隨風飛去了。朝來相對但空枝。抱此煩冤誰告訴。攀枝▣淚強徘徊。天非可怨花何罪。忍送狂風向此來。不怨花飛不怨風。花非薄我風亦公。多病誰敎違把酒。獨任其咎是衰翁。秖合逢春閉門坐。更敎童子諱花開。不聞花開與花落。此老柔腸應不回。</text>
<title>樓巖草樓。嘲主人。辛未</title>,<text>吾非是我我何謀。身是吾身不自由。一生行止天先定。虛築湖山處處樓。莫漫經營起草樓。經營非是爲身謀。人今何處宦遊去。盡日滄波唯白鷗。</text>
<title>經患後。被鄭子容苦索。強題。</title>,<text>惶恐餘生常懍懍。一春長臥起無多。唯堪小雨能留客。不耐狂風喜落花。</text>
<title>又次畸窩贈韻 與子容對酌。時張持國。亦會同和。</title>,<text>身事蹉跎病有加。衰遲不啻惜年華。故人別後空明月。新酒芳時又落花。趙公年較鄭公加。鄭鬢翻先趙鬢華。憂樂盛衰都莫問。相逢爛醉對殘花。谿谷和韻</text>
<title>贈林戚弟 光胤○丁酉同避亂</title>,<text>親兄同父母。斯世尙乖倫。喪亂仍奔竄。飢寒共苦辛。從茲情義篤。垂老別離頻。縱欲相忘背。其如有鬼神。</text>
<title>發京口</title>,<text>行路遽如許。棲棲何所之。雲隨山不盡。天入海無涯。塵土半生誤。丘園終老宜。南州好桑柘。捨此欲奚爲。</text>
<title>追贈林子定</title>,<text>吾愛林子定。湖海還無營。橘屋覓詩句。梅壇聞鶴鳴。誰知實見得。不在虛名聲。堪笑漫浪子。塵埃勞半生。</text>
<title>向天磨時。越李希珠家前大嶺。</title>,<text>鳥道蟠天細。辛勤度嶺遲。枝擎霜葉瘁。巖戴暮花危。不憚攀躋遠。惟探水石奇。天磨遙指點。雲際隱修眉。</text>
<title>向暝。入雲居洞口。口占。</title>,<text>水寒石齒露。葉脫洞門虛。地可避衰俗。路纔容瘦驢。莫須愁日暮。相與宿雲居。聽瀑宜朝旭。晨興趁木魚。</text>
<title>乘月謀酌</title>,<text>艱投湖岸舍。快意劇登臺。江暝水雲合。月生天地開。篋詩初點出。村酒更沽來。淺酌騁遐眺。世紛方始灰。</text>
<title>婆娑城 丙午</title>,<text>此郭山僧築。當時避賊鋒。幾人收土石。千雉繞魚龍。只合開江市。唯能扞水衝。可憐廊廟計。終始在崇墉。</text>
<title>宣祖大王挽詞 二首○戊申</title>,<text>聖德承靈統。垂衣四十春。至諴光寶系。英武廓腥塵。御極方回泰。乘雲遽卽眞。宮車動曉月。山谷盡沾巾。其二慘憺踰梁日。凄涼哭廟辰。安危雖有數。匡濟豈無人。勳業光先代。恩波浹細民。龍鑣遽遐擧。叫望鼎湖津。</text>
<title>戲贈石洲</title>,<text>吾憐權哆口。大醉入城東。鬱屈匡時略。飄零避世蹤。一尊江海外。千古夢魂中。未必蒼天意。終敎此子窮。</text>
<title>贈石洲</title>,<text>時情忌曠達。天意薄詩流。湖海餘黃馘。風塵更白頭。相看醉裏詠。孤燭夜深愁。明發便星散。把酒誰爲酬。</text>
<title>挽愼汝顯</title>,<text>豪貴主家子。風流鳴一時。灼知生是妄。堪與酒爲期。再賴宜家婦。終無繼體兒。蘧然醒醉夢。四十九年悲。</text>
<title>挽白善鳴妻 振南</title>,<text>有美嬋媛系。生茲窈窕姿。奉誠身主饋。持敬案齊眉。婦道何如也。門闌歎服之。胡爲未四十。奄忽至於斯。</text>
<title>送冬至使李昌期</title>,<text>賀至禮稱盛。選官才最難。茲行眞得副。相濟簡承寬。秋月鴨江迥。朔雲燕雪寒。遙應玉河夜。孤燭照心丹。</text>
<title>發堂山 壬子</title>,<text>嚴裝事早發。終歲未言歸。月曙稀星沒。村虛野逕微。臨行正脈脈。回首更依依。五馬各南北。鄕園從此違。</text>
<title>發印村</title>,<text>夜食隨官爨。晨裝任僕徒。路迷村月暗。霜重野雲低。倦策蕭蕭馬。頻聞喔喔鷄。幾時投郡閣。書葉近燈舒。</text>
<title>光山道中</title>,<text>造化非無迹。神功本泰和。不緣連夜雨。寧得滿山花。白日乾坤麗。靑春草木奢。未嫌行路遠。猶喜眺望賖。</text>
<title>船遊赤城</title>,<text>向晩隨魚艇。天晴水若空。魚行明鏡裏。鳥度錦屛中。妙管凝纖唱。輕撓弄小風。急酬春爛熳。莫負夕陽紅。</text>
<title>贈剡湖陳汝玉 景琳○癸丑朗州錄</title>,<text>高風鏖老暑。驟雨失前山。濕燕依簷角。秋蟲語草間。客來詩卷富。衙罷印床閒。荒稔看天意。因論穡事艱。其二目極天連海。耽看月出山。螺鬟橫繫表。鵬噣沒雲間。造化精空費。乾坤意益閒。何當事長往。斯路謝危艱。</text>
<title>次剡湖贈韻</title>,<text>親友皆淪沒。於何問故知。喜君能遠訪。聊爾慰遐思。秋氣朝來集。荷香雨後衰。滄洲有樂土。何日赴幽期。其二風埃任蓬渤。湖海阻朋知。太半歸冥漠。空餘舊夢思。郡齋秋得雨。桐葉夜憐衰。卽此成佳會。何須問後期。</text>
<title>再次橘屋韻 尹光啓</title>,<text>今朝猶可過。此夕苦難更。葉疏蟾漏影。霜近雁橫聲。湖海經年別。村燈獨夜情。重陽隔數日。倘會月峯晴。</text>
<title>閔思立湖亭。次壁上韻。</title>,<text>悠悠少所事。湖海一閑人。避地謀生晩。端居得趣新。荷池半畝鏡。花塢四時春。落日看山氣。風簾岸葛巾。</text>
<title>歸燕 課製</title>,<text>問從何處去。來訪舊巢▣。細雨含泥競。微陰刷羽頻。習輕誇舞女。傳語解留人。珍重歸期在。休愁別恨新。</text>
<title>秋蟬</title>,<text>槐夏嘶初盡。西風咽更稠。爭催古寺暮。亂報上林秋。促節難裁恨。酸吟不耐愁。誰憐聲絶處。枯甲化枝頭。</text>
<title>閑居卽事</title>,<text>俗情閑處會。物理靜時看。謝客何煩榻。耽眠不用冠。飢蚊朝透壁。驕鼠晝翻盤。少女工爬癢。呼來勝得官。</text>
<title>次蒼石星巖韻 李埈○甲寅榮川錄</title>,<text>不悶爲眞樂。無忙是大閑。況今超世累。卜此好溪山。歌吹水雲外。樓臺星漢間。自憐徇斗米。多病帶微官。</text>
<title>醉中。用進退格。贈丹谷年兄。金止善</title>,<text>我友有丹谷。端居無所營。圖書一室靜。參朮滿園馨。聞達非吾願。潛藏遠俗情。他時忝比舍。尊酒眼長靑。</text>
<title>鎭安馬耳山</title>,<text>兩尖如馬耳。拔地幾千尋。碧玉雙磨笄。靑銅竝揷簪。鵬思褰噣起。龍欲倒身沈。盡日窮幽險。憑茲始豁襟。</text>
<title>次愼博士 天翊 韻。悼其季佐郞。海翊</title>,<text>爲問鸞鳳姿。何從而到斯。棲鳴曾玉樹。飮啄舊瑤池。一落雲千疊。三淸月幾虧。天官還勑去。肯使世人知。</text>
<title>雨後。訓導持酒來勸。卽於酒席走謝。乙卯</title>,<text>居然花事盡。一雨足農功。山近春陰重。樓高野望通。鳴鳩隱新綠。過蝶弔殘紅。不有廣文酒。論詩誰與同。</text>
<title>步月俯玩淸池</title>,<text>孤遊愛水榭。遙夜俯池軒。倒揷星芒直。平沈樹影圓。鵲翻當皓月。花靜過黃昏。令節如親友。詩成勝對樽。</text>
<title>首夏贈友</title>,<text>夏春長抱疾。樂事向來稀。郡砌桐花老。村籬杏子肥。流鶯漏楊柳。雛雀隱薔薇。政想摛玄草。寥寥晝掩扉。其二滔滔又孟夏。草色已連郊。梢重揭新果。葉深藏故巢。酒槽稀見滴。茶臼倦聞敲。一病酬佳節。三春絶舊交。</text>
<title>雙淸堂醉。次權公贈韻。</title>,<text>郡地無他勝。茲遊偶得名。壓池開水榭。俯野抗風櫺。古樹蒼龍老。新荷翠蓋傾。佳辰置旨酒。不惡夜深傾。</text>
<title>次子發贈韻 梁亨遇</title>,<text>江南好風景。樂事向來多。賈誼胡然哭。狂輿秖自歌。欲破悲歡了。無如聚散何。他時千里外。倘寄一枝花。</text>
<title>投嶺路 遊四郡錄○丙辰</title>,<text>鴉啼村月隱。雁度曉霜微。古驛殘碑立。秋山落葉飛。羸驂登絶逕。細雨滿蓑衣。乘興不憚遠。歷險方始歸。</text>
<title>隱舟巖</title>,<text>藏壑古爲戒。隱巖宜醉題。肯愁微雨過。不省夕陽低。絶頂鸕鶿宿。深根擯獺棲。秋崖縱目罷。紅葉醉魂迷。</text>
<title>詠江 遊頭流錄○丁巳</title>,<text>衮衮歸何處。滔滔日夜流。割穿山腹迥。奔過峽心幽。勢衝崩石激。聲到廣淵休。萬古誰開鑿。茫然不可求。</text>
<title>投鳳城</title>,<text>林霏生薄暮。空翠濕春衣。峽束高江迥。村依小郭殘。地偏饒水竹。海近足鮮肥。爽氣侵虛館。魂淸塵慮微。</text>
<title>石門</title>,<text>山門芳草積。溪洞夕陽愁。鶴與人何去。書仍鬼護留。淸都丹滿竈。塵世白渾頭。飛瀑如同玩。尋源欲泝流。</text>
<title>雙溪寺</title>,<text>春風尋絶壑。落日上橫樓。偶爾逢雄節。茲焉辦勝遊。仙翁何處去。釋子至今留。一醉臥華月。都忘千古愁。</text>
<title>佛日</title>,<text>中州早就仕。晩節好名山。迹已遙天外。名猶滿世間。空餘尊佛殿。未見禮天壇。出岫雲空在。孤飛去又還。</text>
<title>玉簫菴</title>,<text>緣雲掛板閣。縹緲倚層巓。俯檻疑無地。巡簷喜有天。從何能做佛。入此是眞仙。乍憩魂神悸。都忘世累纏。</text>
<title>神興洞</title>,<text>鐵壁金銀界。瑤臺玉樹春。地應專脈絡。天亦聚精神。一刹披重岫。三神喜再新。客來醒萬慮。懺悔幾塵塵。其二路入瑤臺轉。霞蒸紫府幽。琳宮明若曙。珠殿爽如秋。步步忘投足。看看動刮眸。還疑兜率界。定是羽人丘。</text>
<title>次東岳贈韻</title>,<text>念昔發楊子。孤帆遙向西。浦深煙樹直。天遠雪峯齊。邑自臥邊理。詩從閒處題。董丞元落拓。況被大臣擠。</text>
<title>再次前韻 李若所創館則爲沈椊撤。而沈築江城猶在。將圮故云。</title>,<text>雪殘山郭北。寒盡海門西。巒嶠風煙斂。鈴簷氣候齊。良朋何處至。佳句此時題。重鎭無爲化。恩陞不是擠。其二天作難人力。胡然使蓋西。飛梁隨電滅。危堞與雲齊。漫有城皆浸。還無柱可題。獨憐形勝地。成毀任排擠。</text>
<title>花潭 戊午</title>,<text>道隱山猶靜。人亡地自幽。照潭花倒錦。瀉石水凝油。駐馬還忘路。臨杯更起愁。艱危遽如許。行邁可遲留。</text>
<title>春日漫興</title>,<text>三春吾不勝。疑在睡鄕中。眼醉桃花氣。魂迷柳絮風。鳥啼何意思。蜂鬧自西東。唯有詩能寫。其如句未工。</text>
<title>投宿交莊 己未</title>,<text>雨色好斜日。路難非所論。山鴉號古木。村犬吠柴門。入夜謀魚蟹。崇朝事酒尊。秋風鄕興足。浮宦夢無痕。</text>
<title>贈權秀士 尙正○庚申</title>,<text>簿領攻吾短。春寒出閤遲。易衰頻把鏡。多病懶題詩。雪滿墻陰竹。氷橫檻外池。南來蒙再訪。最荷故人知。</text>
<title>天香亭夜飮。贈別申察訪。尙哲</title>,<text>地偏由近嶺。節半未舒春。曲沼逢明月。雕闌別故人。興隨梅欲放。愁入柳催顰。驛使勤來往。詩筒倘寄頻。</text>
<title>蒼石溪堂。會愚伏。 鄭經世○辛酉</title>,<text>樹豈安仁種。池非習氏穿。鳥啼山寂寂。花落水涓涓。不出人間世。還逢地上仙。仍知鷄黍夢。非是小因緣。</text>
<title>鳴淵</title>,<text>磵壑超人境。松巖特地淸。似將銀瀑瀉。如送玉蚪鳴。曉雨輕雷響。斜陽雜佩聲。一春無好況。聽此愜幽情。</text>
<title>沿路 游葩串錄○壬戌</title>,<text>鈴閣謝公簿。洞雲行逕微。愛巖移席屢。沿澗擧鞭稀。爽籟隨風發。豪湍觸石飛。前林知近暝。耽玩輒忘歸。</text>
<title>開口巖</title>,<text>古有能言石。巖今欲語休。胡爲是開口。強問不廻頭。未呑滄海去。時吸宿雲留。斯世爭緘結。還應見爾羞。</text>
<title>次題朴上舍溪堂</title>,<text>碧斲崇崇麓。茅開短短簷。窓虛雲暗透。林缺月工覘。山色逢秋減。溪聲得雨添。息機無俗累。心想自安恬。其二捲箔靑山入。臨軒白水橫。螺鬟元有素。鷗渚爲尋盟。風雨秋將晩。乾坤氣不平。茆堂獨太古。嘯詠管閒情。</text>
<title>次巡相韻 癸亥</title>,<text>微風鏖老暑。暇日好開襟。鈴閣琴書靜。轅門棨戟森。無人能會意。有酒是知心。此物何須斷。要頻醉後吟。再次佳雨留星使。淸風洒雪襟。窮途開壹鬱。老暑謝沈森。未借靑冥靶。誰知白首心。仍要芳酒御。爲愛好詩吟。</text>
<title>病起 甲子春。病篤幾死。三月初。出臥交莊。晦日。始扶杖起立湖亭。</title>,<text>病起湖亭晩。靑春鶴髮翁。渚牛依軟綠。山蝶抱殘紅。地載高江厚。天圍大野空。欲將身試健。隨意立東風。</text>
<title>贈李忠義</title>,<text>漠漠林霏霽。荒荒野日明。黃花誇晩節。紅葉報秋聲。極浦歸帆重。圓沙落雁輕。向來饒白髮。況討十年情。</text>
<title>秋後卽事 乙丑淮陽錄</title>,<text>一臥年華晏。寒添兩耳聾。峽雲秋易雨。隴水夜多風。地瘦官廚薄。徭煩野戶空。不愁衰漸禿。還喜減飛蓬。</text>
<title>題草堂 丙寅</title>,<text>四月氷初解。天暄霽朔風。江雲開釣石。野日出田翁。乳雀爭含毳。村鷄喚啄蟲。地偏遲節候。花事問樵童。</text>
<title>贈高山察訪 許𥛚</title>,<text>聾久如無耳。聰非上世含。今還失重聽。人亦息多談。七竅功知最。三生罪亦慙。逢迎違脈脈。却羨病癡瘖。</text>
<title>咏楓岳 天德寺。望日月峯。十王洞。有地獄門。</title>,<text>探奇如挈領。衆目不須煩。日月明天寺。風雲護地門。千峯白馬立。萬瀑碧霞奔。百年衰老恨。未遡九龍源。</text>
<title>次姜天使漢江韻 ○擯接錄○三首</title>,<text>夜拱千星北。朝宗萬水東。月臨鷗渚白。霞抹鷺梁紅。不必三都勝。何須七澤雄。從容解夕纜。微醉錦帆風。其二飆馭雲間下。飛仙地上遊。舟因風共泛。江與月同流。物象浩難定。煙霞迷不收。陪臣叨勝賞。天壤一何悠。其三翠岸旌旗卷。淸江鼓角喧。月生浮樹影。潮退露沙痕。杯酒詩功在。山河帝力存。那堪仙舃返。雲隔杳天門。</text>
<title>贈澤堂 ○於月波亭上。臨別靑雲君。時展紙戲贈以傳之。○庚午善州錄。</title>,<text>黜侈明崇德。斯言可大門。儷皮太素遠。棗栗小心存。志以宜爲養。財非所與論。棼華浮俗事。從此不要聞。時定昏禮。故云。</text>
<title>星州村舍偶題</title>,<text>一室衡茅靜。癯儒舊業疏。竹箱留古硯。松案集殘書。相喚漁樵客。仍同鳥獸居。爲農敦孝理。時復勉三餘。</text>
<title>桃李寺 庚午九月晦</title>,<text>桃李前朝寺。秋冬此日交。漲泉寒雨積。振壑朔風驕。閱世江山老。經霜草木凋。金堂天又暮。客意政搖搖。</text>
<title>追記恩津縣早發向全州</title>,<text>屋角流殘月。門前動客驂。星稀分曙脚。霧暗失峯尖。習唱童鷄咽。防偸睡犬譫。不憚乘早發。今日到江南。</text>
<title>二月。以醮子赴洛時。到鳳亭。辛未</title>,<text>鐵壁圍三面。瓊潭近一丘。古城狐兔得。危棧馬牛愁。卜築平生計。浮名半路羞。秖應他夜月。虛閣替人留。</text>
<title>鳥嶺</title>,<text>終朝攀絶磴。鳥路入雲懸。店迥疑禪榻。人遙似地仙。側身捫白日。騎馬上靑天。歷盡最高頂。方知還世緣。</text>
<title>樓巖雇船。阻逆風。僅達可興。還取旱路。</title>,<text>雇船要速達。鞍馬豈爲勞。病久思身穩。春寒怯浪高。旱路還成算。舟人未解嘲。可憐飛動意。衰白任蕭條。</text>
<title>題晩省齊 補遺</title>,<text>處世隨吾分。阿咸道氣存。湖田收粟麥。茅屋長兒孫。縛竹完鷄柵。分泉注菊盆。有時村客至。乘興倒匏尊。</text>
<title>至月十四日夜。雷雨電雹大作。甲辰</title>,<text>刁刁萬竅迭號鳴。客夢初回欲五更。雨脚暗驅飛雹勢。電光時雜疾雷聲。相才豈是違調燮。天道還應失運行。憶着朝家全盛日。冬裘夏葛自昇平。</text>
<title>贈林汝厚 坦</title>,<text>江湖從古蟄英雄。一室琴書作老翁。借問終隨魚鳥樂。何如暫就鼎鍾功。心懸白岫千▣月。興逐滄波萬里風。橫渡一舟成遠別。浦鷗飛盡夕陽紅。</text>
<title>次沙溪精舍韻</title>,<text>沙老風標冠海東。沙溪淸絶擅南中。百年俯仰開孤棟。盡日逍遙聽萬松。方丈秋雲裁錦繡。蓼湖春色獻玲瓏。安閒舊業垂來世。誰識幽人道未窮。</text>
<title>次天繪堂韻 乙巳</title>,<text>宇宙歸來一草亭。方知造化聚精靈。野雲依樹迷春望。溪雨生波鬧夜聽。隱几暗分孤店暝。捲簾時數遠峯靑。天猶工繪難工祕。苦被吾人取作屛。</text>
<title>最樂亭。次五山韻。丙午</title>,<text>一把茅堂席作門。剩將無事度晨昏。隨僧買鶴山中社。爲客沽魚水北村。盡日松雲長與靜。有時溪雨不禁喧。百年最樂成何樂。爲善工夫勉子孫。</text>
<title>自牛峯向天磨。路出壬辰奉母避亂處。凡四度踏此路。不堪悲感之懷。聊述。贈示姪輩。乙巳</title>,<text>四出茲山四淚垂。逢君不忍說當時。兩都盪裂無家國。半路蒼黃有母兒。人事十年榮悴異。幽明今日死生離。呑聲寂寞身隨影。一抹斜陽古木悲。</text>
<title>朴淵瀑</title>,<text>媧后當年錯補天。銀河終與石俱懸。奔流一壑雷霆鬪。洒沫千林霧雨姸。溪女氷橫裁皓練。潭龍日射飮彤煙。飛隳萬古穿坤厚。四海通波過九泉。</text>
<title>太宗臺</title>,<text>肩輿移坐太宗臺。憶着前王勝宴開。石面平鋪瑤席展。澗腰紆直玉龍廻。旌旗影絶林巒靜。笳鼓聲沈鳥雀哀。知有山靈應感慨。夕霏如淚洒尊罍。</text>
<title>次贈子漸</title>,<text>天時催暮北風涼。壯志居然付渺茫。謾使斗墟纏寶氣。誰裁尺朽作虹梁。迹參簪組顏堪厚。夢入江湖興欲狂。賴有玄夫携手去。臘梅春酒好連床。</text>
<title>慶會樓遺址</title>,<text>登臺不敢向東風。爲是龍光在眼中。啼鳥如哀華殿廢。草花猶管粉墻空。昆池任使恩波涸。禁蘌從他牧豎通。聞說子來營土木。會看端拱大明宮。</text>
<title>戲贈友人</title>,<text>休怪連園懶襲薰。近來交態劇浮雲。三言作虎誰知妄。四顧無人爲解紛。我已就陰元絶影。世將疑寂欲求聞。少年同學猶如此。今日嘵嘵豈足云。</text>
<title>差祭裕陵。贈曺汝益。 友仁○戊申</title>,<text>六月東城曉色分。都人頓足百靈奔。龍鑣遽爾成千歲。鳳闕依然更五雲。萬谷呑聲雷殷地。九天揮泣雨翻盆。蒼黃記得玄門外。蟣蝨微臣奉諡文。右詠六月國葬經綸志負奠三韓。半世功名得祀官。俎豆有儀雖已習。割烹無術豈曾干。隨時廟社常趨走。何處山陵不往還。嬴得庖人調鼎妙。欲資賢相濟時艱。右自調</text>
<title>再用前韻。詠祀祝事。贈汝益。</title>,<text>絳幘鷄人報夜分。松明引路列星奔。銅魚卷舌開靈殿。風馬凝鑾駐彩雲。虔告小心香似縷。肅宣明德月如盆。臚儀將禮催先出。獨向西除祕祝文。</text>
<title>三和汝益</title>,<text>一視淄澠了莫分。終迷寒燠昧趨奔。何時定卜歸田日。每夕貪看出岫雲。節屬上元回斗柄。夜深明月▣金盆。故人倘得開襟穩。共說新詩與古文。辜負仙源繞海峯。身如野鶴寄樊籠。衰年喫酒偏知味。半世攻詩未見功。塞馬有時推禍福。衛烏無日卞雌雄。田園好在堪携手。雪擁都門政北風。</text>
<title>宣陵</title>,<text>拜跪如何淚未收。阡原依舊自松楸。石人不死難逃罪。山鬼無言亦是讎。白日忍從東海出。銀潢空繞北辰浮。平生目極扶桑穴。沼却彈丸憤卽休。</text>
<title>贈石洲</title>,<text>瑰奇寡合自英雄。蕭瑟誰憐作累蓬。半世攻詩窮得計。百年耽酒病全功。黃花政近重陽節。靑眼相看兩禿翁。明日江湖還浩渺。暮雲何處問冥鴻。</text>
<title>除夕</title>,<text>坐守殘更計亦疏。一年偏惜一宵餘。新春政逐來晨動。舊歲還從此刻除。未到鍾聲猶少壯。肯將歡意付虛徐。信知無夕非除夕。秉燭須宜夜夜如。</text>
<title>送金德川</title>,<text>少年魁第或尋常。翌日升▣見未嘗。通政壯元聲藉藉。桂花崑玉映煌煌。一行作吏靑雲迥。千里臨關紫氣長。倘記寂寥楊執戟。白頭門掩草玄章。</text>
<title>催花雨</title>,<text>東君消息訪無因。謾道春來未覺春。半夜雲煙行小雨。滿城桃李作芳辰。誰知一片無言化。暗着千花盡意嚬。不是催開是催落。忍看明日委泥塵。</text>
<title>次早朝大明宮</title>,<text>絳河初落曙光長。紫闥岧嶢隱莽蒼。玉漏盡時開鳳殿。彩雲深處見龍章。春籠六合旌旗暖。花壓千官劍佩香。臚罷唯知拜稽出。向來何策報君王。</text>
<title>代挽尹僉知</title>,<text>累代垂紳閥閱輝。一雙鴻雁好聯飛。纔驚弟逐前冬逝。不謂兄隨此日違。爵位於公三品少。人生從古七旬稀。受知伯仲依仁里。連歲那堪淚再揮。</text>
<title>次白羽扇詩</title>,<text>當時白羽若神仙。擬煽炎靈得再燃。八陣眞成舒卷裏。七擒唯在指揮邊。長令出入由懷袖。會待乾坤入轉旋。痛哭無端星夜落。網生龍匣竟誰憐。</text>
<title>秋日遣懷。奉贈白沙。</title>,<text>奪牛誰識甚蹊田。自笑癡如螳捕蟬。蜀道之難今莫怪。莫鎁爲下古猶然。從來斷送餘生地。不在高飛萬里天。看取村翁炙背臥。身無譽毀是眞仙。</text>
<title>拜陵 代課</title>,<text>壓城涼月耀華燈。羽衛風馳曉幸陵。叱馭百神雷鼓駭。指揮千品獸旂騰。山迎孝思氛埃豁。天瞰誠明旭日昇。禮罷仙鑾凝碧墠。滿空祥嘏作雲興。</text>
<title>江南。逢李龜年。上同</title>,<text>端正樓高化日明。幾春霓羽擁簫箏。繁華二十年前事。流落三千里外情。天樂無端重按譜。人生有淚自沾纓。秖今宮殿渾依舊。可更煙花作太平。天寶年前四海寧。滿城歌吹自昇平。梨園弟子今誰在。劍閣風煙久未淸。更覩漢儀元有淚。重聞仙樂豈無情。江南此日相逢地。莫道昭陽唱月明。</text>
<title>起飮帳中 上同</title>,<text>泫然垂淚洗重瞳。兒女相悲豈是雄。千里蹄隨半道蹶。八年勳入一尊空。虞兮奈若歌終曲。天也非吾怨未窮。中割鴻溝猶未副。區區誰說王江東。絶代佳人蓋世雄。紅顏有淚向重瞳。天亡無賴千人避。勢去難收百戰功。四面悲歌催夜短。半天流月照尊空。可憐疇昔鴻門宴。何似如今飮帳中。</text>
<title>春帖大殿</title>,<text>臘後童陽幾線添。朝來懸乳折彤簷。恩風政與春光動。瑞霧仍隨化日霑。玉斝賜深椒釀軟。珠盤捧凸菜芽纖。從今豈啻句芒茁。黃道光華喜共瞻。</text>
<title>迎祥大妃殿</title>,<text>臘殘鳷鵲響條風。萬務玄凝奏歲功。玉女捧桃來紫府。金童合藥下深宮。仙齡寶算陶匀裏。廣孝弘慈俯仰中。直至斗山摧更戾。母儀長庇我王躬。</text>
<title>代挽尹判書</title>,<text>溫公望碩世無肩。范鎭憂深雪滿顚。二子方陞三品上。長男先逝兩親前。慈天未泯元銷骨。草土纏哀況暮年。驚慟幾時歸奄忽。不堪朝列共潸然。</text>
<title>早春出江</title>,<text>殘雪頹氷閣岸平。一江春意未全生。初魚上瀨圓波動。宿鷺晞陽曲渚明。不待潮回移棹急。秖緣風擺小舟輕。從今休作南柯夢。歸卜滄洲計可成。</text>
<title>次梁子漸詠宋家盆梅 三首</title>,<text>直衝寒臘若無嚴。剩得韶光不自謙。兩朶交枝仍舊族。同香異萼別新嫌。冬春却向孤盆較。紅白能令一樹兼。爲是開花還結子。終調殷鼎共吳鹽。不居王位畏尊嚴。強占兄名亦少謙。獨抗風霜元有力。交開紅白更無嫌。地形城市山林半。雅致名公處士兼。佇待一收盆上實。庶和他日鼎中鹽。窮陰奰屭雪霜嚴。靑帝藏蹲尙撝謙。粉臉先春誇皎潔。絳顋當臘抱羞嫌。新枝舊幹知誰辨。人力天工卽此兼。合敞賓筵具五味。不妨同薦虎形鹽。</text>
<title>暮雪大作。吟寄子漸。</title>,<text>覆地春雲作渺茫。劇風吹雪夕俱張。迷巢野雀投人室。怕濕城烏集女墻。亂秩不禁沾案重。移床端爲洒衾涼。政思久客愁無食。破壁懸燈坐夜長。</text>
<title>調尹次野 暄</title>,<text>男兒貴作東方士。生踏關東第一區。談及此山魂亦爽。夢遊茲境病全蘇。人間果見楊州鶴。雲外遙馳葉懸鳧。只欠竹西樓上月。廣寒仙女影長孤。</text>
<title>示伸滌等 趙伸柳滌</title>,<text>亂後飄淪南斗傍。飽將瘦病度星霜。誰知鄕里兒童輩。摠作公卿宰相行。素志未酬題柱壯。白頭還學哭途狂。殷勤寄語諸兄子。努力靑春老莫傷。</text>
<title>遷葬</title>,<text>墻翣經營十八朞。幾回南望淚如絲。千秋合祔非無日。四邑攀輿本不期。香火卽成同穴願。松楸休復異鄕悲。從今萬死瞑吾目。再拜先人會有辭。</text>
<title>白馬江</title>,<text>形勝猶存霸氣收。風煙依舊使人愁。鳥啼花落巖空老。馬死龍亡水自流。哀草儘埋全盛迹。斜陽唯過一孤舟。奉春謾說山河阻。不及吳公告主猷。時有遷都之議。故末句及之。</text>
<title>戲贈盤桓丈 洪千璟○壬子朗州錄</title>,<text>積謗如山鬢欲蓬。向來知己錦城峯。百年有酒酬豪氣。萬事無心觸怒鋒。雖使玉人終免刖。可憐飛將幾時封。口含兩齒猶漁釣。莫恨蓬山隔萬重。</text>
<title>次盤桓韻</title>,<text>誰敲熾熱着花紅。火傘朱幡簇眼中。浹月全無一日雨。滄溟久絶半帆風。刁刁忽報來蘋末。漠漠還驚漲翠空。從此田間騰喜氣。莫將炎旱怨天公。元韻。詠百日紅花及久旱餘驟雨之事。</text>
<title>次呈橘屋</title>,<text>沈飮窮年醉眼迷。不知春惱更秋悽。門前未見爭名客。竹外唯聞喚午鷄。詩句覓工成劇務。魚梁得雋罷長齋。玉山每倒書爲枕。三古興亡醒卽稽。欲歸塵土路還迷。閉戶深藏意轉悽。藥圃晝長喧吠狗。菜畦人靜聳冠鷄。晴窓把筆文如水。深院燒香坐若齋。知己百年唯有酒。是非千古付無稽。</text>
<title>次閒閒亭韻</title>,<text>酒席聊同野老爭。爲農甘作聖人氓。村仍異釋千年跡。亭對奇峯萬古情。湖雨滿天春渚碧。洞雲籠月水田明。忘機不是全忘世。吾道還宜用卽行。別區風日本無爭。聖世猶堪作遠氓。一面雲山元有素。滿階花竹亦多情。聊隨巖逕秋將晩。偶泛湖船月更明。窮歲柴門稀俗客。小庭唯見水禽行。</text>
<title>梨津</title>,<text>暇日南馳盡海程。征徭須察遠人情。路經斷港歸帆近。波撼孤城返照明。熟蛤夜從龍戶剝。生麇朝遇獵徒烹。紛紛夷面皆嚚訟。窮谷何由布至誠。</text>
<title>登合掌峯</title>,<text>亂峯高束俯溟洋。皓氣蟠空石骨撑。不伐補天功怳惚。却羞梁海事荒唐。先元未必消融盡。後古猶應突兀長。浮世興亡死生理。默然看過幾回忙。</text>
<title>九井峯</title>,<text>憑巖高眺暢幽悁。杳杳塵寰幾點煙。氷外有山山外水。天浮於海海浮天。蒼茫混沌初開迹。像想乾坤未判前。不覺泠泠御風駕。此身還是步虛仙。</text>
<title>喜子厚昆季先至鹿車</title>,<text>忙隨曉角出孤城。葉盡天空萬壑淸。野外不憚羸馬入。公餘聊向鹿車迎。雲開錦石千秋色。水瀉蒼崖萬古聲。來日簿書還滿眼。琴歌且待月輪明。</text>
<title>走筆。留贈金汝吉。</title>,<text>親朋海內散如煙。亂後存亡二十年。不有死亡終隔世。卽因衰病各歸田。誰知慟哭餘孤笑。就此生逢是別筵。門外官騶催去路。更堪揮涕落花前。</text>
<title>次贈林處士 坦</title>,<text>早交諸阮摠風騷。未覺阿咸若箇豪。里耳莫分工奏瑟。族庖寧解善藏刀。出無羸馬尋無友。撫有孤松嘯有皐。事業琴書花草了。可憐初志付村醪。略猶王霸迹猶騷。自是江南第一豪。怕刖秖堪懷楚璞。望氛誰會掘豐刀。世間狡兔營三窟。雲外仙禽唳九皐。斗室琴書餘半世。浩歌沈醉過墻醪。迹淹南海異離騷。還愛春湍特地豪。山割客腸森似劍。花催別恨笑藏刀。三年尙爾羈彭澤。一夢依然繞漢皐。安得休官隨錦里。與君同酌滿尊醪。</text>
<title>墨梅 課製</title>,<text>龍眠模自㶚橋隈。招得香魂卽此廻。苦節怨周餘菜色。玉顏辭漢染塵埃。雪天倘有騎驢過。春日都無引蝶來。何似江南眞面目。窮年憔悴暫時開。</text>
<title>爨下桐 上同</title>,<text>高明自是與天通。收取餘材烈焰中。乍倩般倕施妙契。已看鍾子奏神功。從知爨下多良木。其奈人中少蔡公。萬古無窮傳此火。幾回燃盡嶧陽桐。</text>
<title>花外小車 上同</title>,<text>山雲如畫午風徐。萬類生生一氣噓。蜂意自忙花政懶。鶯聲乍合柳初舒。林香細細侵輕幘。野日遲遲引小車。默會眞元流動意。此心方覺本來虛。</text>
<title>盆梅</title>,<text>寒重紬衾夜似年。盆梅偏向紙窓鮮。孤査抱土經霜老。短幹檠花得月姸。意動谷氷初泮後。功收溪柳未舒前。淸香一室春光穩。不羨江南二月天。</text>
<title>次倪天使漢江韻</title>,<text>爲倚茲樓近水濱。欲將風景慰詩神。人遙異域千山暮。魚樂滄江萬里春。帆掠海雲歸漠漠。波涵汀樹動粼粼。芳筵難再休嫌醉。未久相分鴨綠津。結得飛薨隱翠穹。崇基危占岸頭窮。初疑笑語驚天上。還喜游鱗躍鏡中。潮入長洲渾欲沒。山圍大野未全空。名區幸獲仙曹近。習習如生兩腋風。斷麓臨江地自幽。登臨何幸得茲樓。微微遠點皆花嶼。兩兩輕搖是釣舟。塵垢便從軒外絶。乾坤渾入水中浮。如何喚取龍眠手。摸得諸公把酒遊。和氣春來儘可觀。浴鳧飛鷺滿輕湍。了無塵土侵雲石。時有風帆掠畫闌。他日應傷千里別。當筵須盡百年歡。從前萬事皆黃髮。未覺鷗盟自在閑。雨雲休作白頭新。知己何須骨肉親。自笑散材齊社櫟。錯將貞操擬松筠。百年契闊家無石。半世功名鬢有銀。信義未應夷夏隔。不交顏面是交神。臨牋飛手縱揮毫。筆勢還從句格高。蓬島五雲飄彩鳳。江湖八月捲神濤。文章愧托荒偏陋。意氣欣迎海內豪。明日離懷何處最。春波無限綠如萄。</text>
<title>渭城柳 課製</title>,<text>嫩色工遮十里程。赤憎官柳暗江城。朝朝折與人相送。歲歲還從春復生。不是能銷離別恨。胡爲長管去留情。唯應塞斷陽關路。便絶臨岐贈遠行。</text>
<title>寄邊衣</title>,<text>霜落金河連雁飛。及時裁恨作秋衣。精魂已逐君行遠。裘葛頻違使到稀。急擣不勝寒杵重。密縫猶傍曉燈微。寄衣難寄可憐面。枯死空閨人始歸。</text>
<title>秋聲 上同</title>,<text>無限高飆側耳驚。蓬蓬蘋末勢微生。頻衝夜壑層松怒。故着霜條病葉鳴。滄海卷濤餘淅瀝。衆山凝籟自凄淸。所悲只是秋之氣。秋本無聲氣有聲。</text>
<title>寒花晩節香 上同</title>,<text>四山如瓦摠荒涼。獨傍寒籬穩吐英。擬共松筠專節苦。肯隨桃李逐年芳。方春得雨滋新葉。今日凌霜帶晩香。貞操從來宜歲暮。世間蜂蝶浪奔忙。</text>
<title>次盤桓乞地韻</title>,<text>數畝寂寥楊子宅。也非同病莫相憐。不嫌接屋開三逕。切願連園共百年。隙地卑陬雖未爽。自家風月本無邊。新詩舊釀多多辦。黎杖烏巾數數然。</text>
<title>題沈家茅亭</title>,<text>鑿開荒壟起茆堂。秋老郊圻得趣長。參朮採來身小病。鴨鷄肥處穡登場。新栽翠竹猶含粉。舊養黃花政飽霜。無酒不妨留客宿。蟹螯盈案稻匙香。</text>
<title>出使光陵道。望雪山。</title>,<text>平生酷愛雪峯寒。幾處沈吟駐馬看。聳逼紫霄明戌削。淺埋蒼壁映斑斕。若非舊積防風骨。定是高浮白海瀾。想得懶師垂鼻涕。袈裟獨到七星壇。</text>
<title>橘籍</title>,<text>天下軍書浩莫詳。越中包貢籍猶香。家家責賦千奴壯。處處催編幾子良。逃選陸兒懷裏隱。憂添四老殼中藏。可憐陣歿幽燕卒。何似名流一世芳。</text>
<title>自忠原踰嶺。晝憩黃江巖下。乙卯○榮川錄</title>,<text>驅半日踏孱顏。雨後餘寒逗峽間。遙識巒村依岸住。近憐漁子盪舟還。滄波萬古何曾歇。翠壁千尋自在閒。頭白無由解朱紱。一竿辜負此江山。</text>
<title>三三日。被邀龜臺。席上醉呈主人令公。前一日大雪。</title>,<text>不謂陽春似臘寒。滿天飛雪作花看。踏靑爭奈無靑草。小白翻成太白山。豈是秉鈞調失味。只緣治郡政多瘝。倘非龜老湖亭勝。何處尋春醉忘還。</text>
<title>謝次野伻問 時自慶州伻榮川</title>,<text>身外紛紛了不聞。病餘唯有睡昏昏。殘紅照眼初依枕。晩綠成陰未出門。巢燕語頻知郡曙。野鶯啼盡識林曛。可憐嶺海誰相問。珍重音書慰客魂。</text>
<title>三月晦日。登山城。</title>,<text>偶然乘興出官街。古堞登臨眺望賖。江館野臺佳節晩。鳴鳩乳燕夕陽斜。菲菲沙岸連郊草。處處人家滿樹花。莫道郡齋多簿牒。有時携酒好經過。</text>
<title>次蒼石星巖韻 二首又有五律</title>,<text>朱樓隱約紫崖間。崖面當樓平若盤。小塢頻添蒔藥土。曲欄仍掛釣魚竿。燈疏好納窺簷月。客去長留入座山。一畝荷花開戶牖。世間三伏不勝寒。隨處樓臺每駐驂。百年嵬眼最星巖。排風御氣開危檻。斲石分泉作小潭。艶舞遞陳紛兩兩。深杯相屬幾三三。官稱地主嗟吾忝。却愧頻頻座上參。</text>
<title>七月旣望。被邀龜翁。泛舟于巖下。觀燈玩月</title>,<text>吾儕今日亦中流。赤壁蒼崖果孰優。龜吐神珠巢鶻起。鶴搏遙翮羽人留。存亡夷夏千年地。風月江山萬里秋。勝槩雄才無定債。當時不獨泛舟遊。</text>
<title>浮石寺</title>,<text>天慳萬古使人迷。爲遣阿彌就此棲。何處飛來千片石。至今留作九層階。懸鍾閣截禪房左。聚遠樓高壽殿西。最是靈叢生屋裏。不緣風露自萋萋。</text>
<title>九日登高。醉題。呈示座上兩令公。</title>,<text>嶺限西南揷脚牢。方知造化蓄精勞。江呑大野龍蟠遠。山擁長天虎踞高。勝地不圖逢此日。芳筵何幸屬吾曹。情因境到難工句。未信平生筆勢豪。</text>
<title>重陽後一日。被邀龜臺。而令公携小娥乘舟。出迎于渡口。卽共乘還渡。臺下忽有笛聲。仍與上樓。夜分醉還。酒闌走呈令公。</title>,<text>靑娥小部載舟輕。爲背斜風岸外迎。秋水正連天一色。夕陽誰送笛三聲。無邊落木何曾歇。有意黃花自在明。佳節頻蒙高閣飮。不知公簿惱浮生。</text>
<title>贈金正字</title>,<text>呼牛呼馬任蒼天。壯志銷沈簿領前。異地敢辭長偪側。同年非是小因緣。半生忽忽唯愁病。萬事昏昏合醉眠。無限春風催酒熟。可能相就討幽悁。滄江夜雨未全遲。山郭微陰燕子知。照面村花明似錦。掠衫官柳細如絲。無人不道春深好。有客相尋晩後宜。多病莫嗔還強酒。可堪離恨着吾衰。○此篇。於昨夕龜臺席上。臨別丹城時所吟。竝書以送。</text>
<title>雨後春興</title>,<text>小雨催春如吏過。衆林成市售奇花。爭紅鬪白窮心麗。耀日連天極意奢。藻繪江山開活畫。洗粧人世作仙家。可憐萬古工詩手。如許風光未盡誇。</text>
<title>雨中。見梨花亂落有感。</title>,<text>雨能催開更催落。萬片離房雪體均。乍罥蛛絲驚蝶翅。亂浮簷溜訝魚鱗。鮫機織破零珠淚。商嶺棋傾瀉玉塵。莫把梨花近人樹。向人開落摠愁人。</text>
<title>於同姓會。醉吟。爲示座上。</title>,<text>年年作會爲敦親。得忝斯筵感歎頻。鼻祖曾同七八代。耳孫俄別百餘人。可憐不識如行路。厥體誰知自一身。此氣無窮傳似火。莫疏相愛效今辰。</text>
<title>次金正字謝送酒韻</title>,<text>誰識吾公處智閑。在家非是愛鄕關。逢迎半世無靑眼。早晩同歸有白山。送酒自慙秋露淺。寄詩還喜夜光寒。遙知高會滄江暮。隨興淸篇浩莫刪。</text>
<title>柳絮</title>,<text>一任浮浮趁艶陽。吹空舞迥散無方。較輕春雪投還颺。爭潔秋霜近覺香。盡日漫天何事業。縈沙惹草自奔忙。可禁乳燕鋪巢競。故襯鶯衣着白章。</text>
<title>歸來亭。醉贈鶴谷。</title>,<text>快閣仍從元帥遊。滿雲簫鼓動淸秋。滄波衮衮何曾歇。世道悠悠摠是浮。千里再逢還作別。百年多病更添愁。久知太白天留在。可得相隨就此休。</text>
<title>咸陽邑村投宿時。主人令公將枉訪。卽走呈。</title>,<text>年年十月過咸陽。慙愧官廚到野堂。座上不愁無地主。望中還喜有天王。艱危閱世顏全皺。道里關心鬢已蒼。客裏可憐衰謝色。卽今無面置君傍。</text>
<title>風詠亭。次壁上韻。○被邀洪樂夫。留醉。</title>,<text>客意非關就此休。未成佳句便成愁。天浮繡巘圍長野。地走銀江遶遠洲。淸致喜隨嵬眼幻。風光肯入小詩留。可憐當日晴川詠。能使人驚問幾秋。</text>
<title>寄贈友人</title>,<text>莊叟多談儘鑿空。不如聾默自鴻濛。萬名終必歸無物。三敎還非可着功。下賤人爲大吉士。上農夫是好英雄。從今休說皇王策。老死于于畎畝中。</text>
<title>自詠</title>,<text>不滅工夫元不生。養存珠子出空甁。超天地外遊無象。與日星行覽有形。道異岐爲仙佛聖。水同源作白黃靑。獨知終始憑誰說。一笑忘言入杳冥。</text>
<title>贈別李子剛</title>,<text>終南回首日邊遙。忽忽春愁不自聊。花塢晝長蜂意懶。柳塘風細鳥聲嬌。佳辰似與良朋會。旨酒須從快閣邀。今日送君還閉閤。簿書喧罷更寥寥。</text>
<title>送李尙古赴日本 景稷又有古詩</title>,<text>星軺縹緲不曾留。去向東隅欲盡頭。秦地故人逢幾日。漢家明月載孤舟。殘城鼓角黃雲暗。異域風煙碧海秋。豫想歸期還不遠。可能同醉驛南樓。</text>
<title>次李內翰韻</title>,<text>滿林風雨作高秋。悄悄離愁獨倚樓。古柳餘陰棲檻脚。破荷殘馥透簾鉤。誰憐老將能騎馬。自羨良庖善解牛。佇待天香携滿袖。可拚詩酒一場遊。</text>
<title>宿豐基。早發向嶺。丁巳遊四郡錄</title>,<text>早出豐城趁勝遊。嶺頭微雨勸遲留。蒼苔老石荒村逕。碧樹寒煙古驛樓。瑤澗細通哀壑籟。錦林遙作亂峯秋。向來簿牒供吾老。羞把黃花映白頭。</text>
<title>島潭</title>,<text>前天後地未能知。宇內應無匹此奇。秦使覓山浮左海。漢工拖石起昆池。人迷萬古三神處。鬼向偏隅一壑移。定有飛仙巢絶頂。滿船明月倘相隨。誰擲三山藏峽裏。玉峯如削映丹楓。何須半落靑天外。不願遙浮碧海中。洞有尋源欲歸客。居無採藥未還童。流連更許耽奇跡。未惜秋光付與儂。</text>
<title>龜潭</title>,<text>削玉裁金孰主張。神功玄算杳難詳。蛟龍萬族蟠空碧。虎豹千群倚上蒼。瑞霧祥雲濃五色。斑文彩質耀三光。兩邊倒影明潭底。俯仰舟中怳欲狂。爲有佳期趁夕張。撥忙幽討恐妨詳。影沈水府芙蓉老。氣射星躔劍鍔蒼。自是舟遊勝步戛。況當山意得秋光。百年苦被塵鞿縛。今日偸閑喜欲狂。</text>
<title>石門</title>,<text>石門誰識是龍門。屈起虹腰揷厚坤。應鑿混沌開素竅。定容神禹導黃源。蒼苔老葛雲霞古。翠壁滄波日月昏。滿目無非供勝賞。更堪紅葉照琴尊。</text>
<title>除夕日。到嶺南巡營。醉贈方伯尹次野。</title>,<text>大纛高旌嶺海濱。一麾相訪亦前因。已知明日爲新歲。不意今朝見故人。客裏年華難遣興。老來時事易沾巾。可憐聚散渾如夢。何處驅馳又一春。</text>
<title>德山族會時。醉示座上同姓。戊午</title>,<text>緬惟吾祖秉忠勤。聖主開基賴此臣。原始雖云七代遠。厥初曾自一人身。從今須體同居義。前古猶敦異姓親。把酒相期無忝爾。明明在上是明神。</text>
<title>次月先亭韻 石陽正家○方被參。故末句云云。</title>,<text>爲憐蟾桂倚輪寒。入戶無煩到夜闌。人道出山纔一尺。獨看超海已三竿。憑虛縱似容光易。望遠還應得地難。頭白照心唯此月。是非何事到林端。</text>
<title>次永保亭韻</title>,<text>飛樓縹緲倚中天。一上人如羽化然。幻出蜃宮滄海外。聳開仙閣彩雲邊。今來有路尋蓬島。何處迷津採藥船。欲會神靈扶護意。細看龍氣繞簷椽。</text>
<title>白馬江</title>,<text>白馬江邊春草靑。皐蘭寺裏暮鍾聲。落花流水千年恨。怨雨尤雲百濟城。無語憑誰問天意。有情空復悼吾生。可憐霸氣今雖歇。如許鴻基未易成。</text>
<title>稅浦泛春</title>,<text>江城昨夜雨初收。爲泛春船與客遊。帆似黃雲橫極浦。柳如靑蓋繞長洲。高風捲霧峯巒出。大海連空日月浮。急管哀絲酬令節。扣舷隨意下中流。</text>
<title>完山李士仰雙松堂</title>,<text>癯仙事業本來慵。一壑生涯異圃農。小戶向庭梅放密。短墻沿澗竹圍重。曲池細引玲瓏水。老石雙擎偃蓋松。淨界不須求物外。却隣城市得玄蹤。</text>
<title>留別梁子發房而省</title>,<text>細草菲菲水北村。半簾微雨鎖黃昏。家家春酒初浮蟻。處處寒梅已動魂。離恨一年花又落。故人千里淚成痕。可憐此去誰相問。寥落城西獨掩門。</text>
<title>次題礪山宋秀士精舍 英望</title>,<text>爲卜新居剗翠岡。一區風物穩開堂。心隨出月聊相淨。意與還雲本不忙。床有琴書皆可樂。巷無車馬亦何妨。獨憐遠客催歸路。未襲幽蘭谷裏香。</text>
<title>鴨綠峽。次子發韻。戊午遊頭流錄</title>,<text>江霧初收江日晴。靑山斷處小舟橫。輕陰細拂春旗色。好鳥時和畫角聲。心逐滄波流不歇。恨如芳草踏還生。回頭世路塵千尺。倘御泠然入太淸。</text>
<title>投鳳城</title>,<text>連峯峭壁倚空蒼。背郭臨街結小堂。沙露江干迷鷺白。柳深官路着鸚黃。春殘古峽花將盡。訟息公庭草自荒。仙賞明朝在方丈。計程還復理行裝。</text>
<title>雙溪寺 又有五律</title>,<text>地入雙溪路轉危。石潭風磵落花時。居僧每說靈觀事。過客先尋學士碑。鍾動曉樓人語早。香燒夕殿梵音遲。蘿窓信宿催行色。玩瀑臺高更絶奇。</text>
<title>玩瀑臺</title>,<text>玩瀑臺高半出雲。巖留刻畫紫苔紋。深藏睡虎風煙晦。倒掛生龍霹靂噴。山騁玉虹能俯飮。天垂銀漢欲中分。詩仙玩後吾來玩。笙鶴千秋可更聞。</text>
<title>七夕</title>,<text>玉梭聲斷夜迢迢。千里銀河映紫霄。長使兔蟾棲月殿。暫勞烏鵲役星橋。可能日日無相憶。只幸年年有此宵。金岸珠宮揮淚返。世間空復雨蕭蕭。</text>
<title>挽沈价川</title>,<text>少日堪誇北阮財。太平煙月綺筵開。晩來治郡功名盛。相與論人氣岸豪。斗米不如歸栗里。片雲何遽散琴臺。可憐映碧堂前水。猶帶寒潮去又來。</text>
<title>松都</title>,<text>賢聖之君幾度作。半千基業未云忙。五冠秀氣歸三角。萬世行塵入漢陽。環佩聲隨流水咽。市朝墟作採薪場。獨吟滿月臺前路。一抹斜陽解斷腸。</text>
<title>寧邊客館病縮。未參藥山晩賞。戲揮贈示。</title>,<text>逸氣飄飄阨九州。西來只爲藥臺遊。山縫地絡華夷隔。海齧天輪日月浮。星蓋晩登歌白雪。眼花遙泛盡靑丘。可憐一病違高躅。始信仙凡各有區。</text>
<title>挽白善鳴</title>,<text>草聖淸癯作世規。新聲籍籍豈唯詩。掃除變化浮雲亂。摸得森嚴鐵索奇。與子家尊爲甲乙。較鍾王後莫何誰。可憐風雨今應歇。無復蛟龍紙上馳。曾佩銅魚宰朗州。玉泉山下得遨遊。已知筆法承家世。更覺詞華出輩流。才不登名元是命。仁無遐壽竟誰尤。老天好管多人死。可忍慈闈哭白頭。</text>
<title>交河農舍有感 己未</title>,<text>依然村逕訪鄕隣。二十年間往返頻。犬吠柴門猶昨日。鳥啼花塢似前春。農翁圃叟皆爲故。菜女樵童半是新。唯有老奴迎我泣。向來人事足傷神。曾築茅堂傍栗林。更栽花卉隱松陰。諸書滿架非無友。旨酒盈尊且有琴。朝市豈知村日永。塵埃不到浦雲深。胡然白首營簪組。慙愧丘園負夙心。</text>
<title>途聞兩元帥以其軍生降。憤慨而吟。以問安使往平山。還路松都作。</title>,<text>胡然忼慨獨傷情。三月歸家淚滿纓。花笑似譏憂世客。鳥啼如悼陷胡兵。至今猶訝文丞相。當日誰憐李少卿。若使男兒無節義。古來何限遂功名。</text>
<title>送吳員外赴燕 䎘</title>,<text>不謂懸軍陷虜巢。片言須爾息呶呶。平生每避師生說。此去相依道義交。漢鼓雷騰收敗馬。楚氛煙滅斬長蛟。解紛專對渾餘事。勳業他時亨土茅。</text>
<title>贈槐山守吳肅羽</title>,<text>聚如萍合散如雲。到老離腸劇似焚。新燕不來春寂寂。故人將去雨紛紛。桃花暖後詩誰和。流水深時曲未聞。但使槐民歸太古。肯憐西郭久離群。</text>
<title>又於庚申夜贈詩</title>,<text>浮生那免俗相循。索酒呼燈坐到晨。三雨泥塗逢甲子。一宵明月過庚申。離君恨與春無際。病客情隨淚有因。每到茲辰元不寐。況今携手去留人。</text>
<title>惜春</title>,<text>三月佳辰當晦日。一年今夕最閑愁。華簪有力趨深殿。錦瑟無端隔幾樓。自是詩篇妨懶惰。肯敎花鳥暫遲留。莫云虛度春風盡。贏得春絲白滿頭。</text>
<title>咏銀臺盆池新蓮 傄有日日培植者故云○庚申</title>,<text>兩箇盆池數朶蓮。愛看初葉始田田。曾容太乙仙人迹。今結鑾坡學士緣。稍颭晩風傾蓋小。乍含疏雨瀉珠圓。縱然來在銀臺迥。未及汚池得性專。</text>
<title>謁聖時。在近列偶吟。</title>,<text>宜春門外漏壼催。鳳駕遙從玉座來。風卷彩雲開碧落。月明琪樹映瑤臺。旌旗影轉飛龍偃。燈燭光搖列宿廻。身惹天香趨泮路。輦前猶許近臣陪。</text>
<title>贈別冬至書狀 高溥川</title>,<text>三价無如御史賢。離愁不爲向幽燕。一陽初賀新皇帝。萬曆猶仍舊大年。黃屋此時非昨日。白雲何處是先天。遙應拜跪呼嵩罷。感喜恩光照淚邊。</text>
<title>九月初八日。在可老亭時。答謝高陽伯氏送酒。交河</title>,<text>宇宙洪荒一草堂。揭來塵慮頓消亡。空山落木蕭蕭下。極浦驚鴻陣陣翔。佳節不須多一日。上弦猶是小重陽。何緣兄弟登臨共。對此江湖擧酒觴。</text>
<title>劍湖醉別 辛酉尙州錄</title>,<text>咸關商嶺路西東。一抹斜陽畫角終。極浦孤舟空別淚。大堤芳草自春風。聞來世故心如醉。看到時危鬢已蓬。安得滄波無限月。解官歸作釣魚翁。</text>
<title>別席。走贈淸陰。</title>,<text>南來無別已春愁。怊悵那堪此去留。強欲題詩情未極。不能忘世淚空流。一年芳草長亭路。二月梅花古驛樓。洛下逢迎定幾日。客遊魂夢兩悠悠。臨岐把酒慰離愁。遠客思歸不可留。危世壯心增感慨。暮年詩興尙風流。扁舟我欲輕浮海。長笛君應倦倚樓。江樹嶺雲千里隔。別來懷抱倍悠悠。右淸陰和韻</text>
<title>蒼石溪堂。贈愚伏。鄭經世</title>,<text>細草閒花信馬蹄。暫休朱墨事攀躋。山中桂碧人何在。洞裏桃紅路不迷。已識二公爲大老。忽逢三隱共幽棲。滿堂玉屑春如海。未覺東林返照低。</text>
<title>葩串</title>,<text>鑿破雲根數里延。別區奇勝最葩川。平鋪錦席排瑤壑。淺瀉銀潢下玉淵。肯受秦鞭梁左海。定辭媧鍊補先天。逍遙枕臥神魂爽。未覺身居簿領前。</text>
<title>龍巖</title>,<text>百丈巖根巧斲穿。下容無底老龍淵。應專窟宅波濤勢。暫釋雲霄霹靂權。不厭笙歌喧臥內。爲開星月滿尊前。更疑睡罷驚人語。醉裏回船意竦然。</text>
<title>玉柱峯</title>,<text>傍人爭說最高峯。指點船頭興更濃。不欲全身呈玉骨。却從高頂列蒼松。如聆過鶴遙笙韻。怳接仙翁釋老蹤。且向尊前驚月色。水中顚倒碧芙蓉。</text>
<title>伴鷗亭</title>,<text>回舟催下洛東流。爲賞名亭且少留。鷗外白沙明十里。鶴邊丹壁老千秋。天將水石開仙境。人傍煙霞作別區。斜日靑山花寂寂。一聲長笛不勝愁。</text>
<title>合江亭</title>,<text>鐵崿千層擁翠屛。倒波搖影碧泠泠。山開小麓如逃世。江合雙流爲遶亭。蓬島未應違俗迹。茂陵何必鎖仙扃。悄然回棹尋官路。雨候雲容更杳冥。</text>
<title>次竹西贈韻</title>,<text>忝作芳隣嶺外州。聖恩如海幾時酬。庚天暑雨淫還滯。甲岫屯雲暗不收。夢澤魚龍凌積漲。衡陽鴻雁候新秋。一尊辜負臨岐別。白盡南來未白頭。</text>
<title>再次竹西韻</title>,<text>憶共開軒賞水仙。夜深淸月曲闌前。花如遠岫抽丹髻。葉作諸天展碧圓。湘浦卽今還杳杳。美人何處隔娟娟。高秋倘駐西湖旆。擬㲂臨岐出餞筵。</text>
<title>八月十四夜偶吟</title>,<text>天橫大嶺限南涯。不爲離愁鬢已華。四壁秋蟲何夜歇。一年明月此時多。州家盡括中男戍。斥候頻驚小騎過。王事如今堪下淚。幾回彈劍望金河。韶華凋落已無存。老柳枯荷摠斷魂。世事莫須長太息。天時政屬小中元。嚴更鼓角樓頭月。趁戍鳴砧郭外村。欲瀉牢愁還萬慮。曲闌忘却對芳尊。</text>
<title>秋日。尋玉峯精舍。</title>,<text>亂石嵯峨衰草荒。沿溪出峽路低昂。鳴柯朔吹欺秋葉。壓岫寒雲貯曉霜。物外奇遊遲數日。世間佳節負重陽。敬亭只爲宜城秀。乘興何論簿牒忙。</text>
<title>鳳笙</title>,<text>出峽沿溪春日長。眼中花事靜年芳。龍歸鳳逝江山在。物換星移草樹荒。人倦宦遊遊水石。地呈形勝勝家鄕。從今庶遂投簪計。求作菟裘任倘佯。</text>
<title>劍湖晩泛</title>,<text>劍堤芳約候新晴。遲日何妨晩棹輕。三月梨花無限落。一年芳草極望平。歌聲動浦游龍聽。舞袖回洲曬鷺驚。是處風煙可投老。莫將公簿促歸旌。</text>
<title>次題梅花帖</title>,<text>滿天風雪窅冥冥。怪底盆梅觸眼驚。六合陰功猶密勿。一堂花事任輕盈。不埋胡地千秋色。更挹周山萬古淸。翠竹雖疏蒼石近。處難兄處共宜兄。</text>
<title>敬次仲民贈蒼石韻</title>,<text>浮驂催發古商州。此去南鄕道幾周。氷底暗泉添客淚。屋樑寒月照人愁。愛兄誠淺慙君實。事毋心違憶仲由。未及臨岐腸已斷。夜來那免白渾頭。</text>
<title>贈巡察使 金止男○二首</title>,<text>沍寒之極發陽和。威惠方宣已及爪。再造東天新日月。二年南徼舊旌牙。春歸野館棠陰老。晝永轅扉柳色斜。爬櫛縱宜行勿亟。肯將霖雨後朝家。頻年嶺邑幾般愁。一病支離白盡頭。絶聽聾丞呼不得。無治臥吏起何由。蠶慵尙過三眠食。蟾老猶逢六日留。明發却封彭澤印。浦西還有釣魚舟。</text>
<title>又次</title>,<text>五十年來徒泛愛。不圖商館穩開襟。纔承雅論澄神爽。慣炙風儀動魄森。可與有爲今日事。是知無愧古人心。藩維廊廟誰輕重。▣把陽春試一吟。雨罷輕雲成薄陰。喜將淸製濯塵襟。詞紆春水波濤淼。筆勁秋峯劍戟森。盈案敢辭無脛玉。倚麻空愧有蓬心。却從今日同歸好。嶺外何須作越吟。</text>
<title>次贈善山倅</title>,<text>朱墨三年民散久。白頭猶復滯茲鄕。人心不與吾心似。雨意何知客意忙。圖畫閣中皆俊傑。佩符江左亦文章。天將此物供無用。只合歸休一草堂。白觀金門謝俊士。鸕鶿亭是神仙鄕。飢腸甘糲不須肉。徐步勝車無太忙。絃歌政宜和玉屑。花月更好揮瓊章。澗壑鬱鬱晩松色。良工敢辭開明堂。</text>
<title>與愚伏，蒼石諸公。遊仙遊洞。</title>,<text>幽居寂寞斷人行。兩面秋山錦作屛。木落巖光添澗碧。月明松影擁臺靑。天留異境寧無意。地借高蹤著有靈。一炷淸香書滿架。幾番風雨掩雲扃。吾公有此好林泉。敢憚溪行十里延。仰喜疏松排翠壁。俯憐盤石護澄淵。興來往往吟詩句。勝處頻頻駐馬鞭。未必仙遊問深洞。共遊茲洞是眞仙。</text>
<title>蘆峴</title>,<text>暫休公簿出巖幽。象外遐情動九秋。誰遣玄霜雕碧樹。似將紅錦覆淸流。暮年紫綬非吾分。是處靑山共子遊。坐到忘言方得意。欲成佳句便成愁。</text>
<title>玉華臺。次蒼石韻。</title>,<text>碧流奔放作靈湫。琪樹叢中爽籟浮。丹壑有情山鬼護。玉臺無主水禽愁。玄霄夜夜空明月。錦葉朝朝自暮秋。金鼎他年龍虎熟。半雲笙鶴更來求。</text>
<title>題鳳笙</title>,<text>造化經營信手裁。翦金磨玉綵雲堆。三隅翠壁緣江合。四面靑▣繞地來。天鑿仙源明鏡曲。鬼藏靈境活屛廻。丁寧呵護今千載。借與詩翁小屋開。</text>
<title>挽吳同知 翊○先判書葬日化去故云</title>,<text>莩私僚舊尙堪論。世値云亡至二人。誰料先骸歸地日。正當公氣上天辰。樓須父子能題寫。塚得冬春遞舊新。何事東風更暄暖。哀猿腸斷斷鴻晨。</text>
<title>黃注書壽席。次蒼石韻。</title>,<text>翩翩綵服舞華茵。誠意非惟動鬼神。坐此何人無是母。老猶將母獨斯人。玄生旨酒斟千日。滄海蟠桃獻萬春。直到窮天拜嘉慶。後來茲會幾多巡。</text>
<title>寄題涵齋</title>,<text>不要聲利是英雄。粧點煙霞一畝宮。珠蓋擁仙雙沼月。翠濤凝籟七松風。長春富貴花如錦。浮蟻功名酒若空。默會幽堂涵字意。莫敎鳴鶴出林中。</text>
<title>蔥秀山 癸亥延慰西關錄</title>,<text>了無奇處是眞奇。名聞中州實亦隨。風景纔多一拳石。古今能費幾篇詩。勸拈醉後皇華筆。催撚尊前唱和髭。今我自東西過此。敢辭荒拙負蒼崖。</text>
<title>廣遠樓</title>,<text>宏樓嵽嵲陣雲深。上出層霄白日陰。不啻海隅歸領略。更應天下入平臨。群龍鬪野峯巒合。千雉飛空棨戟森。他夕埋胡楡塞外。撞鍾犒士士如林。</text>
<title>次贈浮翁韻 三首</title>,<text>一道重關傍海堧。最稱雄府浿江前。幾千年後開州邑。六七君臨憶聖賢。塞雪埋山迷大野。浦風吹雁下長煙。浮驂苦悔催先發。未和樓中醉後篇。右挹灝樓韻沙白江平十里郊。照波危檻勢雄豪。仙開紫府天輪近。鬼護蒼崖地軸牢。水氣成煙工曉抹。月光如練數秋毫。想君醉把登臨筆。滿志徐穿短後袍。右練光亭韻紛紛冠蓋駐輕軺。虹作東南霽後橋。文礎泛虛煙霧合。畫闌浮碧月星搖。江山自在無終極。人事從來有長消。朝野卽今非暇日。任敎絲管暫寥寥。右浮碧樓韻</text>
<title>鐵山</title>,<text>飛驂一月盡西程。林畔東趨杳鐵城。朔吹驅濤氷浦怒。塞雲翻墨雪峯獰。遼天殺氣旄頭落。平島軍聲海若驚。安得長纓繫胡頸。便從今日奠民生。</text>
<title>敬次月沙畫軸韻。贈兵使。鄭忠信</title>,<text>終古江山無定主。勝區難必作吾居。人人不敢私焉者。役役庸非命也歟。鯨海浮槎須博望。虎秦完壁賴相如。政當萬里封侯日。可使英雄臥弊廬。</text>
<title>挽尹舍人大夫人 甲子</title>,<text>舍人榮奉大夫人。享到人間八十春。曾以五男三及第。今於四子二名臣。烏辭反哺棲無樹。龍爲雙游化有津。送葬尼丘秋雨後。擁街揮淚摠冠紳。</text>
<title>赴淮陽時出宿東郊。翌朝早發。吟寄友人。乙丑</title>,<text>此生無術報鴻恩。回首蓬萊秖斷魂。天上翻雲隨隻手。世間投杼在三言。交州路接北關嶺。長樂鍾疏東郭村。征馬蕭蕭欲何向。朔風吹雪下楊門。</text>
<title>暮春望夜偶吟 淮州錄</title>,<text>做得春光也不成。雪中枯萑沒荒城。蒼茫萬里關山月。幽咽三更隴水聲。物色隨時非有意。人生到此欲無情。向來少睡元多病。雙鬢▣▣一夜明。</text>
<title>萬瀑洞</title>,<text>絶知玄牝此爲門。楓岳精靈所默存。大氣振山龍虎立。疾雷搜壑鬼神奔。舂霜擣雪乾坤老。噴碧吹空日月昏。賤子不曾辭健筆。到難形處欲無言。</text>
<title>普德窟</title>,<text>何年鬼手創奇功。無地爲基結梵宮。龍棟遙懸千仞壁。翬簷長泛半天風。一圓銅柱支撑屹。四面金繩鎖紐雄。縹緲仙娥環佩響。月明時聽綺窓中。</text>
<title>正陽寺</title>,<text>探奇歷險度昏晨。未識千峯面目眞。乍捲危簾俯寥廓。爲乘晴旭耀嶙峋。煙鬟霧髻爭頭角。鐵鳳金龍曬羽鱗。却悔三朝登陟苦。卽今方始見全身。</text>
<title>天逸臺</title>,<text>未達一間稱亞聖。正陽地位同顏曾。嵬乎天日有如是。怳若窮神無不能。摠萬峯爲大一統。壓群勢豈高千層。我今於此盡楓岳。誰云不可階以升。</text>
<title>叢石</title>,<text>切玉磨璠八柱如。揷標爲植界歸墟。灌門 砥柱所立之海 枉費波濤力。夾樹 兩樹相夾。雷公不得施威。叢石騈列。如夾樹也。 難容霹靂車。岌訝祖龍梁海迹。鍊疑風女補天餘。當時定有經營手。生晩無由訊厥初。</text>
<title>三日浦</title>,<text>楓岳桑溟默護奇。別區風景鬼神知。四仙不識何如者。三日言旋孰使之。強說遊歸元涉誕。可能看去更來遲。滄波萬古蓬壼宅。羽客平居恐未宜。</text>
<title>淸澗亭</title>,<text>不信人言天地宏。白頭今作井蛙驚。平臨浩渺阿明宅。默想元初混沌功。莊▣群飛鷄隱瓮。禹州稀點子依枰。江河自此難爲水。欲擧高帆萬里橫。</text>
<title>洛山寺 須彌山上。有日月初成時所行二道。</title>,<text>金山靈隱勢堪論。爲奉觀音法體尊。桑影動樓人頂火。月初出時。海中赤人。頂戴火輪升之。 桂香飄殿岫銜盆。天敎海若扶琳榻。地戒游龍聽梵言。不向須彌尋古道。眼中長對二靈門。二靈。卽日月也。</text>
<title>占芳洞</title>,<text>羊腸冒涉路千廻。天際秋陰捲雨來。萬甲莫當秦谷險。五丁應倦蜀途開。苔藏臥卉蛟龍朽。葉謝殘條錦繡頹。不有蓬萊連此境。一年何苦再沿回。</text>
<title>贈北評事李士祥</title>,<text>交契論今不是疏。故人之弟故人如。彤毫乍脫銀臺鎖。白羽遙從玉帳虛。秋盡邊聲掀渤澥。獵殘兵氣漲狼居。書回敢恨遲南雁。海運方看化北魚。</text>
<title>萬瀑洞</title>,<text>三入吟筇似呂仙。再來非是葛洪川。雲濤積窟龍歸洞。鐵壁擎巢鶴上天。普女飛宮眞宰結。蓬翁活畫鬼刀剸。誰將物色潛輸了。萬畫千詩摠寂然。</text>
<title>天德寺。戲贈法堅上人。</title>,<text>莫笑吟筇冒雪巓。如來未斷雪山緣。萬千更有餘峯在。三十應兼六洞天。白雪白於白馬白。玄通玄豈玄洲玄。再投天德皆天德。堅臥松雲羨法堅。白馬。峯名。玄通。寺名。</text>
<title>元日 丙寅</title>,<text>家家秉燭坐通宵。爆竹烹桃鎭鬼妖。一極星辰呈四始。萬邦冠佩賀三朝。誰將香葉曾銘柏。仍憶芳花舊頌椒。百歲中分今過半。任敎雙鬢日蕭條。</text>
<title>元日翌日。答寄堅師。</title>,<text>駸駸一氣逐丸跳。物色遷流互長消。遙憶上人迎上日。默探元化始元朝。如來已結黃金粟。方朔空偸碧海桃。定有天花春雨處。迦陵好羽響柔條。</text>
<title>立春</title>,<text>閶闔東風徹蟄幽。農祥晨正報佳休。幾家翦綵裁春燕。隨處揮鞭制土牛。三素雲飛仙袂動。五辛盤出菜芽柔。欣欣萬物皆生意。恰副吾王惠化周。</text>
<title>次姜天使山雨樓韻 儐接錄</title>,<text>飛過三山與十洲。幾回風景筆頭收。芝函東降祥光遠。猩袂西飄紫氣浮。炎帝挫威扶使節。火雲摧葉避危樓。仙槎且莫催行色。會待峯頭月似鉤。</text>
<title>次王給事謁孔子廟韻</title>,<text>有國何王無泮宮。乃知天下共欽崇。千秋過化存神迹。萬世君臣父子功。聲敎元因一人慶。動宣偏荷四方風。瓣香況被皇華薦。吾道從今覺又東。</text>
<title>次王給事遊漢江韻</title>,<text>獻納深流與淺淙。滔滔江漢獨知宗。滄波白鳥迷銀渚。返照丹霞映繡峯。十里風煙迎使節。滿船簫鼓動魚龍。遠天多意生明月。忝廁仙舟逸興濃。</text>
<title>次王給事韻</title>,<text>雄電纔從斗極馳。日華天色映離披。遙承鸞誥玉案下。直泛靈槎銀漢湄。芝檢雲開昭百禮。羽旄風動聳千儀。陪臣忝際歌麟慶。拜稽徒然感涕垂。</text>
<title>次熊天使四月嘗御筵甘橘韻</title>,<text>經冬密置如藏玉。入夏懸知可近脣。偏壤風霜非獨後。天家雨露所濡均。金皮只感君心固。靈液應逢使節新。看取丹丹存箇箇。至諴奚止敬王人。</text>
<title>贈淸陰燕京之行</title>,<text>調刀萬竅理難齊。策霸遵王路轉迷。自是神明扶▣直。未應天意薄吾儕。恩洪已覺東溟小。誠至猶看北極低。還喜靈槎春共返。暫時分手卽相携。</text>
<title>休自金剛還。細陳九龍淵奇迹。壯而寄示。</title>,<text>天仙失色谷神恟。九穴通溟臥九龍。慘懍迥超眞宰殼。混茫全拆太陰縫。長雷沸壑乾坤▣。恒電翻空日月烘。渠是貳身能見說。不須親擲老夫筇。</text>
<title>靈源寺。逢贈芝溪。</title>,<text>平生勝致被天慳。未卜茲遊夢寐間。佳節偶然當暇日。故人何幸到名山。飛筇鐵壁金峯迥。把酒瑤臺玉府間。簿領已非吾輩事。莫催鳧舃出雲關。</text>
<title>佛頂臺</title>,<text>臺臨無地怯先登。似挾飛仙白日昇。造化費心何得此。鬼神努力所難能。溟開銀汞浮千里。壁曳天紳掛百層。坐久悚然看不極。夜來魂夢尙兢兢。</text>
<title>五入楓岳</title>,<text>蓬島茫茫縹氣橫。元戎戒曉發金城。日邊方喜長安近。雪裏偏驚短髮明。自是感雲誠已徹。未應回棹計還成。天敎使節淹茅店。似爲粧開白王京。是年季秋。延新方伯崔公晛于金城。崔要同賞金剛。強隨宿通溝。翌早大雪沒膝。崔欲止行。遂戲贈一律。自通溝距長安。僅二息。喜其漸近。而以雪難踰斷髮故云。</text>
<title>自長安還府</title>,<text>長安一百五十里。二載今成十往還。意內政憐峯秀絶。脚邊那計路艱關。應嫌數數塵侵境。故作紛紛雪擁山。仙賞不如歸服食。鏡中羞對舊衰顏。</text>
<title>次贈東岳</title>,<text>詩能作聖賦升堂。奧旨玄辭接混茫。中歲聲名暄蜀道。小時詞氣逼高唐。黃昏有約胡違路。白日無私政在房。豫想天心催闖發。金鷄應逐一條陽。曾從紫塞過黃堂。消息經年久渺茫。寒峽何堪病沈約。淸秋更作老馮唐。海松滿袋收新子。崖蜜盈缸出早房。認得府中鄕味別。使君休自薄淮陽。右元韻</text>
<title>有懷淸陰謝恩之行</title>,<text>金樞暘谷間浮雲。齊魯微茫點海門。黑水東奔呑渤澥。白天西覆隱崑崙。三年越感無淫雨。八月星驚有泝源。遙想謝恩敷奏畢。滿腔忠義動乾坤。</text>
<title>贈李員外景奭 戊辰交河錄</title>,<text>昭琴一鼓致紛紛。過眼萋菲豈足云。人就樹陰方息影。我臨鷗渚欲爲群。巖廊定策能和戰。書劍無成有水雲。遲暮已甘天所放。肯容賢俊滯江濆。莫愁風雨夜紛紛。簷鵲朝來報喜云。強把泥沙酬寶唾。政憐仙鶴避鷄群。百年知己當橋石。萬事無心出岫雲。詎但交期同閈舊。靜緣終在一江濆。生世無由絶世紛。投山入海不須云。早持衡鑑收人傑。莫向皮毛失馬群。明日催鞭長樂曉。故堂空鎖半江雲。白頭唯有西隣老。依舊垂綸一水濆。門掩秋山落葉紛。世間榮辱莫云云。羲之筆法元無敵。白也詩情亦不群。浪迹時尋十里逕。幽亭分占一江雲。應須早作淸宵會。風月多閑碧海濆。附和韻</text>
<title>贈鎭安詩序</title>,<text>吾友宋子深隱於江湖間。不能隨俗俯仰者三十年。逮我聖朝。始擢爲敎授童蒙之任。功滿。陞轉畜官。不日而得鎭安。於其行也。索語於余。余曰。子深以詩酒自晦。內坦外夷。於其訓蒙也。不諄諄而蒙日就。於其典畜也。不勞養而畜日蕃。今茲爲邑也。如斯而已。又何以他求哉。吾聞其縣也。樓甚高。峯甚奇。石益瘦而水益駃。嘯詠優遊之餘。敎民如訓蒙。子民如養畜。導其志而去其害。則不朞月而民自逸。於四境之內。政期於無爲矣。子深勉乎哉。遂以詩系之。江湖何似隱微官。祝類三年絳帳閑。忽復牛羊看已遂。肯敎邦政任多瘝。一麾政逐春風去。百里須將太古還。詩酒不妨隨暇日。峽中無限好溪山。</text>
<title>送完尹李令公</title>,<text>當時一鶚乘秋上。中歲浮讒避幾鋒。晩起西門安鎖鑰。遠思南隴鎭要衝。桃花不獨河陽勝。民物爭誇沛里雄。廊廟未宜虛位曠。肯敎耆舊滯湖中。</text>
<title>送嶺南方伯洪景望 霶</title>,<text>一年離恨再春冬。却羨相違未始逢。玉節纔隨滄海使。龍旌催按奕居封。陶川洛水尋儒化。智岳伽山問異蹤。觀察兼須制夷虜。繕兵興學在明農。</text>
<title>龍仁 己巳赴善州時</title>,<text>胡然三出漢江濱。老病侵尋問路頻。官僕業專農馬智。知吾意欲宿龍仁。▣松嶺雪呈餘沍。媚柳村煙習早春。十載佩符成底事。亂絲雖亂易治民。</text>
<title>可老精舍。逢九日。登堂嶺。</title>,<text>步屧湖亭爲散愁。莫云堂嶺是凡丘。五冠峯帶前朝恨。三角山揚聖代休。江出積城雄洛浦。海通摩嶠接延州。重陽已破登臨興。不必登臨眺望悠。</text>
<title>次朴君彥 弘美 詠張水原古劍</title>,<text>楚鏟鎔成尺水勞。寶光飛射斗間高。吟空夜壑龍雌怨。哭盡秋原鬼母逃。欲指三軍頭已雪。乍揮千里血翻濤。可將神器終埋滅。爲付東天第一豪。</text>
<title>金烏山城。吟示方伯。</title>,<text>形勢東南左右通。北來佳氣結還融。邑跨彩鳳飛雲表。城矗金烏映日中。百二設關非固國。七三爲郭足平戎。英雄自是非他物。損戶猶成復趙功。</text>
<title>挽奇玄風 廷獻</title>,<text>一行作吏無多日。百歲中分有五年。積善舊聞餘慶在。肯堂今見受殃偏。大賢祀絶天胡忍。廁室兒孤事可憐。老子向來元小涕。不堪南望逬如泉。</text>
<title>喜見盆梅滿發</title>,<text>羃地窮陰宇內均。爲誰偸幻一枝春。驚逾巫峽逢神女。喜甚瀟湘見故人。寶靨當寒猶艶冶。仙標受月更淸新。不須尋向西湖去。座上端宜日夜親。</text>
<title>贈金主簿</title>,<text>不自知爲大失性。少時狂眼老猶嵬。高談四海三邊略。還乏偏隅百里才。何處山林遲日月。愛君門卷遠塵埃。圖書一室應多暇。能復容吾把數杯。</text>
<title>贈呈北渚 辛未</title>,<text>目極東韓已杳然。幾家勳業出才賢。周旋盡禮聲名大。進退隨時道義全。天借江湖供暇日。地從台鉉得神仙。方看煥赫垂來牒。不啻蒼生屬望偏。臃腫由來不受斤。好生天意亦殷勤。本無少技何多口。雖未全聾實寡聞。是處澄江猶素月。幾時華岳了浮雲。已知此物難今世。唯有沙鷗喜入群。</text>
<title>贈別金洪州 光煜</title>,<text>天將才俊羽儀朝。鬼獨憎名謗有招。唯在至誠從所欲。故令便養得其饒。高州不及洪陽大。湖內何如嶺外遙。多病故人裁別悢。會看隨意上靑霄。</text>
<title>亂後述懷。贈金伯順。二十韻。昌孝</title>,<text>不死已云幸。病黃安敢辭。力殫將母日。魂遁哭妻時。臟腑元應爛。形骸秖苟持。語悲誰爲聽。懷惡欲無思。赤足重重繭。蒼毛種種絲。全湖歸蹂躪。盡室苦流離。幽窄潛藏縮。搜驅聒虎羆。孤危童僕散。疲憊睡魔欺。肘已饒寒粟。顋仍學凍梨。走逢蒙血鬼。行踏斷頭屍。日沒驚初定。朝崇膽更隳。經宵披積葉。防雪架喬枝。群死猶甘分。孤生不早期。天乎至此極。命矣更何爲。骨肉憑誰報。辛勤只自知。顏無七日慍。手有八年胝。幸賴憐同病。相迎卽共悲。垂涎濡涸鮒。枯骨獲豐肌。此日逢君喜。傍人謂我奇。痛時難覺痛。痛定始嚬眉。</text>
<title>遊瑞石山 五十韻</title>,<text>夙抱丘山癖。悠悠送此生。淨緣違俗累。仙賞阻蓬瀛。幸此光山勝。元因瑞石名。蒼然自萬古。峙立傲三精。窈窕開幽逕。紆餘引客行。林回藏古寺。峽拆露脩甍。殿畫跏趺肅。庭苔塔劫橫。飛泉噴石亂。疏竹護潭淸。日落思三舍。山高憶五丁。古松髥鬣怒。頑石齒牙獰。不借秦鞭運。非緣禹斧傾。如逃工后觸。似避女媧擎。任被夸娥護。專仍造化成。爲羊愁叱起。如虎怯弓抨。削立千尋越。平鋪五里盈。廣高相錯列。小大各分呈。却怕坤機弱。還驚宇內宏。威神隨境界。氣候異陰晴。洞邃螭龍隱。峯開日月明。穿林聞鬼嘯。轉石聽雷轟。絶頂飄霜霰。遙岑集檜檉。巖雲邀鶴馭。壇靄擁鸞笙。岋若超三界。嵬如隘八紘。仰霄捫曰日。俯海瞰靑鯨。望曠雙眸迥。憑危兩腋輕。秋光粧岫遠。霽色下郊平。始訝堆紅錦。還疑繞赤城。紫飄楓脫葉。黃嫩菊垂英。暗澗通林語。哀湍瀉石鳴。悲涼供寂歷。蕭瑟謝敷榮。變態殊難測。雄奇信莫京。含元長鬱茀。循勢自紆縈。肯與員丘比。羞同太華爭。兒孫看泰岱。臣妾視嵩衡。勝槩隨緣訪。奇蹤觸眼驚。獨來吟踽踽。朋至賦嚶嚶。喜子勤相訪。携筇爲遠迎。華筵皆北客。珍俎盡南烹。拂袖鴻翻翼。斟香蟻溢觥。佳人颯綺縠。淸樂戛簫箏。半世愁樊鳥。浮生笑睫鵬。邊陲猶報急。朝野尙論兵。喪亂流離極。飢寒疾病嬰。素心存謝屐。初志失終纓。匣裏唯長劍。窓間只短檠。萍蓬悲逆旅。屠市晦名聲。浩蕩煙霞意。拘攣俗物情。群峯空縹緲。流歲幾崢嶸。卽此宜棲遯。從今欲鑿耕。回頭悼世網。極目暢心旌。</text>
<title>贈別朴正叔 五十韻</title>,<text>嶷嶷名賢後。溫溫玉絶瑕。箕裘元有種。濡染自無邪。彩翼超丹穴。霜蹄涌渥洼。鬚眉振風彩。儀表發榮華。名許兒童誦。才曾舊老嗟。屑霏開白石。星朗動玄花。鄭絶官猶冷。郊窮老更加。射堪窮舁敵。書向右軍誇。山石疑新甯。河魚訝舊牙。蘭亭推上客。闕里侮東家。事業歸風鷁。功名坐畫蛇。靈芝棲衆草。明月混群沙。讓舞投長袂。辭弓縮猛拏。一官從白首。十載困烏紗。五馬緣親老。長城問路遐。非關映紫綬。只爲服丹砂。堂養榮三釜。閨粧盛六珈。角吹還暮獵。琴撫肅朝衙。撥摘銷奸伏。蘇醒荷櫛爬。訟庭馴鳥雀。牢梐養麋䴥。頌德鮐髫樂。歌功道里譁。謂言終仰戴。情法奈相差。節鎭初分竹。鈴齋未及爪。公私相牴牾。嫌避出莩葭。縱向淮陽薄。其如穎路遮。況今猶戰鼓。何日息兵車。未刻天山石。猶吟細柳笳。瘡餘男盡劓。啼處婦皆髽。旣極呼慈母。誰能翦蘖芽。冥行爭亍亍。冤啄盡呀呀。只合船輸蔡。寧稽檄喩巴。遺恩曾遍洽。歸馬莫催檛。顧我欣依德。如蓬得倚麻。窺文霧裏豹。驚海井中蛙。河漢而無極。吾生也有涯。潛藏身似蟄。蕭瑟室如蝸。未共傾家釀。誰同喚椀茶。淸癯隨病鶴。堆虺似寒鴉。世路危風浪。機心下莫鋣。有懷棲碧岫。無意擁靑緺。命矣吾衰也。天乎父母耶。亂來成老醜。愁裏髮鬖髿。斥鷃欺鸞鵠。駑駘笑驥驊。自分歸朽木。何幸邇天葩。循正鋤荒纇。承規掩苦窳。騷林聊掉鞅。學海喜橫槎。末路逢靑眼。終期老紫霞。如何弦矢別。忽此道途賖。絶塞陰風積。寒天短日斜。都將惜別意。成律愧淫哇。</text>
<title>贈別黃海都事李尙中 三十韻○乙巳</title>,<text>弱齡飛步健。雲桂手重攀。乍退風前翼。猶彰霧裏斑。小心安素位。多力失黃間。海界當華路。藩邦屬詔頒。疇能堪亞伯。師錫自崇班。子果充虛佇。君誠愍寡鰥。白麻宣北闕。紫氣向西關。供給財方竭。周旋智益閑。遐氓旋飽德。宿蠹已藏姦。自可醫民瘼。無煩察俗頑。▣狵應不吠。窟兔詎能跧。大器由天鑄。通途被鬼慳。幕騰良佐頌。朝起遠賢訕。道里瞻帷蓋。親朋溢闠闤。驛梅逢的皪。閨淚想斑斕。節候當姑洗。垂楊學小蠻。雨收江瀲瀲。林暖鳥𠴨𠴨。小鷁招危渚。輕鳧看曲灣。胡爲違枉訪。遽爾作徑還。榻任窮年掛。扉從盡日關。有時尋蠹簡。無意走人寰。懶得滋塵垢。幽知長草菅。朮蔘扶疾病。藜藿減容顏。況値戎戈亂。曾嘗險阻艱。馘枯黃似菌。鬢禿白如鷴。此別愁侵劇。裁詩涕出潸。聖朝兵又動。荒戍甲猶擐。頓覺蹤猶梗。耽看岫似鬟。暮春花動峽。暇日屐登山。此計君能踐。藍輿興一般。</text>
<title>詠蓮 二十韻</title>,<text>人居大江北。蓮在小池盈。密立排靑藕。疏敷隱絳英。色隨暾出淨。香到夜深淸。洽做巫山態。如凝洛浦精。效嚬憐醜女。買笑小陽城。不必三吳勝。徒煩十里明。肯從齊步出。羞與陸郞爭。寵避昆池種。高辭玉井生。弱葩紅凸少。肥葉碧圓橫。受雨珠難定。逢風蓋自傾。始生瑤席卷。方展小天平。剩載元龜重。容乘太乙輕。堂思周老愛。湖憶賀公榮。靜待魚龍睡。涼承霧露晴。人從軒檻俯。花與月輪呈。不借東君發。非緣釋敎成。敷榮由造化。通直近人情。勸主催呼酒。邀賓幾挽行。馨香殊竹弟。樂水勝梅兄。却怕秋霜近。階蓂自數莖。</text>
<title>關王 二十韻</title>,<text>后皇陶鑄苦。河岳鍾成勞。棗面瞻儀峻。桃園結義高。池龍欣得雨。霧豹肯藏韜。一念思歸漢。全生愧托曹。帝臨明燭席。鬼護斬關逃。刃洒顏良血。鋩寒文醜膏。入門金掛印。歸路錦穿袍。赤兔追風足。靑龍偃月刀。周卽却流汗。魯肅竦驚毛。罾口探窮德。華容縱遁操。囊鬚恩已報。刮骨戰頻挑。大計遺堅壁。專征謬秉旄。華夷知勇義。走卒識英豪。不是螳忘雀。胡爲手掣鼇。果將遷許計。終致渡荊艘。呂陸謀成襲。平倉力盡鏖。麥城風雨夜。蘆葦鬼魑號。抗節排千古。捐軀付一毫。冤應爲霹靂。怒已作波濤。遺像賓吾土。微誠欲奠醪。</text>
<title>見橘屋詩。有效退之聯句體。詠蟾十韻排律。卽添二十韻以和之。</title>,<text>物類多陰種。唯蟾狀可驚。似龜身不甲。隣黽號稱丁。體蠢中懷譎。心頑外益獰。若囊圓兩吻。如角突雙睛。亂粟釘肌遍。垂楊擁肘生。動喉長顑頷。曳腹任彭亨。鈍腿工蹲隙。肥腰喜斥坑。吸蠅行舌閃。呑蚓用脣輕。瑟縮聊堪伏。爬挲不利行。癩身疑趙索。疥手想仙酲。逐臭居頻徙。偵蟲首屢傾。淨沙陽處避。洿廁雨時呈。怪有兟兟族。忻無閣閣聲。黨蛙巖底蟄。伴兔月中橫。光到三秋盛。身經六日榮。有時招類集。何事負兒征。至老形尤醜。休糧肚自盈。吹噓皆毒螫。吐納竊光明。大豈支床用。豐非可鼎烹。無如放菹澤。莫使近窓楹。</text>
<title>次宋子深和蘇仙詠杜詩詩韻 二十韻</title>,<text>天縱詩中聖。非唯筆勢豪。大聲歸典雅。高調合風騷。五鬼迎窮士。三辰薄俊髦。愁垂千里翮。怒卷九秋濤。蟄蚓欺溟鬣。飛仙笑圈牢。終歸齊士遁。誰瞰魯墻高。一月飛三捷。從風火萬艘。持衡物自準。窺鼎鬼難逃。一洗空凡馬。千秋釣巨鼇。坡仙久乃和。贊日未爲褒。跡撫龍歸海。聲尋鶴唳皐。文章驚紫極。黃卷誤靑袍。發語推先輩。餘瀾屬我曹。新聲張宋鄭。亢藝喜遊遨。鬪富精神王。爭工胃腎勞。當場誇觜距。堅壁盛旗旄。杜甫雖難仰。蘇翁慨未遭。無論失馬塞。有意樂魚濠。老氏唯淸淨。吾年任濁醪。金聲▣玉振。長短較松蒿。</text>
<title>素池庵呼韻 二十四韻</title>,<text>聞說秋崖好。芒鞋訪小庵。藤蘿迷咫尺。蹊逕失東南。巖楓霜欲染。山菊露初含。鶴起松驚子。龍移石護潭。疏林翻脫葉。重岫卷輕嵐。白足欣相候。靑眸喜共探。洞深窮地絡。峯峻與天參。淸絶塵焉浼。幽尋士所耽。三淸通法界。一室畫瞿曇。小磬傳山暝。孤燈衛佛龕。攀躋堇上上。結構壯眈眈。文甃粧成奧。甘瀾涌處湛。坤靈功莫載。造化力難堪。羨爾跏趺靜。羞吾鬢髮毿。遐睎窮海岱。極目辨琉郯。鍊化思鞭鳳。塵鞿笑縛蠶。直須忘世累。寧足羨彭聃。井路看分筧。樵蹊見荷擔。談經僧兩兩。携酒客三三。自可成高躅。胡爲促返驂。無由違俗狀。何計免林慙。此地宜嘉會。他年▣劇談。月櫺淸坐穩。風榻醉眠甘。異日重相到。林霜趁正酣。</text>
<title>次盤桓愁霖 三十韻</title>,<text>亢旱爲長曀。驕陽作大霖。鬱蒸朱夏赫。埋覆黑雲霃。積水開狂漲。重城限翠潯。弦旬仍晦朔。癸甲自辛壬。弱岸終難捍。高堤詎可禁。層皐如嶼墊。平地學溟深。漠漠滋長淹。霏霏助滯淫。瓦溝盤鷺鴨。庭面集鰌鱘。洒野繩麻直。橫空棨戟森。遐馳呑大陸。高蹴偃長林。絶碇舟人意。窮途旅客心。愁迷連港浦。驚失入簾岑。夷夏分遙點。江沱較片涔。每朝猶淅淅。幾夜了淫淫。任使洪濤壯。還憂趙竈沈。壁陞亡穴蟻。簷落失巢禽。久濕苔藏榻。恒沾蠹得琴。囊空稀對案。瓮倒罷孤斟。茶鼎龍頭沒。詩床木耳侵。招朋愁鼠黨。將母鬧蛙音。婢泣難炊玉。兒啼惡臥衾。屢收書篋網。時檢藥籠參。補漏無完席。防沈覓破鬵。吾儕雖苦雨。天道豈常陰。老子悲懷寶。平生利斷金。田僮念罷耨。閨妾想難紝。獨自傷幽袍。誰因瀉客襟。已非公冶罪。誰繼子輿尋。旅邸饒陳歎。茅齋倍越吟。今朝幸開霽。向晩倘相臨。</text>
<title>苦雨 十韻</title>,<text>長雨連三夏。常陰惜一陽。貧從霾後苦。身得霽時強。日省將崩岸。宵防已壞墻。候晴晞藥裹。憂濕點詩囊。久漏苔侵壁。恒沾菌集床。竈蛙孫老大。堂蚓族蕃昌。小婢啼吹火。飢兒鬪齕糠。馬眠知乏草。僮偃信休糧。理慰妻難解。天寬子益傷。思存陋巷樂。此輩政何妨。</text>
<title>玉峯舊莊。贈李復吉。十韻。</title>,<text>迥得楓臺爽。琴書就此携。參差開錦石。淸淺瀉瑤溪。曲沼枯荷倒。重巖瘦竹齊。卷濤松挺壑。垂蓋柳圍堤。麗旭花爭笑。芳園鳥又啼。綠陰驅伏暑。朱夏自淸凄。菊蕊抽霜砌。梅魂動雪蹊。四時皆勝賞。暇日卽窮睇。不是仙中散。疇堪此裏棲。遐蹤今莫逮。他夕路應迷。</text>
<title>牛峯道中。口占。十六韻。</title>,<text>吾家昔倉卒。將母此徊徨。曉度華藏急。昏登白峴忙。慈顏政樵悴。天意竟蒼茫。婦女猶徒步。行裝絶見糧。驚銷無寸膽。飢吼有摧腸。落果休時拾。披荊宿處嘗。寧愁力已盡。猶願體常康。背負踰岑怯。牽騎渡水惶。遑遑猶不已。去去向何方。九死風塵暗。餘生鬚髮蒼。天時仍否泰。人事欻存亡。風樹何嗟及。山雲倍悵望。誰知五馬守。曾是一瓢郞。躑躅靈轎後。周章舊道傍。因思漂母惠。重爲柳家傷。寂寞呑聲泣。秋林已夕陽。</text>
<title>微雨好燒香 十韻</title>,<text>細雨輕如霧。隨春集小塘。廉纖通竹牖。搖曳灑茆堂。移几宜防濕。當爐好點香。縷煙迷葦箔。芳意滿詩囊。冉冉侵衣袖。浮浮上酒觴。低回依榻穩。輕擧散林妨。絶愛陰薰重。徑愁雨候忙。向來多汩沒。老去轉蒼茫。不作偸閑久。何由得趣長。半生無適意。今日最難忘。</text>
<title>挽朴童子 十韻</title>,<text>眉眼與頭角。淸高超衆姿。胡爲從我學。欻爾使人悲。汩汩深泥巷。淫淫暑雨時。勤來不廢業。每往輒成詩。筆力方隨畫。文華始放辭。聲如出金石。詞若吐蠶絲。秖意脩前路。寧知促短期。人誰不以死。天曷忍于茲。已極瞻聆慘。何如父母慈。病身違執紼。老淚自沾頤。</text>
<title>次蒼石六友堂 三十六韻○堂在榮川○松竹蓮菊梅檜</title>,<text>升堂要講學。取友是明倫。怪與斯人遠。還從植物親。扁名應有以。究實詎無因。抗臘舒香穩。先春發色純。何煩尋岸嶺。獨自近櫳楯。不向淇爲左。非求渭作隣。翠條爭戛玉。縹節莫容塵。得灌殊逢楚。逃名似避秦。層陰受月亂。靈籟奏風均。塵尾垂霜夕。虯髥濕露晨。標經高鵠背。根過蟄龍脣。靜葉搖巢甲。欹花浸漾鱗。粉晞波上靨。香泛鏡中春。北塞曾挑興。東籬久托身。霜嚴難冽轢。風緊不磨磷。艮岳仙應是。羅浮女豈眞。牛羊角抽巷。蛇虺首騈畛。異植憐重活。瑰文想左紉。蒼波誇歲老。珠露諱家貧。賀沼榮爲主。周池愛作賓。鄜人飮得壽。栗里採頤神。獨迓諸公近。偏知四序頻。句芒未茁地。冷蕊已飄茵。綠影宜朱夏。紅衣映葛巾。碧叢供暮景。金萼作佳辰。擺雪蒼龍古。排寒翠葆新。三三俱是益。一一可於人。皎潔難兄弟。幽貞稱隱淪。後凋眞可尙。高直足爲珍。保晩能全操。潛洿不怨旻。六賢相左右。初志任經綸。損旣殊三友。誇堪比四臣。栗溪曾首敍。蒼石卽重陳。病守徒懷土。裁詩愧綰銀。未題彭澤賦。空夢季鷹蓴。滿七休嫌忝。他年卜澗濱。</text>
<title>挽金參判二十韻 玏</title>,<text>鳳凰高鬱岪。龜鶴繞冤延。學自陶門邃。名從嶺外先。登敭隮顯赫。遭遇屬周旋。講榻論思切。銓帷出入專。郡城便養日。宮醞特▣年。異數超時哲。三司握世權。亂離期捧日。衰疾哭崩天。更倚先朝舊。寧遺在野賢。危言歸批頷。誠意失繩愆。奇禍罹方慘。洪私荷曲全。遲遲辭輦轂。悄悄到林泉。白首南鄕臥。丹心北闕懸。村歌強笑語。社酒慰幽悁。杖屨聊隨俗。池臺數敞筵。自慙爲郡忝。何幸受知偏。每到停杯話。頻看出涕漣。皇天胡不憖。吾道恐難傳。一病違三哭。孤吟有數篇。落花猶舊砌。流水自前川。破月靑山曉。空將淚灑阡。</text>
<title>龜潭 三十韻○又有七言律三</title>,<text>大氣初磅礴。沖瀜作混茫。圓方纔剖判。流峙始開張。戌削呈茲峽。巉巖鎭此疆。蛟龍鬪牙角。虎豹爛文章。怒似玄熊搏。紛如彩鳳翔。金牛羅戢濕。鐵象競騰驤。直似橫螺髻。尖猶耀劍鋩。猴蹲仍鹿挺。龜伏或人昂。繡壁參天紫。砯崖揷地蒼。芙蓉抽幾朶。舟舫豎千檣。鬼鑿瓊瑤窟。仙開碧玉房。琉璃工琢破。琬琰巧雕傷。五色爭凌亂。三光助炫煌。彩霞籠欲沸。丹靄繞爲祥。未信蓬壼渺。猶疑積石鏘。赤城非孟浪。玄圃豈荒唐。列植排明鏡。森鋪映綠浪。高江殺猛勢。壯壁擁雕墻。吐納煙嵐氣。斑斕錦繡粧。蘸光搖不定。倒影怳難詳。魚鼈游高巘。虯螭臥絶岡。舟行靑鏡上。歌吹白雲傍。笙鶴非難遇。塵緣未易亡。茲遊天借便。宿願我能償。序屬三秋日。林酣一夜霜。瑤池▣不慣。玉府見何嘗。卽此知前妄。從今悔舊狂。何由謝簿牒。隨意任仿佯。擊節夸娥壯。長吁造化強。回舟忘下碇。引領到纁黃。</text>
<title>次友人贈六韻 二首</title>,<text>爲尋蕭寺路。閑傍一溪廻。共賞曾移竹。頻親欲動梅。雲霄謝遐擧。湖海任低徊。客悶詩難遣。離懷酒易催。相逢雖暖眼。初志已寒灰。此去須提挈。幽期錦水隈。其二遙從漢北路。迥逐斗南廻。翠愛村村竹。香憐處處梅。窮年倦行役。暇日強徘徊。莫道逢場好。其如別恨催。百年齊晦菌。萬事付昆灰。安得隨魚鳥。相忘碧海隈。</text>
<title>寄邊衣 八韻</title>,<text>花自秋田拾。籠從姑氏分。轉軸飛晴雹。隨弦颺白雲。團成千栺直。輪引萬絲紛。梳罷經看理。梭休匹洗盆。翦刀勞忖度。縫線促朝昏。合襮纔嫌薄。塡綿斗覺溫。塞寒猶未授。兒凍豈遑論。十襲含情裏。千行血字存。</text>
<title>挽元右尹 三十韻○鎤○己巳</title>,<text>嶷嶷存遺直。堂堂邁昔賢。氣專山可轉。誠到石無堅。偉器天能鑄。名途鬼自權。違時甘左屈。著績任陞遷。聖駕蒼黃際。騎曹扈衛旋。嶺州纔按劇。方伯特巡宣。果毅奸贓伏。威明橫猾悛。還朝曾不日。儐接悤經年。戎馬艱危極。羈棲疾病纏。周旋防島警。慈惠濟溝顚。籌策深思後。訐謨已入先。歸來堪抹摋。窮約送迍邅。雅度乖時尙。高談脫世牽。經綸國計偃。京兆政聲專。入對丹披悃。端憂雪滿巓。颺言伸拂鬱。忠告動蟺蜎。自是衷誠激。寧知觸忤偏。病違朝海棹。歸掛省山鞭。離思方催着。凶音遽豈然。平生荷知己。酷愛悟前緣。瓜葛私何說。金蘭契獨全。梁妻嘉與竝。齊贅愧相懸。世慕三男秀。君偏一女憐。向來相識最。爲是兩家連。採寶終迷玉。論材愧失楩。竟誰安赤子。能不怨蒼天。念我投茲邑。通宵啓別筵。早知爲永訣。聯枕豈相眠。雉岳埋春雪。龜川鎖暮煙。影孤南紀外。題挽淚橫泉。</text>
<title>挽申掌令六韻 達道</title>,<text>今代無雙士。南州第一人。擢魁知待價。施小昧懷珍。鶴署含香慣。烏臺力諍頻。全家抵洛遠。一疾問醫親。國瘁天催奪。交殘道益貧。終孤哭歸櫬。病伏涕沾巾。</text>
<title>挽徐三宰 渻辛未</title>,<text>罕世生賢輔。知從積德門。英聲時已藉。雅論士爭援。歷塊先群駿。超班閱幾鵷。榮親兩巨鎭。按節七雄藩。聖主曾掄閥。賢郞早托婚。名崇流輩右。階聳列卿尊。玉几俄憑後。金縢末命存。屬當屯運繼。旋値禍機翻。嶺海孤臣遠。關河落日昏。風雲幸際會。神聖轉乾坤。鳳翮催頒誥。鵬程快再騫。旁求須碩弼。首簡荷殊恩。騎省專戎幹。烏臺盡直言。從容宗伯長。左右政堂論。鼎席方虛位。靈衣忽斂魂。永空耆府座。誰把老人樽。寂寂舂無相。哀哀市絶諠。篋辭知己子。裙謝白頭昆。閤在疇迎士。堂虛緬頷孫。里▣嬰死病。題挽哭潛呑。</text>
<title>次姜天使月夜坐皆春亭 六韻○補遺</title>,<text>層霄下鳳誥。孤館住似行。少海開弘慶。偏隅荷聖情。炎辰天更爽。虛閣夜猶明。窓受氷輪迥。簾斜露脚輕。低頭承寶唾。里耳警希聲。却願淹更漏。晨鍾故故鳴。</text>
<title>瑞柳 八韻</title>,<text>托根華省邇彤庭。異卉寧非應列星。秋入禁林元早落。雪殘鳷鵲已先靑。自從上苑黃塵暗。不見垂陰翠蓋停。誰意枯槎變摧朽。復隨冠冕作瓏玲。依依更曳柔絲碧。泛泛還吹暖雪馨。重許流鸚穿錦幕。再敎輕燕劈煙屛。遶河只促隋家亂。起苑曾彰漢道寧。爭似終爲仙李瑞。隨時榮悴表王靈。</text>
<title>筆陣 十韻</title>,<text>筆陣欲窺文囿盛。墨兵看取右軍書。誰知整整堂堂氣。直向行行字字餘。一畫纔成方又曲。六奇爭設疾還徐。橫雲鐵索輝堅銳。彗日銀鉤抗密疏。走勢初驚晉是鶴。分軍俄辨魯非魚。免冠謝罪須毛穎。革面輸心賴石虛。楮子沒身元不伐。陳玄磨頂詎干譽。神謀莫敢當韓信。異算誰能過穰苴。自閉鵝籠收大捷。休將鳥跡較玄初。可憐軍旅吾猶未。白戰奇功愧不如。</text>
<title>有懷亡友石洲。次杜工部題鄭著作六韻。</title>,<text>泉路人間隔杳冥。淚流雙眼幾時靑。可如工部懷三絶。猶寄台州作一萍。醉舞雲翔無復見。劇談雷厲向誰聽。平生索飮家家酒。縱筆留題處處亭。久誦六經將補衮。忽嬰三木豈賓庭。胡然漫興歸深刺。未必昏朝得正刑。蓬島卽今添羽客。老天何處耀文星。不爲損益休長短。日月何曾較燭螢。</text>
<title>挽西平府院君 十韻</title>,<text>文彩風流尙德姿。弭彤猶怪着鞭遲。騫淸蹋顯馳聲遠。歷秩登樞屬望宜。先聖末音憑几日。昏朝讒舌在田時。那將國器終投老。果陟師垣更出奇。白水源從靑瑣宅。凌煙圖避伏波私。輿情共倚邦禎固。天意還憐國舅▣。休戚忝同扶社稷。協謨期與濟艱危。寧知湖路蒼黃後。盡瘁歸來疾病隨。天奪終慳一老遺。樑摧奚但九重悲。胡塵滿目吾安放。獨立秋風淚滿頤。</text>
<title>崇蘭操。贈別石洲。</title>,<text>緬崇蘭兮在南國。香菲菲兮佩所好。蘭爲蓀兮擯蔓草。人謂蘭兮是芳草。草爲草兮蘭不蘭。蘭萬死兮誰爲惜。我送君兮緬此蘭。君思我兮在空谷。</text>
<title>南海堂。望潮。</title>,<text>群蟹奔穴競招。汎汎白鷗先導。忽驚越已襲吳。誰意漢皆得楚。盈科不差毫芒。進退無非一道。</text>
<title>土泉同宿聯句 玄洲趙善述，石洲權汝章，玄谷趙持世。</title>,<text>歲鑰陰崢嶸。述天衢霰凌亂。章大風山木號。窮巷人蹤斷。世夕戶驚剝啄。章昏狵鬧閭閈。呼兒點燈燭。入室鋪几案。述開尊拈琥珀。章展縑摛璀璨。硬語拔耵聹。述怪談窮汗漫。群笑口雙呀。章相視目皆爛。袒肩踞如箕。述露髮頭不冠。燈腰蠖屈伸。章鍾臂塹拒捍。述鬪䦰觴走羽。世開匣琴揮縵。嘿哂兆跽隅。述嬌羞叉闖幔。世踦長絲報喜。章句奇音有歎。述縹團酸戛牙。章䵝潤煤染翰。炰夏甘嚼六。述酌春任殘半。章楚老咿窓間。世吳儂酪壚畔。述籤懸軸橫架。章桁盈襞被墁。述玄壼戴缸坐。世蒼鼠抱粒竄。池窪石面滑。章匣霜鐵鼻貫。述照壁杯呑蛇。章嘆室垤鳲鸛。述伏隙蟲有婦。章墜枝禽失伴。世運毫奴頭尖。章拂楮孫顏粲。述觸屛睡若舂。裂枕鼾如煆。世鼎坐焉能炊。章弓臥不成彈。述地深山擁門。章江迥沙圍岸。塊噫如蓬蓬。述浪豗方渙渙。章贙凍蹲怪巖。世龍朽臥奇幹。章乳滴㬑射簷。述煙寒雪埋館。章氷莝蝟罷齕。述霜塒木失旦。世簇盤圍早飣。章頮水促朝盥。世華蟲弔體解。述腥鬣憐肚判。鎪物文生奸。章獻怪語成謾。世詩神驚䆕䆷。述古電怯輝煥。章辦信釘赤杠。窮涓溜素汗。世剖萍甜可喊。割璞瑩宜玩。丘言刮聃經。章風晝產昌彖。世脫馽旣免攻。樂曳寧受鑽。述角縮偕蝸蟠。章枝腫依櫟散。世賓名趨耳巢。夢利背翼侃。述但保今朝嬉。餘外不須算。章</text>
<title>黃溪同宿聯句</title>,<text>虐雪弄陰機。章獰飆攪坤軸。一馬鈍如蛙。述孤村暮飛蝠。鋪席室幽幽。章開戶山簇簇。點燈團夜語。述論文刮舊目。羈跡嘆雙萍。章索居違尺牘。日寇毒甚醒。述世事危可哭。走山脛無毛。章喪馬髀生肉。拾橡充糗糧。述依林當室屋。塗腥驚偃尸。章丘皓厭積髑。繭趾任彳亍。述拮手困匍匐。燹來跼宵征。章礟動喘晝伏。呱斃痤路側。述述𠜲委山谷。九死逃䃔䃧。章一身免鋒鏃。自怪戴吾頭。述安能望我腹。墢塊謀數粒。章墾荒播五殼。盎中安屢空。述杖頭資習卜。婦寒襻少絮。章兒飢食半菽。樂巷旣忸墦。述撫蝨仍掛犢。賣樵赬擔肩。章鬻絲空織柚。雪穿東郭履。述日照先生蓿。明睛靑久隱。章塵鬢白盡禿。遇甜蝴每圓。述嘆逝駒太速。高深阻䥗縫。章南北邈忽倏。不謂奎合纏。述更此玉開櫝。依依發孤笑。章欣欣握一沐。抽肝宜毋叱。述發口要人服。把碧醺入髓。章挹淡淸滿掬。奇適禮侯恭。述聲喜慄軒縮。鉥幽窞呈奧。章剖微蘊罄蓄。拾唾箇箇珠。述詠德猗猗竹。誇商舌頻舚。章拜昌躬屢鞠。驚掌嘆獨抵。述舞脚喜相蹵。說舊魂欲𢥠。章承規顏卽恧。見黃萌已除。述交瑾酎正熟。疑傑世方溷。章破老時不淑。涸轍魚喣沫。述殺機蛇起陸。藋深車避席。章巖幽胥歸築。山歌哀甯角。述市泣悲高筑。閉關學天隱。章搜腹待日曝。時平牛牟田。述歲暮風拔木。禨俗見踽巫。章豐歲驗夢牧。夜年鷄哭窮。述巢居雀警謖。擁籬竿竦千。章撲簷花糅六。牛哀僵穴嘷。述左慈伏牢宿。慴寒頭作鼈。章蹋氷行似騖。述軋霄峯指攢。章翊雲檜頂矗。述遠興人廬霍。遐想到濠濮。章語難義形色。默存道藏肅。述求名上竹鮎。章憂世越俎祝。只可視顚顚。焉能走逐逐。述</text>
<title>土泉再會聯句 沒韻</title>,<text>山夜闃三籟。述村醪破孤憤。牝䫜林榲㬣。章閻桚藩柴𦄐。世碧深江涆涆。述翠重峯嶾嶾。章曋晴䀣山夔。世跧蹠跼土鼢。羃地雲可篲。章被陵氷作䌥。世怒巖距角獰。章亂卉髥鬣忿。述竹啼飆揳玉。章松舞雪篩粉。述蘁坐燭劍膽。世謖進衒玉韞。述語怪喙屢鳴。世詩捷管頻扮。章顏臭蝨繚絮。述嵇倒蟻沸醞。章刴乙軒魚腹。世蘸甲呀鯨吻。章獨跪執若鬯。述雙醻看似巹。吟喁肩聳浩。章歌嗚耳熱惲。世縷解鍔發硎。述的壞笴得檃。嬭黃魂附枕。章唇靑婦吹蘊。斧桂煮曉粥。述鑱藥劚春堇。世自暮脫穿絡。述長生越埃坋。呪霧銅額狺。世匿刀蜜口听。述肔丁獻時祥。世趫石報世忞。章美破周川沸。世艶煽晉地墳。述鮑乾謇誰弔。世誼涕紛獨抆。章聆鷄唾袓狂。述畫馬禮石謹。喘耎憐夏蟲。世黯噫惜朝槿。章田園胡不歸。述蜘蟵斯可隱。無營心更遠。世弗違道自近。述詩書猶白紛。章項馘已黃𪏚。穴樹揖桃餓。世袒荊仰藺刎。述詞源瀉水駛。世筆勢奔雷磤。章燭盤虹長吐。述茶鼎車常𨏈。世人生如此足。章畢命保愨慬。世</text>
<title>述懷聯句</title>,<text>二儀判鴻濛。章三精耀混茫。世平成萬事出。述闔闢群品張。章林林蠢橫目。世昧昧淆封疆。述靈檀降仙聖。章寶曆偕伊唐。世爲之君臣民。述敎以士農商。章至化慏左海。世素朴甄東方。述躡武有殷仁。章建國稱箕王。世八條革夷面。述億代昭鴻光。章燕盜逐孱裔。世韓業俄隆昌。述爪分地橫裂。章角立邦興亡。世跨虛翠麟飛。述墮地紫纓長。章神鷄喔金櫝。世古龍掣牙檣。述紛紛蠻觸戰。章擾擾豺虎場。世天人歸靑木。述玉帛開明堂。章統三垂五百。世拓土恢城隍。述薰腴藹周洽。章文治赫明敭。世季葉德漸否。述末路謀不臧。章妖狐壞金甌。世陰祲干朱陽。述尺夢兆乾符。章日角提天綱。世應順滅辛癸。述敉寧紹武湯。章樹立規略宏。世設施謀猷皇。述匹休啓奧區。章相宅占華罔。世周匝壯闠廛。述洞達交康莊。章嶐甍㨖斗極。世華堞照扶桑。述沼靈涵德鏡。章林禁巢儀鳳。世疏漢通入漕。述望岳邀百祥。章雜貨湧列隧。世甲第羅諸坊。述媌娙颯綺組。章軒蓋擁簫簧。世絃黌集圓冠。述鷺陛趨玄裳。章汗雨霖九衢。世轂雷轟萬箱。述壤產發瑰蕰。章土貢充寶藏。世苞實渡海橘。述廚珍出河魴。章北漠獻鼠貂。世南溟來驌驦。述織絲霞彩爛。章彈花雪色楊。世金銀銅鐵錫。述瑤碧璆琳珢。章楓枏杉檜檉。世蔘朮芝蕉薑。述豹豽犀兕熊。章鴇鷖鵠鵾鶬。世民殷物亦夥。述道泰時自康。章重光繼神聖。世協恭登俊良。述聲明溢蓋壤。章功烈超炎黃。世文質旣弸彪。述秩禮何輝煌。章詞苑翥燕許。世俠屈馳原嘗。述馬苴握韜鈐。章皐陶持憲章。世師錫盡碩言。述共理無奸贓。章馨香入無象。世裘葛各有常。述恩煕囿䎉狘。章威布庭戎羌。世穡登春酒盈。述畦茂秋蔬香。章桑麻敷隴陌。世水草茁牛羊。述生身忝聖氓。章失學頗淸狂。世朝隨鬪鷄兒。述夕問當壚娘。章金鞭走槐街。世玉斝飛柳塘。述誂艶覘繡戶。章按曲據象牀。世馬細金騕褭。述衾暖紫鴛鴦。章蹙繩墮花鈿。世蹋板搖玉𤨠。述戲鞠足鬪趫。章弄丸手誇忙。世飄搖送紙鳶。述祓除登石梁。章祳儺呈詭譎。世角觝校倔強。述魚龍九華變。章繪彩千門粧。世新羹摘句艾。述香餠擷嬌薔。章椀粽氷蜜寒。世甑粘薇果芳。述步郊靑染綦。章陟丘黃泛觴。世憎蟲撒松葉。述擯鼠燒草芒。章曉喧競賣暍。世朝讙爭棄忘。述傳葩醉神巫。章抛毬舞妖娼。世海神效婆娑。述仙禽象翶翔。章葩蒸萬重霞。世葉擁千林霜。述韻鶯嘉樹蒨。章燖鵠瓊花颺。世流連逐光景。述倏忽費炎涼。章酣奭恣落拓。世褦襶長披猖。述中年乃覺悟。章晩節還悲傷。世剔蔀刮舊習。述策駕期月將。章專精尋蠹簡。世索微探螢囊。述羲經鉤隱奧。章鄒傳窺汪洋。世魯史究謹嚴。述周頌歌鏗鏘。章杜癖痼浮誇。世蘇向投雄剛。述詩工排小山。章賦健欺長楊。世旁搜到玄門。述餘力浮慈航。章略傅圯下奇。世方窮肘後詳。述天衡測度躔。章地維分眛䁑。世冥觀志益壯。述弘濟願難償。章身名坐抹摋。世塵土勞劻勷。述卞壁誰剖璞。章豐劍空埋鋩。世群鴟得鼠嚇。述孤鳳失巢蹌。章噬人溺井狵。世鬪食當途狼。述奸睛䀣䁑睒。章獰髮披䰃鬤。世白屋陷塗炭。述朱門飫膏梁。章乾文彗孛動。世時侯雨雪雱。述鯨鬣振溟渤。章虎坼失關防。世擣虛松漢夷。述肆毒湖嶺瘡。章翠華效去邠。世法駕異游襄。述帥奔解鎖甲。章卿竄投圭璋。世垢面步王孫。述蓬首啼宮嬙。章嬰城爨宋骸。世復矢髽魯孀。述偸生走荒谷。章庇身伏林篁。世波道愕漂杵。述䶪野慄鳴槍。章宵征怯鬼䗲。世陣亡哀國殤。述跧隙縮跟尻。章偵竇煼腎腸。世津竭齶欲焚。述喘劇瀋如漿。章懷䙖掩赤呱。世結帶牽暝倀。述籍蕪成夜茵。章拾芉備晨糧。世獨跳萬鬼窟。述遠遊千里鄕。章斗屋翳柴荊。世瓢飮噍粃糠。述襏襫勤畝功。章汚邪祈歲穰。世鼎藜元不糝。述澗毛甘自湘。章鶉居拙生理。世犢禈餘行裝。述離群殊壹鬱。章感舊徒彷徨。世金玉邈爾音。述雲樹遙相望。章不謂此盍簪。世快意當爬痒。述各憐肌肉瘦。章共歎鬚鬢蒼。世入門促燈燭。述掃榻呼茶鐺。章握手暢幽悁。世開胸增激昂。述百年足悲吒。章萬事終棲遑。世頹綱尙陵遲。述亂領猶巖廊。章狐媚豕更塗。世能嫉賢又妨。述齚齒但韜舌。章抆淚還盈眶。世無心走城市。述有興歸滄浪。章願言修初服。世相將脫名韁。述圍棋亂竹間。章投釣靑溪傍。世一室共圖書。述三徑連門墻。章與君卽嘉客。終吾以倘佯。述風期固難測。世紛殊未央。章聊將鬱律懷。撫劍歌慨慷。世</text>
<title>土泉會合聯句 沒韻</title>,<text>萍合本不期。述相逢此陋巷。故情詩滿篋。章新歡燭吐虹。共悲道長堙。述深歎世益降。豈知虞芮爭。章終爲鄒魯鬨。誰拯萬民墊。述難治九年洚。秖睡几隱烏。章寧辭綬紆絳。酣劇忽如狂。述直過少似戇。淸談殊未已。章古寺華鍾撞。去年冬。僕南行至鼇山。聞趙君善述新築于珍原之土泉。卽冒雪往扣。而持世在焉。二公得我。敷腴之色可掬。翦燭聯句。天明別去。後數日。善述過僕於黃溪。更値雪夜。續土泉故事。秖以欠持世爲歎。又數日。二公同到黃溪。宿一夜。還往土泉。僕從之。留連五晝夜。文酒之樂頗洽。所聯詩僅千五百餘言。二公藻思甚壯。如水湧山出。以僕之蹇劣。仰追逸䡄。得無僭耶。一別俄頃已復隔年。雪窓風燭。徒入夢想間耳。錄前後四篇。時時閱覽。用破鬱陶。辛丑初春。歸到江都識之。右權石洲跋</text>
<title>風詠亭。醉中。用壁上韻聯句。光州牧使洪命元，李生時稷。</title>,<text>語欲驚人死未休。到難言處却深愁。樂依微淡月初生岫。明滅斜陽已隱洲。述細雨何孤孤客恨。樂瑤琴能使使君留。李此身不是樊川子。誰意江南遇杜秋。述○方飮時。秋香適至故云。</text>
<title>次盤桓回文</title>,<text>霏霏細雨過林疏。破睡閑窓客興餘。歸未歸時芳草綠。微風晩處近床書。</text>
<title>藉田賦</title>,<text>我聖上握符之十有三載。俶命禮司。庸擧藉田之儀。重粢盛也。重民命也。于時。斗揷辰。姑洗協。土發膏。菖始葉。遂乃靈考星吉采日。先張宿擧。三習乃設。於是司鍾警鑰。掌漏奏刻。六戎楊武而肅隊振伍兮。總總䔿䔿兮奮而方驤。叱馭八神兮。警蹕而迅導。趨鬅鬤兮走陸梁。飭句陳使按壁壘兮。駕太白兮驅熒惑。風力▣蠡之。倫秉鈐而掬旄兮。旅賨▣兮伍奮育。星羅雲布以雜襲魚鱗。螭騰虎躍兮川行嶽植。戚殳鋋槍之林立彗斜。夫何麾幢戟纛之婀娜也。伊班正行直而肅穆兮。儼冠紳兮齊佩笏。珂珴聲節兮禮容閑。又雍容兮規步矩列。寔武疾而文徐兮。霎陰闔而陽闢。旗燈撒沙兮列炬燭乾。似密星垂天而燭龍耀極。於是聖上。乃按王制參月令。憲度備法服竝。張翠華之威威兮。御蒼虯之蜿蟺。遂登高逵以東騖兮。歷靈祠以臻縹壇。乃奠壁而薦醯蠁。祀帝農而禮后稷。肅申敬而出之兮。瑞穰穰兮委山岳。於是望東南之百畝兮。臨翠幕而懋昏作。封人表其疆植。僕圉緻其耒鎛。司農豫其靑犗。太常備其穜稑。鴻臚奏耕。宗伯導場。玉趾降阡。寶舃登陌。芳草映衮。輕塵染綦。洪縻總軛以制角兮。黛耜墾墢而田之。翠筴方擧。五推告訖。前星踵曜兮左轄繼輾。厥推七九兮循法蹈則。百牛齊首以騈蹄兮。庶人耦耕而終畝。紺箱旣傾。五種播土。穡夫報功。農叟獻慶。乃有塡觀擁望。競足互頌。黃髫亘野。耋艾盈壟。爭嗟迭聳。聲發容動。元元橫目者。莫不感跂而噎泣。況近在乎從列。喜溢寰區兮奪春色。慶彌終古以炳蔚。遂乃竣禮畢勞。回鑾轉軸。還師解部。返旆旋曲。彩棚山移而岳遷兮。笳鼓殷天而應節。戲夫彳亍於危竿兮。僞佛顚搖以呈詭。乘獅馴虎兮。躨跜狂騁。雲鶴仙童兮。妶奇以逞異。西王母戴勝以上壽兮。玉女捧盤而獻果。斥淸矑而擯蛾眉。陋雜妖而疏技巧。方覽圓冠與方領。儼環橋而林立。共投頌而獻謠兮。遂風功而詠德。于時。鮐背之耇。鯢齒之耄。蹣跚匍匐。鼇抃鶴舞。且拜且跪。抗手颺言曰。國本於民。民本於食。其食維何。非穀不食。穀乏則飢。穀裕則活。肆古列哲。躬先以籍。聖徂神邁。曠廢罔蹈。今焉復古帝憲王度。憲度是襲。唯民之福。非唯民福。宗社之福。宗社攸福。聖躬康億。而況三五其推。無世不有。儲副助耕。古所罕有。今推旣五。襲五有七。神化滲潛。覃及動息。顰呻者笑語。愁怨者悅懌。餓莩望腹而肉骨。僵死回生而起死。奚但伸傴起躄。披聾發瞽而止哉。聖上猶尙卑讓。不以爲泰。淡然還旆。不夸不大。乃有群臣百揆。擁庭稱賀。齊叫爭頌。聲震蓋壤。頌曰。黕彼蒼壇。在國東垠。載爽載廓。告稷祀農。醯蠁豐隆。乃降乃藉。握索耜土。跟觳以武。推五乃息。淑惟春宮。踵皇乃雍。增其二績。相又增二。二而加二。其九乃極。旣墾而穀。事畢回轂。嘉祥以積。騃謠耆嚄。驩飫忻洽。祉涌嘏激。載賀載頌。豐貿亨貢。遐邇愷樂。維天無外。維地無際。聖澤攸屆。維嶽嵩嵩。維海洪洪。聖壽攸同。聖壽聖澤。無窮無極。樂無窮極。</text>
<title>次姜天使弔箕子賦</title>,<text>余惟篤降其元德兮。聖爲配兮賢爲侶。庸祛慝允造乎純明兮。道方聳兮治以擧。比揚舟先刺以蒿楫兮。疇或綴糟而遺醑。緬殷童之孔狡兮。天孰祿兮以佑女。唉狂奴之走鬅鬤兮。愍沈宗又隳緖。旣荒酗滅乃彝則兮。后皇默兮莫女語。荃爰黨夫摋茢兮。榛與莽其雜處。趨大暮兮遠景晷。紛枘鑿旣齟而且齬。昔乙祖之翦夏兮。羌肅恭乎帝心。中旣乂兮荒又至。疇不庭其厥琛。贄䀈說之申申兮。恒納碩而攻淫。遵皇路而迭騖兮。罔不迪乎訓音。胡裔德之昧邵兮。謇背夷而面嶔。黎之盻兮摠仇予。師酒池而脯林。炭無辜兮媚妖喎。樂之極兮怨之深。纔刲九兮旋臠鄂。羑幽幽兮創厥今。散之賂兮昌乃西。天所授兮歸耋艾。比胡爲乎剖慘。梅胡爲乎醢害。廉來所以景附兮。雷乃翺翔兮擁途。輿仆而軸潰兮。夫孰云鞭筴之可驅。哀元元之罔有攸歸兮。仰是日而籲呼。蹈沸湯而莫滄兮。內怐愍而𢖳𢖳。順昌而逆顚兮。厥理之非可誣也。太康之自速覆兮。羲與羿不可誅也。火德冷兮難再噓。天實釋乎帝楡。朱均之或可爲兮。姚姒詎紹乎唐虞。龍諤諤而遘殃兮。有及禽之誠孚。雨霈然其誰禦兮。故徯來而蘇枯。光六七之旣晦兮。慟聖伏而賢徂。眷西顧而有集兮。應順之豈云闓𨵦。拒少師之格言兮。云苦口之甚茶。旣淫戮慘及乎麟鳳兮。反寵之以狺盧。云余惕霜乎象箸兮。眷滔天于潢汚。微抱器而去之兮。曷不念乎乃祖。仁友訐而先淪兮。孰匪躬而規輔。忍銜箝而塞好兮。鬼臨余之不臧。任墑埴倀倀而默默兮。慼有甚乎謇謇之克匡。俄黃鉞之涉河兮。孰云西路之且長。同三千兮會八百。天下宗于一王。伊余志之慢愚兮。質金石爲腎腸。苟有食其從之兮。又何異乎犬羊。顧皇天不可逆兮。有夏臣之逢湯。彼旣咨我以大道兮。欲經緯乎家邦。爰敷奏止于九疇兮。實綱張而目揚。配羲畫而符玄兮。衍先略而後詳。斯蓋曠詔乎忞忞兮。不啻乎王府之嘉祥。慨黃唐逖而遠兮。諒天通而神知。矧封墓而式廬兮。本非余之所期。西山隘兮北海遠。又非余之所之。彼旣格余之丹衷兮。曰有土汝其尸之。向檀人之攸都兮。樂夫天兮復奚疑。遵遼道而越薊關。非進退於用捨。孰天命之可違兮。信於穆之不已。挹勺水以洪鼎兮。御跛驢以大路。寶鍔試其朽株兮。犀革謝其堅固。處荒陋而猶恪兮。聿包容乎聖度。民胥聚而爭迎兮。羌有喜而無怒。爰中國而不夷兮。非獨行之踽踽。飽忠信篤敬以爲糧兮。遵禮義孝悌以爲伍。敷八條而化殊俗兮。樂是國兮不永傷。水就下兮風偃草。幅員之罔或蹶猖。乃君臣而父子兮。遂冠冕又衣裳。萬鑿飮而耕食兮。至老死而倘佯。茲固羶仁而蟻聚兮。如悟醒而悔狂。肇滌濯其腥穢兮。又沐之以薰芳。遷蔀巷而處廈兮。去氷谷而卽房。澤逾遠而彌洽兮。道悠久而益光。東氓仰其父母兮。甚葵藿之傾陽。儼祠墓几杖之猶存兮。雖兇燹慘火兮莫戕。扶網常兮立人極。商雖亡而有商。彼忘義一時之榮己兮。抑何異南面之髑髏。當殷祚被夷而告替兮。毒心痗其如㾞。旣臣僕非我事兮。又爵祿非我求。越周原兮莅平壤。解桎梏於天囚。歌黍離兮眄西墟。思搖搖兮不自由。芬至今猶未沫兮。激千古之惋憂。倘天之已絶殷兮。胡篤生此善類。想當日之廢興兮。所不免乎怨尤。惟二子與三仁兮。特高出乎前修。彼獨夫之迷騃兮。劇黃口之啁啁。天胡不命乎乃兄兮。從四哲高驤而躪蹂。得一士猶可王兮。矧五德齊崇而竝矗。姬雖聖有師而有弟兮。亦難謂殷宗之必覆。何分崩而離析兮。任西師之戕戮。肆我聖灼覷乎天意兮。甘汩沒於人僕。天已定兮難勝。勢無及於破竹。惟禍福之不齊兮。理有難於信服。抑天之不獨祐周兮。悶東人之窮蹙。遣一聖而分理兮。視萬里猶信宿。斯涵化而浴澤兮。永人倫於東方。瞻洋洋兮薦籩荊。君子居兮亦何傷。幸皇明之御極兮。聲敎達乎混茫。越重譯而就聖兮。衛樂化而忘亡。騁文星兮照東涯。截溟海之汩洸。星旣博通乎方誌兮。究東牒於公藏。肅玉節而入疆兮。採風謠於農桑。歷箕都之弘敞兮。仰哲迹之愈章。値皇胤之誕降兮。頒慶急於我王。然未忍徒過乎逸軌。乍弭節乎茲鄕。萑與醑其孔郁兮。屬吉日而辰良。跪敷衽而揭虔兮。惕薰蒿而悽涼。遂爲賦而弔之兮。動筆花於仙裝。辭旣奧兮又以麗。怳鸞回而鳳翔。大掉鞅乎騷壇兮。踔立幟乎詞場。倘夫子之有靈兮。想翩翩於大荒。豈徒格其聖靈兮。將有感於穹蒼。余輒忘其荒榛兮。和曄曄於齋房。系曰。姬德兮升聞。天廢兮人何。天命兮靡常。斯理兮則那。亦白兮其馬。矢之兮靡他。平之壤兮我都。殷之墟兮周畿。星摛辭兮弔我聖。聖有靈兮偕我歸。毫之社兮鎬之京。積茂草兮魂靡依。余續招兮曰無歸。我東戴聖兮。吾道不非。</text>
<title>次雪霽登樓韻賦</title>,<text>皇化神馳兮雲油雨施。上屆重玄兮旁亘八荒。其煕若晷兮敷若春華。咸欣胥悅兮如草之望。玄黃是篚兮。雜沓以會同。誰迷不庭兮蠢不王。酬遐答邇兮。置夷貉於腹中。星蓋飆馳兮。恩誥孔章。帝眷我東兮。錫圭以恤嗣。疇合帝价兮。揀于周行。爰夙夜兮跋以涉。踔泱漭兮越聊浪。王揭虔兮惕天命。若葵霍之向太陽。肅迎郊兮。蹈拜以周旋。步趨孔規兮。怳邇乎明堂。佩聲節兮禮容詳。班以行兮。委蛇而翼翼。引端門兮闢華屋。文榱企兮浮柱棘。于以置酒兮。讌皇華筵之法兮。所刑於群辟。懿要妙兮春有脚。曖仿像其仙立。降自天兮瑞下土。蔚耿光之可挹。曾邇德兮凡幾日。欻變化兮麤穢除。昔倪使之臨此兮。賦登樓之晩晴。文涆涆其靈就。窮鉥微而鉤精。旣歌詠其白雪。又崇美以雕楹。煥增彩於朱樓。鬱加聳乎飛甍。狀當日之陪遊。若共登乎蓬瀛。撫銀鉤兮襯紗籠。仰遺躅兮起遐情。風撼鋪兮掠空簾。怳仙仗之剝剝。自東燹之滔天。蛇豕極其挐攫。雖巍然而獨存。歷妖氛而彫落。電柱蝕其圮彤。月壁漶以壞堊。屬再掃以再迎。赫繹繹以增輝。哀先王奄棄此東土兮。民若喪考兮痛纏于九圍。慶新祚之繼明。宜詔書之東馳。星萬里之遙飛兮。雲九天之下垂。公之來兮望不極。我願皇朝兮。無以公而亟歸。公之量兮海涵地大。龍虎莫測兮無岸無畦。公之儀兮夏質周文。三百三千兮有官有司。其武咺兮孔威。其文葩兮益奇。其詩兮玉振而金聲。其筆兮神設而鬼施。心又和而樂。氣又坦而夷。噫中國之敦化兮。如遠近而風自。小邦之免被髮而走之兮。夫孰非我皇之所賜。荷玄敎之無爲兮。皇合大於乾坤。徹九幽以光華兮。囿四海以氤氳。況救焚極溺以匡濟。尤有偏於東民。宜宣命兮降靑丘。乃弭節乎漢之濱。王曁臣兮稽且拜。疇一毛之非恩。登茲樓兮和茲賦。迹倪侯之遺精。旣河懸而水瀉。又鋪珠而排瓊。後倪侯蓋百祀兮。公與之兮比京。豈人工之能幻。合造化而天成。忝薄軀於下風。所未圖乎生平。安得借餘光而照之兮。作東藩之文明也哉。</text>
<title>遊楓岳賦</title>,<text>余幼尙乎丘壑兮。謇幽尋遐討兮忘疲。曁宰淮之荒峻兮。不以巖爲鄙夷。聞爽岳之在治兮。濱左洋之滈汩。實仙夫之攸窟兮。紛旣玄又闃絶。羌澄內兮浴外。俶凝穆兮虔潔。蒙蘭芳兮澤體。襲之兮以蕙鬱。掇揭車兮佩射干。擷若英與菃芬。騈閭車兮薜荔衣。紛陸離兮馥馚。神馬踔而先之兮。駕泠飆之翕習。超巉巖兮越蒙茸。涉紆溪兮跨濬谷。出泱漭兮入聊浪。乃肅屆乎山腹。臻鴦宮而宿之兮。戒早轄兮星陟。涉金沙之瑩熀兮。厲玉瀨之琮琤。踰崢琇兮粲眩。攀岌琬兮靑蒼。琪林蟉兮蓊鬱。瑤葉蓁兮黯莫。金蓮茁兮萬挺。玉筍抽兮千角。飛澗宛延兮赴壑。騁白虹之流離。層巒崛岉兮翊霄。虎豹螭龍兮。奮舋而踦踦。洪瀑吐雷而噴雪兮。激飛澇以礐石。瑰巖爭屹而競蹲兮。儼玉擷龍象之起伏。神龍抱霆而蟠窟兮。靈泓接乎溟碣。角端躨跜而爬痒兮。毛鬣棲於木末。禽有共鳴之啁哳兮。仙鶴降霄而巢壁。往來朱宮。架空而泛虛兮。星羅綺列兮照爛相燭。拔繫表兮絶埃壒。摠玉界而金堮。迥璀璨而燭坤兮。沕琉璃與璧英。旣登峻兮又臨幽。仰重玄兮俯九溟。耳肅肅兮失聞。目瓊瓊兮喪精。窮元氣之所結兮。極造化之用力。究二儀之表底兮。量四海之頭脚。想混沌之胚胎兮。汩鴻濛又磅礴。爽魂醒兮魄寤。怳洒練其臟骨。神惝怳兮離宅。精彯越兮靡托。忽仿洋兮交睫。我喪我兮爲蝶。覯嶪峨之靈神兮。騎紫霧而襯接。言我鬼而非人兮。乃楓岫之司命。聞爾風之差異兮。似非類乎俗狀。苟有志乎朝聞兮。盍從我而遠颺。爰欽受兮拱畟。乃先我兮掉鞅。旣乘我以靈蟜兮。又挾我以淸颸。援素霓以爲鞭兮。引紫虹以爲緌。從之我以雲氣兮。導之我以霞光。朅輕擧而遐騖兮。若無屆而無方。風漎漎兮扶轄。雷磕磕兮擁馭。遂北之乎寒門兮。瞰燭龍之所御。霰霜糅兮晦路。氷雪矗兮迷谷。懾余若將懍懍兮。乃班師而前却。梁弱水之濎濙兮。戾太昊之攸國。憩扶疏之橙林兮。攀黝繆之若木。躡金天之兮。𢥠目奪而精鑠。卹乎余將南爲兮。騁朱雀之熻赫。觀炎德之亢熾兮。怖祝融之威虐。紛上敲而下赫兮。怵流金而消石。蹈火山與湯谷兮。驚爍肌而爛體。曾焉足以少留兮。欻東馳乎濛汜。觸規毀之騰穴兮。壯金鴉之搏擊。秣余龍於扶桑兮。踵義和之上昇。天之門兮九鑰。守夜乂之獰瞪。遂勇進而無怍兮。云余造乎上淸。混白玉而爲京兮。樓十二而五城。遇靑牛之老史兮。率衆仙而容與。紛鞭鴻而控鶴兮。擁麟鳳之泄泄。靈爲我而謁之兮。老頷之曰來汝。余揖之而恭己兮。願承風乎尊術。老申申其詔之兮。汝何妄而且忽。苟欲遵夫眞道兮。莫先急乎澄濁。偵念火之俱灰兮。存一氣於子丑。完鼎器而安丹兮。換胎骨以羽冀。胡不返乎在我兮。謾彷徨乎山澤。彼奇峯與絶壑兮。徒憊精而娛目。是務外而遺內兮。諒徒勞而無益。亟歸歟而安定兮。毋狂馳而浪迹。衆仙客之偕謔兮。群指余爲狂惑。余內省而猶疑兮。將欲返而未克。靈導余以徑造兮。儼肉髻之金釋。降毒龍兮馴猛豹。頂千佛使聞法。曰余已通兮他心兮。爾無辭以更白。唯五奸與七賊兮。乃自家之讎敵。宜悟法於指輪兮。霽狂塵於六隙。雖觀心於一壁兮。已優游於極樂。胡爾盲之昧是兮。謾憑巘而臨谷。彼千峯之森爽兮。顧於汝兮贅客。敢眛眛而倀倀兮。恐勞形而悴色。阿與哥之至咥兮。咸目我以走肉。羌潛縮而靡悔兮。抑聽瑩其不確。靈勉我而直趨兮。達素王之所宮。聖法服而端拱兮。藹三千之攸同。前四聖與十哲。肅列侍而誾侃。余罄折而拜叩兮。聖諄諄其不倦。曰有止而斯定兮。乃君子所惓惓。胡不誠乎處獨兮。恣橫奔乎巖谷。苟卓爾而有立兮。室雖暗而生白。將爾氣之巖巖兮。比泰山與喬岳。庶峻極而齊天兮。詎丘巒之足說。疇學山而自畫兮。仁者以後樂此。遄廻爾之遐軌兮。反初服而無怠。余悲淚而迥悟兮。服聖謨之提耳。曩余亡羊乎岐路兮。失指南於迷軌。彼一玄而一空兮。擧非余之所事。執二柄而就質兮。師格言而歸一。今虛往而實歸兮。誓服膺而勿失。僕夫悲余馬懷兮。惓跼顧乎故國。靈催余而復路兮。遂返旆而廻軸。唯此擧之緬邈兮。實有賴乎山靈。靈苟嗇乎誘我兮。焉所得乎此行。旣浮游乎四極兮。又淸都之廣漠。佩仙佛之炯戒兮。服先師之明則。覲諸聖乎諸天兮。受三敎之宗派。茲余所以感悟兮。敬爲靈而一謝。靈偃蹇而玄默兮。迅遐擧而煙滅。乍蘧蘧其欠伸兮。報黃梁之未熟。噫金剛之明爽兮。豈徒暢其遐矚。能遏人而存天兮。快湔滌其垢濁。致淑郵而臻淸兮。實三聖之階級。余惕寤而記異兮。勖後來而企及。</text>
<title>次愁陽春賦</title>,<text>微雨夜過。鳥繞舍而啼春。步屧循階。何芳草滿眼兮愁人。天暄霽兮却雲。藹和煦兮含新。惹岸兮如眠。柳共蓋而色鮮。滿聽兮涓涓。石開竇而下泉。蕩漾兮便娟。吹野馬而如煙。魂被惱兮煩冤。倚東風兮茫然。若乃後宮買賦。南冠越吟。花迷故國。鶯亂上林。乍凝睇以延佇。悵揮淚而撫心。心如春兮無極。鬢一夜而霜雪。顧人生非木石兮。孰無感於佳節。我所思兮幽之都。隔氷雪兮喚無因。彼慘懍之長寒兮。豈陽暉之可親。若春風可卷而吹之兮。我欲暖此幽之人。</text>
<title>雷賦</title>,<text>夢乘蟜以亢浮。絶雲霓而超雨。紛倏霍而上翊。窺玉帝之武庫。愯介冑之林列。輾雷車之轇輵。精偲偲而前却。跪敷衽而就詰。曰茲雷之爲物。羌靡臭而靡色。陽潛結而不洩。觸重陰而方激。謇貞閟而亢鳴。渙仁蟄而威怪。走空中之大聲。宣上天之至武。長厥逆而罔艾。昭不饒於野乙。隱乃慝而難逭。故追戮於夷伯。雖聖色而猶變。矧備著之不失。聞百里而音同。疇衆邪之逃刑。余竦受而起敬。仰正氣之爲兵。悲魑魅之雜糅。將以警夫人寰。惕寐覺而無見。殷猶在於南山。</text>
<title>騎龍辭</title>,<text>余所駟兮浦雲西。爗紅鱗兮曜奇牙。振風雨兮口齩雷。捩浮霓兮出高霞。小入毫兮大彌極。幻億變之不測。余乃招而馴之兮。俛首角而弭伏。浴銀浪兮濕滂沱。刷回飆兮晞紅旭。虹棹鞅兮聳霞鞍。霧月題兮鑾鈴。嚴佩裝兮整飭。夙飛廉兮亢征。公與師之左右兮。隆又爲余先之。孔蓋集兮蔭翳。衆妃粲兮蛾眉。萬仙童之騈騖兮。颺旂常之旖旎。欻輕擧兮迅赴肅。排閶徑造乎凌兢。峨余髾兮翼余裾。漸廣庭兮齊升。仰迥噓於玉墄兮。膝萬班而載興。皇申申其詔余。勿淫遨而逸遊。函靈桃而賜之兮。衆普飫乎祥休。余拜手而稱嘉兮。遂班師乎舊路。箠蜿蟺而安驅兮。馥猶濕乎懷袖。</text>
<title>擧颿辭</title>,<text>鼓瑟兮吹笛。棹驅兮漁歌。春風兮駘蕩。花柳兮華奢。搴芳洲兮宿莽。將以遺兮美人。美人兮何許。隔浦兮雲煙。願手拗兮長風。掃雲氣兮入浦涯。出白日而照之兮。遇美人兮道相思。浦雲興兮夕風死。擧余帆兮何所之。</text>
<title>三十六宮都是春賦</title>,<text>世有支離子。弱喪離索。摘埴倀倀。友無是公。處何有鄕。不達生之理。焉窮死之方。旣未知夫天地。又何卞於陰陽。黔羸氏往而造其廬。遂詰之曰。夫扶輿憑瀷。大氣擧之。物之林林。惟理之爲。挺吹萬以聰明。懿莫我之爲最。是故。聖人達士。配天則地。窮玄察極。妙覿天咫。鑑方寸之虛靈。究無臭而無聲。今吾子塊嘿遐外。兩忘心目。無疑自信。有何見識。支離子汗容赧面而對曰。賤子倥侗。苟充物類。朱愚白老。禽息鳥視。旣眛人則。詎明天咫。黔嬴氏三讓。進而敎之曰。夫不知羲卦交易變易之理。則泥於盈虛消長吉凶否泰之機。泥於盈虛消長吉凶否泰之機。則終爲草木土石鳥獸之歸矣。僕將爲吾子覼縷邵子三十六宮都是春之說。子不欲聞之乎。於是支離子起而問焉曰。何謂其三十六宮也。願承其槩。黔嬴氏曰。諾。其爲宮也。基鴻濛。接混茫。陶理氣。鑄陰陽。肇于無極。形于太始。伶倫考曆而卜日。風犧視圖而相址。以眞宰爲匠。以造化爲鑪。豐隆奮惟而鍛冶。回祿束蘊而吹噓。於是太虛爲梁。素朴爲礎。玄牝爲門。紫微配位。日月星辰以爲欂櫨。風雲霜露以爲牖戶。無垍土大木之飾而鞏此宇宙。無鉤繩剞劂之勞而帖妥萬古。以無形爲丹靑。色不漫漶。以不息爲樞機。不蠹不爛。爾其占位。則曰乾曰坤。若震坎离相生相長。爭設互施。爲男爲女。爲父母之復而姤。姤又復。天遠根。月邃窟。爰舒慘庸開闔。暄且凄。寒又煥。繚以周三十六。以之而考其音律。則黃鍾大呂兮無不中。以之而卞其序次。則子丑寅卯兮互爲用。叶于五行兮金木水土。合于五味兮酸辛鹹苦。靑帝居東兮白帝西。祝融玄冥兮南又北。鴻紛博敝。混淪磅礴。紆餘坱圠。無垠無堮。芸芸戢戢。叢叢藉藉。道無終竟。理何所極。輪焉奐焉兮。跂如翼如。接室連墻兮六六。談未卒。支雖子應聲答曰。三十六宮則聞之詳矣。何爲其都是春也。有二儀。然後五德著而成務。有四時。然後萬物兆而生化。是故。春而有秋。如畫有夜。旣有其生。焉能無死。如或有來無去。同而無異。長春不秋。無冬無夏。則氣不可以爲氣。理不可以爲理。三百六旬兮何用。五音六律兮無取。夏而秋。秋而冬。冬而又春兮。胡爲乎都是春而止哉。黔嬴氏听然而笑。揮手止之曰。何足下疑之太早也。吾爲足下畢之。夫乾行健。健以元。流行者元。不息者元。生生者元。化化者元。是以在天曰元。在時曰春。亨與利貞兮雖殊。究其用則一元。夏與秋冬兮雖異。考其行則一春。是以。使之爲利爲貞者。卽一元也。使之爲秋爲冬者。卽一春也。是知三十六宮兮雖異位。去去來來兮惟是春。彼邵子者說道都是元不足。而方說都是春云云。誰識都是元云云者。乃是都是春云云也。支離子膝席踊躍而前曰。豁蔀開聾。快我瞻聆。悛狂卽聖。悟酗方醒。黔嬴氏曰。猶未也。請盡之。蓋吾子徒聞三十六宮之爲都是春。而不知都是春之爲都是元。徒聞都是春之爲都是元。而不知都是元之爲都是仁。獨不達物我無間而天人一理之說乎。曰。春與元則已有受矣。何爲其都是仁也。曰。人有四端。仁乃其元。惟聖則天。順元體仁。是故。溫良恭儉之雖殊。究其體則一仁。孝悌忠信兮雖異。考其性則一仁。是知四時之周環。五行之生克。萬物之榮與悴。無非一春自然條達之良能。致知也。格物也。誠意正心也。曁夫刑妻御邦之道。亦無非一端仁理周洽旁暢而有以自彊。然則天理如何都是春。聖人如何都是仁。天亦一聖。聖是一天。天兮人兮。一而二焉。五帝一仁。三王一仁。文武周公兮一仁。有如孔聖兮一仁。彼日一至焉之何論。或不違三月則庶幾。噫。春風邈爾難煽兮。草木黃落兮江漢回。滔滔者天下皆是。又何誅夫今之人。況足下知乾巽坤震之爲異宮。而不知流暢周達者乃是春。知洒掃平天下之爲異節。而不知泛應曲當者乃是仁。是猶騎驢而覓驢。何不出戶而由道。語欲訖。支離子磬折而趨。百拜而謝曰。向者。先生高談極辯。河漢無極。漭渺浩涆。顚倒怳惚。若臨滄洋。四絶舟筏。只識三十六宮之所以爲宮。而不知都是春之所以爲春。逮聞元是春。春是仁。天與人同一理之論。然後如涉得濟。如客得歸。廓開迷胸。剔霧就暉從前牢癡四十九年。今夕何夕。親炙音塵。旣承嘉誨。夕死何悔。又有一首。見下純六類。</text>
<title>拔劍起舞賦</title>,<text>漢太史公與楚史氏有舊。往過楚史而問焉曰。昔我皇之定天下也。天怒湯克夏狂。牿百二。建三章。戈盡倒。壼爭漿。摧枯拉朽。捷於影響。然而項王何人。乃獨爲兀。辛勤搶攘。八年馬上。睢水之敗。彭城之圍。中胸之厄。置俎之危。自始迄終。興機敗績。靡不採記。昭載汗竹。至若軍霸上。宴鴻門之日。衆寡之勢懸絶。屈大勇而能怯。約婚之計。留侯籌之。早謝之策。項伯謀之。是用輕騎馳詣。出於倉卒。扈不成行。騎不就列。唯艮，噲等一二臣同。雖有良史。未遑與從。故拔劍起舞之一事。在國史未盡其詳。今史氏勿以觸上爲諱。又勿以成敗論雄。姑以當時之見。試爲我覼縷。史氏曰。諾。敬爲子說。始我王擁兵而入也。非不知約法之爲仁。非不知殺降者之爲非義。非不知掘驪山之爲虐。非不知焚阿房之爲暴。第以位爲上將軍。功又冠三軍。碎邯鄲百萬。如舐糠鋤芸。使強秦自滅。是誰之力也。使諸侯膝行。又誰之績也。豈不能捷逕以疾馳。以天下爲盡在己。鹿將焉逃。所以徐徐入關則後之。柰何不量勢力。經自先入。據關守要。反肆拒轍。所以拔驪山焚阿房。非怒秦也。乃怒漢也。矧如降王子嬰者。不以璽綬出迎。而乃與漢謀。厥罪難逭。然則彼以不殺降除笴法。爲恩於秦。而此乃反之者。亦不外兵法以恩以威相反之術也。於是陳兵四十萬。次鴻門而耀敵。嗟一卵與一毛。柰鴻爐與泰岳。於是鼓駭天旗掩月壘。雲布士虎列幄幕。籠霄地欲狹。將軍樹纛天爲低。是日也。徊偟有人。草草容儀。壁門朝開。謁者傅辭。乃以沛公之意。致命于將軍幕府。其略曰。獲罪臣劉某。請送死于麾下。始臣之先入。非敢自計。一以爲王前驅。一以爲民除害。是用府庫之財。不敢自專。宮室之居。不敢自安。淸逵道兮徯我后。迄于今幾日。而況金甌一缺。群雄蝟集。紛紜覬覦。朶順爭嚼。是以閉關以儼鎖鑰。備他盜也。何意之有。謹以秦皇帝璽符。百拜獻於左右。方其時也。以王之深怒。何與項伯之嚴頰。以王之大略。何容子房之巧術。然王之量鉅而仁弘兮。弄沛公於掌握。頷謁者出。使招來前。于時。沛公跧伏轅門。死息僅延。冒威驚趨。三跌而顚。拜叩庭除。順王頤指。倘有喑啞之一聲。幾自斃而不起。遂延生而許平。偉大度之叵測。鬼神爲之顰呻。天地爲之瑟縮。臣僚爲之聳汗。將士爲之脅息。爾乃作高會張大酒。樂動嵺嵑。西日在岫。罰巵飮卒。壽禮行畢。逐乃命沛公起。獻舞于席。命項莊偕。其執劍也。霜釯虹直。雪鍔電閃。飛光掣杯。散彩翻幕。蹲蹲兮凌亂。傞傞兮怳惚。揮霍兮鴻翥。縱橫兮鳳躍。持長兮入短。耀背兮照腋。瞻在前兮在後。羌北指而西拂。縱輕體以迅赴。影追形兮不及。於是擧玦者三。有一范增。劉郞軀幹。楚家性命。揮袖裏之靑蛇。窮沛澤之神龍。豈料夫貸咎刻之餘息。成萬古之英雄。縱一朝之殘俘。爲八載之強讎。嗚呼。苟內欲其必殺。豈其舞之秩秩。勢已蹵於鼎魚。又何憚夫鈇鑕。其生也。其殺也。只在於一呼吸之間。則又何必足之蹈手之舞而後可殺也哉。蓋莊之舞。范之玦。皆偶然之發也。爲積威之所約。滋一時之驚惑。如或有意於劍舞。以遂其機事。則以數里辟易之怒。豈被沮於翼蔽。以千人自廢之威。豈怯縮於裂視。第惟我王之意。則以爲俱是楚人。約爲兄弟。豈以爭天下之利。終至忘一家之義。且人旣服其過。不宜有怒。是用釋忿。醉飽而還。以威以仁。若施冬春。視嬰兒而自如。曾不滿乎一眼。逮夫龍虎相啖。智勇俱困。干戈十載。風櫛雨沐。哀我生靈。幾多魚肉。茲乃以百戰百勝之勇。爲兩全兩得之計。于以返太公，呂后。使父子而夫婦。而後請割鴻溝。漢西楚東。無非至仁。無非至公。奈之何忘我大義。背我大德。乘我不戒。奄逞詭譎。用良，平姦謀。乃曰急擊勿失。嗚呼。非仁義不足。非智勇不及。倘此時。不自決而渡吳江。如漢王間行趨㶚上之擧。則今日之天下。未可知也。然丈夫幸免而苟容。曾所竊笑於當日。誰知語馬童而自刎。故令羞漢王鴻門潛遁之面。至今烏江之風雨。應海鴻門之一宴。尤可恨者。莊之一舞。非楚之有意於漢。漢史之失其眞。以項莊之舞。疑項王之心。非惑耶。於是太史公盱衡而笑。揮手而止曰。史氏之見。是則是矣。雖然。成敗之數。在天非人。故其入關之先。非漢自先。天實先之。鴻門之翼蔽。非項伯翼蔽。天實蔽焉。天又誑楚於彭城。非紀信誑而可免。天又勸追於固陵。非良，平勸而迫戰。至於德亭長而自刎。或天假王手而使刎。噫。天之絶暴而佑仁。若觀火而不誣。若然則增之玦。莊之舞。終逞其機。必止於斬祛與中鉤。又何損齊，晉之爲霸。況足下欲掩君過。反揚國惡。拔驪殺降。雖出於怒漢。而江中之事。又誰怒也。漢王雖可怒。江中是可忍歟。談未卒。史氏赧汗百拜謝曰。子之筆法。董狐不如。</text>
<title>鳳凰翔千仞賦</title>,<text>鵰與鷽鳩。相與笑於楡榜之間曰。鯤之南也。以運而徙。鴞之東也。以惡而避。鸒斯之頻頻兮知所唼。鳩鵒之跦跦兮知所集。是知有羽必翺。有翺必息。差池海乙。載頑載頡。綿蠻栗留。止於丘隅。或銜蘆而卽陽。乍冥冥而避虞。或捋茶而趁臘。旋喳喳而就屋。覩圓方者。鵠之擧也。圖南北者。鵬之巨也。擧宜漸而宜萃。疇妄畟而輕植。今余所以決起。雖槍茲而亦足。胡德牧之反是。謾飛峙之異常。聞盤嬉於千仞。彼且適乎奚方。於是鷽鳩翼然翔行而進。更詰于鵰曰。曰惟是蟲。我聞如何。其毛如何。性又如何。啄菢生成。棲息如何。蒙未前聞。願承一言。鵰應曰。唯敬條之。惟彼崑崙。有丘丹穴之山。其山也嶐崇崱屴。崛岉崎嶬。岑嶔峍屼。峌巕嵬崔。樹都琪石咸玉。彤霞釀彩雲織。玄醴滲其窔。靈梧挺其嵱。几毛之所不乳。衆羽之所不卵。爰噦有觜。載蕤其翰。一雌一雄曰鳳凰。只其禽也。鉤喙丹含。長顱星視。頂紫勝頸翠鬣。呈九苞彰五德。所峙惟桐。所食惟玕。其毛則騂騂皛皛。燡燡班班。五色炫而雜沓。衆彩射而歙赩。煥乎文章之旖旎燐亂兮。吁可奇乎駭矚。其音則嗈嗈喤喤。吭吭呷呷。鏘鏘琅琅。嚌嚌戛戛。八音和而淸亮。五聲屬而播逸。纚乎其韻之夭眇完轉兮。吁亦異乎爽聽。旣華彩之外斐。又仙律之中響。宜作瑞於人間。表靈異於蠢動。而況皓鶴非祥軒卽寵。白鵒非貴籠又榮。獸有供奉之官。禽有雪衣之郞。彼庸雛與常鷇。擧逞飾而衒技。胡茲羽之遐擧。逴絶世而高厲。觀其翾翾其翼。翽翽其翔。翩翩其竦。翊翊其颺。昂其首。展其尾。拳其爪。斂其觜。遂乃扶搖羊角。逸越漂疾。超埃壒而度坋坱。拔淟涊而踔囂聒。騰淸霄而軼浮景。歷蠛蠓而亢寥廓。背負天輪兮足捩浮雲。橫掠椽欒兮翊斗極飆。揮電霍兮跨汗漫。攀薄凌兢兮影滅沒。嗟百鷙之厲吻兮。擧迷向而失涉。矧一鴞之直上兮。豈追響而索迹。於是天俄可度。風斯在下。烏鵲不得噪。鴟鵂不得嚇。神鷹不得挐。霜鶻不得攫。昆蚑喘蝝之類。不得逞其咮。穀果萌芽之物。不得備其啄。虞者弋者。張網四面。而祝者不得售其機括。伊也易也。割和五味。而烹者不得施其鼎俎。乃有驂麟羽子。狎鸞仙父。披霞子眞。蹋雲弄玉。或相邀乎寒門。或相馴乎積石。遂長往而不返。杳莫拊其逸躅。談未卒。鷽鳩曰。噫。然則是禽也。有聞無見。有聲無形。雖同族於羽毛。固異質於尋常。彼千仞之蒼蒼兮。夫孰視其翺翔。余固知子所云鳳者。歸漆園鷦鵬之寓言。鵰乃嚄然嘆曰。謂鳳云者。豈其然乎。旣亂遁而治見。寧一往而不復。是謂仁鳥。其竢也德。是故。翔乎攀援之世。集于雲鳥之國。擧乎人神雜糅之代。下乎鈞天廣樂之域。遁乎茹毛飮血睢睢盱盱之時。蹌乎茅茨土階煕煕皡皡之日。食卵爲糧兮。宜棄軒轅之俗。遹駿厥聲兮。宜答岐山之嶽。故一來與一鳴。須至德之昌辰。彼將聖之爲臣兮。猶有憾於無君。麟雖出兮遇獲。宜欲鳴而未鳴。聖德衰之歌悲。應爾鳳之惻傷。由是觀之。則雖五百而一見。亦希瑞而罕祥。曠千載寥寥邈邈兮。蓋有之。我或未聞。雖然。極否而泰。道所循環。用晦而明。乃理之端。道不可以終泯。理不可以終熄。矧今剔昏棼芟狂惑。屛奸贓列鴻碩。素朴登奢華黜。仁𩃎霈惠霡霂。軫句芒。完獝狘。春羞德。海讓澤。鮐耋歌兮齠齕舞。輸萬物於壽域。想鸑鷟於千仞。佇卽臻乎華岡。將一鳴而驚人。豈永絶而無聲。遂作鳳之觜三章。其詩曰。鳳之觜兮。德之瑞兮。吁嗟鳳兮。鳳之尾兮。德之至兮。吁嗟鳳兮。鳳之鳴兮。德之昌兮。吁嗟鳳兮。詩罷。仍詠鳳兮之歌。歌曰。聖王旣逖。大道旣隱。鳳兮鳳兮。何翔之遠。聖王旣作。大道旣顯。鳳兮鳳兮。何來之晩。仰千仞其無覩。但鴟梟之漫空。於是。鷽鳩乃翟翟于色。瞿瞿于中。茫然若喪。蹶然若失曰。今我仰而視。俛而啄。逃於隼。匿於弋。跳梁乎女桑之顚。彳亍乎崩籬之隙。奮然鼓翼。不越三劫之塔。突爾迅征。未踰十步之庭。恒畏首而畏尾。戒鷹鸇與貍猩。瞻鸛鶴之高翅。望鴻鵠之逸翮。猶尙竦羨。自慙蹇拙。及聞先生丹岫彩翼。高飛千仞之表。覽德翔集之說。然後驚猶井蛙之觀海。慄如夏蟲之見氷。塌若病鴟。默若癡蠅。怳惚然疑。莫知所爲。</text>
<title>射石虎賦</title>,<text>弓人之子往詰于矢人之家曰。若知夫決拾之妙乎。鏑飛于窮。陽烏九落。鏃發於機。懸蝨中裂。或三連乎其白。或百穿之有葉。雖巧造乎玄機。亦其術之可學。獨怪夫猿臂之老將。致飮羽於夜石。以言其巧。則脆竹之觸石也必折。以言其力。則矢鋒之貫石也無術。以爲眞也。鬼神之所不及。以爲僞也。太史之所昭載。雖造化猶有所憾。夫人力豈至此乎。廣是何人。所爲如何。蒙竊然疑。莫析詳訛。盍爲聾瞽。粗敍終始。矢人曰。唯。敬爲子說。惟漢三世。道亢治聳。散隴蜀之間氣。得將相之有種。於是惟熊瑞夢。苦縣仙姓。結髮屠中。九扛其鼎。爾其頭輪。嶷目電瞛。宛其脊。騈其脅。胸四海。身十尺。書雕蟲兮劍一人。非余志之所欲。爰支左屈右而彈射。云余學乎逢蒙之妙術。慨莫逮乎高帝。有文皇之歎唶。際孝武之好大。拔行間而樹大纛。西衝北突兮弓搭伊吾。腦沙髓磧兮羌棘骨暴。或解鞍閑眠而奪胡氣。或佯死超絡兮褫胡魄。漠南北兮王庭絶。陰飆息兮殺氣褰。血洗箭兮靑海灣。歌鼓競兮玉門關。功可論兮蓋天下。侯萬戶兮乃數奇。於是釋虎符解魚麗。秋蓮匣綠沈澁。龍旌卷兮獸鼓死。甲鱗謝兮鳴螺息。當時百戰之勇。今日蓬蒿之人。平生四方之志。蕪沒桑梓之間。東陵秋早。時賣故侯之苽。霸岸宵歸。寧免醉尉之訶。噓紆軫兮吐鬱。屈橫宛虹兮千尺。何舊日之飛將。今直爲此落莫。逮乎跳梁報警。宵旰煎惕。皇推公轂。北平雄節。於是威風遐煽。草樹黃落。狼烽晝霽。虎坼宵𧭈。轅門告暇。士歌騎騰。時霜霰之刻轢。際天侯之陰凝。將軍於是憑堅利以縱獠。順玄沍以效殺。乃左烏號右魚服。撚霜鋒搦雪鍔。踔平唐兮逐奔。越嵌巖兮轔縮。竭麢鷚於翳薈。罄豣豵於巢窟。弦不虛控兮。先中命處。洞胸達腋兮。他他籍籍。方拗怒而罷獵。馬猶踠於餘足。衝猛噬而賈勇。値歸途之昏黑。于時。林中有獸。兕耶羆耶。披草而伏。如虎而疑。遠而望之。形奮舋而蹲跠。近而矉之。狀挐攫而躨跜。祕眈瞰之獰睁。露陸離之文脊。翳白額於幽蔚。闖戟牙於奧薄。似眠飢而臥蹊。若偵巇而當谷。猶負嵎而厲吻。如卽禽而反齶。疑助嘯而風答。怳潤斑而霧濕。非塗山之化石。諒牛哀之成贙。馬跼顧而不前。人喘汗而莫進。是探穴而編鬚。吁可畏乎駭矚。於是將軍抽流星引明月。鉤強弦載勁竹。目已注於心繫。指豈破而虛發。閃飛電兮𣞺欂。霹靂驚兮山魑倒。纔離控而應彈。已沒鏃於腸竅。何百獸震恐之威。逢一箭而奄斃。噫旣死而留皮。宜可寢而可處。遂乃前而察之。手而摩之。則非毛之班。乃姿之矻。非皮之鞣。乃質之確。何狺猛之豹變。幻山骨之堅頑。無外威之狐假。有雲根之巑岏。永疇昔之所射。着嶄巖之半腹。談未卒。弓人曰。异哉。何爲其然也。謂虎然也。虎難化石。謂石然也。石難飮鏃。況虎可搏兮。不可狎兮。石可轉也。不可貫也。誠猶可通。力不可強。鬼耶人耶。惚兮怳兮。孰使然哉。不可惻兮。且吾聞之。射不主皮。所求者鵠。中必決眦。非獸則禽。是知更嬴虛彈。孼雁先落。由基未發。玄猿豫哭。鷃而不死。平公之弱也。兕而猶殪。唐叔之力也。彼用力之巧拙。擧企及於毛血。惟射石之一事。誠未聞乎千億。苟子言之不文。豈史氏之難信。矢人曰。吁。豈其然乎。爲子盡之。夫心專則誠一。誠一則神通。物無微而不形。形靡堅而不瀜。是故。彼夜歸射石而能貫。雖廣也。亦不自必。當持疑心動而目𢥠。見其虎。未見其石。此所以懼專於誠。誠專於衷。衷專於手。手專於弓。弓專於矢。矢專於虎。矢旣由於精誠。石亦忘其堅固。然則非矢之發。乃誠之激。非石之融。乃誠之徹。非矢射石。誠卽射石。非矢貫石。誠卽貫石。彼用誠於造次。尙通金而貫石。況至誠之無息。無所往而不極。推是觀之。猛於虎者。可擾逼也。堅於石者。可穿鑿也。天地也。日月也。猶可感而可貫。則矧近在乎昆蟲木石也哉。嗟乎將軍之矢。有迹之誠也。君子之誠。無迹之矢也。只知有迹之矢貫頑石之爲奇。而不知無迹之矢能一貫於大道。則豈不爲流俗慨也。獨惜乎廣之寸誠。能徹半夜之頑石。廣之衷曲。不能達元帥之戎幕。身未致於侯王。竟齒劍而自戮。千載英雄之景慕。幾多回腸而淚臆。語訖。弓人乃離席。拜稽謝曰。今我業工於弓。責妙於矢。彼射石而石開。謂可學而能是。及聞君子誠一之喩。渙然氷釋。廓然病愈。蒙雖不敏。請事斯語。</text>
<title>筆諫賦</title>,<text>子墨客卿。問於翰林主人曰。若知夫諫君之道乎。天蓋高縱難測兮。有寸誠可以固矣。龍爲蟲可擾狎兮。批尺鱗必至死。是以得其道者。則君格而國以昌。失其道者。則身誅而國隨亡。此所以韓非作說難。戒盡言於游士。蘇公著諫論。勉忠告之以智。噫。不可無是諫。亦不可遽是諫。主人曰。然。史取諤諤。易貴謇謇。固正言在不諱兮。奚暇含容而俯仰。客卿曰。否。梅伯爲醢兮。無奈暴君之革命。比干受剖兮。何益淫主之亡國。故以幾以諷之有道兮。其爲諫也不一。主人曰。然則何如。斯可謂得幾諷之道乎。容卿曰。唐有柳子。憲后攸臣。其諫也筆。憲所格焉。不喩道而喩筆。偉茲諫之可法。主人曰。願承其槩。曰。唯唯。柳公之筆。希代之迹。巧合玄關。一天雨粟。妙符神機。滿紙風雷。金繩鐵畫。蛇走龍回。玉索銀鉤。鬼泣神驚。張草李入不足比兮。王毫鍾墨兮莫與京。宜爲世法。乃動帝目。故其副愛州。未瓜而催召。自公虛座近密。寵以翰林。盛以玉堂。每一進書。褒美未央。鳳閣焚草。數幅短章。龍顏含笑。一唱三歎。忽一日。天子乃廷召面褒曰。看卿筆法。見聞所罕。行行骨力。字字精神。曲得規度。工造眞元。意匠慘憺兮。巧刮造化之窟。神馬怳惚兮。細入秋毫之末。蓋鬼神之或助。豈人力之所及。何由而至於此乎。始爲朕略陳其術。於是柳子乃拜手稽首進曰。臣請爲陛下敬喩用筆之道。夫心者。君也。一身之天君。手者。臣也。一身之良臣。筆毫者。尖奴。字畫者。政事。是知出令者。君也。行君令。致尖奴者。臣耳。君不出令。則雖有臣。不得自專。臣不致令。則雖有奴。不得自先。政何由成。國不能國。然則心與手謀。手與筆合。畫縱點橫。字排行直。豈非言以盡心。文以盡言。言固是心。文固是言。所以有紛萬事。一心之原。心正則手正。手正則筆正。心不正則手不正。手不正則筆不正。行不成行。字不成字。毫釐千里。一操舍際。是故。其操筆也。非操筆也。乃操心也。其秉筆也。非秉筆也。乃秉心也。于以染之揮之兮無不中規。于以摸之寫之兮各得其宜。於是一心正一畫正。一畫正一字正。一字二字千萬字兮。無不一出於正。一行二行千萬行兮。亦無不一合乎正。然則右軍之寫道經也。心在博白鵝。則其字不正。安石之寫隣▣也。心在於索高價。則其字不正。故古之持是筆者。莫不反心而求正。心爲表筆爲影兮。表端而形無不直。心爲響筆爲應兮。響速則應無不急。乃知聖人之書兮聖人之心也。小人之書兮小人之心也。以書永心。心焉廋哉。以心求人。人焉廋哉。故彼八卦九疇具萬理兮。乃羲禹體天生物之心也。誅奸諛於旣死。發潛德之幽光者。乃孔聖好善惡惡之心也。惟聖克念。小心援筆。惟狂罔念。肆意放筆。念茲在茲。非筆惟心。毋怠毋忽。非筆惟心。噫。小而言家則家長爲心。大而言國則國君爲心。故家長旣正。一家卽正。國君旣正。一國卽正。董子曰。心和則氣和。氣和則形和。而天下四方無不一以和。夫如是則豈獨責一物之不和。臣亦云心正則氣正。氣正則形正。而天下萬物。無不一以正。夫如是則豈獨責一筆之不正。言未卒。天子乃改容斂衽。嘉乃碩言。黜爾邪萌。就爾正源。吁。當此時也。陽城之詆延齡。雖曰直矣。而未免忠州之貶謫。韓公之論佛骨。雖曰忠矣。而未免潮陽之遠落。未廻日月之光。返遭雷霆之怒。忠見尤兮直黜。世滔滔而接武。孰若斯人以筆以諫。故善諫者。不以言爲諫。而以物爲諫。吾固知陽，韓勤懇於章奏。反不如喩筆之一諫。嗚呼。用裴度用元衡之時。則心旣正筆亦正。字無不正。用程异用甫鎛之時。則心不正筆不正。字皆不正。推憲宗十五載之筆迹。驗憲宗十五載之操捨。難罔者。心也。難欺者。筆也。懿斯人之筆諫。誠萬古之特筆。主人謹應之曰。人孰無筆。吾取爾之直筆。人孰無諫。吾取爾之諷諫。語未訖。穎以禿辭。西狩獲麟。客卿告退。主人默然。</text>
<title>穗書賦</title>,<text>子墨客卿。問於翰林主人曰。鶴以爪印。蟲以蹄畫。脩蛇無足。短蚓有迹。紛變化之如雲。或天感而鬼格。獨怪夫神農之起畫。手瑞穗而取則。民以粒而以織。豈此書之有賴。主人曰。敬爲吾客。粗敍玄始。粤自圓升方結。二大生朴。巢盱燧睢。五克晦質。擧息禽而視鳥。競歸獸以茹血。然厥理之孔昭。豈終泯於橫目。帝瑟縮而默顰。眷牛元而御極。於是纘驪圖紹龍師。嘗草濟夭。鞭木若時。有無爲市。日昃而虛。糅斲爲農。野鋤宮居。爰裘褐於寒暑。乃渴飮而飢食。反良知於忳懵。藹天人之沕合。是知大道不可以終晦。斯文不可以遂滅。諒天視之自我。允產祥而符德。茲命物而詔聖。茁羊頭之嘉穀。紛撑畦而柱原。敷八穗以郁郁。猗歟盛哉。旣豐旣實。休歟美哉。旣茂旣碩。於是耋艾歌詠。載欣載奔。以芟以刈。獻帝之門。帝曰。欽哉。嗟我元元。天其眷予。予敢不承。遂乃觀其條暢。察其敷榮。則一莖冤延。狀金繩而鐵索。入岐紆餘。宛蛇蟠而蛟結。于時。謀石瀉心。詰穎免冠。信手縱橫。隨意揮旋。行行疏密。摸穰穰也。字字盤屈。體秧秧也。效豐穗之薿薿。做嘉禾之濯濯。巧刮造化之窟。細入秋毫之末。掃一場之雷電。驚半空之風雨。遂下令于民曰。今此有穗。天實予佑。用此以書。開爾昏惑。以書以令。宜字宜畫。惟明爾農。力爾之穡。而況夫壯不田。爾口何食。婦長無織。爾體何裳。勖哉蚩蚩。務爾農桑。於是無田不甫。有稼如雲。我有衣裘。帝何我溫。我有囷廩。帝何我足。煕如暭如。何帝之力。素哉朴哉。于胥樂兮。此乃神農之敎其民。而穗書之所以作也。逖哉邈乎。不可尙已。談未卒。墨卿乃畟足呀口。蹶然而起。主人曰。未旣也。願爲客畢之。惟籀與篆。斗與隷也。崩雲之狀。垂露之態。八分十體。䵝黝茫昧。雖爭設而互施。只眩目而駭視。旣無益於生息。又何補於敎化。徒勞精而費神。謾襲訛而承謬。故斯民之分四。儘去農而歸士。旣神農之世遠。宜雨粟而鬼泣。偉炎代之有書。誠萬古之民則。然則是書也。以穗爲書。以書爲穗。非書而書。非穗而穗。士而爲農。其農也士。農而爲士。其士也穗。嗚呼莫逮。遠矣羲農。遂爲之贊曰。天與其德。穗與其聖。穗以爲書。勸斯萬姓。穗哉書哉。聖帝之慶。聖帝有慶。兆民賴之。非羲非農。我安適歸。於是主人談訖。墨卿告退。一堂圖書。千載興喟。</text>
<title>河圖賦</title>,<text>玄褰黃墊。方與圓匹。剛柔相盪。以生以息。儘忞忞而自暮。競歸獸而罔覺。帝瑟縮而默詔。有牛元之神伏。宜或躍之瑞河。表聖后之靈德。聖欽若而授受。龍聽天而圖降。圖何爲乎寵聖。聖於是乎俯仰。爾其根陰陽。體霄壤。則帝衷。幻神契。甚芒而的。示昭於昧。其爲圖也。非縑素。非丹雘。非山川。非土物。無爻無畫。有點有綴。左奇右偶。老九少七。立四爲體。孕五於腹。包兩儀於數點。備萬理於寸目。放彌六合。卷藏於密兮。摠厥數有三五。於是途分黃赤。瓣雄烏與雌兔。極察南北。識挹斗與揚箕。驗昧暘於坤倪。地道竝規。占休咎於民彝。人理竝擧。以之窮天。以之盡地。以之醒一世。以之蘇萬祀。然後人爲人。物爲物。家能家。國能國。君君臣臣父子夫婦。以華以夷。以今以古。是知觀天象而創易。得此而權。尋鳥迹而做字。賴此之存。儷皮結姻者。取陰陽之有度。犧牲充庖者。示饗祀之有義。于時。變厖爲淳。代繩而墨。顚顚者以暭暭。昧昧者而郁郁。是故。二帝得之。得爲二帝。三后得之。得爲三后。磨不磷兮涅不碯。出無窮兮入無極。是造物之無盡藏兮。視無端兮用不竭。偉旣靈而且神。先洛龜而兆朕。此所以天誘其衷。惟德是眷。地不愛寶。惟祥是產。雖十年而九水。不能溺其軌躅。雖八載而七旱。不能涸其至澤。天下可竊。此圖難竊。九鼎可毀。此圖難毀。先天地兮後天地。符萬聖而不惑。雖三精磨滅而澌盡兮。亦此理之難熄。嗚呼。旣生是聖。又出是圖。圖以聖著。聖以圖師。非聖非圖。吾何取則。雖然。圖之爲物。爲聖人出者也。聖出圖出。如響之答。胡聖有迭作。而圖有出不出。際蒼籙之欲季。有將聖之大作。宜嘉祥之協應。表斯文之彬郁。天不欲乎平治兮。故發嘆於不出。然豈河之無圖。奈西狩之有獲。迄于今蓋千載兮。但河水之瀰瀰。撫遺圖於陳編。起悲歌而永思。歌曰。圖之出兮道之顯。圖之伏兮道之隱。旣顯而隱。胡隱不顯。聖徂神逝。我無適歸。圖乎圖乎。吾已矣夫。</text>
<title>曳尾龜賦</title>,<text>莫神蜿蜿。躍天潛淵。莫瑞噦噦。息梧翔雲。之二蟲也知所止。焉有夫兮玄衣。胡爲乎泥中。曳六一而運五。渾靑泥而西東。困有甚於甲子。誰云爾之太靈。爾其著神詩書。載靈羲經。德尙乎物。位長乎甲。吸道之腴。運氣而息。司太陰而爲寒。處溟渤者名穹。神無徵而不炳。智何玄而莫通。宜乎處乎深潭。避龍伯之釣餌。出乎淸洛。表聖王之文思。而況大海東邊。久絶巨緡之客。太華峯頭。非乏如船之葉。今茲泥之淖淖。何自苦其如此。惟彼麟之在藪。虞者之喜。龍而處陸。蟻軼而侮。爾曳雖樂。爾尾之汚。龜乎龜乎。爾生良苦。於是龜聞太息。請對以臆曰。我玄蹤國於山澤。性是不羈。愛此閑寂。非不知藏文於深奧。非不知呈瑞於人寰。北海雖迥。懼後車之載還。南山雖遠。柰捷徑於要津。況一落於漁人。將夏鼈而共箸。顧出曬之無計。爭毀櫝之相戒。生不免於支牀。死何補於納廟。神雖王而罔活。智雖成而反囚。于斯時也。衣之以文繡。共之以天球。華屋九鑰。錦樻十襲。至若師期將啓。國疑罔決。肸蠁纔畢。神與之協。其吉與凶。兆告爾卜。以敗以成。靈雖莫測。以鑽以灼。哀我軀殼。與其藏於廟社。孰若逸於江湖。與其死而鑽灼。孰若生而泥塗。何況泥之溷溷。何與於我。塗之濁濁。何有於我。彼以外汚。吾以內潔。內潔故不染。外汚故易滌。吾首之矯矯兮。觸溷溷而無屈。吾尾之曳曳兮。遵濁濁而無傷。然則尾之汚兮浴可滌。殼之鑽兮安可活。泥之汚兮汚不惡。尾之曳兮樂無極。彼處廟服鮮而御潔兮。寧易此泥塗之樂哉。且子獨不聞乎。高步易躓。厚味腊毒。神憎名大。鬼瞰室赫。位極人臣兮俱五刑。何似山東父老生糲食。祿食萬鍾而烹死五鼎。何似生垂席門饜糠籺。故顏氏之庶幾。處陋巷而亦樂。言訖。奮尾擧足而逝。噫。小子之狂簡兮。微斯龜與誰爲則。誦寓言於南萃。卜行藏於今日。</text>
<title>黃龍負舟賦</title>,<text>天乾▣▣。飽風一葉。江神送颿。聖后攸涉。忽銀屋之中沸兮。愕黃鱗之負鷁。烘千電兮焚海。激萬雷兮崩岳。付顚沈於須臾。奪舟中之魂魄。聖不變而蝘視。龍乃格而遁匿。方其胼胝八載。績父不績。三呱三過。不家於國。開嵱而殺洚。疏𡾰嵼而分洪。鑿嶻嶭而下瀨。刊嵬㠑以走瀧。得應龍以劈峻。鎭巫祈以杜孼。竟風沙之茫然。民下巢而火粒。雲旣土而夢乂。乃海四而州九。爰騰傾而赴勢。亘萬里之回互。旣略旣夷。貢匪以土。壤白黑赤。田上中下。於是舟航八極。輪鬣四野。有行卽屆。何往不通。遂乃卜晴晝候長風。理高楫橫大江。波盡伏濤不揚。榜人唱海童藏。陽侯，河伯之屬奔走以轇輵兮。乾端坤倪兮䨪曀晴。方利行乎四方。快雲帆之高張。倏戕風之暴起。致駭浪之蕩潏。迨中江而未濟。勢摧檣而墜楫。夫何放菹之餘蟲。乃於焉而肆毒。黃其身兮赤其目。露牙角之千尺。劈層瀾以躨跜。背孤舟而出沒。風雲九萬。霹靂一穴。舟中聖人。波底乖龍。彼帽黃而戴黔。盡膽掉而股慄。然大聖之莫惻。視喘蝝而不色。況生寄而死歸。肯爾蟲之惴怯。龍聞言而觀色。識大禹之在是。爰赧德而怛威。乃俛首而低尾。因忽不見。神耶鬼耶。何所爲而來。何所見而逝耶。忽來倏往。靈怪矣哉。嗚呼。禹如天龍如神。天使神神聽天。禹可使龍。龍豈禹侮。禹可懼龍。龍豈禹懼。然則是龍也伏禹神薰禹德。讋禹靈淪禹澤。畏禹變化。怵禹不測。故奔走以警蹕。護木道以翺翔。呵罔象兮喝馬銜。叱鯪鯤兮逐鵬鯨。甘背負以服役。遏群妖而莫呈。將駕越而奮迅。替篙師之鴉戛。然舟人之汝懼。聖爲人而不悅。龍體禹而卽逝。諒進退之唯命。噫乎茲蟲之至靈。孰若斯人之至聖。是知龍之所能者雨也澤也。而所不能者疏導。龍之所善者雷也電也。而所不善者拯濟。無龍則旱一世。無禹則溺萬古。無龍則雨師雷公兮猶可理陰陽。無禹則天不天地不地。人不人而龍不龍。此禹之所以爲龍懼。而龍不能懼禹色而動禹中也。偉濟江之不變。與大麓之不迷。允執厥而相傳。先後聖之一規。頌曰。蜿蜿黃龍。鬐刺天兮。巍巍玄聖。德齊天兮。龍之來兮聖使然。龍之逝兮聖使然。不神而神。非天而天。無以議爲。微禹吾魚。</text>
<title>鹽車有絶足賦</title>,<text>鳥途懸霄兮石齒齒。猨狖莫攀兮人上慄。玄熊赤豹兮。足繭而喉喘兮。過雨行雲兮愁半腹。彼誰驅車兮車載鹽。鞭不前兮車欲覆。嗟爾馬胡爲來哉。玄雖黃兮足則絶。世皆貴肥而賤瘦兮。疇取爾之權奇。孕房精於渥洼兮。曾父龍而母螭。四碧玉兮雙批竹。瞳生稜兮鏡新磨。喜鵲厲兮怒人立。蜾尾麟身兮斑五花。䀈齒至兮辭冀野。謂崇丘其黃金。胡不登乎天閑兮。反賈豎焉相尋。賈乃牽爾而爲驂兮。其車也不糞則鹽。賈旣輕爾而重利兮。之東北忽又西南。其載也積至斗。其驅也鞭又筴。皮乾毛暗兮烏啄瘡。三山露骨兮四蹄落。憊兩耳兮牛垂。脅一息兮魚沫。吳之鹽兮蜀之途。去苦遲兮來不速。食不飽兮力不瞻。移一步兮三四蹶。叱驚鬼兮鞭劈雷。跼不前兮汗滴滴。何昔日之龍孫。反蹇驢之不若。哀時命不相謀兮。涕方瞳兮如泣。余乃攀轅而遮道兮。爲駿骨而一哭。爾馬也胡爲來哉。吁嗟乎至於此極。哀之命不哀亦命兮。遇也時時不可必。嗚呼。自其遇者而言之。則買死骨金且五百。自其不遇者而言之。則却千里日行百里。自其時者而言。則駑駘尙蒙錦繡。自其不時者而言。則麒麟亦獲於郊藪。蓋自古而猶然。固遇時之非偶。是知魯羵未辦兮。等看喪家狗。周熊未卜兮。只一屠牛坦。逮鷹揚鳳歌於當世。而後方識追風滅影之與跛驢病顙而懸遠。噫蚩蚩之鹽豎。豈知爾之爲駿小。歌曰。世有伯樂兮。駿昇天衢。世無伯樂兮。駿困鹽車。不是無是馬。只是無是人。其眞無是馬耶。其眞無是人耶。人兮馬兮。柰何乎天。歌未竟。忽風雲兮又靂霹。馬龍逝乎玄間。余始知神駿之變化兮。終不爲鹽車中物。彼媢聖嫉賢之世人兮。又何異鹽夫之失色。</text>
<title>鵲巢賦</title>,<text>有樹蓊鬱兮枝柤樛。黃葛女蘿兮縷絡之。上乏鷹鸇之覬覦兮。下絶蛇虺之朶頤。擇高枝之扶疏。怪維鵲之有巢。人匠尙拙於經營。爾禽也何以家爲。昔爾之聿來胥宇。幾勞殷斯而勤斯。雄曰嗟爾雌兮。我是急於求棲。旣綿蠻而止隅。又差池而含泥。蚓處垤而神王。免營窟而炳幾。曰余未有室家。獨繞樹三匝兮無依。雌曰嗟爾雄兮。盍求棲而依歸。彼蠢蠢之微禽。擧有巢而卵育。寧效拙於鳩婦。任風飧而露宿。雄爰唱兮雌和。卜茲樹而開基。遂乃雄飛雌集。雌去雄隨。旣啄旣踏。喙含足提。來而又去。一枝二枝。朝而又暮。一日二日。雄曰何之。南有樛木。雌曰何之。鬱彼北林。何茶不捋。有枝皆含。蹁躚兮原隰。彳亍兮叢薄。手胝兮口瘏。上構兮下結。日出喳喳。念風雨之飄撓。日入彊彊。悶桑杜之未饒。抛梁上兮旣鞏。開戶牖兮南通。迨皇天之未陰。乃綢繆而訖功。偉斯翼而斯棘。信攸除而攸去。於是雄曰雌乎。入此室處。雌曰雄乎。與子同夢。爰居爰處。賴此梁棟。乃刷乃翹。依此詹楹。卵而啄菢。乳哺翔鳴。遂相與賀曰。卑枝成屋。異工部之避賊。構木爲巢。如有巢之樂國。低不打頭。於斯焉足以令居。廣可容膝。於我乎亦云渠渠。不日成之。誰謂予無家。羽翼已成。誰謂爾無子。遂賀畢而戒其子曰。今此作巢。余所創始。構之非難。創之惟難。創之非難。守之惟難。勖哉肯構。無忝爾生。雨雪攸避。念我經營。卵育所安。念我勞苦。不愼爾守。鴟鵂是保。不密爾守。維鳩是奪。念哉念哉。宴安鴆毒。余乃聞而感之。作箴而書諸紳。其箴曰。人則君。鳥則鵲。小則巢。大則國。</text>
<title>臨河歎賦</title>,<text>莫我知。知我者天兮。夫豈不可爲而爲之。舊余棲棲兮南北東。又余車兮西馳。河之水兮色幽幽。胡發嘆乎未濟。深莫乘兮淺莫涉。我如濟兮不可悔。曰余十有五而志學兮。慨文武之已逖。然天之未喪斯文兮。焉能繫不而食。故吾之席未暇暖兮。之蔡之楚之齊兮不可。羵羊石砮兮。惟怪之欲聞。噫世主無足爲者。匡之畏兮宋之圍。其於予何。飢於陳兮困於衛。道不爲瑕。然不可必天下而棄之兮。雖公山中牟兮欲往。爰翩翩兮將指趙。念西路之羌永。纔到河而問津兮。謇將涉兮未涉。聞淫戮之及賢。短趙孟之爽德。遂臨河而愕旋。浩余歎兮躕踟。嘆曰。鳳高噦於千仞兮。覽德輝而下之。鴻又飛兮冥冥。非弋人之所纂。胡爲乎遑遑欲何之。嗟小子之狂簡。重爲之歎曰。將涉淺兮。石齒如戟。將乘深兮。龍鬐雷拂。石可鬪乎。傷我足。龍可批乎。隳我楫。石與龍皆可懼兮。二三子盍歸乎來。嗚呼。河不出圖。時不來歟。狩而獲麟。命之衰歟。將行也命。將廢也亦命。欲濟者命。不濟者亦命。天旣縱乎將聖。又何命之堙阨。雖然。以過化存神之德。値未欲平治之日。夫子之不遇時。非夫子之不幸。而實時君不能用之不幸也。又非不得於時君之爲不幸。而實時君不得於夫子之爲不幸也。天不窮於夫子。而天實窮於時君。天不薄於夫子。而天實薄於時君。是知夫子之得邦家者。齊不齊魯不魯。秦楚不爲秦楚。故景公之不封以尼谿。則非晏嬰止之。而天實使止之。定公之女樂以亂政。則非季桓受之。而天實使受之。逮不用遺言之康子。曁止封書社之子西。咸皆天誘。非所自沮。然則簡子之殺鳴犢，舜華者。庸詎知天使殺而殺之也。噫噫。夫子之不濟河兮。獨不爲夫子惜。而重爲趙簡深惜也。</text>
<title>春郊牧牛圖賦</title>,<text>郊如掌草似茵。中一川左右山。濃霞破兮浮未高。暾上岑兮鶬鶊鳴。彼誰子髮黃而衣靑兮。睡牛背兮過橋行。驅且行兮齕復飮。管一郊之春色。家何在兮問不言。杳墟里兮深谷。皤皤露頂兮。植杖南畝者。是渠家之乃翁。嗟爾牛旣朴而旣茁兮。一生苦樂兮。唯爾童牟然吼。角戢而耳濕。紛滿脰之黃鍾。朝牽出兮暮驅入。幾山南又水北。勞爾之日牧而又牧兮。之原隰忽又阡陌。何所獨無芳草。更胡爲兮西郊。方其隴雲潑墨。夜雨深兮一犁。朝光吐煆。霧五里而十里。王孫遊兮去無來。自春色兮滿芳沚。爾乃叱上堤鞭入煙。沿澗吟度隴眠。晴褊袒雨笠蓑。黃昏笛夕陽笳。時逐隊兮隔溪呼。又斜風兮三兩歌。然則是童也。人來問酒家。遙指杏花村者耶。夜深叩角歌。重到葛洪川者耶。共羊來日之夕耶。見客拜風雨惡耶。厭過堂下者耶。喜放桃野者耶。前山雨後山晴。不脫蓑衣。臥月明者耶。於是童呼不應兮牛不訛。非疇昔所見於靑蕪。余乃近而摩挲兮。乃知龍眠之所摸。余亦有牛兮。服田而服箱兮。渴無水飮兮飢不芻。蹄穿領蒼兮瘦到骨。朝鞭暮筴兮呵又叱。安得牽之入此圖兮。向豐草兮共爾牧。牧童兮牧童兮。使我手撫兮空歎息。</text>
<title>守歲賦</title>,<text>甲辰之歲。臘月告晦。客自外至。二與三會。遂促我以燈。坐我以堂。列我以雕机。倒我以芳觴。少焉。談倦意怠。如有不樂。隱几頹睡。謹謝客。客有出位者。執酌進曰。歲律云暮。日月其除。日之夕矣。夜如何其。今夕何夕。除夕之夕。此酒此日。可嘗可惜。今者不樂奈明何。明朝看鏡柰老何。老哉老哉老且死。死不復生哀此世。此所以將聖在川嘆一逝而莫留。英雄寄公悲歲月之如流。況吾與子俱是弱喪。胸難去茅。面猶有墻。曾日月之幾何。奄視茫而髮蒼。生無成兮何事業。負頭上之崢嶸。是用崇酒載肴蹐子之門。雖分陰而當惜。況歲華之將殘。看今霄之雙鬢。又明朝之一年。矧一老與一少。判曉夜於今昔。倘一場之甘眠。已擲梭之難及。寧渴睡於半餉。眛昨少而今暮。今余所以無寐。懼余守之未固。是知今宵未盡是今年。明朝旋至卽明年。冬隨宵舊。春逐朝新。甲從宵窮。乙與朝始。胡爲睡負此隙駟。談未卒。余卽斂衽謝曰。夫陰陽舒慘。四序迭迎。理氣回薄。萬物枯榮。推原反本。均賦同天。固無彼而無我。胡妄私而妄專。偶然爲人。何足以喜。忽然爲鬼。何足以懼。欻往忽來。寧有窮已。然則生老者形化。病死者氣化。以其化者而言。則一日之內。千百化而有餘。以其不化者而言。則千萬世爲一朝。而天地與我終始。噫。造化勞我以生兮。旣無喜又何悲。且客徒知守其歲。不知守其命。徒知寤其寐。不知寤其性。何爲其然也。苟守而不寤者。則雖日守而不足。苟寤而不衰者。則雖日寤而不給。彼高高之流光與堂堂之飛晷。非汝守而可留。非汝寤而可駐。則庸知客之守與寤者。終不能守而寤。庸知吾之不守與不寤者。乃固守而深寤也哉。客於是呿口吐舌。不辭而往。我鼾如雷。日高三丈。</text>
<title>赤壁賦</title>,<text>歲庚申時九月後重陽先望日。先生與客。舟游石壁。于時驟雨旋止。狂飆忽息。水淸若空。纖纊初濯。刺鏡面而遐遡。覽形勢之紆直。執巵酒以相醻。流左右而遊目。紛錦累而繡堆。杳霞連而霧屬。遠而望之兮。𢥠龍鱗之照爛。近而察之兮。驚虎豹之藏蹲。雕山骨之戍削兮。琢雲根以頹疊。怳如女媧之所鍊兮。塞天竇而餘素質。又如大禹之所鑿兮。決龍門而河道闢。若非鬼運而神輸兮。疇克岸委而崖積翠。疑長鯨之曝鬐兮。白訝防風之朽骨。夫何造化之神權兮。幻至奇以無迹。於是先生執酌流眄。嚄然長歎曰。厥初開張。孰主張是。其始芒芒。我昧斯理。若以設此者。爲有意於固國。崤函漢方兮。無柰秦楚之亡。若以設此者。爲無意於固國。胡然周遭兮。屹若長城與巨防。況箕檀至於濟麗兮。孰有恃此以威敵。絗先朝蜑子之充斥兮。慘王師望風而魚肉。至今江波之嗚咽兮。想魂悲而鬼泣。天之設此抑何意歟。客有出位者。應聲答曰。以余所料。似非偶耳。今者昧朝。木道將啓。天乃晦冥大雨。以風倒海翻山。混混濛濛。江商下碇。陸旅止轄。船于此地。神所難卜。然而先生猶且怡然。不以爲惑。回風止兩。如叱老僕。爰開爰霽。曾不瞬息。旣申之以睛景。又重之以明月。秋江淨兮如練。壁色露兮無隔。榜人喜兮棹謳發。芳酒御兮嘉蔬錯。江妃出兮水神嬉。巢鶻起兮潛蛟躍。豈非神明之默佑。快先生之淸賞。俾揮毫而摛藻。摸勝區之景象。答造化於千古。有今日之高躅。是知先乎蘇子幾千年兮。無是作於赤壁。後乎蘇子幾千年兮。亦無作於赤壁。然則天之創赤壁。非爲吳蜀也。爲蘇子也。安知今之有石壁。非爲歷代固國而威敵。只爲先生一言而設也。言未旣。先生乃揮手止之。微笑不答。俛然放筆。如有慙色。</text>
<title>反赤壁賦</title>,<text>壬戌之秋。余在商邑。如有不豫。臥吟村榻。客有自外者。勸余持酒浮舟于洛曰。今茲歲紀。屬于壬戌秋之旣望。又値此月。此非蘇仙游赤壁之夕歟。是用騷林墨壇好事之徒。莫不提壼挈榼。爭泛江湖者。蓋以是月與日。歲常有焉。難遇者年。百歲忽然。佳期易還。時不可失。盍從我而游洛。踵前脩之奇躅。余乃听然露矧。應聲而笑曰。嚮者蘇子之遊。初非擇年於今歲。又非卜夜乎今日。又非選勝於赤壁。又非倍興於此夕。偶然作賦於前後。便成勝迹於千億。苟有蘇子之名之大。又有蘇子之才之逸。雖非今歲之歲。雖非今月之日。雖非赤壁之游。隨所遊之勝迹。今者旣無蘇子之大名。又無蘇子之逸才。徒務襲其年月。欲踵美而追懷。雖使載酒百瓮。鼓吹十行。浮萬斛之舟。建千尺之檣。乘滿空之風。張蔽海之席。出蒼梧而浮孟渚。掠渤澥而漂碣石。歷桑若兮尋蓬瀛。舞淸飆兮歌素月。苟無蘇子之所賦。等井蛙之自多。迹雖勝而且奇。人孰聞而知耶。今客不反其本。徒欲逐末。客之好名。不幾惑歟。而況以赤壁之游。揣蘇子之迹。欲以記勝。只露其阨。旣無取乎蘇子。又何慕乎赤壁。嘗念中流翫景。出於自然。弔古興懷。亦所必然。何自哀其短生。漫託羨於江水。爰一哀而一寬。近婦人而女子。況乎淸風自風。明月自月。江自江兮山自山。蘇自蘇兮客自客。又何必取之而用之兮。爲自家之翫物。是知區區於死生之際。屑屑於取舍之間。此余所以哀蘇子之阨。而竝與赤壁而爲阨者焉耳。余方以大氣爲舟。以至理爲楫。以黔羸爲蒿工。以造化爲賓客。刺乎漭沆之口。涉乎混茫之洋。浟浟橫騖乎寂寞之濱。汎汎中流乎無何有之鄕。將落帆於大道之窟。且下碇於玄牝之門。奚暇與客游洛之濱。況風利不得泊也。謹謝客。客於是憮然失色。逡巡避處。乃逸而遁。杳不知所。</text>
<title>蟭螟賦</title>,<text>小而無內。小之至也。無內與外。無之謂也。疇至察於無中。強名之曰蟭螟。考厥族於漆園。怪造化之勞精。受天明命。寓於林叢。無於有內。有於無中。處於有無之間。逸於名實之外。以至微爲一身。以至玄爲一世。國於蚊之眼。宅於蚊之睫。以蚊之眶爲四瀆。以蚊之眉爲六合。兟兟戢戢。日生九十九子兮。恢恢乎宅有餘兮。國無堮睫。曾不知其有物。蚊焉得以眺目。是知盡師曠之聰而不能辦其有聲。極離委之目而不能察其有形。方且以一粟爲大塊。以一塵爲大千。以蚊睫之一涕爲大洋。以蚊睫之一毛爲太山。茫洋衆浮乎島嶼之外。逍遙群遊乎丘塗之間。足以盡其性。足以樂其天。是惡知夫人世。又惡知夫人世之有萬物也哉。嗚呼。自其大者而言之。則大鵬之大亦不足。自其小者而言之。則蟭螟之小亦有餘。又安知大鵬之外。又有大於大鵬千萬層兮。蟭螟之睫。又有小於蟭螟千萬層。而各不覺其有蟭螟如今日之蚊睫。而莊周之瓣。不能盡其大小也哉。</text>
<title>三十六宮都是春賦</title>,<text>靜硏朱以滴露兮。兀賾玄於羲畫。由相摩而相盪。揣剛柔之交易。懿六六之互推。原一元之條達。究生意之活潑。摠春風之融洽。緬七竅之肇鑿。位兩儀之淸濁。帝降衷乎庖犧。龍負圖而河出。犧欽受而默符。是扐卦焉有入。推厥畫之交變。窮富有之大業。風天下兮雷地中。互爲父而爲母。旣以母而孕男。反七日兮無悔。又以父而生女兮。柔過剛兮何咎。偉姤復之相生兮。邃月窟與天根。往又返兮環轉。三十六兮氤氳。然彼往兮此返。孰主張而使然。噫流行之磅礴。悟一理之良能。彼東君之贊元兮。煽和氣以薰蒸。發條風之習習兮。着萬類而鼓動。開凝蟄而蠢揚。暢句茁而敷聳。花千枝以紅白。葉百卉之靑蔥。觸有形而成物。著生理而瀜通。縱秋冬之凝閉。亦一元之進退。由兩曜之舒慘。幻群物之成毀。偉洋洋之發育。均四時而一體。故四序之雖殊。綱一春而爲目。爰推姤以至復。覷眞元之回薄。數厥爻之變易。止琴高之鱗次。儘默化而相承。悟萬殊之一理。諒春元與理氣。用則同而體異。嗟是道之自強。在流暢之不已。倘毫銖之間斷。詎能覆而能載。天不可以爲天。易不可以爲易。肆邵翁之妙覿。比春晷之流澤。余推彼而悟此。不曰春而曰仁。噫噫。堯舜禹湯文武孔孟之事業兮。一帝一王一師兮都是仁。</text>
<title>七夕賦</title>,<text>駕紅龍兮披白霓。騖霞轂兮載雲旂。河之廣兮不可越。宛中央兮我所思。羌可遇兮不可從。苦難會兮易別。噫今夕兮何夕。是七月之七日。曰余生之陻阨。紅顏好兮柰命薄。衆女嫉余之蛾眉兮。又妬余之良匹。皇不揆余之中情。信如篁之巧說。皇齋怒而降譴兮。乃夫南而婦北。曰無淫而無怠兮。夫可牛而婦織。恩尙許兮相望。隔一水兮盈盈。嗟爾牽之牟然兮。紛幾時乎服箱。耿思君兮陫側。愁擲杼兮七襄。成雲錦兮陸離。爛一機之文章。人如玉兮河如銀。望不極兮空斷腸。皇挌余之相思兮。許一歲兮一迎。胡悠悠之七夕兮。只年年兮一日。夏之日兮長如年。皬余鬢兮霜雪。生金飆於昨夜。落人間之一葉。遂星言兮夙駕。趁吉日兮辰良。駟躨跜兮六沛艾。飄雲輧兮曳皓裳。謇余涉兮河之橋。烏鵲飛兮北南。亦旣遘兮水中沚。罷愁思兮笑談。捐余玦兮水北。遺余佩兮水陽。子交手兮凝睇。鼓瑟琴兮樂未央。羌不可乎久留。樂未央兮愁未極。愁未極兮可如何。足可惜兮此日。邈後期兮何日。又明年兮此日。噫日月之有度兮。苦兒女之多情。然姮娥之永寡兮。羨一日於百齡。縱一歲而一遂。亦天地之無窮。忽星離而雨散兮。訪舊機兮寒宮。涕流離兮交臆。人寰爲之風雨。憑漢槎而聞說兮。詠七夕以爲賦。</text>
<title>羅池廟賦</title>,<text>墻崩級夷兮䕨絡之。廟貌暝兮愁雲集。蒼鼠跳梁兮竄古瓦。鼯又嘯乎梁北。得樵歸而就詰兮。仰柳侯之攸宇。侯胡爲乎此妥。系河東之名譜。自頭角之巉然。稱柳氏之有子。謂功業之立取。逮父時而趾美。嗟齒少而志銳。竟高步而致躦。爰禦魅兮柳之州。路千萬兮其里。不鄙夷而禮法兮。致康和而殷富。苟有令焉勸趨。民謂公兮吾父。懷故國兮曷已。路脩門兮無日。思結輜而不洩兮。慨齋志而淪沒。噫精爽之不昧兮。語歐魏以將死。果其死而爲神兮。又夢翼以祀我。廟遂成兮羅池。船兩旗兮侯來。來乘駒兮以入廟。蕉荔香兮靈徘徊。陳瑤席兮玉瑱。徐揚抱兮且安歌。舞體輕兮褰襞績。靈偃褰兮從雲車。日旣吉兮辰良。登酒牲兮芳菲。靈爲風兮又爲雨。猿與吟兮鶴飛。孰我靈之敢侮。有醉死之過客。偉旣靈而且神兮。瞻棟宇兮玄肅。余千載兮遐想。獨爲公而永惜。以如此之賢才。立當日之朝廷。胡炙手於彼憸兮。昧趨向之常程。倘在省而謹飭。已能如乎刺史。雖不食乎羅池。豈侯神之永餒。參昌黎而翺翔兮。庶配饗乎聖祀。矧驚動而禍福兮。曾未聞乎君子。鄒之郊兮魯之原。曁濂洛與關閩。旣生榮而死哀兮。寧假巫而惑民。配宗社以永建兮。與日月而昭格。肯自托於荒祠兮。反同歸於叢櫟。然世降而俗末兮。痛交道之不復。願以柳易播之一節。起衰季之歎服。</text>
<title>車賦</title>,<text>遵逵道之邅。閱去馬與來牛。咸服役而致遠兮。功地用之莫儔。胡爾御之殊科。騁雙轂之轔轔。眷風行而雷運。若鬼護而神鞭。問誰創乎此制。緬軒后之攸作。思便用於陸輸。肇就山而冠木。爰斧彼以鉅彼。按繩墨而剞劂。裁長短而曲直。以縱橫而離合。輪外員而體天。箱內方而則地。曰杠栻與輻員。曁輗軛與轅軌。紛旁豎而互設。各持持而職職。澤用抒而山侔。下乃軒而上輊。軸恒中而司轉。蚤衛內而攝固。旣脂膏以塗澤。又鞅靷以牽護。爰載重而涉遠。御以鬣兮或角。亘四海而攸同。垂萬祀而不易。祥曠左以妥神。戎又造兮巢革。惟轝轎與輦輅。擧推此而演益。慕南指而蚩亡。嘆東轍而姬衰。下幾想乎泣辜。後曾仰乎載師。魏宜敬乎賢間。越胡禮於蛙鬪。哂塗山之骨專。唾沙丘之魚臭。見宋力於挾輈。識楚勇於超乘。或投葬而客留。或窺井而壽增。考雜出於經籍。偉用廣而功彰。苟合制而中度。宜利行乎四方。然御驅之有道。苦顚仆之無常。古明王之是懼。愼登降焉以節。牡孔良而孔阜。馴以四而又六。前孫陽以爲御。後王良使執策。鑾鈴鏘兮和應。執如組而如琴。王爰陟兮按綏。輾睛晝之雷音。捨嶄巖之絶陘。就平坦之易路。惟其意之所適。任翺翔而容與。胡淫辟之反是。謾遊畋焉是事。御國卜之末之。駕跛驢以爲駟。惟峻途焉是騁。罔晝夜以轟轕。哀馬逸而莫止。昧轂下之胡越。俄轅摧而輻裂。竟輪壞而軸折。前纔覆而後繼。歸百王於一轍。非爾乘之不良。乃爾御之乖法。余少師乎秦樓。解操鞭而援轡。倘爲御於我王。庶或展此薄伎。智爲輪兮人倚。信爲輻兮民輳。質爲杠兮旣堅。禮爲策兮且節。巾正路之坦夷。稅安宅之敝赫。軼三代之隆昌。駕吳唐之無爲。噫哲王之已逖。孰爾才之見知。彼載糞與服鹽。儘騄駬與白羲。慨有車而無馬。羌孰御而載馳。徒賦車而比國。矉世路而興悲。</text>
<title>完丘賦</title>,<text>邈南征兮司天。曠鑄鼎兮窺奸。紛禹步之幻怪。競傅芭兮迎神。聒揚抱兮坎坎。觸完丘之壇曼。子之蕩兮憺忘歸。乃婆娑乎其間。肅薦碧兮寘璸。蕉匪黃兮荔丹。瑤席展兮旣閑。雜竽瑟兮俱陳。浴蘭湯兮沐芳。襲姣服兮㛹娟。抗皓手兮安歌。芳菲菲兮旣繁。舞脩容兮浩唱。靈𧐖蜷兮如雲。飆遠擧兮漸近。爛昭昭兮未闌。胡然天兮善窈窕。君樂康兮欣欣。格翦紙之繽紛。降鷺羽之翩翩。旣斯丘之案衍。又斯舞之蹁躚。彼龍駕兮帝服。合風廻兮雲旋。喜壽我兮福我。頌黍稷兮虯蟠。然無冬兮無夏。將或荒乎斯民。噫太嘷之遺墟。乃聖神之陶甄。胡後裔之爽德。屬牝鷄之司晨。惑妖巫兮荒樂。尙淫侈兮莫悛。驅國人兮一丘。任髫之盈塡。爭棄隷而廢職。歸一世於淫昏。痛雜糅之孔極。嘆幽明之混紛。彼驚動而禍福。豈王政之所關。故不刪而編首。刺陳風之訛嚚。作聾瞽之瞑眩。開萬古之視聞。噫敬之而遠之。有吾師之格言。</text>
<title>採菊東籬下賦</title>,<text>車休巾兮舟罷卓。倦尋堅與經丘。旣眄柯之尋常。寧撫松而銷憂。初無心於北窓。俄有事乎東籬。東籬兮何有。佳菊兮籬籬。薄言兮采采。將以遺兮美人。美人兮何許。杳西方兮雲端。豈落英可供乎夕飧。吾取爾之酷烈。昔余之種爾菊兮。趁春霖之乍歇。相茲土之膏沃。喜數叢之條達。荷余鋤兮理荒。日峻茂其枝葉。效自聞於蘭蕙。法後凋於松柏。肯托根於桃蹊。愧鬪艶乎李逕。結幽期於歲晩。待芳姿之交映。迨金飆之振柯。露宵結而霜落。迥登山而臨水。但無邊之落木。時天葩之燦爛。一籬東之春色。任吐芬之鮮鮮。羌自黃而自白。暾上岑兮送赮。含露華而淑郁。岸余頂之葛巾。綴余嘯於東皐。想孤艶於澤畔。記遺芳於山椒。掇其英兮盈把。襲滿袖之菲菲。采復采兮夷猶。覺興淺而愁深。擷在筐兮悵忘。歸嘆規毀之已沈。噫雜花之爭春。非余心之所樂。謇朝滎而暮替。任隨風兮輕薄。孰天秋而獨秀。抗傲霜之高節。聊一采而一嗅。猶可愛乎馥馥。亂曰。采薇西山兮。寧易萬鍾之祿。采菊東籬兮。何如五斗之粟。前西山兮後東籬。風萬古之六合。</text>
<title>訓子</title>,<text>余惟父子之大倫兮。乃居一於三五。苟父之不詔以義方兮。是陷子於違忤。肆余諄諄其懋汝兮。懼汝悖乎恒則。懼汝居閑而處獨兮。昧余志之竦惕。懼汝臨事而應物兮。遽輕動而妄作。懼汝不謙而自抑兮。遽肆言而悖德。夫愼微而謹獨兮。乃聖賢之明飭。苟服膺以脩省兮。與君子而同域。故夫婦之至愚兮。亦有刑而有別。處兄弟而友悌兮。諒體二而氣一。彼忿爭而參商兮。宜戒之於造次。況出身而事君兮。忠必由乎孝至。在勿欺而好犯兮。宜盡己而效死。矧長貴之凌妨兮。鮮災禍之不逮。故下馬於鄕間兮。宜鞠躬而敬止。然遠朋之會文兮。豈非信而可立。寧以面而不石兮。宜取益而義合。彼僕御之賤微兮。亦天生之人子。恤常存乎飢寒兮。宜厚愛而薄罪。凡臨刑而畏殺兮。體上天之好生。彼恃挾而生驕兮。有必剋之神明。苟事父與事君兮。曁事天而不愆。是不外乎誠明兮。余無間於往賢。寔所勉之匪他兮。孝無大於此者。如放利而殉名兮。所無望於稚艾。彼徒勤其定省兮。乃區區之末節。不以色而甘旨兮。養非志而何屑。雖日養其三牲兮。噫不敬則何別。信養志爲至孝兮。奚取爾之立揚。余幼失其怙恃兮。違炯戒於趨庭。詠蓼莪而悲淚兮。慕生育之至恩。念哀哀之父母兮。誰使亡而使存。今欲報其可追兮。瞻昊天之罔極。痛風樹之莫逮兮。泣三釜之靡及。肆明發而不寐兮。哀有懷其二人。睠霜露之時降兮。人一去而無還。縱欲承其嚴戒兮。徒仿像其夢寐。今余所以警汝兮。乃吾考之所志。余不惕則違親兮。汝不勉則違我。苟以子而有違兮。蹈不孝之大過。旣自警而警汝兮。勉勿頹其家聲。舜恭廩而稱大兮。范折笄而臻昌。陸稱德而蹈危兮。庾承淳而乖方。凡吾所以勸戒兮。亶不外乎理軌。旣申之以倫彝兮。又重之以物事。恒臨酒而畏醉。每好賢以易色。口守甁而出好兮。戒奔駛之罔抑。由內誠而外敬兮。天乃祐而慶福。勖和順而奉承兮。服提耳之善誘。且念茲而在茲兮。宜勿墜而勿壞。</text>
<title>發棹辭 遊四郡時作</title>,<text>蘭爲舟兮桂爲櫂。泝空明兮倚三島。懷芳約兮不能忘。望佳人兮隔煙浦。蕭鼓吟兮旗掩雲。旄戟豎兮天欲暮。君愉佚兮迎我。鼓瑟琴兮芳酒。御滿船兮美人。忽獨目成乎下女。子交手兮憺忘歸。遺玉佩兮江之滸。理芳楫兮下灘。鳳蹌蹌兮棲所▣。忽雲回兮雨收。悵獨往兮徒離憂。</text>
<title>送愛州尹辭</title>,<text>若有人兮朌而頎。玉色顔兮耀奇牙。蘭爲佩兮履蕙綦。芝裂綏兮若爲緺。旣㖒嘕兮善窈窕。又菲菲兮如春花。合升天兮入紫宮。荃宜邇兮不宜遐。方整飾兮奉巾帨。不我慍兮謂我嘉。旋下墀兮翳長袖。席未破兮回雲車。輕銀臺兮重金樞。眷西顧兮寵有加。懷貞愨兮保慢愚。愼終始兮戒參差。女七日兮化爲龍。歲未晏兮皆汝華。邊風起兮城上寒。我送君兮悲柰何。</text>
