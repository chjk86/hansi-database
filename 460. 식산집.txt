<title>辭庭下。朝渡虛川。乙丑。</title>,<text>遠客行裝發甲州。關山物色已竆秋。歲添江上離親淚。此恨應須萬古流。自壬戌至丙寅。先府君在夷山謫所。不肖連歲北覲。此詩卽乙丑八月辭庭歸洛時作也。塞上離親之情。實難爲地。而到今孤露之餘。追感隕絶之懷。當復如何。故紙中得此。仍考先集。有和韻曰。離情自古㤪三州。况復騷人落木秋。爾向庭闈勤定省。聖恩應不十年流。爲之感泣而識云。</text>
<title>卜居西湖 己巳</title>,<text>結廬西江上。西江地幽靜。縱未成契活。不能罷嘯詠。歸雲掃天際。影涵落潮凈。行休感浮生。閒曠儘有命。其二晝永人事罕。空庭樹陰濃。好鳥雌隨雄。和鳴正雍雍。物意感孤衷。陶然斂寒蹤。王城無十里。幸得此從容。其三綠煙在柴門。雜草滿庭芳。怡顔尸坐久。繁陰轉斜陽。憂時人卑微。養軀氣强壯。爲有容膝地。日夕以徜徉。其四父子集京國。聖恩如海闊。豈願析所居。聊爲免喧聒。時趨詩禮庭。歸來掩一室。歌詠太平世。志分在蓬蓽。其五銀漢天際來。浩蕩遶神京。駕言占一邱。十里素練平。夫子休官志。終亦卧波淸。旣飽山水樂。而無寵辱驚。家大夫自還朝。無意仕宦。不肖旣占西湖一邱。是年秋。作亭其上。扁曰足閒。以見志焉。</text>
<title>賤士</title>,<text>賤士抱遺經。孤棲淸漢上。恐古人不如。尋常汗我顙。</text>
<title>區區仁義心</title>,<text>稟質休云魯。志氣肎自小。區區仁義心。正似月皎皎。</text>
<title>與李澄叔 溆。號玉洞。 金原仲。會話江舍。</title>,<text>澄漢堂前流。俯瞰孤樹林。嘉朋惠然顧。俱有一片心。展書候淸風。炎蒸不相侵。日午風正微。好鳥和前林。淸漢流不息。虛舟泛波心。順流自有所。勿爲風波侵。澄叔堂前有漢水。水上有靑林。幸躡淸芬後。參論起昏心。願言銘肺腑。毋爲衆欲侵。原仲</text>
<title>遊黔智山 四絶○庚午</title>,<text>朝雲生谷口。信馬過山村。爲問招提處。樵翁視不言。右問路宿霏飛嶺樹。浮翠濕人裾。不必泠風御。直疑上太虛。右登山澄光際上下。灝氣迷西東。心目俱無極。天根月窟通。右望海杖投石逕駛。林畔別雲僧。山外猶聞磬。回看積翠凝。右下山</text>
<title>寄白鵝堂文丈 李淯</title>,<text>碧落宿潦收。大火已西流。老蟬呼凉樹。蔀屋生閒愁。何事林休處。久負汗漫遊。遙看天仙人。笑我似蜉蝣。我將駕白鹿。直欲向蓬邱。安期羨門徒。上下爲朋儔。少小不自力。老大空離憂。其二先生極高明。賤士惟倥侗。大筆追古作。拘學飭微躬。趣步或不幷。聲氣卽相通。瞻彼松栢姿。晩翠山磵中。我欲與友于。今日問我公。淹病失磬折。題辭寓深衷。</text>
<title>曉吟</title>,<text>夜氣綿綿欲曉天。心如圓鏡匣中懸。遠峀缺月猶當戶。影徹布衾半斂邊。</text>
<title>中原文會。次李仲淵。潛。號西山。</title>,<text>暄娟届暮春。倦跡來中州。艮埶天嶺起。水派淸漢流。琴㙜泛一髮。仙響不可求。閒曠此相賭。昊天及我遊。聲氣本應求。象席足良儔。百慮自一致。磨勵詎敢休。感遇衡南會。莫須問過涪。羣賢集上春。和氣生南州。嘉言以相勉。好樂戒或流。此道常在邇。舍是無他求。從容講義理。安處卽眞遊。竆源是子志。翫物豈我儔。江山助仁智。猶可少憇休。莫忘程夫子。危舟昔過涪。仲淵</text>
<title>曺君叙 夏疇，李仲淵來郵亭後園。次座中韻。</title>,<text>客到楊園裏。馬歸靑草中。宿霏山刷碧。深葉日鍼紅。野酌斟官酒。新詩和牧童。此中文以會。吾道卽非竆。</text>
<title>立春日。自道南書院歸柴里。</title>,<text>節序餘殘歲。天心返小春。遲遲驢背上。猶是未歸人。</text>
<title>夢作 幷小序</title>,<text>辛未冬在柴里。夢到一處登高樓。前臨大江。風雨蕭蕭。怊悵久。遂吟一絶。覺來歷歷可記。然不知詩意。聊書于幅。靜對康城雨。閒聽福嶺風。風雨何時歇。萬古此心同。未知康城，福嶺爲何地也。</text>
<title>詠大學。寄友生。甲戌。</title>,<text>賢承聖授目綱陳。火簡千秋粲復新。心正身修惟在我。家齊國治豈由人。始終俱到方明德。參贊同流可作民。萬戶千門元有序。後來何事錯尋眞。</text>
<title>題畵幅</title>,<text>白石斜通逕。靑烟細羃林。攜琴何處客。松磵獨來尋。其二嵐氣籠沙暮。蘆花滿岸秋。晩潮江面闊。漁子理歸舟。</text>
<title>西岳寺 安東</title>,<text>西山之寺創何年。跬步塵寰鎖紫煙。霽黛平看孤外。冰流遙拖暮雲邊。榻安泥塑尊於佛。後閣。奉關王像。 野際湖樓泛若船。望見映湖樓。 百里迎風煩鬱滌。任他歌管咽東阡。</text>
<title>河回 西厓先生所居</title>,<text>逕仄驢難地。山明客有天。拖紳江面面。對掌野前前。亭舍爭稱勝。岸上。有翔鳳亭，玉淵精舍。 厓巖世識賢。西厓，修巖。皆在江岸。 村多喬木宅。忠孝是家傳。</text>
<title>南征 幷序○庚辰</title>,<text>庚辰仲冬。旣釋喪。禍變之餘。家事板蕩。伯氏寒士。上奉宗祀。粢盛多闕。安得保諸弟不析居也。余賦性朴率。拙於計慮。益無以爲生。於是。捲歸魯谷舊棲。夫不得爲士。則歸于農。理也。遠丘墓。離兄弟。人情所同戚。遂記行歷山川，地理，古事，感懷。成一篇。我是一布衣。抗志跡太拙。妻子爲之累。十口任饑渴。篝中擬祝滿。囊裏羞見末。乍卜東魯鄕。有谷境界豁。菑畬斥雲根。宿昔茅茨結。蓋緣罪戾盈。神天降酷罰。卜商琴未和。高柴淚成血。感傷風中木。若爲鴒原別。是時天地閉。竆陰已肅殺。漠漠塞黮黭。殷殷雷聲發。不有天柱摧。疑是地軸裂。應勞九重念。小民固騷屑。野人微誠在。杞國憂還切。靑門客子發。城雞曉𠹳𠹳。起卻二難手。自任九回熱。衝霧過木覔。嵯峨石戴轍。回瞻二陵道。松栢杳蕭瑟。微虫酷霜雪。寂寞後凋節。人爭漢渡頭。喧呼氣欲奪。大瀆護神京。雲際注蕩潏。西江我幽居。望逐孤鳥絶。繁華如夢裏。筭來成怳惚。流澌楫礙打。凍泥馬戒蹶。駸駸大野盡。入山路轉折。邱壠洽上首。華岑望已失。龍駒彈丸縣。居民類蟣蝨。主人有好顔。謂余舊令侄。濁酒墻頭過。沉瓜瓮裏出。仁化數騰口。紛紜多雜說。𩃎𩃎六花大。陣村暮投歇。行李敗整頓。包槖還羅列。僮僕顔色惡。抱薪爭赴爇。素喫艱難多。霑濕焉足恤。煩寃古戰塲。惟見鳥飛樾。三帥陣勢雄。一朝散何卒。志士仗義起。凜凜猶激烈。輔壤錯左湖。上游國之闑。東南大都會。野外環崒嵂。管轂二嶺會。冠蓋交車轄。琴㙜泛一髮。淸漢襟會達。憶昔申將軍。少年稱勇决。機筭失形便。鮫奴恣悍猾。狂濤爲樂地。素志負馳突。惜哉空任謖。痛矣且坑括。行人感踟躕。寒波晩咽咽。豈咎人謀舛。還知時運閼。近聞國西洋。徭人頗猖獗。憂端集今古。齊嶽不可撤。緣厓仄通逕。信馬益㥘滑。眼前眞雄壯。大嶠霄漢戛。西蟠鎭湖嶺。東起際溟渤。恠氣多變化。異象或出沒。秀峰皆削玉。亂石相撑鐵。一道走漢京。攀援征旅徹。年來累度險。幾欲成華髮。瑤鏡緘靈竇。俯瞰蛟龍窟。老木枝榦踈。低昂巖背凸。物態亦一時。奇賞也自悅。殘日曖將匿。饕風弊裘掣。病夫氣作喘。噓口鬚封雪。小女更幼弱。氛埃蒙玉質。竆阸我自安。此輩惟可怛。兎岬最奇恠。域內無儔匹。崇墉爲兩敵。駕空束箭栝。行者避不得。心魄先悸慄。朽棧脚慮軟。崩浪眼嫌瞥。所歷非不危。至此重嗟咄。出谷見平野。險阻亦已訖。據鞍舒脅息。始喜免顚跌。咸寧帶殘照。儉池過寒月。鞭垂聳玉樓。浩意猶潑潑。虹橋壓長洲。巨府藏千室。江通伊洛流。野接靑徐闊。山河待後人。禮樂徵前哲。造次撤行計。風飧已十日。洪阿霽霏微。斷堤露蓬蓽。池虛凍竹蔭。階圮幽泉囓。荊窻蛛結絲。土壁鼠拱穴。踈籬僅扶持。縱橫垂藤葛。撼頓少自得。寄托甘契活。澹泊從飮啄。鮭菜薦麤糲。開匣理琴徽。拂架散書帙。閒來事物輕。喪偶守奧兀。山中養微軀。歲暮有著述。世事日糾紛。終昧化權斡。朱門縱歡娛。黎元困剝割。况經乙丙凶。戶口多殘缺。往往村閭間。出布徵白骨。多私曷不罷。西都足乖剌。非關合鑿枘。恨不用剞劂。寶玉將晦采。孰遣井里厥。物情固不同。先秋畏鶗鴂。濟物思得廈。安分易容膝。遂志足自象。倚伏廢過揲。磊落不渝物。嚴畏若斧鉞。感激氣還增。頓挫愈皎㓗。曾魯日三省。顔愚躬四勿。爐燻晴繚繞。棐几儼對越。致命于昊天。死生惟有一。高吟視宇宙。題詩渾漫筆。</text>
<title>木鶴行 幷序</title>,<text>甁艮金公 命基 好古。嘗斸木爲鶴。三休堂姜公持歸一雙。余亦得其一雙。庚辰冬。釋喪歸棲。公已仙去。木鶴在案。感懷益切。甁艮先生雅服奇。人不友狡與佞。物不畜梟與鴟。人之造天有苦心。紛紜幻出凌霄姿。舞月叫風態非一。不生彭庭卵。應勞薛毫末。各欲奮飛有毛質。姜夫子愛淸眞。雙翎籠去。嶺湖絶一雙。口含尺素擬翺翔。乍集魯谷山人之草堂。重歸南國晦文星。芙蓉之車朝玉皇。皓衣塵生守舊谷。不知鶴是君君是鶴。幾時來止城北。歲暮感惻惻。摩挲長歎息。歎息心欲焚。爾若有神。應亦恨離羣。嗚呼爾不能高飛。今已矣陰厓。和音難再聞。</text>
<title>始見白髮 辛巳</title>,<text>散髮當晴牖。初日射屋漏。弱女贊櫛具。頗已開心竇。指輕向漆頂。數莖銀絲透。箇箇無留根。聚之我手授。因言爺已老。女當祝眉壽。答云爾父生。善病少淸瘦。猶似木石頑。全生煢在疚。二毛理必至。皮肉亦黃皺。顔傳聖人道。短命在巷陋。頭斑固是叟。心赤尙爲幼。古來賢與愚。同歸閱宇宙。</text>
<title>曉行</title>,<text>晨光正熹微。行子將有適。野禽不知名。恠鳴趁所歷。今春又作旅。此生老征役。</text>
<title>自映明尋聖齋菴</title>,<text>肩輿朝上蔚藍天。石扇露草巑岏巓。春風童冠三四人。湯休支遁相後先。懸崖窈窕殿閣古。老木擁衛烟雲連。淸洛一絲瀼林表。浸江山色碧未了。香廚已冷燒丹火。松道惟聞啼磵鳥。樂靜不復辨僧俗。拘禮猶自序長少。還嫌世人知此遊。不妨全身碧霧繞。</text>
<title>苦熱憇大谷寺樓。有誦西厓先生古風者。用其韻。</title>,<text>日亭午火雲蒸。飛鳥塌翼下深林。願作寒玉在虛潭。驅馬少憇野寺樓。寺門老樹結浮陰。諷詠遺篇感我心。</text>
<title>寅君自京來省。仍向仲父任所。書以贈行。三首</title>,<text>商山季冬夕。積雪委中衢。也有行邁人。寒柯聽晨烏。山川限逴遠。衾枕還怡愉。我宜日癡獃。爾胡亦槁枯。其二爾行半千程。所經多險巇。層冰漢江長。積雪鳥道危。夜行憂盜賊。曉行㥘狐狸。我雖落拓久。安身有茅茨。其三吾輩風樹感。惟依諸父慈。爾遠勝我近。將陪東山碁。所以挽不得。聚散俱自疑。爲報團圓期。定在參中時。</text>
<title>自得吟 壬午</title>,<text>絺葛掩體。茅茨安身。夕糲充腹。朝曛翫神。林臯舒嘯。煙汀垂緡。籬菊逢秋。庭草留春。胷中有浩氣。長爲自得人。</text>
<title>長歌行。寄白鵝文丈，淸浦道兄。卽玉洞</title>,<text>我眼矇。我耳聾。衆態淫眼下。羣言哇耳中。若有人兮晩宇宙。言入我耳爲塤篪。形接我眼成規矩。二子以我不失形與聲。共遊若墟與玄圃。願言入淸都闢鴻濛。欲令氛翳霽。八衢通駕風。鞭霆歷九州。手開閶闔散花風。雨雪雱雱歲忽晏。晨星落落隔銀漢。懷蘭握荃獨無言。黃鐘入地垂緹幔。歸鳥高飛而異棲。荒山日暮猿爲伴。猿爲伴念我平生親。欲往從之恨無因。陸行無車兮水行無船。雪滿山氷塞川。蛇虺蜿蜒而遊其傍。虎兕咆哮而當其前。吾人襟期問如何。荷衣茝珮兮空婆娑。笑矣乎嗣宗哭途。子美歎屋。足下自有正路。身邊亦有安宅。人生百年多苦顔。惟彼天上鳶池中魚長自得。二物皆足以供吾翫。我何戚戚而不樂其樂。融融洩洩塞天地。與時卷舒兮無終無始。靑山在上。流水在下。茅屋春風一枕倚。一枕倚長相思歌罷一長喟。</text>
<title>仲春晦。時雨初晴。掃東西砌。栽丹楓杜鵑各數本。學者輩躬畚鍤。幷力封植。白鵝一雙。曾借柳聖會。余遺柳友書曰。近病卧無聊。思見雙鵝戲池。幸毋效晉文之仁義。俾完趙侯之璧也。柳友之還鵝。適在是日。諸君尤喜。各賦詩記之。聊成一篇。</title>,<text>山中雨一洗。品物新氣色。微暄納小楹。落霞籠遠壑。欲將栽封力。趁此資始澤。舊苞闢殘叢。厚土培弱植。覓花村東西。採楓山南北。莫言生理少。日覺春事足。雙鵝自山陰。皓翰浣淸洛。觜恐傷新芽。步宜在深竹。物意正如此。人生亦自得。以玆消永日。出門無所適。</text>
<title>翫樂 二首</title>,<text>我居豈無地。我生豈不辰。鳧鶴自長短。尺蠖有屈伸。其二盡心則知性。原始而反終。㤪尤絶上下。簞瓢陋巷中。</text>
<title>古松歎 幷小序</title>,<text>映明菴前。有古松蔭石壇甚奇。有一居僧斫之。嗟惜不能已。聊爲賦之。映明菴前萬年松。自爲山中衆木宗。榦直雲霄張靑蓋。皮老苔蘚掛蒼龍。玉瀑噴怒跳珠濕。根爭石齒相撞舂。菴棲不復陟翠巘。胡床安歇逐淸陰。風入瑟瑟澗聲合。月留隱隱巖影深。偃蹇孤直愜素尙。心期自以輕千金。何物頭陀太蔑劣。敢將斧斨肆剪伐。一夕翻倒後凋姿。水自幽咽山欲裂。委質可作棟梁具。剖心漫歸灰燼滅。貞身鬱葉寂寞中。土凸餘痕稜赤銅。神護鬼呵禁不得。眞宰應已訴上穹。雖多林木皆細瑣。卻使千巖萬壑空。倚藜殘日長歎息。獨立沉吟淚垂臆。古來君子亦罹殃。頭陀頭陀安可責。嗟乎頭陀頭陀安可責。</text>
<title>隱城柳氏庄滯雨 二首</title>,<text>映遠秋光暮。行竆紫嶽前。三公知不貴。五福自能全。蔭屋深深樹。循階㶁㶁泉。征鞭朝乍逗。銀竹四郊連。傾蓋還嫌晩。誰疑璧至前。緣詩形欲瘦。對酒神能全。雨竹低扶戶。風松逈破泉。陳人機已忘。珍重更留連。</text>
<title>雙龍寺山房夜雨</title>,<text>枕簟生凉古寺樓。霜酣蘿薜石磴幽。闌風半夜吹踈雨。衆竅蕭蕭無不秋。</text>
<title>次韻。李孟源 弘悳 聽澗亭古風。</title>,<text>驢蹄信自由。牛鳴在雲林。一入淸幽境。蕭颯洗塵襟。粲粲白石徑。谷籟亂足音。邃竇噴靈津。石齒嚼珠琳。大雪閉天地。松筠老碧潯。巖鏡豁昏晨。櫳外灝英沉。卻疑御泠然。到此不期心。兀坐無苦遭。已覺撤五陰。况有主人賢。淳風未見今。招我翠雲梯。贈我紫瓊琴。弟子俱無悖。文酒助細斟。惡客良可愧。天寒盃酌深。自是久踈放。佳景耐相禁。</text>
<title>讀孟源詩。復用前韻。</title>,<text>夙知斐然子。根柢在詞林。風流照南國。唾沫攄月襟。歸來大千世。頗聞正始音。淸新不須洗。錯落編璆琳。回頭少年日。勝集昔泗潯。仙舟繫丹邱。兩曜會實沉。君纔牽色絲。英發揀在心。勞燕不竝飛。中歲擲光陰。近聞華陽卜。抗論去來今。吾道無不實。其奈昭文琴。君行何時歸。門路須更斟。世故亦非一。揭淺而厲深。嗟哉歲晏愁。倀倀不自禁。</text>
<title>獨棲山房。大雪苦寒。</title>,<text>朝起拓戶看。雪晴浮雲散。爲問雪幾丈。巖壑無不滿。方員列圭璋。深淺刻竅窾。高壓老大藤。陰厓凜不熯。長松冠巖列。簇立白玉傘。昔時平看峰。窺梁障望眼。凌澌塞源泉。細磴來蹤斷。蟄龍凍何賴。陽岡鳥雀儹。我疑瘦骨摧。舊衣薄且短。禪居太淸絶。高閣垂扁板。暮年林壑計。恨無陰求伴。名勝牛頭上。應有一融懶。依止何寂寞。自甘對瓦埦。愁來梁甫吟。聊復解我懣。</text>
<title>夜坐。次大谷韻。</title>,<text>僧定禪房嶺日昏。穿林石瀨轉驚喧。年光客意俱無語。雪壑雲岑獨揜門。</text>
<title>種藥 幷序○癸未</title>,<text>病隱子少多病。以草木金石。保其性命。及竆居僻陋。制方合丸。不能如意。於是。闢地作畦。種藥可家種者若干。遂逐物各占數語。合爲一篇。藥餌扶吾久。藥裹動相牽。竆谷無良師。舊包日削朘。苟自厭瞑眩。何以療瘥瘨。經綸施等閒。賞土實荒𤲬。春風面夕塢。長鬚課力佃。盛植焉用多。方丈規阪田。邊際聚碅磳。顚倒聞其磌。君子且貴坊。先從决磵窴。拽輪破磊磊。卧筒瀉涓涓。塍分左右席。溝引縱橫絃。𥕃确輦穢壅。茷骫取燧然。傾筐分子播。揮鍤排根遷。紛紜子與根。箇箇俱類編。甘酸或相對。君臣或相聯。察性知厚薄。封土謹浮堅。時雨地脈潤。生理同醜娟。欣欣各自私。賴此培養專。冰魂碎粉綃。春色天下先。梅花 朱夏薦紅瓊。滿堂口逬泉。解渴魏師蘇。調鹽殷鼎煎。梅實 裁金簇成蘂。先發小窻前。茱萸花 巧編珊瑚垂。寶勝士珮瓀。山茱萸 奇品先姚黃。國色貴丹延。號尊衆卉內。不與凡草肩。牧丹 欹紅晩留春。瑞應四相筵。芍藥 楊州罷花會。淸平賦金箋。牧丹芍藥 蝴蝶不偸香。綠雲擁漪漣。如何無極翁。自有賞愛偏。信如君子任。處汙亦無愆。蓮 冰繭脫瓣垂。玉蛹輕瓜剸。蓮子 紫膩數百窠。人輕亦有緣。葵花 點檢玄精葉。少一竹裏賢。刻房反尙奇。人間未多焉。梔子 舍前憂愁失。萱草 階下顔色鮮。草决明 長莖戴禽冠。雞冠花靑箱子 短葉垂佛拳。卷柏 細節花名竹。瞿麥 丹蘂鳳稱仙。鳳仙花 一叢三州産。椒 一根三子傳。惡實 微艷號太侈。華淸寵當年。鸎粟殼 小草名何高。河漢裳欲褰。黑丑 誰向東籬下。片片黃金鐫。淸霜厚如雪。傑傲凌嬋姸。掇英芳可餐。泛斝醉宜眠。徵壽願掬水。奉佛愧採蓮。菊花 矧有花狗叢。嫩條相縈纏。作賦以自曠。羞齒可代饘。狗杞 莫言草性微。名可參坤乾。三椏正背向。老魄或通天。人參 夫何一箇物。名貴功力綿。世人好徇名。無璞欲用甎。沙參 甘辛性各一。五味稟卽全。國老善調和。草石同周旋。甘草細辛五味子 採斲功代耕。錫名虞竝璇。山藥 楚澤行吟處。離騷恨棄捐。芎藭 奇服偏扈僻。白芷 鼎籥尤貴川。川芎 山蘄如馬尾。西狩僧曉筌。當歸 文黃豈因妬。中膓盡消悁。黃芩 枯骨也自香。木香 翠朶鳳尾連。疑是城濮役。大旆失左旃。芭蕉 夙專舟楫功。桔梗 獨擅將軍權。大黃 地何養髓藏。地黃 天胡結羅懸。絲瓜 浮沉上中下。惟天獨可蠲。地黃 皺錦紫且馨。一圃疑炎燀。紫蘇 眞假不須論。芳烈未曾蔫。荊芥 又非麯蘖養。何以醉烏圓。薄荷 女雷易出地。焉可比馬鞭。忌彼大爐躍。孰復畏錫鉛。知母 通神日供聖。生薑 拔火夜訪禪。土蓮 入山周子芰。韮 販肆呂家氊。葱 未染宣尼服。猶爲軒岐拴。紫草 最愛靑琅玕。子猷昔深憐。瘦立際寒蒼。拂雲較楠梗。竹 剖來鉢承露。竹瀝 逬出角蛻蟬。竹筍 且愛九疑種。養以淸流濺。文石露屈根。老虬疑蜿蜒。兩美永爲好。濁滓可滌湔。石菖蒲 細瑣擧難徧。森羅日芊芊。有如天圓子。團團上屋巓。瓜蔞 又如思仙客。亭亭短垣邊。杜沖 又如鵠瀉公。芳鄰托淸埏。澤瀉 或充詞人料。或收老圃篇。卑微亦何忽。竝畜皆方便。或如散煙霧。或如列戈鋋。或如飄彩裙。或如傾寶鈿。或如丹砂紅。或如點漆玄。或芳如雞舌。或瑩如女媊。或如文在沼。或如莘盤畋。或秦兵出關。或賢士趍燕。或裝以珠璣。孟嘗客三千。或玄謨陳兵。有百萬控弦。或疑金鋪園。或疑璧至前。或衿珮濟濟。設鍾皷豆籩。或百羽蹌蹌。鸞鳳共棲蝙。或衆獸跣跣。麟兕怒友豜。休矜五侯鯖。如入百貨鄽。氣味待用取。色態以時宣。或荷鋤而理。或引屐而穿。或偶坐而兀。或自笑而嘕。翫之以忘憂。得之以無錢。或釵釧盈握。或琬琰滿篅。濯之玉泉流。曬之太和扇。閒將兎杵擣。漫用蟻磨硏。莫須笑鼠飮。自濡足蝸涎。安知不耘者。或效夔憐蚿。酌來逆順浸。焰傳文武煎。靈津灌臟腑。爽氣霑喉咽。脈絡經度順。榮衛升除遄。杜谷瘧癘瘳。文園消渴痊。心神平懊憹。手脚失拘攣。觀書刮眼輪。嗅香霽鼻淵。平生沉痼疾。庶作漁後筌。拔亂反之正。何似漢凌煙。全生止於此。孰曾藉偓佺。秦皇眞大愚。滄海送樓船。時宜閱素經。何必向眞詮。上醫能醫國。此語亦信然。療病須衆藥。治國待羣賢。還切野人誠。北望自肅虔。</text>
<title>漫題</title>,<text>向晩茶鍋乍歇煙。滿塘光影有雲天。幽人不語簾垂地。時聽歸鴻蘆渚眠。</text>
<title>敬次退溪先生溪居韻 二首</title>,<text>一道淸泉劃。十分翠黛傍。夜來惟快月。霜後獨踈篁。舊釀排尊淥。新詩到頰芳。無端輕外物。終晷膝穿床。林宿身隨鳥。山居屋似巖。古今人不異。風月趣殊凡。隕葉朝流盡。留花夜柝咸。簞瓢猶自繼。何必羨饕饞。</text>
<title>次舍弟持國 萬維。號恩菴。又號海臯。 漫興韻 甲申</title>,<text>客滯殊鄕累歲時。江湖春早鴈歸遲。羈愁有力難爲酒。漫興無端未了詩。嶺雪飛空看入幕。林風動地㥘飄茨。一聲啼鳥朝眠起。猶把眞腴箇裏知。</text>
<title>閒居</title>,<text>雲林無醜麗生溪。深磵啼禽東復西。晩計婆娑猶自得。初心點檢未全低。松間月漏光相戛。竹下風淸韻不齊。物意紛紜隨律變。渾輸漫興大杠題。</text>
<title>別宗丈遂初堂投紱之行</title>,<text>我欲爲斯民。挽候不可得。世無平路歧。觸處紛倚伏。君自不累心。浩然尋初服。惟此百里內。赤子誠可惻。莫牽鄧君船。公將歸。州民塞道。故用鄧攸吳郡太守時事。 其如飽暖適。叔世見民心。大錢君可擇。我是借廛氓。跫音少空谷。山公愛習池。草堂金鞍簇。親親百代誼。糧粒濟困迫。若爲此相別。春夜共秉燭。湖嶺限天界。歸路杳難蹠。東風動㫌旆。驛程梅花落。願吹春江水。添漏對此席。明發一揮手。音容遽脩隔。吾家洞天月。亦照雙溪壁。高亭伴淸影。倘堪記寂寞。</text>
<title>書酒壺</title>,<text>飮酒亦有道。道不可須臾離。屈原醒阮籍醉。一不及一過之。不如安樂窩中老。太和湯三盃自吟詩。</text>
<title>擬古 乙酉</title>,<text>丁丁巖上桂。淅淅天外風。冉冉無奄景。晶晶瑩蒼穹。迢遞傷遠別。晨夕恨難竆。歲晏絶儔侶。鸞鳥西復東。錦翼當雲霄。高擧願相從。其二婉㜻閨裏姝。娟娟冰雪姿。懷春亦何早。常恐踰良時。良時不可挽。芳心諒不移。秋蘭委滿地。憐此西馳暉。如何歎遲暮。千載以爲期。其三蒼山鬱靑葱。緬焉同玄圃。中有林居子。形骸寂如塑。午憇潄瓊泉。朝起餐玉露。澹泊有自樂。獨坐虛明宇。可以長壽年。不願作宰輔。螻蟻戀腐草。智鳥擇木聚。其四江河日東流。潑潑衆魚遊。大魚衝波濤。小魚任沉浮。如何碾渦裏。喣喣如有求。數罟設長浦。美餌投高邱。競作鼎俎物。終爲蛟龍羞。其五東君暢微和。碧蕙生幽谷。滋以玉泉流。潤以玄露澤。淸香雖絶世。世人未能識。桃李自成蹊。門巷長荊棘。羣英爭吐艷。孤芳焉能薄。芳心諒如此。纖綠倚危石。其六有客自東南。西入紫陌原。日出閶闔開。日暮塵埃昏。道上靑紫人。車馬如風雲。榮寵過衛霍。隻手能回天。借問卿相尊。孰能取一言。其七樟楠直千尋。鬱鬱蔭洪厓。盤根任厚土。高枝拂靑霓。下人皆敬之。仰望不可階。女蘿纏綿上。風雨無暫挨。一夕樵兒過。兩物相離睽。草枯猶可說。樹傷益可悽。其八玉階孤芳栽。移來自磵底。托根諒深厚。結子艷自媚。盛衰固有時。昭光恐未恃。霜雪委如山。悲風中夜起。朝榮自可念。夕悴不足比。落英逐東流。悠悠日千里。其九聞說白玉泉。涓涓出蓬壺。其水異他水。枯膓可以濡。我欲躬荷鍤。滔滔瀉君廚。朝夕滋君餐。供君君卽蘇。只恐經歷處。混之成濁洿。何以醫君病。日暮愁踟躕。其十天心普萬物。物化隨變遷。穆王昔西征。臣庶如雲煙。小人爲虫沙。君子爲鶴猿。賦形同妖孽。孰辨愚與賢。如何楚逐臣。恨茅惜蕙荃。人生等蜉蝣。出沒益可憐。豈若兩相忘。得失俱無言。營營若不足。何以度百年。</text>
<title>柳諮議 後章 挽</title>,<text>緘悲上河原。人事何杳茫。凄雲映素帷。晨鳥㤪空桑。夙孌江漢色。憇以君子康。君子學承家。素履循天常。雝然彩兒舞。奉禮從暄凉。聲容日和莊。衣帶皎貞光。泝源存典刑。後生瞻扶將。羈泊始南食。空谷慕蘭香。淸風灑雅契。服臭懽娛長。降任有如許。努力加餐嘗。人生自有命。賢愚共泉岡。奄忽隨物化。零落沾寒霜。如何九臯音。天聞乍不揚。鶴髮悲春闈。黃壚奉萱堂。鄕黨走相泣。病伏違綿觴。昏狂孰與醒。寤寐淚淋浪。</text>
<title>次申生 維翰。號靑泉。○丙戌。</title>,<text>吾聞吾子。而願見之久矣。今吾子以詩先。是吾子亦不爲無意於我。而以是爲贄也。果能得見其人。以吐胷中之言。豈不幸也。若曰。姑炫燿繢綵。以扣其應焉。是人也魯甚。不及於藝。何以槩吾子心也。然平生愛文字。不得不一謝意寄。惟吾子諒之。春禽啼晩塢。流音滿楊園。竆墟罕云爲。車馬永不喧。聲氣絶相求。天和守微暾。何以慰吾獨。無賴背樹萱。底來雲錦字。瓊球灑粹溫。久厭世入哇。方喜子可言。寶章繢縠粲。急峽波浪飜。文酒惜已晩。永歎手未援。脩阻誠一席。庶幾洗眵昏。幽居近舒煦。巖桂日將繁。莫辭林下過。爲君瀉淸尊。而我只醜拙。惟自戒心猿。少愧秉周禮。老豈琢魯璠。丈夫平生志。結言終無諼。原韻 申維翰朝霞浥幽松。初景媚東園。嘉林翳我側。鳴鳥上下喧。已嗟流景急。未厭舒日暾。凌厓伐靈芝。步渚摘新萱。念彼邱中隱。儀態淸且溫。天和散琴籟。至樂在良言。小雅詠常棣。鸞鵠兩飛飜。石溜響泠泠。桂枝日攀援。卽物廢康敖。稅駕遺塵昏。豈不念子勤。寤寐愁思繁。良時自娛容。旨酒澹芳尊。淹留惜將晩。復聽林中猿。承風拾餘零。持以望璵璠。努力愛脩姱。永矢不相諼。</text>
<title>次舍弟韻。柬金太常 重謙。</title>,<text>箕封歷三百。五簡自時傑。歸來見若人。光姿更踈徹。醮門昨夜雷。已驚枯株折。先子時舍藏。賞君幻胎骨。文苑借一席。輒許尊酒設。渟畜出機杼。取裁經爲轄。禍變緣不肖。罪盈頑不滅。無何子亦疚。神護三霜血。月窟時正遇。黃鍾閉緹室。我懷君仍蟄。筭往足悲怛。方便謬相引。解撤中縕結。蓬蔂如縳禪。伴蠧畏居泆。文獻屬仲父。棲遲呑珠月。庭下承定論。坡翁視如轍。周南繼前躅。裘領互入挈。蘭沼看翡翠。妙少卽賢出。方信酷似舅。筆倒三峽决。泝源光價遠。請從先德說。先生際泰階。初服遂抱膝。蜚騰穿溟涬。輝采垂大筆。門淸歎陵遲。毒馥才調逸。奉檄知其志。弊屣旋自脫。透峽於我稅。意氣座傾一。浩蕩論今古。朝暾及夕沒。惟彼翕翕熱。黽勉詎可匹。繁霞爲之拂。不然喪偶兀。乍別仍寂寞。凍天幽墟雪。叔也能起余。時來欲夢日。努力各自愛。遂志奈困刖。次韻 蒼淵金重謙蒼蒼山幽桂。偃蹇霜下傑。中有如玉人。晦迹猶彰徹。匡坐撫瑤琴。朱絃響廉折。循除一派溪。瀉玉淸心骨。窅然好邱壑。天爲幽人設。林深少塵事。境僻稀客轄。感傷千餘載。經殘敎堙滅。世無利貞吉。野有玄黃血。超然謝帬屐。朅來築茅室。騰騫雅不期。流落非所怛。紫芝可忘饑。芳蘭宜攬結。昭曠旣自適。孜矹無或泆。堂顔揭天雲。小池涵霽月。伊余自埋民。狂走迷塗轍。曖昧雕篆技。門墻辱收挈。回頭疇曩事。未語涕先出。飛光不相貸。十驥馳過决。贈我以長謠。款款由中說。一讀悲塡臆。再尋驚屈膝。成則世其家。雅音非漫筆。本態儘古淡。餘瀾便橫逸。天葩雕餙去。龍馬羈馽脫。餘事聊戲耳。眞樂常主一。山阿詠軸薖。俗情憐浮沒。多慙連蹇姿。不是髦士匹。尙能效責沈。高山仰突兀。將玆巴曲俚。爲和郢歌雪。從前讀十年。讓今話一日。自有尊足樂。無謂叔山刖。</text>
<title>南嶽挽</title>,<text>先生奮海邦。元氣分河嶽。蕙纕與月珮。威儀東魯國。鳴鶴大其聲。高天聞不隔。位重大冢宰。禮隆三老席。風雷迅白日。滄桑倐變易。涇渭何當分。萋斐不停織。自安夏談經。所愧周書牘。聖主恩罔極。時宰殺不得。患難行有素。梅春往之極。胡山六月白。蠻瘴四時墨。大明無偏照。雲間有采鵲。歸來覆巢餘。丘壑遂初服。惓惓先人憂。溫溫處巷樂。硏究三墳奧。編摩九宮策。江南曾就食。西林屢題壁。爛熳天人說。評品山水作。承風拾餘零。幸得河果腹。云胡天奪鑑。星駕忽冥漠。善類傷殄瘁。斯文失管鑰。典刑存後人。靜默紹家學。臨歧漲埃氛。期保歲寒色。玄廬竄準阜。丹旐出長薄。我有一尺巾。龍門曾掩哭。今朝更濕盡。江天春寂歷。</text>
<title>感興 二首</title>,<text>端居頹運速。衰草又萋萋。踈雨過松門。虛籟添晩溪。自有顔巷樂。休責孔邦迷。不得禁歌詠。新詩隨意題。靜久觀物意。不同世人情。泠飈徵晩翳。凉陰阻巖阬。庭葉兒起掃。山果僧來呈。匡坐無餘事。大化任虛盈。</text>
<title>次韻舍弟召溪驛戱作</title>,<text>行人暮問店。雲根棲古驛。嚴景徂原濕。灝氣生林薄。家家逈掩扉。威遲靡所泊。峽氓藉有室。忘分輕遠客。語雜類鳥蟲。詬罵恣胷臆。遜辭前致謝。蔭底請一宿。著地覆白茅。版土成斗屋。同行二三子。回遑猶莫適。詭遇或有濟。聞說顔有忸。渠反訊本色。密語向我僕。初何拒門獰。旋疑親具食。山中乏兼味。酸醬烹陳藿。大抵世人情。觸處多反覆。聊賦戒行者。一歎復一噱。</text>
<title>浩然亭。走呈主人令公。李甁窩衡祥。</title>,<text>歇鞍永陽郡。躡躋浩然亭。高搆信浩然。主人舊朝英。棲遲枳棘林。大刀困小名。淫瀆八百區。海邦再蕩淸。風伯斂海若。歸帆掛天晴。南州重賦歸。快讀賢聖經。靑眼十載後。一席欣相迎。萍蓬幸有合。囷廩各自傾。上下天人際。爬梳事物情。危欄倚夕霽。爽氣落戶庭。我亦南食久。已作田間氓。暫出紫芝山。薄遊徐伐京。望洋知自小。庶不虛此行。冰水圮橋南。明發催去程。</text>
<title>愚潭先生丁進善 時翰 挽</title>,<text>殄瘁那堪後死恫。少微星晦海天東。蓽門求志囂囂樂。楓陛封章斷斷衷。黃卷聖賢千載上。靑邱山水一壺中。名途隨處爭濡首。今世完人獨我公。昔入春風座。繫舟秋草灣。小生觀在井。長德仰如山。自免爲文責。幾從題壁還。病淹紫芝嶺。西望涕潸潸。</text>
<title>遣興</title>,<text>氤氳商嶺雨。病卧魯溪隈。夜急淸聲瀉。朝舒碧意來。谷禽啼在樹。坡犢卧侵苔。物意俱珍重。休嫌老易催。</text>
<title>丁亥冬。少寓柴里。夢到一處。山水極佳。忽遇亡友李仲淵。論談宛如平昔。覺來愴然。呼燈書之。</title>,<text>愁魄如灰感自眹。不因梁月謫仙親。剛膓疾惡言衝口。特表離羣葛挂身。天上乘箕行遠近。人間折檻自嶙峋。前年未盡西江淚。遙夜推衾自濕巾。</text>
<title>魯東書堂八景 戊子</title>,<text>屛山秋月沙王餘堞處。迢遞老秋酣。古月從頭出。隨人自逼龕。羅浮春花昭和徹厚地。羣品將新姿。春意問何許。小山花一枝。露陰落照林外赤金冶。螺鬟許暫遮。淸陰無限好。虛壓洞中家。鳳㙜夕烽虛落夜千里。松間若箇明。應知象魏下。頃刻報時平。柳浦牧笛短髮尺餘兒。大牛能自領。晩郊笛一聲。渡水入山影。雙溪漁火浦柳細垂垂。野航火點點。如何人不眠。夜網未應斂。主屹朝雲天際雲痕薄。岧嶤半面逃。朝來仍擁在。多碧數層高。息山暮鐘晩鐘隱隱動。風便落千層。報道此山外。小菴飯夕僧。</text>
<title>書堂八事 幷序</title>,<text>一善金萬初。以里塾功令。請余詠八勝。余謂萬初曰。八勝佳矣。然非有關於實務。寧以塾中所可事者。勉諸吾黨可乎。萬初曰。敬諾。遂更賦八事。月朝揖講童冠忽來坌。階上蓂一葉。翼翼揖上堂。抽籤考其業。燕僻最可戒。懋哉敏傳習。暇日討論三益集里閈。不求遠邦於。探賾曠今古。麗澤觀善餘。十年所讀書。今日較何如。堂會稧飮東榭烏影遲。嚶嚶鳥出谷。象時合四坐。正席非爲食。將敬以竟晷。旅酬歡意足。齋居和詩宿雲薄似羅。初景麗黌齋。聯席供受簡。吾人有好懷。言不瓊瓜較。志入塤篪諧。夏日科工藝文十日業。先賢所不禁。不慮妨厥工。惟患渝其心。聊將正命訓。爲君下於鍼。冬夜經業程課跋夜燭。呻佔何劬焉。竆經爲致用。莫作漁後筌。孰能解人頤。擊此山下泉。春窻曝書雖乏鄴侯軸。薄置建陽籍。散帙初日下。晴牖通虛白。飮河各充量。毋令漫庋閣。秋廩收租有虞尙米廩。先輩此其取。遊食俱於斯。如何力不努。莫以徵逐盡。鐵鑰掛虛堵。</text>
<title>族兄上庠 相華 挽</title>,<text>吾宗老師大翫於辭。島瘦郊寒兼有之。忽然半夜壑藏舟。江雲洛樹空悠悠。茂陵春茂陵春。無復洞中花鳥愁。</text>
<title>南上庠叔擧 圖萬 挽 三首</title>,<text>子遊璧水辰。吾弟亦成名。皷簫忽訇巷。春月門前橫。子來助深歡。劇喜一座傾。撫席增嗟傷。浮世更浮榮。其二卜子喪其明。邵翁晩有兒。我亦折臂者。情理忖得之。於今兒無怙。呱呱絶可悲。乘除自不貿。必驗歸成期。其三我與子同年。子健我苦癠。樗根或自植。樟材或先脆。理變乃如此。秋渚空反袂。百年一炊黍。奈此人間世。</text>
<title>鄭英陽 錫僑 世丈改葬挽 四首</title>,<text>流光十載隔如晨。每恨當時未百身。怊悵愚山風雪晩。重違執紼更沾巾。陶山閉後有愚山。仰止于今恨未攀。彷彿典刑俱寂寞。斯文之慟爲君潸。重器天球自不琱。元宜淸廟薦于姚。如何天意與人異。食報於人太未饒。舊客時經栗里村。不知何處賦招魂。虛龕破牖蛛爲網。惟有寒松蔭古園。</text>
<title>頭流歌。送廬二丈新卜頭流山中。兼呈孔巖丈。己丑。</title>,<text>君不見頭流穹窿崒嵂際蒼洲。北頭長白南頭流。頭流以頭障半空。天王般若蒼蒼浮。萬古金冶曜石䯻。太乙之室羣仙遊。翠羽㲯毿皷韽韽。駕鸞鳳兮驂螭虬。變化人寰送雷雨。神恠中間起喞啾。馮翼泬㵳二儀涵。扶桑若木疑可揉。鯨鯢隘天蕩雲根。海若尋常神與謀。綺巖繡林有底處。㟏岈眞成窟宅幽。淙生玉津潄滓穢。高躅曾經此淹留。南冥守愚俱幽貞。俗物茫茫等蠐蝤。雞伏龍見剩餘馥。風刷雲鍊鎖虛樓。俎豆惟設舊洞天。官致以物春復秋。頭流風物今何許。世人不肎訪深陬。頭流山下久無主。自在山禽與渚鷗。老太學生玉川子。身世落落如浮漚。春晴海國忽遐擧。箇裏煙霞占某邱。禿鬢癯容欹載驢。一妻一妾藁爲輈。全家道氣始得見。巖屋雲巢自綢繆。水耨頭流山下田。火畬頭流山上疇。孔巖丈人有好襟。遙托幽期散閒儔。石壁掛巾雙白頭。遠峀看雲兩靑眸。宇宙吾衰道未成。十年饑伏醜如鯫。世故糾紛我安適。願入頭流恣冥搜。踏盡花開泛岳陽。霽月光風挹前脩。然後滅迹靑峰裏。與子卒歲共優游。共優游消我愁。一歌頭流歌送君。望頭流兮思悠悠。</text>
<title>訪沙谷盧丈記事 三首</title>,<text>幽懷日合沓。谷裏春寂歷。步渚摘芳荑。願言思轉極。乘興不暇懶。卻起一枕伏。豈但叙姻誼。孝悌宜可適。艱哉化寧山。㞳巘當大谷。馬弱不可越。十步九轉側。林樾相貫輸。我行僅平陸。闔闢見化造。川原重曠漠。林影倒在地。春風野老亭。學士底遠遊。棲遲倦朝英。見我開口笑。童穉悃愊傾。自謝蕭寺遊。非是輕人情。遇沈承旨直夫於野老亭。沈令將與方伯洪丈約會南長寺。要余同遊。謝不果。</text>
<title>李參判 震休 挽 五首</title>,<text>歲己丑春。故以都承旨。出爲永嘉大護。驪興李公卒於官。輀車過洛於公山之故山而葬焉。不佞以故舊。哭於路而送之。公胤子某哭弔畢。扶而起曰。願得子之挽語。以導我歸櫬也。而紙幅失傳後時矣。然猶幸子之不棄其孤也。不佞旣有殄瘁之慟。重感棘人孝思。追述短章。以寓悲緖云。宿昔永嘉府。撤出宰臣牧。南民嗟無祿。天涯有弔鶴。未起淮陽卧。竟阻宣室席。新栽栢谷移。舊事汾雲白。其二大東鐘鼎族。聖朝三百年。源深流卽長。雕戈屬彦賢。以子嗣少陵。羣工無間然。雲衢早馥譽。器名晩雙全。其三金印垂累若。玉佩紛容遂。入朝思補衮。出鎭思攬轡。求侶眞有鳳。競擊何賴鷙。碧海無限波。幾與虛舟値。其四從古詮品命。得失造化爐。方看井渫矣。其奈玉折乎。延陵幷乘箕。吾道再嗚呼。涕淚向蒼穹。人生一浮漚。其五孤山灑龍螭。蟬老力贔屓。從來與筆力。遺則不憔悴。木烖天門額。石削名公隧。璵璠今散漫。恨乏篋笥致。</text>
<title>赴哭季弟 萬祉 歸鄕。途中叙述 四首。</title>,<text>人孰無兄弟。無如我伯仲。共被患難際。卅載形影從。老大爲晨星。同病亦俱空。况此孤露生。何忍孔懷痛。衰鬢各霑盡。聚散總如夢。右思伯氏俊弟共喫茶。自力生羽翰。翺翔上雲衢。擬與幷季難。神理終莫測。籲天徒酸辛。傷生聖所戒。忍疚須加餐。綿綿我洪統。今屬爾身單。右思叔弟我葬爾而歸。此事豈曾思。我去怳如夢。我歸悵復疑。回思生離恨。死別亦如斯。不滅則自愚。願且無所知。燕言常在心。曲曲刺骨悲。右思亡弟古人嘗有言。僑客如蜉蝣。我何落拓久。在世徒悲憂。伊昔我斯逝。離情空悠悠。而今我來斯。茹慼一何稠。載驅日南駸。此恨死卽休。右自悼</text>
<title>雨中。次南秋江韻。庚寅。</title>,<text>甘注夜達朝。溝瀆走黔雷。俱風入空庭。盡意濕階苔。潤色萬里春。冥迎岸幘來。獨鳥在高林。何事啼苦哀。深山送一春。寂寞感人懷。</text>
<title>自魯東。轉棲道南書院。校道東編。書懷。示諸君。</title>,<text>建陽殷春雷。聖道不復隆。餘波架疊爲。遊騎何怱怱。宋末。學者多尙訓誥。蓋有文勝之弊云。 歎彼大拍頭。脫略蠶牛叢。陸象山絶博文一段工夫。 高明爲左袒。師心遂用盅。浸淫四百年。天下橫流洪。許値夷進華。薛惟敬善躬。元之魯齋。明之敬軒最純。而魯齋仕胡元。敬軒獨善其身而止耳。 徑約亂眞經。帶來俱是葱。西山心經程篁墩附註於末章。歸重於尊德性。廢道問學。實是禪解也。 有如雛鳥習。隻翼求上翀。蓋聞懲荊舒。實是先膺戎。寥寥學蔀辨。慷慨徒自雄。程篁墩作道一編。挽朱以合於陸陳。淸瀾建作學蔀。通辨以斥之。 我祖奠箕封。化育比元豐。圭璧耀前後。斯文會天通。考據皆聖軌。直泝濂閩風。墜緖幸珍重。豈是玄師融。鄭玄師馬融。融送玄曰。吾道東。然吾東先輩之於道。豈可比融，玄哉。 樹聲扶倫彝。論道啓愚蒙。派分或云殊。大體游彀中。嗟余後先民。未拔心之蓬。從古卓立地。邈此銖縷工。搜討八千載。迤駕晩吾東。典刑最密邇。緖言棟宇充。憑喟太不量。酌汲向淵沖。尋數費時歲。經緯困磨礱。培根卻劌枝。割戶以達宮。起藳知幾易。孤陋患罩籠。幸有二三子。肯與相瞽聾。不是吾黨狂。知爲十室忠。書塾與儒園。芳春筆硏同。擧目視天地。已矣吾道竆。冠帶惟斯域。文物四海空。儘知洛泗波。不東靡所終。休疑汚自阿。題篇萬古公。書此托諸君。庶幾瀉憂忡。</text>
<title>捲棲華陰感興</title>,<text>杞宋徵文日。華嵩著屐頻。居然泉石我。何待暖暄春。霞霱生無際。湫湍瀉有神。如斯八節內。乘興豈知廵。</text>
<title>玉上人募緣將重修龍菴。志喜。</title>,<text>蒼屛雲水窟。古菴貯靈暉。欹仄支撑勢。剝落丹靑輝。金身亦塵埃。菩薩力何微。淸瀉一壑內。巖薄空崴巍。非徒泣龍象。無以居摩圍。頭陁心初求。發願嗣前徽。廣開檀波羅。每逢信者祈。給孤之相視。非秦越瘠肥。爾自修緣業。我從泉石依。</text>
<title>龍菴懷古</title>,<text>華陰歘翕洞府開。合沓靈恠久胚胎。稱是羣龍游其中。飛沫百道轟殷雷。上人靈師妙覺者。始闢仙窟淸潭隈。珠噴玉散落澄空。石鏡碧霧洗塵埃。我師一謝王事馳。三性八識迷於斯。山下誅茅定何年。正是我師住錫時。潮州顚可語。廬山遠爲侶。人人之敎不相入。親親之誼自可叙。高祖考觀察公卜華陰。靈師築龍菴以居。公欲令師長髮。師不從。蓋師於公爲庶屬也。 面壁多時夢忽覺。衣履石壇伽趺處。由來山門水空流。危礎敗砌餘高樓。客子來登倚虛欞。晩壑寒輝騰嵐遊。老木苔巖兩寂寞。潭心觀魚酸兩眸。居僧尙能道古事。方丈十日勸我留。覽辰自散漫。霜葉枕邊秋。從此花源定不迷。葛巾芒鞋遭爾儔。</text>
<title>過銀城</title>,<text>孤孤峴欲上。向晩過銀城。雪岳無眞面。冰溪盡激聲。决眦歸鳥遠。掣袖暮風淸。優閒形役外。信馬去來程。</text>
<title>夜</title>,<text>自有竆年思。頻惺獨夜眠。風林難受月。雲峀易連天。口詠辭追雅。巾釃味近玄。箇中多少事。休向俗人傳。</text>
<title>峽行</title>,<text>孤征朝及暮。十里少人煙。曲漑經巖背。荒菑上屋巓。度天斜未廓。尋逕後難前。石角驢蹄遠。僮鞋看已穿。</text>
<title>全休甫 游 遠訪 辛卯</title>,<text>暮鳥投林盡。月死山路黑。山狵吠出籬。荊扉來遠客。卽知心中人。朝發西魯谷。策款透深峽。百里縮一席。我問詩禮業。子問仁智樂。我且問菖蒲。無𧏮如宿昔。豈愧鮭菜乏。喜無聲氣隔。地僻春始柔。遲晴將物色。行與仙龍洞。盤桓追沂跡。</text>
<title>暇遊龍菴。次三從弟季通韻。</title>,<text>牙頰乍覺香。坐間琅玕呈。齒長莫吾以。醜拙愧爲兄。自結雲水鄰。塵事無重輕。山居春欲娟。幽卧惹遠情。洞府深不迷。風湍貫飛甍。憂虞百年內。素鮮開口迎。盍與竆源去。循溪一途明。搴蘿凌絶壑。步屧起鼯鼪。偏感索居中。迭唱有同聲。儘是淸凉界。不待問蓬瀛。意思涵沄泓。氣象分崢嶸。浩然本自在。占得沖霄橫。遲暮少自得。尋常抱孤淸。往跡還增欷。撫古倚前楹。何處棟梁材。來支此廈傾。藐爾頭陀願。庶幾銖縷營。不有結搆壯。莫管淸華京。佇看諸天喜。物理虧復盈。老宿依何晩。濯哉任足纓。君宜勉寒歲。閒放與前程。</text>
<title>甁窩李令。自商山送酒獨酌。</title>,<text>殘紅嫩綠太催煎。春去不留正可憐。酒送綺翁雲觀醉。也宜披褐黑甜眠。</text>
<title>乍雨乍晴。病起閒坐。</title>,<text>二月苦多雨。四月久無雨。谷霧晨拖暈。積氣飛高宇。枕席颯而凉。嘉聲散林塢。淸飈吼衆竅。飄勢斜不豎。一天爲掀篩。簸揚萬絲縷。虛界塵陣眠。乍看濕后土。羲和且鞭駕。雲旗相呑吐。鬼神變化跡。敏妙殊不魯。物意覺怊悵。甘澤施未普。閴閴林廬下。獨任盃惑弩。巾帨久抛卻。脂垢上肱股。無語對婦女。屋角雞唱午。整頓起慵卧。隱几望遠滸。左右萬丈山。扶碧來晩戶。超超冥接要。氣象爭蕩皷。</text>
<title>苦旱熱</title>,<text>木公資萬始。膏乳早䟽泄。時禪赤熛怒。流形還壅閼。常暘日益驕。大坤爀如爇。溝洫涓未滋。源泉已涸渴。黃埃漲兩間。疇塍龜兆出。蓬棘恣蕃茂。𦵧藝不可別。槖裝從倚薄。竆愁獨執熱。廣宇無隱憇。惟願濯冰雪。萬人同憂虞。我病焉足說。爲之惜旄倪。時事復騷屑。皇天本至仁。民命未宜絶。造化所難測。氣象自可察。非無膚寸合。蜚廉散曀颲。遂令元氣漓。上帝恩澤遏。知是咎徵至。袒鬼所媒孽。峽民傳愚俗。述作競來謁。將以禱靈嶽。沉牲瀆神穴。縱自謝非禮。永嗟其情切。河伯號令乖。蟄龍豈可褻。土俗。旱則沉牲於龍湫而祭之。要余作祭文。余思凡民之祭山川非禮。故止之。 勉爾力差科。含哺會有節。吾王自象化。化機當旋斡。</text>
<title>白雲謠</title>,<text>白雲澹澹悠悠。朝起蒼嶺夕通白洲。自去自來無心散。還聚屯復流。誰知碧落從龍飛。澤被萬物滂沱洗九州。</text>
<title>喜雨</title>,<text>夜光離畢育。幹維昂復低。雰霱何多族。河井蒸渰凄。馮翼本不乾。風雲豈終睽。萬民望望餘。傾潤溢溝谿。膩光暢遠郊。喜氣皷衆黎。人人竟趣務。塍間如瓮蠐。高臯坐沆瀣。黃卷白茅棲。借田亦懶治。檢鋤信病妻。羈泊分宜餒。幸此衆把犂。自任居廓落。山外雲樹迷。</text>
<title>用甁窩韻。賦近事 十首。</title>,<text>剪出商嶺雲。飛落龍溪灣。兼金貴無直。靈犀照兩間。惟是長卿城。偏師不可攀。陰潦溢川梁。洛西少使還。郢雪巴難和。只自破愁顔。寂寞中。得商山書與詩。有眷眷不忘之意。漢山當天險。睥睨枕長灣。昇平重文儒。詩僚集其間。空餘洛波卧。長眺豈重攀。鴈恣相呼。箕駕無日還。秖今檢遺什。孰是鋪錦顔。甁令書言昔年南漢酬唱事。其中游齋公昆季。余之表堂叔也。一時以文雅見重。今已作古人。不覺感歎而形於言也。夏峽多起雨。川途日移灣。薪濕晩煑粥。岸幘白茅間。昏朝巖鏡晦。岑蔚逗躋攀。如何看變象。淸明霽未還。惜哉漏屋翁。未懽衆士顔。聞山外尙憂旱乾。峽內成霖支離。異哉。人與山俱息。幾年伊水灣。天雲塘半畞。琴書屋三間。谷裏經一春。巖桂應可攀。成都幸無虞。秋風我當還。賤士有定分。芳杜自好顔。余因憂冗議還舊棲。仍想天雲景物亦佳。未嘗不懸懸。迎客蒼蘿厓。送客紅蓼灣。若爲久棲遲。龜尾樂泥間。弱毫弄天機。淸規手自攀。主翁宜先存。遊騎亦可還。願言山南北。數數會粹顔。李孟源近叩山門。聯枕討論。及其分手。惘惘如失。仍有所感。不覺筆之。聚散元不常。行子滄浪灣。末路値令弟。綢繆片言間。浚泉尋仞汲。陟峻分寸攀。得魚筌何忘。買珠櫝無還。巷有倚閭望。幾日返陽顔。入峽後。得季通愁寂。相慰講學酬詩。不知羈旅之苦。月初。季通還滄浪舊居。過期不來。令人鬱陶。信筆書之。可待其歸。相與一笑。吾弟箕子國。佐幕淸浿灣。嗟如折翼禽。將雛翰林間。瑤瑟傍佳人。繡樓百尺攀。在昔遊錦城。丁寧戒早還。關河極迢遞。難尋夢裏顔。念舍弟喪配。將子赴箕幕。別已三載。地分涯角。令人惱思。不能忘懷。情見于辭云。來從道德坊。莫問桃花灣。鳩巢任計拙。白茅靑林間。宣尼曾歎衰。周公夢未攀。有體山獨立。無心雲自還。旣無戚戚意。惟有怡怡顔。搆茅屋。扁以雲山亭。爲問萬斛船。撑卻上幾灣。篙工誤一手。恐入風濤間。白日行欲暮。天河渺難攀。若未竆源盡。不緣險巇還。愛爾方强力。歎我已衰顔。明月出雲端。霜輪湧千灣。天月不减輝。水月明水間。撈之不可取。仰之不可攀。我屋亦當照。不如室中還。至樂反身處。萬古道照顔。近讀性理諸書。有所感發。偶得二首。將以示季通。復以質於甁令云爾。</text>
<title>屛風新泉歌。寄趙成之 自敬 兄弟。</title>,<text>我思玉昆與金友。乃在屛風之東阜。豐隆裂缺陰相之。揭碨磈化斧剖。嵒扇歘歙瀝煙液。古今雜沓流汙惡。茅屋扶持何寥廓。人有風流可領得。領得何所有。翠峀半邊影。澄江一面闢。聖人書賢人詩。聲如金石伏讀之。歸去華山翁。恨不與爾卽相攜。漱爾之淸泉。風爾之高巓。惟有摩尼之寸珠可照濁源。况爾之淸漣。愼哉勿自踈。秋風寥慄兮我當還。</text>
<title>魯東。遇趙成之。書贈。</title>,<text>漫讀同父書。習池久未過。煙液翠滳瀝。玉泉生嵒阿。吾道存揭厲。與君濯滄波。松栢有獨標。霜雪酷誰何。</text>
<title>次甁窩槎枕韻。卻寄。二首</title>,<text>博望乘歸後。猶餘未斲根。求伸看蠖屈。厭勝卻犀蹲。肯數揮戈業。堪收久疾魂。分擡雲屋興。遙伴石枰存。不鈍君子器。久未試盤根。身學波龍卧。几成霧豹蹲。葛懷先獲味。周蝶漫遊魂。這裏丁寧意。將期寒歲存。</text>
<title>閒居 三首</title>,<text>一卧靑華雲。久作靑華客。山外望我居。應謂在空碧。其二抱膝㗳無言。惟是看山好。看山意不竆。座塵亦懶掃。其三荷簑歸來晩。世故撫悠悠。獨眠巖屋裏。蘿月夜深留。</text>
<title>早秋感懷 九首</title>,<text>逖矣沙伐墟。十載山鷓鴣。更作幽谷鳥。峽如四壁塗。外有衣食役。內有悲戚紆。獨無偕來衆。天地存是夫。爲家易制度。契活於百無。碧草忽又晩。朱顔已自枯。石火能幾許。娛生良有需。不害稱我號。惰農兼腐儒。其二窈窕開洞門。中有萬斛泉。白波瀉不極。歙吹元氣連。秋陰苦不霽。濕林愁萬蟬。手把一竿竹。獨釣晩沙煙。漢代桐江叟。幽適得之先。其三雲蘿隱遙月。粲粲衆星光。輪影漸昇空。明輝遍九坑。古來賢君子。逢時著文章。傅說起版築。伊尹生空桑。初似尋常人。終乃贊聖皇。時命或大謬。孔孟老于行。其四繁雲久屯結。亂雨數顚狂。帝關無日開。玄間杳泱茫。羲和不回馭。少昊調淸商。旣非逃世者。感歎起彷徨。若待陰潦霽。當有降嚴霜。可憐春滋遠。蕭瑟衡蘭芳。其五蕫生好下帷。屈子思遠遊。余今滯竆峽。浩然無匹儔。菩薩猶有情。地靈自無求。里名無求 閒卧瞻太淸。古今盡悠悠。旅鴈驚一聲。唳落晩洲。物意正如此。浮生感行休。偃仰忘頭白。萬事付東流。其六世如一小鼎。人事爭水火。天運有四周。其道無不可。仁人亦無私。萬物皆是我。嚴霜欲雰雰。風打林葉墮。鳳凰德不衰。蚓蟫空碎瑣。我甘爲糟粕。結屋白雲朶。振衣翠松岡。婆娑撫磥砢。不知身屈約。但喜志無頗。其七淸泠俯冷湫。嵒扇倒鏡寒。龍與魚同淵。龍潛魚戲湍。魚戲共喣嚅。芳餌競來干。龍雖未變化。豈可與魚班。無處從海桴。長吟行路難。其八今晨天欲霜。百卉紛靃靡。嗟彼金張舘。零落桃與李。惟見山中桂。下蔭玉泉水。淸陰正可托。丹心諒不委。豈但愛馨香。且喜直脈理。其九朝起澹無營。終日嗜第屋。風來林塢凉。輕絺霽垢液。斂蹤塵及屨。拔篋床散籍。懸蝨終成輪。箭發能開石。從此竆至妙。所憂誠未極。攬結淸眞趣。萬古心回薄。</text>
<title>詠史 五首</title>,<text>魯連天下士。義不帝虎秦。一言重九鼎。勝衍俱逡廵。約書聊城矢。反覆何多門。旣自富義聲。胡不義責人。古來好名士。千乘視若塵。有時露本色。管仲所未仁。聊將太不忍。城存先自分。不爲連所欺。庶幾盡其倫。右死生皆有命。否泰亦由天。獨有湘江累。千古攬泫然。如何思玄客。衆芳忽改編。歲暮負龍蛇。繪餙符命篇。紫陽筆下霜。秖今猶雰雰。右韓信得大將。意欲急樹功。直下井陘口。三軍何迅衆。但使人間視。未聞奇責容。成安苟自遜。閟筭廣武從。韓張空爾爲。何以厲其鋒。身旣北面事。又不同升公。得魚已忘筌。汗簡尋無蹤。右赤帝晏龍駕。牝雞正嚘咿。泰山尙巍巍。黃河不减波。孺子秉匀軸。姙弱不自持。南北軍一呼。亦異曾六奇。苟非皇澤深。存劉未可知。梁公處地近。懇誠何逶迤。幸其壽命長。不爲後人嗤。先聖正名義。恐亦不如玆。右蘇武牧海羝。卧餐天邊雪。衛律血相視。其肉恨不磔。陵也較以寸。豈獨爲膠漆。白鴈上林飛。萬死虎口脫。歸將見天子。詎戀降虜別。秖今詩家流。刱制爭祖述。太史右陵腐。在初不在末。右</text>
<title>次甁窩寄來韻</title>,<text>從道行藏正後庚。况餘商嶺紫芝英。四翁已去君知味。千日方來我領情。霽月方看分曉色。林風時過不齊聲。平生悔吝猶山積。撤座那堪講㓗精。甁窩詩。有君得包羲卦外情之語。故下句謝之。</text>
<title>朝起</title>,<text>高枕蓬廬睡起遲。巾塵拂拭整威儀。淸聲一壑溪何怒。潤氣千林雨不私。屋角翺翔嬌鳥習。花房離合聖蜂知。閑中物意卻多少。道味丁寧贏在斯。</text>
<title>和甁窩用古人壽詞各體。賀其伯徵士公壽席 三首。</title>,<text>用東坡水龍吟韻。美公隱遁壽考。若有人兮脩姱。囊括爻象自堪處。將求擊磬者。歸溟渤泙奫靸擧。懷抱偭然古昔。成敗輸之忘語。卻葆眞澂郵。凞凞豈佗傺。虹旂超龍馭。眞是春光不力。奈繁榮雨花風絮。能居此宅有徵休。詑㫌陽升許餚臄。鍾皷錯陳。揚采娩顔中踞。把款然悒爾蜉蝣寄。較得幾相去。用辛幼安沁園春韻。美尹處士宴會圖及諸詩章。白兔干支紀年。滄浪淸濁散人。將繁絃緩節暢娛多暇。方知玄牡欠已全神。驕客天機。龍眠宛爾筆陣。千人亦未軍。毫端倐忽瑤池赤縣堂上移存。淸尊酒重生痕。怳花亞庭樹玉簇溫。彼危冠安䯻。疑侵晩雪。陳家廣席正是佳辰。兼有編瓊陰。何苦心藏襲丁寧及雲孫蘇仙鐵。恨今無復得扶君千春。用辛幼安鵲橋仙韻。歎甁窩兄弟分離之恨。仍續己感。鶺鴒飛急。荊庭色暮。焉得共霑瓊釀。周南久滯且餐芝。銀作鬢亦非前㨾。赤刀大呂難陳小社。自擬卧軒皥上。棣華新什我將賡。衆感集奈此巴唱。</text>
<title>水調歌。頭賦商山。寄甁窩令公。</title>,<text>歌罷紫芝曲。芝嶺白雲多。四翁無處雲在。芝長採阿那。歲晏歸來寂寞。願與子同荷鍤。言陟彼嵳峩。身拙猶存道。心赤任鬚皤。○歌終闋。靈芝三秀荒阿。長安何處。浮世功名薄如羅。黃綺如能更遇。須復勸他起來侍宴何。婆娑宇宙高風遠。雲峀任靑麽。</text>
<title>甁窩令公旣和水調。更和紫芝元歌寄來。步得二首。</title>,<text>谾谾翠嶺。白谷之迤。薄採秀芝。足我忘飢。和爾調度。願言同歸。焉用軒蓋。所貴莫大。凡人之生於世。孰若遐擧而尙志。右言其隱遁之樂。正四皓本色。窈窕雲谿。上下逶迤。靡靡露芝。採採倦飢。時哉不再。惠爾耑歸。玉帛交蓋。其任孰大。居蔽而聞。則章始能。有象於厥志。右反前意。卽留候招徠之辭也。</text>
<title>閒居八詠樂辭各體</title>,<text>雲山秋波湄衣狗參差與疊山。几案挹蒼還。暮壑棲痕。朝如薄紗。只有螺鬟。○飛鳥决眦。不可攀空。翠卻相關。撑接天邊。何多色態。媧補擬覵。石澗西江月瀉溜穹嵒。汩汩涓滋。衆壑添湍惟聞流。急閱人間。不復能知源活。○環珮周旋。不息階痕。動色凄寒。莫言爲水此中難。源泉愛其潑潑。柳風浣溪沙度磵淸飊晩塢來。垂垂岸柳影斜裁。灑灑一堂凉。意足北窻開。○裊裊長絲拂地迴。透過淸響。力能擡下階。兩袂欲軒擧。意悠哉。梧月望江南新月到雲。霱盡晴空。蝦蟆欲生輪未定。碧梧陰老半庭籠。孤照白頭翁。○望九則馮。翼廓穹窿。皤腹乍浮。瞋眼徹。長生搗藥兎居宮。坐憇翠童童。露花長相思雜花開。覆階苔。白露浸沾。一簇低惱。風莫須催。○散瓊瑰。蝶爲媒。觀品有如器使。在榮枯亦不猜。霜竹踏沙行解籜呈身。削成碧玉。逬出森然。滿塢足。衆娟一夜何零落。霜飽此君骨髓綠。○淇興吟來。貧人不肉。評品失當咎杜牧。箇箇亭亭皆正直。魑魅自辟何須爆。草堂减字木蘭花鳩巢謀拙。卻掃蕭然恢兩膝。有照非金。狗變蟻磨來不禁。○寥寥寂寂。穹漏開襟。光簡竹占地常寬。勝似高褰逐汗漫。居士柳條靑病慵一箇陳人。一簞一瓢伊洛濱。宇宙形骸半百。依歸前賢自足。樂意津津。○有如土蚓霜蠅食難。沉痼無他稱。猶有丈夫志。願所由如砥。不遠懲忿窒慾。</text>
<title>將省仲父任所。旣發。阻雨還歸。四首。</title>,<text>離家今晨起病身。長夏經枕席。束裝跨馬出。有如魚新陟。奴粥馬未豆。驅使頗懷。迢迢三百里。狼藉秋陰積。愁雨朝雲成曖曃。注意在西北。左海風雨占。自是異於洛。行者愁崢嶸。漸入靑山谷。咫尺天心在。杳然不可測。洛西谷上州府城西。長長洛西谷。其路上如天。橫截百川曲。來牛去馬紛。千室取其木。十年行此谷。我頭今已白。途雨。投宿北長寺。頑雲一變動。忽拂千絲雨。衣袴已粘膚。滿身溜成沍。野寺勢蒼黃。急鳥投林樹。前程多弱水。退歸任沉痼。</text>
<title>送女趁其夫大祥。發向中原。是日大雨。夜坐思。戀情溢。走書。</title>,<text>有行遠父母。是固當於女。今歸若不然。我心豈如許。平生慣任悲。逆理情强禦。如何願幷喪。寸膓腐於汝。三從惟我在。問欲向何處。汝意在盡禮。我何持首鼠。治任力無遺。草草多不緖。貰鬣帶雇丁。鑿麥齎葆旅。到此貧窶急。文字竟難煮。催分母抱女。哀寃及骨膂。豈無舐犢戀。顔色外撤去。俄頃不可見。掩涕久延佇。流景晏素秋。用事白招拒。嶠關路迢遆。草老繁曉湑。久陰更作雨。曠廓連平楚。轉看傾天河。川梁失沙渚。原陸入鴻洞。毫髮餘陵陼。離思反在後。漫慮成憂癙。今日已云暮。狼狽托何所。最是狗灘惡。狂濤嗟怇怇。凝滯若干日。將患罄囊貯。壯男亦難聊。况其弱無侶。想渠躳春蠶。素縑出機杼。手自裁刀尺。作爲三縕褚。將以獻諸老。微誠得少叙。浸漬若及包。手指應自咀。老妻困瘧癘。襯席頭未擧。冥漠猶耿耿。有時發寢語。我旣爲嚴父。其行恨不沮。支頤到深更。咫尺胡越阻。銀竹垂四霤。限似坐囹圄。但望保軀命。報來稅漢漵。堂上有丈人。慈愛超倫序。雖無舅與姑。庶事豈齟齬。就禮釋衰麻。敬謹供稷黍。期至淡淡辰。我當挹雞距。可復乞汝還。母女戀思紓。</text>
<title>孫慶州令丈 萬雄。號野村。 挽二首。用其臨終揭壁韻。</title>,<text>愚伏先生尙有村。大夫重自大閭門。早聞猛虎河間渡。晩負長蛇壑裏奔。歌似季梁寧倩友。言同曾子自遺孫。世人了事眞難得。泉下孰無憾恨煩。幾時辱過瀼東村。長者之車及席門。多荷襟期成款曲。終寬禮數責趨奔。孤舟舊客空餘杜。陰德仁人孰有孫。遙憶泉㙜三世會。賦招何必慰寃煩。</text>
<title>敬次晦菴先生遠遊篇</title>,<text>少也我慣遊。爲君請言遊。伊昔闕里翁。言陟小九州。我心亦似天。八海際其疆。戒以無母雛。神龍爲前驤。薄往仍回輈。蓋軫不有方。俱非心所服。俛焉增慨慷。豈是樂放狂。正爲倦和光。良辰諒不與。歧路長彷徨。恠物紛在前。淸都還無梁。腦海我自轉。心木斧莫傷。斂來高霍氣。平得似巴膓。旣自釋陸離。稱體掛坤裳。戴履參有三。塞以至大剛。不待有所餘。同歸賢聖行。誰與共努力。重闢周道荒。歌罷視宇宙。閉關臥孤堂。</text>
<title>盧鵂巖 思憲 挽</title>,<text>洛濆鴈與雲。商律調淸韻。念昔邱中隱。生得有氣分。肅嚴自可象。淪跡低眉暈。世眼久在皮。婦態慕昵燕。詎知精潤物。不爲榮色眩。知將抑戒詠。足優原憲病。和藏發容澤。脫顔冰雪凈。文擧友禰衡。仲容醉郭奕。縱任萍蓬埶。賴倚松栢獨。入山緣絶悲。出山更繁憂。流水未更濕。崇蘭忽先秋。驚呼訴上帝。胡復不憗遺。舊谷寒烟斂。風雨四壁傾。如何靑紫者。紛紛滿洛城。</text>
<title>過鳥嶺</title>,<text>畏途長倦役。浮世已斑顚。主屹關前雨。孤山店裏煙。松危無肉石。蘿泄有聲泉。意與江天杳。重雲未易穿。</text>
<title>宿新店感懷</title>,<text>薄暮驚山犬。終宵籍店翁。忠州二十里。雲峀萬千重。歲去疑晨隔。人亡若夢空。蓬牕眠未得。茅屋月亭東。</text>
<title>見女兒</title>,<text>回思送汝日。今見未曾期。不死離能合。全生幸亦奇。存亡悲轉切。來去事堪疑。爾母憂成癙。歸寧且莫遲。</text>
<title>朝雪</title>,<text>朝雲未靜棲。尖峰剗四山。風爭霰雪氣。黯靄塞兩間。灑自千萬丈。鹽屑埶紛紛。厥始不可際。落處隨生紈。須臾一宇內。不見濁滓痕。疑入銀色界。坐我白玉軒。但願夜來晴。邀月到瓢尊。</text>
<title>除夕</title>,<text>舊年今夜終。新年明朝始。一終便一始。一生復一死。終始死生際。不竆如流水。歷歷千萬秋。英雄悲不已。我今竆且老。不如安所履。</text>
<title>夜吟</title>,<text>靜夜山房似海深。風於庭樹月天心。慵閒林雪無人掃。幽磵不休啼凍禽。</text>
<title>靜中八仙歌 幷序</title>,<text>靜中有八仙焉。雖無言語。以酬酢。皆與余莫逆也。遂效工部體。以少張八仙之高節淸標云。大夫偃蓋鬱蒼然。力排大雪聳寒天。此君森肅列戈鋋。晩塢風前舞蹁躚。節勁心虛可稱賢。傲傑自好東籬邊。馥郁綻盡霜迫天。回頭卻憐衆嬋娟。冰仙孤瘦心不遷。抵死淸艷絶世緣。撩殺芳信又一年。嶧陽君今度幾年。傾意將欲待鸞旋。凈友亭亭自天然。處汙不染濯漪漣。人慕富貴爭後先。襟期偏合霽月賢。臞種虬結翠石巓。昔時珍重九疑仙。從此托契宿疴痊。石丈錯落鐵骨連。不露文章意超然。</text>
<title>東武吟效靑蓮體 樂府正聲東門行也。靑蓮自述己志。爲東武吟。</title>,<text>慷慨視萬古。大賢多折摧。斯文幸無喪。艱彼羣言豗。沕穆衛棲遲。飛潛共沿洄。如何東門士。歎乏壞鐺煨。悽惻少兒女。攜手遲遲迴。新硎急電拔。奇氣空崔巍。皇天賦命異。溢眦紛懽哀。寡鶴不啄粟。翰衣雪毰毸。仁人久糟粕。達者惟恢台。叢桂何芬鬱。谷裏歸雲堆。獨無不邁景。昭華倐淹回。百年丈夫在。襟抱臨風開。蓬鬢任霜雪。把酒看八垓。湘潭行吟客。久嫌鴆不媒。余有無息源。老死猶可培。歌興禁不得。歌罷幽思裁。</text>
<title>幽澗泉。效靑蓮體。山水。二十四曲之一也。</title>,<text>綠渚靜散。枯桐揄揚。幽磵咽兮來寒塘。朗韵交零。絲心高張。麗景入晴草。紛霏微兮翠岡。中有幽人。曲肱而孤托兮。緩淸節而徜徉。自是優游坦蕩而居者。豈愁思之空長。㫚明徽變徵。爰低爰昂。疑是化歸令威於古冢。奈不聞岐陽之鳳凰。幽澗泉長洋洋。</text>
<title>日苦短行。效古辭善哉行體。卽古辭善哉行。而靑蓮取其首句語。賦來日大難是也。</title>,<text>秦皇漢武。願度千春。人世幾何。輕如草塵。邈矣蓬壺。遺視矊矊。張良封留。從赤松倫。所樂自在。顔氏長貧。簞瓢無病。奈短奈延。嗟彼多難。口燥唇乾。人之感天。何用智存。惟斯之樂。寔自少憂。樂哉惟天。以游以優。熏心靄然。時露一端。三十六宮。維日盤桓。</text>
<title>短歌行。效顧逋翁體。古辭。</title>,<text>花初發。朝開暮衰不重出。水初流。怒波西去無時留。花開水流盡如此。富貴豪華豈能恃。願與仙人共周旋。鳳笙橫吹度千春。</text>
<title>山人勸酒。效靑蓮體。樂府觴酌之曲。其一曰山人勸酒。</title>,<text>盈盈淸尊。淡淡麗景。山深白雲變爲衣。道心穆然合箕穎。滿把眞一黃金鐺。勸君永好意淵靜。知是嚴陵謝世來。富貴功名已灰冷。兩足加帝腹。匹夫天座同。太史奏變象。萬乘亦感衷。有粟富春山。得魚瀨水中。非關浮名遠。樂意無時竆。奈何范升言。不識淸士風。停盃浩歌罷。翠壁雲千重。</text>
<title>行路難。效鮑照體。古樂府。道路六曲之一。</title>,<text>贈君靑瑚之寶案。饋以絳雪之瓊丹。葆羽長纓之貫玉。熾炭奇香之攢巒。三光騁邁曄暉改。心情婉娩天欲寒。今日煩君意莫變。願聽低唱行路難。但見雪山冰谷裏。他時太陽流成湍。</text>
<title>又效靑蓮體</title>,<text>蟠龍蹲熊吐金爐。寶罌流霞割腹腴。狂歌聲斷變爲徵。俯仰宇宙長嗟吁。猛虎騁淩虺出遊。淸都何以稅我車。羣芳蕭條雪委積。磵底蒼松獨秀孤。行路難行路難。多歧路今安在。雲陰天高默不語。擬仗虹斗罪眞宰。</text>
<title>長相思。效靑蓮體。樂府。怨思二十五曲之一。</title>,<text>長相思在洛陽。憭慄秋風飛白霜。鳴鴻嗈嗈半夜翔。孤芳淹光自廓落。倚軨忼慨空悲傷。願隨佳人贈明璫。嶺上陰陰而多雲。渡口汪汪而爲浪。關梁已閉車難適。曜靈欲暮愁遠方。長相思在洛陽。</text>
<title>詠荷</title>,<text>小塘無隙綠。高藕底根生。葉愛滿心大。花從遮眼傾。奇香三夏馥。幽玩一天淸。齊揖迎風雨。亦如君子爭。</text>
<title>寄題保晩堂</title>,<text>萬物秋蕭瑟。遷逝無控摶。薄宦歸去來。枳花老更殘。選勝翬翼然。斲朴倚巑岏。隨地有歇處。洩雲淡衛關。朗鑑遠爲期。侈楣寶珪剜。大魚久未腊。終何負長竿。詎知不材福。方成未老閒。玉井春不泄。丹田戒驚猿。診懷見自家。區臾有止丸。枝幹本鬱然。願言賞歲寒。</text>
<title>送客獨臥</title>,<text>病人無禮數。送客柴門邊。惟是夕陽好。秋山一枕前。</text>
<title>夜</title>,<text>缺月柴門暮。闌風細竹分。秋天一萬里。旅鴈數聲羣。</text>
<title>綠蘿松歌 幷序</title>,<text>季父拙翁旣築東厓。堂東小谷窈窕。有古松甚奇。下有冽井。其上懸厓嶄然。卽所謂東厓是也。無怒堂前綠蘿松。翠色耐經百年冬。拔地三尺。欲倒欲起橫復縱。短葉攢束靑銅鍼。樛枝攫挐赤鱗龍。豈有造化刻錭得成就。風揉雨鍊自陶鎔。下有玉井泉。根作寒甃鐵液封。浸潤上達無壅閼。條分百萬滋髼鬆。懸厓苔深石凄凄。欲抱還放若難容。拙翁特堂俯其巓。潤氣朝暮窻牖濃。此物屈曲礧砢勢甚困。苦節不改霜雪衝。嗚呼我公廓落所遇同歲寒。相對婆娑任衰慵。</text>
<title>經書詩 幷序</title>,<text>傅咸作孝經詩二首。論語詩二首。詩詩二首。易詩一首。周官詩二首。左傳詩一首。不及他經。恨其不備。且或擧一端。遺其全體。殊不滿意。用其韻。賦得二十一篇。易形上而微。形下而光。是物之會。與極之常。于以擬之。無體無方。守正慮患。時短時長。聖人憂虞。其道彌光。惟變是適。不可爲常。微顯闡幽。蓍圓龜方。天下亹亹。化育流長。書用詩韻執中建極。正始終俶。化近漸遠。夷獸卛服。周命旣東。魯秦猶肅。因諱改韻 聖刪煥炳。後辟宜目。詩風感故動。其化不冥。雅正故定。上下相寧。頌容故著。天下以經。民彛物則。莫不有俶。維惡是懲。維善是服。三百之敎。思無不肅。人而不爲。如塗面目。春秋詩敎之亡。臧否遁情。天縱聖筆。無有不聲。二百餘載。粲乎正名。南面之權。與奪辱榮。小人知懼。君子就方。一其大統。道光義直。知我罪我。旣微復直。周禮邦建五等。卿分六職。禮樂政刑。準平繩直。大綱旣正。萬目無側。南面恭己。惟皇建極。自一而萬。正之以政。如辰在所。衆共承令。郁郁乎文。黼黻王命。儀禮，禮記。用周官韻。萬曲千節。維人所職。何以綱之。惟敬內直。爰有實地。所履無側。造次勿違。立此人極。三千三百。惟敬而正。餙于彝則。非故强令。無巨無細。孰非天命。論語聖門徽言。今不緇磷。父父子子。君君臣臣。有餘治平。無欠脩身。仁恕文禮。忠孝學仕。稱錘上下。施之由己。終欲無言。天何言已。孝經維辟及庶。俱本親親。不毁其生。是謂全人。孝未克終。鮮不烖身。聖賢授受。敦我烝民。君子之孝。非利非名。各修厥分。醜而不爭。旣敦其源。道由是生。推而達之。五紀俱明。大學。用孝經韻。修外由內。平遠自親。綱開目張。正己正人。正心以上。所以修身。齊家以下。擧而措民。千門萬戶。是列是名。明用我力。新無民爭。火簡將新。後賢篤生。聖經賢傳。粲然復明。中庸。用孝經韻。傳心維遠。質言卻親。致以中和。天地參人。用力伊何。明善誠身。終也篤恭。平天下民。合一無眹。散萬可名。誠以成之。聲臭猶爭。所以其道。變化生生。因民之鮮。不行不明。孟子。用論語韻。聖道賴尊。異言不磷。陳善閉邪。是謂恭臣。求放養浩。是謂誠身。道不虛行。齊梁歷仕。王者有興。其誰舍己。七篇之訓。亦不得已。</text>
<title>南長寺行</title>,<text>露嶽蒼蒼殊不惡。嵒扇相揜化斧斲。密傳迦葉浮海來。璚㙜貝林千尺白。於菟引錫渡雙溪。幾時諸天散玻瓈。信者重吹刦灰煖。前山後山傳名齊。僧氣三時擁雲月。古事茫茫今人迷。我借麻圍度寒年。篝燈曲几萬壑前。虛寮啓鍵倚遠空。萬里山河灝英延。穉陽泉下何綿綿。雞伏鵬興不同時。昊天及我隨所之。歲云暮矣冰雪壯。自爲歌詩不復疑。</text>
<title>獨坐翫心</title>,<text>日落燈未呼。暗室如凭空。胷裏靜淵淵。而無一物容。灰冷莫言死。煖火蘊其中。泉伏莫言絶。眞源常不竆。泉達成滋澤。火盛爲沖融。所以聖賢心。循環寂復通。</text>
<title>曠如亭八詠</title>,<text>龍潭尋花岸沙如雪白。久無俗駕轍。晩風拂綠凈。荇散新荷出。雨房生輕潤。芳澹愛不褻。藜往輒盤旋。淸香無時絶。馬巖釣魚綸竿恰一丈。向晩臨岌嶪。苔錦行粘履。淸瀨下驚急。莫言持殺柄。幽適最相協。潭心澁兩眸。簑衣雨半濕。串浦漁歌夜雨入玉漵。細磧魚上梁。藹藹踈樹陰。倦歌正徜徉。扶浪探銀出。趣味何自長。詎知倚櫳興。與魚卻相忘。平堤牧笛莎芽浥露齊。遠牧出長阡。犢奔母長吼。曲背兒擺眠。簑裏一尺竹。吹過夕陽天。響轉下虛靑。隱几聽幾偏。孤山落照白日行靑天。煜爚下尖黛。團團冶赤金。合扇規慙對。初陰凉濕臯。漸食殘陽背。亂噪踈林鳥。不定侶竄隊。露嶽行雨西南鍾靈秀。鴻洞控天表。曳雲通河井。龍起時窈窕。渴日在高壁。元化杳未了。願拂熇爀節。宇內穌屈夭。陶谷夕烽岞崿孤無儔。馳火接邊門。落點初熠燿。橫碧已氤氳。海池不揚波。每閑象魏昏。夜夜長相望。叩飽臥田園。北山暮鍾絳氣橫碧峰。種杏仙家近。問法時鳴鍾。陰壑響殷殷。晩來惺倦眠。松門坐深穩。誰識匡廬中。自是有三隱。</text>
<title>武陵八詠</title>,<text>南堂后雲擧。釋褐十餘年不調。然無幾微色。所居武陵。自賦八詠。今承索和。不可以蕪拙辭也。武陵春浪太平煙月不嫌秦。岸樹年年萬古春。只有浪花無限好。脫簪林下亦閒人。陽巖瀑布快倒懸關水最奇。散珠噴霧共參差。最憐閃影轉林日。嵒鏡空濛盡意垂。梅牕夜月蝦蟆泬㵳浴河新。捲卻階陰急轉輪。每向古槎開片玉。暗香淸暈更精神。松逕夕陰翠濤時作半天寒。小逕都無赤魃干。雲白山靑人事少。烏紗時自掛巖壇。鳳山落照漠漠輕雲擁翠微。缺岑句引半斜暉。野人情性如林雀。拂去淸晨暮始歸。猪嶽歸雲變化狗衣面面迷。晴螺蒸暈控菩提。至今怡悅問何事。林下長憐氣似霓。石磵釣魚午渚薄陰短柳斜。遊絲窈窕欲爬沙。細魚掠餌便回去。未捲沉綸手膝叉。野亭觀稼饁婦傾筐酌醑馨。刈黃初罷更分靑。志存耕鑿惟隨分。盡日課鉏獨倚欞。</text>
<title>有李生弻齡過府城。有意來訪。因冗未果。賦二律以道其恨。濟卿送示。於是次韻。</title>,<text>江山久不改。勝士獨多遊。鳴鏑來淸響。深源聽倒流。有魔琴未罷。無分竹空幽。交義何論面。神機好邀留。興觀餘三百。哇滛塞九濱。不謀看此道。長恨絶他鄰。情性惟言志。藻摛莫祭神。雲關尊酒在。誰尋滿谷春。</text>
<title>六言 三首</title>,<text>林僻韵生泉活。巷深絲裊柳黃。朝朝淸盥無事。手撥宿爐燒香。春光無處不到。獨樂非爲自私。曾點雩風灑灑。濂溪庭草離離。遐觀千里萬里。幽興我知誰知。濁酒三盃蹈舞。乾坤好箇男兒。</text>
<title>黃淳夫 鍾粹 挽 丙申</title>,<text>中山昔忝酒。隅坐佳子弟。儘知遊方樂。探珠必海底。幾自諧白雪。餘子拭其眯。寧嫌婦女順。芳蘭可竟體。形骸付流峙。氣味等茶薺。人夭好惡分。璇景空易遆。嗟嗟玉墮泥。神理我窾啓。蒭綿病與違。緘辭遠入邸。原野秋露繁。矯首雪我涕。</text>
<title>往棲露陰山房。家奴至。見老婦書云。絶火已屢日。歎息走筆。寄內。</title>,<text>久吟象外遊。歲暮幸脫塵。只有四聖經。丁寧隨一身。息慮臥巖關。明躳志如神。向晩長鬚到。色飢尙吟呻。謂是報平安。開緘多酸辛。瓮裏無粒粟。竈下無束薪。敦匜已生垢。甑鼎空掩巾。差科衆趨令。爨煙絶四鄰。丐貸竟不售。更遭其反唇。老婦多少言。瑣瑣羞具陳。最是小兒女。自恨生不辰。要我白帝書。暫救涸轍鱗。强言設寬大。聊爲解愁嚬。試看古之人。弊箒猶自珍。况有白與堅。所貴不緇磷。飢走數十年。勉旃物上伸。豈堪此老大。坑塹自沉淪。君自識趣向。蘭珮可相紉。珍重百年期。庶幾共育貧。</text>
<title>山房遣懷</title>,<text>冥走皆浮寄。寒棲亦好緣。琉璃松雪逕。竽籟谷風泉。座煖氊無寵。蔬精肉不權。莫言庭栢子。這裏得眞詮。其二靜散無何處。心無役一毫。谷深禽語怪。林逈雪花豪。說法留僧語。課書添佛膏。平生快活意。正欲入雲高。</text>
<title>柳敎官 後常 挽 丁酉</title>,<text>我有殄瘁淚。近地不曾乾。矧今一毫毛。孰非先德餐。其績紀邦國。餘澤世不殫。衮衮百有年。往往峙鵠鸞。炳義尊放勛。金石不可刊。纂法往哲嚴。心追先節丹。猗歟綴金鉤。有揭賁堂顔。持以證文獻。儘無惑衆觀。念粤趨隅時。和莊飮一團。刑善諒在斯。肥家百具完。吾觀繼先者。遺軓容易刓。謙儉獨承範。夫子居之寬。臞然韋布身。體度多適嫺。質行非外假。靡繢要自刪。爲政不出家。浮名縻一官。形勝古初生。待人泄天慳。謹守成都薄。愧鬻平泉閒。芬芳完亭㙜。羹墻寓岡巒。孝悌服里閈。廉讓添潺湲。庭前金玉胤。諸孫茁芽蘭。傳習不渝物。從來恥野干。惟魯秉周禮。盛强未或班。耕鑿分裏裕。審知所遺安。所以傾鄕黨。有如赴壑湍。我有原憲病。兒無衛玠端。重籍命婚媾。申以數世歡。往歲醮而命。遺祠過澄灣。仰止倍密邇。感發如循環。禮儉情款曲。溫溫朋酒間。謂言將恐懼。珍重笑相看。况挹獨挺姿。必耐經歲寒。那知天不憗。大春忽摧殘。靈光仰無托。冥昭閱急灘。腐儒劇凉薄。室中隻影單。始圖成廓落。世事一邯鄲。通家多少緖。時對少婦潸。孝子延苫塊。深誠天所關。晩協烏經卜。果占牛眠山。祖載留不得。湖野何漫漫。深墨詎可忍。相持更辛酸。榮枯與前程。願言剖心肝。荒詞和淚題。怊悵瞻區寰。</text>
<title>次寄李澄叔道兄</title>,<text>彈君膝上之玄琴。我聽當時山水音。何事晨天星宿散。空懸碧落團團心。君笑昭文不鼓琴。奈他哇咽亂希音。淵明只撫枯桐背。堪向無聲自賞心。千里開緘意若淵。滿懷風味夢依然。幽期元不關脩阻。萬事悠悠付逝川。徘徊光影一虛淵。不死眞源發浩然。老去生涯堪玩樂。爲將多少問琴川。</text>
<title>書贈趙童子 後名元經</title>,<text>信今池上鳳凰毛。已見林間日習翺。材力他時誠有到。蠶盆束火可抽繅。</text>
<title>寄孫重百 景錫 南溪草堂 三首</title>,<text>窈窕淵嶽山。知縣築在中。小堂襲高風。自以慕四翁。三秀紫瓊英。服之顔如童。難尋消息眞。悵望雲水空。願君勿自疏。淸時進思忠。聞君開新社。雲嶺以爲園。其中集詩僚。風流傾南村。幽竗郢中曲。豈獨和者難。病負習池期。禮數阻寒溫。應有攬結趣。肎許起拙存。坐占山中事。狂雨洗滂沱。流景又伏庚。花信久蹉跎。秋風日將高。歸燕欲辭窠。夙歲任公釣。晩何乖揣摩。白日來無盡。萬事東逝波。</text>
<title>趙丈 命胤 挽</title>,<text>七十餘年山水窟。邱中性氣保虛明。石壇花月無人管。舊客難登聽澗亭。</text>
<title>次藥泉南相公徐僉樞別業韻 幷序</title>,<text>有徐君國珍甫。叩荊門而過之。爲乞詩來者也。葢其先尊人僉樞公。少遊藥泉南相公之門。與明谷崔相公。爲同門竹馬契。旣二相公。貴顯於朝。而公築室于加平之朝宗。樂泉石之觀。飽靖閒之趣。以大年終。二相公俱有寄詠。以奬其安閒。而續而和者類。有名大夫士焉。夫公在師友間。若要其汲引而榮於名。不難致矣。然二公之畜之也。必不過爲門下舊人而已。公亦未必有艷歎之辭。雖未得見公。而可以得公之槩也。國珍甫繼先志。遍訪一世能言者。求詩若文。今復及於蓬廬病蟄之中。余愧以瓦甎。混夜光之采。屢謝不堪。而徐君之請益勤。勉而應之。君可謂不善擇。而余爲不知量者。是可慨也。知君先德大人遊。何事來過蒲柳秋。自謂愛詩及骨髓。有求元不傷無求。徐公嘗稱無求翁。習氏池㙜夢未遊。雲山風月幾經秋。秖今舊物猶無恙。何必慇懃分外求。明谷嘗題壁云。雲山風月主人。</text>
<title>河回十六詠 幷序</title>,<text>拙齋柳公。嘗表出所居勝賞可紀者十有六。托故石灘李公賦詠。李公早世不暇。而拙齋公亦下世。夫碩儒好題目。終不得騷伯評隲。江山之遇不遇。亦有時也。柳斯文介仲。復要不佞留意。介仲卽拙齋公之曾孫。而是亦繼述之一事也。然余旣頹慵。不敢以辭藻自厲。孤負其鄭重者有年矣。乃者。洪聖白聞其目。一揮而就。聲調鏗然可聽。雖余之拙滯。而有以起發其志意。於是續而和之。以請於二友云。立巖晴漲江光滿地平。乍聽夜窻響。報道水中巖。漚痕幾尺上。馬巖怒濤巍隈卽得江。白湧無時已。非是頑顔迎。澄心定不爾。花峀湧月林牖閃淸影。床茵轉曠寬。怎麽靑菡萡。淘出玉輪寒。蒜山宿雲一髮翠丫平。半邊寒暈重。閒蹤自慣歸。朝去暮還擁。松林霽雪千松萬松寒。黛色無能浣。中夜六花豪。朝窻簇玉傘。栗園炊煙乍織碧絲縷。時籠錦里園。綿綿若箇畔。知有數家村。秀峰霜楓孤䯻恰當檻。霜淸多夜聞。看看顔色異。點點布紅雲。道棧行人地入雲根細。行侵水國危。江湖何處客。幾許有襟期。南浦虹橋天寒脩水關。結構擁高木。人上曲虹腰。凍龍其下伏。遠山靈雨纔添擁霧色。旋灑引風絲。潤物神功溥。理鋤可趁時。盤磯釣魚頂平苔石上。日暮捲釣歸。只任釣多少。與魚兩忘機。赤壁浩歌踏下千層壁。歸來意浩然。自歌和牧笛。林晩始生煙。上江漁火極浦雲俱黑。蒼茫天水親。時看生熠燿。知有業漁民。渡頭橫舟白灘秋涉淸。篙子理舟懶。斂楫藏寒洲。光光自載滿。水林流霞澄江蒸氣碧。偏向茂林流。莫遣朝風散。飛當共收。平沙落鴈自有悲秋思。何爲鴈唳酸。影分蘆渚月。飛破霜空寒。</text>
<title>甲辰仲春。權台仲 相一。號淸㙜。 與申景楷。正模。 來道院。約吳致重 尙遠。號峩嵳。 文會。老人亦重違其勤意。擺病而赴。仍留數日。諸君共讀近思錄。頗有講磨之益。老人以病冗先歸。台仲寄來一律。遂步其韻。屬三君焉。甲辰。</title>,<text>優優樂善志。仕學可相移。自有好田地。奈無平路歧。篤工依聖哲。說意藉朋知。鹿洞重恢義。春風設講帷。右屬台仲東鄰接北里。棲屑感流移。磨鏡要寒膽。跬繩不惑歧。玉難巧匠遇。香許聖蜂知。枉下陳公榻。幾披蕫子帷。右屬致重止行元有地。燥濕自來移。大意看希瑟。迷途免泣歧。最堪嗟後畏。那不愧前知。珍重別來思。餘香滿蕙帷。右屬景楷原韻道院絃歌會。柴門几杖移。微言論次第。吾道卞他歧。江闊淵源驗。山淸氣象知。從容五日誨。勝下十年帷。</text>
<title>孫重百拜禮郞上洛。書贈。</title>,<text>二十年前東縣尉。二十年後南宮郞。莫言宦情已冷薄。丹心白髮猶堂堂。春晩怊悵山中侶。磵芝林苓空自芳。重百。廢蟄數十年。自歎曰。丹心白髮猶存云云。</text>
<title>猛虎行 幷序</title>,<text>歲甲辰夏。虎入上洛州城。噬人殺害畜牧無筭。閭里驚擾。不得安寢。夫山獸入城。不祥之占也。遂作行以寓感焉。朝作猛虎行。暮作猛虎吟。上洛州府大都會。四牧百里際碧潯。萬室煙火雞犬達。無有蔚薄與嶔崟。猛虎養子無處所。何以縱橫入城闉。朝去暮來如有期。䨓吼電過若無人。北里噬一婆。西鄰殺一娥。今日食狗豚。明日闚牛騾。一人傳呼萬人驚。家家門戶張虞羅。太平之世如亂離。田者晏出暮歸疑。使君胡不令卽時渡河去。將軍胡不肎一箭射殺之。耆舊皆言古未聞。人事物情竟莫分。年年雨暘俱不若。痒我稼穡負耨耘。吾王改紀誅亂賊。國之元氣當氤氳。胡爲致咎徵。病民日紛。紛堯之天下猶未平。禽獸逼人洪水橫。王者豈宜獨自理。惠澤承流可旁行。安得伯益來輔王左右。烈山放火樂民生。</text>
<title>將訪德裕。歷滯舍弟江陽官次。久旱得雨。泛舟南江。</title>,<text>庚陽晩太驕。民憂痒稼穡。昊天雨一夜。澄江高十尺。豈但懽輿情。遊人感行樂。欲將喜雨扁。先去換涵碧。偶然牽漫興。晴雲水國開。異事不前期。初筵響豪哀。樓戴崩石兀。江通斷壁來。聊可送此日。羈旅安在哉。</text>
<title>泝上釣洞。次舍弟韻。</title>,<text>雲孤沙凈滿江秋。收拾風煙載一舟。勝事親朋消暇日。浮生天地感行休。</text>
<title>余滯江陽也。訪姜斯文世美。卽故寒沙公之曾孫也。是年春。季父東厓公先已遊姜氏庄留詩。姜君要余續和。敬步元韻。</title>,<text>輞川形勝此堪儔。不沫淸芬剩可收。遺業詩書相授受。滿家風月好分留。秋扶孤壁芙蓉立。暮送長江璣貝流。嶺海十年皆倦迹。今來重感習池遊。</text>
<title>李定叔挽</title>,<text>男兒大付畀。世路奈嶇𡼲。鵬程阻九霄。鳳棲止棘林。老多殄瘁淚。春風復沾襟。</text>
<title>孫持平 德升 挽</title>,<text>丈夫生東國。早入君王門。風持見御㙜。自美不郵羣。滄溟爲桑原。荃蕙數化芬。墨志不容貳。蔽居猶章聞。歲暮散風流。淸藻裁煙雲。君豈厭儒兒。冥駕促謝棼。物性固亦然。終難等蕕薰。餘生最多苦。死悲無生欣。</text>
<title>姜公望 碩弼。號松隱。 新構小亭。閒中四時。各有勝事。請余賦之。四首。</title>,<text>南岸蒔花大化開元象。坯垤氣不湮。寒士參贊力。獨在南崿垠。態色隨暄宣。生意總是仁。睠彼靄玩賞。豈肯負良辰。西堦種竹解作土生膏。築聚迎初曦。要植凌霜榦。料此無魚時。月風最相宜。影淸韵益奇。豈禁王子猷。乘興時造之。菊籬掇英闌風忽迕序。桃李無顔色。晩榮扶疎籬。朝華挹鮮澤。愛之如寶玩。金縠裁盈握。頹齡諒可制。堂上薦幷蔌。梅盆嗅香玄冥塞寰宇。戶庭霰雪集。盌槎餘枯骨。冰魂暗相接。點綴玉有香。幽人襲芳恰。肯折一枝來。歲暮慰吾獨。</text>
<title>權修撰 斗經。號蒼雪。 挽</title>,<text>儒園師席早徜徉。瓊珮離離覆芰裳。忠定舊家三學士。嶺南今日獨靈光。蕙茅變化嗟無忌。凡楚興衰浩可忘。臨老年年殄瘁淚。更沾白幅寫哀章。</text>
<title>少棲魯谷舊居</title>,<text>疹運覆鳩巢。十年走道路。飢寒可安之。憂患復相驅。牽帶小兒女。薄棲尋舊寓。有如鳥將雛。故林戢翅羽。不常浮生理。細細觸物悟。存亡成一夢。花石安足數。破屋闢棼混。凭倚暫成趣。禽噪泉與咽。風度竹無忤。人事惟盥櫛。血氣斂作塑。隨處有安土。可以行吾素。</text>
<title>余嘗取朱先生詩語。名魯谷堂顔曰天雲者。以前有小塘。光影可鑑故也。谷之圮也。塘爲沙石所塡。離逬十許年。任其荒廢矣。今夏還棲舊庄。只有天雲小堂。而無天雲之實。遂復浚鑿廢塘。注水而臨之。光影始依舊相涵。自念吾胷中萬象森然之體。若爲物欲所蔽。則與塘之塡沙石。何以異哉。於浚塘而驗吾心之尤。不可不治也。於是。取先生詩。每句換一兩字。揭壁以自省焉。</title>,<text>浚鑿方塘一鑑開。天光雲影更徘徊。問渠那復淸如許。猶有源頭活水來。</text>
<title>舍弟自江陽移拜峴山。行至余寓。聞遞官。仍與同居。喜賦示之。三首。○以下。商山酬唱錄。</title>,<text>杜甫曾賦雲。衣狗互變化。宦遊志四方。揭厲存用舍。唱輟白銅鞮。商顔詠山鷓。得失不須較。聚散喜多暇。如何彭澤令。來傍浣花老。我有松與菊。對君賦興好。秋事晩僑居。霜意戶庭冒。感發俱肅正。憹懊一可掃。聞昔二蘓仙。對牀風雨時。天倫樂無易。評興日賦詩。前人已去遠。今人幸不離。塤篪有塵卷。俛仰欲重披。次韻倚伏故相因。北叟善觀化。歸來商嶺下。新僦數間舍。玆地亦幷州。何事賦山鷓。如今免束帶。事事足閒暇。十年走四國。弟衰兄已老。重編塤篪錄。湛樂意自好。已遣拘攣脫。肯爲恥辱冒。把酒待明月。碧天浮雲掃。聯被樂莫大。况此佳節時。採菊東籬下。含杯更賦詩。但願永玆好。與之不相離。滿庭蕭瑟意。霜葉日離披。</text>
<title>次舍弟雨中韻。仍屬洪聖白。璄。號墨址。 求和。</title>,<text>寒雨入空宇。晩山收碧寥。舊編空伴蠧。新什更諧韶。夜永欣連被。菊殘促泛瓢。吾儕脫絆紲。始可論幽憀。</text>
<title>次聖白用唐人韻 五首</title>,<text>僑居秋徂盡。籬花耐飽霜。落英泛綠尊。俯窺影倒蒼。何事光塵裏。徒見愁髮長。幷州久恬人。狐邱猶在鄕。先人晩計閒。孤姪守漢陽。每從歸雲盡。矯首久悵望。右思鄕璿運無停機。朝簷露結霜。受中有吾生。居然鬢髮蒼。幸存潔淨地。鳧鶴隨短長。五官不爲役。四大守其鄕。惟患剛膓在。診症祟在陽。勖哉觀善地。秉燭成所望。右學道壯遊老滯南。十計楚砧霜。有流泝其波。有峙仰其蒼。典刑雖已遠。遺敎漸染長。勉旃後死輩。風謠戒互鄕。時令閉重陰。綿綿伏微陽。不有俟死志。何以保令望。右慕賢浩歌輕萬類。富貴瓦溝霜。豈用人力爲。命之在穹蒼。岸幘據靜几。朝牖眼境長。靑鬟列野頭。每作歸雲鄕。只恐變閒態。厚陰掩太陽。漏明照我室。景光空相望。右感物千山變靑楓。酡如知飽霜。霜無麯蘖氣。何爲幻其蒼。江澄邃窟冷。天晴玄衢長。一陣賓鴈唳。夜宿雲水鄕。愛爾進退適。陰來去隨陽。欲繫尺素書。美人遠相望。右悲秋</text>
<title>次舍弟魯塾記感韻</title>,<text>杜甫歸來喜。曼卿去後遊。絃歌餘里塾。亭閣自林邱。㥘酒難爲敵。催詩可命儔。不宜容易罷。終夕且遲留。</text>
<title>賀季父東厓草堂新成</title>,<text>草堂靜而淨。新於谷中營。斷麓倚爲負。幽厓護作屛。磵底綠蘿松。幾年與伍荊。今日始生顔。翠盤補短榮。有如士初遇。軒軒對揚廷。我公日燕暇。歲暮挹其情。左右書萬軸。秩秩史與經。雲宿簷除濕。風過几席淸。日月從優閒。寵辱不曾驚。蕪語攄幽悁。爲替燕賀成。</text>
<title>追次舍弟八音歌</title>,<text>金水每嬗節。稚陽九泉息。石斲千年佛。無德老貝席。絲如絆人物。何爲苦難滌。竹杖與芒鞋。勝緣恣所索。匏瓜奈長繫。有聞甘死夕。土質雖無臆。杞憂當食肉。革新佇太和。當裁浴沂服。木神莫相負。行與物同樂。原韻 海臯金沙遠醯甕。歲暮來棲息。石峰鬱嵯峨。雲霞生几席。絲棼與種生。憂惱可暫滌。竹立當牕見。梅笑廵簷索。匏樽聊對此。賦詩永今夕。土産有紫芝。療飢庶當肉。革汚待新沐。湯盤膺可服。木帝將按節。逝同羣品樂。</text>
<title>追次舍弟山房寫懷韻</title>,<text>閣宵危夢灝英邊。雪壑寒生布被穿。山外盈眸皆世故。雲中隱几獨禪緣。時飄冷磬驚還細。自咽飛泉絶復傳。點檢詩篇多少事。卅年浮寄又殘年。原韻 海臯秦京迢遆五雲邊。歸路羊膓未易穿。商嶺如今追隱迹。洛迦當日少仙緣。時聞冷磬風前落。好把深盃月下傳。藝業無成身已老。轉蓬何事歎流年。</text>
<title>南長寺聯句</title>,<text>幽期露陰山。巳歲丑月日。息 濟勝筇竹聯。陟險驢蹄脫。海 層冰塞絶磵。微雪擁踈樾。址 寒重不禁閑。景暮猶助逸。息 窈窕紫翠重。迢遞寰區絶。海 有呀洞府邃。斯聳塔廟兀。址 陳蔬助飯淨。靜室絶耳聒。息 粥飯了朝晡。行休等裘葛。海 寧有因果證。且問慈悲佛。址 城外乳幾非。瞙處篦未刮。息 懷襄誰障瀾。崇奉競函骨。海 菽粟吾味在。虛無爾道失。址 計依闍梨晩。迹斂麻圍拙。息 聖訓揭昭昭。經卷羅帙帙。海 工惜聖禹陰。讀借匡廬室。址 童習水進科。老癖蝸封密。息 焚膏愈竆年。耽句甫細律。海 溪山遲緉屐。煙霞隨寸筆。址 不藉暄暖扶。喜得胷襟豁。息 峰壑掃寒雲。簾櫳上素月。海 晩樓眺遠近。虛庭步曲折。址 蛟窟緘冰裂。烏枝引風瞥。息 不負閑經綸。寧憂竆契活。海 今風日已泄。古意誰回質。址 味世紗全薄。藏身蓍無揲。息 物分豐與嗇。圈包衢兼閼。海 靈㙜剩拓開。邪物敢芽蘖。址 爐燻翫細細。夜氣存潑潑。息 殘年足可惜。勝會宜有述。海 三百三十字。意圓篇又闋。址</text>
<title>次聖白夜吟一絶</title>,<text>林風爲我淸。山月爲我明。風月無邊處。新詩久未成。</text>
<title>次舍弟出山韻。賦卽事。</title>,<text>赤憎造化兒。戲劇每相迫。今日更揶揄。使我失偃息。遲遲出雲林。谿磴層冰坼。鷄狗漸人寰。歸德移治洛。歸對兒女輩。氣色近溝壑。猶能謀夕具。甁粟遍傾索。我有不食飽。獨愧俯育責。勉慰猶酸辛。不如初無目。淸夜雪一天。無語看斗北。寄傲仍成趣。戶庭知通塞。聊續出山篇。嵂菀瀉胷臆。</text>
<title>次舍弟寄吳致重韻。卻寄。</title>,<text>應求有聲氣。朅來無主客。君子反誠地。聖經皆伏讀。襟裾俗相看。大哉受中責。百爾惟良貴。不憂藜藿食。叩來舊大筳。磨去任他石。選暇蕭寺遊。幽意無不足。人事自難圓。終恨失倚玉。洞門蘸雲深。望眼耿不極。憂病各仍蟄。鄙吝日又積。我失君宜箴。君唱我可酢。</text>
<title>和舍弟弧夕賀詩 幷序</title>,<text>乙巳十二月二十二日。余回甲弧辰也。舍弟適解郡紱。同僦湛樂。爲設肴酒。招親友慰遣。且辦一袍。用替舊縕。數十年流落。骨肉離逷。今幸一室連被。念我飢寒。喜感交集。叙懷以酬其什。餘生寄天地。雨露愴濡浥。飛鴈屢斷行。駑馬甘羈馽。自如挺弱幹。直當風颯颯。存亡切孔懷。有難誰可急。鶺鴒忽近飛。鵬圖翅羽戢。如何枳棘棲。幸値萍蓬合。流光六十筭。此日百感集。丁寧昔哲訓。愧恨流俗習。婦女知所戒。不曾餉鮑鮿。何以致此哉。珍羞忽盈睫。宿昔君始歸。資我割糲粒。無乃神有輸。似非人所及。肴核謀中婦。簪珥脫箕妾。羅漢美卽分。伯康寒不㥘。詎能幷止之。晦翁有壽什。嗟我五季昆。如金如玉曄。我生最薄劣。沉苦數紀匝。道爲世相譏。貧未躳自給。脩短已乖理。竆達焉用悒。對案欲哽咽。强忍婦女泣。親朋列左右。別掃晴雪閤。談諧永良夕。樂意亦云洽。信知浣花翁。病餘手脚捷。棣華有遺雅。小述願作叶。奉賀仲氏花甲壽辰 海臯花甲乙巳回。况復懸弧夕。下壽亦稱壽。人世所難得。喜極飜成感。樹靜風不息。所以伊川翁。立言戒酒樂。同胞餘三箇。幾年天南北。分飛恨鶺鴒。連枝羨棣萼。居然軾轍會。跌宕文酒席。家貧闕盤羞。稱壽還落莫。但願筋益壯。不藉扶杖力。但願顔更童。不勞丹餌服。君子將福履。至人抱虛白。亦旣無疾病。子孫千而億。再拜獻賀祝。聊替鶴飛曲。伏次花甲壽辰韻 之彬天日忽澄朗。今夕是何夕。睠言已年日。一甲今再得。庭闈道體康。喜懼自不息。愧乏曾元具。稱觴且張樂。况復骨肉親。參商各南北。今幸一堂上。棣華交映萼。何以識斯喜。小酌設象席。亦有嚴客集。聊以慰寂寞。小子何所祝。暮年愈氣力。願回南極曜。照此老萊服。盤有麟脯紅。饌入江魚白。湛樂二高堂。春齡千復億。詠來白華什鞠侑歌曲。謹和息山壽席之什 墨址乙巳季冬月。二十有二日。山翁勤折簡。邀我坐升室。鶺鴒飛到好。季兮新解紱。稱觴壽仲氏。藹藹和氣溢。爲是庚寅降。年回六旬一。稍稍茵席整。漸漸壺尊列。有壽當有頌。吾將助秩秩。翁旣學海泝。翁旣詞源闊。不羨金錢積。不羨名利達。賢弟與令兒。及孫抱置膝。年年有此樂。歲歲無菑疾。我祝翁云何。此盃百回設。乙巳之臘月二十有二日。卽息山文丈回甲生朝也。其季氏江陽公設醴肴。以祝其壽。作詩章以詠其事。是日尙遠。適病不能赴會。只瞻望悵恨也。僉公謂余不可以無言。勤命賡詩。余於壽息翁之事。義有不可辭者。敢述蕪語。以替稱觴之誠。吳致重玄機闔而闢。天地二陽復。睠彼隱者廬。和氣繞城北。今夕是何夕。謂公以降夕。翁年六十一。乙巳重回薄。賢季解郡符。大被連棣萼。僑軒敞壽席。親朋邀鄰曲。嘉羞列珍脆。芳尊漲𨤍醁。祈酌祝崇岡。祥星曜吉宅。昔我自洛城。拜翁于魯谷。我少公尙壯。玉貌雙鬢綠。夢想軒虞世。志願周孔學。歲月劇奔流。寒暑幾變易。翁今髮皓鶴。我亦形枯木。盛壯難再得。歡樂寧不極。佳什各善禱。我亦爲翁祝。一祝翁遐壽。籌盈東海屋。再祝翁崇德。足躡中和域。三祝福慶茂。四祝子姓億。我祝祝不竆。此日長此樂。和息山回甲弧辰之什 洪濟兼息山老人貧非病。城北僑居小如斗。庚日初回花甲年。卯君新解桐鄕綬。聊開小酌做至樂。急走童奚喚鄰友。陶然和氣滿一室。眞卛之會今復有。塤篪迭唱動成章。錯落瓊琚堆案右。豪吳伯仲來在座。座上洪厓又白首。相將意氣笑翻雲。名利之談不出口。此會吾鄕眞盛事。德星其見南天否。嗟吾孤露是何人。羨君具爾能得壽。强抑哀情述短篇。要令勝迹傳之久。歲乙巳之臘月二十二日。實息山文丈回甲之生朝。時季氏海臯公適至。陪壽席盡歡。因吟古詩長篇。續和者亦多。相一聞玆事。喜甚。謹呈近體一詩。用伸岡陵之祝云爾。權台仲幾度生朝見臘梅。今年乙巳甲重回。先生道體符遐筭。孝子誠心進壽盃。卻忘萍蹤隨處泊。偶逢荊萼別園開。少微南極俱雙見。一面商山頓覺嵬。敬呈息翁壽席 盧聖器人家勝事說弧懸。淡素今聞處士筵。非爲杯盤循近俗。但邀親友樂殘年。芳蘭茁地兒稱秀。華㮙當尊弟有賢。福履孰爭仁者地。壽星今曜少微天。丹砂靈藥知何物。皓首韶顔卽是仙。地說綺黃堪繼躅。風追巢許可齊肩。沉痾久失攀荀席。勝會今違上李船。獻花已知芻狗事。把牋孤詠續貂篇。人嫌志喜繁文少。我欲模眞勝跡傳。忽見寒梅憶顔色。一枝聊付驛亭便。敬頌息山先生花甲壽席 盧伯春商山季冬月。維歲大荒落。荊扉北城隅。白雪處士宅。梅暖觀易處。日晴薤篆壁。溫溫氣候彰。雀鴿飛屋角。開廚脾登俎。邀鄰兒肅客。促具醆醓盤。敬陳琴書側。頍弁將阜殽。玉友謝朱墨。爲饗不爲槩。賢兒着萊服。曰此懸弧辰。歲星重回薄。盡室丹心以。敢騰崇阜祝。先生當席坐。笑整華韶幘。我日斯征邁。吾道終難極。白髮守殘書。樽酒愧今夕。無論耆艾壽。且同塤篪樂。毋多春酒爲。勉爾詩禮學。座間多嘉賓。迭起頌言作。道德作瓊粮。仁義服丹藥。學而老不衰。百年壽維福。騑騑策吾黨。優游聖賢域。秩秩更忻忻。頌罷頻酬酢。竆山閉林扃。想像起躑躅。仰見斗南天。壽曜光芒爀。非無介祝誠。善禱人先獲。只願依門墻。年年慶玆席。玆席若稽辰。歲除八朝迫。</text>
<title>次舍弟露陰山南長寺行用東州東山行韻</title>,<text>洛驛西上洛西谷。劈開翠葳擁屴崱。屴崱云是露陰山。中天石䯻上不得。磨達眼藏亦派東。何年化城跨峻陟。信者遠襲徐伐氏。檀波淸淨依法力。翠鳳含蘂爭欲翬。金龍挐珠撑相仄。神斧鬼斲不思量。黥奴爨婢恣狂惑。妙偈還復役高明。歎我周道生荊棘。遊歷晩値三冬季。氣象空挹千峰嶷。謪仙枕席天姥山。黃帝軒㫌華胥國。豈若吾遊眞如界。手攜友生歡意極。霽月晴陰無一髮。山鬼憑陵皆走匿。伯陽已去鉛汞倦。碧宇茫茫遙相憶。奈他眞假久相蒙。康胡爲寶白爲黑。閒愁澒洞發長嗟。歲暮登高幾西側。年荒我甘白屋貧。時危爾負靑雲翼。大被湛樂百不憂。道林林壑可棲息。且有洪厓亦珍重。非君何以寫苦臆。拄肚錦繡人未識。頩顔有時容菜色。豈徒佳什新結社。紀國風節欽先德。分外無物易此樂。老去何須長惻惻。</text>
<title>何處難忘酒吟 四首</title>,<text>何處難忘酒。閉門獨坐時。寂寂爐自熏。鬼神不得窺。此時無一盞。安得更自怡。何處難忘酒。情朋對榻時。論詩且開懷。餘事絶些兒。此時無一盞。安得吐辭奇。何處難忘酒。隨柳訪花時。物情未可量。好興我自知。此時無一盞。安得謝娟姿。何處難忘酒。迎風看月時。碧宇廣而霽。岸幘翔軒墀。此時無一盞。安得免差遲。</text>
<title>四時難忘酒吟 四首</title>,<text>春日難忘酒。簾外報新晴。露堦花欲笑。煙樹鳥來鳴。此時無一盞。何以攄幽情。夏日難忘酒。林廬返照還。山開淋漓碧。雲爲卷舒閑。此時無一盞。何以破苦顔。秋日難忘酒。霜淸碧宇參。笑傲菊九畹。廉纖月半龕。此時無一盞。何以資哢啽。冬日難忘酒。冰雪皓無垠。大壑松心苦。空林鳥棲貧。此時無一盞。何以得氳氤。</text>
<title>除夜。呼韻五行吟。</title>,<text>金丸走坂忙。正候野雞聲。木帝方御駕。碧宇星河淸。水西不復東。浮生意不平。火爆霜竿綠。氓俗效相爭。土偶坐凄然。干支奈換名。</text>
<title>新晴獨宿</title>,<text>暮峽收陰潦。微凉簟意新。弱雲濤散墨。孤月鏡磨銀。宿托如蟲鳥。幽虛似鬼神。悠悠萬物上。落落存吾身。</text>
<title>次舍弟人日書懷韻</title>,<text>人日年年人共得。何須錢鶴上楊州。韶光輸盡梅爭柳。世事都從蝶化周。課日非詩難遣興。答春無酒豈消愁。靜中氣色看淵嶽。上有寒雲一點浮。</text>
<title>次聖白來訪袖示韻</title>,<text>對君一笑席相聯。劍氣宵應射斗躔。拍案詩成人日後。閉門寒重穀春前。可將文酒了今夕。只遣鸎花管別年。火食家居塵累少。孤褰不羨化昇仙。</text>
<title>遣懷進退格</title>,<text>一辱一榮不足云。貧家事事負新元。人情若此非鄕土。天色無何但嶺雲。衰益孤高梅落檻。動猶閒暇竹侵尊。荒年謀口關心物。惟在婦桑與僕耘。</text>
<title>近與家弟。同室湛樂。洪聖白，吳致重步屧相從。慰新年羈旅之思。次家弟贈吳致重用東州韻。卻呈二子。</title>,<text>蓋軫無際疆。羣品懷新滋。衰疾臥床久。開戶顔暫怡。鳴鳥出林來。睠言正維時。爲有邱中君。陟高先自卑。不患有涯者。但願泳聖涯。講礭開相見。鄙吝萌相離。亦有不羈士。快飮且賦詩。縕袍無所恥。結駟不曾思。典刑大其閑。豪習寧計釐。日與二君子。見之我心夷。牙籤拔殘簡。芳𨤍對縹瓷。陶瀉入邃古。色態共煕煕。人生貴適意。何須空齎咨。吳兮講解頤。洪兮淸入脾。頻成輔仁會。不作流年悲。勉旃洪與吳。分外無攸爲。維也少需世。脫略愛文詞。幽趣亦爛熳。不但慰我私。交義異竆達。嗟哉是阿誰。原韻春來何所得。霜髮日復滋。紅塵念已斷。白雲聊可怡。節物感桃菜。古京梅發時。如何壁大弨。蔀屋處湫卑。軍府歸德舊。疆理淸洛涯。此中有聚集。不復歎睽離。嚶嚶鳥鳴什。韡韡棠棣詩。城東地卽邇。夫子我所思。那曾脫檢柙。恐或差毫釐。詎但君子寶。不惠亦不夷。朝盂闕夕鉢。瓦盆謝花瓷。逢迎絶惝怳。陰谷回春煕。快若病袪體。庶幾忘憂咨。上下入古今。晤語傾肺脾。途竆豈阮哭。絲染謾墨悲。堯舜亦若是。早起孜孜爲。唱罷南薰曲。鄙哉巴人詞。展也洪與吳。我非阿好私。醇醪更一醉。此味知者誰。</text>
<title>次舍弟用東州韻 八律</title>,<text>凍簷疑簇水晶簪。商嶺春歸契闊深。新意乍聞嬌鳥語。孤標先占小梅心。詩書禮樂身全老。日月星辰歲屢侵。與俗相看長若此。浮生感動一沉吟。右自述接罹欹仄稱童頭。志願從來四卽休。濁酒盃深翁大笑。苔鐺煙冷婦閒愁。追遊新結廬山社。辭賦休登庾信樓。榮悴古來俱石火。百年天地吾曺流。右屬聖白早春分作萬家情。總惱詩愁長瘦生。趙孟賤人能復貴。嚴公重雪亦還輕。不隨溫飽風塵走。故作遨遊山澤行。天上浮雲君看否。古來榮辱盡虛名。右屬持國學業要須日日新。擡拈將得一番春。羞沽美玉甘藏櫝。不用全牛謝禴鄰。自以形骸暫出世。任敎風月來窺人。荊扉剝啄相迎笑。無有些兒染卻塵。右屬致重行休如坎復如流。歲暮空悲賦遠遊。梧月柳風爭點綴。石田茅屋可淹留。願從憂道桴乘海。自愧求亡劍刻舟。老死優閑太平世。長祈皷腹黍盈疇。右又自述自作滄浪濯足翁。晩來商嶺友黃公。三盃濁酒身將老。千首新詩計太竆。奈此人情懷土切。好他風物得春融。松門竹逕相過處。誰識神開宇宙中。右又屬聖白不敎林壑作君慚。自在琴書共一龕。暫脫烏紗寒若士。新僑白屋靜如庵。壯年避路多棲棘。三郡得人幾絶甘。隨處君恩酬未易。爭名何必上㙜參。右又屬持國自是熊魚黑白分。歸來林下對朝薰。照顔古道風簷卷。得意閒容石塢雲。寧把寸膓空數數。長看羣物謾紜紜。愧隨兒女知榮辱。休作天孫乞巧文。右又屬致重原韻 海臯明時投散謝華簪。商北遷居巷僻深。燈影半床遙夜思。梅魂小檻早春心。不關旅泊生涯困。無奈衰遲疾病侵。賴有殘年朋酒會。起余疲薾强爲吟。重入幷鄕已白頭。晩途身計感行休。陶然胷抱一團氣。肎使眉登萬斛愁。千里劍南巴子國。五更辰北杜陵樓。貧年飮啄還隨分。一任浮萍逐水流。萬事炎凉見世情。蓽門羅雀鼎苔生。才高賈誼人多短。金積蘇秦婦敢輕。春楫漢川歸賃貰。冰輈商洛斷征行。支離四國身將老。還愧文章謾盛名。天心物意逐時新。臘盡乾坤又一春。惡食自甘顔陋巷。好詩還惹孟芳鄰。須看潑潑存宵氣。也有惺惺問主人。病起欣然凭几坐。平朝掃卻蕙帷塵。商山矗矗洛江流。綰轂通衢地上遊。棣什和來同被樂。棘棲歸後半途留。陳蕃未解迎徐榻。王子須登訪戴舟。浮旅借田趁春急。駕他黃犢事西疇。蕭踈宦髮已成翁。底事如今補乃公。官似積薪憐汲戇。文成結柳任韓竆。乾坤臘盡年華促。江漢春回雪意融。料理歸裝在所急。嶺雲關樹黯然中。十年形役足堪慙。客舍偸閒等佛龕。事去洞春餘魯塾。吟來梧月傍希庵。終然玉蘊山輝美。假使朝聞夕死甘。稊米至微還責重。肎將遲暮負三參。百慮支頤夜已分。靑煙一炷藥爐薰。浮沉金馬東方朔。寂寞床書楊子雲。原陸行春將淡盪。關山雨雪尙紛紜。兩朝侍從今華髮。不可施時焉用文。</text>
<title>再疊賦遊 八首</title>,<text>玉京羣帝整冠簪。雲護菩提寶座深。塵客孰窺元化洞。病翁初遂宿緣心。地浸餴鎦三盃瀉。天拱芙蓉一髮侵。萬瀑歸來眞歇歇。高歌聊續祝融吟。右金剛山南流坤軸白頭頭。結勢蜿蜒殊未休。地別嶺湖雄設險。壁懸猿狖度關愁。洗心有水參賢廟。訪古無牌上佛樓。點檢當年宮陟事。天王峰下德川流。右智異山六六峰巒非世情。三三佳節趁明生。江開怒壁一絲貫。雲駕穹巖萬斛輕。始謂孰無鱗翼上。還疑吾以屐筇行。陶山仰止仍遊此。願托先生刻下名。右淸涼山名幷方丈舊非新。緉屐穿雲又及春。應藉本初元化力。不辭長古太淸鄰。遲回水面蘸來月。送別巖頭愁殺人。收拾風煙三洞遍。浮生洗盡六根塵。右德裕山籠盡靑蔥紅自流。曾經羅代浪仙遊。苔侵寶唾懸崖絶。雲護大藏浩刦留。自上石梯參秘籙。休將竹葉幻虛舟。壯遊興爛歸來後。更擬躳耕不稅疇。右伽倻山山居三載作山翁。空憶長眠石室公。靑華遙連白華矗。仙遊近接龍遊竆。苔盤琢玉神何巧。林液噴珠氣太融。天借斯邱閒者管。春花秋葉一壺中。右靑華山漢水金剛兼不慙。波如鏡面石如龕。鶴樓人去騷仙句。鹿洞祠荒隱者庵。泊岸細聞松瑟亂。倚舷淸漱酒飴甘。牙檣泝盡天中壁。更訝蓬壺兀爾參。右四郡山水嶷嶷沄沄體自分。晴牕對卷氣蒸薰。澄源已决渾如土。眞面都開蔽似雲。至樂長年吾得置。看山臨水漫紛紜。還知老去經營少。只把長紳書此文。右仁山智水</text>
<title>題老仙騎羊圖</title>,<text>非僧非俗叟。若醉若眠間。牧羝忠臣老。何如此叟閒。</text>
<title>無牛歎</title>,<text>秋貧難養牛。春農可無牛。秋以除憂春益憂。秋賣輕如狗。春買重如騏。重如騏空歎咨。有牛可能當十人力。無牛不能作一日穡。縱有奴壯無奈何。况我孱僮五尺飢且瘥。强辭恭請來日貰。應遭驕矜鄰叟訶。他人之田暢綠雲。惟看我田渾如焚。此時可免熱火五內燻。神農氏敎耕耰。軒轅氏始服牛。秖今使我爲煩憂。嗚呼安得烏犍如堵如屋。一日須耕百畞。樹黍與稷。黍稷穰穰高廩萬億。上應科差無違時。下育妻子遂吾私。又與天下寒士俱無飢。</text>
<title>和邵子詩四吟</title>,<text>一室可容身圖書帙帙床。花月瑩瑩塢。一室可容身。何須學化羽。四時長若春不作挂愁眉。時舒得竗意。四時長若春。梅竹菊松備。何嘗無美酒左挹廉纖月。右披蕭灑風。何嘗無美酒。道氣三盃融。未始絶佳賓有書誰與論。有酒誰與飮。未始絶佳賓。臭蘭膓復錦。</text>
<title>得權台仲寄吳致重新春吟。非止詞藻淸雅。其感時進修之意。令人斂袵。聊步其韻。卻寄淸案。二首。</title>,<text>陳翁微若𥺀。竹書負初暄。幽林懷新鳥。相呼入楊園。緬焉弄淸子。色態儘淸溫。春意幾淺深。雪水生溥原。伊人獨淸福。飢饉病黎元。底處有樂國。此是莫愁村。惝怳矢無諼。一札當寤言。古義見二子。交道出寒暄。管子坐穿榻。董生不窺園。揷冰壺心淸。爇爐香篆溫。子輩久硏幾。爲問能逢原。綿綿品彙廣。幷値資始元。惟此老禿翁。掩體臥竆村。艷聞衹林期。恨未拾緖言。</text>
<title>又讀其心月詠。尤喜其翫樂之趣。續步示二君。轉與洪，李，蔡諸君消詳。幸甚。</title>,<text>冰輪小如鉤。影落萬川同。揜映隨澄昏。本體自天功。休摸影裏象。仰看碧落中。心齊有諸君。起此秉燭翁。</text>
<title>用聯句韻。賦卽事。</title>,<text>人老年年異。春歸處處同。細傾須趁令。催賦莫違功。來夜將迎月。陰雲佇捲風。偶然參結社。還笑惱閒翁。商嶺芝三秀。昔仙據四分。不謀成兩偶。堪可與同羣。雪瀝茅含液。鴉投樹帶曛。相將文會事。毋負聖賢云。</text>
<title>墨址踏雪忽至。吳明峻亦踵來。用簡齋春晴韻。共賦。</title>,<text>胡爲近日事。太半出於詩。莫問這意思。春鳥和在枝。所難惟是合。容易誰如離。雪荊竹筇響。玉舟較似奇。此翁醉方賦。促沽走僮兒。吾軍益可張。吳生筆超時。觸境俱奇竗。病我能扶衰。趁日宜如此。毋孤不期期。</text>
<title>夜坐。次簡齋述懷韻。二首。</title>,<text>少小遊四國。衰暮守一隅。有義可自得。無類終是孤。枯死亦天使。非人可沾濡。穩處意殊妙。有時獨呻呼。以翁多苦飢。家人笑拙迂。寄傲夢不成。永夜空踟躕。弦月浴霜海。夜深來屋隅。擁堦雪意嚴。對案山氣孤。松栢保舊翠。桃李懷新濡。東風皷萬物。鴈日相呼。著書志可見。乞食計殊迂。且爲陶徵士。永歎獨踟躕。</text>
<title>孫進士 景郁 挽 拾遺</title>,<text>餘慶稱君家。最良識君眉。如何叢桂裏。朶蓮忽先萎。玉樹更成林。毓馥左契持。</text>
<title>兒輩避忌患。久住盧伯春傍舍。病餘往省。仍宿伯春草堂。</title>,<text>踏雪化寧山。擺病仍擔輿。兒曹驚喜迎。左右任牽裾。爾輩竄奔久。得賴孰喣噓。是誼雖傳遠。世情惟見初。我非拘戀情。爲子歸躊躇。文雅可欽子。厚責還愧余。一笑轉款曲。遂抽滿架書。山深晩開旭。物意頗渙如。句引郭北社。幽期莫抛虛。</text>
<title>舍弟新除蔚山。府人持酒逆候。遂留之。邀聖白，敬止共飮。</title>,<text>蔚山之酒紫霞流。負致使君過尙州。尙州羈有息山翁。翁乎無以寬春愁。兄留弟酒方自矜。急走淸童延友酬。城北城東洪與吳。肯扶筇竹剝扉投。</text>
<title>鶴城衙。送吳敬止先歸。</title>,<text>客送客先歸。鶴城季冬夕。雨陰連晦朔。凍泥隔五百。莫問我歸期。但報春意復。商嶺春生吾可歸。紫草新芽可共斲。</text>
<title>又送洪聖白先歸</title>,<text>我酒不復斟。我詩不復吟。如何衰暮別。共臨滄海潯。滄海波無極。日月互升沉。人生這裏忙。惟有一片心。</text>
<title>死生吟</title>,<text>是年閏月二十八日感疾。第九日尤篤。氣絶三日復甦。身自經歷。聖人論死生之說。有信及口呼書之。聚散爲死生。死生有始終。變化無竆紀。體物一理通。丁寧原反說。今焉驗我躳。</text>
<title>移病村廬。臥而不起。略有心思。隨感呼草。</title>,<text>茅簷漏明短。下日還如年。奚爲丈夫身。衾枕長頹然。但聞鳥亂噪。鄰人皆出田。爲問此何時。云是四月天。其二宿昔自洛歸。天地忽冥漠。委身床席上。形骸如土木。燋火起五內。燻焰漲屋極。可耐二豎子。恣意日相迫。其三我兒延醫來。親朋會中堂。良醫技無施。蹙頞歸去忙。環坐人一體。羣兒泣在傍。滿室皆寃號。人莫不嗟傷。其四平生學古道。此時詎可易。命遷席東首。婦女揮而斥。心體靜如淵。一理洞不隔。萬緣俱煙消。得正樂莫樂。其五撫琴一浩歌。凄斷不成聲。濁穢如蟬蛻。倐擧上紫靑。中有霞衣流。執手笑相迎。人世六十年。可笑一夢驚。其六我兒有孝思。冠帶禱山澤。我妾抱至寃。沐浴訴辰宿。冷灰忽復然。榮衛一線續。莫非天所命。微誠詎上格。其七吁嗟復爲人。異哉始有之。躳驗死生說。聖人不我欺。日月西復東。晦明各有時。毫毛皆聽天。智巧無所爲。其八念我孤露餘。一弟宦海國。諸父年高深。杳杳滯東北。星散數十載。聚集恨難得。臨死未告訣。今幸接書牘。其九念我有小妹。遙家在月灘。人傳兄已殊。然疑任情難。忽有隔世音。辭意悲且酸。汝兄還爲人。容顔會相看。其十念我子之婦。法家學閫則。殫誠護我病。號泣守我側。貞順而孝恭。况復懷雙璧。所祈昌吾家。死猶瞑吾目。其十一念我有小女。鞠育兼母職。今春延夫壻。仍値憂煎迫。叩擗訴蒼穹。哀哀聲斷續。我旣延一縷。願爾加飡食。其十二念我平生友。淵澄跡已空。仲兮名不磨。叔兮辨不竆。滄老識時透。密翁學有宗。新也繼二兄。撤疑如拔蒙。其十三峩嵳稍後出。知正行且方。藏庵要自勝。做處不郞唐。淸㙜默自修。何用不可臧。慇懃各勉旃。後生儘難當。其十四昔我遊蓬萊。錦繡裝幽壑。拔地白玉巒。一萬二千矗。紫霞飽襟袖。香風送筇屐。可以謝塵臼。恨不滅我跡。其十五昔我入方丈。體埶何嵺嵑。日月爲經緯。乾坤爲軒轄。道老淸風遠。儒園修祀潔。坌集閱千士。遺俗亦可悅。其十六淸凉十二峰。渾渾倚天石。伽倻八萬經。整整充廈積。四郡攬舟泝。處處玉筍簇。三洞倚筇徧。曲曲瀉珠液。其十七西躡野羯墟。東望島夷窟。北略陰山雪。南弄錦湖月。區域浪迹徧。宇宙豪氣逸。俛焉昔何强。嗟哉今何薾。其十八平生好記述。辭直理要圓。其名曰志書。自成一家言。不如斂波濤。淵冲會其源。何須待子雲。將欲擧付燔。其十九歷探賢聖訓。三省與四勿。中和及性情。皆從心上說。只此方寸間。滚滚萬化出。遊騎可追還。裘領自在挈。其二十著處無一事。坐視鼻端白。虛靈一段體。瑩瑩曠而廓。物來順應之。物去還自若。吾今死復生。畢命日就約。</text>
<title>商山四皓圖歌</title>,<text>俗師四皓圖。必摸圍碁之象。余遇秦師再奚。請寫採芝象。俗師畫商皓。石枰圍四老。著碁豈是最高事。賞畫雖多還懊惱。秦君絶藝得天褒。曾摸龍顔不差毫。竆冬邂逅滄海上。爐筵促膝話滔滔。太守扇紙大如席。膩理脂滑色雪白。展來華堂請一揮。所貴凡物傳本色。秦君知我感遇深。停毫不語經營得。墨花淋漓隨手指。古意蒼茫起尺咫。翠壁千丈劈爲敵。中抽老松凉石畤。松下厖眉儼雙對。孰爲園甪孰黃綺。仙童側立亦無語。煌煌筐裏三秀紫。此物永爲資。何曾念粉餈。療饑或嘗芝。將歌或把芝。披衣巖背露兩膝。玉瀑飛沫珠璣垂。欲將塵染付淸流。知是歸自漢廷儀。黑白落子倦不收。手中蕉尾搖暫休。我作商顔一衰翁。與世相違無與儔。歸來寂寞揭圖看。淸風颯颯生幽關。詎知吾身不是畫。畫亦不可與吾班。沉吟往事長歎息。更起開戶望商山。</text>
<title>洪翊衛 相民 挽</title>,<text>虛白舊有家。衰季乃見君。固學主忠信。杞樟不露文。選士二百人。聲華盡後羣。晩計關時運。泌水有衡門。天地菀喑噫。未解與奪分。其二木翁吾祖執。執禮衛宗祊。晦采拔茅辰。諸老共嗟傷。未供門庭役。晩滯周南鄕。受君弟畜我。典刑依末光。浮脆適後死。中夜起彷徨。其三君子信悃悃。不失惟口色。黨遂傾士林。舒卷在寧極。細瑣不足陳。綱領有舊式。東僚急正人。淸潔苦茨棘。縱有華陰土。精光難再拭。其四氣叶蟲類我。歌闋鳳將雛。有積會當發。屈伸久不誣。詩書况在堂。我卽持契符。只恨恐懼日。無處容拙迂。意多言未盡。秋風臨歧衢。</text>
<title>自以爲非竆</title>,<text>人言我甚竆。自以爲非竆。食惡心猶泰。衣惡氣益冲。超然萬物上。參乎三才中。</text>
<title>金郞聖瑞 麟采後改宅東 告歸。過春圍復來云。</title>,<text>此翁無定處。將爲浣花堂。溪上雖多花。所少芙蓉香。君須搴一朶。餘彩流我旁。</text>
<title>無題</title>,<text>木朽春難榮。竹枯寒自直。春榮亦幾時。寒直淸風足。</text>
<title>夜賦</title>,<text>久病慣凭几。耿耿欲徹辰。月來如昨日。鳥聒忽今春。屋白千山雪。燈殘二豎鄰。天心幽且遠。何復貸陳人。</text>
<title>畫蒲萄</title>,<text>家人以畫蒲萄屛。展壁防風。無竅土壁。忽看生蒲萄。屈蔓皺葉。顚倒一尺高。葉間團團。箇箇垂結子。甘汁淋漓。欲滴如醅醪。嬌兒卻顧驚且歎。跳梁踊躍以手撈。撈之不得。徒覺口生涎。携朋指點聲嘈嘈。人間萬事盡如此。鮮不見畫蒲萄朶頤思饞饕。</text>
<title>鄭寢郞 萬陽 挽</title>,<text>春雲載欲煦。暢言懷鹿鳴。蕙草茁何長。連根空谷馨。馨遠不可掩。豈慕桃李榮。托體諒深厚。佇觀歲晏情。云胡中夜霜。凄惻斷鴈驚。零芳無處拾。悵望徒盈盈。</text>
<title>敬字吟 九絶句</title>,<text>敬之一字。乃從古聖學終始之要。無有二言者。然今之學者。口能道而未見有實用力焉。老人近甚病憊。頹臥不能起。志氣日覺委靡。死期不遠。初志廓落。發慨歎而不自已。臥思前訓。隨得占句。以示吾黨諸君。作一鑑戒云。敬字前賢說特詳。今人習見作尋常。詎知主一而無適。萬法千門總是綱。其二姚姒欽恭大禹孜。湯文栗翼一於玆。武王更受丹書戒。銘刻盤盂勉自持。其三內直外方孔傳垂。曾三顔四總無歧。更看鄒聖發揮處。忘助都休秖在斯。其四格致元無不在敬。中和養察關情性。丁寧反覆曾思篇。止善思誠由是竟。其五整嚴喚卻主人翁。收斂毋令物少容。南北東西惟有一。三方之入在其中。其六須正冠衣尊視瞻。九思自與九容兼。雖非是敬能爲敬。制外存中一顯潛。其七誦來一遍晦翁箴。條理分明隨起欽。動靜地頭兼表裏。方知得下頂門針。其八肅然而恐泰然居。於皇上帝赫臨初。床前裊裊淸熏起。澹澹澄淵印月虛。其九一病經旬萬慮灰。雪牕終日對寒梅。頹然七十年來事。輸視鼻端未自裁。</text>
<title>洪國寶挽</title>,<text>嶺南人物世不數。力能屠龍仍環堵。矧子不願論簪笏。頹然自保毛髮古。分外榮辱何曾知。空使鴟嚇趨夸毗。薺麥雖茂獨自守。衣非無錦襲有絺。嗚呼先誼屬後嗣。詎可不體二祖志。願言其阻開口迎。石玉之攻季昆視。子入元化曾逶迤。物外淸遊我亦奇。靈境處處煙霞迷。筇屐超超天脫羈。歸來共論巖中趣。火燥水濕無一忤。馨蘭萎折忽先秋。散樗孤植當歲暮。哭盡賢良年復年。久寄歡少悲空纏。黨遂卽今誰爲士。恨不復賦鹿鳴篇。</text>
<title>孫綾州重百挽</title>,<text>何關赫赫世簪紳。家法相傳最篤仁。末路誰能知友道。聯床惟喜露天眞。古來栗里有歸令。今日商山無老人。殘郭閉門秋雨裏。十年回首一沾巾。</text>
<title>感興續篇 幷序</title>,<text>朱子嘗賦感興二十首。自以未能探索微妙。而謂切於日用之實。夫丹砂空靑。金膏水碧。雖稱絶世之寶。又豈若布帛菽粟補養生人。不可一日而缺者乎。况其措辭節韻反覆游泳。自然合乎詞人之興趣。而義理之精微。工夫之縝密。非自託仙佛者所能及也。平生誦而味之。潛居寂寞。時綴心思。敢效其體。著之篇而自警。又與朋友證之。昊穹生物意。浩浩不可御。本體無聲臭。陰陽以爲輿。化幻分形色。俱非刻雕與。渾然不贏欠。文章粲宣著。先覺體道眞。卽此誠飽飫。隨處得天遊。何思復何慮。其二鬼神有屈伸。造化殊捷妙。終始無端倪。聚散焉度料。實體常不息。靈鑑儼臨炤。莫慢說有無。徒然資炫耀。其三賢聖垂訓謨。要人收放心。是心不似天。運動鄰獸禽。古鏡埋塵埃。光照何處尋。詎知拂磨出。萬象來俱森。淵深自含景。流波惟恐滛。其四日月西復東。四時行不息。仰觀玄元化。云胡不自力。嗟哉至靈貴。反受衆形役。漏釜水易涸。焦原草又綠。珍重一言欽。最關姚姒德。伊洛重指南。炳若昏衢燭。萬法從此正。硏幾惟在獨。其五理亂資獻替。編摩括寰宇。自信忠懇篤。與奪托尼父。炎光縱云微。如何息漳滸。更將枉尋直。遽擬假仁輔。嗟彼煌煌志。孫于不自樹。玄默空爾爲。美刺竟何補。傳心紫陽筆。嚴霜忽變煦。天討明千載。美玉不混珷。其六亂極方一治。宋德頗隆盛。主不竆賢良。朝廷多忠勁。如何夸毗子。獨應黃牛正。智小謀則大。不疑授魁柄。附麗理餘緖。長德輒四逬。天下幾無邦。何以新舊命。炳炳春秋義。只付空言評。其七濁河時自淸。聖應千一期。衣冠掃虜穢。文明奄四陲。峻命歸于代。輿情久懷夷。忠良競菹醯。倫綱賴不隳。旣豐日見斗。無人佩安危。中華復左袵。乾坤含瘡痍。齊狂蹈海志。殷仁過墟悲。其八河龍毛旋圈。洛龜背坼文。皇矣誘神衷。抽繹何慇懃。陳列如辰星。變化如風雲。誰言法象異。經緯互氤氳。萬化從中起。無微不自墳。驗我虛靈地。知爲百體君。其九物外更無道。隨處何欠缺。汚隆在斯人。一源常活活。三聖受授後。洙泗有傳訣。一貫由三省。克復躳四勿。珍重忘助喩。不芸與自揠。集義直以養。鳶魚共潑潑。豈憂力不足。只恐息行轍。其十大哉忠信地。至哉無聲域。修身以爲本。至誠以成德。塗轍惟有一。燭照方中的。車轉推雙輪。鳥飛矯兩翼。幸賴表章勤。萬古明道學。其十一恭惟鄒孟氏。齊梁有環轍。楊墨禍仁義。陳許紛鴂舌。巍巍功躋禹。好辯息邪說。率獸以食人。天下幸斷絶。未純况與雄。詎可强引列。董相論道誼。文中說懇切。晩得原道篇。䕺蔀頗開豁。願將三子書。衛道存拾掇。其十二文王沒已久。興者一何綿。天意未喪文。五星集奎躔。濂翁初建圖。道人不敢言。受用皆是理。河南起兩賢。靜觀顔氏樂。一統羣聖傳。斯文翼整頓。訂貶雙牖鐫。復有空中樓。風月浩無邊。於斯不有作。孰知王道尊。其十三聖神旣有作。宣尼集大成。諸賢更起騁。豈可無權衡。考亭繼孔業。燼餘理前經。羣言入稱錘。毫忽不差星。人文大朗開。長夜廓始明。吾今得依歸。勉勉趲前程。其十四江西務頓悟。永康尊事功。復有蘇程室。幷啓來羣蒙。鑿枘自不合。薰蕕竟難容。不直務獨善。何以抑訩訩。所以武夷波。百泉共朝東。其十五達摩雖近理。髡衲猶殊倫。最患朱紫亂。名是實非眞。金溪大拍頭。恣意超隻輪。涓涓及懷山。洪流更迷津。哿矣沙廬輩。右袒自作蠙。僛僛道一編。裝點徒苦辛。田地都已謬。名德宜緇磷。尺刃鋤叢棘。明辨誠欽陳。其十六大地空見相。自詑如如識。都收衆萬生。涅槃俱降伏。密傳頭面改。幻出良知學。無中起光光。權數來相翼。鄒訓爲致曲。如何重自托。運搬非是性。所貴惟合則。申申剔姦贓。偉哉困知得。惟恨大源頭。還自設膈膜。其十七歲暮空搔首。歎息臨周道。歧路亦無人。孰復此來造。眷焉吾黨子。轉成愁懊惱。前禽飛不已。詭遇爭顚倒。亘天更彌地。巧麗起文藻。靑紫苟斒斕。可奈負明昊。孰使懲荊舒。世無雲㙜老。其十八利欲日紛挐。浮誕相拱摶。祇緣蒙養乖。高材盡斲剗。聖敎貴其豫。少習若性安。誦詩讀書功。入孝出弟間。周旋灑掃節。惟在日用間。丁寧小學篇。照燿不曾刓。世之父與兄。盍於此諦觀。其十九靜觀乾坤體。虛實各著象。實爲誠所存。虛因敬以養。大傳揭明訓。原從羲畫昉。執中與求仁。孰非是物仗。制外而存中。有如兼修攘。其二十肅恭正衣冠。儼恪尊瞻視。居處克整頓。送迎謹拜跪。隱微莫顯見。暗室神相爾。旣云一體用。何爲分表裏。簞食與萬鐘。是物俱非己。四運長嬗變。遨歌樂無已。</text>
<title>南風 幷序</title>,<text>古者有採詩之官。王廵狩。陳詩以觀其風。察其俗。知得失焉。春秋之末。孔子取古詩三千。去其重。取可施於禮義者三百餘篇。皆絃歌之。葢其出於閭巷者。謂之風。出於公卿大夫者。謂之雅。用於宗廟郊社者。謂之頌。而其義則有比賦興焉。詩者。人心之感於物。而動諸形。咨嗟詠歎。感有邪正。言有善惡。可法可戒。故曰。詩可以興可以觀可以言。詩三百。一言以蔽之。曰思無邪。皆所以爲敎也。離騷爲詩之一變。五言詩爲再變。而朱子猶取其怪神怨懟激發之辭。旣定著楚辭輯註。又欲取漢魏以來古詩。以附楚辭之後焉。朱子之意。其必有所在也。噫。維我東之有嶺南。以地埶觀之。猶中國之巴漢關中。隔以崤函。而帶以江漢。以民物風謠。禮樂敎化言之。亦猶中國之鄒魯。聖賢繼開。先王遺風餘敎猶在者。此卽我祖宗三百年培養深厚。作一國之根本。弘儒碩輔忠孝貞烈名行之人。代不乏者也。老人遂述古今沿革。山川阻隘形勝。物産道里與夫人物習俗。政理得失。禎祥災異可鑑於後者。得數十餘篇。竊有附於貢詩之遺意。故曰南風。體裁凡鄙。辭理俚野。雖不足稱。然吾黨之士。或有取而諷詠之。則亦可以考古徵今。奮發自新。追先民之遺軌。若其用此。察古今之變。敦敎化之源。以復其善俗。而爲國家深根固本之計。又只在方伯牧守之取舍而已。愚何敢責必也。東土九域初。君長始桓因。上古東土始有桓因。桓因後有神市，檀君。 檀世終婁蛙。檀君之後。有解夫婁。夫婁之後。有金蛙。金蛙子朱蒙。朱蒙子溫祚。爲句麗百濟祖。 舊鮮戴殷仁。武王旣平殷亂。箕子不臣。乃去之朝鮮。武王因封之。檀君之世。自唐堯二十五年。歷虞，夏至商武丁八年。是爲檀君朝鮮。箕子之後。是爲箕子朝鮮。 滿土建革威。不曾漸南垠。衛滿據朝鮮舊地。至子右渠。漢武帝平右渠。置樂浪臨芚玄菟眞蕃四郡。孝昭時。更置平州東府二都。督府。權陽村並南北分四郡二府。而韓久庵以爲四郡二府。自遼東及於漢北。漢以南。未嘗渾入。其言有據。 幷立三部韓。有馬，弁，辰三韓。君長不可考。 辰聚亡隷秦。辰韓。本秦亡人來居。故亦曰秦韓。 洪荒史闕文。惜哉難悉陳。其二上古生民祖。其生多異跡。楊山剖大卵。六部來尊辟。辰韓初無君長。有六部大人。楊山羅井傍林間。有大卵。剖之。嬰兒出焉。稍長岐嶷夙成。六部大人。共立爲君。是爲羅祖赫居世也。 號曰居西干。方言。尊長之稱。 創基舊蕃域。開國眞蕃地。卽今慶州也。 雞怪換西伐。朴蒙存沿革。初稱國號曰西羅伐。後始林。有雞怪。改國號曰雞林。 新羅定有號。疆土日開摭。赫居世初眞蕃之地。後臨芚夷貊幷有之。而終定國號曰新羅。 建官十七等。儒理王。始置官。其等十七。 欽恤先煢獨。三姓迭揖讓。新羅。朴，昔，金三姓相傳。 共傳千年國。其三卒本與慰禮。二祖初芟薙。句麗祖朱蒙。自卒本扶餘起。百濟祖溫祚。奔慰禮城起。 桀驁兼弱昧。强戰以自起。山河等瓜分。麗濟共鼎峙。馬韓。爲百濟所幷。樂浪幷於句麗。爲三國。 世讐思一雪。攻伐無時已。三國時。戰爭不息。 强弱縱殊形。寬仁有積累。多事數百載。遺澤惟有庇。其四荒矣夷毗訶。南溟感神女。崔致遠作利貞傳。釋曰。大伽倻厥初。有神女感夷毗訶。生腦窒朱日，腦窒靑裔。朱日者。大伽倻主。伊珍阿致。靑裔者。駕洛始祖金首露云。 朱日靑裔作。奄然俱有旅。元君初起東。嘉配送自許。首露。旣開國。許國之君命女浮海曰。東方有駕洛元君。女往從之云。 次第五龜玆。胥宇分所處。首露開國。其次五人各爲五伽倻。一曰。阿那伽倻。今咸安郡也。二曰。古寧伽倻。今咸昌縣也。三曰。大伽倻。今高靈縣也。四曰。碧珍伽倻。今星州牧也。五曰。小伽倻。今固城縣也。 世遠事兼幷。興亡等凡楚。駕洛及五伽倻。後皆爲新羅所幷。 金官作新封。神明掃餘緖。新羅法興王元年。駕洛君仇衡降以國。爲金官郡封之。卽今之金海也。其五忠勇奮東國。天意會傾覆。征討仗皇威。率厲成掎捔。新羅金庾信。從唐將討百濟句麗滅之。統合三韓。 一統數千里。威儀煥述職。新羅眞德王。始用永徽年號。定百官冠服。文武王令國中男女被服。皆從唐制。 怠荒生富庶。興亡本相續。牝雞禍司晨。㬥橫割邦域。新羅末。女主曼立。是爲眞聖王。滛亂無紀。佞倖用事。政大亂。弓裔叛據北原。甄萱叛據全州。 不料城復隍。燕飮酣鮑石。景哀王三年。王與羣臣宴樂於鮑石亭。甄萱陷王城執王。令自盡。取其子女珍寶兵仗以歸。 降王促西轅。公子倚巖屋。新羅末王金溥。以國弱不能立。降于高麗。王子諫不聽。遂入深山。倚巖爲屋。以終身云。 千載北地諶。高義可幷卓。其六坤軸互蹙紓。白山勢重盤。太白小白。嶺南之祖宗山。 奔騰壯二嶠。跨綿漲巑岏。鳥竹二嶺。來自二白。 天意限南北。詎能剷疊巒。南溟未了靑。方丈霄漢干。二白大幹。西迤南走。至海上爲智異。 湖嶺繡錯壤。垤穴袵席間。穿川瀉靈源。蓄黛千里寒。洛江源。有穿川。 轉輸挽下土。鹺錯散區寰。形勝古初生。安危頗相關。其七沙海獩貊墟。峻嶠弁馬疆。崇墉西北衛。大澤東南洋。中開千里壤。往往君子鄕。五種無不宜。楮漆與麻桑。竹箭巨節參。海魚峽黍粱。穴冰泉候潮。聞韶。有冰穴。聞喜。有潮泉。 北嶽松櫱蒼。月城北嶽。有筍松。 月影億萬尺。直通玄陰光。合浦。有月影㙜。月影九千七億三萬八千尺。 記異傳舊籍。造化看歙張。其八光嶽鐘靈秀。賢豪有間作。東都尙武勇。干戈滿三國。口議經訓晰。薛聰。以方言解九經。訓誨諸生云。 墓諫忠精激。眞平王。好田獵。金后稷諫不聽。將死語其子曰。我死瘞於遊田路側。其子從之。他日王出田。有聲曰。王毋去。王問之。從者曰。金后稷墓也。遂陳臨死之言。王潸然出涕。不復田。人謂之墓諫。 孤雲才超夷。文藻華夏服。崔致遠入唐登第。從高騈討黃巢草檄。後爲翰林學士。中華之人服其文章。有文集行世。 歲晏總自傷。高擧汗漫隔。致遠見天下將亂。思本國東歸。新羅亦政衰。自傷不遇。遨遊方外。仍攜家隱遁。 名勝世相望。屈指多巨擘。文猷與勳業。松京歷五百。高麗人才。亦太半出於嶺南。其九雞林黃葉枯。鵠嶺靑松茂。羅末。有雞林黃葉。鵠嶺靑松之謠。 甁山成伯圖。一擧勦殘寇。高麗敗甄萱於甁山。萱敗走。東方州郡。皆降於高麗。 古昌送沛志。爲報韓恩舊。羅末權幸。守古昌郡。甄萱入新羅。弑王。幸謀衆曰。萱不共戴天。盍歸王公。以雪我恥。遂降高麗。太祖喜曰。幸能炳幾達權。賜姓權。陞安東爲府。 樂浪用文進。討叛躳介冑。高麗肅宗朝。金富軾直翰院。仁宗卽位。妙淸與趙匡柳旵等。據西京叛。富軾爲元帥討平之。錄勳進爵。後封樂浪郡。開國侯。 異徵雲生口。奇勳海凱奏。金方慶母有娠。夢餐雲霞。嘗語人曰。雲氣常在吾口。及長。仕高宗朝。征珍島，耽羅，日本。皆有功。 彬彬萬卷堂。才俊無復右。贏得子長遊。西南散繪繡。李齊賢忠烈朝登第。忠宣留燕邸。搆萬卷堂。齊賢，姚遂，閻復，元明善，趙孟頫等遊。皆稱歎不置。奉使西蜀。所至題詠。膾炙人口。忠宣之降香江南也。亦從之。王每遇樓㙜佳致。寄興遣懷曰。不可無李生也。著櫟翁稗說。行世。 否泰相嬗運。毐毓一代富。攀龍附鳳起。亦多邦之秀。國初佐命之臣。多是嶺人。其十烏川任扶顚。崧山王氣歇。綱常重一死。丹衷照白日。鄭圃隱相麗末。以死徇國。 金鰲更兀兀。萬古樹風節。吉冶隱。以前朝注書。退居一善之金鰲山下。我恭靖朝。授太常博士。上書言從仕非其志也。太宗以爲義難奪志。遂全節以終。 隨遇各遂志。不誣有傳訣。冶隱。受學圃隱。 我祖德隆盛。培根枝益達。赫世儀王家。歷歷數巨閥。慶州之金，朴，孫。安東之權豐山之洪，柳。晉州之姜，河。尙州之金。東萊之鄭。碧珍永川之李。皆大姓。多出碩輔名人。其他世家名閥。不可勝記。其十一文章世相關。汚隆載治忽。𠌫翁始起衰。王猷煥黼黻。才俊於斯盛。嗣興蔚羣哲。矧爾道學傳。源流未通徹。我東道學之傳。始自圃隱。冶隱學於圃隱。佔𠌫父子學於冶隱。而猶未大明。 寒蠧奮而起。劌采歸本實。寒暄堂，一蠧齋兩先生。受業於佔𠌫。而其學全以躳行心得爲主。 廉貪復立懦。千秋猶激烈。其十二亭亭紫玉山。標立無羣偶。紫玉山。在慶州。晦齋先生講道之所。 中藏繼開業。道義何富有。衍經大規模。論極開叢蔀。晦齋嘗衍中庸九經。爲衍義。又答忘機堂。論無極太極。 集成終在陶。文禮自善誘。私淑諸考亭。有如親授受。正値中疇荒。無復辨苗莠。是知武夷波。東注猶瀏瀏。其十三陶山講道餘。興者日踔勵。猗歟明宣理。不庸武砭劑。野有幽貞吉。朝有作金礪。用舍進退間。政化關隆替。國稱中華小。鄕與鄒魯儷。謠俗盍觀斯。禮樂爲根柢。其十四昇平戎未除。島蠻忽脫羈。飄然一帆風。直擧當南陲。此曾祖先生採南方風謠。欲著之于二十篇者也。歷代因革及人物山川事變。悉載無遺。亦三百篇之遺意也。至十四篇。作四句而絶筆。篇未成焉。玆豈非遺憾也耶。不肖欲續成之。操觚屬思者累。而終未能成之。非但見聞爲孤陋。筆力實有所未逮。體裁亦有所不敢效者。編次全集也。因舊本付之于續集詩卷之末。曾孫敬儒。謹識。</text>
<title>黃鐘第一 此章言徑圍之分。以十爲法。凡言分者。皆十分寸之一。寸作十分。分作十釐。釐作十毫。毫作十絲。以合天地五位。終於十之數。十者全數也。體之所以立也。</title>,<text>長九寸。空圍九分。積八百一十分。						筭法置八百一十分。分作九重。每重九分。法曰。置八百一十分。以九約之。 圓田術三分益一。三分九。則分各三。益一三於九。則爲十二。○法曰。置九以三分之。以四因之。 得十二。以開方法除之。得三分四釐六毫强。强謂不盡小分也。多者爲强。少者爲弱。 爲實徑數不盡二毫八絲四忽 開方法曰。置十一分爲實。借一筭於二分之下。名曰廉法。乃上商三分。廉法之上。亦置三。名曰方法。方法呼商除實九分餘實三分。倍方法爲六。方法一退。廉法再退。續商四釐。廉法之上。亦置四方法。共得六四呼商。除實二分五釐六毫。餘實四釐四毫。倍方法四爲八。方法一退。廉法再退。續商六毫。廉法之上。亦置六方法。共得六八。六呼商。除實四釐一毫一絲六忽。不盡二毫八絲四忽。 今求圓積之數。以徑三分四釐六毫。自相乘。得十一分九釐七毫一絲六忽。加以開方不盡之數二毫八絲四忽。得一十二分。以管長九十分乘之。得一千八十分。爲方積之數。四分取三。四分一千八十。則分各二百七十。去一二百七十。取三二百七十。則爲八百一十。○法曰。置一千八十。以四分之以三因之。 爲圓積八百一十分。						魯齋彭氏曰。黃鐘律管。有周有徑有面羃。自上乘之曰羃面云者。周徑各自相乘。不以長乘之之義。 有空圍內積。有從長。如史記論從長。律歷志。論從長及積。東漢鄭氏註。月令論羃。東漢蔡氏月令章句。論從長。皆不易之論。獨周徑之說。漢以前俱無明文。漢律歷志。開端未竟。東漢蔡氏始創徑三分之說。晉孟氏以後諸儒。續爲徑三分圍九分之說。宋胡氏 安定 蔡氏 西山 又爲徑三分四釐六毫。圍十分三釐八毫之說。然攷之古方。圍周徑羃積。率皆未有合。古法推之。漢蔡氏徑三分自乘。得九分。三之。得二十七分。四而一。得面羃六分七釐五毫。以長九十分乘之。得內積六百一十六分五釐。晉孟氏。徑三分圍九分。相乘。得二十七分。四而一。亦得面羃六分七釐五毫。以長九十分乘之。亦得內積六百一十六分五釐。蔡氏，孟氏二說。羃少二分二釐五毫。積少一百九十三分五釐。宋胡氏蔡氏。徑三分四釐六毫。圍十分三釐八毫。相乘得三十五分九釐一毫四絲八忽。四而一。得面羃八分九釐七毫八絲七忽。以長九十分乘之。得內積八百○七分九釐八毫三絲。胡氏蔡氏二說。亦羃少二毫一絲三忽。積少二分○一毫七絲。故曰皆未有合。 嘗依東漢蔡氏所言。徑三分。以九章少廣內祖氏密率乘除。止得空圍內面羃七分○七釐奇。密率。以徑求積推之。置徑三分自乘。得九分。又以一十一乘之。得九十九分一十四而一。得七分○七釐。不盡二。不盡曰奇。下皆倣此。 乃少一分九十二釐奇。空圍內積實。止得六百三十六分奇。零三法曰。置羃七分○七釐。以長九十分乘之。得六百三十六分零三。 乃少一百七十三分奇。零八○不言三與八。而云奇者。幷不盡二與八也。 如此則黃鐘之管。無乃太狹。葢黃鐘空積忽微。若徑內差一忽。卽面羃及積所差忽數至多。此東漢蔡氏之說。所以不合也。晉孟氏諸儒言。徑三分圍九分。又用徑一圍三之法。雖是古率。然古人大約以此圓田。若以密率推之。徑一則圍三有奇。假如徑七則圍當二十有二。今依孟氏所言。徑三分。則圍長當九分四釐二毫八秒强。密率。以徑求周。推之。置徑三分。以二十二乘之。得六十六分七而一。得九分四釐二毫八秒。不盡四。 不但止於九分也。若依九分圍長之數。則徑當止有二分八釐六毫三秒六忽强。密率。以周求徑。推之。置圍九分七。因得六十三分二十二而一。得二分八釐六毫三秒六忽。不盡八。 又不及三分也。此晉孟氏諸儒之說。所以不合也。宋胡氏不主徑三圍九之說。大意疑其管狹耳。然所言徑長三分四釐六毫。圍長十分三釐八毫。亦用徑一圍三之率。置圍長三而一。 若依所言。三分四釐六毫徑。當得圍長十分八釐七毫四秒二忽强。密率。以徑求周。上同。 不但止於十分三釐八毫也。若依十分三釐八毫圍長之數。則徑止得三分三釐奇。密率。以周求徑。上同。 又不及三分四釐六毫也。此宋胡氏之說。所以不合也。宋蔡氏說徑圍分數。與胡氏同。至於筭法。用圓田術三分益一。得一十二。開方除之求徑。又以徑相乘。以管長乘之。用三分益一四分退一 四分取三而去其一分。故曰退一。餘已見筭法。 之法。求羃積。今姑依其說。以九方分平置																									。又三分益一。以三方分割。置於九方分之外。如																																三分九方分。則方分各三益一。三方分於九方分。則得一十二方分。外圍三內方九。 共積十二方。分其縱橫。可得三分四釐六毫强。不盡二毫八絲四忽。開方法。見筭法。 的如蔡氏之說。但依此徑。以密率相乘。則空圍內面羃。不但止得九方分。乃得九方分零四十○釐六十二毫五十七秒一十四忽奇。密率。以徑求積。推之。置徑三分四釐六毫。自乘。又以一十一乘之。一十四而一。不盡四。 空圍內積實。不但止得八百一十分。乃得八百四十六分五百六十三釐一百四十二秒六百忽奇。法曰。置面羃。以長九十分乘之。 如此則黃鐘之管。無乃太大。細考之。方內之圓所占者。不止四分三。一十二方分之九方分																																															。四分取三。而以密率。推之。面羃得九方分零四十○釐六十二毫五十七秒一十四忽。過於九分。不止四分三也。 圓外之方。所當退者又不及四分一。一十二方分																																															。四分退一而爲九。則所當退者一。三方分而以密率推之。面羃過於九分。當退者止二分五十九釐三十七毫四十二秒八十六忽。不及三分。不及四分一也。 以此知三分益一。四分退一。乃虛加實退 三分益一。虛而加之也。四分退一。實而退之也。 筭家大約之法。此宋蔡氏之說。所以又不能以盡合也。今欲求黃鐘律管從長周徑羃積的實定數者。須依蔡氏多截管候氣之說。又以祖氏冲之密率乘除。方可。葢祖冲之。乃古今筭家之最。而蔡氏多截管候氣之說。實得造律本原。其說有前人未發者。今宜依此說。先多截竹。以擬黃鐘之管。或短或長長短之內。每差纖微。各爲一管。悉以此諸管。埋地中。俟冬至時驗之。若諸管之中。有氣應者。旣取其管而計之。知此管合於造化自然。非人力可爲。卽以此管。分作九寸。寸作九分。分作九釐。釐作九毫。毫作九秒。秒作九忽。以合八十一終天之數及元氣運行。自子至亥。得十七萬七千一百四十七。置子一十一三之。 凡用此管。用置一十一三之之數 三分損益。三分損一陰數以兩也三分益一陽數以四也 上下相生。由此。陰損一而上生陽。陽益一而下生陰。 又取此管九寸。寸作十分。分作十釐。釐作十毫。毫作十秒。秒作十忽。以合天地五位。終於十之數。乃以十乘八十一。得八百一十分。以八百一十分。配九十分管。知此管長九十分。空圍中容八百一十分。一分管長空圍中。容九分。凡求度量衡由此。乃以此管面空圍中所容九分。以平方羃法推之。知一分有百釐。一分。卽十釐。自乘爲百釐。 釐有百毫。毫有百秒。秒有百忽。積而計之。一平方分。方一分也。 通有面羃一萬萬忽。法曰。置十釐。自乘爲百釐。又以百毫乘之。爲一萬毫。又以百秒乘之。爲一百萬秒。又以百忽乘之。爲一萬萬忽。 九平方分。通有面羃九萬萬忽。九因 乃以此九萬萬忽。依筭經少廣章所載。宋祖冲之密率乘除。得圓周長。的計十分六釐三毫六秒八忽萬分忽之六千三百一十二。密率。以積求周推之。置九萬萬忽。以八十八乘之。得七百九十二萬萬忽七而一。得一百一十三萬一千四百二十八萬五千七百一十四。不盡二。以一爲廉法開平方除之。得一十○萬六千三百六十八萬六千三百一十二。不盡一○六三八六五。以萬分忽之一萬。約之。得十○分六釐三秒八忽萬分忽之六千三百一十二奇。謂不盡數。 開方布筭之法。見上筭法。 又以圓周求徑。計三分三釐八毫四秒四忽萬分忽之五千六百四十五。密率。以周求徑推之。置圓周長十○分六釐三毫六秒八忽萬分忽之六千三百一十二。通內分子得一十○萬六千三百六十八萬六千三百一十二。以七因之。得七十四萬四千五百八十○萬四千一百八十四二十二而一。得三萬三千八百四十四萬五千六百四十四。不盡一六。以分母一萬約之。得三分三釐八毫四秒四忽萬分忽之五千六百四十四奇。謂不盡數。 合不盡爲五。 又以半徑半周相乘。仍得九萬萬忽內一忽弱。法曰。置周十○分六釐三毫六秒八忽萬分忽之六千三百一十二。通分內子半之。爲五萬三千一百八十四萬三千一百五十六。置徑三分三釐八毫四秒四忽。萬分忽之五千六百四十五。通分內子半之。爲一萬六千九百二十二萬二千八百二十二。半周半徑。相乘。得八萬九千九百九十九萬九千九百九十九萬八千五百六十二零七八一。以分母一萬。約之。得八萬九千九百九十九萬九千九百九十九忽萬分忽之八千五百六十二零。七八一一忽內。少一千四百三十七零二一九。故曰一忽弱。 通得面羃九平方分也。旣以周徑相乘。復得面羃。如此則黃鐘之廣與長及空圍內積。實皆可計矣。故面羃計九方分深一分。管則空圍內當有九立方分深九十分。管計九寸。則空圍內當有八百一十立方分。此卽黃鐘一管之實。其數與天地造化。無不相合。此筭法所以成也。筭法旣成之後。或以竹或以銅別爲之。依其長各作八十一分。以爲十二律。相生之法。又依其長作九十分。乃取九十分之分。計三分三釐八毫四秒四忽萬分忽之五千六百四十五。以合孔徑。如此則圓長面羃與夫空圍內積。自然無不諧會。特徑數自八毫以下。非可細分。而筭法。積忽與秒不容不然。</text>
<title>黃鐘之實第二 此章言相生之分。以九爲法。凡言分者。皆九分寸之一。九絲爲毫。九毫爲釐。九釐爲分。九分爲寸。以合八十一。終天之數。九者。生數也。用之所以行也。</title>,<text>子一。黃鐘之律。三之爲丑。						丑三。爲絲法。三之爲寅。下同。						寅九。爲寸數。						卯二十七。爲毫法。						辰八十一。爲分數。						巳二百四十三。爲釐法。													午七百二十九。爲釐數。						未二千一百八十七。爲分法。						申六千五百六十一。爲毫數。						酉一萬九千六百八十三。爲寸法。						戌五萬九千○四十九。爲絲數。						亥一十七萬七千一百四十七。黃鐘之實。						按黃鐘九寸。以三分爲損益。故黃鐘之律。起於子一。三三積之。陽爲黃鐘寸分釐毫絲之數。陰爲黃鐘寸分釐毫絲之法。至于亥。而十一三之爲黃鐘之實一十七萬七千一百四十七。還以其寸分釐毫絲之法。約之又約。得其黃鐘寸分釐毫絲之數。由是損益。上下相生。律呂相間。以次長短。長者聲下。短者聲高。朱子曰。十七萬有餘之數。以定管之長短。而出是聲也。法曰。黃鐘生十一律。十一律絲毫釐分寸之數。亦以黃鐘絲毫釐分寸之法約之。各得其全。以九累約。各得其寸分釐毫絲之數。</text>
<title>黃鐘生十一律第三 此章。言三分損益上下相生之數。其分字以上。皆黃鐘之全數。卽所謂法也。分字以下諸律。所取於黃鐘長短之數。卽所謂實也。下生者倍其實。而三其法。上生者四其實。而亦三其法。法自黃鐘而三之。實亦自黃鐘而倍之四之。是乃黃鐘爲律呂之首。而生十一律者也。</title>,<text>子一分。數起子得一。													丑三分二。三其法爲三分。兩其實爲二。○法除。實乘。						假令置黃鐘實十七萬七千一百四十七。以三除之。得五萬九千○四十九。以二乘之。得十一萬八千○九十八。爲林鐘實。下同。						一爲三寸。黃鐘之寸九也。寸皆以九爲數。丑三分以一爲三。寸三三如九。其寸爲九。寅九分一爲一寸。一九如九。其寸亦九。下十辰之寸。皆黃鐘之寸也。法皆倣此。						寅九分八。三其法。爲九分。四其實。爲八。						假令置黃鐘實。法除實乘。爲太簇實。此下九辰。皆置黃鐘。法除實乘。						一爲一寸。黃鐘九寸。													卯二十七分十六。三法兩實。						法除實乘。爲南呂實。						三爲一寸。黃鐘九寸。 一爲三分。黃鐘之分。八十一也。分皆以八十一爲數。下皆倣此。						辰八十一分。六十四。三法四實。						法除實乘。爲姑洗實。						九爲一寸。九寸。 一爲一分。黃鐘八十一分。						巳二百四十三分。一百二十八。三法兩實						法除實乘。爲應鐘實。						二十七爲一寸。九寸。 三爲一分。八十一分。 一爲三釐。黃鐘之釐。七百二十九也。釐皆以七百二十九爲數。下皆倣此。						午七百二十九分。五百一十二。三法四實。						法除實乘。爲蕤賓實。						八十一爲一寸。九寸。 九爲一分。八十一分。 一爲一釐。七百二十九釐。						未二千一百八十七分。一千○二十四。三法兩實。						法除實乘。爲大呂實。大呂在陽。用倍其數。						二百四十三爲一寸。九寸。 二十七爲一分。八十一分。 三爲一釐。黃鐘七百二十九釐。 一爲三毫。黃鐘之毫。六千五百六十一也。毫皆以六千五百六十一爲數。下皆倣此。													申六千五百六十一分。四千○九十六。三法四實。						法除實乘。爲夷則實。						七百二十九爲一寸。九寸。 八十一爲一分。八十一分。 九爲一釐。七百二十九釐。 一爲一毫。黃鐘六千五百六十一毫。						酉一萬九千六百八十三分。八千一百九十二。三法兩實。						法除實乘。爲夾鐘實。夾鐘在陽。用倍其數。						二千一百八十七爲一寸。九寸。 二百四十三爲一分。八十一分。 二十七爲一釐。七百二十九釐 三爲一毫。六千五百六十一毫。一爲三絲。黃鐘之絲。五萬九千○四十九也。絲以五萬九千○四十九爲數。						戌五萬九千○四十九分。三萬二千七百六十八。三法四實。						法除實乘。爲無射實。						六千五百六十一爲一寸。九寸 七百二十九爲一分。八十一分 八十一爲一釐。七百二十九釐。 九爲一毫。六千五百六十一毫。一爲一絲 黃鐘五萬九千四十九絲。						亥一十七萬七千一百四十七分。六萬五千五百三十六。三法兩實。						法除實乘。爲仲呂實。仲呂在陽。用倍其數。						一萬九千六百八十三爲一寸。九寸。○法曰。置一十七萬七千一百四十七分。一萬九千六百八十三而一。得九寸。餘皆倣此。 二千一百八十七爲一分。八十一分○法曰。置一十七萬七千一百四十七分二千一百八十七而一。得八十一分。餘皆倣此。 二百四十三爲一釐。七百二十九釐。○法曰。置一十七萬七千一百四十七分二百四十三而一。得七百二十九釐。餘皆倣此。 二十七爲一毫。六千五百六十一毫。○法曰。置一十七萬七千一百四十七分二十七而一。得六千五百六十一毫。餘皆倣此。三爲一絲。五萬九千○四十九絲。○法曰。置一千七萬七千一百四十七分三而一。得五萬九千○四十九絲。餘皆倣此。 一爲三忽。法曰。置一十七萬七千一百四十七分。以三因之。得黃鐘之忽五十三萬一千四百四十一忽。以九約之。得黃鐘絲數。又以九約之。得黃鐘毫數。又以九約之。得黃鐘釐數。又以九約之。得黃鐘分數。又以九約之。得黃鐘寸數。此皆黃鐘寸分釐毫絲之數。林鐘以下十一律寸分釐毫絲之數。亦依此術求之。詳見第四章。						六律六呂上下相生之圖													宮子黃鐘下生林鐘丑大呂上生夷則寅太蔟下生南呂卯夾鐘上生無射辰姑洗下生應鐘巳仲呂上生黃鐘午蕤賓下生大呂未林鐘上生太蔟申夷則下生夾鐘酉南呂上生姑洗戌無射下生仲呂亥應鐘上生蕤賓六律隔八下生而居陽六呂隔八上生而居陰黃鐘子大呂丑至應鐘而極序以疾舒猶易之有後天也																			六律，六呂當位居衝上下相生之圖。附五聲圖。													宮商角徵羽子黃鐘下生林鐘丑林鐘上生太蔟寅太蔟下生南呂卯南呂上生姑洗辰姑洗下生應鐘巳應鐘上生蕤賓午蕤賓下生大呂未大呂上生夷則申夷則下生夾鐘酉夾鐘上生無射戌無射下生仲呂亥仲呂上生黃鐘陽生陰曰下生陰生陽曰上生六律當位六呂居衝黃鐘子林鐘丑至仲呂而止序以相生猶易之有先天也																									按黃鐘生十一律。子寅辰午申戌六陽辰。皆下生。丑卯巳未酉亥六陰辰。皆上生。而淮南子，呂氏春秋，杜佑通典所論。應鐘以上上下生。與大呂夾鐘仲呂用倍數則雖同。而蕤賓以下以下生爲上生。以上生爲下生。自多數而生寡數者爲下生。自寡數而生多數者爲上生。牽其數之多寡。爲其生之上下。葢只用大呂夾鐘仲呂之倍數。而不思大呂夾鐘仲呂倍前相生之數。而損益之也。如此則陰陽失序。律呂錯亂。非其本法。玆敢贅圖。以助參考。</text>
<title>十二律之實第四 此章。言十二律之實約。以寸分釐毫絲之法。得其寸分釐毫絲之全數。管之長短。於是而定。聲之舒疾。由是而出也。</title>,<text>子黃鐘一十七萬七千一百四十七。三分損一。下生林鐘。						假令三分黃鐘實一十七萬七千一百四十七。則分各五萬九千○四十九。損其一。去五萬九千○四十九於一十七萬七千一百四十九。則得一十一萬八千○九十八。爲林鐘之實。法曰。置黃鐘實。以三除。以二乘。下損一皆同。						全九寸。法曰。置黃鐘實。以寸法約之。○寸法。一萬九千六百八十三。						半無。黃鐘君象。其正聲。不爲他律役。半聲。亦無所用也。						丑林鐘一十一萬八千○九十八。三分益一。上生太簇。						假令三分林鐘實一十一萬八千○九十八。則分各三萬九千三百六十三。益其一。加三萬九千三百六十三於一十一萬八千○九十八。則得一十五萬七千四百六十四。爲太簇之實。法曰。置林鐘實。以三除。以四乘。下益一皆同。						全六寸。法曰。置林鐘實。以寸法約之。						半三寸。法曰。置林鐘實半之。以寸法約之。 不用 林鐘在陰。無所增損。不用半聲。						寅太簇十五萬七千四百六十四。三分損一。下生南呂。						假令三分太簇實。損其一。爲南呂之實。三除二乘。						全八寸。約以寸法。						半四寸。置實半之。約以寸法。													卯南呂十○萬四千九百七十六。三分益一。上生姑洗。						假令三分南呂實。益其一。爲姑洗之實。三除四乘。						全五寸三分。置實。約以分法。得全分。以九約之。得寸。餘實爲分。						半二寸六分。置實半之。約法上同。 不用。南呂在陰。無所增損。不用半聲。						辰姑洗十三萬九千九百六十八。三分損一。下生應鐘。						假令三分姑洗實。損其一。爲應鐘之實。三除二乘。						全七寸一分。約法上同。						半三寸五分。置實半之。約法上同。						巳應鐘九萬三千三百一十二。三分益一。上生蕤賓。						假令三分應鐘實。益其一。爲蕤賓之實。三除四乘。													全四寸六分六釐。置實。約以釐法。以九累約。						半二寸三分三釐。置實半之。約法上同。 不用。應鐘在陰。無所增損。不用半聲。						午蕤賓十二萬四千四百一十六。三分損一。下生大呂。						假令三分蕤賓實。損其一。得八萬二千九百四十四。爲大呂之實。大呂在陽。用倍數爲十六萬五千八百八十八。三除二乘。用倍其數。						全六寸二分八釐。約法上同。						半三寸一分四釐。置實半之。約法上同。						未大呂十六萬五千八百八十八。三分益一。上生夷則。						假令三分大呂實八萬二千九百四十四。益其一。爲夷則之實。三除四乘。						全八寸三分七釐六毫。約以毫法。以九累約。						半四寸一分八釐三毫 置實半之。約法上同。						申夷則十一萬○五百九十二。三分損一。下生夾鐘。						假令三分夷則實。損其一。得七萬三千七百二十八。爲夾鐘之實。夾鐘在陽。用倍數爲十四萬七千四百五十六。三除二乘。用倍其數。						全五寸五分五釐一毫。約法上同。						半二寸七分二釐五毫。置實半之。約法上同。						酉夾鐘十四萬七千四百五十六。三分益一。上生無射。													假令三分夾鐘實七萬三千七百二十八。益其一。爲無射之實。三除四乘。						全七寸四分三釐七毫三絲。約以絲法。以九累約。						半三寸六分六釐三毫六絲。置實半之。約法上同。						戌無射九萬八千三百○四。三分損一。下生仲呂。						假令三分無射實。損其一。得六萬五千五百三十六。爲仲呂之實。仲呂在陽。用倍數爲十三萬一千○七十二。三除二乘。用倍其數。						全四寸八分八釐四毫八絲。約法上同。						半二寸四分四釐二毫四絲。置實半之。約法上同。													亥仲呂十三萬一千○七十二。三分不盡。						假令三分仲呂實六萬五千五百三十六。則分各二萬一千八百四十五不盡一。筭至倍數十三萬一千○七十二。以三分之。分各四萬三千六百九十不盡二。筭其數不行。此律之所以止於十二也。全六寸五分八釐三毫四絲六忽。法曰。置仲呂實十三萬一千○七十二爲實。一爲三忽。以三因之。得仲呂全忽三十九萬三千二百一十六。以九約之。得仲呂全絲四萬三千六百九十。無忽則先以絲法。三約之。 餘實爲六忽。以絲九約。得仲呂全毫四千八百五十四。餘實爲四絲。以毫九約。得仲呂全釐五百三十九。餘實爲三毫。以釐九約。得仲呂全分五十九。餘實爲八釐。以分九約。得仲呂全寸六。餘實爲五分。共得六寸五分八釐四絲六忽。餘皆倣此。變律。亦同。○一法置仲呂實十三萬一千○七十二。以寸法 一萬九千六百八十。 三約之。得六寸。餘實一萬二千九百七十四不滿。法去寸法。以分法。二千一百八十七。 約之。得五分。餘實二千○三十九不滿。法去分法。以釐法。二百四十三。 約之。得八釐。餘實九十五不滿。法去釐法。以毫法。二十七。 約之。得三毫。餘實一十四不滿。法去毫法。以絲法三約之。得四絲。餘二。筭一爲三忽。得六忽。○此法雖非本法。似爲簡易。二術幷行。不相爲悖。變律以下。只以此術求之。						半三寸二分八釐六毫二絲三忽。置實半之。約法上同。						按黃鐘，太蔟，姑洗，蕤賓，夷則，無射六律。則黃鐘子而子。太蔟寅而寅。姑洗辰而辰。蕤賓午而午。夷則申而申。無射戌而戌。皆陽之陽。而當位自得。林鐘，南呂，應鐘，大呂，夾鐘，仲呂六呂。則林鐘未而丑。南呂酉而卯。應鐘亥而巳。陰之生始於午而竆於亥。未酉亥陰之生也。丑卯巳陰之位也。其林鐘，南呂，應鐘三呂。陰之陰而無所增損。只用損一之數。不用半聲。大呂丑而未。夾鐘卯而酉。仲呂巳而亥。陽之生始於子而極於巳。丑卯巳陽之生也。未酉亥陰之位也。其大呂夾鐘仲呂三呂。陰之陽而有所增損。用其損一之數。又倍其數。亦用半聲。故曰六陽辰當位。自得六陰辰。則居其衝。三呂在陰無所增損。三呂在陽則用倍數。方與十二月之氣相應。葢陰之從陽自然之理也。</text>
<title>變律第五 此章。承上章言自黃鐘至仲呂。筭有不盡。數不可行。生道竆矣。遂復變而再生變律。律當變者有六。故置一而六三之。得七百二十九。以七百二十九乘。除仲呂之實。三分損益。再生黃鐘，林鐘，太蔟，南呂，姑洗，應鐘六變律。其聲近正而少高於正律。非人之所能爲。乃數之自然。所以和六律之相取也。然變律非正律。故不爲宮也。○法曰。置一筭。一三之得三。兩三之得九。三三之。得二十七。四三之。得八十一。五三之得二百四十三。六三之。得七百二十九。</title>,<text>假令三分益一。置仲呂實十三萬一千○七十二。以七百二十九乘之。爲九千五百五十五萬一千四百八十八。以三分之。分各三千一百八十五萬○四百九十六。益其一。加三千一百八十五萬○四百九十六於九千五百五十五萬一千四百八十八。則得一萬二千七百四十○萬一千九百八十四。還以七百二十九除之。得再生黃鐘實十七萬四千七百六十二。以從十二律之實下同 小分四百八十六。紀其餘分。以爲忽秒。洪纖高下。不相奪倫。下同。○爲法之數七百二九。實不滿法。故有小分。						黃鐘十七萬四千七百六十二。小分四百八十六。○三分損一。下生林鐘。○三除二乘。						假令置黃鐘再生實十七萬四千七百六十二。以七百二十九乘之。得一萬二千七百四十○萬一千四百九十八。加小分四百八十六。共爲一萬二千七百四十○萬一千九百八十四。以三分之。分各四千二百四十六萬七千三百二十九。損其一。去四千二百四十六萬七千三百二十九於一萬二千七百四十○萬一千九百八十四。則得八千四百九十三萬四千六百五十六。還以七百二十九除之。得再生林鐘實十一萬六千五百○八。小分三百二十四。下同。						全八寸七分八釐一毫六絲二忽不用。法曰。置黃鐘變實十七萬四千七百六十二。小分四百八十六。共爲列實十七萬四千七百六十二○四百八十六。小分百則越一位而立。十則越二位而橫。 以寸法 一萬九千六百八十三。 約之。得八寸。餘實一萬七千二百九十八○四百八十六不滿。法去寸法。以分法 二千一百八十七。 約之。得七分。餘實一千九百八十九○四百八十六不滿。法去分法。以釐法 二百四十三。 約之。得八釐。餘實四十五○四百八十六不滿。法去釐法。以毫法 二十七。 約之。得一毫。餘實一十八○四百八十六不滿。法去毫法。以絲法三約之。得六絲。餘小分四百八十六。以忽法約之。得二忽。下同。						半四寸三分八釐五毫三絲一忽。置實及小分幷半之。共爲列實八萬七千三百八十一○二百四十三。約法。上同。						林鐘十一萬六千五百○八。小分三百二十四。○三分益一。上生太蔟。○三除四乘。						假令置林鐘變實以七百二十九乘之。加小分三分益一。還以七百二十九除之。得再生太蔟之實全五寸八分二釐四毫一絲一忽三初。約法。上同。餘小分三百二十四。以忽法約之。得一忽。餘八十一。以初法約之。得三初。						半二寸八分五釐六毫五絲。○六初。置實及小分幷半之。約法。上同。餘小分一百六十二。以初法約之。得六初。						太蔟十五萬五千三百四十四。小分四百三十二。○三分損一。下生南呂。○三除二乘。						假令置太蔟變實。以七百二十九乘之。加小分。三分損一。還以七百二十九除之。得再生南呂之實。全七寸八分。○二毫四絲四忽七初不用。不滿釐法。徑用毫法。約法。上同。餘實一。得三忽。餘小分四百三十二。以忽法約之。得一忽。共得四忽。餘一百八十九。以初法約之。得七初。						半三寸八分四釐五毫六絲六忽八初。置實及小分幷半之。約法。上同。餘實二。得六忽。餘小分二百一十六。以初法約之。得八初。						南呂十○萬三千五百六十三 小分四十五。○三分益一。上生姑洗。○三除四乘。						假令置南呂變實。以七百二十九乘之。加小分。三分益一。還以七百二十九除之。得再生姑洗之實。全五寸二分三釐一毫六絲。○一初六秒。約法上同。餘小分四十五不滿。忽法以初法約之。得一初。餘一十八。以秒法約之。得六初。													半二寸五分六釐○七絲四忽五初三秒。置實及小分幷半之。約之。○不滿毫法。徑用絲法。約法。上同。餘實一半。一爲三忽。半爲一忽半。共得四忽半。九初爲忽。半爲四初半。餘小分二十二。半除。半初法一十三半。而爲半初。共得五初。餘九。以秒法約之。得三秒。						姑洗十三萬八千○八十四。小分六十。○三分損一。下生應鐘。○三除二乘。						假令置姑洗變實。以七百二十九乘之。加小分。三分損一。還以七百二十九除之。得再生應鐘之實。全七寸○一釐二毫二絲○二初二秒不用。約法。上同。						半三寸四分五釐一毫一絲。○一初一秒。約法。上同。						應鐘九萬二千○五十六。小分四十。○三分不盡。													假令置應鐘變實九萬二千○五十六。以七百二十九乘之。爲六千七百一十○萬八千八百二十四。加小分四十。共爲六千七百一十○萬八千八百六十四。以三分之。又不盡一筭。數又不可行。此變律之所以止於六也。						全四寸六分○七毫四絲三忽一初四秒。約法上同。餘一筭。						半二寸三分○三毫六絲六忽○六秒强。約法上同。强謂不盡二筭也。 不用。						按十二律各自爲宮以生五聲。二變其黃鐘，林鐘，太蔟，南呂，姑洗，應鐘六律。則能具足。至蕤賓，大呂，夷則，夾鐘，無射，仲呂六律。則取黃鐘，林鐘，太蔟，南呂，姑洗，應鐘六律之聲。少下不和。故有變律。變律者。其聲近正而小高於正律也。葢黃鐘正九寸。大呂正八寸三分奇。大呂取黃鐘之聲。其聲少下。必有黃鐘變八寸七分奇。則其聲少高於正律。而大呂取之。高下相濟。音節相和。是故變律。謂之和聲。林鐘以下倣此。或問變律。少高於正律。以和其六律相取之聲。則黃鐘，太蔟，姑洗三變之不用。應鐘變半之不用。何也。曰樂家。大率最忌臣民凌君。在十二律。則黃鐘爲君。在五聲。則宮爲君。臣民事物。莫不有序。葢若大呂爲宮。黃鐘爲變宮時。大呂正八寸三分有餘。黃鐘變八寸七分有餘。夾鐘爲宮。太蔟爲變宮時。夾鐘正七寸四分有餘。太蔟變七寸八分有餘。仲呂爲宮。姑洗爲變宮時。仲呂正六寸五分有餘。姑洗變七寸空有餘。黃鐘，太蔟，姑洗之變。過於大呂，夾鐘，仲呂之宮。便自有相凌處。其黃鐘，太蔟，姑洗三變之不用。理數之自然。應鐘在陰。無所增損。且諸律半聲。旣皆輕淸。而應鐘正變俱極短高。又用其半。則短之短高而高。不成聲而氣不應。應鐘變半之不用。亦理之自然也。朱子曰。再生之黃鐘。不及九寸。只是八寸有餘。然黃鐘君象也。非諸宮之所能役。故虛其正而不復用。所用只再生之變。而又缺其半。葢若大呂爲宮。黃鐘爲變宮時。黃鐘管最長。所以只得用其半。其餘宮。亦倣此。</text>
<title>律生五聲圖第六 此章言十二律旋相爲宮。各生五聲。黃鐘之數九九八十一。是爲五聲之本。而爲宮。三分損益。以生徵商羽角之數。以下十一律。亦各有五聲。其爲宮商之法。皆同。</title>,<text>宮聲八十一。三分損一下生徵。													假令三分宮八十一。則分各二十七。損其一。去二十七於八十一。則得五十四。爲徵聲之數。三除二乘。						徵聲五十四。三分益一。上生商。						假令三分徵五十四。則分各一十八。益其一。加一十八於五十四。則得七十二。爲商聲之數。三除四乘。						商聲七十二。三分損一。下生羽。						假令三分商七十二。則分各二十四。損其一。去二十四於七十二。則得四十八爲羽聲之數。三除二乘。						羽聲四十八。三分益一。上生角。						假令三分羽四十八。則分各一十六。益其一。加一十六於四十八。則得六十四。爲角聲之數。三除四乘。						角聲六十四。三分不盡。						假令三分角六十四。則分各二十一。而不盡一筭。數不可行。此聲之所以止於五也。						林鐘以下十一律。各有五聲之法。置林鐘本實十一萬八千○九十八。以八十一 九九黃鐘之數。乘之。得九百五十六萬五千九百三十八。爲宮。以本實十一萬八千○九十八約之。得八十一。三分宮損一爲徵。三分徵益一爲商。三分商損一爲羽。三分羽益一爲角。宮固八十一。商亦七十二。角亦六十四。徵亦五十四。羽亦四十八矣。太蔟以下十律。皆倣此。</text>
<title>變聲第七 此章承上章言。自宮至角。筭有不盡。旣不可行。當有以通之。聲之變者。有二。故置一而兩三之。得九。以九乘除。角聲之數三分損益。再生變宮變徵二變聲。變宮少高於羽。變徵少下於徵。宮羽之間。有變宮。角徵之間。有變徵。亦非人之所能爲。出於理數之自然。所以濟五聲之不及也。然變律非正。故不爲調也。</title>,<text>假令三分損一。置角聲數六十四。以九因之。爲五百七十六。以三分之。分各一百九十二。損其一。去一百九十二於五百七十六。則得三百八十四。還以九約之。得再生變宮數四十二。以從五聲之數。 小分六。紀其餘分。以爲强弱。○實不滿。法有小分。													變宮四十二。小分六。○三分益一。上生變徵。○三除四乘。						假令置變宮數四十二。以九因之。爲三百七十二。加小分六。共爲三百八十四。以三分之。分各一百二十八。益其一。加一百二十八於三百八十四。則得五百一十二。還以九約之。得再生變徵數五十六。小分八。						變徵五十六。小分八。○三分不盡。						假令置變徵數五十六。以九因之。爲五百○四。加小分八。共爲五百一十二。以三分之。分各一百七十。而又不盡二筭。其數又不行。此變聲所以止於二也。</text>
<title>八十四聲圖第八 此章。言十二律旋相爲宮。各有七聲。而爲八十四聲。其十二律五聲二變。皆以上下相生而言之也。○正律。墨書。半聲。朱書。變律朱書。半聲墨書。</title>,<text>十一月										黃鐘宮																																																																																								六月										林鐘宮										黃鐘徵																																																																														正月										太蔟宮										林鐘徵										黃鐘商																																																																				八月										南呂宮										太蔟徵										林鐘商										黃鐘羽																																																										三月										姑洗宮										南呂徵										太蔟商										林鐘羽										黃鐘角																																																十月										應鐘宮										姑洗徵										南呂商										太蔟羽										林鐘角										黃鐘變宮																																						五月										蕤賓宮										應鐘徵										姑洗商										南呂羽										太蔟角										林鐘變宮										黃鐘變徵																																							十二月										大呂宮										蕤賓徵										應鐘商										姑洗羽										南呂角										太蔟變宮										林鐘變徵																												七月										夷則宮										大呂徵										蕤賓商										應鐘羽										姑洗角										南呂變宮										太蔟變徵																												二月										夾鐘宮										夷則徵										大呂商										蕤賓羽										應鐘角										姑洗變宮										南呂變徵																												九月										無射宮										夾鐘徵										夷則商										大呂羽										蕤賓角										應鐘變宮										姑洗變徵																												四月										仲呂宮										無射徵										夾鐘商										夷則羽										大呂角										蕤賓變宮										應鐘變徵																																						黃鐘變																				仲呂徵										無射商																				夾鐘羽										夷則角										大呂變宮										蕤賓變徵																																						林鐘變																														仲呂商																				無射羽										夾鐘角																				夷則變宮										大呂變徵																																																太蔟變																																								仲呂羽										無射角																				夾鐘變宮										夷則變徵																																						南呂變																																																		仲呂角																				無射變宮										夾鐘變徵																																																姑洗變																																																												仲呂變宮										無射變徵																																																	應鐘變																																																																						仲呂變徵</text>
<title>六十調圖第九 此章。言十二宮各成五調。而爲六十調。調有七音。皆以其高下疾舒。不相凌犯而言。然黃鐘一宮。下生林鐘爲徵。上生太蔟爲商。下生南呂爲羽。上生姑洗爲角。下生應鐘爲變宮。上生蕤賓爲變徵。下生大呂爲次宮。餘宮倣此。亦皆黃鐘損益相生之數也。上章。言八十四聲。而此章。言六十調者。宮聲十二。商聲十二。角聲十二。徵聲十二。羽聲十二。凡六十聲爲調。變宮聲十二。變徵聲十二。不可爲調。葢變宮不自爲宮。濟於羽宮之間。變徵不自爲徵。和於角徵之間。故曰變宮變徵。宮不爲宮。徵不成徵。變聲非正。不爲調也。又曰。所以濟五聲之不及也。然有五音而無二變。則亦不可以成樂也。</title>,<text>宮 君										商 臣										角 民										變徵										徵 事										羽 物										變宮																												子																																										黃鐘宮 宮生徵																				黃 正										太 正										姑 正										蕤 正										林 正										南 正										應 正																																																		無生仲商生羽 無射商										無 正四寸八分八四八										黃											變半																				太											變半																				姑											變半																				仲 半										林											變半																				南											變半																																																	夷生夾角生宮 夷則角										夷 正										無 正										黃											變半																				太											變半																				夾 半										仲 半										林											變半																																																	仲生黃徵生商 仲呂徵										仲 正										林 變																				南 變																				應 變																				黃											變半																				太											變半																				姑											變半																																																	夾生無羽生角 夾鐘羽										夾 正										仲 正										林 變																				南 變																				無 正										黃											變半																				太											變半																																						丑																															大生夷宮生徵											大呂宮																															大 正										夾 正										仲 正										林 變																				夷 正										無 正										黃											變半																																																	應生蕤商生羽 應鐘商										應 正										大 半										夾 半										仲 半										蕤 半										夷 半										無 半																																							南生姑角生宮 南呂角										南 正										應 正										大 半										夾 半										姑 半										蕤 半										夷 半																																							蕤生大徵生商 蕤賓徵										蕤 正										夷 正										無 正										黃											變半																				大 半										夾 半										仲 半																																							姑生應羽生角 姑洗羽										姑 正										蕤 正										夷 正										無 正										應 正										大 半										夾 半																												寅																															太生南下皆倣此											太蔟宮																				太 正										姑 正										蕤 正										夷 正										南 正										應 正										大 半																																							黃鐘商										黃 正										太 正										姑 正										蕤 正										林 正										南 正										應 正																												無射角										無 正										黃											變半																				太											變半																				姑											變半																				仲 半										林											變半																				南											變半																																						林鐘徵										林 正										南 正										應 正										大 半										太 半										姑 半										蕤 半																																							仲呂羽																				仲 正										林 變																				南 變																				應 變																				黃											變半																				太											變半																				姑											變半																																						卯																															夾鐘宮																				夾 正										仲 正										林 變																				南 變																				無 正										黃											變半																				太											變半																																						大呂商										大 正										夾 正										仲 正										林 變																				夷 正										無 正										黃											變半																																						應鐘角										應 正										大 半										夾 半										仲 半										蕤 半										夷 半										無 半																												夷則徵										夷 正										無 正										黃											變半																				太											變半																				夾 半										仲 半										林											變半																																						蕤賓羽										蕤 正										夷 正										無 正										黃											變半																				大 半										夾 半										仲 半																												辰																															姑洗宮																				姑 正										蕤 正										夷 正										無 正										應 正										大 半										夾 半																																							太蔟商										太 正										姑 正										蕤 正										夷 正										南 正										應 正										大 半																												黃鐘角										黃 正										太 正										姑 正										蕤 正										林 正										南 正										應 正																												南呂徵										南 正										應 正										大 半										夾 半										姑 半										蕤 半										夷 半																																							林鐘羽																				林 正										南 正										應 正										大 半										太 半										姑 半										蕤 半																												巳																															仲呂宮																				仲 正										林 變																				南 變																				應 變																				黃											變半																				太											變半																				姑											變半																																						夾鐘商										夾 正										仲 正										林 變																				南 變																				無 正										黃											變半																				太											變半																																						大呂角										大 正										夾 正										仲 正										林 變																				夷 正										無 正										黃											變半																																						無射徵										無 正										黃											變半																				太											變半																				姑											變半																				仲 半										林											變半																				南											變半																																																	夷則羽																				夷 正										無 正										黃											變半																				太											變半																				夾 半										仲 半										林											變半																																						午																															蕤賓宮																				蕤 正										夷 正										無 正										黃											變半																				大 半										夾 半										仲 半																																							姑洗商										姑 正										蕤 正										夷 正										無 正										應 正										大 半										夾 半																												太蔟角										太 正										姑 正										蕤 正										夷 正										南 正										應 正										大 半																												應鐘徵										應 正										大 半										夾 半										仲 半										蕤 半										夷 半										無 半																												南呂羽										南 正										應 正										大 半										夾 半										姑 半										蕤 半										夷 半																												未																															林鐘宮																				林 正										南 正										應 正										大 半										太 半										姑 半										蕤 半																												仲呂商										仲 正										林 變																				南 變																				應 變																				黃											變半																				太											變半																				姑											變半																																						夾鐘角										夾 正										仲 正										林 變																				南 變																				無 正										黃											變半																				太											變半																																						黃鐘徵										黃 正										太 正										姑 正										蕤 正										林 正										南 正										應 正																																							無射羽																				無 正										黃											變半																				太											變半																				姑											變半																				仲 正										林											變半																				南											變半																																						申																															夷則宮																				夷 正										無 正										黃											變半																				太											變半																				夾 半										仲 半										林											變半																																																	蕤賓商										蕤 正										夷 正										無 正										黃											變半																				大 半										夾 半										仲 半																												姑洗角										姑 正										蕤 正										夷 正										無 正										應 正										大 半										夾 半																												大呂徵										大 正										夾 正										仲 正										林 變																				夷 正										無 正										黃											變半																																						應鐘羽										應 正										大 半										夾 半										仲 半										蕤 半										夷 半										無 半																												酉																															南呂宮																				南 正										應 正										大 半										夾 半										姑 半										蕤 半										夷 半																												林鐘商										林 正										南 正										應 正										大 半										太 半										姑 半										蕤 半																												仲呂角										仲 正										林 變																				南 變																				應 變																				黃											變半																				太											變半																				姑											變半																																						太蔟徵										太 正										姑 正										蕤 正										夷 正										南 正										應 正										大 半																																							黃鐘羽																				黃 正										太 正										姑 正										蕤 正										林 正										南 正										應 正																												戌																															無射宮																				無 正										黃											變半																				太											變半																				姑											變半																				仲 半										林											變半																				南											變半																																																	夷則商										夷 正										無 正										黃											變半																				太											變半																				夾 半										仲 半										林											變半																																						蕤賓角										蕤 正										夷 正										無 正										黃											變半																				大 半										夾 半										仲 半																												夾鐘徵										夾 正										仲 正										林 變																				南 變																				無 正										黃											變半																				太											變半																																						大呂羽										大 正										夾 正										仲 正										林 變																				夷 正										無 正										黃											變半																																						亥																															應鐘宮																				應 正										大 半										夾 半										仲 半										蕤 半										夷 半										無 半																												南呂商										南 正										應 正										大 半										夾 半										姑 半										蕤 半										夷 半																												林鐘角										林 正										南 正										應 正										大 半										太 半										姑 半										蕤 半																												姑洗徵										姑 正										蕤 正										夷 正										無 正										應 正										太 半										夾 半																												太蔟羽										太 正										姑 正										蕤 正										夷 正										南 正										應 正										大 半																																				按調聲之體。宮最大而沉濁。羽最細而輕淸。商之大次宮。徵之細次羽。角居四者之中。宮爲君。商爲臣。角爲民。徵爲事。羽爲物。商角徵羽不得過於宮。黃鐘一均。太商姑角林徵南羽。皆以正應。他律雖當其月。而爲宮商角徵羽。不得其正。或用正律正半律。或用變律變半律。葢樂家忌臣民凌君。商角徵羽有過於宮。則或正或變减其半。律倫其疾舒。亦非人之所能爲。乃數之自然也。半律之法。古人言之已詳。謂之子聲。近時所謂淸聲也。如以黃鐘言之。自第九宮後。夷則，夾鐘，無射，仲呂四宮。則或爲角或爲羽。或爲商或爲徵。若爲角則是民凌其君。爲商則是臣凌其君。徵事羽物。皆可類推。故製黃鐘四淸聲用之。不可用黃鐘本律。以避凌慢。林鐘以下。爲商爲角爲徵爲羽。用正用變用正半用變半。皆倣此。沈存中云。惟君臣民不可相凌。事物則不必避。○或問六十各調七音。因其相生。爲之疾舒。而十二各宮五聲。如黃鐘爲宮。無射商，夷則角，仲呂徵，夾鐘羽。亦因相生。爲之疾舒耶。曰莫非黃鐘損益上下相生。自然之數也。葢宮下生徵。仲呂再上生黃鐘。徵上生商。無射下生仲呂。商下生羽。夾鐘上生無射。羽上生角。夷則下生夾鐘。角再下生變宮。大呂上生夷則。變宮上生變徵。蕤賓下生大呂。下皆倣此。律則自彼生此。聲則自此生彼。幷皆相生。序以疾舒也。</text>
<title>候氣第十 此章。言候氣之法。升陽之數。</title>,<text>候氣之法。爲室三重。戶閉塗釁。必周密。布緹縵室中。以木爲按。每律各一按。內庳外高。加律按上。斜埋地中。入地處卑。出地處高。與地齊端。 從其方位。加律其上。黃子大丑之類。 以葭灰實其端。中秋白露降。採葭莩爲灰。實其管端。 覆以緹縵。按曆而候之。氣至則吹灰動素。爲氣所動灰散。爲物所動灰聚。 小動爲氣和。大動爲君弱臣强。專政之應。不動爲君嚴猛之應。其升降之數。在冬至則黃鐘九寸。升五分一釐三毫。 大寒則大呂八寸三分七釐六毫。升三分七釐六毫。 雨水則太蔟八寸。升四分五釐一毫六絲。 春分則夾鐘七寸四分三釐七毫三絲。升四分三釐七毫三絲。 穀雨則姑洗七寸一分。升四分。○五毫四絲三忽。 小滿則仲呂六寸五分八釐三毫四絲六忽。升三分。○三毫四絲六忽。 夏至則蕤賓六寸二分八釐。升二分八釐。 大暑則林鐘六寸。升三分三釐三毫。處暑則夷則五寸五分五釐五毫。升二分五釐五毫。 秋分則南呂五寸三分。升三分。○四毫一絲。 霜降則無射四寸八分八釐四毫八絲。升二分二釐四毫八絲。 小雪則應鐘四寸六分六釐。													律者。陽氣之動。陽聲之始。必聲和氣應。然後可以見天地之心。然非精於曆數。則氣節亦未易正也。																																								易										陽生於復。																					至巳窮上反下																				巳乾										夬										大壯										泰										臨										子復																					陽之升。始於子。而陰之升于上未已。																				如環無端。																												陰生於姤。																					至亥窮上反下																				亥坤										剝										觀										否										遯										午姤																					陰之升始於午。而陽之升于上未已。																																						律呂										三分損益。																					律尤强呂少弱																				巳仲三○三四六										姑四○五四三										夾三三七三										太四五一六										大三七六										子黃五分一三										自子至巳差强。										升陽之數。																												終不復始。																					律尤弱呂差强																				亥應終不始										無二二四八										南三○四一										夷二五五										林三三四										午蕤二分八										自午至亥漸弱。																																				分數多寡。雖若不齊。然其絲分毫別。各有條理。此氣之所以飛灰。聲之所以中律也。易者。盡天下之變。善惡陰陽。無不備也。律者。致中和之用。止於至善。故紀陽而不紀陰也。</text>
<title>審度第十一 此章。言度生於黃鐘之長。別於分。忖於寸。蒦於尺。張於丈。信於引也。</title>,<text>度者。分寸尺丈引。所以度長短也。生於黃鐘之長。以子穀秬黍中者九十枚。度之一爲一分。凡黍實於管中十三黍。三分黍之一。而滿一分。管長一分。空圍九分。卽九立方分。實十三黍。三分黍之一。 積九十分。則千有二百黍矣。法曰。置三分黍之一。通分內子。得四十。以九十分乘之。得三千六百。以分母三約之。得一千二百。 故此九十黍之數。與下章一千二百黍之數。其實一也。 十分爲寸。十寸爲尺。十尺爲丈。十丈爲引。數始於一。終於十者。天地之全數也。律未成之前。有是數而未見。律成而後。數始得以形焉。度之成。在律之後。度之數。在律之前。故律之長短圍徑。以度之寸分之數。而定焉。</text>
<title>嘉量第十二 此章。言量生於黃鐘之容。躍於龠。龠者。黃鐘律之實也。 合於合。登於升。聚於斗。角於斛也。</title>,<text>量者。龠，合，升，斗，斛。所以量多少也。生於黃鐘之容以子穀秬黍中者一千二百。實其龠。以井水準其槩。以度數審其容。一龠積八百一十分。 合龠爲合。兩龠也。積一千六百二十分。 十合爲升。二十龠也。積一萬六千二百分。 十升爲斗。百合二百龠也。積一十六萬二千分。十斗爲斛。二千龠千合百升也。積一百六十二萬分。○一斛容黍二百四十萬粒。</text>
<title>謹權衡第十三 此章。言權生於黃鐘之重。殊於銖。兩於兩。明於斤。均於匀。大於石也。</title>,<text>權衡者。銖，兩，斤，匀，石。所以權輕重也。生於黃鐘之重。以子穀秬黍中者一千二百。實其龠。百黍一銖。一龠十二銖。二十四銖。爲一兩。兩龠也。 十六兩。爲斤。三十二龠三百八十四銖也。 三十斤。爲匀。九百六十龠。一萬一千五百二十銖。四百八十兩也。 四匀。爲石。三千八百四十龠。四萬六千八十銖。一萬九千二百兩也。</text>
<title>挽詞[趙德隣]</title>,<text>淸白傳家自伯起。儒風赫世是玄成。棲遑嶺嶠辭徵幣。敎授河汾樂育英。金鼎汞鉛方看守。玉樓魂夢遽催驚。傷心說與東厓老。學士歸來不見兄。</text>
<title>挽詞[金聖鐸]</title>,<text>芹谷風流邁二疏。博泉文彩配三蘇。承家節操簪纓最。葢世聲名父子俱。邦國近來逢殄瘁。士林今日失師儒。堪嗟殿柱親題處。姓字虛勞聖眷紆。封侯爭似識韓君。免作陳公責沈文。冰貯玉壺無點累。章分雲漢有奇紋。幾年欲問揚雄字。他日空瞻董相墳。升室淸塵何處挹。獨留牕月影紛紛。聞說先生東首日。陽陽不亂若平時。冰輪托興看心事。剛德名孫見訓辭。聲利塲頭能早判。死生關裏故無疑。獨憐海外孤鴻在。誰慰竆途大阮悲。</text>
<title>挽詞[李成全]</title>,<text>棄卻淳熬味菖歜。君何嗜好異於民。市朝不比江湖樂。名利那爭性命眞。方喜山南祥鳳集。忽驚天上德星淪。伯喈有作應無愧。此世誰爲秉筆人。從遊大阮飫聞風。聲價初年北斗崇。經學遠尋濂洛奧。文章近襲戶庭雄。屢空可發賢哉歎。觀化方知君子終。何幸晩來添末契。遽成冥訣慟無竆。秋日嵒齋喜盍簪。聯襟促席款輸心。聽君講說抽關鍵。贈我詩章發磬音。往復尺書留後約。差池屛院失重尋。篋中藏棄三眞蹟。披玩于今涕不禁。</text>
<title>挽詞[趙顯命]</title>,<text>人遠經殘後學迷。悠悠吾道是耶非。商山一曲多絃誦。今復公亡誰與歸。卽公眉宇是襟期。萬事琴書外不知。卿相門闌山野質。箕身世洛閩師。公曾爲我奏淸琴。我亦從公和敬箴。商館離盃黌舍講。秖今追憶摠傷心。</text>
<title>挽詞[成德徵]</title>,<text>實地工夫立脚人。方塘活水洗心神。聲華洛下靑雲士。生計商顔白屋民。分外功名看似夢。閒中墳典樂存身。可憐一曲冰山土。長掩芝蘭萬古春。</text>
<title>挽詞[洪命源]</title>,<text>南國人文朗。公稱第一儒。久知吾道重。實有士林模。山水淸風遠。簞瓢舊巷蕪。簡編餘古篋。猶復見工夫。</text>
<title>挽詞[崔昌敏]</title>,<text>商山佩符日。何幸接芳鄰。東閣論文夜。南樓飮酒辰。三年交道厚。一別悵懷新。豈意凶音至。終朝淚滿巾。公是詞翰士。聲名入薦揚。塵中辭拙宦。林下擅文塲。操確簞瓢樂。才抛鬢髮蒼。惜哉人不識。齎志嗟云亡。一別成千古。悠悠感意多。人生朝露暵。世事夕雲過。送子九原裏。贈余數曲歌。不能蒿里餞。平日誼如何。</text>
<title>挽詞[金應慶]</title>,<text>師傅藏修地。商顔一畞宮。有孫能世紹。好學自年种。念到芬華絶。心探性理竆。家方王謝貴。身獨潁箕風。修撿本思傳。信尊惟晦翁。硏覃求學志。論辯翼經功。名列三君重。文追二漢雄。發言皆物則。識務亦儒通。元禮人爲表。康成道已東。雅襟眞灑落。茂德剩淵冲。擧國宜稱善。儒林賴有公。聲名自谷口。剡薦必文中。一札徵逾急。三辭望益隆。浮雲視軒冕。閒日引壺桐。顯晦元關運。優游獨善躳。化竆歲在巳。月犯星沉穹。天地斯文喪。山河正氣終。㫌書貞曜號。華勝爵資崇。雙會延津劍。孤嘶楚澤鴻。傳經幾門弟。代絰一神童。孝友思張仲。宗儒失馬融。老成嗟已遠。吾黨慟惟同。几杖茅堂冷。圖書蕙帳空。登龍叨契早。附驥愧資蒙。搜識資提醒。餘光望琢礱。廿年違丈席。千里阻書筩。銘墓公垂惠。題齋我未工。追懷遽陳跡。感淚謾沾瞳。哀誄不成藻。單盃莫表衷。緘辭覓歸使。鳥嶠遠巃嵸。</text>
<title>挽詞[李瀷]</title>,<text>敷腴顔色稱癯形。山澤精神想典刑。大嶺以南存法度。眞儒去後敞門庭。文將天喪三分在。道與心通一點靈。百世何人能有眼。乾坤留卷識如馨。名德家庭挺碩儒。文章天與耀南隅。味無味作眞君子。居廣居稱大丈夫。我昔摳衣瞻懿範。年今垂老困迷途。平生叩篋因宗願。捲付哀謳惜道孤。心亨跡屈到華顚。神會前脩密付傳。無可如何天下事。那能不作道東編。音徽正闊應千里。懷仰方深遽九泉。數十年來交契盡。後生無淚灑空阡。</text>
<title>挽詞[吳光運]</title>,<text>秋月冰壺絶點埃。尋源寶筏極沿洄。簪纓門戶鴻冥早。圭璧庭闈鳳穴開。天地何心生國器。雲林有力挽人材。境深商嶺仙眉古。住近陶山道脈來。未見羊裘承詔至。徒聞熊軾討經迴。先秦以上文瀾闊。北斗之南士望巍。學邃難爲當世用。才高謾被化翁猜。死前不厭侯芭問。泉下方看伯鯉陪。春色空回書帶草。暗香猶動易牕梅。休言適去忘情易。蘅桂湘潭隻鴈哀。</text>
<title>挽詞[嚴慶廸]</title>,<text>南天忽掩少微輝。商嶺寥寥歌紫芝。旣沒文應當世貴。平生志與古人期。邱樊道重儒林仰。禁闥名登束帛遲。尙憶西溪攀誨日。春風怳若座中吹。</text>
<title>挽詞[吳尙遠]</title>,<text>山天畜德稽微言。說約分明守法門。細析絲毫竆理窟。潛探玄妙到眞源。文星北斗聲名重。講席西河地望尊。痛哭斯文今忽喪。狂瀾誰障百川奔。先生德命一何殊。流落南來道與俱。心上經綸空臥洛。案頭墳典獨尋洙。荒城古宅穉孫子。碧海靑天斷鴈孤。謾把遺篇留宇內。升堂惟哭舊門徒。童顔承誨鬢髼鬆。免得坎坑實賴公。暗室幾蒙光燭照。頑金多就範模鎔。萬殊散處論皆到。一理源頭說不竆。樂事人間那更得。高標徒仰息山峰。</text>
<title>挽詞[盧啓元]</title>,<text>嗚呼痛矣我知之。一脈儒宗永已而。左海百年吾道盛。末路多歧法門衰。文騷塲上遺根本。聲利關頭受縶羈。脫去斯塗還自好。粧來詭跡更堪嗤。須看異証同成病。轉斲眞元不可醫。世旣無人談聖學。天能有意挺眞姿。心期事業胡其大。賦與聰明本自奇。漱齒頮顔看白晢。梯山航海任腁胝。終身喫力勞硏鑽。妙處收功剗葉枝。何嘗起來煩著手。大都臥處亦多裨。雕鐫末俗爭知愧。鑪鞴中人共仰規。那處得來如此老。適然而去莫非時。人間痛切吾家事。門下悲纏舊弟私。蘊玉平生終自秘。摳衣半世粗能窺。恭惟天得眞英邁。更仰靈襟絶等夷。自以溫然金玉相。曾從妙歲琢磨宜。家聲結駟連簪笏。心事高蟬脫穢泥。容易棄來卿相業。擔當做去聖賢期。林逋湖上成高隱。莊用山前斷捷歧。一味嗜書耽膾炙。十年劬學定根基。傍看俗軌紛傾奪。獨閉寒扃兀坐危。自是吾人存所樂。何曾外物入於思。東華遠迹鴻心杳。南國移家鳥止知。秖爲儒先剩遺馥。何關物外掇霛芝。三椽逈築棲雲屋。半畞前開活水池。地號偶同夫子國。堂顔仍取晦菴詩。桃溪藥圃蘆峰頂。蓮沼茅楹湓浦湄。是處生涯方自樂。靜中腴味日能滋。千書庋閣資探賾。萬里驅車載舝脂。燕養有方看本體。雞鳴而起驗云爲。閒居志意無侵奪。上達工夫有夾持。道理源頭明眼目。精微析處卞毫釐。高冠大帶無時解。伏讀潛思幾歲玆。而後渙然爲有得。乃能行去自無疑。時加櫛沐竆編簡。一任沿洄泝洛伊。細嚼嚌膏眞得飽。妙投迎刃不容絲。晴花繞院生香晩。翠洞關雲麗景遲。這裏神思遊萬古。靜時光景露些兒。西山處士啖春薺。東漢高人守一陂。義理看來時有會。英華發處著爲辭。文章秦漢追前軌。詩法家庭有厥貽。雲黝石蒼誰得似。源深波闊正無涯。天機自露閒題品。大處明言任掇摛。身與名藏甘晦隱。道從文炳擬昭垂。學由導廣寧無敎。行自躳先亦見推。揖遜鄕鄰脩約束。拔開髦俊設鉗錘。黌齋課學紛衿佩。里社開筵合老耆。與了殘書還一事。挽來遺俗有深施。亦看居隱功尤大。始信爭名事㝡卑。滿洞煙霞生古色。一牕爐几藹春吹。冥觀覷理掀房睡。晩築隨椽近郭移。舊占武夷餘境界。行窩東洛伴琴碁。傾心章甫趨函席。候禮官車接道逵。正筆豈曾諛朽骨。一言爭乞賁神碑。人皆歸仰煩酬接。法有操存不倦疲。架揷鄴侯千軸富。堂安宋哲七分儀。潛心對越擎靈璧。端坐持凝皦出曦。闤闠中間謝塵坌。圖書左右蔭茅茨。平居氣味寒松整。望處儀容野鶴羸。晩歲深工歸撰次。先天諸說摠綱維。玄關眼透三重卦。妙數神通五十蓍。不得已言源孔翼。也應親自見包羲。人天倣寫書垂後。精力都輸道在斯。極處方知能事畢。飄然如欲世塵遺。東登楓嶽鳩筇瘦。南戛滄溟匹馬騎。倚峙瞰流徵體用。和雲酬月騁文詞。孤懷遠訪前賢躅。勝賞殆竆大地陲。薦汲何能籠野鳥。行裝本自慕泥龜。玉壺心澈辭瑕纇。冰庫官淸合稟資。終古野多經國手。何人殿侍講書帷。將身自作踰垣客。憂國還同恤緯嫠。志切致君有遺草。誠深向日自傾葵。南鄕敬服知楷範。末學歸依仰斗箕。始以姻親蒙眷愛。終勤誘掖許追隨。緇帷奉袂如春襲。文席聞規若霧披。頑鐵見收思點化。病駑當策望驅馳。先將課法申規警。更勑身心曉克治。示以門蹊要趲進。戒深歧路莫躕踟。開書靜地頻叨侍。採勝名區輒命追。蹔阻書蒙辭溢牘。間趨顔見喜浮眉。師門往復承明勖。空谷竆飢賴自支。大抵若論情義篤。自來無間父兄慈。林居妙用歸康濟。山仰輿情祝壽祺。獨不奈何遺一老。今將安放失吾師。曾賢易簀斯爲正。邵老知天意自怡。君子無慚爲一樂。遠方有弟隔三峗。淮舟危甚才無事。海屋籌竆便永離。存順沒寧無可恨。生違死別獨長噫。歌成曳杖但禽遠。詩以傳神冷月悲。觀化公惟無慘怛。坐隅吾自有漣洏。龍門遺托丁寧在。䨓地眞符鄭重詒。妙旨自同心勿忘。篤工仍責日惟孜。關心存沒多分付。奉敎周旋恐墜隳。築室三年難報答。浮萍千里轉孤畸。床頭遺墨空如昨。卷裏新疑更問誰。當日格言多劈析。古來論說好參差。斯文厄會堪長痛。正學宗盟果孰尸。吾黨從今無矜式。士林相吊劇嘆咨。弧辰適近三朝隔。稀筭差慳十日虧。座上春風終寂寞。轉頭人事日淒其。堂空牙軸長堆案。客散莓苔欲上墀。匣有桐絲誰御瑟。花殘梅榻想傳巵。高風緜邈空千古。世事商量但一嘻。未死長懷無限恨。此生終作有情癡。將封馬鬣多遷改。若對燕人正忸怩。百六韻成凡幾字。字皆一涕涕盈頤。</text>
<title>挽詞[柳聖和]</title>,<text>藉藉延城李。簪纓舊華閥。文章與淸白。博泉曁芹谷。奕世典刑存。公又趾美德。雄詞陸海擅。羶行石建篤。忠厚本性分。孝友根天得。于以垂家範。無忝貽厥則。一區西湖勝。神秘天所作。側張石壁翠。浻澈江流碧。樂此自成癖。養閒蛻混濁。還同鹿門隱。戒在平原鬻。中年客商顔。誅茅息山足。松壇晴晝永。竹塢孤月白。蕭然白屋裏。長對黃卷讀。墳典千萬軸。圖書左右壁。雅琴時一彈。幽懷寄妙曲。吾道幸不孤。遠近爭負笈。令望齊山斗。蘭香聞天闕。一命徵辟日。汪濊荷洪渥。暫出祇肅謝。掉臂還蓬蓽。東臯或嘯長。北牕時談劇。靜裏篤眞工。身外無著莫。年高德益卲。鄕鄰尤所服。蹟公平生事。應知綿慶福。如何命途舛。正嫡無嗣續。阿咸養爲子。其室我迷息。通家情誼密。床頭堆簡牘。流光如隙駟。世事同風燭。粤在黃雞夏。螟嗣先奄忽。呱呱喚爺痛。慘慘崩城哭。公能以理遣。不爲無益慽。竭心撫孤寡。尙幸得全活。嗚呼天不憗。此老又易簀。從容乘化歸。率履愈不錯。誰料轉眄頃。奄失風儀覿。二孫益無仰。一弟尙遠隔。幽明多少恨。天地無終極。存亡差殊制。幽宅古寺側。芳躅已成陳。余懷空愴惻。遺文留宇宙。編緝在門客。聊將傳永世。庶可慰冥漠。</text>
<title>挽詞[權相一]</title>,<text>初遯漢西晩嶠南。薜衣蘭佩老邱林。素琴不奏今人曲。黃卷惟傳古聖心。啓發羣蒙春德澤。消融纖翳月胷襟。吁嗟吾道今安托。千載商顔仰碧岑。夙親君子襲輝光。愛慕誠心到鬢霜。江院奉經春欲暖。嵒齋衡席夜何長。嘉言忍撿盈箱牘。眷意悲吟絶命章。瞻望新阡空涕泗。單車殊愧晦門黃。几杖琴書鎖一牕。緇帷寂寞掩殘釭。淸溪昨夜團團月。想見先生道義腔。</text>
<title>挽詞[李光庭]</title>,<text>凉凉吾道日轉危。奈何天不相斯文。纔哭南州鄭徵君。又哭商山李徵君。徵君長安舊名家。王父尙書奉朝賀。大人禮部左侍郞。淸節文章喧海左。徵君有才軼班楊。徵君有志追濂洛。商山隱居四十載。玉色癯容淸如鶴。讀書常須葷血濯。爲文不著塵埃字。葛翁愚翁呼畏友。餘子瞠然黃鵠視。去夏城東瞥淸光。卻歎衰齡逢場闊。要見尺素見偲切。末俗皮毛期共枿。淸秋復書鐫戒明。十襲床頭當盤盂。無端韜卻少微精。忍使吾黨輸冥趨。平生論述幾萬言。義理灝噩盈縹箱。定有侯生玄獨信。唯與下世埽秕糠。山中病淚濕春雲。何處四尺先生墳。</text>
<title>挽詞[金]</title>,<text>以吾目見京鄕士。可是當今第一人。永絶綺紈家氣味。沉咀芻豢道腴眞。倘來軒冕元非願。餘事文章亦有神。鳳去商顔芝草老。洞庭寒葉獨悲春。</text>
