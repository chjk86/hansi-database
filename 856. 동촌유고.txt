<title>贈洪君瑞 歲在庚寅。以應敎兼御史。來本郡。作此以贈之。</title>,<text>征旆騑騑路委遲。正當淮陽撫綏時。療民仁術通靈藥。蘇我神功洒水枝。內史開倉何用矯。富君荒政自多奇。西來活盡千人命。陰德還應倍放龜。</text>
<title>哭柳太守子</title>,<text>晩年嘉慶夢熊羆。爭道徐卿有子奇。方擬南山新長鳳。誰知謝樹早摧枝。新安路上悲潘岳。九驛亭中泣退之。惟恨人間知不盡。鄧生從此更無兒。</text>
<title>贈李季玄</title>,<text>忘味非緣聞舜樂。水晶鹽外更無魚。屠門一望思咀嚼。誰使臟神訴破蔬。</text>
<title>哭姜公</title>,<text>生同年月自相親。情義誰如我二人。文武肯嫌殊事業。缺 游惟喜契精神。近緣衰病儀形阻。今見荒山塚草新。深痛幽明今日隔。不堪悲涕倍添巾。</text>
<title>贈友</title>,<text>交道曾無愧晏平。病中尤覺舊交情。慇懃至再來相訪。誠信人間一老兄。</text>
<title>病中偶吟</title>,<text>數月沉綿擁布裯。春光不爲病人留。流鶯忽報淸和節。驚見園林綠葉抽。</text>
<title>哭閔元吉</title>,<text>洛陽才子驪興後。流落遐方自亂離。簞食巷中安分日。春風座上接人時。盆音再苦身隨逝。旅次三喪孰不悲。最是人間遺恨處。向平婚嫁已違期。</text>
<title>贈尹鳴殷</title>,<text>寒齋相對坐高舂。同是人間抱屈翁。十載沉痾凋我鬂。三年欒棘換君容。餘生幸保干戈裏。重會何如喪亂中。今日莫辭拚一醉。瓮頭新釀正濃濃。</text>
<title>贈尹眉叟</title>,<text>張谷名梨世所推。金丸錯落滿園枝。淸甜入口魂先爽。靈液滋喉病忽醫。莫學王戎煩手鑽。須追童晉使人持。誰憐白髮東村老。猶甚相如病渴脾。</text>
<title>贈尹太守景禧</title>,<text>愁來白髮亂鬅鬙。病帶秋霜起未能。籬下共殘經雪菊。壁間同縮遇寒蠅。調醫只自防風薄。貧窶何曾畏盜憎。莫道東村饒吉貝。布衾三幅冷如氷。</text>
<title>贈沈太守 二首</title>,<text>相如多病怯秋寒。一閉蓬門杖屨閒。鬂向凋零渾欲盡。心從衰朽已無懽。籬邊懶採淵明菊。屋後休登謝眺山。自是交游與世絶。誰尋林下白頭 缺。蕭寺期回長者車。山中正値雪紛如。慇懃厚意如缸酒。邀迓深情滿尺書。大杜無陰誰肯適。侯生不到左徒虗。從來樗散人皆棄。只合從今自責歟。</text>
<title>偶吟</title>,<text>有君臣自有乾坤。萬古綱常揭一元。地覆天翻名不易。山摧海渴分猶存。春秋昭示無將義。漢法先嚴不道論。何意堂堂聖明代。逆謀重見出王敦。驚聞凶逆出衣冠。憂國何曾寢食安。主辱已深臣未死。白首徒抱寸心丹。</text>
<title>哭柳太守 三首</title>,<text>下陳蕃榻愧非徐。見待慇懃禮不疎。衙罷屢蒙臨講幔。公餘頻荷寄招書。春來準擬邀華旆。今日誰知挽素車。思到平生相厚意。不堪悲淚自添裾。一生一死從來事。悲慘誰如大守歟。白首宦游千里外。黃堂化治一年餘。孤魂杳杳歸何處。南海迢迢隔舊居。吟斷楚些催柩發。薤歌聲裏涕漣洳。分符百里歲纔周。一疾誰知竟未瘳。華旆初來榮五馬。素車今日駕雙牛。歸魂杳杳關山遠。宿草蕭蕭隧路幽。恨入重泉知不盡。錦衣無復暎南歸。</text>
<title>題中菴寺</title>,<text>寺在千尋第一崗。高僧常卧白雲鄕。東臨滄海鯨濤壯。西望遼州鶴野長。牕外翠屛山九月。臺邊黑子鴈三行。遊人不慣仙家路。疑是空梯上玉皇。</text>
<title>次李使君</title>,<text>七年商羊喚人愁。哀我民斯戴負流。北鄙鐵騎彌野滿。南陲板屋蔽江稠。農官財渴無長策。兵部軍疲乏善謀。身在草萊非與政。爲王料理百憂貽。</text>
<title>寄廣文 二首</title>,<text>文明今日鳳鳴岐。聖主方崇旱麓詩。建學立師非偶爾。逸居無敎有憂之。司徒職任元爲重。訓道官名亦不卑。莫負朝廷敦奬意。須令後覺賴先知。寒齋何恨坐無茵。坐客無氊古有人。莫歎廣文官獨冷。講論猶幸學徒親。</text>
<title>叙懷</title>,<text>一醉屠蘇度百年。鍊丹何必求神仙。人間自有長生藥。莫遣童男上海船。</text>
<title>哭族孫女 二首</title>,<text>寢地初來楊末離。已知柔順協坤儀。他年正見宜家室。何意埋香未醮時。夢蛇初載禀貞姿。婦道先成弄瓦時。可惜桃夭期未至。忽驚蘭蕙早摧枝。</text>
<title>謝北溪送秋露 二首</title>,<text>蕭寺難堪遠客情。忽擎秋露滿銀甁。淸精定自香醪出。淡液應非夜氣成。味烈初疑傷肺腑。心薰還覺養精神。多慚厚意無由報。徒把深杯醉不醒。多解山人歎獨醒。一緘秋露寄雲扃。波含細膩凝珠玉。色暎銀盤瀉水晶。鼎裏初聞笙響閙。杯邊旋泛紫霞橫。快傾心曲消煩惱。從此頭輕眼更明。</text>
<title>病中叙懷</title>,<text>白髮年來一病沉。三春行樂付呻吟。園林不覺千紅盡。門外垂楊已綠陰。</text>
<title>滌暑亭 五首</title>,<text>橫空飛閣壓孤城。臺下長江十里平。花綻千林迷岸塢。金流三伏爽簷楹。楓粧錦繡霜風晩。山作瓊瑤雪月明。淸致四時都管得。使君還懶夢神京。玉樓天上夢中城。無乃移來下界平。華額依然留寶篆。開軒宛爾敞仙楹。江山宇宙千年勝。楓菊霜風兩岸明。太守登臨非獨玩。五雲深處望神京。天奧名區秘草萊。坤靈應待使君來。新開華屋千尋岸。俯壓長江十里廻。暄退不知三伏熱。京生還訝九秋回。公餘管得溪山勝。東閣何曾羡有梅。高閣登臨近碧霄。爽然神氣正迢迢。江涵素月銀千頃。山帶靑煙玉萬條。遠樹微茫平野濶。疎麻寂歷小村遙。管閒終日憑軒檻。惟聽民間五袴謠。衰病多年困俗緣。高亭此日怳登仙。淸凉絶勝三秋節。暑氣專無六月天。靑鎖曲欄山送影。白添寒鏡月涵川。使君風度同歐老。時向公餘醉釀泉。</text>
<title>謝尹太守送酒</title>,<text>日永西牕午睡回。一緘心貺忽驚開。香醪剩帶春光動。銀鯽新分海色來。滿酌杯中浮細膩。擊鮮刀下雪霜頹。倘未太守斯文厚。誰向寒齋慰櫟材。</text>
<title>與李使君元季。登校後峴。戱作。</title>,<text>兩府龔黃一嶺頭。鴒原高會異凡遊。樽前歡笑非徒爾。穩叙天倫醉更留。</text>
<title>自賀逢賢倅</title>,<text>成都叔度來何暮。數月猶騰五袴謠。合浦珠還連乳後。使君淸德一氷條。何暮成都叔度來。連山乳復海珠回。花村夜月眠閒犬。不見朱文火迫催。</text>
<title>題明倫堂重修後</title>,<text>美哉輪奐可瞻言。爲有明倫扁額存。父子君臣恩義重。弟兄夫婦友和惇。知能良性無愚智。履踐功程在講論。勤忽自歧人與獸。念玆無敢蹔時諼。</text>
<title>詠雪 二首</title>,<text>滿天高碎玉龍鱗。爛熳梅花萬樹春。遙想秦京灞陵上。聳肩驢背惱詩人。縞色迷茫接遠天。一痕千點皓無邊。回頭村落知何處。惟見寒林出白煙。</text>
<title>慨歎有作</title>,<text>遠祖三韓判門下。自玆相繼累金章。思菴節義垂靑史。密直功勳炳太常。傳至高曾連顯閥。到今門戶轉凄凉。中衰必有中興日。倘見兒孫得立揚。</text>
<title>與李太守。登氷峴松亭作。</title>,<text>男兒何幸一時生。傾盖今朝眼却靑。三揖共分君子耦。一樽同醉碧松亭。</text>
<title>戱題堯蓂</title>,<text>舊去新來來去忙。年年新舊遞相廵。渠顔有改名無改。安得相逢百餘春。</text>
<title>戱贈蔡君</title>,<text>勸佳人唱遏雲歌。要慰安仁髮早華。煮鶴何人妨樂事。一宵風月寂寥過。</text>
<title>記尹眉叟放鷹</title>,<text>雪盡陽坡雉正肥。蒼鷹鞲上解絛時。劒翎披霧風雷急。鉤爪翻空彩羽隳。熾炭爐中金脚爛。腥煙凝處玉脂悲。山梁此味君多得。倘記東村一老羸。</text>
<title>詠春</title>,<text>東風吹雪滅瓊瑤。和氣融融遍四郊。惟恨老翁頭上雪。縱逢春日未曾消。</text>
<title>詠友人蓄雞</title>,<text>祝雞翁業屬吾兄。棲樹千頭各有名。風雨喈喈雖可愛。仲由猶爲長人烹。</text>
<title>追慕父母自傷叙懷</title>,<text>報得春暉愧草誠。天親恩愛負幽冥。家貧痛薄灰沙葬。力瑣悲無碣石銘。三匝省墳因病廢。四時承祀代豚行。重泉他日先靈側。何面恬然告此情。</text>
