<title>次黃子平 世基。號醉隱。 書懷</title>,<text>序屬三春暮。閑吟訪友來。平生含嘿意。連日吐心懷。						原韻						六十皤皤老。扶筇徒步來。欣欣數晝夜。誰識靜中懷。</text>
<title>遊半登山</title>,<text>喚友方山日。淸明佳節時。風因衆鳥韵。嵐鎖百花枝。北望蓬湖濶。西看暮景遅。慇懃指點處。幽興復誰知。</text>
<title>烟寺。次柳源仲。惠源。號虗齋。 贈金汝直兄弟韻。</title>,<text>豈憚淸遊路險難。沈吟幽賞碧雲間。軒然文士多相會。共討玄機意益閑。						原韻						二惠連來幷二難。飄然徒步水雲間。論文不盡尋幽興。喜得山中半日閒。</text>
<title>次虗齋韻。贈別金友。</title>,<text>淸遊喜得二難並。北路君行南路吾。定知離合今成數。曳杖江竿隻影孤。</text>
<title>宿罟幕村</title>,<text>漁家還作酒詩家。且有琴歌落日斜。人生到處須歡樂。何必名區翫物華。</text>
<title>登冬栢亭</title>,<text>竹杖芒鞋步險難。登臨冬栢別人間。洗盡胷中塵萬斛。幽懷倍覺日淸閒。</text>
<title>西湖。次黃醉隱贈韓君輔 翊 韻。</title>,<text>羡君今作海山翁。得失從來揔我聾。何日名區分華半。漁竿隨處任西東。</text>
<title>次黃醉隱惜別韻</title>,<text>淸晝閑筇入海程。松琴澗瑟亦含情。幽居趣味渾難記。案上書開樹接甍。</text>
<title>贈黃醉隱</title>,<text>縱橫憂患滿人間。靜裡生涯事事閑。最是主翁淸意味。坐看滄海卧看山。</text>
<title>烟寺。贈別金太初。胄萬。號聽軒。</title>,<text>禪雲方丈兩山隔。烟起寺邊有好期。促膝終霄傾肝膽。摻裾盡日賞春姿。松吟石上淸風韻。鳥說林中錦繡奇。未畢同遊先告別。離懷不耐強題詩。</text>
<title>次黃醉隱別韻</title>,<text>逍遙來訪水雲濱。握手慇懃共草茵。素壁圖書無俗累。淸軒風月洗囂塵。平看滄海開胷次。長對靑山養氣神。浦菜山蔬眞樂土。名區物外一閒人。						原韻						感君重尋寂寞濱。留連數夜共衾茵。討論性理開胷霧。遊覽山川洗眼塵。不必分居勞相憶。須圖移築養心神。慇懃一語傳源仲。幸記林泉病卧人。</text>
<title>挽白沙潭 弘源</title>,<text>大賢之後有斯人。孝友當今出等倫。學行文章傳世業。良心美質本天眞。四蘭庭下祈千壽。半百年中假五春。只恨慈闈垂耋老。白頭兄獨彩衣新。</text>
<title>挽柳秀才</title>,<text>與君兄弟百年期。豈意如今永別離。早達高才雖獨步。夙成美質孰能知。鴒原諸伯悲無極。鶴髮萱堂痛罔涯。予季長歸纔歲隔。忍看零落謝庭芝。</text>
<title>柳虗齋奉餞高處士。參魯西先生祠宇。</title>,<text>不諼先正德容儀。爲立千秋血食祠。一紙告文播遠邇。八方多士競奔馳。昔年問禮門高弟。此日齋心路上時。拘故未能參盛會。悵望聊作贐行詩。</text>
<title>挽詞[明齋尹拯]</title>,<text>士行有本末。先質而後文。世降日渝薄。名利交紛紜。嗟君實敦樸。臭味無辛葷。中心誠好善。庶可以云云。如今難可見。惜哉老無聞。昔與權秀才。負笈遠來勤。相繼作古人。纍纍山中墳。孤露竄窮谷。木石爲同羣。蕭挽寫所感。攬涕灑南雲。</text>
<title>挽詞 次明齋先生韻 [梅壑徐鳳翎]</title>,<text>興城閙隱翁。朴野眞少文。澆風不能散。薄俗奈紛紜。白首堪北面。所慕非羶葷。勿得徵君挽。萬事無復云。但想空林外。鸎啼送客聞。蕙歎邵伯溫。贈幽意甚勤。此眞夕死足。賴慰短褐墳。可憐樹屋傭。抗拙誰與羣。焦桐和雪𣈞。欲寄西浦雲。</text>
<title>挽詞[醉軒李仁馞]</title>,<text>百年林下一閒身。素履何須染俗塵。樂水樂山惟樂道。憂時憂國不憂貧。學探今古追前輩。行尙淸高警後人。莫恨陶園已寂寞。春留謝樹五枝新。</text>
<title>挽詞[醉軒李仁馞]</title>,<text>天上少微隱。人間處士亡。一瓢顔巷裡。三逕謝山傍。鶴斷雲中影。蘭沈谷底香。爲公題挽日。含淚不成章。</text>
<title>挽詞[愚窩愼元萬]</title>,<text>昔聞仁者壽。今悼哲人亡。學業誰能繼。儀形不可忘。湖山歸寂寞。風月入凄凉。高士如添傳。應有伯休章。</text>
<title>挽詞[愚窩愼元萬]</title>,<text>夫子平生事。吾能一一言。閑居身自逸。養拙道猶存。隱德宜家室。文聲有子孫。他時蘋芼享。應設大夫尊。</text>
<title>挽詞[白弘濟]</title>,<text>博學一賢士。持身恐未能。善良中性出。敦確外儀稱。薦入天門重。名從魯丈增。如今題子挽。老淚却霑膺。</text>
<title>挽詞[白弘胤]</title>,<text>湖南有一士。行誼不凡人。溫厚形顔色。純良出性眞。名因鄕貢重。學賴丈薰新。今日永相別。題詞淚滿巾。</text>
<title>挽詞[醉隱黃世基]</title>,<text>吾君實跡豈殫論。末路難知德業尊。晦彩正如雲裏月。含英却似石中琨。分山素約嗟長隔。白首人間痛獨存。歸去泉臺猶有托。美村英魄想攀援。</text>
<title>挽詞[醉隱黃世基]</title>,<text>問君今日向何之。我欲從之不可追。白首靑山無恨淚。臨風點點憶君垂。</text>
<title>挽詞[醉隱黃世基]</title>,<text>嗟嗟君我平生事。一紙挽辭未盡論。昨日祭文聊述志。不知精魄記吾言。</text>
<title>挽詞[可笑堂白光瑚]</title>,<text>篤學眞君子。平生交斷金。憂形惡惡色。喜動賢賢心。義自先人重。情緣鄕老深。如何天不佑。空我一山林。</text>
<title>挽詞[一萍柳必源]</title>,<text>平生篤志小如公。好學安貧一室中。養性存心期有得。背山觀海豈無功。松扉相訪今何處。華嶽分居計已空。千里西湖簑月夜。應隨先正討論同。</text>
<title>挽詞[虗齋柳惠源]</title>,<text>我公忠信出天資。良玉元無一點疵。欲識始終皆實德。略將言行著哀詞。孝深怙恃人誰間。友洽弟昆衆所祗。非但鄕隣情義篤。又於臧獲至誠慈。終行素膳崩天日。闋服心喪受業師。承接淵源程氏後。薰陶凾丈魯西時。窓前濂月交靑草。胷裡周情與孔思。樂道終安原憲宅。白頭長下董生帷。冠童講學雖無數。師友知音獨有台。湛樂還如諧伯仲。同心奚啻臭蘭芝。微詞奧旨相論討。佳水名山共逐隨。方丈雲蘿談絶勝。蓬萊林壑翫淸奇。寒泉錄上時承問。家禮書中幾難疑。夜靜語時肝膽語。世誰知者鬼神知。家豚吉日加元服。賓席醮盃命禮儀。榧子亭稱饒水石。逍遙峯擬結茅茨。與吾兄覽三春節。分華山盟一半期。世事須臾成夢寐。藝堂奄忽喪塤箎。死生一理曾詳燭。魂魄千秋不足悲。原始反終知天命。感恩思義哭吾私。依俙梁月交魂夢。告訴泉臺永別離。若不修文參秉筆。應知碧落化騎箕。平生篤敬於今驗。昭載明翁寫誄辭。</text>
<title>挽詞[聽軒金胄萬]</title>,<text>福善知何說。仁榮不可期。傷貧天欲問。多病命還奇。斯道凄凉日。山林寂寞時。賢郞交契密。題挽更含悲。</text>
<title>挽詞[明餘堂吳翮]</title>,<text>天然生質美。頗有古賢風。賴得明翁挽。名垂一域中。</text>
<title>挽詞[白灘李廷憲]</title>,<text>吾君邃學富天眞。情在同庚覺倍親。早歲鄕居能守拙。暮年窮巷自安貧。壽高耳順歌缶享。寶樹盈庭孝友純。哀訃忍聞多病裡。白鬚今日淚沾巾。</text>
<title>挽詞[滄浪亭李益堅]</title>,<text>結交道義已忘年。公我平生志氣連。蠟屐同行雲外寺。短筇偕上水邊船。卜隣自擬承佳誨。易簀何知絶好緣。寂寞山林無舊色。不堪今日淚潛然。</text>
<title>挽詞[金垚]</title>,<text>賢門從事負高名。志學平生有所成。豈意小微今晦彩。山林自此復誰鳴。</text>
<title>挽詞[李時]</title>,<text>六十光陰似一夢。丘園人作玉樓賓。曾稱仁者何無壽。更道醇儒亮有因。學得淵源超俗累。行持恭儉任天眞。餘休今見庭蘭茁。難弟難兄揔絶倫。</text>
<title>挽詞[李時卨]</title>,<text>百年林下一閑身。磊落高摽拔俗塵。講學尼門傳道脉。安貧陋巷樂天眞。躬探至理追前聖。口土嘉言警後人。豈意如今厭世濁。上爲紫府玉京賓。</text>
<title>挽詞[宋晟]</title>,<text>蘭雪襟期秋水神。魯獜周鳳出凡倫。平生事業先賢學。半世操存太古淳。餘慶方知遺後嗣。淸風猶見及鄕隣。相思此日幽明隔。謾使踈慵涕滿巾。</text>
<title>挽詞[李貴顯]</title>,<text>托契年來義更親。多君氣味出天眞。遊心經傳追先正。養性丘園作逸民。問業後生爭景仰。滿庭羣玉揔奇珍。寧知此日幽明隔。病裡題辭倍愴神。</text>
<title>挽詞[李國芳]</title>,<text>吾君頗有古賢風。處事持心一以公。仁人必壽誠虗語。謾把哀詞問彼穹。</text>
<title>挽詞[宋德輝]</title>,<text>高風百歲猶相感。托契生來况幷鄕。眞學已成君子態。深工宜在昔贒行。浮沉世事今重壤。孝友家聲有五郞。從古如何仁不壽。謾將哀淚問蒼蒼。</text>
<title>挽詞[朴就逸]</title>,<text>天姿敦確世難倫。學業精全自樂貧。孝友聲名千載跡。寬仁德行痛無因。</text>
<title>挽詞[大谷羅四維]</title>,<text>吾君學業衆皆欽。處世何曾忤俗心。無命展才官未達。有仁壽理難諶。同家贅義分生死。托契襟期異昨今。哀誄欲題贐永訣。不堪樑月淚盈衿。</text>
<title>挽詞[李國萬]</title>,<text>吾鄕高處士。天質世無倫。彼此無惡射。純粹任天眞。霽月濂溪志。春風顔子仁。言行師聖傳。學業問美村。心中自有樂。窮居不憂貧。期年天不假。仁壽又何陳。幽明從此隔。題挽淚沾巾。</text>
<title>挽詞[羅弼聖]</title>,<text>公居章德鄕。早有醇儒名。溫雅人爭慕。篤實衆皆傾。從遊美村門。與聞禮義評。持身須謹愼。曾無忤俗情。而我蒙不遐。何論一識荊。事入黃梁月。奄忽分幽明。悲喜夏雲變。存亡春夢驚。只慰積善家。必有異瑞呈。五賢皆俊彦。家聲死猶生。黃壤遠故人。白楊繞新塋。空將一行淚。灑向飄丹㫌。</text>
<title>挽詞[寒泉金垂]</title>,<text>人皆謂我吾公沒。我謂吾公百世存。好學芳名今古赫。希賢高志死生敦。無憂當日忘家事。多福他年見子孫。義重姻親情未極。臨詞含淚不成言。</text>
<title>挽詞[宋世傑]</title>,<text>平生交契異諸人。晩節襟期轉覺親。傾盖討論惟去歲。臨床永訣在今春。世無知己曾何慍。德以豊身不厭貧。福善由來天未喪。方看玉樹滿庭新。</text>
<title>挽詞[魯省身]</title>,<text>學業淸脩德日新。操身謹厚任天眞。仁親誠孝人無間。友弟懽情世莫倫。數畒貧庄三逕繞。一庭琪樹五枝珍。侯山此夕鳳篴遠。頃刻人間六十春。</text>
<title>挽詞[黃載萬]</title>,<text>丈之長逝我深悲。不但從前荷警撕。老父病中恒抱痛。侍傍何耐日噓唏。</text>
<title>挽詞[尹時震]</title>,<text>處士南州說我公。姻親情義弟兄同。今朝忽報歸泉下。末路餘生淚滿瞳。</text>
<title>挽詞[金斗柄]</title>,<text>敦睦仁風聞四隣。淵源邃學在公身。如今無復承顔路。悵望佳城淚滿巾。</text>
<title>賻狀[尹拯]</title>,<text>狀上高處士靈筵。香一片。墨一笏。筆一枝。造主幷櫝。右。謹專送上。高處士靈筵。略備賻義。伏惟歆納。謹狀。戊午月日。尹拯推狀。明齋，農隱兄弟。</text>
<title>合享時題詠[原韻長城金天裕]</title>,<text>曾仰閙翁道貫天。卽看誌狀信其然。後贒靈配前賢廟。舊宇方新孝水邊。</text>
<title>合享時題詠[長城進士邊致道]</title>,<text>孝親至誠鍾於天。誦慕百年孰間然。一體羣贒同祭祀。暈飛黌舍聳泉邊。</text>
<title>合享時題詠[長城金必重]</title>,<text>韜光只是樂其天。誰識高風尙卓然。一體龍山俎豆地。淵源須沂孝泉邊。</text>
<title>合享時題詠[李維植]</title>,<text>先生德行格于天。血食千秋理必然。前後縟儀尊慕地。光風霽月感泉邊。</text>
<title>合享時題詠[白尙儒]</title>,<text>吾公至孝格于天。石井淸流味爽然。賢德有鄰千載下。滿庭風月自無邊。</text>
<title>合享時題詠[尹敏德]</title>,<text>曰我閙翁孝出天。一辭公議又同然。千秋匹美知何處。祠在靈泉活活邊。</text>
<title>合享時題詠[鄭頤煥]</title>,<text>孝學聳人又格天。此時躋配不期然。始知德行淵源在。一脉寒泉感水邊。</text>
<title>合享時題詠[朴良玉]</title>,<text>學工誠孝達乎天。不朽令名自古然。回首龍山新舊配。淸風長帶感泉邊。</text>
<title>合享時題詠[李璟]</title>,<text>學則淵源孝出天。後生誠感自油然。褒賢盛典龍山下。禮祭齊明俎豆邊。</text>
<title>合享時題詠[崔德感]</title>,<text>我公德行達乎天。配享鄕祠理固然。前後名賢同一宇。月山南麓感泉邊。</text>
<title>合享時題詠[蔡膺纘]</title>,<text>學受魯門孝出天。千秋血食是當然。前賢遺躅後賢繼。令聞彬彬被四邊。</text>
<title>合享時題詠[高敞金應聲]</title>,<text>前後名賢共感天。不孤其德是當然。龍山自此愈生色。濟濟靑衿景仰邊。</text>
<title>合享時題詠[族侄在彦]</title>,<text>自古名贒乃出天。百年褒美亦其然。今看孝學同躋配。道氣淸明石井邊。</text>
<title>合享時題詠[李基元]</title>,<text>學從魯老孝通天。公議百年孰使然。兩贒一廟同瞻拜。杖屨如陪霽月邊。</text>
<title>合享時題詠[族孫友八]</title>,<text>顯晦斯文任彼天。鄕隣悅服不期然。血食千秋誠美事。星辰應耀水南邊。</text>
