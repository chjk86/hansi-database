<title>遊金剛吟一絶 丁亥春</title>,<text>峽裏淸霜錦繡多。寒流㶁㶁下明沙。山中也是繁華地。不必公侯富貴家。</text>
<title>赴京時。重陽日在潼關。和副使許功彦。戊戌</title>,<text>孤城遠客月明宵。東望雲天故國遙。白酒黃花人不問。漫漫關路又明朝。</text>
<title>遭謗下衿川 庚子</title>,<text>年垂耄耋少精神。扶病投身寂寞濱。元是寒蹤能耐苦。本來偏性不隨人。百齡簪笏悲辭主。兩阜松楸喜近親。從此唯堪了吾事。非非是是付千春。</text>
<title>在關西作 辛丑</title>,<text>聖恩不許歸田里。三入關西鬢髮新。每過香山山下路。山靈應笑往來頻。</text>
<title>李三陟 廷馨 哀挽 丁未</title>,<text>芹舍初相識。英風已動人。入臺論議正。出宰撫循仁。海徼從戎日。轅門共事辰。謀疏資佽比。才拙荷調均。倉卒心愈確。艱難意益親。解組輕一髮。還第趁三春。淸冷餘空壁。優游作逸民。窮途多齟齬。浪迹任沈淪。憂國頭如雪。傷時淚在巾。上林霜月夜。東院露風晨。慷慨談論烈。慇懃氣味眞。深交愛漸篤。久敬志彌新。嶺邑非伸道。抱關是爲貧。哀哀遘二竪。杳杳返孤輴。知許平生友。忠貞社稷臣。公私雙涕泗。生死一埃塵。賢孝留諸子。康寧享六旬。公應不慊惻。我自倍悲辛。衰病那能久。朝昏且就窀。生前無限意。泉下向君陳。</text>
<title>齒落有感 辛亥</title>,<text>韓公通大道。底事苦吟詩。髮禿不須感。齒凋何用悲。老應癃病至。衰自死亡隨。天理本如此。唯當順受之。</text>
<title>尹相 承勳 哀挽</title>,<text>操履剛方確不移。平生俯仰肯隨時。巡南惠政疲氓誦。按北威名醜虜知。聯席昔年同氣味。啓輀今日隔容儀。老夫抱病安能久。會向重泉展所思。</text>
<title>鶴林正哀挽</title>,<text>天然美質自無疵。居養綺紈亦不移。邵德高年推一里。奇才妙藝擅當時。振振公姓千秋慶。咽咽薤歌此日悲。抱病未能隨祖席。同宗同閈義何其。</text>
<title>尹判書 國馨 哀挽</title>,<text>平生知許凋零盡。屈指餘存有幾人。厚德公今天不慗。沈痾我又鬼爲隣。群憂糾結心如割。萬事悲涼迹已陳。何幸構堂賢孝在。家聲百代久愈新。</text>
<title>春雨 乙卯謫洪川時</title>,<text>去年春旱憂無麥。今歲應知大有年。甘雨朝來流滿陌。疲氓歌舞竸鋤田。</text>
<title>和申象村 欽</title>,<text>兩地俱爲放逐臣。中間消息各沾巾。淸平山下昭陽水。日夜東流到漢津。</text>
<title>和李判校 綏祿</title>,<text>蒼煙白雪滿山家。客裡逢君感慨多。恩重兩朝思草結。心丹一片已頭皤。江潯日落烏啼樹。天際雲收月暎河。惆悵今宵情不盡。再來休悞趁春和。判校期以春和再來故云故人來自遠。雪裡訪荒居。激烈意無盡。慇懃情有餘。山深多虎豹。谷邃走麕猪。良苦好歸去。戒心行李於。</text>
<title>聞李𥡦赴野老亭。與主人劇飮。所次詩醉不成書。歸來臥不省。故和次嘲之。以寓戒酒之意。</title>,<text>流水桃花名勝區。武陵風景入綃圖。箇中自可尋眞趣。愁樂何須酒有無。</text>
<title>所和殊欠自戒之意。故復次以贈。</title>,<text>愛孫如子意區區。戒酒題詩爲爾圖。一絶和來惟浪語。中心莫是悔萌無。</text>
<title>嘆衰自挽贈李𥡦二首</title>,<text>盛年能幾日。七十轉頭頃。朝起恒還臥。宵眠輒乍驚。蹣跚脚少力。暯翳眼無精。乘化聊歸盡。梧山草樹平。始願惟干祿。高官豈所期。才疏用不適。性偏事乖宜。頭白丹心在。途窮素志衰。兩朝恩渥重。終未報毫絲。</text>
<title>自挽二首。李𥡦雖和次。而皆自浪吟而不爲酬答吾意。故戲代李𥡦復次以贈。</title>,<text>詩禮恭承訓。操存造次頃。居家善最樂。愛日意還驚。耈耋新年慶。心神舊歲精。乘雲莫厭世。主聖泰階平。杖屨追從處。江山若有期。人隨地共朴。主與客相宜。節換身猶健。年尊志未衰。哀詞乃爾苦。令我淚如絲。</text>
<title>有感次泛波亭韻。贈外孫李𥡦。</title>,<text>江上微茫遠近林。胸間攪擾感傷襟。覊來俯仰今亭觀。老去凄涼舊瑟琴。節換轉深懷聖澤。時移猶願守吾心。愁中且對孫兒秀。愛悅之情自不禁。余昔有感。常以琴遣懷。今無琴。以拙句代琴。呵呵。</text>
<title>次李判決 龜 四美亭韻。贈宗孫李察訪邦輔。且以示孫李𥡦求和。丙辰春</title>,<text>風月餘新境。江山廢舊情。時移歌舞盡。春到草萊靑。光景同今昔。興衰異視聽。構堂孝孫在。會見起重扄。</text>
<title>野老亭</title>,<text>野老安閑宦老榮。山亭幽靜水亭淸。川流遶嶽魚熊具。林下休官錢鶴幷。卄載長思昔年契。一樽相對此時情。羈蹤多病嫌登眺。夜月朝雲恨未平。</text>
<title>重三日偶吟</title>,<text>一年佳節三春暮。老少悲懽自不同。多少少年群聚去。悄然相對兩衰翁。</text>
<title>和次李𥡦韻 二首</title>,<text>異地良辰景物新。兩眉愁對百花顰。遙知洛下三江上。歌吹中流樂晩春。春山影倒碧江空。花發花凋雨後風。麗日正宜勤講讀。不要沈醉對春紅。</text>
<title>偶吟</title>,<text>邑廢民殘少。山深春色遲。江頭日欲暮。是我斷腸時。</text>
<title>和次李𥡦韻</title>,<text>邑廢荒村在。誅茅結小亭。傍臨平野曠。前對亂山靑。雨歇龍歸洞。江空鷺下汀。霏微迷草樹。濃淡遶雲屛。情遇佳時感。眸因美景明。愁餘仍嘯詠。意味一船淸。</text>
<title>送李司議 廷赫 遊金剛 洪川縣東。有猪奴羅跂之里小山。沈一松宰洪時。稱以小金剛。故後人仍名焉。</title>,<text>天下名山名不空。金剛萬嶽攢雲中。小巒奇絶看猶好。松老題稱意亦通。瓮岸鷄巖吾縮首。猪盧羅跂子登峯。夕陽微雨長程外。瞻羨悠悠思未窮。</text>
<title>和次李𥡦雨夜詠懷絶句</title>,<text>江城春雨坐中宵。回顧平生事已廖。七十年來非與是。祗今霜雪鬢森蕭。</text>
<title>司議率其二子𥡦，積。步出江口。遊覽而還。𥡦有詠歸詩。和次以贈。</title>,<text>衰病多年氣力微。神魂空向水雲飛。悲吾去國藏危跡。喜汝登山拂短衣。蝸舍幽襟開北戶。鷄巖佳景送西暉。去留動靜俱堪賞。不必沂雩竝袂歸。</text>
<title>和次李𥡦提籠忘採葉</title>,<text>孤枕殘燈小院深。晨興却向陌桑陰。分明昨夜漁陽夢。惆悵蠶功不在心。</text>
<title>示李𥡦</title>,<text>落盡南山千樹花。雨餘新綠滿長坡。不知春色歸何處。還喜熏風澤物多。</text>
<title>適遭家厄偶吟 二首</title>,<text>桓亂門徒懼。匡虞弟子憂。唯當修在我。何用苦悲愁。窮通有定命。死生在天時。隨命隨時了。安安樂不疑。</text>
<title>洛居有手種薔薇。四月忌祭。必煎花薦進。今在洪川遇忌。有感。</title>,<text>手種薔薇在洛陽。遙知花發正芳香。寥寥異地逢齋日。思昨煎餻意自傷。</text>
<title>和次睦南原</title>,<text>君憶吾時吾亦如。霜風兩地落條疏。慇懃遠寄相思字。且敎山村食有餘。</text>
<title>秋江吟 在驪州時</title>,<text>葉脫山容瘦。風恬江面平。遊人不知返。向晩更多情。</text>
<title>鄭寒崗挽 庚申</title>,<text>敎弛經殘聖學湮。斯文何幸有斯人。立朝致用忠而正。建塾開來篤且純。峽裏幾年思不歇。嶺中千里接無因。他時泉下如承誨。景慕平生志可伸。</text>
<title>姪敬傳挽</title>,<text>愛爾天資哲且仁。情爲父子敬而親。十年荊棘同憂楚。萬里風霜共苦辛。治最三城才可惜。身縈二豎志難伸。老夫朝暮行隨汝。遙望松楸淚在巾。</text>
<title>雙柏亭偶吟</title>,<text>一帶長江兩峽間。山圍水曲水圍山。水流無盡山無限。登眺茫茫思汗漫。</text>
<title>偶吟</title>,<text>死生有命寧煩念。禍福隨天不動心。不失吾心吾事畢。悠悠此外更何尋。</text>
<title>任持平 叔英 挽</title>,<text>山河間氣五星精。三代遺風一代英。志操讜論今表準。文詞詩律古工程。身資冷落居貧泰。家道零丁處困亨。休恨命窮官未達。三公不換此聲名。</text>
<title>錦障花草帖 六首幷敍</title>,<text>凡人於先世翰墨。必敬之而寶藏之者。非爲其翰墨也。敬祖先也。天朝提督毛公文龍爲防胡來鎭我西陲。致西送禮。有綃六幅。下端皆有刺繡花草而空其上端。蓋爲題詩地也。賤豚孝傳請詩及筆跡於我。渠非不知我素不從事於翰墨。而猶請之者。卽敬祖先之意也。且我年到八十。朝暮入地。渠之此請。意實有在。余悲其意。而書拙句以與之。昔杜羔見其父筆跡於破壁煤煙。而興感起拜。今余之所贈雖拙。亦我精神所寓。非破壁煤煙之比。知渠他日將以此思我。而亦將以此敬我之遺體。戰兢自持。如臨如履。不忘於跬步之頃也。仍念父子間相贈。固不可以示於人。第蒼石公與我爲姻親。余平生愛敬其文行相契。幸得其所和詩。以冠於各貼之首。欲藉重以爲傳家之翫云。蒼石卽李公諱埈字叔平。池邊碧芷草。池上紅蓮花。景物隨處好。偏宜五侯家。誰似山中人。橫琴弄月華。附次韻 蒼石翠交窓前草。紅匝池邊花。出門春似海。景物粧詩家。更憐山作帳。宴坐圍九華。桃杏夾瑤草。松杉間瓊花。繁紅悅俗人。晩翠宜山家。請君擇於二。後凋與早華。附次韻 蒼石桃李非勁草。松栢無奇花。何人繡二種。異品爲一家。主翁嗜好別。貴勁不貴華。黃菊交野草。翠竹暎山花。野僻隔塵蹤。山深少人家。誰愛苦幽獨。爭憐眼前華。附次韻 蒼石竹邊多異草。春來發百花。澗壑窕而深。應广幽人家。自憐失脚翁。塵土踏東華。谷草連堤草。甁花對盆花。蜂蝶去又來。紛紛繞隣家。秋風一夕至。無復逐芳華。附次韻 蒼石安得茹芝草。又復餐菊花。飛騰逐化人。上謁玉皇家。長與列仙子。玄訣討瑤華。夭夭原上草。灼灼園中花。移來金玉缻。粉餙富貴家。不如在地時。雨露自然華。附次韻 蒼石澗邊生幽草。春來自開花。不願盛玉盆。被賞綺紈家。却恐鶗鴂鳴。容易損芳華。春雨千莖草。東風萬樹花。草枯委泥塗。花飄落誰家。物盛必有衰。安得久芬華。附次韻 蒼石化工産百草。東皇發百花。如何草與花。出自刺繡家。上世尙朴素。末俗崇繁華。</text>
<title>偶吟書與許秀才穆。出於相愛也。壬申孟夏</title>,<text>燕語喃喃鶯語滑。蘭香馥馥藏香新。飛禽植草知時節。順序遨遊老此身。</text>
<title>夢作 幷敍癸酉</title>,<text>余自少以善夢稱。老後神精散亂。夢亦無驗。但於十月一日夜夢。吟古賦花落重門。燕巢空堂之句。暗黑中開眼。分明見落花巢燕。覺後花香猶在手矣。又去夜睡未覺間。輒又吟前句。而仍自吟成絶句曰。天上神仙去兩周。人間日月又三秋。落花啼鳥春風老。自此以後則半睡半覺。覺後仍足成曰。燕入空堂語不休。此詩之意。未知何謂。古亦有詩䜟。或正言之。或反言之。余思之。計以年月。則春風老者。是三月。蓋謂三月當死也。過則明年有閏月。春風老者。亦三月也。聊乘化以歸盡。樂夫天命復奚疑者。是古人之詩也。不以此爲心而强解死日。亦曲矣。因自笑之。</text>
<title>唱酬詩[晉原府院君柳根]</title>,<text>我國家優老之典大者有二。一曰賜几杖宴。一曰耆老宴。異數也。七十致仕。禮之常經。國制官至一品。年七十以上。係國家輕重。不得致仕者。禮曹啓聞賜几杖設宴賜酒樂。未有出於特命者。耆老之設。肇自前代。隆於我朝。恭惟我太祖康獻大王枉屈至尊。親臨斯會。至作耆老之軸。御諱親筆。藏之本所。錫以臧獲等物。列聖寵賚土田魚場船稅之屬。凡所以惠養老臣者。靡不畢致。恩至渥也。自是年七十位正卿者。謂之耆老所堂上。每歲春秋。設宴賜酒樂。龍蛇兵革以後三十年間。故蹟蕩然無存。人臣不敢告老。賜几杖盛典。蓋未之見也。耆老所設宴亦幾乎廢矣。天啓三年春三月。我殿下應天順人。纘承丕基。使彝倫復敍。日月重明。起故相置之首揆。卽今之領議政也。相公鞠躬盡瘁幾半歲。疾作屢辭。不許退。我聖上特命賜几杖。耆老諸相公相謂曰。領相入來以後。卽須行相會禮宴。相公辭之以國家多事未暇及此。盍於相公受几杖之日。兼行是宴乎。首相亦不復辭。將是意入啓。乃於九月六日。卽東郭領相舊第隙地。設供帳行二宴。今之耆老只七位。而金城君李公適以病不能參。驪陽君閔公，禮曹參議李公曾預是會。今雖降資。是卽耆老所先生。共九位。故事議政不拘年至。必預是宴。實與司馬公參洛中眞率會相類。領敦寧，右贊成，六卿，判尹正卿以上竝參。禮官掌邦禮。禮部亞卿亦預焉。政府郞，左右舍人俟于外。諸相公亦許隨後入。中使，知申事，注書擎敎書奉宣醞而來。禮畢坐定。領相謂根曰。蓋聞自古及今。凡有盛事。必形諸述作。庶垂之後。願公爲我賦詩。以紀今日事。仍竊自念根年七十有五歲。蒲柳早凋。衰朽特甚。徒以曾忝秉筆。有此授簡。豈復有筆力可得以揄揚而無毫髮遺恨乎。旣承俯敎。終不敢辭。略書顚末。列敍席上諸位。繫之以五言排律十韻。詩曰。几杖眞殊錫。耆英各暮年。佳辰逢盛際。勝事定無前。九老香山會。端明洛水筵。傾朝儼簪笏。平地卽神仙。霞酌中官勸。芝綸內相宣。御廚分玉饌。天樂奏絲絃。霑雨衣猶整。侵宵坐屢遷。三台位最上。五福壽居先。日者爭加額。時乎望息肩。聖心誠倚重。努力任扶顚。</text>
<title>唱酬詩[行判中樞府事鄭昌衍]</title>,<text>我國宰臣。必齒德俱尊然後入於耆老之列。此人世之罕慶。官至一品。係國家輕重者。據禮致仕然後有賜几杖之典。此罕中之尤罕。榮貴極矣。至於相公。知遇聖明。起廢荒野。唯思許國盡瘁。雖或疾作控辭。未嘗以致仕爲請。而几杖酒樂之錫。特出於聖衷。此則前古之所未有。豈不焜燿於一代。馥郁於簡策者也。是宴也。公請於在座諸賢詠歌事蹟。以爲傳後之玩。以薄劣忝陪席間。混索拙語。辭不獲已。謹依首撰原任太學士西坰公之韻。綴蕪以呈。白水飛龍日。蒼姬養老年。遭逢元不世。齒德孰居前。鼎席迎家耄。需雲屬盛筵。扶衰頒几杖。聯佩摠神仙。瓊液濃殊渥。金蓮出特宣。春回鄒子律。歡叶伯牙絃。髣髴家庭見。悲涼歲月遷。傾城讙溢巷。加額覩爭先。入室常薰馥。窺牆豈及肩。同霑雨露處。玉燭照華顚。</text>
<title>唱酬詩[議政府左議政尹昉]</title>,<text>聖主開熙運。元臣卽耊年。都民加額後。經席給扶前。几杖紆殊寵。耆英敞法筵。慶膺天錫嘏。歡覩地行仙。丹綍中書捧。黃封內府宣。松風鳴委佩。簷雨雜繁絃。金鼎珍頻送。銅盤燭屢遷。見知眞自惜。聞道固吾先。魯鈍欣承誨。周行猥比肩。祗應寬禮數。醉語不妨顚。</text>
<title>唱酬詩[議政府右議政申欽]</title>,<text>上相調元日。中興啓運年。鹽梅千載會。劍履百僚前。周豆頒璿極。堯樽列綺筵。西園迎國老。東閣坐眞仙。几杖榮膺錫。絲綸恪拜宣。歌傳雲外響。曲轉夜深絃。夷險仍高節。滄桑閱幾遷。生靈今有望。耆德更無先。弱植依知己。明時幸比肩。不須驚跋燭。觴詠正狂顚。</text>
<title>唱酬詩[延陵府院君李好閔]</title>,<text>天啓癸亥之秋。領議政梧里李相公老病乞骸。上不準辭。賜几杖以安之。越九月初六日癸巳。耆老所官。詣相公第設宴。共歡承几杖。上賜樂。命中使及都承旨等官行內外宣醞。是日也。諸大臣六卿，政府東西壁，京兆尹，禮部堂上及曾經耆老所官皆會焉。禮罷。諸公咸若飮于海。裒然以歸。西坰詞伯敍以詩之。好閔亦年踰七十。獲忝是宴。用西坰韻。同記盛事。豈敢詩也。只要聯名末簡。以取榮於後觀云爾。詩曰。鳩玉從天下。宮壼享耊年。上公方篤棐。殊渥自超前。無地堪營宅。承松且可筵。都人喧盛事。觀者覩群仙。樂度公私曲。杯傳內外宣。周旋循異禮。歌詠叶高絃。遯野休思昔。當槐幸莫遷。枚鄒步武後。綺皓典刑先。舞罷雲移景。冠欹雪嚲肩。顧余叨末席。聊復醉華顚。</text>
<title>唱酬詩[延原府院君李光庭]</title>,<text>聖主龍飛日。宗臣鶴髮年。風雲契不世。几杖寵踰前。北闕紆宸渥。東城敞綺筵。耆英拚勝會。冠佩儼群仙。佐漢咸推葛。興周共戴宣。瓊杯傳桂液。法曲拂鵾絃。擬答丘山重。還憂歲月遷。芳名宜自遠。盛業孰能先。鼎有調鹽手。盤無掩豆肩。安危身上在。莫憚疾華顚。</text>
<title>唱酬詩[兼禮曹判書李廷龜]</title>,<text>我上即卽位之日。首起梧里李相公於驪江謫所。蓋所以明五典表百僚也。公感不世之遇。夙夜莅事。居無何疾作。告章連上。上憂之。將車駕臨問。公驚懼伏闔叩謝。上迎見勞慰。仍命賜几杖。几杖雖稀世。亦舊制而此尤異數也。公素貧。不能辦供具應。故事禮部擇日以聞。命內外宣醖賜樂一等。耆老所曾有宴需將以享公者。至是兼設焉。亦勝事也。與會者耆英及卿相。金章白髮。輝映樽俎。酒闌夜深。扶携迭舞。不覺小雨沾濕。人望之如神仙。席上。公屬諸公詠其事。不佞年少於端明而官同於白傅。乃敢僭擬端明之小序而仍效白傅之六韻。其詩曰。佳節重陽前數日。太平天啓第三年。聖人御極乾坤正。元老還朝雨露偏。斗屋豈容臨法駕。小庭纔足敞華筵。扶衰几杖猶常典。奬德絲綸是特宣。齒竝潞園身較健。會同眞率禮無愆。吾村雖僻斯爲盛。勝事千秋畫裏傳。紫極開熙運。黃扉冠耋年。班仍三入後。禮絶再生前。故事耆英會。新恩几杖筵。傾朝迎太宰。披籍列群仙。宸翰聯翩下。宮壼次第宣。金章映白髮。瑤瑟咽朱絃。雨過樽仍在。松盤席不遷。鯫生叨容右。盛事覩爭先。劇飮從濡首。豪吟或聳肩。扶公聊一舞。吾醉敢辭顚。</text>
<title>唱酬詩[西平府院君韓浚謙]</title>,<text>聖明優碩輔。隆典禮高年。國以人增重。公膺寵倍前。耆英方設會。几杖特開筵。槐棘聯群宰。蓬瀛集列仙。官庖催迭進。宮醞肅初宣。漢札擎綸綍。虞韶雜管絃。君臣由義合。否泰與時遷。天地生成大。風雲眷遇先。香山難竝躅。洛社肯隨肩。下席同霑渥。賡詩喜欲顚。</text>
<title>唱酬詩[全城君李準]</title>,<text>慶壽南陽相。追思五十秊。留歡吐茵後。托興奉觴前。未死還今夕。平生又此筵。扶筇眞却老。隱几穩稱仙。聖渥方時降。公功自日宣。堯羹分翠釜。舜樂徹朱絃。耆會簪仍盍。台階席不遷。沈痾吾最甚。快覩世爭先。獨負龍門御。曾隨燕齒肩。新詩紀聞健。椽筆愧張顚。往在癸酉。洪忍齋受几杖之日。準以注書。奉敎書几杖以進。仍叨席末。故第一二句及之。</text>
<title>唱酬詩[議政府右贊成李貴]</title>,<text>維嶽何秊孕秀奇。降生耆德係安危。隋珠豈擅連城價。威鳳還慙瑞世姿。綠野裵公外夷問。洛陽司馬小兒知。頃遭濁俗淪彝則。獨抱淸修歷險夷。人鬼關防猶力扼。死生岐路自神怡。誰知大老重來日。正爲玄功再造時。方爲聖明開壽域。肯因衰邁負昌期。經綸不待加頤養。筋力唯應賴護持。几賜烏皮安白髮。杖扶鳩刻上丹墀。褒賢已覺無前寵。錫宴仍隆曠古儀。中使降從龍虎闥。群公來自鳳凰池。珍分太府輝金椀。酒瀉黃封瀲玉卮。法曲娛賓閙絲竹。耆英列坐皓鬚眉。殊恩不數南宮宴。盛事休誇上苑詩。八十遐齡猶罕有。一千熙運又相隨。君臣際遇眞無比。齒德兼全更有誰。幸逐鵷鸞叨末至。自慙蒲柳已先衰。鵬溟縱未容蠡測。豹澤會蒙許管窺。此會豈宜無繪事。餘歡端合被新詞。何當共保昇平樂。洛社遺風永不墮。</text>
<title>唱酬詩[漢城府判尹李德泂]</title>,<text>乾坤再闢屬淸夷。台閣登庸舊相時。殊錫烏皮便老病。勉留黃髮寄安危。三朝碩輔聯賓席。九醞恩波溢賜卮。功業佇看垂竹帛。孤忠偏荷聖明知。天扶仙李業重恢。首起宗臣復上台。盛事更看靈壽賜。異恩還許綺筵開。蒼顔白髮群英集。霞醞芝綸近侍來。際遇明良千載幸。願將民物奠春臺。</text>
<title>唱酬詩[兵曹判書金瑬]</title>,<text>赤舄東還日。黃扉再入年。耆英兼設會。几杖益光前。露菊重陽節。霜眉九老筵。賜書誇衆坐。法酒動群仙。感激恩波闊。丁寧德意宣。舞傞依翠袖。歌裊雜朱絃。進退時衰盛。榮枯無變遷。贊無寧恨晩。加額已爭先。數仞容投跡。諸公許比肩。白頭叨授簡。醉墨愧張顚。</text>
<title>唱酬詩[議政府右參贊李時彦]</title>,<text>千載有今日。於皇天啓年。道高三代上。禮絶百王前。夏饗兼殷食。金樽又綵筵。青雲帝賚弼。白首地行仙。寶几中心貺。溫綸內旨宣。秋風飄舞袖。夜雨慢琴絃。再見乾坤造。幾經歲月遷。登庸若未及。福德更無先。鵷列曾追武。膠庠幸竝肩。良辰湛露飮。大醉不成顚。</text>
<title>唱酬詩[議政府右參贊李時彦]</title>,<text>今夕知何夕。耆年又引年。至恩兼至寵。無後亦無前。瑞日明梧砌。祥風動綺筵。聖明優大老。令節會群仙。玉案軒皇制。鳩筇漢史宣。天廚降美祿。法部奏危絃。秩秩醒還醉。厭厭坐更遷。夔龍盡在座。文富倘居先。白首應無替。丹心可永肩。題詩形繪事。蕪語太狂顚。</text>
<title>唱酬詩[刑曹判書李時發]</title>,<text>舊德還三府。新朝第一年。達尊元絶右。善養更超前。几杖承隆典。杯盤敞盛筵。東都延九老。南斗集群仙。寵渥黃封灩。恩言紫綍宣。梨園分法曲。松籟和繁絃。善頌推張老。雄詞較史遷。孤蹤叨至末。快覩幸居先。商皓欣陪躅。洪厓怳拍肩。何方傳勝跡。神妙賴毫顚。</text>
<title>唱酬詩[吏曹判書吳允謙]</title>,<text>初服興周日。深衣起洛年。尙賢班序首。尊齒禮無前。几杖紆恩典。官曹敞法筵。軒車塡委巷。環佩集群仙。玉札從天降。黃封自內宣。進羞紛水陸。選樂䙚歌絃。劇飮樽頻倒。餘歡坐屢遷。鯫生叨席後。燕賀在人先。旣祝壽崇嶽。更期心永肩。同朝均有喜。元老好扶顚。</text>
<title>唱酬詩[驪陽君閔仁伯]</title>,<text>聖上撥亂之初。卽因加額之望。起完平大監於遷謫中。復正首揆之宅。夙夜半歲。勞勩成疾。特命賜几杖。耆老所亦請於賜宴日兼設耆會得允。朝家兩大盛事。一時竝擧。眞千載曠禮也。以伯曾忝耆英之末。今雖降資。領台別召與宴。尤覺僭越。謹綴七言近體一律。以侈踰分之榮。天運循環往復還。聖朝欣覩否傾年。同休首際明良會。元老先膺几杖宣。滿座共嗟鴻渥重。深杯爭祝鶴齡延。鯫生忝竊知非分。爲是曾陪洛社賢。</text>
<title>唱酬詩[禮曹參判吳百齡]</title>,<text>已宿文光德。仍高卓茂年。係深身敢退。咨切席方前。漢省尊師典。唐坊尙齒筵。龜章羅上客。鶴髮儼眞仙。綺食瓊廚送。金漿玉椀宣。天香涵紫綍。法曲泛朱絃。恩覺秋寒辟。歡忘夕景遷。至榮人共艶。奇事世誰先。得不殫公力。應須體佛肩。扶顚衆所祝。吾意欲無顚。</text>
<title>唱酬詩[承政院都承旨李弘胄]</title>,<text>天地重新日。邦家再造年。起賢湘澤畔。虛席黼扆前。几杖頒恩典。耆英敞禮筵。三台映八座。九老會群仙。北闕絲綸降。東城御醞宣。瞻聆稱盛擧。歌管雜繁絃。銀燭宵光冷。金風歲序遷。周旋誰敢後。快覩共爭先。駑質叨將命。鵷行幸比肩。醉來多逸興。忘却雪渾顚。</text>
<title>唱酬詩[禮曹參議李慶涵]</title>,<text>國朝優老典。重見中興年。佳節三中後。黃花九日前。樹無丞相宅。園設尙方筵。氷蘗輸元宰。貂蟬會列仙。珍羞光祿送。瓊液內壼宣。几杖存儀制。歡娛陋管絃。倚醺宵易罄。因雨席頻遷。位豈居賓右。才慙授簡先。恩榮齊拜手。蹈舞敢隨肩。盛事鋪張筆。文章序壓顚。</text>
<title>唱酬詩[議政府舍人李聖求]</title>,<text>甚矣人道之難備也。凡人之生世。有才有德。能爲君子人。一難也。雖有才與德而能達施於當世。二難也。淸標苦節。老而益篤。俯仰無愧怍。三難也。功成名立。位極人臣。四難也。筋體骨肢和安少疾恙。望八之年。尙能聰明康健。五難也。今我相公旣能備五難者。而又遭不世之遇。得展致澤之志。將使吾東方數千里之國之民。同躋於仁壽之域。則人道之全備。豈復有難於斯者哉。玆惟我聖明因相公告病求退。推極尊賢養老之意。錫以几杖。繼以饗燕。其恩禮之隆。會集之盛。誠所罕聞。設使此事在於古昔。後人之歆艶爲如何也。幸而不佞身親見之。濫仄樽俎之末。與乎鍾鼓之樂。千載一時。豈不難哉。於是。晉原相公以詞壇老匠。首爲序及長律詩以詠歌之。遂屬之座中賓僚。莫不有賦焉。如蒙學後生。何足以揄揚萬一。而不敢辭以不文。謹掇雙韻一章。拜手以獻。其詩曰。惟天眷佑我海東。作我聖后賚我公。我公德業伊周同。白首夷險全孤忠。明良際會情義隆。再奠宗祀蘇民恫。如何求退還悤悤。章奏屢貽宸心忡。向來時事久屯蒙。憂虞不獨在犬戎。唯當盡瘁懷匪躬。經濟猷爲期始終。遂加優禮示深衷。几杖新命回重瞳。鳩頭扶杖替僕僮。烏皮可以安衰癃。曠世異數紆荃聰。蠲吉設宴耆英通。時維九月秋色融。菊有黃華霜葉紅。高張繡幕蔽蒼穹。錦茵綺席排花叢。珍錯堆盤出兩宮。上尊色味傾新豐。梨園歌管雜絲桐。一部天樂何渢渢。中官勸酌若飮虹。內相宣旨綸音洪。滿座賓客集才雄。金犀交映位秩崇。三丞相及四元功。五大學士皆宗工。中有綠髮神仙翁。渭濱大老眞非熊。香山勝會想遺風。洛水美跡傳詩筒。燭前微雨洒濛濛。催飛玉斝金罍空。鯫生何異松下蓬。獲逢盛際慙倥侗。當筵旣醉神䑃朧。執壽獻祝拜舞中。國家佳氣政鬱蔥。聖壽無疆齊華嵩。我公轉少顔如童。長陪問道於崆峒。三韓民物樂沖沖。澤及禽獸兼昆蟲。豈止陰山早掛弓。海波帖息凝靑銅。環宇淸明絶螮蝀。盈朝賢俊共磨礱。便令不才辭藥籠。歸去好睡秋江篷。太平萬歲君恩鴻。</text>
<title>唱酬詩[議政府舍人李埈]</title>,<text>洪惟我殿下卽位之初。起李公爲領議政。明良相遇之盛。近古所未有也。是年九月初六日。上遣中使授几杖饌具。仍命兼行耆老宴。卽古養老於秋之義也。左右揆二相六卿同會。卽古三公卿大夫同往之義也。此禮之不見於世久矣。公何以得享於身也。公以正論姱節。曾不容於濁世。十年廢斥之餘。入而踐三台之首。其德望之高。巋然若魯靈光矣。而當宁好賢之誠。又與古之乞言者異世同符。始公之以病聞也。至欲屈玉趾而躬問。則今之所以加盛禮於公者。固其常也。是時公年七十有七矣。風神粹然。精力不衰。屬時訪落。朝有老成。其正人朋來之倡乎。其麒麟游泰畤之候乎。其平太階奠方極之會乎。埈以省郞。謖足覩盛事。不可無一語以識之。乃次西坰韻。略述賀忱。若公之盛德淸風。自足以輝汗簡而播口碑。此不書。詩曰。神化重熙日。孤臣久廢年。抛竿驪水上。搢笏玉墀前。敬老豐周饗。優賢陋楚筵。尙方頒几杖。東郭會神仙。露菊乘秋掇。金蓮入夜宣。汪恩深似海。直道本如絃。節爲臨危著。心何處困遷。陳謀知學邃。見事炳幾先。往哲眞同躅。英名莫與肩。壽星瞻瑞彩。稽首喜如顚。</text>
<title>唱酬詩[議政府領議政李元翼]</title>,<text>元翼於己未歲。自洪川移寓於驪江之仰德村。屬時更化。首蒙起廢之恩。實天啓癸亥之三月日也。自念薄劣無似。疆仕之年。旣無毫髮有補於國事。卽今衰耗。有何精力。可以供職而不至於敗闕也。登揆席數月而病果發。控免之章。至數十上而不準辭。乃於九月六日。仍授几杖。有饗焉有樂焉。有敎書以溫諭焉。矜老逮下之意。藹然三代之風。臣是何人。敢膺曠世異數至於此耶。兢感之至。無地措躬。在座諸公皆有詩。又以揄揚盛事。元翼雖不解文字。情激于衷。不能自裁。敢綴蕪詞以續貂于後。龍飛開運日。鳳曆紀元年。玄德聞中外。神功冠後前。招賢置輔閤。籲俊列經筵。菲質慙群彦。塵蹤廁象仙。未申骸骨請。驚奉綍綸宣。几杖兼魚酒。伶優雜管絃。醺醺儀不爽。秩秩坐無遷。衰劣諸臣下。恩榮一代先。庶殫千慮得。永矢寸心肩。隕結知難報。將身任仆顚。</text>
<title>唱酬詩[吏曹參判李睟光]</title>,<text>惟天啓三年上卽祚之初。首起公爲領議政。圖惟至治。與一國更始。未幾公以年至乞休。上惜其去而留之。特賜几杖酒樂。蓋殊命也。于時耆老諸公遂同日設宴。以侈其寵。晉原府院君柳公倡爲詩。以屬在座者咸和之。時九月六日也。睟光位卑且少。不獲從諸公之後。竊聞其事而艶之。今相公不以無似。亦命步其韻以進。爲幸大矣。謹綴蕪詞。仰塵台覽。柱石扶危日。蓍龜倚仕年。峨冠黃閣上。鳴珮紫庭前。洛水群英會。香山九老筵。園廬貧宰相。形貌古神仙。玉札中書降。瓊羞御府宣。香斟鸚鵡盞。樂奏鳳凰絃。盡興衣從濕。多情席更遷。餘生憐最後。盛事記吾先。喜語徒盈耳。卑官敢比肩。天曹舊郞屬。衰劣愧華顚。萬曆癸酉。洪領相暹受几杖時。先君以都承旨銜命進參。故云吾先。</text>
<title>唱酬詩[司憲府大司憲鄭光績]</title>,<text>黃閣登庸日。淸名籍甚年。匡君無出右。非道不陳前。正趁重陽節。新開九老筵。身邊頒几杖。地上有神仙。宸札從天降。宮壼自內宣。東南賓主美。律呂兩三絃。短晷情難盡。行杯坐幾遷。恩榮霑旣渥。夙夜報宜先。洛社將聯躅。蘭亭敢比肩。願言爲柱石。終始任扶顚。</text>
<title>唱酬詩[吏曹參議金尙憲]</title>,<text>今上反正之初癸亥三月。首起梧里相公。再冠台班。所以明大倫復舊政慰士民之望也。時公之年已七十有七。是年九月。公上章乞退。上遣中使內臣。特賜几杖。以禮留公。公自念宗戚大臣遭不世之知。感激恩遇。不忍堅求退去。黽勉承命。於是耆老諸公聞之曰。公素無起樓之地。無以榮上賜。乃相與謀造公第。第狹馬不容旋。乃就其傍空地。設耆英會。盛集公孤以樂之。咸喜公强健不衰。能副聖上慰留之勤。而足以任世道之重。因各賦詩以詠其事。大學士晉原公實唱之云。噫。日不能恒明而昏繼之。世不能恒治而亂繼之。人不能恒少而老繼之。此天道人事所不能免者。惟天行健。故迭明於昏繼之後。惟聖王法天行道。故反治於亂繼之後。惟君子自强不息。故不衰於老繼之後。今我公逢時變故。盡言被逐。堅貞之志。愈益自厲。肆乃以元老壯猷。登庸於再造之日。所謂昏復明亂回治老不衰者。於斯徵矣。此實陽道方享。國運靈長之會。吉祥善事孰大於是。宜諸公之詩之歌之美之也。尙憲出入公門下。受知最久。凡有慶禮。禮不敢後。今歲四月旣外除。乃始援琴而見於公。公進而慰之。仍擧前事命續貂焉。遂敬諾。復書小引。以弁詩首而倂獻焉。詩曰。仁人必得壽。聖王不遺年。際遇承恩眷。安危係却前。乞休恭引禮。優老別開筵。鳩杖兼烏几。中官竝列仙。黃封蟻泛灩。紫誥鳳銜宣。賀客耆英社。伶音法部絃。榮光堪把玩。歲月任推遷。盛事傳宜久。宗工賦最先。賞無安世札。憐聳浩然肩。媿荷徵詩意。狂吟筆欲顚。</text>
<title>唱酬詩[承政院左承旨趙翼]</title>,<text>時當五百歲。際遇一千年。元老今無匹。三尊孰有前。恩光優異數。耆舊盛初筵。世代稱爲聖。衣冠望若仙。御樽中使送。寵綍侍臣宣。何獨傳方冊。端宜被管絃。風行惡自絶。澤及善能遷。守在封疆外。功存造化先。遠追隆古蹟。永息小民肩。盤石安宗社。從玆豈畏顚。</text>
<title>唱酬詩[慶尙道觀察使李敏求]</title>,<text>道濟須名世。神扶必得年。寵光三錫後。禮絶百僚前。几杖隨新命。尊罍倚暮筵。傾朝羅劍佩。却老儼神仙。事創艱虞會。忠期志力宣。歡娛寧及暇。燥濕已安絃。樂盛儀容備。秋高節序遷。恩波真夐潤。壽域渺開先。締構須同體。財成仰弼肩。周家方善養。德業付閎顚。</text>
<title>唱酬詩[吏曹參議李植]</title>,<text>風雲回泰運。廊廟禮高年。自洛爭加額。居東舊跋前。加恩申几杖。迓寵勅盤筵。更許聯耆宰。欣瞻降地仙。金章中座耀。玉斝內官宣。山影含帷㡩。秋聲襍管絃。應占德星聚。似閱刦灰遷。盛業期終始。高風冠後先。香山非受錫。靈壽敢差肩。勝蹟留圖繪。菲詞愧劇顚。</text>
<title>唱酬詩[禮曹參議睦長欽]</title>,<text>大老歸朝日。吾王反正年。名高韓富上。禮盛漢唐前。令節當吹帽。殊恩在設筵。金章十學士。白髮八神仙。几杖依常典。杯盤是別宣。佳人燕與趙。繁樂管兼絃。日昃松陰轉。更深燭影遷。豪吟誰敢後。懶舞復爭先。洛水還同跡。香山豈竝肩。荒詞試提挈。紀末却忘顚。</text>
<title>唱酬詩[右副承旨睦大欽]</title>,<text>紫極初昇日。黃扉再相年。太平知有像。嘉會更無前。几杖稽周典。樽罍敞楚筵。禮隆尊宿德。地逈望神仙。令節秋將晚。天廚錫屢宣。恩榮同拜舞。伶樂迭歌絃。詠歎今枚乘。鋪張古史遷。香山不足貴。洛水莫能先。素志唯公耳。蒼生庶息肩。非才容汎愛。獻頌愧狂顚。</text>
<title>唱酬詩[刑曹參議洪霶]</title>,<text>几杖初申命。龜蛇竝閫年。靑雲爭擁後。黃閣倍光前。優老逾常典。良辰敞法筵。逢迎皆宿德。冠佩儼群仙。珍錯天廚降。濃香內醞宣。賞心兼樂事。秋夜奏繁絃。興與傳杯滿。情非逐物遷。繡容絲已買。加額覩爭先。夷險彌堅節。淸氷孰比肩。天生爲社稷。終始要扶顚。</text>
<title>唱酬詩[弘文館校理金世濂]</title>,<text>元老還朝日。明王改紀年。應時才不世。翊聖契無前。寵錫從中禁。光華溢法筵。禮官陳几杖。坐客會神仙。賜酒金罍滿。頒綸王札宣。丹靑肖厥像。藻翰被諸絃。盡瘁休言退。端揆且莫遷。憂深樂宜後。德邵覺應先。萬姓方翹首。三陲定息肩。所希常健泰。夙夜任扶顚。</text>
<title>唱酬詩[司諫院正言吳竣]</title>,<text>洛社曾儀俗。香山正尙年。吾王最優老。几杖獨光前。禮數眞如律。風流更壓筵。衣冠間揖讓。文雅艶神仙。紫誥擎偏重。黃封拜屢宣。川鳴近歌扇。松韻入琴絃。座爲添春暖。樽因急雨遷。端逢九五際。快覩鳳凰先。爵德兼尊齒。恩榮孰比肩。斐然叨授簡。詩緖賸狂顚。</text>
<title>悼亡 甲辰</title>,<text>結髮爲夫妻。于今歲幾閱。宦遊出四方。怨曠何多日。同室曾無幾。又遘難醫疾。沈迷十年餘。昧昧恩情絶。賦性本淳檏。平生不爲惡。何辜于彼蒼。斯人有斯厄。兵塵奔竄裏。幸不委溝壑。此日返故山。又何傷慼慼。幽明兩無憾。子女俱在側。而我病不死。支離存視息。撫柩送君歸。羨君事乃畢。苦願從此逝。久世非所樂。泉下倘相隨。業緣當如昨。</text>
<title>次郭忘憂 再祐 韻 庚戌</title>,<text>塵客仙曹道自殊。我求榮達子枯孤。欲知意味相同處。秋月明時酒一壺。生本不文。平生不曾向人吟一絶。送子之行。不勝情有此。可笑也已。附元韻心同何害迹相殊。城市喧囂山靜孤。此心湛然無彼此。一天明月照氷壺。</text>
<title>書付箕城奴順伊 謫洪川時○丁亥遊楓岳時。順伊之父玉守携琴從之。</title>,<text>露梁春水野。洪峽夏雲天。跋涉來尋再。多渠繼父賢。</text>
<title>無題 元集中。有和申象村詩。兩地俱爲放逐臣云云者。卽白沙李公所作。載其集中。而語意與此相類。故元集修正時。錯認誤錄矣。今得此絶。乃公手筆也。元集所載。當爲刪去。</title>,<text>嗚咽淸平水。東 當作西 流入漢津。鵑啼明月夜。血泣一孤臣。依俙憶得此似是謫在洪川時作。今追書之。崇禎辛未孟春。梧里老人。</text>
<title>自花山蒙恩。將省墓衿陽。從水路到漢江。有感次五峯韻。己未四月四日</title>,<text>五載花山雪滿頭。歸槎今向漢津浮。洛城咫尺瞻天日。悲喜逢人說舊遊。</text>
<title>又有感口占</title>,<text>昨日花山路。今朝漢水津。主恩山嶽重。親壟檜松新。省掃酬微志。優游養病身。須臾得母死。願作太平民。</text>
<title>自衿陽廻到牛川有感 六月八日</title>,<text>夜入牛川舍。齋空庭草靑。幽明興一喟。老淚掩還零。公之子完善公寓舍在牛川。新喪配。未經再朞故云。</text>
<title>贈孫守約 同月日</title>,<text>三年今始見。相對兩眸靑。且莫憂多病。霜松自不零。方丁母憂。在心制。柴毁疾甚故云。</text>
<title>移栽鳳城花。有感偶吟。</title>,<text>鳳城紅粉只雙枝。節過春深今始移。相對咨嗟吾與爾。殘花衰叟幾多時。</text>
<title>次後凋堂韻 二首○禮安金富儀。退溪門人。自號後凋堂。</title>,<text>投贈情多句更新。披吟還媿鄙夫身。只緣沈病歸田急。敢道淸時林下人。相思千里歲華新。雲樹悠悠兩地身。涵養定知深有得。他時倘許啓吾人。謹步高韻。錄奉案下。非但爲詩。用答前詩後書之意而已。幸一笑和敎。</text>
<title>挽詞[金瑬]</title>,<text>烈祖遺賢輔。貽謀托聖孫。君臣須共濟。徵召在初元。廊廟訏謨密。邦家大體尊。一心安社稷。隻手整乾坤。盡悴艱危地。傷時涕淚痕。誓殫餘日力。期答兩朝恩。乞退非公意。將身避俗喧。東山寧得所。獨樂且無園。蘗操持猶苦。葵忱老益敦。平生進退際。吾道盛衰存。倫紀伊誰正。忠貞不貳昏。蕭曹功可述。韓富德堪論。幕府慙奇策。心肝感至言。箕躔晦光彩。崧嶽斂精魂。赤舄何當返。丹旌忽已飜。宸恫連外省。巷哭盡窮村。正氣歸長夜。新封卜舊原。樑摧百年慟。聲發復還吞。</text>
<title>挽詞[李廷龜] 四首</title>,<text>伊昔蒼黃際。扶顚賴有人。忠勞記王室。德澤酌生民。廊廟登庸早。風雲契遇新。丹靑浿江岸。萬古想精神。養疾居東日。陳經抗疏時。孤誠貫金石。一語正倫彝。嶺峽風霜苦。湘潭歲月移。東人加額望。不待百年知。白髮三朝老。黃扉四十年。陰陽歸燮理。天地與周旋。命賜松楸第。恩開几杖筵。試看前古史。名下幾人全。洛社推先輩。台階接後塵。中年曾契闊。同閈倍心親。存沒皆寧順。行藏見屈伸。從今道南宅。一過一沾巾。</text>
<title>挽詞[金尙容]</title>,<text>邦家柱石世蓍龜。身佩安危壽到頤。血疏一言存社稷。彝倫千古賴扶持。汾陽福祿人誰竝。司馬聲名虜亦知。天不憖遺何奪速。爲公無憾爲時悲。</text>
<title>挽詞[李埈]</title>,<text>天佑周家岳降申。神凝秋水氣如春。銀潢早毓天枝秀。玉陛仍攀月桂新。德澤惠風兼愛日。儀容威鳳與祥麟。一生夷險心如鐵。半世憂歡鬢易銀。馭日忠深恢舊社。凌煙勳盛冠群臣。自遭先后遺弓慟。忍說西宮下鑰辰。直氣屹然山不動。危言凜爾玉無璘。人倫倘得三綱正。臣職猶甘九死瀕。世道泯然歸左衽。天心寧不眷東民。群陰忽逐靑陽散。舊物重歸白水眞。恩遇敢忘紆異數。殘年無力贊同寅。田荒栗里堪耕秫。門壓松江可掇蓴。泛愛夙蒙容碌碌。徳音頻喜聽諄諄。百年誼切金蘭契。兩姓情均骨肉親。天上有時瞻北斗。樽前無路挹淸塵。常看遐福能兼五。近閱芳緘只隔旬。謫籍豈容淹道骨。淸都忽報返飆輪。后山一瓣香猶在。千里因人擬薦蘋。</text>
<title>挽詞[趙翼]</title>,<text>曾作商霖澤四方。兒童君實誦何忘。寰中事業三尊備。物外丘園一室涼。間氣倏驚歸宇宙。邦人無奈痛山梁。愚蒙幸忝門生後。此日哀詞淚獨傷。</text>
<title>挽詞[姜鶴年]</title>,<text>名世人生傑。三朝老大臣。實天降懿德。維嶽鍾精神。宇內傳忠孝。人間驚鳳麟。漢家諸葛再。宋室汝愚身。東寇際鯨跋。西關扶日輪。生祠遺愛在。勳閣盡圖新。洪伐輝金策。高名動帝宸。蓍龜委衆望。廊廟早經綸。放逐何年事。明夷不忍陳。綱常叫大義。直道翊天倫。紫極纔登聖。黃扉再秉勻。梁公稱國老。君實慰都民。盡瘁一心赤。賢勞九十春。衿城退老日。君子有終辰。星府憶初拜。龍門陪後塵。恩惟視猶子。因不失其親。鼓缶挽吾寫。無從涕滿▣。淸風入松韻。一曲更無因。</text>
<title>挽詞[趙絅] 四首</title>,<text>寂然心不外。夷險擇何曾。盛業風雲會。危言震電馮。有常從萬變。無欲亦三登。餘事持廉潔。平生一段氷。黃派生賢相。由來岳降由。安危分出處。小大盡經綸。壽考緣心靜。言辭見性眞。何非沾贊化。生祭獨西民。丁卯胡多亂。分朝仗老臣。肩輿新禮數。肘印舊精神。設施元無迹。呵噓卽有春。至今南海上。黎首盡沾巾。昔赴陽山日。行尋綠野堂。從容承警欬。頃刻濯心腸。嶺樹風霜晚。黔江道路長。歸來今日淚。大厦失虹樑。</text>
<title>挽詞[蔡裕後]</title>,<text>深山七月一茅茨。設食殷勤往拜時。司馬公亡無已挽。失聲非是哭吾私。土階箕穎出。板築巨川來。小用軒天地。浮雲視鼎台。飮氷一生冷。咬菜百爲開。畢竟松楸計。加人又幾回。</text>
<title>挽詞[金壽賢]</title>,<text>當代論賢佐。如公復有誰。山河全淑氣。氷玉奪淸姿。文武才隨用。行藏道合宜。妙年深際會。中道値瘡痍。社稷垂亡際。乾坤再造期。經綸資計畫。羈靮許驅馳。國措喬山重。人依大厦支。南宮留繪事。西塞起生祠。出處夷人問。聲名走卒知。兩朝兼寵辱。一節仗安危。天意開明聖。君恩戀老耆。來從加額望。去有乞骸辭。蹔輟黃扉席。重修綠野基。憂同廊廟日。貧似布衣時。第宅分平仲。庖廚繼子思。縱然違夙夜。猶可屬疇咨。已道仁宜壽。兼聞老不衰。向來如望歲。遲暮奄乘箕。蜀婦垂髽泣。秦舂輟響悲。鄭均生有祿。諸葛死無貲。比極思明鑑。前星眷老師。哀榮尊宿德。禮奠制新儀。永隔丹霄鳳。誰爲太廟龜。中流摧巨楫。死病失良醫。一子傳家足。諸孫積慶遺。幸聯姻婭義。偏荷徳音垂。驥巿蒙先顧。龍門忝後隨。感深知己遇。聲咽送終詞。川逝雖云理。山頹奈莫追。固知關世運。兼以哭吾私。</text>
<title>挽詞[趙廷虎]</title>,<text>先朝藹藹盛賢臣。公是當時第一人。操似氷霜元皎潔。行同金玉不緇磷。風塵扈蹕忠勤著。帷幄經邦契合親。否塞幾年遭放逐。分明一疏掲彝倫。紫宸重覩威儀整。黃閣初膺寵命新。深悃只期匡聖主。嘉謨端在活遺民。肩輿上殿身無力。杖屨歸田興更眞。南極老星俄晦彩。東維箕宿已還神。空留鍾鼎銘勳業。不見儀形範搢紳。棟折山頹無限慟。欲題哀挽淚盈巾。</text>
<title>挽詞[李弘冑]</title>,<text>早歲聲名走卒知。士林儀表國蓍龜。一生夷險能全節。長夜乾坤獨秉彝。朝野正隆元老望。丘園俄夢落花詩。堂前燕語春無主。痛哭公私涕泗洏。</text>
<title>挽詞[南以恭]</title>,<text>秀氣人間稟獨全。鏗金鏘玉出天然。一生淸操推氷蘗。三達高名照簡編。悃愊由心人自感。公平持己議無偏。青油舊憶鷄羊歲。白首今經四十年。南徼風霆隨號令。西關戎馬幾聯翩。同時遠謫誠非偶。異日追陪幸有緣。準擬百齡長附驥。那知遐算遽乘仙。琴亡古榻恩堂在。人去荒原弔鶴旋。花落水流春欲盡。蘭摧蕙折恨空纏。生平義分兼師友。惟有傾河淚徹泉。</text>
<title>挽詞[鄭廣成]</title>,<text>溫良恭儉德俱全。位到巖廊四十年。危難勳勞人孰竝。始終忠赤史能傳。抽身寵利行初意。畢命松楸謝世緣。慟爲公私襟滿淚。老天無語但蒼然。</text>
<title>挽詞[洪瑞鳳]</title>,<text>名世無非氣數關。公生豈啻百年間。暝途照處爲華月。平地看來若泰山。事業已徴編簡紀。精靈倘占列星還。不遺終古成長慟。更耐龍門永絶攀。</text>
<title>挽詞[金德諴]</title>,<text>天奪吾東三達尊。安危無賴大臣存。壬辰迴馭勤勞績。丁卯分朝付托恩。厚載將傾先抗議。彝倫還敍謝調元。昏時禍網依春夢。昭代精誠皎日暾。王事有艱怱覲闕。國憂無急便歸園。心雖知足辭榮計。身負同休共戚論。司馬公來爭手額。尾箕星去杳宸閽。壽方富弼添三歲。賢比隨公作九原。乾象結哀伸奠酹。离明含慟哭師垣。孝忠家與欒欒棘。淸白氈遺世世蓀。鄭野遍停琴瑟響。秦舂皆妥大夫魂。下官亦抱氷枝嘆。聲淚俱霏不忍呑。</text>
<title>挽詞[姜碩期] 五首</title>,<text>白髮先朝舊。黃扉上相姿。勳庸垂竹帛。進退繫安危。名播兒童誦。民依父母慈。秦舂今遽輟。不忍寫哀詞。彝倫方斁絶。荒野久棲遲。瀝盡刳肝血。緘封滿紙辭。危言猶凜烈。大義獨扶持。爽氣今宵滅。終悲殄瘁詩。日月重光會。乾坤再造時。台司還大老。聖代作元龜。翊戴功誰比。艱危志不移。盛名終未泯。唯許汗青垂。几杖歸蓬蓽。淸貧衆所知。賜衾彰素志。營室荷隆私。一代榮光盛。千年際遇奇。皇天何奪速。深慟哲人萎。宿昔蒙深眷。平生仰典刑。從容前歲語。珍重寸心銘。日夕傳哀訃。台躔隕大星。寢門無限慟。題挽涕隨零。</text>
<title>挽詞[李聖求]</title>,<text>東國宗臣在。三韓第一人。英名傳四海。赫業照千春。聖祖中興日。明倫再造辰。許身匡社稷。加額聳軍民。契合同三顧。安危繫一身。賜堂兼几杖。謀國賴咨詢。盛德輝前哲。榮光溢後塵。平生多感義。今日倍傷神。未遂靑芻奠。徒添白髮新。回看江外路。忍淚已沾巾。</text>
<title>挽詞[李昭漢]</title>,<text>歲在龍蛇際。公惟社稷臣。周旋當板蕩。協贊整風塵。勳業歸盟府。聲名秉國勻。黃扉資燮理。白屋任淸貧。適値三綱斁。先將尺疏陳。褚公還笏日。屈子紉蘭辰。宇宙淪長夜。江湖臥幾春。天心終必悔。邦命屬維新。紫極開熙運。淸朝敍大倫。虛心迎國老。加額慰都民。漢帝纔恢業。周王忽去邠。丹忠愈許國。白首尙忘身。前後提戎政。間關扈禁宸。三宮回警蹕。匹馬返城闉。洒落君臣契。尋常視遇頻。楚筵兼几杖。魏第且屛茵。感激親臨敎。便蕃內賜珍。遭逢光簡冊。禮數聳臣隣。輿疾曾歸洛。舂歌遽輟秦。艱虞丁此日。殄瘁喪斯人。當宁偏興嘆。傾都共愴神。無由留赤舄。不可問蒼旻。小子常薰德。芳隣幸處仁。登門頻御李。承誨幾書紳。久作籠中藥。仍叨幕下賓。公私無限慟。雪涕曉江濱。</text>
<title>挽詞[洪霶]</title>,<text>天挺賢豪賁海東。經綸事業冠諸公。勤勞艱險西關最。扶植彝倫北斗崇。廊廟江湖時進退。風雲契合動昭融。哀榮簡冊知何限。爭似恩褒備始終。先人交義豈徒然。銓席淸時久接聯。賤子受知曾不淺。半生相托許忘年。光風霽月毫無累。鶴馭仙鄕路幾千。築室獨居慙往哲。只將哀淚洒新阡。</text>
<title>挽詞[李明漢]</title>,<text>獨斡璿璣贊泰和。曾提玉尺正群訛。默延倫緒開煕泰。誓竭忠猷滌細苛。宗國憂深卽劉向。元臣禮絶又蕭何。一裘淸著初無與。八柱功高却任他。漢閣丹青遺像肅。沔祠香火後思多。平生事業徵良史。咫尺新封阻輓歌。可耐宸心悲失鑑。偏敎義故淚懸河。暮年華屋榮鄕里。零落他時不忍過。</text>
<title>挽詞[柳碩]</title>,<text>遭逢宣廟又淸時。位極金扉四十朞。首護坤闈言後退。心存社稷起來怡。氷霜節苦邦人式。几杖頒新聖渥奇。終日雨風天意在。此生非獨哭吾私。</text>
<title>挽詞[崔鳴吉]</title>,<text>宿德三朝舊。淸名百代師。風雲再遭遇。倫紀獨扶持。身退仍丹悃。春還且素帷。生平景仰地。淚洒落花詩。</text>
<title>挽詞[韓必遠]</title>,<text>玉壺寒露爽迎風。獨柱高撑天地中。壽是仁徵老星照。官惟德懋上台崇。汝愚宗姓安危係。元祐完人眷注隆。恩許乞骸仍木稼。典刑誰復詔吾蒙。</text>
<title>挽詞[睦性善]</title>,<text>相業溫公可竝論。外夷中國大名喧。平生俯仰心無怍。上壽康寧德益尊。天作雨風眞異事。夜來星斗是精魂。空餘幕客將安放。重爲斯文拭淚痕。</text>
<title>挽詞[門人許厚]</title>,<text>時平當日夙播芳。晚遇艱屯道益光。坐鎭危邦扶大義。起擎新日照多方。河逢砥柱收奔放。松到窮冬耐雪霜。一節三朝無愧怍。有辭歸對我先王。</text>
<title>挽詞[鄭蘊]</title>,<text>痛哭荒原落日時。樑摧棟折竟誰依。卽今廊廟無謨策。擧世其將左衽之。司馬當年走卒知。如今聖主失蓍龜。年前一拜茫如夢。樑月依俙老鶴姿。</text>
