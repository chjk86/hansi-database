<title>伏次柳溪宗兄 命奎 幽居韻</title>, <text>芍藥山南古法川。百年遺業數頃田。烟霞護屋此閒地。風月匡廬古樂天。守約猶歡鮒處轍。趍榮那得鶴兼錢。須知兢履爲無忝。家學如今五世傳。</text>
<title>元年春。族叔小諫公 時煥 起廢論事忤旨謫南海。粤三年己亥。以聖母特命宥還。眞聖德事也。柳下令公 泰重 首詩以歌之。從而和者若干人。余不嫺於詩。固不敢以犯䨓門布皷之譏。然其志喜則不容無言。玆忘拙拚和。不成律呂。覽者幸有以斤正之。時二月初吉也。</title>,<text>遙海孤船永水返。滿江風浪夜如何。天無竟日䨓霆怒。春自知時雨澤多。前去憂愁王欲玉。倘來榮辱世如波。也知喜劇同朝彥。後宋猶聽盛德歌。倔强要不別人做。此老平居所樂何。弱植偏知春意早。勁心更喜歲寒多。輕陰雲捲還無跡。止水風來亦不波。聖世烟雲多可詠。知應離缶有遺歌。禁城春色到南徼。爲問孤臣意若何。鬢毛白受風霜重。花樹靑看雨露多。卽地歡聲䨓動夜。自天恩渥海添波。延英盛事吾何敢。三首詩將萬歲歌。</text>
<title>謹次呈鳥樞詞案</title>, <text>千里京城路。天寒雪後風。妄干張也達。爲送退之竆。漠漠平湖濶。凄凄細雨濛。齊竽還可笑。何似撫孤桐。</text>
<title>芍藥山寮。伏次會中韻。魯窩叔父必魯別業。</title>,<text>近家亭起小溪畔。種柳端宜繫客輈。眞率元非今世事。冠童况復與同遊。有客乘驢自北峽。尋秋竟夕倚征輈。蕖華菊垂元相管。何似東山春日遊。</text>
<title>唱榜日。重煕堂晩退。</title>, <text>龍樓咫尺戴花旋。此日恩光若已偏。希漏聲從高閣報。香醞美自御廚宣。自憐醜拙無吾甚。何幸淸明屬此全。芹𣌑由來同一性。區區何以答埃涓。</text>
<title>東都懷古</title>,<text>秋風遊子月城陽。興廢人間過鳥。寂寞臺空鳳去後。蕭條家在日斜傍。當年若使勤宵旰。此日何須感海桑。最是傷心東路上。一坯荒草臥牛羊。</text>
<title>明山院中示諸公 牛溪先生書院</title>,<text>半畒明宮紫海東。尊賢深意感諸公。坡山讀法今猶在。莫把吾心枉用工。</text>
<title>泮旅。伏次魯窩叔父盆竹韻。</title>,<text>泮水東邊盆土上。一叢孤竹歲寒心。瘦莖月隱嫌無跡。疎葉風殘勝有音。冷淡合敎閒處看。淸癯難遣俗人吟。貞孤最喜無援附。猶怕隨陽亦改陰。</text>
<title>九月發鄕行。過長回峽。</title>,<text>千里歸裝九月秋。夕陽佳色動蒹葦。風遇山時愁向沙。日臨水處逈分磈。葉積凉聲生馬蹄。浪平閒意見魚尾。此來經歷知多少。爲問危棧度得幾。</text>
<title>喜方洛之歷路也。余嘗寤寐焉。而每因行事多掣。且迫忙卒卒。未能一覽也。今行又値畿塋省掃指日。未免如前指點而過。聊賦一律。留約後日。</title>,<text>斜陽立馬小溪灣。一秣雲山指點還。矗矗峯高如有卓。微微泉出但聞潺。仙區故惜塵人過。十載曾無半日閒。遊賞元非忙裏事。前期須待萬緣刪。</text>
<title>泮旅。聞簫聲甚哀有感。</title>,<text>歲暮離違者。自然愁處多。復聞簫語咽。獨坐意如何。</text>
<title>久客書懷</title>,<text>十載風埃髮欲華。旅僑日色又西斜。鄕情迢遞雲千里。客意崢嶸雪萬家。怎麽奔忙還可怕。從他榮辱不須嗟。來時却有前盟在。已借汀鷗一席沙。</text>
<title>近天舘。用板上韻。奉和成果齋 近默 凾丈。</title>,<text>柴車晩向覺華寺。寂歷山光遠遠分。斜日嵐烟遙入望。曉風鍾磬自生聞。披襟更挹懸崖水。仰面多慙出峀雲。疎賤無由抽石室。謾將塵語祝吾君。小子曾於數年前。鍊業棲息於此。釋褐後始來尋。故三聯云。陟高須自卑處緣。分寸躋攀已近天。千里欣陪嵇老駕。幾年深鎖幔亭烟。從玆草木皆生采。不是瑤笙別有仙。所恨渠無仁智樂。詩筵獨惜寫新篇。</text>
<title>淸遠樓。伏和凾丈板上韻。</title>,<text>禪堂一夜夢魂淸。紫氣翻添嶽氣明。久矣仙鄕緇釋溷。任他幻語盲聾驚。磴崖過處皆精采。名理談時合竪橫。料是一經題品後。澗林巖鳥亦知名。</text>
<title>再疊</title>,<text>勝日尋眞陪杖屨。石間幽徑細難分。空谷雲深人不見。隔溪笙奏聲猶聞。多謝岳靈能解意。故留行客不開雲。登臨更切觚稜戀。隨處岡陵壽聖君。幻化休言三世緣。紫陽猶陟落星天。沿溪白引輕輕酌。隔世靑浮遠遠烟。朝起澗雲兼漲靄。夜來峯雨更添泉。僧來恐負三盃債。謾筆追題詩數篇。北接金剛南挹淸。一天雲物箇中明。興來猿鳥閒同得。筆落龍蛇勢若驚。千古衡山事與會。幾年漢水舟虛橫。此行不啻閒追逐。斗北遙瞻冠岳名。</text>
<title>奉別尹丈肅如 滋冕 歸鄕</title>,<text>當午炎方酷。經潦水亦深。珍重愼行李。慰此千里心。相逢非不樂。旋別最可悲。願將不盡意。他日更從遊。</text>
<title>覺華寺。次再從祖 楗 韻。</title>,<text>靑蓮一寺白山面。黃栗數聲綠樹頭。遠壑烟藏晴亦雨。半簾雲宿斂還浮。一區象外靈仙秘。萬事忙中歲月流。已矣吾將終老此。軟塵前路且言休。靑蓮覺華寺別名。三月遊筇興不收。爲登太白最高頭。巖花垂露紅如濕。澗樹連雲翠欲浮。若爲抗除塵外駕。故敎籠盡谷中流。看山自是閒方得。莫把吾心問起休。覺華寺下春溪上。半樹斜陽半樹陰。此去好將塵慮滌。我來端爲幽人尋。空留雲傍西庵宿。惟見峯連北極臨。最是偸閒差可樂。十年猶愧軟塵心。三五遊人春作伴。晩風影入碧山陰。層層石掛躋難寸。密密篁生長不尋。遠黛削來雲與立。半靑揷出日俱臨。問渠那得高如許。磅礴千年不改心。</text>
<title>北渚村歸後。拙搆五七各一律。求和同遊諸丈人。</title>,<text>惠化門前柳色斜。晩來風日更淸和。無名草覆依山道。不整門開傍岸家。僧與白雲還暮壑。客隨流水下晴沙。偸閒不是機心絶。歸袖還慚伴夕鴉。偶聞北渚勝。攜手出東門。彌勒寺前路。七星峯下村。脫巾仍臥石。躡屐更尋源。竟日忘歸去。林鴉已夕喧。</text>
<title>是行聞蟬有感。爲賦一絶。</title>,<text>華鶴冥鴻愧未能。杜鵑啼罷晩蟬登。微虫亦有居閒願。鳴在林深第幾層。</text>
<title>次呈金學士乃惜 禹銖 旅遊韻</title>,<text>塡街人似海翻波。逐火冠裾不勝斜。落來星月虛空滿。點綴琉璃世界多。若使光明遍照屋。也應枯凍易爲花。微忱還如許。拜獻彤墀玉燭歌。右燈夕獨抱離愁立晩風。琅然秋色下蟾宮。明隨散影無邊落。寒入虛心徹底通。萬里雲歸潦雨後。一天人在畫圖中。定知今夜萱堂上。手取連環倚牖東。右秋月</text>
<title>單題秋月。復以一律求和。</title>,<text>幽懷秖自知。琅然又是月明時。隨風影入凄凄練。映樹光移寂寂枝。得意賞時把酒劇。傷心看處捲簾遲。歲晏瑤琴絃已絶。悄悄不獨未歸思。</text>
<title>北營竹亭之遊。久猶不覺神往。軟塵役役。何以辦此。拙次爲其俯索之勤。雖不敢終隱。而軸中珠璣。誠不可以瓦礫投其間。幸一笑而還之。換韻出於不得已。而非敢曰效古軆也。疊和因其未盡意。而非欲其以多竆也。幷乞照諒。</title>,<text>客中幽思半於山。爲問孤亭特地閒。近市歌絃聲在水。滿城桃李錦爲寰。平泉綠野曾何世。過鳥浮雲在此間。半日旅遊君莫詑。丹邱我亦匹驢還。亭故楓臯相公所作。余時未得同往。而有一驢方戒鄕行。臨溪小屋復枕山。一陌風埃獨葆閒。而已夕陽人去後。居然泉石客來間。尋常車馬行過路。咫尺城闉別有寰。空堂躄躄愁終日。手把瓊章三復還。</text>
<title>用泮中韻。贈別李臺致白。</title>,<text>多少揚揚拖紫靑。一生醉夢幾人醒。輸贏歷歷同棊局。會散怱怱等驛亭。試看昂藏轅下犢。何如長在水中萍。名塲容易催人老。晩進如今鬢亦星。看花何必慕京城。索米其如負文明。只緣懶鈍才全拙。不是偏佻世薄情。萬戶鸎闌空曙色。五湖鷗泛自春聲。歸時莫換油衣去。雨過終南雪已晴。愛子新詩鬪空靑。能令覊客發深醒。江雁適來非戀秫。楊花自落不關亭。麗澤蹔因雲出峀。埋沙那得劒逢萍。離懷更怕參商別。還如欲曙星。五年三到洛陽城。羞澁心懷不肯明。萬陌風埃爲客日。一罇江海送君情。寥落前宵叢桂夢。慇懃何處子規聲。好是五湖氷泮日。後先歸帆趁佳晴。</text>
<title>出崇禮門 以下金溪錄</title>,<text>齷齪人間事。升沉誰所使。大笑出都門。湖南五百里。</text>
<title>渡銅雀津</title>,<text>人世分明一虛舟。泊沙倚石苦無休。數聲柔櫓滄波遠。不知何處是安流。</text>
<title>登南泰嶺</title>,<text>千里行裝數尺僮。泰嶺高處又秋風。南州物色微茫外。北地山川縹緲中。壯觀直須追司馬。明時猶自竄梁鴻。行行且莫愁日暮。長道無邊落照紅。</text>
<title>歷沙斤川</title>,<text>千里湖南去去邊。西風凉透遠征鞭。蒼茫落日長沙路。自愧材非賈少年。</text>
<title>華城</title>,<text>八月嶠南客。行行到華城。山分平野色。樓隱暮鍾聲。營作周三世。規模漢二京。秖今橋路上。猶似度金㫌。</text>
<title>過錦江津</title>,<text>自在孤篷不用挐。一天雲物媚如紗。凭檣試問西湖水。風浪如何夜更加。</text>
<title>度板峙峴</title>,<text>連山不斷海還賖。促促晨裝到日斜。遙望黯然烟起處。短簷矮棟是誰家。</text>
<title>過槎橋</title>,<text>憂樂人間掬指齊。谷風何事自凄凄。長堤十里高低路。無數蜻蜓點晩泥。</text>
<title>過魯城有感</title>,<text>七尺人間歎肉尸。風檣淚玦不須悲。晩生寂寞山頹後。獨立蕭條歲晏時。古匣餘音難自聽。迷途遊騎欲何之。今行咫尺違光躅。依舊寒烟鎖暮芝。</text>
<title>賣鬣</title>,<text>風埃當日學肥輕。夷險由來與爾盟。竆道如今相別恨。人情那似物無情。</text>
<title>偶吟</title>,<text>寒齋秋揜百愁叢。懶把茗杯獨倚櫳。戀闕常瞻星拱北。懷鄕空逐水流東。更憐階下霜侵菊。却怕庭前雨打桐。物物看來堪自况。拈錢聊復問竆通。寒齋終日揜秋扉。堆却床書枕復欹。曉雞纔罷思鄕夢。落雁誰傳憶弟詩。歇處還從行處有。愁時旋與樂時移。獨坐獨吟仍獨臥。隔簾樹影自參差。</text>
<title>讀書</title>,<text>南來妄自古人攀。擬向靜中窺豹斑。信手披時還拍案。苦心索處却看山。讀書此日方知味。爲客今年始得閒。會待蟄覊天放後。一生與爾水雲間。</text>
<title>寫懷</title>,<text>秋風逐客兩相宜。又是垂垂菊滿籬。雁盡南雲偏此日。鵬摶北海政何時。喜愁每自看奴嘴。厚薄還須占主眉。短髮深更無月夜。㗳然仍復坐如癡。坐臥身邊一物隨。非絲非竹亦非棊。淸心正好虛簷展。省事尤宜獨榻持。莫愁葉落風猶怒。秖看雲歸山不移。無故樂時空自笑。呼童覓紙寫新詩。萬事想來浪綽髯。十年世味自辛甜。雖工客且齊門罵。不去人將楚市鉗。歇漲無端愁聽雨。笑啼不敢懶開奩。覊窓更看盈虛理。霜月琅然隱半簾。十載風埃枉費神。淸秋又作未歸人。可憐猶有觚稜戀。回首終南入夢頻。</text>
<title>重陽日</title>,<text>詩酒重陽亦强顔。覊懷何處得除刪。捲簾羞見黃花發。不是龍山是鳳山。鳳山金溝一名。</text>
<title>壽母生朝</title>,<text>秋高百物漸看非。獨有亭亭菊養輝。折得枝枝遙上壽。嶺雲千里是庭闈。</text>
<title>偶吟</title>,<text>月白庭空露垂華。頭陀活計一番奢。呼童更汲窓前水。孤撥罏薰自煎茶。</text>
<title>自遣</title>,<text>秋盡旅關又冬天。愁從長夜强求眠。悔心事事針如着。逝景年年水若懸。始信浮生同逆旅。何勞靜處坐空緣。燒香兒退仍無伴。恰一人間火食仙。叢辭謾興類俳優。竆歲難堪實地憂。志氣每從汚下究。工夫那得合尖收。經營在處還多戱。尤悔元來不勝籌。更有君恩深似海。半生猶未刹塵酬。雲於太虛海於桑。何事浮生浪自。醉把乾坤齊掬指。笑將嵩華等毫芒。極知造物寬今世。好使覊人理古箱。秖怕塵葷猶未盡。中宵徙倚滿簾霜。</text>
<title>雪</title>,<text>萬里彤雲撲地陰。羣峯處處玉成簪。似憐衣薄輕輕着。爲愛簾疎故故侵。落地巧成幽竹語。封厓却護老松心。龍門已古剡溪遠。小戶無人晝揜深。冬風一夜雪。隨處爛銀堆。恐損無多竹。能添第幾梅。色侵虛室晩。寒入急砧催。滿目滓塵絶。離懷若小開。</text>
<title>一鑑亭</title>,<text>六稜池上榭。環嶼曲如襟。細水深纔尺。華筵廣不尋。雲涵荷護影。風過竹慳心。寄謝銅章客。絃歌亦好音。</text>
<title>登北山</title>,<text>向晩登山北。天寒歲暮時。野途分仔細。街屋列參差。萬里雲歸盡。長空鳥去遲。却憐風起處。短帽不堪欹。</text>
<title>仙巖</title>,<text>金溪縣北鳳山頭。人去巖空水自流。只怕虛名驚俗客。謾留佳跡托湫邱。幾年枉被湍沙齧。行處任成樵牧遊。看取峴山碑墮淚。邑人能不愧前修。</text>
<title>夜坐書懷</title>,<text>一窓風雪客愁深。起把茶甌强欲斟。永夜角聲悲自聽。中天月色好誰吟。懸知老杜當時語。留照金溪此日心。直待簾空人去後。獨凭牙軸靜中尋。</text>
<title>悼成尙書 遂默 丈</title>,<text>端恬其表簡貞規。差强之人殄瘁時。位不三公年不耋。悼傷非獨爲吾私。</text>
<title>輓居停主人崔東翼</title>,<text>感子誠能設楚醴。愧吾貧未脫尼驂。生時聞說書曾好。題送寒籤誄句三。人間七十古來稀。七十七年稀又稀。只是傷心宰樹路。新魂更逐舊魂飛。</text>
<title>次則喜君朴萬豐韻</title>,<text>城郭蒼蒼起夕烟。歲寒風雪更凄然。等閒却愧瞿塘地。閱歷還愁蜀道天。萬里冥雲高擧雁。一江疎雨獨歸船。東山愧乏當時望。莫把蒼生說可憐。原韻有爲報蒼生政可憐之句。</text>
<title>過錦溪村</title>,<text>偶過錦溪村。閒來橋上坐。滿眼秋色深。寒花如笑我。</text>
<title>凝香閣。次徐四佳韻。</title>,<text>金溪稱吏隱。香閣是琴堂。托地非廬阜。偸閒勝野塘。鑑空荷貯淨。簾薄竹分凉。汩沒東華客。堪湔肉食膓。</text>
<title>讀綱目</title>,<text>星日之明衮鉞懸。春秋以後紫陽編。二千年來興衰迹。六十函中筆削權。繩立不饒形曲直。鑑空莫遁物媸姸。可憐已死奸腴輩。得意當時枉自諞。</text>
<title>次寄朴萬豐韻</title>,<text>空谷幽蘭抵死香。含薰秖自信蒼蒼。賈子胡爲悲鵩舍。嚴公不是愛錢床。桃李園中風和雨。蒹葭洲上露爲霜。物皆然矣人惟甚。無數巖間馘已黃。</text>
<title>次平壤士人金用泰韻</title>,<text>乾其確也坎維亨。竆可懷之達可行。萬事不由材巧拙。一心能判學僞誠。孤舟盡日春潮急。虛室無人夜月生。欲識浩然眞樂意。許君親見涪州程。</text>
<title>早春遊金山寺</title>,<text>客中歸意每於山。贏得孤臣半日閒。華滋葉露生屐底。翠羃林烟滴袂間。逶迤路隨幽磵出。寂寥雲與夕陽還。桑宿前緣行處在。溪巒猶帶去秋顔。古洞陰陰石氣寒。十年華陌夢無端。愧把山容移畫骨。羞將佛指倩彈冠。溪聲凍早依依聽。詩意慳深脉脉看。朋情未老還怊悵。欲寫離愁醉亦難。</text>
<title>龍湫</title>,<text>物類靈如爾。爲何上不天。噴石䨓涵日。跑山鬼費年。人同臥諸葛。地僻小朝鮮。吊恠多髡梵。驅鞭幻語傳。</text>
<title>歸路</title>,<text>自笑緣詩太惱神。遲遲客路又逢春。乍看落日寒於我。忽見歸雲勝似人。半夜番風花夢早。一川流水柳情新。軟塵結習慚猶在。猿鶴分明悔與親。</text>
<title>出山後七日。簡寄翠溪，東涯，春坡，韶山求和。</title>,<text>寒齋獨宿又今宵。碧水靑山夢裏遙。吟斷庭空新月好。也添幽興一分饒。二月金溪柳色新。覊遊歷歷眼前陳。浮生可惜長爲客。佳節如何又屬春。醉後靑山一夜興。夢中華陌十年身。黃精已老芝歌歇。落盡巖花不見人。半年湖南客。三日金山宿。爲問一夢裏。黃粱熟未熟。</text>
<title>唱和軸成後。拈韻却寄同遊諸公求和。</title>,<text>天地無端老蓬蒿。浪吟猶學祝融豪。歸時準擬攜山去。爭似吾家芍藥高。</text>
<title>懶不出門久矣。忽見槐柳有黃色。感而賦之。</title>,<text>書窓家計足三冬。塵土門前病脚慵。偶逐水聲林畔出。滿城槐柳已春容。</text>
<title>次贈居停主人崔東翼</title>,<text>來如寒雨散如烟。離合人間了百年。歸時正過槎橋佛。欲把三生問宿緣。</text>
<title>春夜小集</title>,<text>半載江湖短髮斜。夜深孤燭煎無花。殘鷗夢入蒼茫月。遠犬聲來寂寞家。昨日之詩今日酒。吟時雖苦醉時誇。琅然賴有珠璣贈。多謝歸裝載滿車。</text>
<title>晩春。東臯會飮。</title>,<text>細草門前小徑開。兩三帬屐晩登臺。瓊䨓昔日人何在。湖海今年我適來。遠嵐積色虛仍疊。宿霧多情散亦堆。可堪千里相思恨。半是詩籤半酒杯。</text>
<title>次宋雅行源寄韻</title>,<text>行止悠悠任坎流。世間那有鶴兼州。乾坤此日春生巷。湖海今宵月入樓。消息虹橋千歲遠。生涯蠧簡一身優。竆通若得心先定。何處烟雲非我遊。金溪溪水水東流。幾日流流到福州。可喜區生挐海棹。却憐杜老望鄕樓。二年遠謫身如釋。萬卷虛耽學類優。不有君恩將玉汝。南淮安得子長遊。鳳城山色碧如流。暖氣新回嶺外州。南轉此身非石軫。北瞻何處是瓊樓。詩同徐子窺嚬嫫。學類蔿敖假語優。幸得孤臣閒數月。千秋更續壁仙遊。</text>
<title>僦家主人之婢。沒入于碧堤官。名錦月者贖而還之。其贖也。余葢有力焉。來謁余。余與之接語。朴君叔雍詩以嘲之。遂次寄自解。</title>,<text>三月猶殘獨樹春。起尋梅架强彈塵。還慚數句黎渦詠。二十餘年海上人。流水行雲自在春。誰敎新鷰賀樑塵。多情縱有紅蓮葉。其奈衡山學佛人。佳期迢遞漢南春。雲雨荒臺摠劫塵。叵耐一天花柳陌。空閨還有斷腸人。</text>
<title>暮春。登山北書懷。</title>,<text>新年旅夢舊年仍。一枕經冬病未興。動忍多從今日始。詩罇休說古人曾。底心東陌風埃急。會事南天雨雪增。日暮歸來孤舘揜。海山春色自層層。</text>
<title>次古阜裴氏殉節錄軸中韻</title>,<text>長白山前古鎭藩。行人猶說烈臣魂。名爭日月留南驛。氣作虹霓壯北門。颯爽屢興明主想。從容無愧聖人言。春來戰地應生草。長帶淸時雨露恩。戰殉於德源南山驛。後蒙㫌褒。</text>
<title>閱李昌述所寄詩。有懷却次。</title>,<text>憶曾風雪款吾門。別後儀容展軸存。隻夢空勞孤客枕。深醪應熟故人罇。未嫌枯軟扶桑直。自愧麁頑攻玉溫。他日寄聲南雁遠。寸情依舊在無言。</text>
<title>凝香閣觀蓮</title>,<text>曾聞結社在廬山。底事移根落此間。霜重幽心君子老。日闌佳色美人還。倚風無力輕斜影。迎月多情寂歷顔。更有竹君塘外護。暗香淸韻若相慳。</text>
<title>見杏花微開</title>,<text>風絲雨點也相牽。漏却春心杏與傳。高樹以南低樹北。下枝差晩上枝先。紛紛去歲重尋蝶。脉脉今朝始聽鵑。回首上林園裏道。一年紅紫秖今圓。</text>
<title>主人移栽槃石榴一叢</title>,<text>愛爾童童一樹陰。撐如小盖合如襟。徑圓若取從中象。揉曲還妨向上心。倒實佇看紅浴日。橫枝留待翠棲禽。安排到處皆人巧。不共春風茁萬林。</text>
<title>晩春卽事</title>,<text>春來物物不相猜。好事東君各剪裁。昨日欲風今日雨。梨花未着杏花開。參差已長雞兒羽。幾許新添竹子胎。睡罷書窓慵不起。夕陽山色逐人回。</text>
<title>東川遣興</title>,<text>山扃睡起夕陽天。更把餘慵臥小川。差見白鷗飛向北。石盟沙約已前年。翠擁千林綠孕苔。滿天佳色彩成堆。兩三能着山花未。四五還添野水纔。鳥語似隨忙事惜。雲心如向遠人催。相從二客兼攜酒。忘却覊臣在惠䨓。</text>
<title>寓言四篇</title>,<text>山中有苦竹。千年一結實。不爲鼪鼬剝。不爲湍沙齧。秋來風霜急。琅然聲不歇。幽人過見之。惜此拋厓壑。褰裳薄言採。採採不盈掬。歸家無所用。十襲空自珍。聞說西方人。綽約好辮紉。聊寄千里遠。以爲雜佩餙。灼灼園中植。回頭百媚極。奈此枯淡姿。一見便棄擲。棄擲非所㤪。空使我心惻。直待無人處。信手瑤絃拂。箇箇絃上投。絃絃聲相切。勛華如可見。鳴鳥如可聞。古今三千載。落落竟非眞。歲暮月明時。聊以慰相思。孟夏日漸熱。裘絮不堪着。瞻彼葛之生。施施于谷壑。蔓盛而節誕。莫莫美可績。家家年少女。傾筐爭取只。懶婦亦瞿瞿。攜來一兩篚。三日漚之池。十日𣌑之晷。細者比其綸。麁者櫛其理。纚纚珠吐絲。經緯極精密。然不專心致。閱月成章畢。瑤刀碧玉尺。擬裁郞君服。郞君見之喜。摩挲催剪幅。一夕秋風至。秋風凄以縮。裁剪亦未了。而投之篋。遂令三夏苦。棄置不復錄。棄置還可惜。且從肆人鬻。錦繡積如山。肆人不以目。無寧洗秋波。潔幣神祇祝。歸家且深藏。深藏會有時。不見邠人女。七月授寒衣。春與秋代序。來歲亦可期。世人好鬼神。紛紛事巫卜。巫言彌勒佛。能與人禍福。卜言斗罡星。吉凶可預質。聽之如可必。邀之如或失。富者不愛財。貧者不愛力。旛花與香燈。坎坎皷不息。僛僛紛屢舞。拜跪足成尰。不知蒼蒼者。主張有會總。輕重隨分劑。一毫不可過。彌勒奈爾何。斗罡奈爾何。絶巫焚其卜。專心以事天。感應自昭昭。此意豈徒然。蒼蒼亦無信。好惡相殊懸。置之不復道。安坐飽喫飧。𥚁福自己求。吉凶惟其召。古今榮達人。諒非賴齋醮。家在淸溪上。淸溪與白石。雖無奇絶勝。聊可自怡適。主人好遠遊。貴耳而賤目。聞說吳會都。壯觀天下獨。飄然理筇鞋。遙指水陸曲。水陸萬餘里。三年乃得至。金陵帝王州。涔陽芳草地。景物儘繁華。風流堪娛戱。家家遊蕩子。雙雙曳錦履。謂我遠方人。擯之不與齒。相從亦非願。踽凉不可居。幾年長爲客。蟣蝨又滿裾。洞庭夕烟起。飛飛倦歸鸒。石頭城下水。東流不復回。卽目多感慨。脉脉故鄕懷。回車遂復路。蒼茫問田園。淸溪沙半淤。白石苔相纏。䟽漑日復日。居然增舊觀。渴飮溪下水。閒來石上眠。寂寞吾境界。簞瓢樂有餘。回首浪迹日。蘧蘧一夢如。</text>
<title>復以訥說中意。贈李昌述軸中韻。</title>,<text>捨則亡之操則存。精微極處不容言。此心只在神明舍。吾友曾從冠岳門。莫道聲容便是實。須看動靜互爲根。沿流物色非眞境。請把孤篷更覓源。</text>
<title>宥命至。諸伴夜集。</title>,<text>落花簾畔惜春深。一炷燈香度夜心。㥘後靑山應不老。病餘白髮奈相侵。離愁暗入烟中樹。暖氣晴生日際林。北月南雲來去雁。猶憑寥廓寄遺音。</text>
<title>贈別同遊諸伴</title>,<text>春城日晩又風斜。無數離筵見落花。北斗崢嶸歸客夢。南雲迢遞故人家。浮生莫說分時苦。缺界還堪合處誇。百結終難當道轉。此心不慣學征車。</text>
<title>還山翌日。有懷儋耳舊伴却寄。</title>,<text>芍藥歸人臥磵西。夜來無夢不金溪。猜春別淚常添雨。慣路征魂暗逐堤。風面剩粧花恨重。山眉留待醉愁低。知應林外相分處。寂寞孤鶯一兩啼。倦客斜陽馬一鞭。可憐桑宿亦空緣。依依獨立山回路。寂寂遙看水盡天。遠樹隨人應北指。剩花何事尙南懸。愁來强做相思夢。窓外無端夜夜鵑。脉脉離情日暮天。相思無寐夜如懸。從今莫說春宵短。愁處懷人可抵年。</text>
<title>北漢雜詠</title>,<text>漢北羣山尺去天。登臨豪氣定無前。名場已作三年客。平地將期半日仙。過市無端沾帽雨。望鄕何處硏菑烟。一筇一屐催相發。城日蒼茫下酒筵。</text>
<title>洗劒亭</title>,<text>挽河大手劒登亭。日轂扶來劈太淸。千年活畫中興業。不盡溪流到海聲。中興偉蹟此孤亭。一片山高與水淸。水不揚波山不老。滿城紅葉自秋聲。</text>
<title>大南門</title>,<text>重關設險象之門。虛一圍三闔以坤。四壘無烟宵不閉。好將鈴柝換盃罇。斗酒相攜漢北門。淸秋爽氣滿乾坤。明時鎖鑰非吾望。但願年年樂此罇。</text>
<title>白雲臺</title>,<text>天柱高擎日下雲。漢陽西望瑞輝分。沄沄會看封中出。願上明時檢玉文。臺古無人住白雲。東華一路軟塵分。何似桐江千丈石。漢天夜夜動星文。</text>
<title>太古寺</title>,<text>今世何人守牝玄。大羹淳味變烹鮮。看來却喜寺名古。欲把酸甜問老禪。三乘幻語入虛玄。別界爭看慧日鮮。自笑十年趺坐者。一聲彈指却成禪。</text>
<title>山映樓</title>,<text>膩白酣紅霽後新。小樓迢遞絶飛塵。簷前過鶻斜看背。砌底游魚細數鱗。山瘦於人堪畫骨。天淸如水却迷津。龍蹲虎峙千年地。留與騷人一暢神。穹巖疊巘鬼輸奇。端爲長安萃舞飛。盤迴北陸控玄武。柱擎南天護紫微。戴甕女隨幽澗出。偃櫜人與夕陽歸。佳辰樂世剡溪興。不是風凉雨雪霏。華陌無端客夢寒。秋風漢北强彈冠。危峯石掛層層路。古閣雲迴曲曲欄。昭代百年刁斗偃。勝遊三日酒盃寬。尋常莫道終南捷。平地如今着脚難。南海歸來又北遊。十年華陌感行休。偶然爲客茱萸節。無故懷人杜若洲。凍餘落日經殘壑。影裏靑山管小樓。更怕仙裝晨露濕。褰裳來坐最高頭。辛酸世味軟如葷。爲是秋風晩整裙。樵背煖生懸嶺日。遊衣晴上過厓雲。泉聲曲曲風脩拖。岳色重重月逈分。磐泰之安天地險。野辭堪效祝吾君。濁酒賖還煑軟泡。攘時相哄醉時號。境因野曠流睇遠。路爲厓懸着脚牢。佳句縱無工部癖。浪吟猶有祝融豪。前期知有重陽在。木覓山光肩更高。逸興翩翩羽似昇。十年多愧學騫騰。靑山一宿留孤夢。紅葉重來約老僧。香牽野菊花開未。秋晩胡粳酒熟應。可憐昨夜嶠南雪。芍藥吾家更一層。</text>
<title>行宮。伏次御題韻。</title>,<text>相土樹屛聖祖思。宏規三五葢兼之。鼎瞻周室營無遠。豫取羲門備有治。世藉平康猶守險。業隆磐泰不忘危。美哉地利因天設。王國千年保障爲。晩澗通潮到沁城。至今恨水不平鳴。營構却在敦戕後。慚愧無辭謝大明。湖海歸來雪點頭。况復秋風㓒室憂。幸有河山天作險。王居咫尺鎭東州。佳辰迨我未陰天。東陌攜來滿袖烟。生老太平無事日。好敎城市覓仙緣。上比列星護紫宮。山維西顧水朝東。未陰桑土綢繆計。却怕三年零雨濛。</text>
<title>次菊榭丈寄韻</title>,<text>滿城風雨近重陽。多病覊人臥漢陽。懶似子瞻歸惠院。寒如宋玉在巫陽。已憐急雁頻驚月。却愧殘花晩向陽。誰道思鄕佳節最。九秋無日不重陽。</text>
<title>次晩歸亭韻 李判書源祚別業。地名布川。</title>,<text>名津爭似布川深。叵耐多年損道心。造物非慳閒水石。幾人虛負老山林。五湖三逕休云古。淸福高風始見今。亭下夕陽無限好。也應留照小溪潯。洞府伽倻九轉深。一亭瀟灑管山心。巖停客棹留孤響。澗抱翁棲隔遠林。十里泉阿皆矢我。百年天地適來今。扁舟正欲沿洄去。宛在蒼蒼白露潯。解事天公寓物深。晩歸亭下晩歸心。月明蘆唱趁秋水。風急鴉棲亂夕林。十里幽居爰我所。一生浪迹幾人今。春來更怕寒雲出。半在山頭半水潯。風埃小腹敢窺深。華軸看來幸識心。三夜子規秋禁樹。一聲欸乃雨平林。鋪排依倣終非古。脫略婆娑願自今。久大光陰閒事業。元來多在水雲潯。</text>
<title>辛亥除夕夜。松坡路中有感。</title>,<text>㥘雪寒蹄凍不前。條繩落盡轡仍鞭。無心去去江津路。急唱雞聲又一年。</text>
<title>北渚歸後。謾唱巴謳數吭。呈約中諸詞伯。</title>,<text>長夏關門泮僑深。耽凉一屐始穿林。雲心强半人間雨。松韻猶餘太古琴。十里村容迷草樹。一年秋事亂紗砧。夕陽山广當風立。短髮蕭然不勝簪。去歲悠悠秋不歸。今秋又與故鄕違。靑山影裏空前債。流水聲中已昨非。萬陌風塵爲客久。一年炎雨見人稀。江南亦有蓴鱸美。飣可爲稉羹可薇。霽餘秋色夕陽多。遠鳥分明見背賖。危到巖尖纔水道。竆拚山曲忽人家。藤依樹殼爭肥瘦。石補城縫錯正斜。南望淸凉雲外立。洞天新景幾層加。鬈髮誰家女。出自水北村。背面關門去。不共俗人言。</text>
<title>飛仙樓。次板上韻。代仲氏</title>,<text>四十郵丞鬂髮蒼。俯慚魚泳仰慚翔。非緣薄宦牽情久。差强高樓引興長。無詩空對松三本。有夢長懷雁一行。平朝吏退門如水。數點茶烟暗度香。庭前有松三株。故項聯云。</text>
<title>增若驛閱淸樓。留題壁上。</title>,<text>衙罷乘閒獨上樓。眼前物色又新秋。陶潛久束三年帶。張翰重開八月舟。愛是鈴垂山郭靜。愧他襦薄野砧愁。淸風一掬人歸後。分付孤亭貯不流。時將棄歸。故頷聯云。</text>
<title>送長連倅之任</title>,<text>專城爲養世猶榮。况我油然百代情。只合一心思報答。肯將七尺役肥輕。戍樓夜寂眠鞱虎。午嶼潮平臥海鯨。更賀政成談笑日。明年春雨映深耕。</text>
<title>泮旅除夕。次金上舍而極韻。</title>,<text>久旅愁方切。明朝歲又添。遣悶强把酌。嫌閙倦開簾。剛恨壑蛇迅。寧期州鶴兼。田園歸去約。怊悵憶陶潛。</text>
<title>盆菊十詠。奉次高臺翼汝 時鴻。</title>,<text>軟塵桃李艶陽梅。次第繁華屬爾開。藉使淸癯憐獨秀。且隨濃嫰借餘栽。氷霜晩契盟猶在。風雨前緣夢與來。所以田園歸去老。東籬盡日意悠哉。爾與畸人浪作緣。千秋遺恨楚騷篇。貞心但被荊之妬。苦節不爲荃所憐。抵死猶嫌受露潤。澆生還愧丐泉涓。當年幷載蓮堂說。胡不移根九華顚。鞠草浸稂渺上京。傷心此日憶淵明。空簾暗貯幽蘭馥。半壁虛分孤竹淸。萬陌不干風雨事。一罇相慰古今情。書窓盥手朝陽露。欲寫離懷咽不成。繁霜一夜烈風同。滿眼芳華逝水空。老去形骸寄澹泊。閒來氣味貯冲融。小山叢桂攀援後。空谷幽蘭寂歷中。榮悴不曾資雨露。安排極處奪天工。雨不爲滋暖不榮。東君欺爾太無情。𡄄英無救孤臣餒。辮馥如慳烈婦貞。九月佳期嗟晼晩。一窓疎影自分明。富貴花王誇用事。肯敎屈首作公卿。烟雨佳期欲和梅。許君親見紫陽來。獨留强項迎霜立。且把圓心向日開。千載幸生君子國。一生羞着蕩人杯。東華末路無知遇。淡淡秋容不肯栽。新粧風面軟紅俱。乞巧東君媚若姝。可是淸閒渾不關。還他夭艶寂如無。深期自許蓮君子。晩契將叨松大夫。歲晏江湖同此樂。先憂莫說范龍圖。淸高品格性於天。春不爲榮秋不憐。過㥘羞經金橘雨。新緣欲結玉蕤烟。自從本土愁寒暖。莫取浮榮競醜姸。分內閒情都領畧。一簾花月正琅然。松兄竹友解相親。擇地端宜避俗塵。換作別區春境界。平分遙夜月精神。深罇凉轉風前朶。滿帙香侵影裏人。澁則澆之搖則築。安排多愧害天眞。緗帙重重故意遮。一番愛護一番加。孤根不慣隨風勢。疎葉端宜貯月華。偶戀情人辭舊土。且從恁地做新家。願君在處勤培植。晩暮流芳獨此花。</text>
<title>壬子南歸。高梅史翼如有贈行數首。次寄。</title>,<text>畸蹤於世孰相親。悔向東華懶乞隣。四海非無靑眼舊。一生其奈白頭新。散櫟寧甘守澹泊。寒梅還苦鬪氤氳。無官分合歸田里。林下休言見一人。鄕居小屋。扁以櫟下。誰識囂津如許深。試拋孤棹一番臨。輕簑十里蘆花月。却愧漁翁岸上心。</text>
<title>次梅史韻</title>,<text>亢爽疎慵誰與儔。半生寥落小風流。琴書久矣囂塵客。天地居然左海秋。倦鳥猶能於止止。閒雲亦自也由由。明朝匹馬東門出。歸路山靑水更悠。寒從何處暖從何。一歲猶然翻覆多。有酒莫辭須痛飮。懷人不見且高歌。如今世事眞經歷。都是年光浪費過。利器明時懷欝欝。千秋不獨董生嗟。白髮無情奈爾何。懽時恒少感時多。千篇冷淡詩人癖。一劒蒼茫俠士歌。非分不須空想起。除愁莫若且捱過。世間名利擾擾子。硬把浮生浪自嗟。</text>
<title>冬至日。次梅史韻。</title>,<text>作易羲文著盛衰。遺篇重感老雲臺。半夜天心䨓闢戶。一年春信雪傳梅。氣因秬鍾生穉律。運回葭管動寒灰。旅人無事門常揜。玄酒閒斟妙理杯。消長一理盛因衰。花滿園時雪滿臺。物性從知羲夬莧。天心還付邵觀梅。拖來殘煦氣如線。噓動枯蔞念已灰。牽復三陽將進泰。暖添長樂萬年杯。</text>
<title>雪後卽景韻三疊。次梅史先生。</title>,<text>左拍瑤宮右玉樓。彤雲涵日彩堆浮。凍雞滑怕循墻角。飢鵲濕愁集井頭。萬樹非春花信早。千峯不夜月波收。若將片片皆爲絮。無褐吾民不換裘。銀潢百道擁書樓。身世還疑上界浮。寶鏡磨開危石眼。華簪削出遠山頭。巧尋風面輕輕着。倒拖春心拍拍收。試問綾被靑瑣客。深恩能報手頒裘。影裏山河畫裏樓。一天平挹月泡浮。擎枝臈岸梅傳魄。蓋石烟洲鷺縮頭。歲晏龍門人不見。詩成驢背興難收。軫民聖主咨龜皸。想得宵衣不御裘。</text>
<title>梅花韻。依前疊數更寄。</title>,<text>玉骨氷腮信誓深。詩魂日日惱相尋。衆芳寂寞無開眼。獨樹分明可展襟。粉蝶空勞風雨夢。瑤琴合貯海山音。移根願就同人野。其臭如蘭其利金。芳魂隱約萬緣深。解逐情人寂寞尋。從此吾將同結社。對渠誰不好開襟。明年烟雨留佳約。來日鄕山寄好音。使入當時庭樹檟。一枝應可抵千金。底處安身小閤深。低纔過尺長纔尋。淡粧猜着風埃面。淸意收來雪月襟。夜寂芳魂如惱夢。天寒玉頰似慳音。平生讓與繁華相。楓錦江南又菊金。</text>
<title>復以一律各賦雪梅。請和。</title>,<text>無情爾亦惜年光。爲餞竆暉片片。蘸袖淸宜澡俗眼。滴籤寒可浣詩腸。雞猶怕濕行依屋。犬若耽溫坐負墻。不化鬂毛能化膚。阿娘換復贈阿郞。寵爾如嬌護若孩。一年風雨劫過纔。吾惟野性疎偏愛。渠亦世情艶不猜。雲閤姸偸靑女魄。雪簷癯幻老仙胎。歲寒却把調羹手。窓外晨泉自汲回。</text>
<title>泮旅謾詠</title>,<text>竽瑟從來各異工。滿城風雨不妨聾。好修初服攀叢桂。愧把遊車逐轉蓬。石以交心論甲乙。珠於生唾嚼商宮。歲寒約外同爲客。泮水西東一徑通。正字銓郞是亦官。故人於我讓優閒。覊懷喜見三宵月。歸夢愁過萬疊山。但有詩心催急景。那無酒力駐衰顔。歲寒風雪人歸晩。桂樹何時待爾攀。歎息無情東逝川。奔流何事夜猶然。少年意氣嗟無地。是日行藏欲問天。九陌黏泥羣度馬。五湖糝雪獨歸船。何當詩卷兼罇酒。與子同攜太白前。新詩妄自擬凰臺。吟到苦時筆屢回。身羸夜榻常多轉。性懶朝窓獨晏開。斷雁却從天北遠。片雲應自嶺南來。故人多在金門上。誰是長楊獻賦材。一落塵烟杳上都。忘形誰是子綦梧。罏烟篆結雲生箔。鷗夢寒沉雪滿湖。紫陌泥深騏驥老。碧簫聲斷鳳凰孤。倘來欣慽人間事。莫把機心較有無。芍藥山中第幾厓。吾廬結在水雲佳。一年霜鬂愁邊盡。萬物春心靜後皆。老去有詩傾北斗。閒來無夢枕南槐。美人歲暮遲消息。潔珮行將卷在懷。雲樹終南翠幾重。愁時相憶樂時逢。時淸蠧蝕囊中草。歲暮霜寒匣裏鋒。半夜詩魂梅共睡。夕陽鄕思日俱舂。更憐少日藏書處。好在蓮花第一峯。萬家春意抱王城。獨有新愁和舊生。消難急景詩盟重。典乏期衣酒債輕。梅花笛裏年年淚。萱草堂前夜夜情。燈盡人歸仍獨臥。撲窓糝雪自成聲。城北寒砧砧北家。城南又有夜啼鴉。懷人江上梅花盡。送客山中桂樹多。悔從今日工操瑟。恨不平時學𡄄霞。晩來風雪漁歸棹。應在斜陽淺水涯。仍雪寒香歲首梅。覊窓盡日爲誰開。淸羸只有人同病。澹泊元無物與猜。叵耐靑雲難自致。從敎白髮若相催。一枝遠寄相思夕。顔色琅然帶月回。浪迹由來小屋荒。十年掉臂愧揚揚。春風楊柳揮鞭短。明月芰荷結珮長。酒爲朋來時一醉。詩因思澀不成章。承明夜夜朝天燭。夢裏猶攜滿袖香。</text>
<title>明翁祧埋後。果齋函丈用先生集中拜愼齋墓韻志感。謹步以和。</title>,<text>存爲道德著爲靈。陟降洋洋徹顯冥。千古羹牆追慕地。每年蘋藻廟兼塋。深嗟末俗尠由靈。吾道昏昏已冥。瞻仰倘無夫子廟。去年何忍拜交塋。魯西老先生前已祧埋故云。慇懃更乞芝山靈。衛道君應保佑冥。但不阡原隨世變。後人猶識先生塋。</text>
<title>立春日。用何景明韻。</title>,<text>每恨靈均誤蕙蘭。一生秋意㤪湘潭。已看澤腹竆陰破。翻喜窓心暖日含。二氣氤氳齊上下。十年漂泊自西南。沉菁炊麥違鄕俗。短髮羞看未解簪。太平生老太平人。病挾衰容又見春。十有二年爲祿仕。百無一事報君親。故園消息梅先覺。客舍風流柳欲新。醉後狂歌歌後笑。九衢如咽漲飛塵。</text>
<title>用王直韻。懷浯山竹南。</title>,<text>竹南正字浯山郞。百遍相逢意未央。酒到摻裾歌雪白。詩成聯墨賦梅香。直從今歲期明歲。欲把他鄕作故鄕。別後無人消獨夜。殘燈與爾共悲傷。去去來來九陌開。夕砧纔罷曉鍾催。衝泥吾已肱三折。步月君應首九回。憂國袁安惟有淚。傷時庾信不堪哀。東門虛負看花約。試拂春衣色已灰。詩後相思酒後看。一生定得幾時歡。山河落日心俱短。星斗虛簷夢亦寒。鼎欲調胹甜苦異。鏡將學艶笑啼難。淸狂聊復從吾好。楚犬何妨吠屈冠。東開詩榻又西移。非客非寒便不奇。一念羞爲貪棧馬。十年甘作曳泥龜。懷人每恨多風雨。易主今看幾舘池。夜半柴門相送罷。一輪明月掛山眉。日落無風自揜扉。送人兼復送年歸。恒愁詩自無新語。多病春猶着舊衣。莫與園花爭契活。且從沙鷺息心機。古人不似今人晩。蘧瑗已知四十非。一回殘卷起三噫。千五百年事事悲。不幸程朱三代後。可憐孔孟七侯時。長沙太傅非才短。北地將軍是數奇。得失從來難力致。歲寒猶有水雲期。自笑爲人百不宜。曲肱睡罷復支頤。江淹恨別徒爲賦。庾信哀時但有詞。酒蒜雞猪雖不擇。琴棊花月本非思。獨憐此意梅能解。歸夢宵宵度弱枝。寒齋斜日鬂絲絲。半是新愁半舊悲。三十八年都過㥘。百千萬事摠前期。兒嬌紙鳶撚絲急。婦懶糝餻運杵遲。却羡負柴販豆者。明朝作飰共爺兒。東門昔日二疏圖。左海千年此意孤。歧路交遊惟有爾。一生慵散莫如吾。洞樹多風愁病鶴。海篁無實㤪飢鳧。酒後詩前無限意。不妨夜夜笑相呼。君家竹樹又梧溪。夢裏征魂覺後迷。惟幸身康如健犢。不妨心拙等雌雞。詩成茗椀噓仍細。人去簾鉤掛欲低。何處相逢非客舘。歸時猶自各東西。相逢逆旅互爲賓。君曳襜帬我岸巾。共把詩籌悲老杜。獨驅文軌壓先秦。融氷肥水魚龍笑。剩雪侵沙雁嚬。痴商不博千金箒。十襲空笭浪自珍。三折平生已二分。瞥然寒盡又春云。耽書室有遺兒篋。典酒箱無破婦裙。沙如籌恨應千斛。金以酬詩可萬斤。自笑騫騰街路者。綬何若若珮何紛。</text>
<title>王大妃殿迎祥詩</title>,<text>御柳宮梅綠始層。葱葱佳色滿園凝。宴開千歲瑤池酌。貢罷三宵浙省燈。八域風謠和氣溢。千官歌頌賀聲騰。文王之母周姜媚。不獨姬家太姙能。</text>
<title>詠春夢</title>,<text>睡國春光夜不昏。無難扃鐍度重門。乍穿花逕尋晴景。忽入簫樓見雨痕。去來不記東西路。次第難分斷續言。短宵又復雞聲早。一枕驚收未了魂。</text>
<title>暮鍾</title>,<text>期爾黃昏畫閣間。銅龍傳漏午童還。初椎轉處烟生樹。遠響竆時月在山。九陌爭含明日意。萬家齊揜夕陽顔。聲聲解入瓊樓夢。三十三天一夜攀。</text>
<title>三角山</title>,<text>毓氣爰從闢丑年。一天頭戴更無天。秀色逈分千帆海。晴光平擁萬家烟。南臨伯仲看方丈。西俯兒孫列洞仙。三尊特特中央處。分付千巒鎭四邊。</text>
<title>懷竹南入直</title>,<text>殘燈撥盡意中宵。一日還同一歲遙。此別非緣君意薄。相思其奈我愁饒。鼎形坐處虛前足。月影來時缺半腰。賴有浯山分一夢。明朝寄與廣文招。</text>
<title>用前韻。嘲浯山就直。</title>,<text>一城分手已三宵。牢落寒窓意轉遙。愁絶吾詩强半减。別來君夢幾層饒。若無居士三升醞。豈折先生五斗腰。官冷廣文歸自好。秋風莫待小山招。</text>
<title>春雪用東坡韻</title>,<text>飛時許大落時纖。呈臈餘威晩更嚴。千片錢痕難化玉。三分水意未成鹽。梨花渾發先春樹。詩眼偏明向日簷。烟竈濕薪噓不煬。獃奴無故露唇尖。</text>
<title>上元</title>,<text>子心非石我非瓠。每値佳辰笑復嘲。繡帘齊捲傳燈肆。錦履爭高步月橋。宜葅秫飰烹兒菽。表屋禾竿傍老茅。澹泊豪華都兩失。低頭終日守書巢。</text>
<title>上元踏橋</title>,<text>東橋踏盡又西橋。行樂人間第一宵。鏡裏衣裾光貯月。畫中珂珮氣凌霄。疎星落落紅紗燭。仙樂𤨿𤨿白玉簫。無限繁華無限興。覊人亦不負逍遙。錦陌烟花一望遙。風流自古上元宵。鸞笙碧漲秦樓雨。蠟燭紅騰漢苑霄。百道飛虹生步步。一輪明月貯橋橋。遊塵十里平如水。瑤海漫生半夜潮。</text>
<title>上元後宵</title>,<text>風流昨夜一番豪。繡陌吟肩幷趾高。晴虹歷歷痕留舃。宿酒依依暈入毫。慳香未曬攜烟袖。賸色虛分貯月袍。解事人生能辦興。廣陵何日不秋濤。</text>
<title>早春小雨</title>,<text>春早京城雨不寒。萬家樹色畫中看。呼兒預整衝泥屐。董僕新修護藥欄。度苑如催花夢懶。落簷猶勝雪聲殘。方生漢水歸舟好。何日東門去掛冠。</text>
<title>早春卽事</title>,<text>崢嶸萬象起森羅。物物安排若手摩。風暖封姨迎繡箔。雨晴甲子曬烟簑。園禽始解經冬舌。野水方生挾雪波。杞菊新栽時向晩。城東花柳奈吾何。</text>
<title>賀庭參班。退而志喜。</title>,<text>慶毓流虹歲再來。閟宮齊罷復春臺。香罏日暖龍涎合。仙仗雲移雉尾開。鬱鬯峩璋諏吉日。淸班仙珮溢歡䨓。追先聖子無竆孝。此禮吾東問幾回。</text>
<title>春晴遠眺</title>,<text>萬象冬沉類老迦。一番風雨快如爬。梅慳剩馥猶晨閣。蜂㥘餘寒始午衙。淺雪封泥候舊鷰。融氷肥水產新鰕。嫰姸爭覩東君媚。無數山鬟列翠丫。一半雲山一半蒼。山邊時復獨鴉翔。烟添梳靄粧林戶。風拖紳流漏土囊。七尺猶憐天地小。百年空付水雲。官於冷淡詩於癖。賀監由來未减狂。</text>
<title>謾吟</title>,<text>天光蘸水漾微靑。半入平原半入庭。麗景怡心詩有信。覊愁到骨酒無靈。柳拖斜靄絲絲錦。鳥掠空濛點點星。仁愛東君生爲德。盡將肅殺付玄冥。問我緣何太瘦生。春雲春雨摠關情。烟殘罏腹猶慳煖。風剪燈心故妬明。多病百年悲子美。太平萬歲慕陽城。軟塵不慣虛舟載。野渡無人獨自橫。齮骨嶒崚傲世能。疎慵還與拙相仍。脫裙已是猖狂婦。販衲寧云懺悔僧。身似未歸秋後鷰。心如欲動夏前蠅。長風不借圖南便。何妨搶揄鷃笑鵬。</text>
<title>輓金溝居停主人崔東翼</title>,<text>一死誰能免。如君最可憐。有妻垂綠鬂。無子托靑氈。但夢空樑月。難尋宿草阡。遙封數行淚。寄灑海雲邊。湖外秋風早。飄零一樹花。傷時兼有淚。多病更無家。爲德君能卒。忘恩我獨多。果因如不爽。世世訟閻羅。薄俗無高義。親疎視暖寒。畸人多雪日。下士少金蘭。所以竆途感。多於平日歡。鄭衣與楚醴。易地我猶難。</text>
<title>輓李戚兄聖休 晩億</title>,<text>休休自是有容人。公得天姿表德因。一巧不盟羲上世。萬緣無競佛前身。先生弓冶大夫貂。再闡前光厥緖遙。少監家兒眉似畫。竹梧陰下弄環瑤。騷壇當世皷氣䧺。坐見裨褊日奏功。一朝收拾巾箱去。始信冥司簡選公。溪榭陰陰草覆堤。喚人乳鷰若爲啼。顯兄題字龕前位。不見苴衰拜客稽。居思相見見思從。尙記聯床戊子冬。寥落曉天星散後。空樑殘月七分容。沂雩春日舊冠童。一室吾翁卽若翁。二十年來風木恨。幾番相對泣孤蒙。愚智何須較有無。書窓只慣好兄呼。童交太半音容阻。欲待詞成寄進吾。金進吾邁銖俱以弱冠。來學于王考。余時總角。緗車深揜綠籤空。輸盡虛無夜壑中。若個白楊新種樹。枝枝無葉不悲風。有才無命賈長沙。哀㤪至今咽楚些。藉使無才那㤪命。不圖重見積仁家。南隣桂朶殿春開。一夜東風錦作堆。滿眼繁華渾不管。獨憐墻外已凋梅。兄舍南。有李姑叔彙濬家。時方登第。設聞喜宴故云。荒原日落兔鼯墟。原上寒星夜更疎。惟有平生書滿篋。一回看過一沾裾。人情那似物無情。宿莽依然舊處生。晩矣吾行多負負。忍將何說慰幽明。</text>
<title>輓金子靜</title>,<text>蓀帬荷珮盛修姱。絶似朝陽日下霞。江左風流王謝族。隴西聲價廣陵家。衝星劒氣埋猶壯。擲地金聲鍊更加。蒿里尺堋藏不盡。寃氛夜夜逗籤牙。新阡無限白楊風。負土歸來血漬胷。鬼伯從知饕太甚。倉公其奈技還竆。前塵硯北蠧行澀。過㥘溪南蟻夢空。月落子規啼罷後。虛帷寂寂洞房東。憶曾傾蓋歲玄牛。兄是子瞻季子由。一代追隨慚蚷蟨。百年心契佇紺緅。可憐漆火黃壚夜。正値楓林白露秋。只愧故人情似石。短鞭明日又西州。</text>
<title>輓權丈 命夏○代人</title>,<text>自我不見君。于今三月餘。悠悠平生事。欲說先自欷。昔君初發軔。奇氣邁曹羣。譬彼衝霄翮。不可籠而馴。一出遊場屋。藉藉梁楚聲。再出遊京國。倒屣爭相迎。踔厲遂濶步。衣袂生瀣沆。定非汩沒者。澌然死草莽。合貯喬偓班。簪珮以爲餙。咄哉時不利。潦倒抱刖璞。忽忽風燈世。轉眄成老禿。歸來志已倦。濩落守先亭。先亭五月時。荷發池塘馨。亦有書及田。可讀而可耕。君維處其間。婆娑送歲年。時時藜杖出。門巷十里連。縱橫溪南北。花樹幾處陰。茶鐺兼酒壺。渡澗又越林。墳菴序齒日。宗宮受釐席。我家三百族。視君爲欣戚。飢者待君餐。寒者待君衣。疑者待君决。信之如蔡蓍。施及於友朋。風流眞篤厚。陳平門外車。北海罇中酒。客至渾如歸。無或以愆糗。此亦經濟業。奚其謂爲政。與奪自有主。不遇非君病。兒郞况能做。長道駕輕車。斂此不盡福。好好返邱阿。君庶無懊悔。傍人其奈何。傍人猶可慰。所嗟我獨多。少小從遊樂。棄置且莫說。及爾同衰暮。情懷尤自別。醜洫百不宜。出門無所適。賴君時開襟。娓娓攄襞積。春風關峽路。秋月寒亭酌。會合雖難續。一歲一再得。云胡翩然先。從玆永隔濶。傀儡索已斷。蚷蛩脚已折。獨立山日夕。可惜此痴絶。惟有九原期。相逢知不遐。悲來寫此語。聊使紼者歌。</text>
<title>輓李丈 晩受</title>,<text>灞水歸來谷口耕。少非科士老非氓。箕裘業繼先生舊。氷玉姿含處子貞。師表林宗眞有道。漁樵康節本無名。幽香不博痴人綰。可惜芝蘭在束荊。右挹靈芝左月瀾。碩人薖軸此寬閒。衆流以外淸冷水。萬嶺之中蘊藉山。澹宕心遊懷葛際。淸和身在惠夷間。七旬未了玄經草。留與侯芭細潤刪。交誼姻親世世重。公於吾父又年同。韋齋執友胡原仲。元禮通家孔太中。不死人間多歲月。餘生宇下仰幈幪。泉臺會合能如舊。爲道阿蒙髮已翁。</text>
<title>輓金進吾 邁銖</title>,<text>藉甚文園譽。淸標暎妙齡。闇章追簡素。遺範守氈靑。蘊處珠藏澤。峭時劒發硎。桂薑元自貴。胡不薦籩鉶。記昔吾先子。經帷開斗南。於焉執雁雉。次第講牛蠶。奉屨時攜蠟。候車或御籃。兒孫非謝寶。猶許座隅參。酸醎何用說。異味亦同斟。愧我狂非點。多君介似禽。書函疎或密。談麈謔兼箴。所以忘形契。期將膜外尋。吾生四十載。强半與君遊。幾處匡山榻。頻年漢水舟。唱余詞白雪。待子酒黃樓。一夕秋生壑。空雲不可留。不死還相見。逢君秖苦顔。氷霜仍別後。涕淚尙人間。月落靑霞洞。雲寒白屛山。悲歡猶未了。一再展眉看。去歲溪兄葬。共君臨竁幽。提攜曾筆硯。零落已山邱。往事誰非夢。吾生始覺浮。斜陽一回首。幾個有同遊。無盡靑山土。年年埋玉蘭。草衰空化碧。烟冷不成丹。宇宙孤生老。江湖晩計寒。有知還作惱。腸斷夜啼鸞。此別無前定。來生可復爲。空樑疑太白。流水失鍾期。脩短皆有命。存亡亦係時。白楊秋不老。懸劒定何枝。</text>
<title>次崔臺鶴升推榮韻</title>,<text>塵刹將身草報春。羡君爲子又爲臣。幸生仁壽太平世。得侍康寧無恙親。貽降榮光推錫類。覲歸恩暇許呈旬。唐陽漢石稀人福。幾個同朝有薦紳。</text>
<title>玉堂。與曺侍讀景䨓共賦。</title>,<text>樹影中間草色邊。弓形學士臥頹然。二僚可喜聯三日。一宦何嗟淹十年。聖世光陰堪浪擲。故人心事莫慳傳。浮生聚散皆關數。緣業終當問老禪。</text>
<title>次雲林居士李文擧八景詩韻</title>,<text>雲林處士卜幽居。玆區奇絶不勝書。天以此樂餉之子。莫向墦間更乞餘。總說鳳去樓空泗水陽。樓前野竹爲誰芳。吾衰不復東周夢。明月琅玕結佩長。鳳樓朝陽無聲無波淡淡水。水外層巖復高峙。尙有隨風微攪時。何由貯爾玉壺裏。花潭止水峭山瘦石掛姸月。將我新詩欲畫骨。淸寒不讓花間暎。黃昏留待梅香發。鷹峰秋月萬斛撐船須汝楫。拋之淺水蘆邊葉。如何不入殷宗綃。大夢人間酣化蝶。鯨川石楫翻空雪色散飛瀑。主人短髮曉可沐。白日無端䨓吼急。疑有神龍此間伏。龍磐急瀑澗壑漫漫漲夕霧。萬象陰沉如邃古。須臾捲盡千山暗。大明天地日紅吐。麋巖宿霧點點空濛漾微雨。薄暮漁謳起遠浦。油衣賣盡簑衣藏。四不出時晝揜戶。雲亭暮雨疎疎密密去來烟。平郊草色暗相連。書帶香殘詩欲就。故意逗回墨池邊。林郊夕烟</text>
<title>因怪疾。出寓靑巖寺十餘日。</title>,<text>十日山中有髮僧。滿城軒蓋隔奔騰。風流放曠雖非願。緣業殲除恨未曾。雲薄天容秋始嫰。林深露氣午猶凝。晩來走向巖間漱。一服淸凉勝嚼氷。</text>
<title>拈陸韻更賦</title>,<text>緣林澗路石爲梯。欹處相扶險處攜。栴龕香殘僧到晩。餠廚齋罷雀飛低。跡非避世山猶愛。夢與還鄕路已迷。今日好渠分付在。重來無恙舊曹溪。</text>
<title>謹拚柳舜亨 進徽 蓍臯精舍韻。求正。</title>,<text>唐之南谷晉東臯。人地由來偶一遭。山水至今稱絶勝。風標與爾較誰豪。鷦林自足鵬遊倦。雞柙難馴鵠擧高。君歸倘許參同約。遮莫關門拒我牢。金門獻賦慕莊臯。半世知音尙未遭。穎水漁樵伴舊隱。雒陽亭舘付時豪。燈明夜壁緗籤正。雨過春畬麥椀高。羊草蟻羶多擸掇。倘君終始臥能牢。</text>
<title>玉堂。酬尹治伯 相說。</title>,<text>疎慵合住白雲峯。曾是瀛樓不意逢。縱喜珷玞參美玉。還慚蘿葛倚長松。當今君亦難開眼。從此吾將學秘蹤。分外時憂猶未歇。不堪愁緖自重重。客心孤逈自生寒。讀罷新詩覺小寬。幔對靑山聯豹直。茶分內院煑龍團。白頭終古賺人盡。赤手如今着世難。但得竆通齊一掬。此身隨處摠堪歡。急景如頹落日低。一年無事絆歸蹄。忽添雪後新詩料。却憶山南舊釣溪。禁篆晝深稀視草。覊園寒揜懶扶藜。神交不待參尋約。只信君家住郭西。</text>
<title>除夕</title>,<text>百年三萬六千日。此日年年最可憐。况是身居塵土裏。又兼家在水雲邊。他年非不饒他日。此日還須送此年。若使年年無此日。人間容易做神仙。</text>
<title>嶺南樓 己未接慰行時</title>,<text>樓之勝。前人題詠備矣。添則近蛇足。續則爲狗尾。輒以一絶單道卽景。以免瓠口之譏云。梅花東閣竹西垣。流水啼禽曉共喧。先生非好吟詩者。是處不能無一言。</text>
<title>是夜舟遊其下</title>,<text>欄干酒罷理餘慵。移上孤舟夜正濃。皷角連天驚睡鶴。歌絃壓水舞潛龍。疎星倒沒虛明影。遠水平涵暗淡容。錦管行將收拾去。憑渠欲作臥遊宗。</text>
<title>嶺南樓。贈知府使君。</title>,<text>浮世閒忙誰是眞。少年爲客已中身。歌娥莫唱陽關曲。逆旅相逢卽故人。</text>
<title>贈彩鳳妓</title>,<text>猩帬渦頰嫋娜容。絶似朝嵐滴翠濃。雲雨相逢同逆旅。世間何限薄情儂。</text>
<title>曉發密州</title>,<text>撥盡官燈夜已闌。蒼厓翠壁更回看。客歸蓬海三千路。人在瓊樓十二欄。別意空將流水競。離愁還與曉烟殘。怱怱不是王程急。爭奈平生未學潘。</text>
<title>舟下三浪</title>,<text>凌風快航踔生濤。醉拂船舷坐更牢。雲際飛鷗纔辨色。竹間隱犬但聞嘷。山含海氣藏螺䯻。水接天光纈錦繅。向晩驅車登岸去。永嘉臺上一肩高。</text>
<title>沒雲臺</title>,<text>平地爲山便不難。能於積水着成巒。渴龍飮急忙歸壑。禿鳥飛竆㥘俯欄。不以孤根受盪齧。直將危髮捍波漫。丈夫植志當如許。留與吾人仔細看。</text>
<title>懷鄭將軍 運</title>,<text>龍蛇當日鄭將軍。一死分明報聖君。慘憺空餘寃血化。輪囷時遣怒濤奔。一時驚破虜人膽。千古長霑志士裙。毅骨也知魚不食。猶憑寥廓駕秋雲。</text>
<title>海雲臺 俗傳崔孤雲致遠遊處。</title>,<text>雲臺歸路又雲臺。天地東南各一隈。沒雲臺在府極南。海雲臺在極東。 灝氣收來帬九幅。晴光浮接酒三杯。太平日月容吾老。浩㥘塵沙任爾嵬。淘盡浪花人不見。滿船空載夕陽迴。</text>
<title>忠烈祠。次板上韻。泉谷宋公象賢書院。</title>,<text>芒人元不壽千齡。怖怕胡慳一縷零。獨有先生輕性命。直從當日奮威靈。山河舊㥘遼陽郭。宇宙高名斗北星。濱海烈殤多葬腹。休將俎實薦魚腥。</text>
<title>梵魚寺</title>,<text>爲看梵魚寺。晩登金井峯。山深恒雨意。木老半秋容。茶罷烟生篆。詩成澗瀉淙。黃粱驚一夢。獨坐聽晨鍾。</text>
<title>別差備官</title>,<text>離筵茶罷算歸程。原隰勞勞太瘦生。千里關河爲客日。一罇江海送君情。有無不信前期定。聚散殆同逆旅行。嶺月萊雲如入夢。他年猶或記山傖。</text>
<title>贈差倭</title>,<text>永嘉臺下海茫茫。無限雲烟接大荒。怎借達摩東渡術。一蘆容易略扶桑。</text>
<title>謹次府伯金丈 鉐</title>,<text>書生無力勒燕然。埋沒蠧塵每自憐。賴有君恩㫌節借。三旬佚宕海山邊。萊山戰地血膏鋒。薄海深羞歲在龍。遺恨未攄措大氣。手持征箠倚秋虹。</text>
<title>泮旅秋思</title>,<text>穠雲橫嶺起寒杠。日送歸鴻隻復雙。老圃應開無恙菊。虛舟空泊可憐江。霜楓氣健颼飀葉。凍雨聲多窸窣窓。憀慄吾懷何以瀉。板橋西畔熟新釭。</text>
<title>孫稼亭</title>,<text>步出都門十里東。滿腔塵慮瞥然空。山參漢嶽千層黛。澗透曹溪一勺紅。苔護雨痕莖貯露。楓慳秋信葉留風。夕陽帬屐歸來晩。回首烟霞指點中。</text>
<title>重陽</title>,<text>叢愁無數劇塵纖。時正佳辰客又兼。好澆白酒寬開戶。羞折黃花懶捲簾。催寒暮杵絲絲薄。報曉晨蛩喙喙尖。紅揷茱萸無救老。年來强半白新髯。</text>
<title>苦寒</title>,<text>薄薄簾波夕日淘。枕書弓背曲如鼇。搴蹄老㹀依墻角。負翅殘蠅坐紙毛。空閨鉛澀藏花匣。古塞砥强倚雪刀。朝看落葉翻騰去。獨爾秋來有底豪。</text>
<title>秋天</title>,<text>一帶銀河匹練飛。天孫夜拂六銖衣。䨓雨任渠區處盡。月星容易布排稀。中如有滓皆能見。高自無垠怎得圍。濩落空同迷際始。管窺何以識眞機。</text>
<title>菊花</title>,<text>霜中有爾客中吾。歲暮心期此外無。似鶴瘦身仙表格。戴金圓頂佛浮圖。人間爲我添詩好。天下無渠使酒孤。淡淡秋容羞未發。精神其奈隱於壺。</text>
<title>上苑楓林</title>,<text>淺染深粧樹樹齊。瓊林十里苑東西。敎侵珠箔依欄密。待撲紅泥近地低。臙落御溝魚抹頰。錦飄官道馬纏蹄。也應夾障朝天路。醉退詞臣步步迷。</text>
<title>秋夜聞雁</title>,<text>驚弦何處五陵丸。來傍斜陽響客欄。叫苦似憐吾有病。啼飢解惜子無官。寒添夜瘦燈前落。㤪拖天長月下盤。羡爾南歸家計足。吳江蘆白楚楓丹。</text>
<title>泮旅秋集。與竹南，梧下，又荷諸益。共賦落葉聯句五十韻。</title>,<text>泮林秋色晩。落葉下村閭。竹南。 謝舊如相棄。憐誰却復躇。梧下。 迎風情更密。帶月影如疎。櫟菴。 乍聚因還散。欲飛却似趄。竹。 穿雲渾擧鵠。落水學游魚。梧。 脉脉斜侵帙。輕輕近着裾。櫟。 聲隨覊夢斷。影拕別懷儲。 竹。 向爾頭搔矣。爲誰㤪寫諸。梧。 烟平風纈錦。露碎荷翻璵。櫟。 淅瀝西來者。奔騰孰使歟。竹。 雨過鳴似瑟。風薄飄如旟。梧。 寂寞花心秘。蕭疎霜意攄。櫟。 輕疑飄白絮。色妬染紅茹。竹。 蔀屋添薪政。汚池混網魚。梧。 粧垣紋作縠。響屐韻生琚。櫟。 高影翻霄堮。繁音入洞墟。又荷。 烟深燕薊晩。波嫋洞庭噓。竹。 赴壑堆成坻。逐流橫作瀦。梧。 但悲黃落後。豈識綠敷初。櫟。 颯颯驚疎竹。亭亭出古樗。荷。 傷心惟共爾。極目正愁余。竹。 縷縷憐衰柳。田田惜敗蕖。梧。 側飛妬粉蝶。圓伏簇金蜍。櫟。 巧飛回鸞似。斜風落雁如。荷。 跡微穿樾鹿。紋覆拾橡狙。竹。 鴉返翎如染。鼯過跡似鉏。 梧。 林容姸月鏡。山髮快風梳。櫟。 雨後殊輕重。風前任疾徐。荷。 紛紛疎復密。獵獵卷還舒。竹。 應返舍人棹。幾停遊子車。梧。 疎難藏敗蠧。枯未飼飢驢。櫟。 照句聊添興。臨風自發歔。竹。 疎籬懸子果。畸圃採根蔬。梧。 下上高低者。縱橫彼此於。櫟。 遠林隨下鳥。空樹未藏鸒。竹。 林隙新峯出。園中古木餘。梧。 碍行循砌犬。藉暖臥牢猪。櫟。 園墜虫雕篆。階埋鳥跡書。竹。 紛紜圍屋角。颯沓下庭除。梧。 蟬蛻歸禪定。蝶遊付夢蘧。櫟。 飄零藏舊扇。隕蘀獲新畬。竹。 古柢應餘戀。何山托爾居。梧。 石眠宜作𧟆。木食可當菹。櫟。 寂寂藍田戶。蕭蕭橘岸廬。竹。 童童山更兀。漠漠野全虛。梧。 獨舞疑雲鶴。雙飛逐水雎。櫟。 翻騰渾似世。輕薄莫如渠。竹。 書肆應當紙。竆民可作袽。梧。 渚楓悲賈傅。宮草㤪班妤。櫟。 對此心同醉。終朝住筍輿。竹。</text>
<title>人名軆五十七韻賦平生。示安士休 致默。</title>,<text>老矣山林放。穆穆修姱節。生世一何晏。羲黃葢已邈。憶曾布衣日。周墀對禮樂。早向秀士叢。雙手拚桂萼。負席書萬言。許國身七尺。縱無王霸略。可以金石勒。伊呂希哲軌。煌煌紀信籍。云胡銓注者。題帒名卻缺。菅蒯良不收。龍鍾會自斥。有數關平生。詭隨何所益。東閤雖高啓。款顔回不得。世路劇孟門。傾危素所㥘。翟翟鸞坡啣。自顧榮已足。南繳張華蓋。北陸抗裘襪。駕言遊方域。風䨓薄一洩。此計然不諧。耿耿疇與告。五年洛陽城。萬事憂虞集。疇曩霄漢意。顚毛遂成雪。漁陶潛亦樂。卜商混豈辱。市曹操末技。瑣瑣成何業。歸歟羅隱洞。短茅容我膝。累石崇爲砌。背郭嘉樹列。華岳飛暮靄。洛江通澗直。閻宇靜楚楚。圃樊常秩秩。性癖調華歆。杜詩與蘓策。佶屈平仄軆。强顔師古昔。虛名重趙鼎。謂我文章溢。以玆叔季心。握管寧擬斲。矻矻費觀翫。徒然友生役。懷葛洪濛後。人紀廣培植。祁姚崇大道。三王衍心學。緬余闕里叟。奕奕秋陽𣌑。暮宋朝齊魯。思曾開繼述。聖師曠千載。典要離本實。老莊助詖淫。楊荀况足說。薄海瑞日沉。閉杜如晦蝕。天運周昌會。程朱震其烈。熟沮受授統。堂堂留正脉。三韓衆賢奮。犖卓茂勩績。爲之有若是。吾何遜前轍。踵武涉眞源。致曲端趣適。揮霍去病根。盤桓溫舊讀。豹班固可窺。心竇儼開豁。兒孫覺迷誤。伯仲由範則。此樂貫高厚。何曾累外物。惟有田豐願。陳陳餘粟食。畎畝戴聖明。暇日力牧穡。會待畢萬緣。平安歸營魄。遺風后人仰。萬世德利博。何如東華士。冉冉求殘瀝。草草九原壤。尋常同澌滅。寄謝安士休。徐徐積工力。聃彭時不再。歲華元可惜。經史浩難竆。孜孜莫遨逸。豈將粉脂習。汩蕫養吾德。相期樂進修。百里奚云隔。</text>
<title>梧竹詞四章。梧下，竹南所自寓而作也。櫟菴故人。又短長其言。合四以一之。每相遇。輒更相歌。歌罷又哄堂。然要皆有不平之思者也。而其傲兀翫侮之態。櫟菴葢尤甚者云。</title>,<text>有梧善其鳴。有竹同其聲。宜爾絙之窾之調律呂。虞舜琴女媧笙。有梧萋其葉。有竹美其苞。宜爾詠之採之編太師。召伯歌武公謠。不然綴爲琅玕珮。不然構爲鳳凰巢。宜爾生之岐山嶰谷與淇澳。胡爲乎托根掖西之垣埤。竈婢析之爨。街童折之騎。等閒觀者莫知奇。尙有其中獨自負。淸寒態偃蹇姿。堯夫月伯夷風。吹復照兮照復吹。虛其心閟其音。疏其節𤒺其腔。流注以相通。嘻吁噫已焉哉。琴耶笙耶。珮耶巢耶。棄置且莫說。與我山中櫟。歲暮結社同。</text>
<title>去夜無睡。臥聞雞呼。枕上謾成回文一律。</title>,<text>褌掛短簷朝雨過。竹移新砌午風多。羣飛鷺白沙鋪練。對坐鶯黃樹纈霞。曛羃野光烟外柳。浪淘窓影雨邊芭。雲開不鎖靑山曉。耘罷畦西野酒賖。</text>
<title>士休旅舘小集</title>,<text>童童燭焰五更微。底事秋歸我不歸。始知白髮無竆達。空使靑山有是非。鄕書因惱裁還懶。客夢多寒着亦稀。何似吾廬叢桂岸。一簷朝日臥牛衣。</text>
<title>朴正聖源 齊淵 旅舘。拈韻各賦。</title>,<text>身如可化白鷗爲。管領江心與水湄。澤國泥深收秫晩。海門潮落上魚遲。萬里凌空雲杳杳。一天愁濕雨絲絲。忽然曉櫓驚飛去。正是蘆中欲睡時。</text>
<title>同洛下錦史。游軒夜集。</title>,<text>自把茶鐺煑白毫。擁罏雙膝耳前高。乾坤大矣容吾拙。歲月居然老子豪。半夜風威燈剪穗。滿天雪影箔生濤。東門下澤春爲約。却愧亡羊晩補牢。</text>
<title>謝柳謙叟 光睦</title>,<text>天廢龍鍾質。靑黃幸免菑。尙恐匠師眄。矢不用力培。久客無所資。未卽辦歸裝。陋哉塞翁語。得失猶自商。世間百千事。元無不可堪。雞蒜遇便喫。何須擇苦甘。老韓不免俗。上書號有力。如堅無覩志。我首重一式。子瞻本骯髒。嚴陵自頑疎。欲歸便卽歸。胡爲更躕躇。樂哉花之鄕。靑山綠水多。與奪無人爭。我陵又我阿。</text>
<title>復以餘意。仰徼瓊報。</title>,<text>自是君平棄。何必臧氏尤。古來熏灼人。寂寞已成邱。蹔膺緣倘來。偶得非固有。飯雖批頰奪。餠或坐幕受。寧作桑下餓。羞爲墦間乞。君看山澤癯。絶粒猶自活。婉孌予之美。在彼水中央。無由翫其佩。幽蘭空自芳。</text>
<title>輓定齋柳侍郞 致明 丈</title>,<text>天於夫子去來時。涒灘明年不偶期。衣鉢湖門傳宅相。臯比廬院仰宗師。眞腴道不貧爲病。蘊藉心能學以資。寂寞斯文先子約。哭公餘淚哭吾私。</text>
<title>輓權丈 煕度</title>,<text>雲溪爲父石泉祖。詩禮庭中孝友姿。厚德一鄕先屈指。古家三世獨傳規。忘情縱有延吳達。賦命其如李廣奇。劒水刀山經歷盡。應作寃恨訴冥司。</text>
<title>謹拈一律。仰賀經山鄭相公 元容 回榜宴。</title>,<text>舊甲新來後八旬。天敎完福備公身。一番難事題紅榜。幾度隆恩降紫宸。際會風雲魚水契。功名裵郭富文倫。方春正賴調元手。願借餘丹解壽民。</text>
<title>壬戌正月十一日。以宗簿正。參本寺都監會同。其翌日移拜掌憲。葢會同後見遞。古無其例也。人皆以方食奪椀吊之。遂戱成俚語數絶。而猶愧其心中有妓也。</title>,<text>與則受之奪則還。受還與奪本非吾。從他受之從他還。今日吾猶昨日吾。璿譜改修例陞資。人云判事卽承旨。承旨未得判事失。依舊城東姜校理。喜則爲矯情。㤪亦非達理。無或命入蝎。何用心有妓。</text>
<title>申進士 命洙 誦示八景詩。步韻却寄。</title>,<text>因樹因風籟以成。松於萬類得其淸。已而退貯盈空谷。倏爾回停薄遠城。白日翻驚疎雨下。高山忽聽怒濤生。古來多少龍眠手。只畫其形未畫聲。松聲泠泠咽咽復幽幽。細響如錚大響璆。長借石行多曲折。時牽林擁小遲留。丁東錯道山扃曉。淅瀝先傳水國秋。恰似瓊樓遙夜笛。曲終不見美人愁。澗響千絲萬縷羃晴天。宛宛依依若個邊。空翠去隨流水逈。淡黃浮接夕陽連。有無堤形烟籠外。遠近樓光雨漾前。最是薄雲微月夜。疑人疑鬼復疑仙。柳暗白白紅紅衆色殊。家花太膩野花癯。嬌容不耐藏房殼。老眼猶堪數瓣鬚。山路夕陽開畫鏡。巖臺細雨滴硏珠。一春烟景從渠媚。慣向綺筵點翠襦。花明極分明處極糢糊。渠自嘻嘻渠自呴。三重可作蠻胡譯。百種要爲妾婦腴。城南舊屋平安否。社後新春歸去乎。啑啑有何忙底事。晩泥如膩不成圬。鷰語烏啞鷰喃較黠癡。羽叢歌者獨稱鸝。腔中雅拍聲全別。譜外新繙字半疑。顧影自呼金縷曲。尋巢競唱柳枝詞。當時若遇瑤池宴。定使周王一解頤。鶯歌盤空無際意洋洋。南北東西未定方。半點不萌腐鼠念。一生初作冥鴻翔。方知籠外乾坤大。誰道寰中歲月忙。愁雨愁風無個事。居然兩翼接蒼茫。鳶飛一倒一顚不怕勞。銀鱗閃閃劈春濤。浮漚世界無然樂。濡沫生涯有底豪。浪影乍淘紋若細。池顔微凹尺纔高。江湖老子相忘久。此意何曾問惠濠。魚躍</text>
<title>秋夜集李驪應 晩蓍</title>,<text>非佛非仙土木如。隨緣住處卽爲廬。安心有法因多病。應俗無能坐信書。積雨初收天宇廓。衆芳開盡菊花餘。除是酒鄕詩社外。更於何處着吾疎。今朝月色與誰看。子興蕭疎我意寒。形外相忘惟酒席。世間無用是儒冠。烟憐菊瘦籠還細。露耐荷凉滴故殘。別後思君叢桂夢。空山一夜秋無端。</text>
<title>哲宗大王輓</title>,<text>我朝年五百。昌會屬中興。如日堯仁就。潛淵舜德升。橫庚符吉運。出震叶祥徵。令望兆民戴。至慈太母承。惋愉頻餙燕。哀戚善居滕。展也姿神聖。至哉行閔曾。歲時省濮廟。風水卜灤陵。璿牒宗誣雪。金泥祖烈繩。迪玆基景福。徧爾澤黎烝。昭儉衣裳澣。推仁羊不蒸。晝三紆晉接。年屢誦豐登。軆道思恭默。康功戒戰兢。靈長仁必世。昌熾壽爲朋。月値竆陰屆。天崩玉几凭。宮車晏漢狩。壇璧屛周縢。遠日黃梅節。幽宮碧峀層。寒烟迷羽葆。凄雨暗觚稜。元祐簾帷設。喬山劒舃騰。微臣趨侍久。今日痛寃增。恩顧侈簪筆。憂思集炭氷。虛雲收寂若。哀誄敍何能。蟻褥頑猶在。龍輴窅莫憑。</text>
<title>輓內弟鄭貞伯 之明</title>,<text>促促人間世。百年稱上壽。假使壽百年。百年幾何久。君年四十七。半百未滿三。又有親在堂。白髮垂鬖鬖。云胡翩然去。决决如棄遺。不孝無吾甚。聞之猶淚滋。德有忘與報。君能我不能。刺刺還非眞。十年藏之膺。尙擬涓於海。稱此萬分一。晼晩無前期。吾頑鬼所疾。來世爲君乘。出入服君鞇。逝將訟閻王。閻王又非人。</text>
<title>達城旅舍。再贈彩鳳妓。幷引。</title>,<text>歲己未。余以饗倭往東萊。過宿密州。滯雨留一日。州妓彩鳳以主倅命來伴枕。客中悄寂。遂不能却。而若其高唐雲雨之興則殆索然矣。臨發贈以七絶。有世間何限薄情儂之句。後五年癸亥。因事抵達城。鳳方以善謳選在營下。聞余至來謁。又以五律賡而與之。葢亦石潭夫子贈松京妓之遺意也。爾年二七時。相逢密之東。蒲扇堪把綠。猩裙未解紅。參商仍別後。邂逅忽此中。自憐衰朽甚。重作薄情儂。</text>
<title>繳進名臣奏疏後承批。仍自名述翁。有感而作。</title>,<text>硯北幾年費穎泓。羞將頰舌動天聆。微誠欲借賢爲重。睿學要裨聖益明。一字丁寧華袞奬。百年究竟着身評。拘儒拙法惟依樣。比我老彭豈不榮。</text>
<title>有感</title>,<text>自憐憂道又憂貧。一出居然秋復春。無可營爲當世事。莫如康濟自家身。灃蘭沅芷情雖結。野鹿波鷗性未馴。攜取舊書歸舊隱。希夷終作白雲人。</text>
<title>輓鄭尙書 始容 丈</title>,<text>韋袁家世際昌辰。標望爭推上等人。叔度雅量千頃海。伯淳和氣一團春。巖廊未試經綸手。泉道空藏黼黻身。晩陟亨衢頭已白。可憐無福是吾民。憶曾中夜獨陪時。星斗無雲直下垂。天不容欺羞對掌。世方多畏怕伸眉。愚生妄欲瀾回倒。夫子眞能壁立危。十載門墻懼帶累。始憑哀誄瀉吾悲。</text>
<title>輓李明鎬</title>,<text>哭君那不㤪蒼天。弱子偏孃正可憐。好學還竆顔子命。有材胡嗇賈生年。靑山自古多埋玉。白雪從今已斷絃。欲寫哀寃題輓去。短辭凄咽未成篇。</text>
<title>輓洪上舍 壂</title>,<text>百年三萬六千日。此日年年最可憐。况是身居塵土裏。又兼家在水雲邊。他年非不饒他日。此日還須送此年。若使年年無此日。人間容易做神仙。</text>
<title>陶淵。謹次板上韻。在臥龍山下。卽瓢隱處士金公是榲遺墟。</title>,<text>聞昔瞿塘始見今。等閒遊子㥘臨深。蒼天有底輪囷事。白日無端䨓雨心。恨未呑腥驚地喘。怒將敺鱔沸龍吟。奔濤莫謾勞虛氣。海路潮迷不可尋。右瀑布臥龍山色古猶今。思漢遺民感慨深。慘矣毅宗皇帝事。確乎瓢隱先生心。吾行未及黃花節。此地如聞梁甫吟。尙有庭松不受㥘。風霜無恙翠千尋。懷金公</text>
<title>奉壽裴員外 象鉉 推恩慶席 幷小序</title>,<text>浯山員外以法從階。推恩家公官護軍。拚誥獻觴。速鄕鄰以榮之。氷桃雪藕爛熳可觀。余遠在千里外。不得周旋樽俎之間。欲詩以賀之。顧多事卒卒未能也。其年冬。相見於洛師。爲余言。且曰有喜而頌古也。而頌固不可以自張。又不可以屬之非人。用是葢將有意待子。其肯之乎。余起而拜曰。是則吾何敢當。然嘗聞之。頌不以詞華爲禮。吾其將爲糠粃之先乎。遂不辭而爲賦七言二章。以塞孝子勤勤之托。若其嗣後而益張之則是在吾子。不患無其人焉耳。劬經當日戒花松。一出門庭鵠立容。子以榮親爲至樂。耕能代祿不卑農。掌珠頂玉交相媚。春色龍光兩與濃。軆下深恩推錫類。五雲晨拜上陽鍾。高年何必羡喬松。方眼紺瞳的皪容。躬行孝慈家石奮。太平仁壽世神農。老人星聚山南耀。長樂罇深斗北濃。瓊英春撥丹爐鍊。不識朱門養鼎鍾。</text>
<title>裴員外傳示梅花强韻。戱次四疊。</title>,<text>無梅寧可食無魚。秖怕令人陋似蜍。處士家中曾伴鶴。詩翁橋上更停驢。聲傳塞拍憐分雁。妙入窩題占屬猪。舊社江南歸未得。窓前幾度噪寒鸒。詩社幽盟矢蠧魚。松於癯鶴桂於蜍。蹔留香夢牽風蝶。却把寒情載雪驢。大胾味餘羹和筍。小春時早月離猪。故鄕消息憑誰問。霜後猶稀太白鸒。俗言太白山鸒霜後南歸。靚服端如士雅魚。枒楂擎疊玉蟾蜍。畫將移骨功成鵠。詩欲傳神技止驢。譜以芳名混烏鵲。品於凡卉等龍猪。却憐三七佳期晩。簾外河橫送夕鸒。菩蕾節屆陟氷魚。氣似朏明始吐蜍。酢實亦慳飼雀鼠。曲枝猶怕策騾驢。媚幽肯許穿園蝶。遠害能辭牧野猪。商鼎周筐渾不管。謾將疎影伴寒鸒。</text>
<title>大王大妃殿春帖子</title>,<text>壽域良辰又是春。自天茀祿鼎來新。千乘隆養宮長樂。三度祥輝星老人。得氣句萌均造化。滿庭耆舊襍仙眞。明時遭際仍歌誦。靑瑣詞臣手拜頻。</text>
<title>奉贐柳右相 厚祚 奏請之行</title>,<text>便蕃嘉錫自天申。矦度惟知上國因。遂依萬曆年間例。爰命西厓家後人。大統輿圖雖異昔。先生光躅尙如新。中書正笏纔三月。願早歸來調玉匀。</text>
<title>輓成尙書 原默 丈</title>,<text>傲兀鄕生世與聾。十年吐露獨於公。不徒昔日師門後。自是當時善類宗。光岳居然收正氣。軟塵無或住淳風。羊曇更出西門路。華屋蕭條繡幔空。</text>
<title>藏頭坼字連環軆</title>,<text>取適吾廬尺許崈。山圍松櫟戶編蓬。逢人不欲譚時擾。憂國惟知祝年豐。豆苞雨過傍種瓠。苽園春到間栽葱。心閒仍作安身計。十載樊籠百悔叢。羲軒夢罷揜茅茨。次第經營每下移。多病不堪追健步。少文無奈學嬌辭。辛酸冷落吾偏好。子女妻孥爾亦痴。知是蚡蠡俱寂寞。莫如閒臥度殘曦。余志何居矢澗阿。可憐歲歲日西斜。斗升苟竊元非樂。木石同羣堪自嗟。差幸吾身耽僻靜。爭如當世競紛華。十年妄念都休歇。欠却東門下澤賖。夕蠣朝蜂各有窠。果因隨處不同科。斗廬拙士塵中匣。甲第豪人錦上花。化媼獨能寬此悵。長年遂得養吾痾。阿誰識得安排意。心事平生負負多。冗愚於世僻聾瘖。音到無絃對碧岑。今日相思心獨苦。古人不見跡難尋。寸膠救溷將登岸。片雨蘓枯欲作霖。林下自多眞樂地。也應千載未銷沉。</text>
<title>芍藥山思歸曲 三章</title>,<text>芍藥山深深谷。當歸肥紫芝穗。紅塵故人且莫說風流行樂事。楊子江秀魚炙彭蜞醢。好則好不適咬菜胃。右一章數尺東籬下。種菊待花開。借問開未開。兒曹汲水澆。朝朝夕夕秋風起。秋月明吾且回。右一章昨夜細雨釣臺下。綠楊樹絲絲軟。白鷗視我勿笑一番。無心出峀與世相違。陶處士不免。 右一章</text>
<title>雜珮圖詩 二首</title>,<text>又</text>
<title>輓鄭金溝聖八 基年</title>,<text>曠達淸疎邁等夷。風流恰似晉當時。酒詩以外無他嗜。膏火之中有此奇。槐棘門前玉樹春。好風猶閟一枝新。以吾所見當時士。如此方稱脫俗人。騷壇獨擅皷氣䧺。坐見褊裨日奏功。一朝收拾巾緗去。始信冥司簡選公。泡花缺界轉頭非。倚伏元來不足唏。只恨年年嬴博路。新魂更逐舊魂飛。玉石麻蓬友道差。徒將當世好相誇。愧吾頻下陳蕃榻。感子能忘孟獻家。湖外秋風似紇干。逐臣遙夜不勝寒。惠州太守憐蘓軾。借與茆廬許大寬。去留浮世定誰眞。老醜人爭笑且嗔。惟有平生書滿篋。一回看過一沾巾。</text>
<title>輓砂磯李尙書 是遠 丈</title>,<text>江城白日鼠縱橫。痛哭匀天帝未醒。臣職惟知拚一死。不關身後博高名。常山在後首陽前。沙谷先生又此年。鍾得純剛元一氣。古今靑史弟兄聯。丹靑隨手各描眞。美醜由來久益新。安得畫公兼畫賊。其傍又着二逃臣。草間求活幾夫夫。只怕當塲捨了軀。待得閻羅符到日。此身還可鐵杈扶。孤臣寃淚蘸成章。至死猶能諫不忘。哀筆貤榮恩澤重。頭絲應帶滿天香。篇篇字血血丹丹。寫到綱常仔細看。誰人不看綱常字。看則無難寫則難。綠淨天光貯不流。昭森星月海山秋。遼陽舊郭今無恙。華鶴千年返柱頭。小醜睢睢莫敢攖。謾將一死讓宗卿。竆廬眼炬還無賴。虛負男兒七尺名。</text>
<title>輓敬庵李都正 漢膺 丈</title>,<text>採採空山一掬芝。幽居端不負幽期。從來白鹿藏修地。幾個冥鴻進取時。事業只敎閒界做。姓名猶得聖主知。盈箱拱璧爲人寶。不朽吾南有口碑。</text>
<title>輓姑叔李泮長 彙濬</title>,<text>霞岑磅礴上連陶。萬嶺中間特特豪。奕世吾南山仰地。得公重復一層高。少小魁奇不可凌。馬如泛駕决鞲鷹。吾翁每道吾郞好。大纛高軒次第應。大器由來早達難。半生書淚未曾乾。白頭始對丹墀策。無數庭僚動色看。斷斷煕朝一介臣。十年帷幄近君身。歐陽誥制淳夫講。何處得來此輩人。重回嶺運一初圓。國子淸啣始百年。嘉祐士功還未試。粉㫌徒使貰重泉。貧與榮名事事違。頂何以玉帶何緋。金貂換醉猶難得。緋玉無緣救一饑。將雛威鳳峙宮梧。雛未成時鳳已殂。啄啄林中飛子母。可憐相哺不如烏。四十年來出處同。自從童冠到成翁。秖今歷歷前塵在。芍藥山西泮水東。</text>
<title>輓柳溪宗兄</title>,<text>葛之山抱柳之汀。中有幽人五十齡。遠志如今非小草。少微自古是寒星。平生未踞幼安膝。晝日常關茂叔扃。不猗不施維不訾。萬緣題送孟郊銘。箕裘詩禮我家遺。近來嗣守漸艱危。惟公賴有千斤引。似俺猶希十駕追。白首不堪門戶慟。素心留與簡編知。諸郞儘要承先志。不在稱揚在奉持。</text>
<title>鳳凰臺。次板上韻。</title>,<text>雲影荷光上下天。小池如鏡屋如船。靑邱亦有金陵地。朱墨能爲火食仙。樓因水蘸三分碧。野逐堤開一半圓。浮生取此成遊賞。半日優閒可抵年。</text>
<title>換鵝亭 前有洗硯池。</title>,<text>江南形勝嶺南移。鏡水稽山一樣奇。中流樹影欺鷺見。四時娥顔慣魚知。嵐雲過壁寒生髮。沙月當簾曙上眉。朱墨元來多俗事。使君能不負名池。拗體無鵝猶得以鵝稱。亭在山陰倣古名。簾櫳半濕魚龍氣。草樹皆含皷角聲。佳辰惜過春三月。遊子慚非賀四明。剡溪一曲知何處。野渡無人舟自橫。</text>
<title>矗石樓。次板上韻。</title>,<text>百戰城頭恨水流。客來吊古俯長洲。壬辰以後昇平日。大嶺之南第一樓。塞柳尙傳孤角㤪。江楓如帶烈魂愁。蒼茫往事憑誰問。惟有沙鷗浩蕩遊。將軍粉堞枕寒流。古木荒烟十里洲。自昔晉陽多烈士。至今矗石重孤樓。山河過㥘令威恨。風雨前塵杜宇愁。毅魄應憐魚腹小。不知何處汗漫遊。</text>
<title>輓李正言 有魯</title>,<text>曉天霜月噪寒烏。此夕聞君開祖途。先死安知非福也。浮生固若是芒乎。可憐一室三竆聚。叵耐重泉隻影孤。臥病竟違臨穴哭。老懷凄切不堪吁。</text>
<title>輓族弟校理 景奎</title>,<text>彼蒼太無情。賢愚一土阜。蘭以薰自焚。蚌何珠見剖。短命顔子淵。恒飢杜工部。氣數諒如此。魂兮莫㤪咎。靑山一片土。累累古今髏。悲歡眞若夢。聃殤孰非浮。地下團欒樂。人間別離愁。巫陽招正急。魂兮莫遲留。聞說九泉下。其閒與世懸。旣無關節到。寧有緣業纏。大夢迷朝夜。長休絶忮悁。險道方偪仄。魂兮莫飄然。小屋北山下。欞戶正依依。琴書塵雖暗。花木露未晞。三夜啼杜宇。千年下令威。會待靑草時。魂兮再還歸。憶昔西州日。强半與君遊。夜雨松亭酌。秋風漢水舟。同爲千里客。共抱百年憂。踽凉餘後死。衰淚不堪流。</text>
<title>輓金可成 洛周</title>,<text>笑啼萊子雀。停峙少監鸞。合下門闌盛。兼之福力完。九原有何樂。一去不知還。缺界無圓滿。如君亦自難。一書草草寄尊堂。臨紙悽酸未敢詳。造物元來多戱劇。達人何用浪悲傷。不過鯉塾當時慘。畢竟彭聃一例忙。早晩同歸應有日。小須臾願忍餘腸。</text>
<title>輓金訂窩 岱鎭</title>,<text>不盡斯文淚。今年又哭公。幾多小草謝。獨有太玄䧺。明月懷中璧。陽春爨下桐。雞鳴風雨夜。誰復賞音同。陶湖秋色碧粼粼。檀木千章在彼漘。十世風流川上氏。百年心事卷中人。太玄楊子神遊牝。大雅韓公力去陳。衰叔不容留一士。可堪斯道日荊榛。</text>
<title>立春日。次權述鳳韻。</title>,<text>聯篇瓊唾嚼商宮。舊雨晨星半此中。却憐衰鬂重添白。强酌殘罇暫借紅。水氣將融無或雪。花神欲動易爲風。去年坐我山南屋。戶羃楣題喚小同。</text>
<title>輓金上舍應五 一永</title>,<text>落盡江梅獨抱琴。得君聊欲托知音。自從東野先生哭。叵耐西門後死心。一命非官何損子。萬緣如債不關今。冲然氣色醇然味。夢裏猶能想像尋。閱盡存亡鬂已班。可憐孤影太癡頑。交期半是重泉下。歡緖都無此世間。草宿溪兄墳上土。月留瓢友夢中顔。白頭獨灑斜陽淚。又送君歸綠店山。</text>
<title>輓柳上舍少游 致游</title>,<text>奕奕壺翁宅。典型祖子孫。箕裘三世業。山斗一方尊。獨立堂俱逈。羣趨地自騫。百年文不墜。牌拂諒斯存。人死誰非哀。哀君最莫如。荊生夫子里。灰爛始皇書。發篋將期子。扶絲敢擬余。咄哉天又奪。吾道眞成虛。</text>
<title>輓柳代言謙叟 光睦</title>,<text>有斐南河彥。中剛不待揉。溫醇資比玉。儒雅業傳裘。懷璧誠何罪。流丸便自休。死生殊一虎。重爲薄夫羞。此生多缺陷。富貴不相並。榮道魁黃甲。竆廬混白丁。難將腰下繫。療得腹中鳴。豈有長貧命。只緣誤讀經。伊優垂帶悸。嫫母襲裳薰。軒鶴乘爲餙。牢鶢饗以尊。由來騰踏客。强半闒茸羣。我道本如此。置之勿復云。粱肉朱門臭。銅魚紫綬權。許多當世貴。幾個似君賢。腹藳難充飯。鬂銀不直錢。留餘應有福。何恨澤非川。忽忽風燈世。滄桑在眼前。餘生亦無幾。適去儘隨緣。天欲增吾孑。地仍瘞子堅。斜陽聞笛淚。忍復待明年。尙想曾遊處。南西卅載餘。棘門同曳策。藜室共看書。轉眄成衰暮。回頭墮窅虛。不須悲濶別。會合豈其徐。瑣瑣眞兒女。吾衰亦不爲。江湖天放日。松柏歲寒時。白首憐同病。靑山負後期。龍鍾餘一死。獨立更何之。</text>
<title>輓柳乃宇 胥鎬</title>,<text>岐陶文獻屬重亨。好稟資兼好典型。難弟陳方家有寔。大兒文擧世無衡。眼前流水雲俱遠。面上春風草已生。問我腰圍緣底减。送君歸後不勝情。</text>
<title>大妃殿端午帖</title>,<text>綠線年年繡孔陽。詞臣退自草明光。海鼇浮處躋桑旭。金鴨開時引桂香。椒後梅前重按節。斗南弧北共延祥。宮娥倚罷仇池夢。仙漏遲遲晝正長。畫中雙鳳闕。揜映曉難分。有象堯花爛。無聲舜樂聞。日竿長樂漏。天尺上陽雲。禁柳烟生篆。依然萬壽文。萬歲終南雨後靑。槐陰榴影滿彤庭。無微不被陰功曁。天地由玆得以寧。壽域遭逢日。微臣頌禱心。蒲罇新漲綠。看取聖恩深。</text>
<title>敬庵許先生以天挺王佐之才。相英陵。定禮樂考制度。立經陳紀。一道同俗。彌綸協贊。軼漢唐而上摹殷周。至今五百年。卿大夫安爲官冕。士安爲縫掖。男安農賈。女安紅者。大抵多先生賜也。但其後嗣零替。不免楚敖負薪之歎。擧一世幾不識有許敬庵。今年春。上幸松京。輦過坡州。先生堂斧之封。在莽蒼地。特命近臣致侑。葢周成往新邑。秩元祀之遺意。而亦我聖上象賢報功之盛擧也。裔孫前小諫 栻 舜弼甫。爲賦七言一律以志感。又求和於素所知儒紳張大之。余病且不文。無能廁羣彥後。然荷舜弼甫相與久。且聖朝記舊之美。慈孫闡先之誠。俱不可以無一言。遂不揆蕪拙。謹步其韻。</title>,<text>臣良自古際君明。五百年興必有名。太保績須周弼亮。張倉功賴漢章程。卽今曠世重宸感。于彼先朝大相塋。滾滾淸時才不借。有誰能繼此英聲。若宋溫公漢孔明。文章德業與勳名。四千里入陶鎔化。五百年傳制作程。玄黓八回寒食節。黃封一酌敬庵塋。曠恩奚但雲孫感。從此吾東永樹聲。運値河淸化理明。英陵賢輔敬庵名。農安士嬉今誰賜。主聖臣良古是程。二卣周圭釐召廟。十行唐誥貰張塋。也應東注智川水。添得恩波咽不聲。天生賢傑贊休明。人到今稱相國名。寶馬應留箕返地。石羊長對輦過程。風雲舊契黃麻閣。雨露新恩碧草塋。繼述由玆階報答。諸君努力振家聲。</text>
<title>一可亭賦射</title>,<text>綠韔紅鞲耦耦同。㫌揚㫌偃間商宮。參連井絡天垂北。壹發潮頭海盡東。弦丄下時端正月。羽高低處杳冥鴻。昇平樂在贏輸外。滿袖攜歸獵獵風。</text>
<title>輓柳參議季好 致好</title>,<text>奕世仍文獻。簪纓乃緖餘。豹斑中自養。駿步晩方舒。道隘遊還倦。時艱計轉疎。先歸眞有福。何必淚沾裾。江湖他日約。雲樹隔年思。世事多艱阻。人生足別離。那知千古訣。又對九秋時。獨立空山夕。衰容頓覺癡。</text>
<title>次鄭上舍景七 玹相 榮歸韻</title>,<text>襴衣退自掖池東。扇影荷香一笛中。新榜最稱吾子秀。古家重得吉祥通。遙知萱草堂前舞。定向棣花樓裏同。振轡長途須努力。浮生容易髮成翁。</text>
<title>次丹城百歲老人知樞金德龍陞秩賀讌韻</title>,<text>之才之位較之年。自古猶難可必天。肉食家誰喬偓壽。林居人或魏徐賢。一無欠處方稱福。百不憂時絶勝仙。又是多男偕老慶。未應荀郭在翁前。</text>
<title>新興寺同遊韻</title>,<text>苔雲藍雨一番新。畫亦難時筆有神。萬綠縱橫濃宿靄。數紅依約護餘春。自憐白髮長爲客。誰道靑山不負人。宦寄洛陽三十載。方知隆福接天津。點染詩毫逐境新。淡雲濃雨亦精神。籃輿蠟屐相先地。槐葉桃花以後春。始信謝安非俗客。誰言高適但文人。蘭橋十里烟波濶。莫道漁郞誤覓津。</text>
<title>曺侍郞 錫輿 壽席次韻 代仲氏</title>,<text>香山洛社昔何辰。可仰如今不可親。天地能容吾輩老。風流還覺此時新。幾多金玉同參席。獨自涓埃未報身。聞說君家瓊樹好。願將蒲柳襲餘春。</text>
<title>王大妃殿春帖字</title>,<text>銅壺灧灧駐年華。咫尺蓬萊接翠霞。每夜祥雲長樂樹。先春瑞雪上林花。千䨓趁曉歡聲動。萬樹迎風舞影斜。點染太平移罨畫。桑麻陰裏雨家家。春到宮闈餙喜多。𤨿𤨿仙樂奏雲和。侍臣鵠立紅雲裏。手執瀛籌侑一歌。長樂宮前樹。長春不老靑。斗南添瑞色。又有苴弧星。</text>
<title>中宮殿延祥詩</title>,<text>去年吉慶又今年。先不違天後奉天。每夜周雞簪珥巷。新春嚳燕祀禖筵。椒花紅襯祥雲裏。柏葉靑浮瑞雪前。宮媛抱裯齊上手。一時爭唱壽千千。斗杓東指日。佳會屬文明。天地交爲泰。陶甄化以成。辮花紅戴勝。籌海碧連觥。歷落千家罨。三分畫太平。資始資生兩儷尊。大哉乾合至哉坤。汪濊試量東海水。淺深何似浹肌恩。天作摯莘後。陰功再二南。渚虹方協夢。振振百斯男。</text>
<title>次安義朴氏兩世㫌贈韻</title>,<text>一自喬山葬我寧。海東無地讀麟經。箕裘忠孝相傳宅。玉雪標姿獨立亭。吏部縱成貞曜謚。林宗何待伯喈銘。試看棹楔雙懸處。公議如今百歲零。側身天地一區寧。父子相傳抱古經。涕淚三年偉元柏。山河半壁伯仁亭。異恩稠疊㫌而贈。大筆揄揚序若銘。桂樹叢前滄海月。也應人去不虧零。</text>
<title>柳上舍德明 孝睦 奉其尊大人令公恩誥歸覲。謹以一律爲賀。幷小序。</title>,<text>人有恒言仕宦而曰公卿大夫士。士最下者也。公卿則又非人人之所自期也。故世之仕而知足者。未嘗不以大夫爲究竟。大夫者士之稍晉秩而未至於公卿。宜其不難致也。然有力不能者。有力能之而不得其年以致者。其幸而有力與年者。亦積勤二三十年而僅得之。又若是其甚難也。今河上柳公年八十七而始仕。仕之日。由將作監。陞下大夫。夫以積三二十年之勤。而或得或不得者。公一日之內。居然而得之。苟非平日所以修之天而責之人者。篤茂純深。安有如彼之難。而又如此之易哉。去年余謁公于第。鶴髮龜息。飄飄有山澤想。肩背竦直。兩瞳子隱然水碧之峙也。絳縣籌甲。又將幾屢更指。而國家方大修優老之典。吾决知其嗣是而倘來者。不但大夫而已。九十而卿。百歲而正卿。當跂而竢之矣。於乎盛哉。其胤子上舍德明氏將奉命書歸覲。余僭以一律爲今日賀。又以未盡賀者。留爲左契。其求其得有由然。臯唳之來自徹天。玉頂銀腰何等貴。白頭紺服太平年。以吾所見人間福。如此方稱地上仙。次第貂犀如執契。佇看新賀富前篇。</text>
<title>太愚從兄 鼎奎 初度日。出韻求和。謹步以志喜。</title>,<text>寬褐簞瓢六十年。不能人處尙能天。閒從鄴軸韓編裏。樂在龐田鄭谷邊。此世已拋弧矢志。古人先獲蓼莪篇。從行十四纔餘六。莫把榮枯較孰懸。</text>
<title>輓雲山李公 彙載</title>,<text>天爲斯文世鍾賢。陶山夫子有遺氈。紅牙銀筆三千軸。黑綬銅章十一年。畿嶺湖民碑上淚。塾庠鄕士席間絃。他時模寫須靑史。良吏醇儒可合傳。</text>
<title>輓李山淸驪應 晩蓍</title>,<text>自古竆韓與冷蘓。儒門宦業儘難俱。有賢父樂聞詩禮。分聖君憂受牧芻。衰年薄試米鹽塲。到處人傳漢吏良。天若可憐竆百姓。便陞州守做都堂。楹歌纔撤又臯呼。堊室苫筵僅及鋪。鬼伯那知扶孝子。元來好惡與人殊。木石餘腸我不慈。向來泡劫已忘之。恠君自以蒙莊達。對面時時尙苦辭。詩罇十日換鵝樓。樓上衰翁兩白頭。無情一曲鑑湖水。人去樓空也自流。地非句漏吏非洪。揖拜腰酸苦病癃。松菊歸來開逕日。吾猶堪作漢陰翁。年年春雨長新蒲。杜宇無端㤪鷓鴣。不使雙鳧販一鶴。月明何處報西湖。睡輒瞢騰覺欠伸。幾番會合夢耶眞。鬚眉宛宛來吾友。談笑悤悤失故人。浮生自古等陽菌。歲歲靑山哭送頻。海內朋儕今已盡。平分老淚與何人。</text>
<title>贐族人海蒼尙書 蘭馨 別使之行</title>,<text>遼海無邊四月泥。非時冠蓋走棲棲。廣寧舘外城依舊。皇極門前路不迷。禪陸曾經厓老闢。邪洋又見海翁擠。莫云禮樂觀無地。猶勝山傖等瓮雞。</text>
<title>輓兪尙書 致善</title>,<text>岐之鳴鳳洛之龍。夫子來時世郅隆。傾朝雅望東山謝。絶俗淸標北海融。佇看台垣添福壽。忽驚仙馭厭氛訌。裘帶峴山無覓處。吳儂不復頌羊公。荷江宅裏始相知。簇簇軒車拍拍巵。眞率依然羲上世。風流恰似晉當時。落花偶自殊茵溷。淡水何曾別姸媸。頎黯想來殘月曉。七分纔得現鬚眉。</text>
<title>輓李參議 彙廷 丈</title>,<text>宦閥儒門夙所欽。相傳籤軸與紳簪。紫荊花下蓮依桂。雲母屛前玉間金。自有百神勞以福。元無一事憾於心。解䨓巧趁槐薰節。柯葉依然滿庭陰。</text>
<title>贐族人海蒼尙書 蘭馨 別使之行 </title>,<text>遼海無邊四月泥。非時冠蓋走棲棲。廣寧舘外城依舊。皇極門前路不迷。禪陸曾經厓老闢。邪洋又見海翁擠。莫云禮樂觀無地。猶勝山傖等瓮雞。</text>
<title>輓趙尙書 徽林</title>,<text>嶷嶷風標宰相眞。五紽如雪壓朝紳。容人盛德王文正。憂國苦心范景仁。敗草豈堪醫所採。散材猶被匠之掄。斜陽無限公私慟。哭向西門欲百身。</text>
<title>次閔都事 致完 大人壽筵韻</title>,<text>鑑湖一曲換瀛蓬。和氣春隨斗柄東。海客壺公三壽作。石君萊子二難同。太平人遇太平世。己卯兒成己卯翁。百斛綺霞饒上面。因風無惜借餘紅。</text>
<title>輓權仲心 秉淵</title>,<text>酉溪南北客如歸。處士庭前四闢扉。幻裏蟻柯拋世債。倦餘蜩甲任天機。彈罷魚輿長鋏暮。曲終山水古琴希。可憐無價黃蒿壠。賺却儒翁閟土圍。隻影人間臥病傖。送君今日若爲情。落花曾不殊茵溷。淡水何須辨渭涇。蓬藋已竆張仲蔚。龍蛇又厄鄭康成。一聲哭到干雲處。寥廓秋天不肯明。</text>
<title>輓金可遠 鎭久</title>,<text>草草人間世。布韋六十年。蓬蒿憐子老。糠粃愧吾先。白石曾遊處。黃庭舊讀篇。空樑月猶在。秋色故依然。</text>
<title>題竹西樓</title>,<text>東州樓閣此爲䧺。豪壯還兼蘊藉同。萬里風來知海近。三更月上覺天空。礎因石作人呈巧。壁逐湖開鬼費功。興未闌時身已倦。夕陽回棹水聲中。竹西樓下水潺潺。人與游魚相對閒。絶壁錦開雲外影。高山玉削月中顔。寒猶峽氣淸明後。吏亦仙緣膏火間。安得歸來身化鶴。一生棲在此江干。歷盡崎嶇眼忽明。危樓飛出若相迎。千屛列立弓形抱。一鑑澄洄掌樣平。今日廬山方識面。他年洞庭已聞名。使君自有神仙氣。鷗鳥翩翩狎不驚。</text>
<title>留別鍾山沈使君 英慶</title>,<text>吟到陽關第四絃。衰懷臨別更凄然。適來舊雨雖淹日。好在晨星能幾年。交臂忽逢三折路。離腸還逐九回川。可憐芳草分留地。淸夢無端夜夜懸。</text>
<title>凌波臺。次金三淵 昌翕 韻。</title>,<text>波神不耐等閒瀾。露出奇奇百種顔。萬劫有身羣佛瘦。五丁無力巨靈寒。洪鍾撞後琴猶響。鹽虎蹲邊豹又斑。却恐歸家模寫錯。臨行立馬更回看。</text>
<title>龍場金氏家。次其先亭韻。</title>,<text>眞州善士萃金門。始識靈泉自有源。好古藏修九峯老。至今德學一鄕尊。求名覓擧渾閒事。式糓遺安儘格言。川澤元來多舛用。韓公不必恨何蕃。</text>
<title>輓權聖會 楨夏</title>,<text>衰颯誰憐我。端恬少似君。質雖懸鵠鷃。臭不判蕕薰。劫海餘生在。竆泉此路分。豈應枯壤裏。還有未修文。老托連墻住。幼偕挾筴遊。依依傾白首。款款對靑眸。後死留奚戀。先歸佚是休。分明蹔時別。猶遣涕橫流。落木荒山側。霑衣盡日呼。凋零還我輩。存歿摠須臾。萬事終何有。餘生忽若無。凄凉叔夜笛。忍復過姑蘓。</text>
<title>輓柳仲擧 致任</title>,<text>行矣瓢溪老。存亡劇一㰤。生而抱許大。死了成恁麽。七旬旣全天。萬鍾何加我。尙有倚門者。還媿姻瑣瑣。不可無此老。斯文賴一番。靜宜仁者壽。和可薄夫敦。湖湘傳舊學。川蜀鎭羣喧。如何便長休。寥濩鎖衡樊。去夏哭仲思。今冬又哭公。山南好昆季。零落如霜蓬。此歲非辰巳。氣數奈爾竆。峩洋無處奏。爲君曲一終。</text>
<title>輓徐尙書 相鼎</title>,<text>杜韋門下早蜚英。雅望顒仰一代傾。王子十年遲作相。周矦百輩足容卿。龍蛇餘厄嗟今世。箕尾元精杳上淸。巷吊碑思俱莫說。九重應復悵宸情。山中春晩好懷無。幽訃傳來又一吁。天地未應憎達命。鬼神何遽奪脩圖。懸弧偶忝裵同庾。托契還忘魯附邾。最是三年關塞別。前期仍作死生逋。</text>
<title>輓金承宣 斗欽</title>,<text>自從髫歲托龍雲。淡水良金到白紛。萬事辛甘聊爾共。百年憂喜未渠分。希音每愧聯巴曲。素質還悲輟郢斤。尙幸賚余提甕婦。貧無綦縞亦忻忻。晨星落落洛之濱。間濶邇來若楚秦。邂逅一宵芋洞會。支離十載櫟菴貧。可憐脩夜夢中路。無限西門醉後春。哭盡斜陽餘白首。蕭條能作幾時人。</text>
<title>輓李監役法祖 文稷</title>,<text>蘭似薰薰桂似幽。淸疎雅正孰君儔。平生素業貧猶樂。晩歲微官我不求。禮樂周旋安定舍。風流聚散仲宣樓。至今哭送黃壚去。獨立空山萬木秋。韓夫子若孟先生。二祖當時盛邁征。所貴酸醎同濟味。何妨花鳥各知名。別來心事爲誰盡。老去年光不我贏。怊悵廣陵人散後。斷雲流水摠關情。</text>
<title>輓壺谷柳公 範休 遷葬</title>,<text>我祖於公父子間。潭之與㜈洛之關。遺老已盡桑三變。後生何知豹一斑。水不重回追莫住。山如再壞仰難攀。傷時故似慈悲佛。何遽形神現復慳。當時文德冠儒紳。湖蔡之家洛建人。虎逝龍亡凡幾載。陵夷河决卽今辰。子從孫祔情何異。舊壠新阡樂則均。惟有昔年沂水們。防原斜日共沾巾。瑞世之麟養德龜。是吾先子哭公詞。白頭已老荀文若。黃壤重埋胡翼之。邈矣九原如可作。裒然一脈尙能支。去來時適消長會。送者何人不涕洟。</text>
<title>輓李愼庵謹休 晩愨</title>,<text>嶠南堪比魯多賢。夫子之孫最挺然。精采每從英氣出。工夫亶合實心傳。元來韓愈名隨謗。所以何蕃澤不川。我有希音誰復聽。山空水逝已三年。</text>
<title>輓李承宣 後善</title>,<text>明時屈指數朝端。黼黻之姿錦繡肝。濯濯精神同月柳。薰薰氣味似陽蘭。居常契活紙毛細。到老功名王鬂寒。怊悵西門何處是。春來芳草遍長安。</text>
<title>輓李尙書 孝淳 丈</title>,<text>烟花村北降眞仙。雙耳垂黃髮覆玄。少日廬山懸墨帳。暮年漢水繫虛船。荀家自有孫文若。堯世寧無臣偓佺。金鼎藥成歸閬苑。竚瞻留得七分傳。台星一畔德星隨。南紀煌煌耀喆逵。圖像七分靈壽閣。榮名八座太平時。山資近接丹砂里。石篆長留紫海碑。喬木百年陰不改。春來依舊長孫枝。</text>
<title>輓成進士 鍾震○代伯氏</title>,<text>去年哭吾洪進士。今年又哭成進士。魁奇耿介兩進士。生同一鄕後先死。嗟我獨生姜進士。一哭再哭出無偶。塵沙劫劫雨昏昏。魁奇耿介那得久。許多闒茸樸遫者。綬如長竿印如斗。鬼神漠漠天瞢瞢。都不省記任夭壽。魁奇之死或宜然。何乃耿介隨而死。秖今落落晨星盡。嗟我獨生姜進士。</text>
<title>輓壽靜齋柳公 鼎文 遷葬</title>,<text>南聚當時德宿聯。公於我祖若陳荀。二三小子幈幪仰。四十餘年牌拂懸。乍喜瞿曇重現世。忽驚龜蔡更藏神。湖庠舊們頭今白。獨立秋風落木前。</text>
<title>賤甲之回。雲宮寄送一律以賀。謹步其韻。</title>,<text>孤兒賖死亦遲遲。生世重逢淚自垂。棠棣僅全無故樂。莪蒿幾廢有懷詩。不才只可歌堯力。非分何須攢杜眉。但願優遊饒晩景。翫山尋水一筇枝。附原韻江南榴雨歲華遲。姜侍郞家舊甲垂。鸞脯琪霞迎客酒。犀錢玉果洗君詩。兒孫祈福多黃髮。昆弟休官盡白眉。聞有花山靈壽木。年年折贈最高枝。</text>
<title>盆梅</title>,<text>隱約小梅樹。雪中三兩枝。已開猶寂歷。雖落不離披。色淡偏宜冷。香疎却耐遲。主人無俗事。共此歲寒期。</text>
<title>追和郭兄 聖洙 晬宴韻</title>,<text>倻山南畔壽星明。親懿那無柏悅情。不恨蓬桑違宿志。且忻蒲柳保殘生。趨庭彩舞斑斕色。在御琴絃靜好聲。此福諒由敷錫得。願將餘日答昇平。</text>
<title>次趙叔贊 彥育 寄韻</title>,<text>塵中影事日千般。怊悵歸輈杳莫攀。老矣自堪玄豹隱。悠然終愧白鷗閒。緣何病骨秋能健。奈此離愁醉亦難。雪艇重勞應不易。前期須待晩春還。</text>
<title>追贐曺尙書 錫輿 赴燕之行</title>,<text>鴨嶺岧嶤鴨水粼。霜風十月戒西輪。撐舟濠岸胡天逈。繫馬郵亭塞日淪。歌筑有誰燕市酒。烟花依舊汴宮春。憑君試問銅駝事。二百年來淚幾人。</text>
<title>洛水舟中聞笛 以下鏡湖錄</title>,<text>澹澹長江水。蕭蕭古木秋。一聲何處笛。偏動逐臣愁。</text>
<title>謾詠</title>,<text>平生自笑不知愚。大廈要將隻手扶。何代無賢秦太傅。古人多愧管夷吾。蔀中不敢瞻星斗。酒後無端擊唾壺。拂欝輪囷誰與訴。仰天時復一長吁。風濤撲撲晝常昏。海戶陰森隔帝閽。白首何歸生亦苦。丹心未泯死應存。九江秋雨難成夢。衡岳浮雲欲斷魂。搔首問天天漠漠。殘燈明滅棘中門。</text>
<title>登雙忠祠舊址</title>,<text>去年曾上沒雲臺。云是虜人破膽回。四海都無容我住。九原安得起公來。通衢虎豹方爲患。赤子龍蛇最可哀。日落長沙秋色遠。可憐何處奠椒杯。</text>
<title>偶吟</title>,<text>不作脂韋欲作弦。死生榮辱信蒼天。自憐愚比杞人甚。可愧狂如楚士然。若使封泥河可塞。何憂啣石海難塡。坡翁水調懷思苦。渺渺瓊樓北斗邊。生出圓扉本不期。四旬徽纆五番推。禍同漢閹構滂日。恩猶宋皇活介時。白晝如今多虎豹。蒼生自此盡龍蛇。微誠未積還傷直。臣罪臣知敢巧辭。今年在巳去年辰。漆齒妖氛舊又新。已割三家臯狼蔡。都無一事歐陽陳。胥淪此日庾開府。獨享何心范景仁。鬼魅不應終雜糅。太陽纔蝕更精神。人定分明可勝天。古來治亂苦推遷。慶殃芳臭留身後。行廢消長在眼前。宋有臣銓吳宰嚭。此爲陽鳳彼寒蟬。烏之于屋雉之鼎。興則勃焉又忽焉。仍雨爲霜一月纔。海山秋色動人哀。幾時骨肉重相見。此日籬扉獨自開。性懶差堪隨地住。誠微詎望感天回。紇干凍雀飛何處。卅載曾棲上苑槐。</text>
<title>鄕信久阻。得鎔書喜甚。</title>,<text>二老今年白髮新。伊來四朔隔音塵。田園柿栗三秋日。邱壠松楸十月旬。却把殘書爲遣悶。忽聞歸雁更傷神。千回百過平安字。展向榕燈夜到晨。</text>
<title>鄕近親友面面寄問。懶不能一一裁答。</title>,<text>親朋面面不吾遐。短牘長牋雜笑嗟。此老倔强猶舊在。故人委曲若新加。煩他保重平安字。掉却釁瑕罪累科。莫恠竆途施不報。自從遷後斷籤牙。</text>
<title>朝夕坐飯地。食不消化。暫出籬外散步。</title>,<text>負國孤臣腹尙皤。高興飯比惠州奢。元無些子眞腴積。只有輪囷熱血多。豈以空同能副是。不妨膨脹任從他。四君子湯大承氣。一服其如打疊何。臥處常於坐處仍。頑皮羸骨共稜稜。看書欲减愁三尺。憂世還儲淚一升。仗馬臺烏非所願。批龍逐雀豈其能。澹庵尺疏終無補。徒使臨安紙價增。祥殃定理擬童觀。終古奸諛每自瞞。安世猶生通判死。伯寮雖毁仲由完。逢迎此習尤深痛。捃摭其心亦孔艱。不向堯廷求謗木。却將休紙閙抨彈。龍蛇餘厄一何埤。轂下羌戎正昌披。此事豈敢重破壞。斯文猶望再扶持。癡狂合做甚麽樣。㤪悔終無半點兒。北望觚棱何處是。鏡湖千里夕陽時。</text>
<title>讀陳侍郞書有感</title>,<text>隆興間事極紛挐。誤國奸臣一字和。大義堂堂辭痛快。苦心炳炳計周羅。樊籬尙有防奔豕。房闥曾無豢噬蛇。若使先生今在世。不知憂憤更如何。榕陰秋色轉凄凉。幾卷殘書睡後床。屈子平時何獨醒。阮生今日尙餘狂。蓄艾未及三年病。碩果方消十月陽。遙寄孤臣數行淚。臨風灑向玉樓傍。</text>
<title>折島姓民饋石花醢。其味甚美。</title>,<text>此身自比九牛毛。齋閣怡然視犴牢。不有君恩寬許大。坡翁豈喫惠州蠔。</text>
<title>偶吟</title>,<text>山增暗淡水增波。蘆荻蕭蕭不見花。慵把竹枝籬畔出。滿天風雨夜來多。天於杞雨國於嫠。憂不當憂亦太痴。芍藥十年山裏漢。却來千里鏡湖涯。</text>
<title>憶能孫以下諸穉</title>,<text>離家五月已忘家。惟有髧髫憶着多。試問阿翁今底處。從人却自指天涯。</text>
<title>重陽日憶二兄</title>,<text>歸夢悤悤雁與。覺來秋草繞池塘。菊花尙早萸花晩。風雨重陽誰對床。</text>
<title>家訓成後。書一律示兒曹。</title>,<text>人情每欲子孫賢。此意從來老益偏。負國覊愁吾已矣。承家文獻爾當然。無身敎者言雖愧。有軆行之志可傳。倘使爲氈不爲閣。逝將含笑入黃泉。</text>
<title>送潊孫歸家 興陽樂安之境。聞有外凋之患。一實村在曹溪山近地。故項聯云。</title>,<text>籬中三朔祖依孫。此日相離欲斷魂。八良嶺上應衝雪。一實村前莫犯昏。堆籤亂帙先收拾。破褐羣孩又撫存。道路光陰尤可惜。勉將勤謹副吾言。</text>
<title>觀史有感</title>,<text>三千年事若前晨。狐鼠於唐鹿馬秦。劒未借時空折檻。扈當跋處獨埋輪。當塲血性眞男子。每事脂韋是婦人。可憐多少奸腴輩。骨則雖陰迹則新。櫟菴居士鏡湖傍。可惜心丹髮已黃。水盡湘潭猶戀楚。雲開衡岳詎回唐。吾方沽酒聽歌范。誰是破家過嶺章。却憶桐江江上侶。捲絲應待主人光。秤分義理類蠶牛。不是經營巧與謀。拋死輕生雖若快。掠人歸己奈如羞。元來寸鐵須前定。畢竟流丸便自休。薄俗嘵嘵何足道。只應無愧鬼神幽。</text>
<title>悼洪節士 在鶴</title>,<text>魯連未蹈海。錢唐不傷胷。惟有陳小陽。從容東市中。</text>
<title>日暮</title>,<text>巷牛將犢走。山鳥挾雌飛。漁舟獨何事。蕩槳不知歸。</text>
<title>出東門北望</title>,<text>揜卷出東門。支筇望北原。鳥飛欲何向。潮退尙餘痕。花晩春猶在。嵐深晝亦昏。逢人渾不識。相視却無言。</text>
<title>宿松廣寺</title>,<text>曹溪山下訪禪居。去國孤臣萬死餘。底事滄洲杞菊老。上籃呼燭作劉書。</text>
<title>再渡洛水津 壬午還配時</title>,<text>葉落寒聲碎。星殘曉色沉。滄浪歌一闋。誰識楚臣心。</text>
<title>謾題</title>,<text>達觀櫟菴老。高臥棘籬牢。春草燒還盛。風檣吹更豪。松姿逢雪健。梧韻得秋高。却恠沙平地。無端歇漲潮。窓暉無計送遲遲。謾抱殘書傍枕移。絶島三年烟瘴苦。故鄕千里月明思。愁如細草生無種。心似浮雲去不覊。搔首巧當風起處。黑綸巾下髮絲絲。</text>
<title>癸未立春日。籬中感吟。</title>,<text>柳之於永杜之夔。小技猶從困厄推。伊川更有涪州易。萬古斯文大業垂。所欲惡非我獨甚。權然後重輕方知。元來無死死非勇。何况有爲爲是私。思量也恰好中道。意氣了能得幾時。憎玆口不妨修省。信此心無占便宜。</text>
<title>淸明日上東臺。四山皆花。獨林下一叢。憔悴未開。感而賦之。</title>,<text>山前山後錦障連。獨也殘叢爛熳邊。地勢差從高下異。天心遂有愛憎偏。固應一氣催相發。胡不千林遞與傳。此理元來乖則變。世間隨處儘皆然。</text>
<title>晩春東臺卽事</title>,<text>旅舘孤懷不自裁。獨扶藜杖下東臺。趁花浪蝶悤悤去。帶月孤鴻冉冉回。海島亦非天上在。林花猶自雨中開。愁人却愧無新意。更向書窓對紙堆。</text>
<title>題石門亭同遊錄後 幷小序</title>,<text>自余髮未燥。而已聞石門亭之勝。石門亭者。卽金鶴峯先生講道之所也。者。每有一遊之願。葢居婺源而不登考亭爲可愧。不但景物役而已也。顧少而風埃乾沒。老而倦遊四方。至今幾六十年。迄未之遂。歲戊子七月旣望。因事赴臨川。士友會者數十人。夜宿鳶魚軒。仰而瞻乎千仞之壁。旣朝而登。俯而瞰乎百折之流。于時月揚螺鬟。風恬鏡面。山若益高。水若增淸。怳然身在湓浦蓮岳之間而親奉其光霽也而已。閱亭中舊藏遊錄。長篇短韻。積成籤軸。大抵情感異思致不一而咸可觀。閱已諸友要余有一言。竊自念羣玉叢中。投以瓦礫。已是無耻之甚。且衰病懶散。疎於筆硯事久矣。猝然攘臂。不量而輕出之。又何異驢技之蹢。以是久而未有應也。旋又自念六十年宿生寤寐。而今幸得之。雞瓮鷃籬。當屬此日爲第一快。是不可以無言。而候至之鳴。只得自寫其所感而已。工拙又何論也。遂追題一律。俾書之其下。而識其顚末如此。後之覽者。尙不以續尾之狗爲濫而恕之則幸也。風埃結習老猶。宿債星峯始一償。箕斗長懸山側畔。蒹葭宛在水中央。懷賢空喫周卿飯。紀勝還慚李賀囊。珷玉不須勞較計。各言點志亦何傷。山名曰星。先生居之。</text>
<title>伏次退陶先生遊鳳停寺韻 幷小序</title>,<text>鳳停寺西樓。舊有退陶先生詩板。中間板亡。樓之無色。葢不知其幾年數。而迄未有追揭之者。寺之僧翰圭慨然興感。始刻而新之。以復其舊。夫先賢咳唾之發。護惜而收拾之。使之不泯於後者。此自吾輩儒林事耳。而乃屬之方外異敎之人。昔嘉祐之士負歐公。獨浮屠惠勤錄其文以傳。東坡老人序勤之詩集而反復言之。葢傷之也。於乎世敎之衰。古今豈殊哉。謹次韻以志愧云。樓上春空雨欲橫。退陶詩律踵裵成。凄殘劫後先賢躅。感起山間禿釋情。劒發豐星依舊色。皷還岐石有餘聲。縫掖吾於甁釋爾。白頭堪愧以儒名。山含欲雨鳥送芳春。卽先生詩中語。而次吏曹正郞裵杠韻。</text>
<title>賀吳同知 相默 重牢宴韻</title>,<text>白髮郞娘舊黑貂。洞房紗燭換藍轎。玄都舘裏花前度。雝雁洲邊日始朝。兕爵春隨和氣溢。鸞簫風雜賀聲飄。同庚鰥老無新語。却愧鋪張不盡描。</text>
<title>次蒙泉精舍韻 金養鎭別業。</title>,<text>我有茅窩號隱求。詩成至老未占區。緣何完福兼州鶴。將此幽盟共水鷗。壁滿虫魚都管取。園饒芋栗亦全收。却望秋水連天濶。一棹從君杜若洲。</text>
<title>輓李章彥 絅在</title>,<text>北平梧竹宅。中有一叢蘭。托地非空谷。流年似急湍。已捐君子珮。寧揷貴人冠。零落歸何處。餘香尙未乾。憶曾柔兆魄生初。訪我陶溪溪上居。靑眼重逢吳月後。白頭相對楚霜餘。生蒭却愧塲無藿。散木還憐野有樗。絃斷故人歌代哭。錦城寒日下幽墟。</text>
<title>輓金上舍文興 宗杰</title>,<text>人物嶠南日渺然。可憐吾丈又黃泉。魁奇歷落空餘子。標致風流近昔賢。小白山深考槃地。太玄經秘覆瓿編。蒼蒼久矣無公道。莫把竆通更問天。扶搖風下或揄搶。雞寧能伍鳳凰。一路追隨僵籍湜。卅年離別隔參商。人緣蓋出欽高義。世諦將須靠大方。算甕居然歸墮甑。此生終作折篙艎。</text>
<title>伏次柳溪幽居韻</title>,<text>守吾基業樂吾天。壁滿圖書月滿川。五世箕裘耕且讀。一區花樹後兼前。閒居自與遊人會。缺界故敎樂事圓。經濟邇來無外事。課兒盡日索曾錢。時𨬔姪方讀論語一貫章。故末句及之。</text>
<title>伏次魯窩盆竹韻</title>,<text>夏月栽盆竹。歲寒不改心。疎因特立性。淸合自然音。嫋嫋還嫌瘦。迢迢故惜吟。相期輸晩節。風雪芍山陰。</text>
<title>偶吟</title>,<text>一榻蕭然管臥興。肱成曲處膝生稜。食人堪媿無功賃。省事還同入定僧。不住升沉渾似夢。迭來榮辱卻如乘。從此吾心無一物。深慙異日學騫騰。</text>
<title>自遣</title>,<text>閒中日月靜中天。醒則看書困則眠。達處升沉無二致。忘時苦樂豈相懸。離愁歷歷萍遊事。浮世悠悠桑宿緣。媿向三時猶覓火。㗳然非佛亦非仙。</text>
<title>金山寺</title>,<text>八月金山秋色鮮。短葭殘蓼夕陽邊。林迴石窳泉聲咽。木脫雲空岳影褰。一任東西經過地。相傳成毁幾何年。南來妄擬潮州老。閒把楞嚴問太顚。幻界三乘摠匪眞。旃檀香歇塔生塵。神通未遍諸千世。色相空餘丈六身。洞不休時雲起滅。風無情處葉舒嚬。靑蓮白石皆如許。留與覊人一暢神。</text>
<title>自歎</title>,<text>淸溪白石好家居。浪迹由來契活疎。江海寒風攜滿袖。關梁陰雨劇飜車。愁因酒酌還無賴。竆到詩篇亦未除。吟罷公然搔短髮。蒼茫坐我一蘧廬。</text>
<title>次上宗兄寄韻</title>,<text>春城三月暖風宣。南國孤臣起夜眠。補線元非拙手做。安身自有舊靑氈。八千南海古潮州。好取遺芬寄案頭。更有至言高一着。苦餓勤忍昔聞鄒。方讀韓文故云。</text>
<title>書懷</title>,<text>旋輪蕩纜任翻騰。閱歷由來髮欲僧。三月冠童春服旣。一年花樹故鄕應。元非逸興耽山水。爲是覊懷抱炭冰。刷翮猶存颺擧意。臨風欲學决鞲鷹。</text>
<title>早春遊金山寺</title>,<text>澗霧和烟護萬松。古樓西畔翠重重。山心邃似屛千疊。石眼窪纔水一鍾。海國春催鴻鷰別。陽臺夢劇雨雲逢。今行强欲登高望。回首終南第幾峰。</text>
<title>贈別 以上金溪錄</title>,<text>歸情共與別愁催。叵耐今朝兩樣懷。雲起雲空山莫㤪。花開花落鳥還猜。春潮可惜無端急。野笛不知何事哀。珍重秋期猶有雁。海風高處剩吹回。深情無處可傾輸。酒到頻頻款我呼。憐爾微禽亦解意。隔林終日勸提壺。立馬斜陽淺水涯。無鞭故故倦蹄衺。長堤十里垂垂柳。强折柔條還不加。</text>
<title>謾咏</title>,<text>桂薑脆蠟異酸甘。世味從來半吐含。四十衰年纔有二。一生快事定無三。硯仍詩廢塵堆北。室爲暄添戶闢南。恁地枯禪眞契活。獨將旅舍做伽藍。</text>
<title>懷人</title>,<text>興仁門外可憐江。九渡遊人未浣腔。劒似談時生卓犖。山如坐處見淳厖。春從風面梅能讓。雪挾寒威竹不降。老杜不休佳句癖。長時悲吻刮虛缸。</text>
<title>除夕</title>,<text>煎膠安得貼飛暾。縱有頭絲不解牽。燈欲引宵低薄暈。梅將餞臘賸餘寃。朞年三百惟今日。嶺樹千重是故園。白折饅頭飣餖席。阿兄阿母盡吾言。</text>
<title>憶靑巖寺</title>,<text>十丈紅塵故意遮。靑巖別界老禪家。溪以石成多屈曲。路隨山盡轉欹斜。五夜佛燈留古篆。三時客榻度幽花。頭陀活計來猶去。孤撥爐熏自煎茶。</text>
<title>輓金丈 煕燦○代人</title>,<text>汾水眉山好軸薖。一籤經卷一肩簑。桑麻十里陶公宅。蘭玉千叢謝氏家。古心古貌公惟獨。完福完名誰與多。豪華分付兒孫做。好趁平時返舊阿。</text>
<title>和泮中諸友餞春詩</title>,<text>春去春來歲歲看。來如有意去無端。今歸莫學空雲滅。此別應同缺月團。幾處殘花不期雨。百年流水可憐灘。子規亦解相分恨。叫到三聲轉碎寒。</text>
<title>輓李叔明 中誠</title>,<text>多少人間齷齪倫。古家猶幸見醇眞。談諧造次心無岸。貧病支離面有春。幽澗寒聲徹夜號。虛窓殘睡轉牢騷。覺來依舊空樑月。夢裏無端說夢勞。</text>
