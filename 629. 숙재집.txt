<title>鷄林山中</title>,<text>盛夏久索居。欝蒸病相侵。暇日來鄰友。起余共幽尋。隨後六七人。同我塵外心。披雲仍攀蘿。山逕何嶇嶔。峯回多茂松。地僻響幽禽。谽谺土囊口。灌木交淸陰。中見一泉石。宛似懿筐深。嵌竇暗洩溜。淙淙復淋淋。拄策跂幽石。飛灑滌塵襟。爽忘暑氣逼。瑩如秋月臨。掬水冷於冰。列坐競相斟。淸肺解煩酲。一瓢直千金。引流濯吾足。振衣倚樹森。松子炊白飯。靑烟繞踈林。怡然適性靈。幽興浩不禁。因之恣流憇。况乃朋盍簪。脫然沈痾去。長嘯復朗吟。靈籟眞笙竽。凉蟬若徽琴。雖無絲竹樂。卽此是希音。仍復藉草坐。俛仰懷古今。春風沂雩遊。一生斯所欽。逝將往從之。敢憚力難任。晦翁戒閒民。用作爾頂針。莫學世中士。優遊空浮沉。相羊趁落景。共歌呦鹿芩。山瞑松風足。遲徊碧磵潯。</text>
<title>偶成古詩</title>,<text>何思此靜坐。默默驗理窟。有乘還有除。有伸還有屈。萬事莫非天。何必愁膓結。營爲終無益。安靜庶不失。守分卽是福。有獲便非吉。居家復何事。悠悠逝日月。讀書誰敢侮。爲善邦必達。痛加警省功。矯治不美質。求仁然後仁。務實然後實。憂中亦有樂。勞後自可逸。事物紛然至。處之用何術。事事行無事。物物應無物。身心自泰然。可以除百疾。外好潛勾引。恐爾爲物奪。明明存其天。勉哉無自絶。</text>
<title>種黃白菊花。開後有感。</title>,<text>正色黃爲貴。天姿白亦奇。先賢詩二句。誦味自兒時。傲與昏無異。於斯每有疑。超然凡草外。獨保歲寒姿。霜下天生傑。何須凶德爲。孤松冬嶺秀。與爾托心期。想像陶公事。愛心實在玆。余生千載後。敢亦種東籬。朝復朝相對。時吟徵士詩。花花向我笑。無乃笑我癡。晦翁深歎美。此意有誰知。旣看五柳傳。亂以歸來辭。</text>
<title>書懷</title>,<text>身外乾坤大。心中日月閒。逍遙賖我樂。獨也出人間。</text>
<title>明燈達朝</title>,<text>卧室恒愁蝎。拓窓又苦蚊。終霄眠不得。明燈且學文。程子曰。學文便是讀書。</text>
<title>無言</title>,<text>玄天幽且默。仲尼欲無言。無言中有味。心法自朱門。</text>
<title>忘言</title>,<text>淵明有格言。眞意在忘言。穆然相對地。端坐默無言。</text>
<title>不言</title>,<text>不言言必中。人不厭其言。出言必顧行。行豈在多言。</text>
<title>寄諸友</title>,<text>遙想中臺上。高高半揷天。問君努力否。登來更若仙。</text>
<title>齋居</title>,<text>竟日圍書坐。怡然會夙心。文辭宜誦讀。至理好推尋。</text>
<title>春祝</title>,<text>迎春春氣好。好事與春來。春來何事好。壽堂千歲杯。</text>
<title>與韓立軒文五。偶作一聯。</title>,<text>百年都是夢。萬事揔由天。孺文 莫著安排力。行藏任自然。文五</text>
<title>己未除日。燭下讀朱子寫眞編。</title>,<text>已矣靑春志。居然白首年。莫歎餘景促。且讀寫眞編。</text>
<title>自歎</title>,<text>聖世譏充隱。窮鄕愧惰農。山頹琴又破。遠實悶余蒙。</text>
<title>自矢</title>,<text>力疾坐淸晨。肅然對聖人。新年何所望。日新又日新。</text>
<title>步田生相默韻。送朴生寅和行。</title>,<text>竿頭須進步。一簣恐功虧。天不忘吾學。勉旃千載期。</text>
<title>懷龍谷宗氏聖𦤎</title>,<text>龍谷可盤旋。幽居問幾年。朝耕書夜讀。無愧董生賢。</text>
<title>後竹醉日曉自訟</title>,<text>談河難止渴。畫餠豈充飢。鸚鵡能言者。卽欺人自欺。從師何所得。求道揔成虛。虛負朝聞志。五經掃地知。他年歸地下。無面拜先師。炳燭中霄起。悚然內省時。只從今日始。庶可收桑楡。聖有分明戒。盤銘九字符。</text>
<title>掩牕觀書有感</title>,<text>山林隱遯跡。淡淡絶塵埃。引睡憑書卷。消憂賴酒杯。夕氣時撼竹。春雨日催梅。頹卧松牕下。剛膓自九回。</text>
<title>寒食踏靑 二首</title>,<text>杖藤平野立。麗景撩人遅。淺黛粧山額。輕黃畫柳眉。澆胸須濁酒。觸目可淸詩。春服今成否。浴沂有好期。浪跡還多事。春來杖屨勞。花爛山八畫。草密陌生毛。林霧平如海。松風散作濤。揮毫幽興足。詩意醉中豪。</text>
<title>病中感吟</title>,<text>深居知守分。榮辱揔相忘。寡欲貧何苦。安心病易康。愚爲行世術。閒是養生方。咬菜饒眞味。窮通付彼蒼。</text>
<title>開戶望野</title>,<text>朗吟微醉坐。簾捲洞天風。人世浮萍上。春心細雨中。鷺過空翠白。霞帶夕陽紅。一笑蒼蒼視。凌雲氣自雄。</text>
<title>姑蘇城路上 二首</title>,<text>此遊知我健。好雨借今晴。日午山多色。天高樹有聲。江連水雲白。路濶野沙明。轉覺添秋興。偸閑剩得情。石逕緣岸上。耳聒曲曲流。山深雲舊擁。海近雨新收。宿債餘何日。淸遊又此秋。豁然開眼界。馬首一樓高。</text>
<title>歸路</title>,<text>歸思錦囊裏。破來萬里波。前期明月滿。回首白雲多。路割山腰入。鴈從石口過。夕陽無限意。都付一淸歌。</text>
<title>日暮獨坐</title>,<text>千峯霽巴裏。獨爾竹牕開。高坐淸風至。微吟好月來。塵心閒處盡。眞味靜中回。拈筆題詩句。濁醪又一杯。</text>
<title>晩少晴賦所見 二首</title>,<text>遠山多瞑色。溽暑惱人醺。滴滴詹端溜。濛濛山上雲。霧濃烟影薄。風急澗聲分。得句間拈筆。知音待郢斤。簾捲夕陽裏。微風送白雲。山深響鳥韻。砌潤生苔文。觸物詩多料。破愁酒策勳。鑪薰香一炷。默坐事天君。</text>
<title>吸草吟 五首</title>,<text>吸草人云好。其奇不可量。廁中能遠臭。食後便生香。客至先脩禮。閒居靜養方。悲歡皆有適。降氣庶長康。此言吸草之奇。雖云吸草好。其害亦宜推。祭日恒忘戒。尊前易失儀。破閒閒亦動。降氣氣還疲。無事中生事。效嚬笑我爲。此言吸草之害。吸草人云好。其功不可忘。消憂應代酒。去穢豈須薑。起寢胸痰破。治瘡外濕攘。飢寒皆有味。安胄庶無傷。此言吸草之功。雖云吸草好。其戒亦宜知。已矣披衾後。殆哉上馬時。迂踈應失火。顚沛恐難醫。無慮中多慮。安心愼我危。此言吸草之戒。爲何吸草歟。事事害無如。動處妨應務。閒中廢讀書。破痰痰未破。除濕濕難除。遠惡吾惟取。登溷味有餘。此又申言吸草爲害之餘意。</text>
<title>夜坐書懷 二首</title>,<text>心與月徘徊。凝然萬念灰。繁華春一夢。豪快酒三杯。雲水留餘興。烟霞不受埃。屈伸能自在。無福亦無災。一炷香烟歇。蒲團坐夜孤。安貧遵古訓。調病養微軀。求聘非貞女。捨生是勇夫。平生誰會意。栗老繼程朱。</text>
<title>華藏山房</title>,<text>昔聞興國講。今有華藏遊。麗澤心相照。掃塵山更幽。鳳鸞沈厚夜。魚魯劇春秋。多謝靑壇老。恢恢庖解牛。</text>
<title>夏日</title>,<text>莫言炎熱苦。心靜自淸凉。莞爾書敦好。渾然世與忘。曉窓山氣爽。朝飯野蔬香。日日茅簷下。消遙意味長。</text>
<title>戊午四月十日。與諸士友。行相揖禮。謹用栗谷上退溪詩韻。共賦。</title>,<text>感君勞命駕。此會此窮山。聖訓湮千載。異言塞兩間。劬書思炳燭。悟道詠觀瀾。但願囂塵外。獨生自在閒。</text>
<title>早起偶吟</title>,<text>匪爲三溪好。苟安遷不能。閉門惟故紙。接面緫愚氓。習俗頑如石。生涯冷似氷。何關山外事。只信一心淸。</text>
<title>三溪精舍 二首</title>,<text>三溪環以數重山。矮屋蕭然一士閒。問翁終年何事事。漁樵耕讀於其間。門前五柳綠成陰。日午風微正好吟。閒伴鄰翁相對飮。啼鶯隔葉坐深深。</text>
<title>正晦雨中</title>,<text>細雨聲邊二月來。空濛山色浥輕埃。琴歌此日傷千古。花鳥春風又一杯。</text>
<title>庭畔杏花</title>,<text>壓簷一朶暎籬斜。裝點春光也自誇。宿露微含新吐葉。朝風巧落舊開花。</text>
<title>無燭月夜</title>,<text>風驅浮雲玉宇澄。牕滿山月替殘燈。燒香靜裏悄無睡。太瘐書生淡若僧。</text>
<title>齋居</title>,<text>荊門何意向陽開。我不謝人人不來。案有詩書樽有酒。百年身事儘悠哉。</text>
<title>曉雨初霽</title>,<text>牕外三竿日已紅。簷鈴如漏響丁東。茶烟歇處香烟細。一笑悠然萬念空。</text>
<title>雨中見前郊鋤禾</title>,<text>竟日鋤頭農語長。濁醪麤飯喜洋洋。雨中擊鼓田中舞。何必繁華讓洛陽。</text>
<title>夢覺感懷</title>,<text>六載吾生失恃悲。哀哀還廢蓼莪詩。分明夜夢親承敎。底事村鷄攪我爲。</text>
<title>艮歭道中</title>,<text>一天春氣藹然生。山自開晴水自鳴。松上白雲松下路。短驢行色不勝情。</text>
<title>枕上偶作 二首</title>,<text>縕袍羞染漢城塵。歸卧山牕歲色新。黃卷頭邊依舊在。奈余天地一陳人。瀟灑山屝逈出塵。一番春雨一番新。蠧魚活計空勞力。斷簡何緣見聖人。</text>
<title>家君甲日</title>,<text>六六癡兒愧古人。北堂萱草喜新春。願言菽水長歡樂。鷄黍年年洽比鄰。</text>
<title>自責</title>,<text>夕飯纔過入睡鄕。任他山月滿庭光。蹶然起坐思何事。四十無成笑我狂。</text>
<title>漫吟</title>,<text>寂寞窮村絶世塵。黃花何事滿籬新。紛紛萬念成灰冷。濁酒惟宜聚比隣。</text>
<title>贈妻弟李景學 三首</title>,<text>空山獨夜一床書。活計平生是蠧魚。五十無聞何足道。勉哉吾反惜居諸。儘敎眞樂得之書。何待盆池畜小魚。已判此生爲世棄。村家學究敢辭諸。千聖傳心揔在書。天機隨處見鳶魚。書宵玩味猶餘味。造次身邊可舍諸。</text>
<title>戒示兩兒</title>,<text>爲士如何不事書。莫言緣木可求魚。頭霜眼霧其斯已。嗟汝及時宜勉諸。</text>
<title>曉起自歎 五首</title>,<text>淸曉聞鷄倍覺新。醒然起坐礪精神。問余何事因循久。開卷應知愧古人。十年從學老洲翁。誨我諄諄作聖功。悲歎窮廬深戒在。只今放倒此山中。梅山卒業有遺言。擧世皆知道所存。一事倚歸雖自矢。索居荒廢負師門。未老先衰病益深。百憂隨處又攻心。儒家自有無窮事。一擲光陰不我尋。須於苦海泛虛舟。一卷書消萬斛愁。瑣細無令來聒耳。伊吾終日更何水。</text>
<title>自警</title>,<text>行年四十二年今。嬾惰昏愚古亦今。往事想來無限悔。風雷求益始從今。</text>
<title>默坐</title>,<text>靜室縣燈百慮淸。任他窓外雪風獰。莫敎俗說來相攪。恐翳胸中霽月明。</text>
<title>壬寅立春</title>,<text>試拓晴牕乍正冠。千家淑氣滿天看。今年喜事今朝始。無病無憂一室安。</text>
<title>讀周書康誥有感 三首</title>,<text>衰年漸覺負初心。猶有童時走作心。閉戶終朝何所事。肅然開卷鎭吾心。二帝三王惟一心。看書須要見其心。誰能盡力窮深妙。水月千秋照我心。人參天地曰惟心。千聖相傳卽此心。如鏡之明如水止。肯將私慾汩其心。</text>
<title>次兒輩韻</title>,<text>厭彼腥羶願蹈東。壯心虛老此山中。莫言皮裏陽秋在。蓂葉家家向北風。</text>
<title>閒居書懷</title>,<text>獨抱遺經寂寞鄕。無人參討也無妨。卷中自有聖賢在。對越終年身世忘。</text>
<title>孟秋三日曉得多字</title>,<text>鷄鳴起坐所思多。默檢平生罪過多。機心客氣須除盡。師戒丁寧愧負多。</text>
<title>麥飰</title>,<text>麥飯葵羹一飽餘。頭邊尊閣紫陽書。蠧魚活計徒勞爾。白首無成愧死余。</text>
<title>破屋</title>,<text>破屋數間樂有餘。終年獨對一床書。不貪遠害平生願。詎意虛名反誤余。</text>
<title>遣懷</title>,<text>孔子稱賢顔子貧。未聞顔子自言貧。言貧已是厭貧者。所以胡公不說貧。</text>
<title>又用前韻</title>,<text>君子安貧不厭貧。厭貧將欲免其貧。免貧應致不仁富。從古誰聞盜蹠貧。</text>
<title>閱小學偶吟</title>,<text>厭貧求富卽違仁。開卷何顔對聖人。念念無忘溝壑在。一身長備四時春。</text>
<title>廵野</title>,<text>廵野課農老不堪。汚萊百畒使人慚。幼孩盈室歡相對。藜霍充飢似蜜甘。</text>
<title>自寬 二首</title>,<text>首陽之下見直源。冷水猶應百洗呑。餓鬼難兼愁鬼役。踈菴千古著名言。寘身安宅養眞元。天爵豈由人爵尊。但使胸襟常坦蕩。方知浩氣塞乾坤。</text>
<title>喫菜</title>,<text>陶山福薄我堪誇。喫菜多年賴齒牙。挽近惟知塩鼓味。擬諸瓢飮覺猶奢。</text>
<title>山堂</title>,<text>山堂靜夜夢華胥。萬念灰時萬事除。入戶相逢無雜客。方知有味古人書。</text>
<title>勸人讀近思錄</title>,<text>濂洛傳心在近思。終身誦法有餘師。擧天下說生薑辢。待我喫來眞箇知。</text>
<title>窮須是忍</title>,<text>丈夫爲志豈徒然。窮益窮時堅益堅。獨善其身雖不足。殘編尙可送餘年。</text>
<title>莫愁</title>,<text>男耕女織當爲爲。藿食鶉衣分內宜。已共山妻要約定。飢寒困苦且開眉。</text>
<title>觀村民洗鋤宴</title>,<text>牧人占夢衆維魚。笑語村村共洗鋤。烹狗割鷄眞率意。野酌無廵樂只且。</text>
<title>朱先生五十八歲丁未。編成小學。余今五十八歲丁巳。願學此書。二首</title>,<text>敬讀書題仰考亭。余今五十八年丁。覺非補過從玆始。纊息猶存肺腑銘。吾受晦翁罔極恩。敬如父母信如神。做人㨾子開來學。千載傳心秋月寒。</text>
<title>戒諸子 二首</title>,<text>春翁當日有名言。萬事無如好子孫。常愛裴公先獲語。惟傳文種保家門。徒文無行反爲災。頑率驕奢是不才。小學近思兼四子。先須熟讀百千回。</text>
<title>講會 三首</title>,<text>講會元來俗所疑。誰能爲我赴如期。初無眞實相從意。况又天翁故戱之。聲利滔天吾道衰。斯書束閣更何爲。世將長夜人皆醉。獨對遺編每致噫。修身大法備於斯。人獸關頭豈遠而。誨爾諄諄聽貌藐。幾何此世不胥夷。</text>
<title>書贈尹生信汝 三首</title>,<text>虛靈洞澈聖凡同。具應推明揔厥功。本體寧容淸濁字。從知鏡鐵遁辭窮。此心雖與聖人同。學問要須百倍功。願子及時當勉勵。莫嗟行脚八途竆。學爲天理當然事。今古賢愚貴賤同。堯舜何曾與人異。八牕箇箇揔玲瓏。</text>
<title>庚戌立春</title>,<text>行年五十一年今。今日嚴師在此心。誓拚桑楡輸不貳。此心應有鬼神臨。</text>
<title>感興 二首○辛亥</title>,<text>光陰冉冉逝如水。皓首惟能嘐嘐然。中和氣象要涵泳。始識吾心自有天。萬徑千蹊末易尋。初疑眞境在幽深。忽然雲捲天開處。霽月分明照水心。</text>
<title>壬子正月十八日。卽家君七十八歲生辰也。曉起。披閱朱子大全壽母生朝諸詩。因成兩絶。以志慶祝之誠。</title>,<text>逐年今日奉華觴。列侍兒孫樂未央。定知積善有餘慶。惟願吾家作壽鄕。和氣今朝動一堂。有孫奉檄進壺觴。癡兒但願成嘉遯。長舞萊衣與世忘。</text>
<title>還山漫吟 三首</title>,<text>學未成章好爵縻。儒林文弊極於斯。躬隨其轍吾何狀。三復興嗟淵老詩。戴天履地體肢全。無愧吾心始浩然。枯死窮山老洲戒。朝耕暮讀是眞詮。責躬悔亦勿追思。宜爾呵呵大笑時。每言牛溪言有味。生人口不罥蠑絲。</text>
<title>內省 二首</title>,<text>自求擧者自求官。千載傳心法已寒。賴有河南不請俸。聖賢遺意於斯觀。寒水追榮固末年。厚齋曾不在生前。儒家軌轍本如此。今世寥寥孰與傳。</text>
<title>小學室自訟</title>,<text>居然五十八年過。小學書中負大何。迷不知非空白髮。千秋應被蘧公訶。</text>
<title>戊午元日。自矢。</title>,<text>居然五十九年今。不學而衰自愧心。但比衛公猶妙少。且將聞可一言尋。</text>
<title>曉起自警 戊午穀日</title>,<text>讀書有味老來知。血氣旣衰悲歎時。餘日幾何得可惜。鷄鳴宜爾更孶孶。</text>
<title>錦山桐谷歸路。歷拜從容祠。四首。</title>,<text>從容祠下肅然心。義塚碑前淚滿襟。猗歟道學兼名節。足使頑夫興感深。先生大節軒天地。烈烈其光日月明。始識石潭門路正。吾東百代樹風聲。巍巍仰止從容祠。百世之風百世師。愀然如見先生面。江漢秋陽倍我思。平生尊慕重夆翁。栗谷淵源百世宗。赫然大節猶餘事。正學分明牖我東。</text>
<title>戊午六月二日。亡友鰲谷洪憲文終祥也。曉起北望一慟。</title>,<text>百年心契更依誰。白首窮山後死悲。儉德括囊猶有患。何顔歸拜我先師。</text>
<title>小學室 二首</title>,<text>願作袁閎土室身。猶持小學日相親。逢人勸讀此書熟。不讀此書難做人。做人樣子晦庵題。舜蹠分歧曉聽鷄。唐虞世遠吾生晩。幸有斯書路不迷。</text>
<title>老妻病卧吟 三首</title>,<text>寒士妻如弱國臣。已敎窮命到終身。多勞多病醫無術。一聽化翁生死人。平生勞瘁揔由吾。百事無成坐一迂。受命于天貧字已。逐之不得笑楊愚。一人卧病一家憂。數墨尋行不自由。爲問朝炊呼婢語。拘拘飢飽亦堪羞。</text>
<title>下愚</title>,<text>有官不以官銜呼。淵老高風世所無。嗟吾盜竊儒名後。欲學難能奈下愚。</text>
<title>呈族叔參判道淳 致有氏○二首</title>,<text>情如親叔義如朋。迹異心同肯浚恒。再枉藍與誠感歎。諄諄勉戒詎無徵。此生安得再承顔。亹亹披心數日間。兼要石帆情話悅。庶期斯會可廉頑。</text>
<title>述懷 二首</title>,<text>睡魔驅我入華胥。憂樂人間揔忘諸。倐爾覺來何所事。欣然敬對紫陽書。曾無科宦熱心膓。每誦淵詩意味長。欲往中州陸沈久。宜余蹈海處東方。</text>
<title>題寧齋處士吳公 允常 太極圖說解句釋後 二首</title>,<text>少小潛心太極圖。如將活潑見鳶魚。而今虛老窮山裏。誰與細論周子書。潛心二字可書紳。鸚鵡能言豈似人。口耳之間纔四寸。紛紜出入揔非眞。</text>
<title>重九籬菊盛開</title>,<text>黃爲正色白天姿。白白黃黃相間之。愛爾卓然霜下傑。獨全晩節九秋時。</text>
<title>偶吟 二首</title>,<text>平生守拙得天眞。惟有簡編日日親。呼馬呼牛無奈彼。氷淸玉潔洗吾身。談經談禮亦多談。寧欲無言聖意深。誦讀中庸何所得。終篇結語可銘心。</text>
<title>亡弟婦金孺人下從日感懷</title>,<text>綽楔巍巍孰不欽。每當是日感懷深。從容一死光門戶。念切鴒原痛至今。</text>
<title>毋自欺</title>,<text>儒林虛僞淵翁知。學未成章好爵靡。身後銘題吾豈敢。肅齋錫號奉先師。生前不敢以官居。死後其何用此書。况有尤陶論禮說。明明遺訓詎違諸。</text>
<title>曉燭下披孟子。欲大讀暢懷。聲氣短乏。不能如意。</title>,<text>老來甚欲讀書多。讀不成聲可奈何。寄語後生懲我歎。及時努力莫蹉跎。</text>
<title>李生聖寶。來訪請益。</title>,<text>病裏欣逢可畏人。正宜披豁醒心神。誤君遠訪徒勞爾。草草杯盤又愧貧。</text>
<title>己未除夕前四日。爲朴生敬時。書此。以爲相助之資。</title>,<text>學道方能學做人。先須竆理自吾身。儒家心法惟誠敬。質聖無疑授受眞。</text>
<title>謁金東峯祠</title>,<text>梅月淸風等伯夷。超然遺像揭神祠。栗翁作傳尤翁記。千古綱常百世師。</text>
<title>乙丑二月第四日。祇受敦諭。第八日草成辭本。䟽末附進小學爲本之義。</title>,<text>惟願吾王念仕斯。體天建極作之師。人人小學家家又。於變時雍庶可期。</text>
<title>生朝感懷</title>,<text>此日悲懷倍覺新。吾親生我劬勞辰。夙宵惟恐貽羞辱。其奈因循放葉人。</text>
<title>曉與田致淵遞讀中庸</title>,<text>古紙堆中老此生。行將就木愧無成。徒然淸曉伊吾際。賴有良朋遞和聲。</text>
<title>雨中。獨坐看老洲集。興感志愧。</title>,<text>行年七十學無成。孤負斯翁誨至誠。三復遺文悲歎久。摩挲紙面已顔騂。</text>
<title>崇禎五己巳四月二十三日。任生士胤見訪。披其佩囊。出崇禎通寶五文錢以贈。盖於近日盛行胡錢中揀別來者也。不料士胤之能愛此四字也。</title>,<text>攘夷尊夏秉彜同。一部陽秋顯我東。喜見崇禎年號字。多君尙識大明風。</text>
<title>聞鷄因憶栗，牛二先生語。用其意成一絶。</title>,<text>淸晨最喜喔鷄聲。爾是翰蟲性自成。微物猶能盡天職。格言深仰兩先生。</text>
<title>己巳陽月小盡夜</title>,<text>任他窓外風雨寒。獨坐祇將古紙看。縱欲咿唔聲氣乏。漫漫長夜一燈殘。</text>
<title>自省一絶</title>,<text>終夜雨聲不敢眠。敬天之怒理當然。暗中宜爾衣冠整。默坐惺惺省舊諐。</text>
<title>示李生慶培 希善</title>,<text>桑楡景迫病常侵。如我尤當惜分陰。日日昏昏惟嗜卧。無時不愧武公箴。</text>
<title>觀書識感</title>,<text>孔孟程朱萬世師。華夷人獸辨於斯。讀書種子尋何處。培養成功望聖時。</text>
<title>自警</title>,<text>生如寄也死如歸。但願生前不作非。耻過何如聞過喜。晝宵兢兢畏天威。</text>
<title>次金生勳韻</title>,<text>自慚身上少經論。窮卧空山寂寞濱。縱乏出謀需世用。講明斯道諭來人。</text>
<title>不知村新舍</title>,<text>破屋重修喜苟完。衰齡纔得一身安。拓牕對月迎風處。山外塵緣揔不干。</text>
<title>庚午正月十二日戊寅曉有感</title>,<text>遺經獨抱萬山中。每患芹誠無路通。又何歲首誤恩降。愧爾徒然望八翁。</text>
<title>生朝病席志感</title>,<text>賤齒徒然七十一。八旬委席病何深。弱冠志學今無就。空負朝聞夕可心。</text>
<title>仁政殿賜題卽景 純祖十一年辛未季夏中浣。以童蒙。入侍昌德宮仁政殿。賜題。○時先生十二歲。</title>,<text>聖上德化如堯舜。四方歡呼貴賤同。銀闕金宮何窈窕。畫欄彩棟更玲瓏。鸞歌鳳吹淸殿下。蟬響鶯聲亂苑中。童蒙成伴左右侍。各講經史分西東。</text>
<title>竹醉日拈白香山韻</title>,<text>物外田園隔世塵。天敎吾輩作山人。詩書卷裏百年業。松竹牕前五月春。當戶晴峯供醉眼。近床幽鳥伴閑身。晩來淸風堪乘興。携取詩筒過比鄰。</text>
<title>山居</title>,<text>深山景物亦繁華。松帶靑烟柳拂霞。旣有充飢三椀飰。可無破睡一甌茶。淸閒愛爾風前竹。富貴從他雨後花。萬壑千峯稀客到。白雲深處是吾家。</text>
<title>雨晴</title>,<text>千峯蒼卒媚新晴。半濕殘雲當戶生。溪流添水喧人語。岸柳縈烟亂鳥聲。沽酒婢來三盞足。乞詩僧到一筇鳴。田家兩後還多事。作伴鄰翁約耦耕。</text>
<title>春興 二首</title>,<text>小醉微吟眼欲迷。一筇隨我任東西含。風綠柳千絲裊。著雨紅桃半影低。鷰入舊巢添土補。鶯依新葉背人啼。前山春色晴方好。休說長安亂馬蹄。氤氳春氣惱人迷。強步南畦又向西。接砌鳴泉聲上下。入簾遠岫影高低。鷰衝細雨爭泥去。鶯趁微晴隔樹啼。花柳舊遊渾若夢。長安幾處亂輪蹄。</text>
<title>雨後孺直至同賦</title>,<text>天借孤村今日淸。朗吟相對兩書生。樽開白酒愁無迹。筆落靑山畫有聲。蓄水田翁當曉語。隔林歸鴈趁朝鳴。十年儒術成何事。宜爾躬耕代舌耕。</text>
<title>十五日使孺直拈韻</title>,<text>山畔朝霞映日紅。天容開豁洞雲空。鶯啼萬樹繁陰裏。人坐千峯霽色中。竟日柴門無俗客。一罇春酒伴村翁。此時無限淸閒意。都付踈松近午風。</text>
<title>又用前韻</title>,<text>春酒如潮上面紅。紛紜塵慮已雲空。榮枯付與形骸外。趣味無窮簡策中。役役元非君子事。惺惺惟對主人翁。看來萬事須臾盡。恰似泡花落海風。</text>
<title>有懷龍岡山人任洙</title>,<text>友也高才世儘難。皎如玉樹臭如蘭。能令鬼泣詩鋒利。且見天眞酒戶寬。國士應知醫國術。書生每問讀書丸。何時靑眼開懷抱。草草新篇意未闌。</text>
<title>書齋夜坐</title>,<text>學道年來可固窮。端居淸坐淡如空。龜腸蟬腹還宜藥。蝸宇蜂房僅庇風。俗子夢魂槐穴裏。腐儒事業簡編中。平生謾有凌雲氣。此世何人與我同。</text>
<title>幽居漫興</title>,<text>跡寄茅茨戴角巾。水雲深處樂天民。舊盟猿鶴親分料。新業桑麻共比鄰。雪屋燒香無俗韻。茶爐敲火學眞人。閒情剩得烟霞外。山鳥一聲來報春。</text>
<title>山齋晩景。寓意步文吾 內從弟宋正煕 詩軸一律。</title>,<text>一點有山帶夕霞。松陰深處野人家。蒼茫雲物取無限。牢落乾坤生有涯。脩竹寒聲飛白雨。遠林瞑色噪殘鴉。觀棊對客聊排悶。烏角頭邊醉倚斜。</text>
<title>詠秋</title>,<text>滿山空翠入簷微。踈柳秋風獨掩屝。萬事經營非俗臼。一身行止付天機。納凉草閣圍書坐。得月漁磯捲釣歸。餘興尙多雲水界。詩愁咄咄與心違。</text>
<title>永保亭</title>,<text>滿拾秋雲來依欞。半空人語落虛汀。萬重山翠當三面。千里波光抱一亭。鰲島夕陽醒後看。蘇城暮雨坐來聽。一椎未碎樓頭鶴。欲把前期語水靈。</text>
<title>用白香山韻自述</title>,<text>蕭然白屋隔紅塵。漢水風光屬別人。寡欲所居皆樂地。寬心何往不安身。農桑剩得山中趣。樽酒長留象外春。始信胸襟機事斷。松間麋鹿好爲鄰。</text>
<title>述懷</title>,<text>獨對千峯坐兀然。無爲方覺日如年。仙緣不遠安閑界。世事從他造化天。誰識榮名皆膜外。吾知豪興是樽前。竹牕踈雨微吟罷。炊麥山廚起午烟。</text>
<title>月桂</title>,<text>爲爾朝朝引興長。淸芬一朶蔭階傍。花非輕發偏宜雨。根若深培亦傲霜。但看新枝連月好。肯從襍卉片時香。終歲守志冞幽獨。寧爲無人故不芳。</text>
<title>白癡吟 三首</title>,<text>兀然醉後偶然詩。寂寂茅簷日月遅。萬事信天方自得。一心順理始無疑。入簷山色居相接。滿案經書俗可醫。吟罷白癡成獨笑。笑非他笑笑吾癡。靑天白日人皆知。大丈夫心要若斯。事業須期千載遠。襟懷寧滯一毫私。爲所不爲爲可耻。味其無味味逾滋。能言鸚鵡先民戒。黃卷中間自得師。䟽糲充飢坐自如。太平氣像是幽居。眼無靑白神方定。口不雌黃味有餘。獨夜淸閑恒對月。百年至樂但看書。怡然一醉惺然悟。機事機心好斷除。</text>
<title>感懷</title>,<text>閱歲離親思幾回。紛然百感伴春來。農桑活計終無賴。忠孝成家我始衰。裳棣花開懷弟淚。蓼莪詩廢失慈哀。塤箎同樂知何日。恨乏仙翁縮地才。</text>
<title>枕上漫成</title>,<text>澹泊生涯付此身。元來淸福在淸貧。眼前黃卷眞吾分。牕外靑山是故人。善養心神虛室夜。兩志物我滿堂春。無才無德兼無事。甘作堯天擊壤民。</text>
<title>雨夜。次從子麟煕叙懷韻。</title>,<text>蕭然塊坐萬山中。一切塵緣付太空。梔蠟未嫺詞客語。經鋤夙慕古人風。苦海可堪催髮白。醉鄕時或借顔紅。不才甘作君平棄。宜爾東岡守桂叢。</text>
<title>秋夜遣懷</title>,<text>小庭雜木自成林。驟雨狂風每患侵。催婢入厨晨洗麥。戒童引澗夜澆蔘。無求於物眞磨王。自靜其心卽鍊金。耳閙眼迷都俗事。問中得味喜居深。風我山窓月我林。休敎寸地一塵侵。充飢只是甘蔬糲。袪病何須服朮蔘。目笑白癡矇百事。但將黃卷敵千金。十年遊學空勞爾。默數平生坐夜深。</text>
<title>春祝</title>,<text>面面欣欣笑語開。吾家自此吉祥廻。癡兒是日趨庭對。長子今春奉檄來。正逢楓陛調元燭。共上萱堂獻壽杯。積善應知餘慶在。分明天道驗栽培。</text>
<title>夜坐。偶拈陸放翁閒居自述韻。</title>,<text>平生萬事任天眞。百變滄桑詎化身。富貴功名皆外物。雲山風月屬閑人。門迎溪友時垂釣。案對塵編每整巾。老屋數間容七尺。羹藜飰豆未全貧。</text>
<title>壬寅第二日述懷 二首</title>,<text>頂天立地我爲男。頑齒徒然四十三。斂跡居鄕聊復爾。低眉就俗果何堪。五經心學才難及。數畒躬耕分所甘。一點靑燈雖有趣。自知到老只憨憨。從事荊圍業未成。年將四十始歸耕。三家村裏生員號。一卷書中學究情。有時誦今渾無得。終歲優遊自謂淸。休問世人多欺弄。且隨農圃話陰晴。</text>
<title>自恩津鍮山歸家。遇冬至夜。拈韻與仲兒章煕及諸少年。共賦。</title>,<text>終歲奔忙昨始廻。弊廬依舊碧山隈。兒時發願惟書卷。老去寬心是酒杯。毁譽在外休憂喜。否泰於家自往來。獨有掩身齊戒處。蓬門今日不須開。</text>
<title>和翁。示言志之作。因步其韻以述懷。</title>,<text>天地中間自在身。一毫徇外便非仁。安貧隨處皆安宅。好古何難作好人。抱經空負靑雲志。把鏡頻嗟白髮新。蚊蚋百千狂閙地。閉門自得一團春。</text>
<title>壬子二月卄五日。卽伯兄嫂周甲之晬朝。而長從子鳳煕。以山淸宰歸覲。與其二弟麟煕龍煕一妹宋約老之婦。設宴獻壽。乃家君七十八歲生辰之翌月也。不可無一言志慶。卛爾搆拙。</title>,<text>皁盖靑春耀矮屝。聯翩弟妹舞斑衣。行厨竹裏初傳饌。靈井松間更洗杯。千朶花香添酒滿。萬年歌曲響雲開。猗歟兩世安榮養。和氣融融繞壽闈。</text>
<title>西湖 果川鷺江 泛舟</title>,<text>一雨經旬惱殺人。超然孤棹滌襟塵。晴光留待銜山月。醉興同看滿座春。且觀世變桑爲海。無怪人情越視秦。莫道浮言無足辨。歸來丈室客愁新。</text>
<title>拙謀</title>,<text>依庇松楸有弊廬。拙謀非欲卜幽居。日長難備三時飯。室小猶容百卷書。老妻頻病踈醫藥。稺子恒飢懶盥梳。爲士爲農知本分。任他禍福自乘際。</text>
<title>迂儒</title>,<text>天以臨吾地載吾。空生空死正堪吁。千金良藥難醫俗。一架塵編足破愚。山水向人無厚薄。兒孫呼祖供歡娛。欲塡溝壑惟踈濶。自笑迂儒老更迂。</text>
<title>敦艮</title>,<text>門以柴荊屋以茅。薄田延命望農郊。松風滿壑疑天樂。梧月當牕宛舊交。食晩何妨無肉味。病多猶幸有書巢。妄希高尙非吾敢。敦艮終難占吉爻。</text>
<title>季母太淑人光山金氏七十七歲壽辰</title>,<text>積善之家天降福。融融和氣滿中堂。班衣紫綬榮無比。綠鬢朱顔樂未央。猶子遠來同慶宴。諸孫列侍奉華觴。今年今日年年又。從此吾東闢壽鄕。</text>
<title>偶用羅生時鏞韻以遣懷</title>,<text>寂寂柴門斷往還。夢遊洙泗洛閩間。心存精一傳虞夏。道在行藏仰孔顔。卓爾立時高似壁。肅然坐處重如山。若非前聖開蒙吝。誰識今狂踰大閑。</text>
<title>峨嵋丈室漫詠</title>,<text>入山調病意悠悠。惟願於人無所求。作伴老僧同白足。披心諸友盡靑眸。活計尋常卷裏寄。行年七十夢中浮。在家在寺猶爲客。竹杖芒鞋任去留。</text>
