<title>永昌大君遷葬挽</title>,<text>遺敎終無賴。深寃孰不哀。人生八歲盡。天道十年回。白日重泉照。靑山永宅開。千秋長樂殿。還作望思㙜。</text>
<title>重興寺。奉送仲父高陽之行。</title>,<text>仙界跫音斷。沙門晝不開。新靑庭合草。舊綠戶封苔。幽鳥鳴春意。閑僧訝客來。去留無限恨。回首白雲臺。</text>
<title>挽唐原尉洪公</title>,<text>駙馬年纔立。斯人命矣夫。半生嬰二竪。華屋忽冥途。閱世驚羊胛。承家見鳳雛。千秋沁園上。行樂捴須臾。</text>
<title>雨中懷人</title>,<text>懶慢詩全廢。吟哦句未成。佳辰憐舊病。末路荷深情。小雨桃花發。東風燕語輕。家家起新火。節序近淸明。</text>
<title>挽姜加平</title>,<text>才譽傾流輩。家聲器宇存。驊騮失道路。榮辱任乾坤。故榻賓初散。殘尊酒尙溫。丹㫌鷺梁畔。隣里捴銷魂。</text>
<title>除夕。與金壽翁同話。次杜律韻。</title>,<text>麴糵吾能飮。何須擇聖賢。乾坤入醉裡。節序過愁邊。處世眞同贅。當筵似夢仙。相看意氣合。肯取性情偏。其二秉燭憐淸夜。題詩覔彩牋。暗香梅欲放。新綠柳初眠。舊曆惟今夕。浮生又一年。明朝各分手。聚散捴依然。</text>
<title>又令壽翁呼韻</title>,<text>坐久頻移燭。杯行不計廵。人間夜政午。天上斗回寅。便覺年光急。仍看物候新。逢塲盡靑眼。直待禁鍾晨。</text>
<title>江華寓舍口占</title>,<text>和議終何益。差胡去又來。天心亦可悔。國事已堪哀。關塞氊車滿。江城帳殿開。誰令漢飛將。不遣隻輪廻。</text>
<title>入直捴府有懷</title>,<text>京兆聲名大。河間地望優。多慙忝僚席。何幸識荊州。已失元宵約。從知此日愁。永懷人不寐。明月滿城樓。</text>
<title>懷玉堂諸學士</title>,<text>隱几憐淸夜。孤燈伴寂寥。將軍亦好客。學士自淸標。對酒渾無興。題詩獨自謠。停雲相憶處。何日更招邀。</text>
<title>李朔寧大夫人挽 代作</title>,<text>纔輟崩城哭。俄傳折玉悲。人間同穴誓。泉下隔年期。婦德留彤管。家聲看白眉。連姻情義在。拭淚寫哀詞。</text>
<title>入直捴府</title>,<text>出入隨天仗。官銜似步兵。日移高閣漏。聲囀上林鶯。漫興披書葉。孤懷伴麴生。瓜期問幾許。節序又朱明。</text>
<title>挽許泰安 實○代作</title>,<text>世篤交游誼。情親伯仲間。漫敎名譽重。其奈命途艱。湖右同爲吏。城西共住閑。評棋爛柯地。忍見掩荊關。</text>
<title>挽李持平 性源○代作</title>,<text>昨過靈筵下。高堂血淚垂。人生孰無死。君去最堪悲。烏府乘𩣭日。騎曹記馬時。音容捴寂寞。餘慶在雙兒。</text>
<title>玉城夫人遷葬挽</title>,<text>媲德身仍貴。名高女史中。雖無男似乕。却有壻乘龍。月殿魂先返。雲㙜跡又空。玄封改卜處。雙釰會相從。</text>
<title>挽柳僉知 汝恒○代作</title>,<text>孝著乘槎日。名高破的時。纔看頂玉慶。忽報盖棺悲。永隔雷州望。終無伯道兒。淸標那復覩。樑月想容姿。</text>
<title>送洪元老 命耉 令公赴安東</title>,<text>只爲專城養。爭稱捧檄情。官從都護重。地擅永嘉名。滿郭絃歌閙。當筵彩服明。惟應東閣夢。夜夜入西淸。</text>
<title>金洪川 天錫 室內挽</title>,<text>以有連姻誼。徽儀慣見知。可憐芳歲歇。虛負百年期。剝落齊眉案。零丁喚乳兒。鈴齋獨夜夢。悽斷悼亡詩。</text>
<title>豊寧堂叔第。同醉賜醞。贈權 伉。</title>,<text>傾盖何嫌晩。相逢便卽親。文章自世業。談笑捴天眞。適向侯門會。同霑聖渥新。從今作知己。良晤莫辭頻。</text>
<title>華藏寺。次樂全申公 翊聖 留題韻。</title>,<text>政値重陽節。千山錦繡明。佛堂香火冷。客枕夢魂淸。一夜懸燈話。三生遯世情。窮探妙絶處。方覺此身輕。</text>
<title>雲居寺。次金自珍 南重 韻。</title>,<text>歷歷華藏寺。行行北聖居。楓酣曉霜後。僧定暮鍾餘。已喜尋眞境。還疑入太虛。回頭向塵界。歸意欲全踈。</text>
<title>朴淵。次自珍韻。</title>,<text>劈峽奔流壯。天紳掛半空。秋潭還積雪。白日自長虹。聲戛沙邊石。光搖岸上楓。留詩欲模寫。却媿語難工。</text>
<title>謝鄭半刺秋鷹獵狗山果鰱卵</title>,<text>千里關河道。慇懃意不孤。臨風翻逸翮。帶雪走韓盧。入齒知仙果。登盤訝火珠。題詩欲寄謝。還媿語荒蕪。</text>
<title>李生員 俁 內挽</title>,<text>去歲朱明節。東床敞壽筵。升堂猶昨日。執紼奄新阡。共享齊眉樂。重看合巹年。丁寧身後事。奇蹟捴堪傳。</text>
<title>依幕口占</title>,<text>玉候愆和日。微臣涕淚邊。神功還勿藥。聖壽可齊天。喜動長秋殿。祥凝禁樹烟。聊將歡抃意。稽首寫新篇。</text>
<title>偶吟</title>,<text>隔面已多日。相逢知幾時。愁邊不成夢。醉後强題詩。繡幕風猶透。香燈影欲移。猶堪一笑處。左右對諸兒。</text>
<title>謝李太醫惠淸蘇</title>,<text>半百分蘇合。淸心二十丸。應知勞玉杵。不啻得金丹。燁燁光能映。盈盈軆更團。寧神此㝡妙。多謝太醫官。其二新春上元近。節序似跳丸。君鬢應添白。吾顔欲减丹。能分一藥。何用小龍團。爲謝慇懃意。炎凉不以官。</text>
<title>復用前韻</title>,<text>世路猶多險。行身若避丸。排愁頻擧白。竄史謾磨丹。惻惻春寒重。依依月影團。無人慰幽獨。庭畔對蒼官。其二無營更何事。庭小僅彈丸。酷愛梅魂冷。眈看梔子丹。心潛閱經卷。身穩臥蒲團。渾是維摩狀。休言我宰官。</text>
<title>挽沙溪金公 長生○代作</title>,<text>早襲家庭訓。窮探性理書。高名仰泰岳。晩節臥田廬。羽翼离筵日。儀刑聖世初。斯文轉寂寞。天意欲何如。其二是歲非辰巳。如何夢兩楹。山川轉蕭瑟。星斗謾崢嶸。道德超前輩。風聲起後生。樑摧更安仰。南望倍沾纓。</text>
<title>送朴德雨 潢 赴靈光</title>,<text>公曾於殿㝡居土。謝吏部由國子。旋有是除。爲養也。人皆以選部缺擬惜之。時伯氏方莅扶餘。梧爺謫居扶安。故篇內及之。百濟元稱勝。靈光更擅䧺。分憂聯伯仲。榮養備亨豊。只爲淸朝惜。其如選部空。嗣宗應有待。官路近扶風。其二一味辭華官。知君待縣窠。長途政氷雪。平地亦風波。去矣誰能住。超然意自多。朋筵日蕭瑟。其奈別愁何。其三久抱相如渴。年來病轉加。杯觴非宿昔。藥物是生涯。潤肺門冬飮。淸心雀舌茶。刀圭倘分我。不羡鍊丹砂。</text>
<title>八月壽筵後有作</title>,<text>記得前宵醉。紅裙對舞時。應遭細君罵。况有內書隨。性拗元難奪。天高奈莫知。呼兒更進酒。覔紙且題詩。</text>
<title>邀德輝兄</title>,<text>望望牛鳴地。終朝有所思。何由促密席。相對把深巵。冷旭明前檻。寒花擁小籬。無人慰幽獨。隱几寫新詩。</text>
<title>邀白子元 弘一</title>,<text>巷僻經過少。身閑已息機。頑雲朝欲雪。冷旭晝無輝。莫負今宵約。休敎勝事違。烹茶與酙酒。肯怕逼寒威。</text>
<title>次舍弟子裕寄示之韻</title>,<text>商嶺音書阻。秦城歲月深。孤懷悲鴈影。漫興付杯心。踈懶吾依舊。飄零爾至今。文無贈有意。莫學越人吟。其二別後蓂頻落。離愁轉覺深。看君寄我語。慰我憶君心。魂夢知多少。池塘自古今。折梅無驛使。空費短長吟。其三念爾覊栖遠。憐吾抱病深。音容空入夢。藥只關心。行樂懷疇昔。歸期待卽今。平生鶺鴒曲。膓斷不成吟。其四小塢梅初發。虛庭雪政深。幾年仍作別。萬事欲無心。邊警猶朝夕。人情異昨今。浮生乃如此。回首獨悲吟。其五看雲雲亦蔽。坐夜夜何深。鳥道幾千里。鴒原方寸心。離愁倍於昔。病患迄于今。寂寞小窓下。題詩惟苦吟。其六書釰吾何用。飛騰望爾深。雲霄萬里路。忠孝百年心。詩法須論古。章程莫學今。終看發軔日。名擅郢中吟。其七爾亦爲人父。吾門種德深。應知震器慶。恰慰北堂心。生子當如此。多男繼自今。無由撫頭角。志喜寫詩吟。</text>
<title>夜坐書懷</title>,<text>至後更應短。愁多覺夜長。寒梅仍淡色。霽月自淸光。久坐身還倦。無眠卧亦妨。依然老和尙。丫手掩禪房。其二四壁衝風撼。殘燈掛短檠。休言太歲近。無復少時情。書以曾看掩。詩因獨坐成。離違北堂久。含淚望西城。其三驟雨非時節。狂風屋可頹。身孤縮如蝟。心死冷於灰。曙色依依至。雞聲喔喔催。梅魂不解事。頻送暗香來。其四隱几憐淸夜。題詩把管頻。庭虛風獵竹。窓缺月窺人。漸覺容華减。偏驚物色新。悄然仍不寐。惟待聽司晨。</text>
<title>挽朴富平 弘述○代作</title>,<text>處世常持操。逢人笑語溫。早年名已著。幾邑化猶存。龜鶴膺遐筭。緋貂荷聖恩。門親數行淚。不忍對孤孫。</text>
<title>李同知 如璜 夫人挽 代作</title>,<text>奕世家聲遠。逑宜上相門。每從賓舘飮。偏覺婦儀敦。貞淑恩封煥。芝蘭福履繁。那堪出還日。素幔又黃昏。</text>
<title>午憇延興齋舍。次僧軸。</title>,<text>避雨尋孤寺。開窓對遠峯。畫寮垂破祴。塵壁掛枯筇。怱怱催征馬。依依聽暮鍾。禪房半日話。却恨未從容。</text>
<title>途中大雨</title>,<text>寒食冥冥雨。今朝亦不收。豊徵縱云幸。行旅㝡堪愁。溪水還如海。街泥欲沒頭。艱難過十里。前路尙悠悠。</text>
<title>次舍弟子裕韻</title>,<text>莫謂年猶少。光陰瞥眼過。可憐春爛熳。還恨志蹉跎。悵望黃金榜。孤吟白雪歌。應知渡灞日。愁緖萬端多。其二春色花飛盡。嵐光鳥帶過。一生甘寂寞。萬事任蹉跎。强把排愁酒。還驚怨別歌。那堪獨歸路。天濶暮雲多。</text>
<title>端陽日。奉寄鄭殿中。</title>,<text>好是天中日。濃陰霽景新。盈尊蒲泛酒。懸戶艾爲人。病裏歡悰减。愁邊令節頻。題詩寄無處。回首望西隣。</text>
<title>雨中懷鄭殿中</title>,<text>閉戶人高卧。蛙聲午夢殘。炎天十日雨。后土幾時乾。水漲埋平陸。雲沉失翠巒。偏愁跬步地。無計共團欒。</text>
<title>李同知夫人挽 代作</title>,<text>五福誰能一。恭惟獨並全。從夫重寵命。敎子捴才賢。剪䯻尋常事。齊眉六十年。應知大手筆。勒石表新阡。</text>
<title>仁穆王后挽章</title>,<text>渭涘親迎日。軒星輝紫垣。徽音追太姒。至德邁姜嫄。揭壁張公戒。頒衣禁卒恩。當時睿奬在。不敢更颺言。其二化叶周邦葛。寃深楚岸篁。幽憂倫已斁。昭雪運重昌。侍藥彌三月。含飴僅十霜。空餘翟衣在。何處白雲鄕。其三進冊徽稱顯。呈豊禮養尊。慈恩薰動植。睿孝浹乾坤。精禱還無賴。明徵且莫論。西風吹黼翣。不忍望靑門。其四移御離宮日。思親泣涕辭。病曾緣酷禍。天忍嗇遐期。玉痤塵初暗。瑤臺月已虧。依然長樂路。朝謁更何時。其五憶昨明光殿。尋常賜對頻。溫音兼訓戒。眷遇卽家人。恩蔑絲毫補。誠深肺腑親。還慙忍一死。嗚咽送龍輴。</text>
<title>差祭魂殿有感</title>,<text>月照簾帷冷。風傳更漏悲。誰知移御地。旋見返虞儀。攝事魂先愴。移班淚暗滋。孤臣萬斛恨。獨夜五言詩。</text>
<title>挽鄭 德鳳</title>,<text>托契皆先輩。當時擅盛名。三千阻鵬路。七十享龜齡。玉樹家聲遠。銀㙜贈典榮。可憐楊子宅。遺業只玄經。</text>
<title>同題 代作</title>,<text>隱德聞鄕黨。遐齡過七旬。策名惟信命。耕野亦安貧。素紼新阡曉。殘梅故塢春。那堪寫哀挽。情誼夙連姻。</text>
<title>贈子裕下第南歸</title>,<text>欲問南歸日。離懷已黯然。天時寒食後。物色小桃前。得失君何惱。低垂我自憐。𨳲門終日雨。欹枕不成眠。</text>
<title>次子裕</title>,<text>又促南歸馬。浮生足別愁。樽前數行淚。嶺外萬里憂。令節空經過。佳期易謬悠。知君渡灞日。十步九回頭。</text>
<title>又次子裕韵</title>,<text>佳辰踏靑近。底事自生愁。亂世分離恨。他鄕疾病憂。鴈行看落落。鳥道望悠悠。欲向河橋送。街泥欲沒頭。</text>
<title>又次子裕</title>,<text>商嶺經年別。相逢只暫時。君應愁下第。吾獨惜臨歧。淑氣催春序。輕陰散雨絲。仍思眼靑日。遙指麥秋期。其二小雨前宵霽。行人欲發時。相逢纔閱月。底事又分歧。對酒添愁緖。題詩拭淚絲。平生大被願。何處是前期。</text>
<title>弘濟橋送人獨吟</title>,<text>愛向溪邊坐。開襟對翠微。水淸魚可數。風暖鳥爭飛。細草翻沙渚。明花媚日輝。此時人遠去。別恨奈芳菲。</text>
<title>挽愚伏鄭公 經世○代作</title>,<text>南紀儒林盛。商山繼擅名。文章太學士。經術老先生。出處時淸濁。存亡國重輕。從今邇英席。誰復講誠明。其二一病淹鄕里。三年隔嶺雲。方期羽儀返。無復履聲聞。世說山公啓。人傳太史文。題詩當絮酒。南望洛江濆。</text>
<title>挽金鐵原 代作</title>,<text>擧世趨澆僞。惟君獨抱眞。東州解綬日。南郭盍簪辰。別墅空秋色。淸樽已暗塵。他時對酷似。應復各沾巾。</text>
<title>書懷</title>,<text>寂寞從愁疾。無營晝𨳲門。此身元土木。餘事任乹坤。驟雨花全謝。浮雲日易昏。平生遯世志。何處是桃源。</text>
<title>次子裕在路中寄示韻</title>,<text>病裡春光盡。天涯鴈序分。謾勞南去夢。應斷北望魂。細草經宵雨。殘花媚夕曛。仍思鳥道險。今日宿何村。其二節序淸和近。光陰水急流。行藏同逆旅。身世任虗舟。萬事渾如此。浮生謾自愁。何當脫塵累。江榭伴沙𩿨。</text>
<title>挽權僉知 信中</title>,<text>公序家君榜。吾爲令胤僚。多慙坐懶病。終未識高標。閱世幾花甲。趨班見玉貂。秦樓舞彩處。秋色日蕭條。</text>
<title>子裕司馬榮覲之行。醉步挺之呼韻。</title>,<text>此別何時已。南天鳥道遙。行人豈忽忽。離緖已搖搖。各說庭闈戀。非關物色饒。相携問歸日。猶似隔明朝。</text>
<title>送宋芚翁 淵 赴珍山</title>,<text>聖朝胎安地。山明邑號珍。仙區得傲吏。水部失詩人。柱笏窓前峀。尋梅雪裡春。城西日蕭瑟。愁絶送征輪。其二盛譽冠詞曹。龍門可奪袍。倘來官應宿。此去夢成刀。地瘠亦收秫。郡貧猶釀醪。公餘定有興。倚醉且揮毫。</text>
<title>挽沈引儀 代作</title>,<text>昆季皆吾友。交情㝡白眉。仍思同榻日。幾處把杯時。雲隔三千路。年纔半百期。偏憐舞彩地。應結九原悲。其二日昨蒙來訪。寒暄只暫時。哀詞豈忍寫。㐫問尙堪疑。積雪村庄冷。孤㫌峽路遅。高陽酒徒盡。衰白欲依誰。</text>
<title>吉城君權公大夫人遷葬挽</title>,<text>大化只先後。猶存同穴盟。忍將今日淚。重啓舊時塋。積慶朱門煥。推恩紫誥榮。千秋劒合處。風送粉書㫌。</text>
<title>醉贈</title>,<text>漠北纔參佐。湖南又促裝。不須論得失。應爲富篇章。臘雪連山暗。寒梅近酒香。惟憐東閣夢。夜夜入高堂。</text>
<title>除夕差祭魂殿</title>,<text>遠漏遲還數。殘燈獨可親。如何守歲日。又作坐齋人。萬事惟雙涕。重來未一旬。孤懷說無處。直待禁鍾晨。</text>
<title>次金思晦 光燦 韵</title>,<text>佳辰上元近。逝序倍堪悲。以我憶君意。想君思我時。題詩欲相和。絶調固難追。多少閑心事。生憎造化兒。其二於世百無味。此生良可悲。寒梅殘雪裡。歸鳥夕陽時。已覺羊膓險。還思驥尾追。何由辦一會。相對醉羔兒。其三不是相如渴。還同宋玉悲。小齋碁罷後。斜日客歸時。雪曲慙難和。霜蹄奈未追。還從甕間飮。自謂是男兒。其四雪盡虗庭晩。鴉啼古木悲。眠甘隱几處。心會閱書時。福地君須占。歸鞭我欲追。年來𡱝首飮。拍手任諸兒。其五流光不暫住。志士謾成悲。舊病仍今日。佳辰又此時。寒梅落欲盡。幽鳥噪相追。忽得陽春句。端宜付雪兒。其六詩爲排愁作。君何意轉悲。每思高詠處。還媿苦吟時。美玉元無比。霜蹄豈敢追。從知杜工部。盛譽自童兒。</text>
<title>柳監司 穡 夫人挽 代作</title>,<text>欲說宜家德。無如接屋知。升堂從弱歲。騎竹托賢兒。鳳誥封貞淑。龜籌浹袠期。那堪過故里。緘淚送靈輀。</text>
<title>六月二十七日。夜坐寫懷。</title>,<text>逝序何曾住。明朝是再朞。又違趨哭列。無復盡哀時。目極喬山杳。魂驚曉漏移。微臣此夜意。那得帝鄕知。</text>
<title>挽宋陰城 代作</title>,<text>先世交情篤。追思涕自漣。殘生各孤露。此別又重泉。玉樹家聲遠。桐鄕吏績傳。新阡望何處。雉岳杳秋天。</text>
<title>姜加平室內挽 代作</title>,<text>君懋骨應朽。一思一愴然。㐫音又此日。哲範記當年。忍說兒先逝。無人業可傳。傷心舊門巷。寂寞鎖秋天。</text>
<title>重陽日。會飮貞洞第。敬次伯父韵。</title>,<text>恰似淵明宅。休言是主家。誰敎白衣至。㝡愛菊花多。遶席繁絃咽。當樓落月斜。直須終夜飮。先醉奈吾何。其二不用登高去。平臨百萬家。團圓今夜㝡。物色此時多。亂酌嫌杯小。相携任帽斜。題詩欲寄興。才拙媿陰何。</text>
<title>次韵</title>,<text>荒菊虗庭晩。西風寒事催。圜扉任君老。樽酒爲誰開。一訪非無意。孤蹤亦怕猜。空敎寸心在。耿耿去還來。</text>
<title>挽吳校理 竱○代作</title>,<text>擧世看皆醉。憐君慕獨醒。直聲留諫草。素業有遺經。玄晏還多病。顔回遽减齡。朋知無限慟。樑月想儀形。</text>
<title>挽李 俁</title>,<text>隱德聞鄕黨。家聲自廣平。雖當臨死日。猶篤奉先誠。金帶東床貴。靑蒲宅相榮。人生八十壽。餘外揔虗名。</text>
<title>煮艾南塘</title>,<text>一會多魔戱。今朝喜見邀。陽坡席莫設。夜雨雪初消。暮色迷山靄。春心識柳條。丁寧後日約。淸漢木蘭橈。</text>
<title>挽尹公 應聘</title>,<text>宅相吾堂弟。平生夭折悲。忍得今日淚。仍起九原思。漫興看花塢。閑情進酒巵。誰能盡稀壽。但少一年期。</text>
<title>挽李監司 景容○代作</title>,<text>峴首辭歸日。憐君病已深。誰知遽不起。永負更相尋。棠晩曾留舍。香殘舊直衾。春來紫荊樹。又减一枝陰。</text>
<title>挽錦溪君朴公 東亮</title>,<text>天步艱難際。公兼六部郞。周旋皆國事。出入捴天光。帶礪勳庸盛。乾坤姓字香。仍思守陵日。二十八星霜。其二弱冠通仙籍。巍班鬂未銀。功名全望宲。時運半亨屯。鶴影遼城冷。桃花舊觀春。傷心爽氣盡。江月是分身。其三澤畔頻遷次。歸田歲僅更。臨江成小築。散跡愜幽情。夢忽驚槐市。魂應返禁城。丹㫌倍慘惔。只帶舊勳名。其四公自上游返。我迎江外村。淸標渾似舊。往事欲無言。丹籍纏遺恨。玄封荷聖恩。春來一樽酒。孤負再登門。</text>
<title>龜川君夫人挽</title>,<text>公子聲名大。夫人哲範存。六旬同契濶。萬石見兒孫。忽罷梁園夢。還催月殿魂。他時具慶會。應少一魚軒。</text>
<title>到北第。醉贈吳賓羽 䎙。</title>,<text>不向吾廬久。風光已殿春。何來滿樽酒。如約會心人。砌色翻紅藥。庭陰轉翠筠。相携共酩酊。莫怕𨳲城闉。</text>
<title>挽尹察訪 衡俊○代作</title>,<text>國斁彜倫日。君能有一言。半生惟酩酊。餘事任乹坤。官止郵亭冷。家徒破壁存。靑氈托無處。泉下亦孤魂。</text>
<title>挽李 弘憲○代作</title>,<text>君贅吾髫日。情親卽弟昆。少年看意氣。斯疾竟丘園。寡姝形骸在。孤兒視息存。衿陽隔一水。無計哭朱旛。</text>
<title>揔府直廬。與金學士仲文 益煕，李騎曹咸卿 一相 同飮。走次仲文韻。</title>,<text>好雨不能寢。寒花無數黃。忽逢香案吏。同約馬曹郞。剔燭憐宵盡。傳盃引興長。吾儕本如此。莫謂我偏狂。</text>
<title>直廬又贈諸學士</title>,<text>禁直吾何事。懷人送目勞。何來兩學士。如約小騎遭。露浥黃花重。天晴朗月高。今宵不落莫。隨意醉芳醪。</text>
<title>捴府。陪豊寧堂叔同直之。兄亦自玉堂來會。鼎坐夜話。</title>,<text>宿衛鉤陳密。官銜玉署淸。三人二省並。千載一家榮。漏促知宵盡。庭虛得月明。相携不盡興。只怕報壺傾。其二尺五蓬萊殿。祥雲接太淸。誰言禁直苦。已極布衣榮。坐久身忘倦。詩成眼却明。開窓看夜色。落月已西傾。</text>
<title>贈別量田使朴德雨。寄意趙持平謫。</title>,<text>逐客今三載。江南地一偏。音容無處寄。疾病有誰憐。每憶風霜裏。空瞻日月懸。君歸倘有問。爲我說玆篇。</text>
<title>懷義君夫人挽</title>,<text>公子聲名大。夫人哲範存。宗姻俱戀德。門弟敢忘恩。有一兒先折。餘雙女未婚。應知悼亡恨。獨夜夢梁園。</text>
<title>挽成司諫 子栗</title>,<text>濁世危言在。淸朝美價增。風生臺省筆。香滿直廬綾。七歲兒先折。三秋病不興。可憐埋玉地。寒月故山藤。</text>
<title>豊寧堂叔氷母挽</title>,<text>慘矣龍蛇禍。孀閨四紀仍。遐齡豈是願。餘日足堪矜。宅相纔歸土。東床又守陵。偏憐會葬地。孤櫬更誰憑。</text>
<title>德雨置酒約會。因病未赴。</title>,<text>抱病仍三日。懷人卽此宵。蒲團睡未穩。茶鼎手頻調。聞健開筵會。多慙折簡邀。哦詩欲自慰。詩興轉蕭條。</text>
<title>李泰安內室挽</title>,<text>夷甫鍾情慟。蘇州賦出還。人生百載半。家患數年間。故鏡塵埋匣。新阡雪滿山。二郞那忍對。經歲再遭艱。</text>
<title>延陽李公 時白 夫人遷葬挽</title>,<text>參判頭猶黑。夫人葬又遷。榮華極此日。存沒奈重泉。宿草高峯下。新阡錦水邊。可憐諸孝子。哀慕若初年。</text>
<title>挽坡興君 代作</title>,<text>先人昔同榜。小子又登門。每向南城第。頻傾北海樽。魚衣二品貴。鮐壽七旬尊。舊迹空回首。哀詞倍斷魂。</text>
<title>南漢圍中。行望闕禮有感。</title>,<text>一片城如斗。千官作楚囚。天心應祚宋。侯度尙尊周。撫劒危衷激。趨班暗涕流。今宵不寐意。落月滿誰樓。</text>
<title>亂後還洛</title>,<text>往事堪銷骨。追思夢亦驚。山河猶故國。涕淚卽新亭。竹送當階影。鶯傳隔葉聲。成都細傾酒。今日欲無醒。</text>
<title>次柳德甫 碩 韵</title>,<text>喪亂看今日。衣冠異昔時。親朋幾人在。浮世此生悲。抱病猶呼酒。逢秋不賦詩。佳辰旣望近。留與作前期。</text>
<title>池亭。與東淮申公 翊聖，汾西朴公 瀰，畸翁鄭公 弘溟 諸丈會飮。卽席次畸翁韵。</title>,<text>草閣無煩暑。微凉集小塘。相携好賓客。共進此盃觴。竹凈含風影。荷傳得雨香。樽前須破戒。吾興爲誰長。時汾翁戒飮。故末句及之。其二繁華異沁水。物色卽錢塘。落筆詩成軸。開樽酒滿觴。眞同河朔飮。喜襲令君香。客散有餘興。憑欄醉夢長。</text>
<title>送一之堂兄赴白川 一之堂兄之將赴白川也。或有以本郡苦樂言之者。兩篇及之。</title>,<text>聞說銀川苦。令人愁不舒。民生揮涕淚。村落半丘墟。客有先聲至。官無數月儲。醫傷與補弊。日望使君車。其二聞說銀川樂。令人興欲飛。路通京洛近。衙敞簿書稀。漁戶供魚雋。官厨劈蠏肥。時從一業泝。載酒覲庭闈。其三苦樂吾皆說。兄何意轉悲。日邊長法從。親側不曾離。只爲供甘旨。非緣忤聖時。從看興盡處。卽賦歸來辭。其四紫綬非爲譴。靑蒲豈必榮。浮生貴適意。傲吏肯關情。衰草寒螿咽。西風斷鴈驚。離筵倍蕭瑟。心緖似懸㫌。其五二歲加吾長。同衾自在嬰。多兄早游藝。笑我未成名。齒各踰三十。心期共死生。如何此日別。還作不平鳴。其六錯莫圍城裡。聯衾五十宵。誰知有今日。忽復夢三刀。履世危機足。逢秋別恨饒。待兄投紱返。歸去伴漁樵。其七仲父莅玆郡。治聲今古稀。兄今此地去。民必二天依。字牧須先惠。爬梳莫以威。懸知報政日。尺一又催歸。</text>
<title>挽李安岳 衯</title>,<text>有妹云先逝。俄驚伯氏亡。㐫音又此日。同氣慘三喪。病㥘盃中弩。年催井裡桑。季方那忍對。孤鴈不成行。其二出守海西濱。轉頭今五春。才看盤錯地。化洽創殘辰。已輟琴徽響。空埋印匣塵。可憐歸櫬地。泣盡一州民。</text>
<title>送蔡伯昌 裕後 之江西謫所 伯昌在瀋舘。醉後痛哭。因此竄謫。</title>,<text>滿目驚心事。山河異惜時。誰言哭不可。吾欲醉無知。賈傅人多短。曾參母亦疑。迂儒漫錯料。中夜獨成悲。</text>
<title>行到水原路中。遇雨祈晴口占。時陪慈親行次</title>,<text>閱歲無涯痛。窮村跋涉行。至誠天必感。今日雨應晴。漸覺山雲捲。傍看海日明。只愁經二夜。又復計歸程。</text>
<title>醉別朴尙之 遾 赴順天</title>,<text>窓外雨蕭蕭。窓間燭影搖。樽前送客日。天上會星宵。白露三更下。靑梧一葉凋。可堪分手後。歸夢更迢迢。</text>
<title>李子和 時楳 家酒席。次白軒李公 景奭 韵。</title>,<text>喪亂何時了。浮生不暫閑。親朋此會面。樽酒且開顔。陌柳風飜細。庭苔雨濕斑。只愁人易散。暝色已前山。</text>
<title>挽姜翊衛 代作</title>,<text>南漢重圍急。江都廟社淪。誰能當死地。不作苟全人。喪亂纔如昨。天時已返春。似君埋幾介。東土尙風塵。其二曾共秋曹席。交情伯仲親。盃筵看謔浪。襟抱絶 元本缺二字。聚散悲中歲。幽明卽此辰。金陵隔一水。無計哭靈輴。</text>
<title>池亭。與林載叔 墰 諸人會飮。</title>,<text>亂後池亭在。風光屬暮春。何須樽滿酒。如約會心人。網得銀絲膾。庭圍碧草茵。莫愁歸路黑。花影月中新。</text>
<title>池亭。醉贈李太醫朴寫官。</title>,<text>幾日今春在。池亭强一巵。逢醫不問藥。倩筆又題詩。水涸魚登網。花殘葉滿枝。亂來渾欲醉。人事轉堪悲。</text>
<title>挽谿谷張公 維</title>,<text>間氣爲人瑞。通才望宲全。聲名曲江上。勳業子房前。士論推經世。輿情惜减年。莫言精爽盡。應復作星躔。其二起自沉冥久。淸朝早擅名。文章大學士。志操一書生。富貴收如寂。恩榮處若驚。可憐東壁月。中夜晦光晶。其三板蕩須賢佐。扶顚更屬誰。當公在孝服。有命陟台司。加額人爭望。披肝禮自持。居然竟不起。無復濟川期。其四家國無涯慟。追思骨亦驚。病應緣毁戚。天未欲治平。斷隴悲新舊。連年葬弟兄。難將百身贖。行路涕同傾。其五外祖公先執。於公二舅親。亂離前歲慘。喪禍兩家均。每憶登門地。相看拭淚頻。此生今已矣。何處復斯人。</text>
<title>携酒訪分沙李相國 聖求。醉後錄呈。</title>,<text>東閤移東郭。逢迎禮法踈。還慙携小酒。似欲慰僑居。隔葉聞黃鳥。盈畦長綠蔬。仍思兩逐客。天末意何如。</text>
<title>李子範 時楷 室內挽</title>,<text>絶塞人初返。深閨病已危。誰知怨別恨。先賦悼亡詩。剝落齊眉案。零丁喚乳兒。潘郞鬂欲白。客路又天涯。</text>
<title>挽權承旨</title>,<text>身際淸朝進。銀臺地望優。三珠兩學士。七袠一春秋。早識田園樂。非緣老病休。傷心返櫬地。蘿月故山頭。其二一病淹湖外。風塵歲又更。方期返故里。忽報𨳲佳城。寂寞栽花地。依俙步屧聲。他時同社會。虗左若爲情。</text>
<title>醉後贈金晦卿</title>,<text>不死俱今日。相看淚眼枯。短簷秋雨響。虗舘客燈孤。供歲憐君病。傷時笑我愚。惟將一樽酒。相對醉須臾。</text>
<title>子和家酒席。次壁上上年韵。</title>,<text>此日年年會。城南小閣閑。深情荷知己。佳會破愁顔。酒報新春熟。詩看舊墨斑。莫愁歸路黑。新月已窺山。</text>
<title>西華李公 行遠 第。次白軒韻。奉別季舅玄洲公。</title>,<text>山雨呈新翠。階苔濕舊衣。更隨燭欲盡。人與鴈同歸。亂酌深盃凸。豪吟健筆飛。樽前有餘興。莫遣後期違。</text>
<title>夜坐</title>,<text>巷僻更難數。愁多夜抵年。如何獨起坐。渾室盡酣眠。禍福皆前定。身名只自憐。死生無媿處。頭上有蒼天。</text>
<title>次子裕</title>,<text>此時還此別。其柰此兄何。把酒歡悰少。題詩苦語多。羸驂愁道路。積雪杳山河。怊悵送君後。吾門誰更過。其二離愁坐不寐。悄悄對殘釭。積雪渾埋逕。嚴風欲撼窓。年光駒過隙。行色鴈分雙。莫惜今宵醉。明朝隔漢江。</text>
<title>贈子裕</title>,<text>短燭殘宵盡。重裘冷氣侵。閉門甘屛迹。蹈世更無心。夢罷有餘悸。詩成亦苦吟。停盃看夜色。天地政窮陰。</text>
<title>送子裕</title>,<text>家憂仍世亂。吾弟又南歸。欲語心先折。相看眼未晞。悠悠鳥道遠。落落鴈書稀。好是前期在。新春且莫違。</text>
<title>聞諸弟姪往會北第。吟寄。</title>,<text>園丁昨有報。花事十分新。聞健尋春客。還慙抱病身。臨池憑檻好。擧網得魚頻。看竹元同趣。何須問主人。</text>
<title>奉次李判校 志定 韻</title>,<text>把酒較多少。曾題春帖詩。還憐抱病地。竟負賞花期。雨後濃陰靜。簷前細酌宜。淸和亦令節。步屧日相隨。其二肎數張顚筆。還兼太白詩。才非今世用。心與古人期。密席開襟穩。閑庭步屧宜。壺乾不須問。行處杖錢隨。其三又醉今朝酒。渾忘昨日詩。相携數步地。共結百年期。樹密鶯聲閙。天晴峀色宜。燈前不盡興。明月與人隨。其四朝來忽開眼。投案有新詩。已喜千篇富。寧無一會期。盃觴吾輩得。物色此時宜。却笑劉伶事。煩敎荷鍤隨。其五以我數枝桂。要公千首詩。觀燈不盡興。待月更爲期。遅日虗堂靜。淸風一枕宜。追思叩門夜。惟許玉壺隨。</text>
<title>寓懷</title>,<text>雨後踈簾捲。終南霽色鮮。看書眞有味。欹枕旋成眠。乳燕尋巢疾。殘花落地偏。所親驚我瘦。憂病已經年。其二不死冥頑甚。偏爲造物侵。如何兒病眼。又使我摧心。一醉眞歡緖。千篇揔苦吟。天機與人事。獨坐看晴陰。</text>
<title>挽朴進士 天球</title>,<text>喪禍頻年慘。君今又夜臺。病應緣至痛。天忍奪奇才。驥足宜遐展。瓊枝苦易摧。人生三十六。身後亦堪哀。其二世誼同昆季。生聯己午年。仍隨嗣宗好。尤覺仲容賢。白璧泉㙜閟。靑衿姓字傳。幽明不盡慟。堂有老親偏。</text>
<title>內弟李咸卿 一相 第。醉贈子和。</title>,<text>海內知音少。如君不數三。偶從賢弟飮。仍與故人談。短燭更將盡。深盃興轉酣。明朝五馬返。離恨我何堪。</text>
<title>又次</title>,<text>胷次星羅七。詞源峽倒三。良宵仍勝會。小酌卽淸談。一病君何惱。長眠我政堪。天中亦令節。相憶意難堪。</text>
<title>次咸卿</title>,<text>錦里耽佳會。知君不肎來。人回惟記馬。客去且呼杯。桂影何須滿。榴花且莫開。樽前不盡興。扶病獨徘徊。其二極目城東路。詩筒去又來。當君辦勝會。憐我㥘深杯。已覺懽悰少。難逢笑口開。遙知紫荊下。聯袂共徘佪。其三寂寞從愁疾。人誰訪我來。還尋篋裡藥。且覆掌中杯。好月今宵得。幽懷底處開。前期亦可卜。莫恠暫遅佪。</text>
<title>課菜圃偶吟</title>,<text>前宵一雨足。綠蔓已盈畦。小豎爭鋤草。閒人獨杖藜。靑瓜從此嚼。白酒可同携。愛惜如芝圃。寧敎野莧迷。</text>
<title>幽居謾詠</title>,<text>屛跡仍經歲。幽居亦物華。籬栽彭澤菊。園種邵平瓜。天遠看孤鶴。林深集亂鴉。何須問世事。一醉是生涯。</text>
<title>挽李留守 代作</title>,<text>間氣生人傑。聲名自少時。通才擧世服。至行比隣知。保障新留後。艱危舊度支。居然竟不起。無復濟川期。其二八座聯雙璧。雲霄曳履聲。賢郞又法從。昭代最恩榮。花甲仍三歲。飈輪忽九京。偏憐斷鴈影。江畔獨悲鳴。其三尊府先君執。吾儕伯仲聯。餘生俱永感。同病幸相憐。數月離懷苦。中宵惡耗傳。那堪對故宅。寂寞鎖秋天。其四慟哭西州路。歸家百感來。吾村幾人在。浮世此生哀。無復藍輿過。空思酒席開。不悲知有日。早晩會泉臺。</text>
<title>別郭欽魯 之欽 歸覲木川。酒席走筆。</title>,<text>不信歸期近。相携更一觴。風塵幾知己。歧路各銷膓。獨樹蟬聲集。虗窓雨氣凉。憑傳李學士。離思入秋長。</text>
<title>送子裕還商山</title>,<text>每到分携際。相看淚滿衣。窮愁我猶蟄。旅泊爾何依。落葉埋深逕。寒天送夕暉。病中無限意。應覺减腰圍。其二玆行緣底急。濕盡弟兄衣。商嶺云有樂。中原亦可依。悠悠想去路。悄悄對寒暉。更洒憂時淚。松山又被圍。時西報纔至其三十月行人返。天時過授衣。風塵尙未定。南北捴無依。雨菊欹深院。霜鴻帶晩暉。今宵宿何處。孤店萬山圍。</text>
<title>贈李月如 之恒 還鴻山任所</title>,<text>五載飛鴻舘。知君興已闌。應須混末俗。非爲戀微官。吏事關心易。親朋會面難。雙鳧又催返。江漢北風寒。</text>
<title>醉中。別李存吾 以存。</title>,<text>默筭君行日。離愁集萬端。虫聲四壁咽。雨氣二更寒。去住關心易。行休適意難。㝡憐門掩處。霜 缺 共誰看。</text>
<title>挽李憲國</title>,<text>赳赳萬夫䧺。論兵邁古風。分符纔小邑。勒石佇奇功。未展長途騁。俄驚壯志空。傷心郭南宅。猶掛舊彫弓。</text>
<title>李錫汝 時萬 祖母夫人挽</title>,<text>夙抱孀閨慟。蔬餐歲幾移。莫論無己子。爭道有孫兒。晩境專城養。遐齡大袠垂。四年重泣血。偏爲棘人悲。其二忝作賢孫友。情同骨肉親。深誠悲日迫。至養罄家貧。寶㜈俄沉彩。斑衣已暗塵。千年劒合處。薤露廣陵春。</text>
<title>同題 代作</title>,<text>不用熊羆夢。猶能裕後昆。專城奉潘母。短日事劉孫。八袠知遐筭。三從在九原。徽音女史在。不待里人言。</text>
<title>許持平慈親挽</title>,<text>堂姊高門婦。徽儀得姊傳。仁應八袠壽。訓有二郞賢。薤露靑山外。江風素幔前。殘年叩盆慟。偏爲主翁憐。</text>
<title>許參奉 紳 室內挽</title>,<text>擇對巴陵閥。齊眉敬似賓。閨門自有範。酒食且忘貧。五紀人間夢。雙珠掌上珍。題詩相哀處。情義夙連姻。</text>
<title>酒席贈咸卿諸人</title>,<text>屛跡仍經歲。孤懷只自憐。何來人似玉。那得酒如泉。密席三更夜。寒花十月天。丁寧後會約。更指臘梅前。</text>
<title>訪諸弟山栖</title>,<text>十里蘿陰寺。今來試一登。論詩捴才子。說法有高僧。素月千峯雪。淸樽半夜燈。歸途有餘興。躍馬更呼鷹。</text>
<title>端午。過新院庄舍。醉中留贈主人。</title>,<text>公子松楸下。臨溪結小廬。已知塵事少。方覺世情踈。隔葉聞黃鳥。盈畦長綠蔬。丁寧後會約。秋雨更觀魚。其二策馬尋新院。敲門似舊隣。居然成勝會。况復値佳辰。漁子初收網。園丁又摘蓴。歸途不須促。村興十分新。</text>
<title>挽姜成川 代作</title>,<text>早擢明經第。含香侍玉。聲名㙜省在。忠信島夷知。北斗司喉日。東關按節時。人間六十六。膝下又三兒。其二巫峽初投紱。城西幾盍簪。菁華君不减。痼疾我偏深。候問猶朝暮。存亡便古今。仍思雪夜興。不復訪山陰。其三接閈巷南北。論交情弟兄。忽聞亡此友。誰與仗餘生。籬沒曾栽菊。碁殘舊對枰。不悲知有日。早晩會佳城。</text>
<title>挽李鐵原</title>,<text>膝下頻年慘。鍾情病已深。誰知减稀壽。忽此報㐫音。宦跡銀緋在。家聲玉樹森。偏憐季氏慟。心折鶺鴒吟。</text>
<title>酒席口占。贈別張文哉 次周 之自郵如。</title>,<text>薄宦仍爲客。玆行豈素期。天長驛路杳。春晩鴈書遅。落魄今何恨。揚名會有時。臨分不盡意。脉脉兩相知。其二鳥嶺通南徼。郵亭傍海城。客懷如異域。離恨㝡同庚。紫陌孤燈夜。黃梅小雨晴。佳辰重惜別。今日卽淸明。</text>
<title>醉中。次洪員外元九 錫箕 韵。贈張文哉。</title>,<text>陌柳初生嫰。輕寒二月春。音書別後少。物色望中新。每憶從遊地。相携去住人。交情我已熟。幾箇似君眞。</text>
<title>洪 之任 外祖母挽</title>,<text>人間九九壽。中歲泣嫠惸。有女能爲孝。無男亦慰情。翰林三宅相。牲鼎一專城。神劒重尋處。千秋祔舊塋。</text>
<title>挽柳僉正 時輔</title>,<text>慣向阿咸第。陪遊盃酒塲。衰年身尙健。末疾訃何忙。胤子封勳貴。諸孫積慶長。爭看吏績在。碑口幾桐鄕。</text>
<title>聞諸人昨夕賞蓮南池</title>,<text>聞道城南會。荷花滿意開。應將紫霞酒。共引碧筒盃。好月前宵得。歸途小雨催。偏憐病駙馬。空夢舊池臺。</text>
<title>僑舍夜坐書懷</title>,<text>佳辰九日近。憂病一秋強。永夜不成寐。僑居偏覺凉。寒花自知節。歸鴈亦隨陽。安得登高去。陶然入醉鄕。</text>
<title>挽朴仲漣 漪</title>,<text>金玉其人物。剛方以自持。才何所不可。命矣止於斯。伯氏猶淹病。孤兒更托誰。荒凉家四壁。觸處拊心悲。其二皎㓗氷霜操。文華錦繡膓。蓬山領長暇。玉署近淸光。玄晏憐多病。顔回惜早亡。從今郭南宅。一過一霑裳。其三痛刮浮誇習。當今第一人。名塲猶退步。活計任長貧。藥空留篋。書床已暗塵。銷沉竟如此。攬涕問蒼旻。</text>
<title>挽柳盈德</title>,<text>先子曾同閈。生年序未申。交遊兩世並。情誼一家親。酷罰有餘喘。㐫音又此辰。棘人那忍對。形影只相隣。其二嶺外歸來日。城西荷辱臨。丁寧慰撫語。感激記存心。暮境猶康健。朝言便古今。他時巷北宅。一過一霑襟。其三昨拜軒翁閤。相看涕自傾。居家存行誼。作吏有聲名。玉樹佳兒在。銀㙜贈典榮。江鄕返櫬地。秋月爲誰明。</text>
<title>初秋獨坐。感懷戒飮。</title>,<text>暑氣簷端薄。秋聲樹梢知。餘生尙言食。萬事任低垂。母病憂常切。君恩涕自隨。從玆念身 缺。不敢把深巵。</text>
<title>奉送珍山堂叔之任</title>,<text>聖祖胎安地。山明邑號珍。官同句漏令。俗似葛天民。雪月初當臘。梅花已放春。仍思帶方別。有淚欲霑巾。</text>
<title>挽寧城君</title>,<text>宣廟親王子。宗藩屬籍尊。早年分寶玉。半世醉芳樽。行樂須臾變。慈闈宿昔存。朱門瑣風雪。不忍過梁園。</text>
<title>次咸卿韻</title>,<text>學士詩盈軸。天葩競吐新。人皆憂社稷。吾獨走風塵。已識經綸手。誰憐酩酊身。晩從池閣卧。花露濕衣巾。</text>
<title>挽李報恩 用錫</title>,<text>堂伯纔歸土。親朋淚未晞。今君又不起。舊友更誰依。抱負人皆惜。過從跡已非。平生磨礪志。忍見迫秋圍。其二客歲當朱夏。吾催萬里行。感君專札意。憐我絶裾情。節序還今日。幽明只此生。堂堂好氣像。埋沒閉佳城。其三我輩纔中歲。凋零日覺忙。交遊還索漠。杯酒亦悲凉。作吏留碑石。迎魂乏室堂。張公那忍對。孤鴈不成行。其四丹自官路。廣陵何處村。琴軒今響絶。印匣又苔痕。豈待山陽笛。先銷醉客魂。螟蛉最弱息。萬事問乾坤。</text>
<title>李淮陽姑氏挽</title>,<text>宿願違偕老。餘生慟獨留。孀閨惟涕淚。窮峽幾春秋。痛哭尊行盡。追思婦道柔。人間三血指。烈女傳中求。其二每恨京鄕隔。常嗟信息遅。病應緣至行。天又嗇遐期。薄奠情難展。哀詞淚益滋。五年重泣血。諸弟若爲支。</text>
<title>挽南平康 式</title>,<text>識面休言晩。曾從癸亥年。情因同里厚。契許伯郞賢。花甲流光促。桐鄕吏績傳。駒城杳何處。薤露咽寒天。</text>
<title>李報恩 用錫 室內挽</title>,<text>晝哭仍成疾。孀閨歲未移。亦知喪盡制。惟以死爲期。衣有新霑淚。囊無舊佇貲。憑思泉下友。臨挽不勝悲。</text>
<title>吳 斗寅 外祖母挽</title>,<text>子女連喪逝。孀閨淚不晴。遐齡定非願。晩景倘寬情。宅相巍科慶。淸朝御史榮。千秋祔葬處。雙劒會延平。</text>
<title>義昌君夫人挽</title>,<text>公子羣公表。夫人哲範存。宗藩㝡尊屬。禁掖亦殊恩。未返緱山馭。還催月殿魂。梁園舊賓客。不忍過朱門。</text>
<title>挽李參議士會 行遇</title>,<text>以若爲人物。今亡理豈然。身方持孝服。齒未及衰年。寂寞飛騰地。蒼茫壽夭天。吾儕不盡痛。後事益堪憐。其二不爲同庚好。非關會面頻。偏憐臭味合。共許弟兄親。世已無知己。吾猶割半身。此生長訣痛。惟是祖筵晨。其三金乕門前路。蒼黃席藁時。誰將急難義。不以死生移。片語吾能記。危衷爾獨知。人間友道盡。泉路是交期。其四戚戚心如失。涔涔淚不禁。生涯朝露盡。消息夜㙜深。可忍終埋土。從玆欲斷琴。幽明倘無間。應許夢中尋。其五存者皆能健。行人亦已歸。憐君獨何向。顧我欲誰依。活計新居是。交遊舊迹非。平生把酒地。無日不霑衣。</text>
<title>挽金洪命</title>,<text>春府陪遊早。憐君玉雪姿。珠纔掌上墮。夢又臼中炊。荀倩仍長逝。王脩竟短期。鍾情無限痛。臨挽不勝悲。</text>
<title>辛卯九月初九日長陵陵幸時。偶占。</title>,<text>纔畢滕廬制。喬山又此行。聖心天必感。今日雨應晴。想見千官集。休敎萬馬驚。孤村坐不寐。無限小臣情。</text>
<title>南參議 老星 大夫人挽</title>,<text>夫子魁蓮榜。高才屈短期。爭稱相公女。還有侍郞兒。禮已三從備。魂今九地隨。四十重泣血。偏爲棘人悲。</text>
<title>送舍弟下第還鄕</title>,<text>每値菊花時。如何傷別離。科名捴是命。門戶一何衰。只喜中原近。休令信使遅。春來溯流穩。一棹是前期。</text>
<title>挽仁興君</title>,<text>宣廟親王子。宗班絶等倫。誰言朝出駕。不作暮歸人。緱嶺簫聲斷。梁園草色新。平生曳裾地。揮涕上元春。</text>
<title>挽金鋈 郭欽魯妻父</title>,<text>夙擅干城譽。殘年守故鄕。非緣屈壯志。只爲養高堂。半子烏臺顯。諸孫玉樹芳。偏憐泉下痛。親壽九旬强。</text>
<title>次李靑湖 一相 喜雨詩韻</title>,<text>悶旱踰三月。神功在一時。重勞聖躬禱。不僭上天知。品物皆生意。詞臣競賀辭。從今蔀屋下。應展舊嚬眉。其二命却逍遙輦。郊壇露禱時。神功一雨足。聖澤下民知。修省應無闕。揄揚不乏辭。休言地部病。猶可察民眉。</text>
<title>挽金都正 尙宓</title>,<text>相國纔乘化。公亡又此時。官非科第進。才訝侍郞遅。天爵看腰帶。香名滿口碑。傷心一月內。重寫兩哀詞。</text>
<title>羅同知 萬甲 夫人挽</title>,<text>夫子官年促。公私尙有思。忍題今日挽。重起九原悲。名父門楣訓。諸郞玉雪姿。廣陵秋色裡。神劒竟相隨。</text>
<title>挽李僉知 景閔</title>,<text>德水家聲大。簪纓盛弟昆。牛刀績㝡著。貂玉齒兼尊。影斷離羣鴈。膓摧失子猿。猶看積慶在。十二丈夫存。</text>
<title>陵幸時差祭穆陵先詣</title>,<text>不死壬申夏。憂愁且歲年。朝陵亦無地。𨳲戶只看天。餘悸今初定。陰庥幸得全。今宵化爲蝶。倘拜玉欄邊。</text>
<title>洪監司 命耉 遷葬挽 與夫人合葬</title>,<text>每過終南下。㫌閭式姓名。舊緣纔合劒。新兆又同塋。懿範靑編在。精忠白日明。仍思丁丑事。有淚重添纓。</text>
<title>寄衿陽李監司 錫汝 寓所</title>,<text>一水盈盈隔。常慙阻起居。誰將新歲曆。先得故人書。節序生陽後。江湖抱病餘。他時冐雪訪。莫遣酒罍虗。</text>
<title>用前韵。贈李參議 之恒。</title>,<text>媿我參尋懶。憐君尙寓居。生涯寄田里。心事在琴書。病起寒梅下。孤吟小雪餘。山陰訪戴興。后約未應虗。</text>
<title>挽洪江界 景美</title>,<text>昨與湖洲話。存亡各愴神。曾同萬里役。如哭一家人。鳩省班初晉。烏㙜迹已陳。稚兒猶未丱。忍見叫蒼旻。</text>
<title>仁城君夫人挽</title>,<text>擇配親王子。宗藩秉內儀。尊榮當日事。存沒幾年悲。魂伴吹簫地。盟尋合劒時。新阡葬禮備。身後捴恩私。</text>
<title>次一之兄在謫所寄示韵</title>,<text>門運知衰甚。兄今有此行。升沉惟信命。去住㝡傷情。且把詩頻寄。何妨酒細傾。平生着功地。萬事不須驚。其二三朔圜扉苦。今朝偏配行。休言數舍地。其奈一家情。魚待官舟買。盃從野老傾。前期小艇在。風浪我何驚。其三瞻送西郊日。終違並馬行。書巢惟着睡。藥又關情。美草隨風偃。閑花帶雨傾。詩筒自何處。鶯語夢初驚。</text>
<title>肅謝日記懷</title>,<text>豈謂曾無罪。如憐萬死餘。恩頒文豹炳。品絶尙方儲。染帛驚偏重。仙醪倒不虗。小臣榮感極。揮涕望宸居。</text>
<title>到松楸寫懷示季弟</title>,<text>每到松楸下。攀號栢樹時。雖敎趁月省。那慰極天悲。掃洒終無缺。精靈倘有知。古人先我獲。永廢蓼莪詩。</text>
<title>兒輩爲讀書。仍留松楸。臨還書贈。</title>,<text>父子何曾捨。扶携作此行。爾留知有意。吾去若爲情。永夜宜開卷。淸晨可掃塋。無如乃翁懶。科第早成名。</text>
<title>挽吳主簿 翔之</title>,<text>偪側巷南北。髫年䓗竹情。論心卽知己。較齒又同庚。窮達天難問。幽明恨未平。猶然死不死。令子已揚名。其二少日聲名藉。平居行誼敦。高才空白首。舊友盡靑雲。每說微官苦。仍誇晩計存。傷心埋玉地。望絶撫孤墳。其三曾哭坡翁逝。纔驚逸少亡。今君又冥漠。斯世益凄凉。塚已悲新舊。年誰較短長。㝡憐孤鴈影。中斷不成行。其四淅瀝風鳴樹。蒼茫雪滿阡。想君埋底處。令我怨高天。惜矣終無命。嗟哉又嗇年。平生諧謔地。追憶只潸然。其五草土人誰記。頻蒙枉駕尋。羸形憂我甚。舊意感君深。奄然還如此。冥頑尙至今。哀詞不忍寫。一字一霑襟。</text>
<title>踏靑日口占邀友人</title>,<text>令節當今日。君來趁早晨。踏靑憐我病。擧白撥家貧。上墓思賢弟。尋春屬別人。題詩較年少。忘却鬂絲銀。</text>
<title>詠庭梅</title>,<text>一樹庭梅好。移從何處栽。休誇先臘破。自得入春開。嗅愛淸香近。看疑白雪堆。姚黃與魏紫。比爾儘堪咍。</text>
<title>寄謝靑松金使君 震標</title>,<text>尺素無千里。包封二味隨。海松仁作餠。崖蜜色如脂。已喜饞兒掬。偏知病口宜。冷門先有問。高義似君誰。</text>
<title>次白軒相國步壁上韵</title>,<text>病裏高軒過。初開夏簟寒。形影憐木偶。身世付槐安。藥關心久。盃筵遣興難。詩來更留約。吟望凭欄干。</text>
<title>次姜監司公献 瑜</title>,<text>尺牘帶佳句。遙從東峽來。低垂憐我病。落拓奈君才。每恨音容隔。頻驚節序催。何時池閣上。共把昔年盃。</text>
<title>次李觀海 敏求 韵。贈全昌君柳公 廷亮 燕行。</title>,<text>以我頻將命。憐君又作行。年高尤可念。病卧若爲情。客路天涯杳。征塵雨后晴。遙知大同舘。按使綵衣明。其二慣向河橋畔。年年送此行。只分前后役。均惱去留情。節序當初夏。樓㙜眺晩晴。鳳山連浿水。關外福星明。</text>
<title>聞金久之 壽恒 諸人往會景福宮。戱寄。</title>,<text>景福宮遺址。炎天草樹昏。坐難遮赤日。飮亦對黃門。魚爛應嫌臭。蓴稀只有根。休尋萬里瀨。何似卧風軒。</text>
<title>昌城正室內挽</title>,<text>室閴簾垂地。床空塵滿筵。榴花照愁眼。燭影伴孤眠。婉㜻音容隔。孩提子女憐。王孫此情境。盡入悼亡篇。</text>
<title>挽麟坪大君</title>,<text>國有三韓大。公今介弟親。尊榮絶地位。眉宇見天人。德自薰陶得。仁宜福祿臻。東平善㝡樂。堂額取名新。其二御氣通華萼。梁園近鎖闈。恩榮隨顧眄。出入倍光輝。特以家人禮。常陪咫尺威。天香散紫陌。知自禁中歸。其三賜第東城畔。名園特地高。珍分御厨膳。香挹上樽醪。玉陛鳴仙珮。雕軒暎錦袍。愛人兼下士。爭仰信陵豪。其四別榭臨淸溪。君恩抵處優。雲烟供物色。翰墨見風流。却把吹簫興。仍成蠟屐遊。蓬萊萬千色。盡入錦囊收。其五異域難專對。王程任獨賢。頻年勞跋涉。隨事幾周旋。積雨遼河渡。層氷鶴野眠。神明縱有相。榮衛得無愆。其六一病淹床席。三春阻禁門。溫綸皆感泣。殊恩更便蕃。盛事稀前牒。親臨荷至尊。拖紳惟有淚。何以答天恩。其七急報朝來聞。蒼黃趣駕臨。存亡關國運。痛悼想宸心。典禮看終始。哀榮曠古今。不敢瞻玉色。臣庶共沾襟。其八壽夭天難恃。蒼茫理莫知。仁何嗇遐筭。世亦乏良醫。綺麗詩篇在。忠勤簡策垂。試看身後事。庭有四瓊枝。其九素幔離華屋。丹㫌出洛城。同朝悲執紼。中使護封塋。飈馭何時返。仙簫已斷聲。年年廣陵路。春草不勝情。其十迹忝儀賓後。尋常仰下風。盃筵叨禮數。藥軫羸癃。往事思如夢。宗班望若空。公私無限痛。那盡十篇中。</text>
<title>次白軒相公寄示韵</title>,<text>屢荷肩輿過。荀香滿座留。殘骸仍舊病。凉意又新秋。每想神仙表。應添海屋籌。淸詩忽入手。才退愧難酬。</text>
<title>謝靑湖來訪。仍示幼能。</title>,<text>謝客門常掩。君來我亦疑。人誰無此境。天若借佳期。月欲當樓滿。盃猶抱病持。憑傳季方語。明日且如斯。</text>
<title>謝忠淸方伯李公 慶億 送讀書錄紙墨</title>,<text>爲謝湖西伯。慇懃問索居。緘封兼二友。縹帙帶新書。得意堪揮洒。潛心可捲舒。最憐相憶處。秋色小堂虛。</text>
<title>次姜公獻 瑜</title>,<text>節序當今日。丘園霜露濡。如何大雨下。又使寸心紆。客土能無缺。新莎倘或蕪。况君將遠役。東望白雲孤。</text>
<title>次姜公獻臨行寄示韻</title>,<text>莫道燕行苦。吾曾慣滯濡。城池揔蕭瑟。山水漫索紆。柴市風猶慘。金㙜迹已蕪。玉河明月夜。尤覺客心孤。其二少日窮歡飮。逢君首幾濡。殘年心索漠。往事夢頻紆。苦被沉痾困。偏憐舊學蕪。秋窓曉雨急。短燭伴人孤。其三潤肺茶頻喚。題詩筆屢濡。秋聲亂蟬咽。霽色畫屛紆。客罕門宜掩。奴慵逕任蕪。最憐羸卧處。誰慰旅情孤。其四看君和我句。令我涕沾濡。節日同悲感。覊愁况欝紆。燕行又促迫。鶴野已榛蕪。着處工夫在。何關作客孤。</text>
<title>挽金秀才 濂</title>,<text>每愴君兄夭。君亡又妙年。人才俱可惜。天理豈其然。伯仲塋連域。爺孃淚徹泉。魂應膝下戀。忍發上灘舡。</text>
<title>走贈尹姪 世喬 唐津之行</title>,<text>半歲霜㙜苦。今看五馬遊。飢年人共急。善地爾何憂。京洛津程近。盃盤海味優。雙鳧好來往。莫惱戀親愁。</text>
<title>省掃松楸。次壁上前韻。</title>,<text>吾病何能久。玆行且及時。松楸纔入望。霜露不勝悲。敢擬趨庭樂。惟應入地知。枕邊無限淚。忍續去年詩。其二不謂經年病。猶稽展墓行。神明竟莫賴。天地亦無情。淚洒苔縫石。心摧葉擁塋。此生追遠意。看取小堂名。</text>
<title>挽金襄陽 德承</title>,<text>渤海浮槎日。熹宗御極年。眼看周禮盛。心契漢音傳。行槖渾如洗。危檣幸得全。歸來播聲譽。終荷聖君憐。其二法從先朝舊。銀緋晉秩遅。高才不盡用。周道未全夷。㝡惜栖遑地。猶存骯髒姿。平生一樽酒。尙憶醉期期。其三晩景三刀夢。仙區峴首秋。元龍壓湖海。山簡擅風流。舊迹豊碑在。淸芬一犢留。田園幾寒暑。埋沒竟山丘。其四巷北比隣久。尋常履舃交。登筵輒促膝。有酒亦無肴。勝事歸何處。幽居隔遠郊。那堪舊遊地。春色又梅梢。其五客歲淸和節。羸驂自瀼東。喜公神尙旺。憐我病先癃。親黨人誰在。尊行迹已空。無由奠絮酒。洒淚寄東風。</text>
<title>別堂弟鼎卿海西佐幕之行</title>,<text>落日班荊別。頻年佐幕行。榮枯惟信命。衰病不勝情。甘露尋遺躅。東陽接舊京。仍經月城路。隨處感懷生。</text>
<title>挽朴自成</title>,<text>西郭曾同閈。從遊亦少時。風塵仍遠隔。湖海幾相思。處世憐無命。承家喜有兒。白頭存沒感。緘淚寄哀詞。</text>
<title>李進士 宣岳 內挽</title>,<text>嘿想爺孃痛。何心送素輴。浮生二紀短。喪禍數年頻。兒未懷中免。衣猶嫁日新。潘郞悼亡處。觸事捴沾巾。</text>
<title>挽李 極</title>,<text>六十年俱迫。相逢各歎衰。纔聞返鄕社。忽報戒靈輀。世乏吹噓力。吾憐骯髒姿。慈闈隔千里。泉路亦含悲。</text>
<title>挽韓參判 必遠</title>,<text>身際明時進。三朝荷聖恩。仁宜上壽得。望協亞卿尊。晩境仍淹病。端居不出門。從今故宅路。無復引琱軒。其二先子曾同榜。交情伯仲如。餘生坐踈懶。比歲阻興居。尙喜靈光在。還驚洛社虛。他時駱峯下。一過一沾裾。</text>
<title>挽權奉事 瑱</title>,<text>紈綺中生長。憐君秀骨淸。盛年還抱病。薄官豈成名。玉樹雙兒在。靑綾半子榮。桂陽山下路。悽斷柳車聲。</text>
<title>挽趙進士 相鼎</title>,<text>置膝王文度。偏憐玉雪姿。纔從上舍選。爭誦倚樓詩。盛歲嬰何𧏮。高才屈短期。雙珠典刑在。持慰若翁悲。</text>
<title>曺參議 漢英 大夫人挽</title>,<text>法訓承名父。徽儀世共傳。恩從紫誥煥。敎著白眉賢。厚福宜遐享。稀年冀久延。人間復何憾。雙釰好隨緣。其二令子罷朝歸。何曾晨夕違。珍羞供列鼎。至樂在斑衣。共賀春暉永。俄驚㜈彩微。送喪多少客。戀德涕交揮。其三按使爲先執。承宣卽弟昆。推心視我母。坦腹得賢孫。未遂升堂拜。空懷截髮恩。向來孤露感。臨挽倍聲呑。</text>
<title>次公獻韻</title>,<text>喜子柴扉靜。慙吾廈屋渠。浮生貴適意。何地不宜居。雷怕冬天動。霖愁夏月如。憂時有短律。字字費欷歔。其二卓犖文章手。端宜置石渠。人稱負地望。君自憶山居。用舍知何者。生涯任泊如。古來皆若此。世事不須歔。</text>
<title>挽蔡湖洲 裕後</title>,<text>早以魁科進。三朝擅盛名。主知兼士望。文柄並銓衡。一洗漓詞變。重編信史成。榮道四十載。澹泊卽書生。其二行殿叫閽日。直言爲國華。淸流從此賴。正論至今多。不負㙜臣責。眞堪史氏誇。仍思燕市哭。忠憤斷無他。其三聖世金門隱。前身玉帝臣。酒中淹日月。詩上露精神。要路常如避。平君一任貧。崢嶸湖海氣。簪笏寄風塵。其四每接風標爽。能消鄙吝萌。一塵元不雜。萬事捴無營。野鶴離羣逈。壺氷徹底淸。停盃諧謔處。亹亹使人驚。其五年事差先後。從遊卅載強。慙悲孔此海。見許蔡中郞。爛熳淸歡足。須臾大化忙。遺篇尙在壁。一詠一摧膓。其六欝欝靑霞氣。悲哉一木藏。盃筵渾舊跡。梅柳已春光。玉樹將埋土。輶車又出疆。西郊出餞約。追憶只沾裳。</text>
<title>贈內弟李幼能 端相 還任淸風</title>,<text>八月秋容淡。歸舟泝峽中。君身自仙骨。邑號亦淸風。影落千尋壁。光搖兩岸楓。休言病夫懶。江漢有孤篷。</text>
<title>趙秀才 持衡 遷葬挽</title>,<text>昨日高堂過。聞君永宅遷。短期猶一夢。窮壤已三年。白雪篇章在。靑衿姓字傳。鍾情不盡痛。重爲若翁憐。</text>
<title>挽李直長 匪彪</title>,<text>先正一齋孫。家聲猶有存。衰年困薄宦。晩計寄窮村。未候城中駕。還招客裡魂。分山舊約在。淚盡廣陵原。</text>
<title>海寧君夫人挽</title>,<text>偕老盟何舛。齊眉二十春。誰知六男女。纔見一婚姻。哲範宗人式。䟽封縣號新。王孫悼亡恨。觸處淚沾巾。</text>
<title>挽黃昌副尉</title>,<text>十八年何促。春宵夢未闌。葭莩元厚誼。寮寀且新歡。賵賻恩偏渥。衰麻血不乹。寂寥身後事。隨處揔悲酸。</text>
<title>朗善君夫人挽</title>,<text>德配王孫貴。宗藩冢婦宜。每嗟花不實。誰謂玉先虧。顯號膺殊渥。微痾屈短期。梁園悼亡恨。秋夜夢虛帷。</text>
<title>立秋後一日偶吟</title>,<text>昨日立秋至。今年強半過。已生搖落意。空費短長哦。草際露花白。庭前蟲語多。悠悠榮落理。獨坐對庭柯。</text>
<title>贈堂弟鼎卿赴醴泉</title>,<text>門戶凋衰甚。簪纓異昔時。惟我踐華顯。先業賴扶持。職是論思地。人稱諫諍姿。如何遠作吏。今日向天涯。其二堂有兩偏親。八旬尤罕聞。誠深五鼎養。恩許一麾分。祖席榮光倍。專城物力殷。玆行㝡得意。不必惜離羣。其三說聞醴泉郡。延賓樓欲飛。當筵嚲紫綬。鎭日舞斑衣。世路浮榮幼。人間此樂稀。松楸只隔嶺。省掃亦無違。其四治郡無他道。從來七事存。剛柔且相濟。廉謹是爲源。定使絃歌盛。何憂簿領煩。行看報政速。褒美荷殊恩。其五久厭承明直。常思得郡休。人生貴自適。君去復誰留。夢繞鑾坡月。行穿嶺樹秋。從知解綬日。歸卧上游樓。其六默筭君行日。孤吟意萬端。餘生轉衰疾。浮世幾悲歡。去住情何極。功緦淚未乹。扶筇試軟脚。無計出江干。</text>
<title>挽海原君</title>,<text>客歲宗班厄。聞君遽又亡。方知千日飮。終作百年忙。壁有新題句。床留舊把觴。王孫去不返。春草爲誰長。</text>
<title>別趙高靈 逢源 之任</title>,<text>趙璧寧全秘。常嗟識者稀。高才成濩落。薄宦任卑微。枕上三刀夢。天南五馬飛。仍思避兵地。還似錦衣歸。其二僦屋如懸磬。生涯一味酸。誰知句漏令。曾是廣文官。地僻伽倻近。天寒道路難。臘梅應爛熳。東閣共誰看。</text>
<title>子房大夫人挽</title>,<text>每憶吾亡友。何時不愴然。恭惟老親痛。猶仗二孫賢。八耋知遐筭。三從盡九泉。千秋劒合處。忍啓廣陵阡。</text>
<title>次公献韵</title>,<text>好是知時雨。如何盡日風。心神不自定。咫尺亦難通。舟楫江氷泮。甾畬土地融。階前已春信。靑見舊栽葱。其二居然成恠雨。豈是扇和風。淅瀝聲還厭。橫流路不通。春陽變凜冽。天氣失冲融。只喜蓬萊殿。祥雲擁欝葱。其三每到開襟地。如迎玉樹風。交情許膠柒。䆠路任窮通。莫謂新知樂。何如故意融。仍思郭東會。君弁我吹葱。</text>
<title>又次姜商谷 瑜 韵</title>,<text>宿雨仍兼雪。風威曉轉加。簷禽猶弄舌。陌柳未生華。筒喜尋常遞。隣愁咫尺賖。逢人更呼酒。一任鬂絲斜。</text>
<title>又次商谷韵</title>,<text>飮劇傷脾久。心神不自收。行携桃竹杖。坐擁木綿裘。風雨仍三日。天時亦一憂。平生雲水地。空費買山謀。</text>
<title>挽李正言 光稷</title>,<text>早擢明經第。淸標競聳看。波濤良史筆。風采惠文冠。浮世年何促。名塲夢未闌。見尋曾幾日。追憶涕汍瀾。其二錯莫天難問。君何遽至斯。人方强壯歲。官始顯敭時。忍閟精明質。長懷諫諍姿。近聞春府返。相對若爲辭。其三急訃緣何𧏮。修文地下催。擬從棠舍覲。還見柳車迴。美器嗟先缺。芳蘭惜已摧。凄凉身后事。觸處捴堪哀。其四我與尊公好。君從兒輩遊。開襟忘老少。把酒視朋儔。壯者今如此。殘生固已浮。古來埋玉樹。流恨滿山丘。其五白日草堂閑。虛庭人不行。爺孃只有淚。天地獨無情。春返曾栽樹。塵凝舊把觥。東風上黨路。悽斷薤歌聲。</text>
<title>挽吳進士 觀周</title>,<text>夭折誰非慘。如君㝡可憐。身方持服日。齒是勝冠年。白璧泉㙜閟。靑衿姓字傳。仍思乃翁慟。何處不潸然。</text>
<title>謝嶺伯任季方 義伯。印惠朱子語類。</title>,<text>尺牘從南臬。朱書一帙齊。故人情不淺。先哲訓堪稽。政合晴窓檢。寧愁老眼迷。滿腔銘感意。還愧短篇題。</text>
<title>與咸卿兪武仲 棨，趙仲初 復陽。同飮口號。</title>,<text>經歲沉綿病。幽懷底處開。燈前逢勝友。梅下把深盃。禁漏從他緩。歸鞍且莫催。今宵不盡興。須待月中來。</text>
<title>賞梅。偶有所吟。寄龜谷老人崔奇男。</title>,<text>爲愛孤山趣。慇懃手自栽。倚風踈影動。經臘數枝開。嫰蘂新粧淺。淸香疊雪堆。高標知者少。一任俗人咍。其二不受纖塵累。偏宜特地栽。寧同羣卉妬。先占上春開。日暎新粧艶。風欺嫰蘂堆。題詩難彷彿。恐被爾梅咍。</text>
<title>張僉知夫人挽</title>,<text>宿願成偕老。重開合巹筵。城崩纔一歲。劒會卽同阡。幾贊黃堂化。曾蒙紫誥宣。人生八十壽。婦德儘堪傳。其二令子吾庚友。揚名侍玉。誰知中歲折。永結北堂悲。萬事人間盡。三從地下隨。二年重泣血。那忍對孫兒。</text>
<title>挽柳正郞汝晦 炫</title>,<text>世分兼隣好。初呼小字隨。餘生共衰白。舊誼豈磷緇。岳子懸燈夜。溪堂擧網時。依依昔年事。無日不追思。其二一第違初志。憐君骯髒姿。治聲郡邑在。官序省郞遅。燠室冬偏穩。風軒夏亦宜。優遊送日月。留客且深巵。其三我病尋君罕。君閑過我頻。開襟輒傾倒。把酒豈逡巡。不减塤箎樂。眞同骨肉親。追思托契日。五十二回春。其四病裏驚看面。終聞殞厥身。死生應有數。鍼藥亦無神。不謂懸弧日。還爲就木辰。年年把酒地。忍見素帷塵。其五有疾猶無戒。應因曠達心。誰知遽不起。永負更相尋。故榻塵初暗。虗庭雪政深。桃竹新法釀。無復對君斟。其六戚戚心如失。涔涔淚不禁。生涯六旬盡。消息九原深。忍聽山陽笛。如亡子敬琴。幽明定無間。倘許夢中尋。</text>
<title>挽金壽全</title>,<text>從妹爲君嫂。通家有歲年。誰知違一面。遽爾隔重泉。短折天何忍。孩提兒可憐。北堂聞夜哭。行路亦潸然。</text>
<title>挽李正庵 行進</title>,<text>宣廟明良會。淸江負盛名。曾孫能趾美。昭代又揚聲。膾炙長庚句。流傳許劭評。堂堂好氣像。何處閉佳城。其二發軔嗟殊晩。名騰再第時。休言淹䆠路。猶得亞銓司。望已三朝宿。班何八座遅。居然竟不起。七袠一年虧。其三自哭吾庚友。居常淚不乾。時從長公會。怳對卯君歡。病後神雖旺。樽前興未闌。淸詩猶在篋。今日忍重看。其四痛哭靈筵下。歸家百感來。黃壚舊遊邈。白首此生哀。滿架塵埋卷。當堦雪壓梅。不悲知有日。早晩會泉㙜。</text>
<title>挽申進士 佑命</title>,<text>從叔迎甥館。佳君玉雪容。芳名早司馬。壯志未登龍。田里仍成趣。門闌忽報凶。緘詞不盡淚。寄洒若堂封。</text>
<title>挽東昌尉</title>,<text>僚席差先後。周旋四十年。幾回沾法醞。相與醉華筵。往事渾如夢。浮生奄隔泉。那堪寫哀挽。淚盡落花天。</text>
<title>淸和酒席口號。時大駕住溫泉。</title>,<text>院落當初夏。紅稀綠已繁。庭梅憐結子。砌竹喜生孫。身病常憑几。朋來輒命樽。無端忠悃激。翠輦住靈源。</text>
<title>挽李公 時曾</title>,<text>九十五春秋。貂金恩渥優。居雖寄田里。樂不羡公侯。萬事皆知足。諸孫只點頭。追思外黨誼。洒淚向山丘。</text>
<title>挽沈高陽</title>,<text>地主吾纔得。俄驚草土憂。天何奪孝子。民尙頌賢侯。泉路音容閟。衰麻血淚留。孀閨不忍說。六十有三秋。</text>
<title>貞正翁主挽</title>,<text>宣廟王姬列。存亡復幾人。忍將今日淚。重憶戊申春。海屋添籌壽。泉臺劒合因。兒孫㝡單孑。血泣向蒼旻。</text>
<title>鄭震伯 雷卿 大夫人挽</title>,<text>閱盡人間痛。孀閨八袠强。眼枯迎北櫬。心折哭東床。晩境猶榮慶。賢孫更立揚。泉㙜母子泣。身後亦恩光。</text>
<title>走次舍弟國卿寄示韵</title>,<text>以我思覊弟。知君憶病兄。家憂任襞積。世事劇紛更。可耐身偏苦。應敎鬂欲明。短篇酬寄韵。那盡萬端情。</text>
<title>挽君山走筆</title>,<text>君贅吾門日。時年十四纔。塤箎仍至樂。筆翰且奇才。孤露身如寄。存亡骨欲摧。追思丙戌痛。哽咽語難裁。其二每憶吾亡妹。光陰二紀垂。忍將今日淚。重起九原悲。短景俄千古。微官只一麾。餘生尙不死。人世哭支離。其三幾歲淹鄕里。音書亦罕傳。前秋纔一面。末疾奄重泉。昔我經營地。今君窆葬阡。孤兒病弱甚。萬事捴悲憐。</text>
<title>送吳學士 始復 咸平之行</title>,<text>翠老孫曾少。惟吾鳳穴遺。科名妙歲闡。筆法乃家追。新扁黃金牓。常趨白玉。玆行㝡得意。五馬亦恩私。其二乞養宸情感。分符輟玉堂。潘輿偏喜色。祖席倍恩光。市錯魚蝦味。盤呈橘柚香。殘生齒全豁。倘許海苔甞。</text>
<title>權右尹 坽 夫人挽</title>,<text>宗姻頌淑哲。婢僕仰恩慈。有是知家德。無如接屋知。䟽榮留鳳誥。餘慶托螟兒。斟酌安仁痛。寒宵不寐時。</text>
<title>內弟李弼卿 翊相 之行寄呈</title>,<text>長白山之下。孤城地盡頭。元戎當暮境。參佐得名留。積雪迷關路。驚濤撼戍樓。何時對靑眼。把酒說離愁。</text>
<title>再次李春長 晩榮 和示韵</title>,<text>一䆠仍三載。知君白盡頭。偏憐絶塞滯。獨對大江流。號令風生榻。吟哦月滿樓。郵筒滯千里。稍慰病中愁。其二我已花生眼。吾應雪滿頭。樽前憶轟飮。閫外屈淸流。日落重關嶺。春歸古塞樓。應知客路草。隨處喚覊愁。</text>
<title>送趙宗之 宗著 赴和順 卽重卿之子也</title>,<text>先府聲名重。今君有典刑。相携半日話。如襲昔年馨。毛檄爭看喜。潘輿更報寧。應逢武靈宰。爲說我羸形。</text>
<title>初度日。送酒饌於國卿。仍寄短律。時國卿以校理乞暇在松楸。移拜執義。上章祈免。</title>,<text>今日吾初度。終朝獨爾思。雖無盃酒會。㝡恨弟兄離。薄具誠難致。餘生謾自悲。中丞庶可免。惟待入城期。</text>
<title>見舍弟和示。又步其韵。</title>,<text>一息高陽路。經旬有所思。塤箎自可樂。顔面豈曾離。抱病身偏苦。逢塲意轉悲。今無等待事。惟願促歸期。</text>
<title>福寧君挽</title>,<text>地卽王孫貴。班仍一品尊。常將善爲樂。早以藝承恩。春减連枝樹。天寒賦雪園。那堪郭東路。珂馬只迎魂。其二每慟先公子。仁何屈短期。忍將曾洒淚。重濕此題詩。壽夭皆天數。哀榮揔聖慈。殘生朝暮盡。無計哭靈輀。</text>
<title>次李鷺渚 時萬 昔年人日韵 幷序</title>,<text>余與鷺渚令兄。得病差先後。症雖有輕重之殊。沉綿度日則一也。同在一城之內。而遂値終歲之阻隔。只以同病相憐之意。未甞不懸懸矣。歲辛亥元月。余作書以候之。臨書始覺其日爲人日。仍吟高蜀州人日題詩寄草堂之句。恨不能搆一語以寄之。且及此意於書中矣。鷺渚答書。書送五言律一首。是昔年人日所作云。盖癸亥年間。先君宰金陵時。鷺渚隨其先春府尊丈。有往還湓浦事。歸路歷入金陵。先君適與丹陽堂叔同處衙軒。喜佳賓適至。仍設酒叙懷。時鷺渚與余俱在侍酒之列。丹陽堂叔呼韵使之賦詩。鷺渚卽席題此詩。余亦和之云。而余則茫然不記。有若前生事。噫。癸亥距今四十有九歲矣。其間閱盡幾番喪亂悲歡。而到此衰老之境。又於大病之餘。能記此詩了了若昨日事。令精神之不爽。記性之過人。令人敬服。亦可羡也。仍念吾輩累世同閈之交。齒雖肩隨。自免孩提。相呼小字而追逐。及至癸亥。我作此身。令登雲路。飛騰之境。寂寞之濱。各殊其途。而幸於貞洞。重作芳隣。鎭日相隨。盃酒團欒者。豈非造物者有意於其間。而使吾兩人。更續前好耶。丁亥冬。余與令同作異域之行。萬里長程。共飽艱辛。有唱必酬。居然成軸。亦豈非宿緣而然也。獨恨年光荏苒。人事易變。令爲世擯。棲遑江外。余亦抱病。藥餌爲命。又於遅暮之年。均遭慘切之喪。鍾情之慟。豈因歲月之淺深。而有所不同也。吾輩平生。曾無作惡之事。鬼神之忌疾。已不須言。而天之報施之舛錯。一何至此耶。念及存亡。只自摧咽。近聞令移寓闤闠中。去鄙家稍近。而各抱難醫之病。末由會面。此間心事。何可形言。見此詩後。卽當攀和。而其時亡兒初朞已迫。續因遷葬之期。又近悲慘之懷。若在初喪。無暇吟咏。有意而止者久。去夜夢中與令對酌於貞洞第。宛若平昔。今朝令伻至矣。豈有相感處而然耶。遂步其韵。倩寫以呈。以爲他日驗夢之地云。人日詩重寄。當吾病擁裘。非關蜀州作。還有杜陵愁。身世憐蜩甲。春光憶鷺洲。親朋零落盡。轉覺此生浮。其二此是何年作。看來淚濕裘。天時依舊返。人事卽今愁。抱病淹三載。尋眞杳十洲。分明前夜夢。共酌綠蛆浮。</text>
<title>送堂弟士元赴靑山</title>,<text>奄奄吾將盡。翻驚從弟辭。登程卽此日。會面更何時。作吏眞兼隱。之官可救飢。靑山白雲裡。隨處倘相思。</text>
<title>廣寒樓。洪使君有書相問。卛吟一律答之。</title>,<text>旣違降仙樓。旋赴廣寒樓。知君多道氣。作吏盡淸遊。地勢連湖嶺。天文近斗牛。杜陵詩有助。奇健自夔州。</text>
<title>孫兒冠日。謾成一律。示國卿。</title>,<text>內外孫加冠。尙書屈作賓。逢迎人似舊。存沒感添新。病在沉淹日。時當爛熳春。明朝送別後。憂念任經旬。次喜今日發行。落句及之。其二兒孫當盛禮。冠盖揔佳賓。却忘盃盤拙。還憐物色新。松篁仍作韵。花柳欲爭春。餘日如斯足。居然過七旬。</text>
<title>念重模兄弟</title>,<text>北上纔三日。艱辛飽幾更。行應愁跋涉。留亦候陰晴。奠鴈雖從禮。歸期且促程。高堂速返面。庶慰倚閭情。</text>
<title>贈尹泰升令公之任濟州</title>,<text>誰識瀛洲客。曾爲博望賓。聲名抗䟽重。拔擢荷恩新。舟楫初浮海。天時已殿春。病中當此別。懷惡輒經旬。</text>
<title>孫兒冠禮日。偶有所吟。鷺洲令兄。聞而遂和其韵二篇寄示。感玩之餘。復次以呈。韻甚強矣。詩云乎哉。</title>,<text>交誼相終始。同隣好主賓。每思靑眼舊。共恨白頭新。物色當初夏。天時又一春。憐君宦遊迹。湖外昔來旬。</text>
<title>又次鷺洲前韵</title>,<text>午夢初回處。人言有大賓。曾孫纔報喜。餘慶定看新。老境如殘照。吾生又幾春。沈痾何日去。相對醉三旬。昨昏見令詩。未及仰復矣。朝來孫兒重箕得弄璋之喜。此是弟家曾孫第一慶也。喜不自勝之際。洪子晦 處亮，李季周 端夏 罷政來過。强病接待後。始得拚和以送。韵已竭矣。從此以後。勢當竪降旙。可笑。其二經年淹一疾。門巷寂無賓。同病交情舊。淸詩寄意新。思將數斗糓。耕作百壺春。共醉懸弧節。中秋卽仲旬。朝者和詩。誠可謂所答非所問。忘拙復和。一粲如何。其三光陰同逝水。節序近蕤賓。病裏精神困。愁邊物色新。那携鷺洲客。共把洞庭春。一醉成千日。渾忘年七旬。種租依上年所送分上。拙詩復此和呈。而所答非所問。可愧。</text>
<title>又次</title>,<text>擬向淸都境。招要呂洞賓。仙緣慚漸薄。世事看愈新。尺地懷同伴。停雲隔幾春。寧嫌嗣音數。其奈押何旬。其二今有貧家婦。艱辛待貴賓。盃觴嗟莫辦。鼎俎味無新。恰似詩難句。從敎病未春。還嫌獨自酌。一醉更踰旬。</text>
<title>賞梅</title>,<text>氷霜標格玉精神。健步曾移雪裏春。已喜芳姿供玩賞。頓令心地得淸新。風前踈影誰能畫。雨後輕香欲襲茵。堪笑師䧺惱醉興。羅浮却訝淡粧人。</text>
<title>奉送許叔赴高城</title>,<text>天下名區次第評。嶺東形勝㝡高城。登臨山海皆仙境。多少樓㙜捴美名。此地佩符眞有分。暫時栖棘莫關情。詩從夔後應神助。千里郵筒倘寄聲。</text>
<title>趙參判夫人挽 代作</title>,<text>早歲閨門婦道全。天將淑德配名賢。當時巨壑龍亡歎。此日延津劒合緣。二品徽封榮紫誥。八旬餘慶耀靑氊。無由執紼佳城路。夙忝連家倍愴然。</text>
<title>靜嬪挽</title>,<text>鍾毓坤貞絶等倫。幽閑淑行自天眞。䟽榮早歲封巍爵。恩幸當時冠衆嬪。忍見慈闈垂白髮。偏憐孝子叫蒼旻。丹㫌試向維楊路。草宿喬山二十春。</text>
<title>傳燈寺。次同行人韵。</title>,<text>烟霞地閟絶氛埃。金碧輝煌寶殿開。山杏已凋前夜雨。石磎猶濕去年苔。僧從絶壑層雲下。客與前峯霽月來。却恠登臨多感慨。一春空夢故園梅。</text>
<title>興慶園遷葬挽詞</title>,<text>天人眉宇獨超羣。爭頌河間夙德存。善慶休徵歸聖嗣。舊邦新命啓乹元。千秋祀事參周典。一代儀文倣漢園。㝡是靈輴過城路。忍瞻龍衮血成痕。其二天心啓聖協神功。慶運潛萌默佑中。國養亨豊嗟莫及。宸情哀慕竟何窮。追封大院尊之至。改卜新園禮則隆。深水遠山朝謁處。萬年佳氣欝葱葱。</text>
<title>挽鄭江陵 起溟</title>,<text>淸班華序倦飛騰。暮景駸駸疾病仍。嶺外音塵驚歲換。離亭樽酒憶年曾。六旬詎是仁躋壽。三品終非位滿能。先輩風流轉寂寞。忍看丹向丘陵。</text>
<title>挽趙知事</title>,<text>書云五福孟三尊。有一猶難况並存。身際聖朝紆紱冕。家傳積慶付兒孫。洛中乍輟耆英會。座上誰傾北海樽。先輩風流零落盡。夜來南極老星昏。</text>
<title>捴府直廬。次玉堂寄韻。</title>,<text>更漏沉沉禁掖幽。寒宵不寐擁衾裯。跫音喚起三更夢。酒興渾忘萬斛愁。達士以閑爲好事。殘生惟懶是良籌。題詩媿乏驚人語。白戰從今死不休。</text>
<title>次洪騎曹伯升韻 洪翼漢</title>,<text>樹頭初日射窓紅。詞客投詩惱病翁。筆勢從橫奔逸馬。詞鋒錯落薄層穹。風傳晝漏千門裡。雪壓輕烟萬井中。佳節易過眞可惜。會須沽酒向新豊。</text>
<title>奉送小司寇閔公以登極副使泛海朝京</title>,<text>包茅趨走接燕京。漢殿威儀日月明。妙簡卽今將命重。剛膓終是許身輕。黃頭捩柁鯨波穩。紫氣浮天蜃霧晴。還想帝庭鳴珮處。定敎多士識高名。</text>
<title>送靑雲君沈德用 命世 令公赴原州</title>,<text>靑冥勳業冠猉獜。甲第歌鍾擁美人。天語頻承前席夜。宮壺幾醉上林春。雄州乍屈經綸手。傲吏還兼寵辱身。想到官齋心轉苦。五雲西望隔楓宸。</text>
<title>送嶺東尹方伯</title>,<text>淸朝按使簡時髦。五載三藩擁節旄。領略蓬瀛應有分。驅馳原隰敢言勞。雨晴官路瓊沙戛。雲捲仙山玉柱高。媿我未能攀袂去。任敎塵軟沒簪袍。</text>
<title>挽具司議 棨</title>,<text>三世交情豈偶然。髫時侍酒丈人前。家聲久識珠城遠。庭訓爭稱玉樹賢。歷試桐鄕仍美續。生周花甲亦高年。從知存沒皆無憾。粉字恩㫌賁九泉。</text>
<title>送韓山南使君</title>,<text>纔看東縣解銀章。百里湖西又促裝。考續曾聞居第一。分憂更見屬惟良。漁梁白水魚蝦滿。沃野黃雲稻黍香。已信茲行非遠別。不堪離席已斜陽。</text>
<title>送北靑鄭判官</title>,<text>咸關鎖鑰說靑州。通判從來地望優。定使邊氓懷德意。更從賓幕運奇籌。投壺錦席渾閑事。觀獵天山亦壯遊。自笑少年豪氣盡。壁間惟對畫金眸。</text>
<title>挽元右尹 代延平作</title>,<text>纔聞禁直抱微痾。木稼傳㐫已逝波。京兆留名空柳色。召南遺愛尙棠歌。六旬非夭人猶少。三子皆賢慶亦多。怊悵靈輴攀不得。曉風殘雪涕傾河。</text>
<title>次舍弟子裕寄示韻</title>,<text>秋深嶺外鴈來踈。忽得新詩錦不如。拔萃可傾今世士。潛心須讀古人書。看雲揔是相思處。攬涕還思惜別初。莫遣池塘頻夢草。歸途好趁雪中驢。其二離合無端鬂欲踈。秋懷別恨劇紛如。閒同𡱝首惟耽酒。愁異虞卿懶著書。落葉小庭霜重後。捲簾高閣月生初。思君更想尋山興。欲向名區策病驢。</text>
<title>追寄新溪倅乞鷹</title>,<text>新城消息日悠悠。魚鴈無憑路修。別語久稽慙坐懶。離懷轉苦况逢秋。應知製錦多閒暇。幾度呼鷹作勝遊。自笑向來觀獵計。架頭惟見掛空鞲。</text>
<title>次樂全病中見寄韻 東陽尉申公翊聖號</title>,<text>簾幕依依日欲晡。孤懷岑寂對薰爐。春來物色渾無賴。病後形容頓覺枯。藥關心詩不就。樓居入望夢頻徂。開緘喜得驚人語。早識文章等駱盧。其二稜稜瘦骨苦難支。陋止空煩屈太醫。自歎少年嬰疾病。更驚春色遍郊歧。風前細柳輕飄絮。雨後新苔綠滿墀。怊悵芳菲看易歇。幾時重醉沁園池。</text>
<title>樂翁因求言。進箚蒙奬。且有賜馬之敎錄呈。</title>,<text>羲經一帙帶封章。溫旨丁寧降十行。憂國至誠應有感。拜言優奬亦非常。爭看駿骨分天廐。曾見斑毛出尙方。異數可誇前後錫。秦樓物色捴恩光。</text>
<title>宗府大同會。口占示樂全。</title>,<text>金屛膩燭畫欄邊。濟濟宗英鷺序聯。盛事曾聞大同會。佳辰兼敞落成筵。宮壺㶑灧中官至。仙樂鏗轟法部傳。自幸鯫生叨席次。若爲模勝倩龍眠。</text>
<title>赴龜川君郊庄宴席</title>,<text>小亭蕭洒瞰郊圻。冠盖聯翩叩竹扉。媚日明花分道暎。逐風輕燕入簾飛。登筵捴是王孫貴。濡首爭看醉客歸。仍想異時懷此境。瑤池一夢定依俙。</text>
<title>挽金任宲 業男</title>,<text>憶昔湖西往返時。征驂幾住柳堤歧。自言衰境差康健。只恨鴒原有別離。兩地忍聞同日訃。重泉應結此生思。高才隱德終無命。猶得人間享袠期。</text>
<title>奉送仲父赴東萊</title>,<text>不作槎行本不期。一麾南去亦天涯。王程未暇論夷險。歧路偏傷足別離。絶塞人烟蠻市近。故園秋色鴈書遅。遺芳欲問桐鄕績。古壁先看雪谷詩。</text>
<title>送朴仲漣赴興陽</title>,<text>淸朝遷擢捴時髦。底事官啣滯馬曹。澤畔行吟仍十載。天南歸夢忽三刀。斑衣剩得趨庭樂。傲骨非關作吏勞。怊悵別懷當歲晏。不堪階菊日蕭騷。</text>
<title>送全羅方伯</title>,<text>自在儒冠志不羣。親扶日轂整乹坤。秋曹乍輟尙書履。炎徼還驅按使轓。却恠上卿辭右地。從知睿筭重䧺藩。南樓政趁陽生節。幾樹寒梅已返魂。其二晦彩隆中起故遅。十年蹤跡轉南陲。黑頭勳業靑冥逼。方面恩光玉節持。眼底山川渾熟路。吟邊物色更新詩。惟應客舍三更夢。半在高堂半赤。其三沃野無閑市積財。湖南物力㝡䧺哉。三春奈斷雲霓望。十月還兼雨雹灾。糓不登塲宜稅薄。民皆仰哺合倉開。諮詢暫試經綸手。會見歸程尺一催。</text>
<title>咏大雪</title>,<text>忽見頑雲蔽日昏。俄驚積雪失平原。入簾不礙飄颻質。着樹都無剪刻痕。漫興却思尋戴掉。孤懷還似閉袁門。寒梅政發誰同賞。虗負良辰酒一樽。</text>
<title>送崔汝明赴固城</title>,<text>珥筆多年侍紫扃。向來何事滯郞星。分憂下邑人皆得。惜意行旌自不停。橘林噀香成霧暗。海魚盈尺入盤腥。郵程會見徵書急。屈指歸期變幾蓂。</text>
<title>立春日有懷</title>,<text>斗杓天上初回寅。今日戌時方立春。誰送盤中細菜至。恨無勝裏金花新。光陰倐忽自佳節。憂病侵尋經幾旬。一室蕭然謝萬事。樽罍寂寞生微塵。</text>
<title>送趙持平叔 公淑 赴晉州判官</title>,<text>明時賢路亦崎嶇。御史還分半刺符。參佐可堪新設地。繁華非復舊名都。饑民枵腹流南北。簿牒埋頭眩墨朱。獨夜官齋心轉苦。夢魂歸去故園蕪。其二寥寥㙜閣斂風稜。諤諤難容御史丞。薄俗窺人先造謗。孤忠從古獨無朋。惟將吾道行如矢。肯向明庭怨有蠅。此去方知通判貴。李蕃奇迹亦逢僧。其三十年蹤跡寄山溪。幸際亨衢騁驥蹄。久識名塲無戀着。誰知別袂遽分携。河橋日暖氷初泮。官路春晴草欲萋。聞說江南好樓閣。公餘應復富新題。其四晉陽從古說名區。形勝尤稱矗石樓。素柱絢紋疑錦樹。雕欄倒影漾江流。當筵奏曲靑蛾艶。留客開樽綠蟻浮。莫戀游歡且淹滯。折腰何似卧忠州。</text>
<title>送李通川 有養</title>,<text>關東八景皆稱勝。叢石四仙尤擅奇。淸福分爲兩地主。聖恩偏借一家私。遙知鳧舃交飛日。定是毗盧共陟時。自媿仙區長夢想。路歧空賦送行詩。時許叔方任高城。故篇中及之。</text>
<title>送朴平海 筳 之任</title>,<text>纔由騎省轉鴻臚。底事栖栖向海隅。欲把三牲勤奉養。方知五馬㝡良圖。黃堂謾興琴徽響。北極歸心嶺月孤。早晩郵程飛尺一。海棠花下莫踟躕。</text>
<title>寄子裕</title>,<text>難得於人是弟兄。向來離合幾傷情。鴒原夢罷梅初發。鳥道書回歲已更。伏枕任敎門寂寞。看雲不覺涕縱橫。春來物色渾無賴。愁殺東風悴紫荊。</text>
<title>挽姜通津 代作</title>,<text>居同里閈幾同裯。髫交情到白頭。回首舊遊如夢寐。驚心此別隔明幽。惟餘荀鶴堪傳業。任是吳翁豈不憂。怊悵小園花事好。忍看丹向山丘。</text>
<title>寄子裕</title>,<text>榴花欲落雨紛紛。簾外峯蠻帶濕雲。抱病却愁三里灸。排愁聊取一盃醺。休言夏簟恒留客。獨向高樓倍憶君。良晤莫違今日約。小窓烏几可論文。</text>
<title>次李太醫與諸醫相和韵</title>,<text>三春晀賞負靑山。世故驅人勝事難。佳節幾驚愁病裡。浮生渾似夢魂間。獨憑藜杖看花塢。時煎龍章試虎斑。愛殺呢喃簷角燕。夕陽飛去又飛還。其二終朝憑几對南山。尺地懷人會面難。舊病又添鍼灸後。新詩敢擬漢唐間。尋巢嬌燕如相語。滿砌濃花自在斑。堪羡五陵遊俠客。靑樓一醉不知還。</text>
<title>偶成近體五首。贈李太醫。</title>,<text>琴書瀟洒小軒中。懶拙無營萬慮空。滿地落花紅作雨。近階踈竹翠翻風。寧嫌窮巷經過少。却喜淸樽笑語同。醉後莫愁歸路黑。一輪明月已墻東。其二重門晝掩斷迎逢。欹枕虗堂睡政濃。雨氣已占成陣蟻。花香時引赴衙蜂。扶筇暫試蹣跚步。把酒常澆磊磈胷。賴有太醫家住近。詩筒藥許相從。其三平生虗負志經邦。更乏文章筆似杠。自笑世間同附贅。不禁愁緖日紛龎。踈簾爽氣宜高枕。碧樹濃陰翳晩窓。回首江湖終老地。夢尋𩿨鷺上漁矼。其四蕭然相對說襟期。政是階花欲落時。一枕淸風惟着睡。半簾踈雨又催詩。壯心磊落乹坤窄。愁病侵尋節序移。回首江湖春事好。此身隨處可棲遅。其五閉門常𢒙出門稀。萬事如今已息機。灸後不堪仍膝痛。愁邊漸覺减腰圍。映階紅藥開還落。選樹嬌鶯語不飛。獨倚曲欄無限意。下窓斜日轉依依。</text>
<title>挽沈靑雲</title>,<text>襟懷倜倘膽輪囷。負義平生自別人。誰識一封人造謗。㝡憐三載病纏身。麟㙜遺像猶生面。雉岳離筵似隔晨。仍思桐鄕下車地。忍看今日更靈輴。</text>
<title>書懷</title>,<text>十八年間可立身。如今還作此庸人。劇知萬事終歸幻。猶恨初心屈未伸。醉後任遭兒輩笑。醒來幾被細君嗔。虗堂睡起渾無興。滿架經書只自親。</text>
<title>奉送豊寧堂叔奏請使泛海之行</title>,<text>槎行罕見屬元功。誰料銅章輟沛豊。事重推恩須帝命。才難專對簡宸衷。黃頭捩拕鯨波靜。紫氣騰裝蜃霧空。多少別懷摹不得。較來滄海渺無窮。其二伯父槎行僅五春。嚴君仲叔擬行頻。萬里又驚今日別。獨賢惟我一家人。共勉忠貞期報國。卽看夷險已忘身。二百年前圃隱去。古來斯役幾名臣。</text>
<title>送趙叔赴謫所</title>,<text>衡陽分路亦云悲。忍說人門此別離。父子相看惟涕淚。故鄕何處托先祠。寒宵旅店孤燈暗。積雪嚴程困馬遅。病姪如今作瘖啞。臨歧欲語若爲辭。</text>
<title>惠陵誕日。差祭魂殿有感。</title>,<text>淸廟蓂凋節序移。滿庭風雪閉簾帷。那堪每歲呼嵩日。遽見今宵攝事儀。麻服剩添新涕淚。藥囊空憶舊恩私。方知杜老無窮慟。鳳曆頻傷八月期。</text>
<title>又贈子裕</title>,<text>昨日城西載醉回。春愁別恨暗傷催。池塘夜雨憐芳草。嶺路東風咏落梅。爲客異鄕頻摻袂。望京何處獨登臺。臨分不道歸期近。更向樽前勸一盃。</text>
<title>挽延平府院君李公 貴○代作</title>,<text>今代猉獜第一人。百年家國重輕身。輿情久擬登黃閣。哀敎還驚下紫宸。却把大名垂宇宙。應將間氣作星辰。西京已輟耆英會。落盡閑花故社春。其二壽到七旬仍七零。更看玉樹盈前庭。十年身在上公列。今日光微南極星。懇懇封章不復見。堂堂正論何由聽。陪遊却憶放生會。洒淚春風湖上亭。</text>
<title>挽成安東 俊耉○代作</title>,<text>天曹玉署早翺翔。楚澤行吟又十霜。幸際聖朝頻簡擢。仍升卿月㝡恩光。催倉飛輓稱劉晏。攬轡澄淸說范滂。旅櫬却從官道返。可憐浮世六旬忙。</text>
<title>奉贈畸翁鄭丈赴金堤</title>,<text>相門淸議白眉良。經術詞華早擅塲。十載行藏看世道。暮年遭遇㝡恩光。誰敎傲吏懷鄕土。却許儒臣佩郡章。離恨撩人佳節晩。不堪桐葉下銀床。其二一䟽陳情計繆悠。故山回首伴牢愁。南天忽下雙鳧舃。北極初辭五鳳樓。已信聖恩無內外。好將身世任行休。盃筵乍隔城西會。搖落其如別後秋。</text>
<title>奉送朴慶州赴任</title>,<text>鮑石亭前半月城。羅朝文物燭風驚。遺氓尙記花郞調。舊墓猶傳庾信名。眼底山川悲故國。日邊魂夢繞承明。千年玉笛今餘恨。試向淸宵聽一聲。</text>
<title>觀漁箭郊。次白洲舅氏韵。</title>,<text>秋雨蕭蕭水浸磯。晩風吹動芰荷衣。携人偶辦觀漁會。出郭還如與世違。簇馬槐亭同酩酊。回頭沙苑却依俙。吟邊更覺饒淸賞。野色蒼蒼夕鳥歸。</text>
<title>挽吳參判 百齡○代作</title>,<text>鶴筭龜籌七袠遐。人間福祿捴堪誇。承恩父子雙金帶。積慶兒孫萬石家。忽報高堂塵彩服。忍看西郭引靈車。楓宸倍切云亡慟。更爲吾私起一嗟。</text>
<title>送坡平吳公 䎘 赴海營</title>,<text>詞賦平生僕命騷。鵬程九萬早扶搖。香留直被年年夢。春滿甘棠處處謠。孤竹城邊新使節。芙蓉館裏舊星軺。憑憐膝下離違恨。雙鬂逢秋一倍凋。其二南紀觀風歲僅更。又驚喉舌輟承明。宸情久許經邦手。按使非關授節榮。玉塞烟塵看燧色。金沙秋雨聽潮聲。應知報政歸來日。遺愛爭傳召伯名。</text>
<title>挽李淸河 瀿</title>,<text>移家南嶠事耕耘。小搆蕭然絶世氛。領得江湖閑歲月。沈冥酒肆幾朝曛。琴鳴三邑名猶藉。夢醒重泉面尙醺。㝡是季方無限慟。白頭那忍鴈行分。</text>
<title>挽金思晦室內</title>,<text>離居忍說抱寃辰。十載重歡未了因。慣識閨門存哲範。從知水部任長貧。調絃擧案渾如夢。繁宲披枝暗謝春。㝡是潘郞無限慟。呱呱聲裡幾沾巾。</text>
<title>擬贈程副捴</title>,<text>堂堂八尺氣麄豪。妙歲登壇展六韜。暫向東江催軸艫。却從南漢住旌旄。平湖壯志看䧺劒。駕海威聲沒巨鰲。仍想旅懷淹節序。幾回遙望北辰高。其二傑胡猲獗逼門庭。伺釁東江二十齡。欲撫島民聯屬國。誰將帝命涉滄溟。威加遼塞收妖祲。恩浹箕封耀德星。歸奏玉應荷奬。佇看獜閣煥丹靑。</text>
<title>次金思晦</title>,<text>憐君觸處感懷新。獨向空齋影作隣。已識悲歡都夢幻。莫將存沒損心神。駸駸令節初傳勝。惻惻輕寒欲逼人。詩社結盟吾不厭。却愁椒桂有餘辛。其二此夕此時愁正新。思君不見望西隣。關心藥供多病。落筆文章覺有神。莫道莊生非達士。從知水部必詩人。幽居物色渾無賴。坐想春盤薦五辛。其三誼篤葭莩契托新。年來何幸接芳隣。悲歡閱盡惟揮涕。愁病侵尋各愴神。媿我孤蹤同贅客。憐君平世作畸人。他時把酒相看處。忍聽潘郞說苦辛。其四末路偏知世態新。情緘誰復寄寒隣。春來莫道詩無料。病裏還愁藥不神。剪剪輕風時動竹。依依落月似窺人。看君白戰詞鋒銳。從此騷壇欲受辛。其五自是交情喜逐新。德孤於世更無隣。樽浮綠蟻堪乘興。鼎合丹砂可養神。末路誰言難浪迹。春風猶喜作閑人。應知臭味終相近。莫恨芳蘭襍細辛。其六多君句法自淸新。不數賓王與照隣。恰似雲烟呈態度。更憐氷玉露精神。騷壇會面知何日。末路忘形我二人。㝡是交情有飜覆。終須氣味共醎辛。</text>
<title>六月二十七夜坐寫懷</title>,<text>欽明殿裏問安時。溫旨丁寧戒渴飢。感淚欲收還自逬。危衷欲訴若爲辭。孤臣未死經千變。六月重回是再期。㝡是閨中單孑影。向來何地不成悲。</text>
<title>挽延陵府院君李公 好閔○代作</title>,<text>妙年蓮榜冠羣英。平步雲霄士望傾。已向獜臺垂大業。還從翰閣主文盟。先朝耆舊皆淪沒。他日安危憶老成。忍見終南山下宅。小園蕭瑟起秋聲。</text>
<title>挽李同知 代作</title>,<text>優老殊恩耀一時。聳看黃橘下丹。煌煌父子金鞓帶。衮衮兒孫玉樹枝。合巹年爲同穴日。懸弧月迫啓欑期。城西寂寞風流盡。獨向樽前涕自垂。</text>
<title>挽吳天坡</title>,<text>氷霜標格繡心肝。早着金華法從冠。化溢三藩歌蔽芾。文鳴千古激波瀾。白鷄入夢郵亭曉。仙鶴無蹤碧落寒。不待詩人吟殄瘁。已聞天語惜才難。其二按使還朝席未濕。又聞將命促西轅。驅馳不見幾微色。努力思酬簡擢恩。客路歸期纔隔日。驛亭何處已招魂。靈輀忍過南坡路。朝暮慈顔尙倚門。其三不獨才華冠古今。居家至行世爭欽。肩隨伯仲知君㝡。味合酸醎得我深。契事共憐同病日。刀圭無復此生心。瑤琴永抱峩洋恨。雪裏孤齋淚滿襟。</text>
<title>挽柳正 時會</title>,<text>幾度城南侍酒時。共將存沒慰兼悲。九卿七袠心何慊。數月三喪理亦疑。吏績合求循吏傳。家聲爭道謝家兒。仍思哭嫂纔如昨。忍把餘哀作此詩。</text>
<title>挽錦溪君朴公 東亮</title>,<text>憶昔先王西幸辰。從龍在野幾名臣。驅馳泥露尋常事。貞亮忠勤第一人。妙歲勳名獜閣上。十年恩譴瘴江濱。他時倘過西湖路。忍見閑花寂寞春。其二澤畔行吟歲幾更。向來人事骨堪驚。天恩已許歸田里。朝議方思起老成。水榭凄凉新活計。雲臺寂寞舊勳名。江上不改遊歡地。尙憶當年醉鳳城。</text>
<title>挽君山養母</title>,<text>藉甚秦樓分外派。綺紈生長亦徽儀。早歸名閥諧君子。養得賢郞若己兒。宴罷高堂千日酒。劒還延水百年期。城南半夜林烏血。情爲連姻倍覺悲。</text>
<title>挽玄谷鄭監司 百昌</title>,<text>氷霜標格繡心膓。濶步雲霄鬂未蒼。斗北高名傾翰閣。召南遺愛寄甘棠。微痾乍祟杯中弩。客夢還驚井裏桑。椿府至今猶有望。忍將何語慰存亡。</text>
<title>同題 代作</title>,<text>纔聞巡節出春明。㐫問俄傳夢亦驚。浮世本來同逆旅。深盃豈必誤平生。毋論暮境朋知慟。忍說人間父子情。怊悵土中埋玉樹。謾留遺草播芳名。</text>
<title>沈靑原大夫人挽</title>,<text>哲範能存女士風。閨儀不獨組紃工。迎賓截髮尋常事。敎子擎天不世功。甲第歌鍾榮養備。壽筵筐篚聖恩隆。城南半夜林烏血。宿草新阡白露中。</text>
<title>捴府直廬。次元子建 斗杓。</title>,<text>蓬萊宮闕欝嵯峩。玉座臨朝瑞氣多。遅日懶傳高閣漏。曉風時動近臣珂。絲綸哀痛今如許。廟筭尋常可奈何。堪笑腐儒終底事。寸心憂國外無他。</text>
<title>次朴德雨韵</title>,<text>吏部聲名自少年。投閑還似謝塵緣。開樽劇飮從濡首。把筆高吟幾聳肩。氣槩怳登樓十二。風流不讓客三千。詩筒宿債慙難報。已竪降幡壁壘前。其二三庚病暍日如年。河朔奇游未有緣。强倚佳辰頻會面。久知交誼許隨肩。杯行直欲傾三百。唱罷還慙和數千。想得今宵無限興。滿庭明月小樓前。其三此生隨處酒爲年。與子遊從亦勝緣。誰道侍臣難浪跡。只愁華髮易垂肩。胷中洒落星羅七。筆下縱橫陣掃千。欲向詩壇爭得失。楊生本愧在盧前。其四局促樊籠任逝年。江湖漫浪恨無緣。窮途自幸逢知己。亂世還愁未息肩。弊簏塵生經卷萬。小園風動竹竿千。何時更辦池亭會。意氣相傾把酒前。</text>
<title>挽高掌令 溥川</title>,<text>先君節孝古今無。王父精忠日月俱。天意未應窮此老。聖朝方許騁亨衢。乍淹京洛身先倦。纔返鄕山病不蘓。回首南雲渺千里。一盃何處哭黃壚。</text>
<title>九月十四日。入齋肅寧殿時。聞皇城被圍。</title>,<text>星斗闌干月隱城。萬林風動葉聲輕。砧催杵急渾秋事。鴈叫蛩吟有底情。大漠烟塵猶舊色。中原血雨幾時晴。淸齋獨夜無窮意。三尺龍泉匣裏鳴。</text>
<title>挽洪元老</title>,<text>慘惔孤城白日愁。重圍力盡絶蚍蜉。八藩按使勤王地。一介男兒報國秋。太史特書眞得死。季方能養亦何憂。知君笑向泉㙜下。主辱偸生儘可羞。其二前春一別死生期。橋畔離筵憶吐時。關外二年勞遠夢。篋中三札慰相思。名懸日月寧遺恨。目擧山河但益悲。知己世間無限淚。此懷那盡此哀詞。</text>
<title>次柳德甫</title>,<text>故里蕭條兵燹餘。簷楹頹落不成廬。傾囊尙喜徵隣酒。供案還誇折澗蔬。東洛客窓秋有夢。上游新雨夜宜漁。歸期倘趁西風便。一棹隨君任所如。</text>
<title>分沙李相國夫人挽</title>,<text>女而隨母婦隨郞。千古綱常此五喪。閨閫幾人能抗節。相門當世㝡增光。忍看新塚聯丘壠。獨有貞魂返室堂。仍憶東床吾內弟。兩家存沒各摧膓。</text>
<title>銅雀津頭。次畸翁丈留別韵。</title>,<text>鴈下汀洲水接天。別懷應入鬂毛鮮。傷時未得埋憂地。携酒還登送客船。征馬在途魂已斷。歸雲擁樹眼長懸。今宵欲向何村宿。孤舘殘燈定黯然。</text>
<title>送李月如赴鴻山</title>,<text>君才端合在論思。底事栖遑借一麾。末路行休眞自得。淸朝用捨復何知。經秋蕙草傷凋落。滿地風塵惜別離。想到縣齋心轉苦。白雲東望卽天涯。</text>
<title>挽姜礪山</title>,<text>憶曾西郭盛耆英。中有姜衾弟與兄。千載又成眞卛會。幾年閑把淺深觥。小樓陳迹人誰在。喬木悲風涕自▣。欲作哀詞還欲賀。全歸亂日是爲榮。</text>
<title>丁丑孟冬。放榜山城科。以雲劒入侍。錦陽亦同參有詩。次之。</title>,<text>金榜傳臚宛昔年。萬花如海望無邊。天門曉闢祥雲合。寶座朝臨瑞旭懸。帶劒並趍雙闕下。聯鞭同向小壚前。吾儕此役斯爲幸。進退相期共白顚。</text>
<title>挽睦江陵</title>,<text>白玉樓中香案臣。偶然淪謫此風塵。淸標映座氷無累。麗句驚人筆有神。竹葉乍甞新歲釀。梅花空鎖故堂春。芳名不逐飈輪去。莫比尋常夢幻身。</text>
<title>貞嬪挽</title>,<text>草宿喬山三十春。至今淸血染叢筠。麟詩慶叶佳公子。鳳誥恩先衆貴人。月殿更尋鳴珮處。玉欄應侍賞花辰。當時嬪御皆零落。泣盡宮中舊下陳。</text>
<title>江上。送子喬新恩後上游之行。</title>,<text>桂花纔折月宮秋。一棹飄然又上游。落木無邊波浪湧。斜陽欲盡燕鴻愁。休論亂世分離恨。㝡是他鄕疾病憂。氷雪塞時窮峽遠。望京何處獨登樓。</text>
<title>李正言大夫人挽</title>,<text>玉胤淸朝諫諍臣。兒孫衮衮捴猉獜。培根已自先君子。斷織方知哲婦人。二載專城榮列鼎。百年神劒會延津。東郊執紼傷心處。最是陶家席上賓。</text>
<title>懷恩君大夫人挽</title>,<text>得御龍門問字頻。母儀仍識斷機辰。千秋復見河間學。一代爭稱孟氏隣。津劒別來經幾歲。萊衣舞處祝長春。傷心此夜城西路。泣盡賓筵戀德人。其二一德從三始卒宜。縣夫人貴壽踰耆。宗藩至養知無憾。同穴深盟會有期。恩賻更看超舊典。徽音端合勒新碑。欒欒孝子偏單孑。情是門生倍覺悲。</text>
<title>差祭北郊有作</title>,<text>瞻望靈壇接太淸。五更燈燭夜分明。東西南北中央位。醴幣牲香一片誠。忽覺風雲生氣色。仰看星斗晦光晶。朝來大雨方千里。歸奏丹慰聖情。</text>
<title>喜雨用前韵</title>,<text>終朝愛聽雨聲淸。萬物昭蘓入眼明。郊祀一宵惟攝事。桑林六責己虔誠。亂飄風外看銀竹。直注簷端瀉水晶。慰滿三農差可喜。莫言恩賚我關情。</text>
<title>洪元老大夫人挽</title>,<text>膝下歸來只是魂。倚門無復望王孫。男兒死國心何恨。慈母鍾情血有痕。二載太倉分月廩。九重珍劑及窮村。泉臺倘與英靈會。說到哀榮拜聖恩。男兒。一作忠當。慈母。一作痛切。</text>
<title>奉別默守令監赴吉州</title>,<text>北門䧺鎭屬蘇殘。簡擢如今輟講官。自是聖心徒得重。早知王事不辭難。危譙戍角當秋怨。疊嶺行裝未雪寒。回首日邊歸意杳。夢隨南鴈落江干。其二少年關北繡衣遊。刺史重臨歲幾遒。海戍黃雲知熟路。凉州白麥屬新秋。風生阮瑀曾揮翰。月滿劉琨舊嘯樓。看取臯比頒玉陛。一心憂國主恩優。</text>
<title>贈林中書載叔 將作南行</title>,<text>星斗闌干缺月明。滿庭梧葉露華淸。砧催杵急渾秋事。鴈叫蛩吟有底情。北望朝廷新氣象。南歸學士舊聲名。無端喚起中宵夢。欲寫離懷已不平。</text>
<title>送趙胤之 錫胤 赴晉州</title>,<text>落葉驚風散洛城。聖恩猶許一麾行。向來進退知君意。此日推擠見世情。歸興已隨南鴈杳。寸心應拱北辰明。離亭更起新亭感。回首遼 缺 淚不晴。其二昨問歸期君未歸。朝來忽報戒驂騑。危班此日難容跡。末路何人早見幾。嶺外風光輸彩筆。峽中秋色媚斑衣。臨歧莫作榮枯恨。三十爲州古亦稀。</text>
<title>挽鄭震伯 雷卿</title>,<text>生世如今際不辰。眼看時事日酸辛。孤城雨雪經千變。異域風沙泣二春。奇禍忽同三學士。聖恩難贖一儒臣。泉臺定抱窮天慟。慈母高堂白髮新。</text>
<title>挽昌原正</title>,<text>翩翩公子趙平原。妙歲風流逈出羣。一代殊恩分寶玉。四時行樂寄芳樽。可憐短歲渾如夢。何處淸都已返魂。不待明年春草綠。忍看秋色鎖梁園。</text>
<title>送贅翁廵檢之行 時差祭入齋。不得送江上。大雨終日。</title>,<text>凉雨蕭蕭晩不晴。想君何處滯行㫌。宸心已寄三南重。王事惟知七尺輕。盪海風雲迷戰艦。當秋皷角動邊城。淸標乍隔樽前會。搖落其如別後情。其二拓戶頻看晴未晴。搖搖心緖似懸㫌。何心砌下虫聲咽。却羡天邊鴈陣輕。遊子歸寧仍使節。長公能養亦專城。平生忠孝君家事。應鎭南憂慰聖情。其三北漠陪從眼不晴。三藩受命又巡㫌。朝廷莫問人多少。男子終爲國重輕。芳燭淸樽尋舊跡。亂蟬踈雨過何城。齋居竟負河橋別。門掩秋風一倍情。</text>
<title>次姜公献韵</title>,<text>憐君潦倒鬂蕭蕭。媿我平生太寂寥。浮世莫論身外事。佳辰且聽醉中謠。凉飈古樹秋聲動。急雨高樓暑氣銷。中夜更揮憂國淚。何時月窟可焚燒。</text>
<title>送李士謙 行進 赴務安</title>,<text>亂來偏惜散朋遊。每向河橋一倍愁。才子聲名稱水部。使君行色得滄洲。天涯夢返高堂夜。馬上詩成幾處秋。仍憶季方纔近邑。弟兄爲政較誰優。</text>
<title>醉後寄公献</title>,<text>客散高樓醉夢長。滿天風露濕衣裳。三更桂影宜秋色。四壁虫聲得夜凉。嗜酒戕身猶不戒。出門無面亦堪傷。朝來剩被兒曹笑。更向樽前覔一觴。其二秋天寥廓鴈聲長。底事幽人涕滿裳。鶴駕何時歸故國。燕山此日倍新凉。江湖有約君應去。書劒無成我自傷。會待月明淸夜靜。竹林深處更飛觴。其三踈懶平生乏才長。趨朝自笑逐軒裳。年光瞥眼三秋盡。世事驚心一味凉。櫪下驊騮憐躑躅。霜前蒲柳任凋傷。閑居別有銷愁地。經卷盈箱酒滿觴。其四蕭然獨坐夜何長。頭不冠時又不裳。病後心懷偏作惡。詩來牙頰自生凉。經旬閉戶誰相問。對月懷人亦可傷。想得東隣無限興。小齋佳會引壺觴。</text>
<title>次姜公献韵。送趙胤之北行。</title>,<text>歸自南州地盡頭。飮氷西去不曾愁。忍將江左新亭淚。洒向遼陽古塞秋。天下幾時終有定。世間今日㝡堪羞。傷心鴨綠朝宗水。日夜滔滔向海流。其二抱病經旬不出頭。閉門高卧絆牢愁。秦城別語三更夜。薊北行裝八月秋。冠盖漫勞來去地。山河誰念陸沈羞。丁寧拜謁靑宮地。殊俗猶知第一流。其三自在儒冠趁日從。進期同仕退同農。多君早歲馳名譽。笑我平生作病慵。聚散幾回如夢寐。風塵各恨換形容。危時又作殊方別。回首燕山隔萬重。其四東峽幽栖媿未從。當時誰遣子歸農。南州紫綬身如寄。北闕靑綾夢亦慵。世事天機渾錯莫。秋懷別恨未從容。玆行定售春申計。好趁黃花拜九重。</text>
<title>次子裕</title>,<text>天地窮陰今歲晏。壎箎至樂此辰良。仰看皎日憂何有。纔倒深盃喜欲狂。萬事從來皆外物。一心終不媿經常。平生忠孝君應得。莫把元方比季方。</text>
<title>追贈子和赴韓山</title>,<text>先府文章一代驚。西淸地望二難幷。殊恩暫許專城養。傲骨非關作吏行。東閣梅迎花筆艶。北堂春媚彩衣明。公餘倘訪前賢躅。野老應傳牧隱名。其二杏花初綻雨霏霏。寒食東風獨掩扉。此夕忽聞君遠去。窮途誰與我相依。樽前客散身仍病。別後詩成鴈亦稀。憑憶嘉林小弟寓。異鄕栖息日呼饑。</text>
<title>送金羅州 尙宓</title>,<text>相國仙庄已寂寥。尙書門巷日蓬蒿。孤懷政似遼陽鶴。旅夢還占益部刀。故里風光雙涕盡。錦城行色九秋高。仍思嶺外看雲恨。霜鬂逢秋又幾毛。</text>
<title>挽吳參議 端</title>,<text>冠冕當朝數福城。季方曾擅老成名。銀臺近日身偏渥。玉節觀風鬂未明。丹穴鳳毛皆異彩。東床獜趾亦殊榮。只憐半百光陰促。何處秋山引曉旌。其二窮巷蒼苔斷去來。辱臨高駕一旬纔。劇知高義層雲薄。可忍㐫音此日催。死後恩綸光鼎席。夢中華屋落泉臺。傷心㝡是遼河別。應結幽明不盡哀。</text>
<title>與子和三昆季士會，子玄，咸卿。會飮終南。翌日咸卿有寄。遂步其韵。</title>,<text>諫議彈章凜銳毫。長公儒雅冠羣豪。邯鄲一代風流最。太白千秋姓字高。甕底尙酣都尉飮。霜前莫說使君螯。舍人退食偏多暇。何幸窮途得此曹。其二醉後延城筆禿毫。山陰舊守酒中豪。名騰再第文詞富。官亞三司地望高。命駕舍人思雪鱠。持盃吏部憶霜螯。西村病客偏無興。一座風流媿爾曹。</text>
<title>酒席。又用前韵。寄子和咸卿。</title>,<text>珠璣錯落競揮毫。四座風流一代豪。暝色入簷翠嵐重。淸光照席月輪高。新醅滿甕看浮蟻。兼味登盤當嚼螯。强倚顚狂拚日醉。向來嘲笑任兒曹。其二月色盈庭可辨毫。半酣詩興十分豪。樽前火照終南近。檻外凉生獨樹高。吾輩已謀今夜飮。何人謾憶九秋螯。憑君欲寫蘭亭會。莫把玆遊詑俗曹。其三莫把千匀較一毫。敢將踈懶逐英豪。誰憐病鶴形偏瘦。欲比明珠價自高。半世交情同附驥。一樽何處共持螯。新篇捴是驚人語。早識詩名壓水曹。</text>
<title>挽廣南君夫人 代作</title>,<text>將軍墓木已成圍。寂寞孀閨淚未晞。二品䟽封榮亦極。八旬遐筭古猶稀。塵埋鏡匣鸞無影。雲暗星宮㜈失輝。舍弟東床曾作贅。十年存沒重沾衣。</text>
<title>挽李留守 景稷</title>,<text>高門卿月照連枝。一代聲名最白眉。至行早從隣里識。大才偏荷聖明知。超陞地部身仍倦。特簡江都病不辭。看取島氓無限淚。峴山應有去思碑。其二江海蒼茫曉雨晴。棹歌悽咽引歸㫌。同朝涕淚悲辰已。異日安危憶老成。翰苑已看兒繼父。履聲無復弟隨兄。城西故里風流盡。喬木斜陽一倍情。其三嚴君同病又同隣。小子平生挹後塵。四序佳辰千日酒。一堂高會兩家親。風標乍隔登門地。談笑空思滿座春。回首故園秋色裏。竹林蕉葉捴傷神。</text>
<title>立春</title>,<text>庚辰臈月日壬申。葭管灰飛報立春。陰谷雪消枯木潤。凍池波暖蟄龍伸。亦知人事憂移樂。爭賀天時舊換新。從此此身無一事。百年忠孝奉君親。</text>
<title>送子裕</title>,<text>秋天寥廓鴈聲來。去住關心白髮催。商嶺幾年勞遠夢。洛城今日又離杯。當樓素月何須滿。繞砌黃花亦莫開。㝡是明朝分散後。亂山無數水縈迴。</text>
<title>別申汝萬 翊全 赴居山督郵</title>,<text>烏帶汩沒馬蹄間。玉署栖遑又出關。宦海自多平地浪。郵亭還作侍臣班。邊城畫角當宵怨。疊嶺陰雲盡日頑。千里壯遊還一快。莫敎覊思鬂成斑。其二嚴風捲地雪紛繽。病裡離懷一倍新。節序政逢南至日。路歧還送北歸人。行尋相國題詩處。想像淸江緩帶辰。試向鬼門關外望。五雲天末隔楓宸。其三久識超宗是鳳毛。妙年聲價壓詩髦。誰憐坦道淹鵬路。却笑微官似馬曹。波撼驛樓滄海近。地連沙磧白山高。相思莫恠音信斷。關塞蒼茫夢亦勞。</text>
<title>己卯秋。入齋宗廟有感。</title>,<text>當時廟㒵慘腥塵。百歲難容負罪人。至痛忍言遺失日。輿情㝡憤汚血辰。卽今掃洒渾無缺。從古園陵固有神。默筭世間多少事。閟宮秋夜泣微臣。</text>
<title>淸陰金公 尙憲 夫人挽</title>,<text>北窖孤臣故國歸。南來哀訃已經時。驚心未定生前痛。喜報空敎沒後知。龎德暮年携隱計。蘇州此日出還悲。丹㫌莫住維楊路。魂去應尋鴨水湄。</text>
<title>挽趙同知 代作</title>,<text>八十春秋又五霜。暮年閑興寄湖鄕。卽看膝下賢孫在。休恨生前令子亡。優老殊恩腰帶煥。莅民遺愛口碑香。傷心舊宅城南路。無復華筵壽一觴。</text>
<title>挽姜成川</title>,<text>淸標乍隔降仙樓。西郭歸來又一秋。蟄迹竟違床下拜。舊書空檢篋中留。銀臺邇列恩偏渥。玉節名區化更優。先輩至今零落盡。夕陽喬木不勝愁。</text>
<title>李舍人士會室內挽</title>,<text>賢弟佳城今宿草。慈闈倚杖只門楣。當年酷禍言猶慘。此日㐫音夢亦疑。桂樹凋花秋不宲。月輪沈彩夜偏遅。仍思諫議賓筵會。忍見停盃拭淚時。</text>
<title>走次白子元韵</title>,<text>幽居渾似謝塵氛。剝啄聲從午睡聞。半世兵戈悲失路。幾年湖海事耕雲。鳴簷細雨虫音閙。背壁殘燈夜色分。早晩田園聯袂去。釣徒漁子揔吾羣。</text>
<title>挽韓延安 代作</title>,<text>憶曾垂紱向塩州。見子羸形我已憂。簿領應知妨攝理。驅馳那得任行休。夢驚孤舘悲長夜。魂返秦城隔舊遊。峴首豊碑京兆柳。不堪陳迹入回頭。</text>
<title>權參議夫人挽</title>,<text>契托賢郞伯仲間。恭聞婦德著幽閑。從夫早降恩封誥。敎子能聯法從班。同室六旬俱白髮。孀閨七載又靑山。存亡㝡是驚心處。遷客江南未賜環。</text>
<title>南參議大夫人挽</title>,<text>名門毓德配名卿。八袠人間福祿贏。生子已看參議貴。有孫爭道侍臣榮。龍亡巨壑當時痛。劒合延津幾歲更。春盡廣陵丹遠。夜烏啼血助沾纓。</text>
<title>挽領議政平城府院君申公 景禛</title>,<text>平山家世擅吾東。降嶽當年氣槩䧺。日轂扶時詐大計。雲㙜畫處此元功。身同柱石安危係。位冠岩廊寵渥隆。從古似公知有幾。汾陽福祿始能終。其二天生豪俊逈超羣。身際風雲翊聖君。勳業爭推上柱國。褊裨皆列大將軍。傳家壯節同朝識。盖世威聲異域聞。看取哀榮無限處。白衣如雪曉江濆。</text>
<title>李子範大夫人挽</title>,<text>體素遺名萬口香。夫人哲範冠閨房。聯翩膝下三珠樹。燀爀朝端兩玉堂。箕筭向來當喜懼。板輿隨處倍光輝。平生慣作陶家客。語及諸孤涕自長。</text>
<title>沈直長 廷弘 慈夫人挽</title>,<text>二郞遊宦滯秦京。相對偏憐喜懼情。每賀遐齡踰大耋。擬看榮養奉專城。寸心未及三春報。哀訃先傳半日程。丹遠從湖海返。劒歸何處是延平。</text>
<title>挽朴慶州</title>,<text>湖海覊栖歲幾移。暮年身世病還隨。杜陵襟抱詩千首。李白風流酒一巵。每惜文星離闕逈。更憐卿月晉班遅。尊前不復聞淸謔。無限羊曇醉後悲。</text>
<title>挽具監司 鳳瑞</title>,<text>西來哀訃徹楓宸。聖主臨朝八彩嚬。十載多艱仍此日。一方宣化復何人。丹旌獨返湍州路。玉節空留浿水春。莫把冥徵論壽夭。二南生活幾千民。</text>
<title>挽尹同知 就之</title>,<text>南漢艱辛共備甞。▣對宵話最難忘。踈蹤久媿寒暄闕。浮世還驚石火忙。官視亞卿腰帶煥。名留五邑口碑香。一經有子諸孫盛。看取他時笏滿床。</text>
<title>贈張文哉還嶺郵。次趙長吉韻。</title>,<text>臨歧底事各傷離。游子深情我獨知。千里最憐爲客日。一年強半在途時。梅花古店堪乘興。雪夜郵亭更對誰。欲寫別懷偏作惡。把盃還復問前期。</text>
<title>挽分沙相國 李聖求</title>,<text>風期早荷聖明知。直秉銓衡進鼎司。謝傅望隆經濟日。范公憂切退休時。靑山有力收豪傑。黃閣無人作羽儀。仍憶去年江榭拜。亂鶯深樹卽今悲。其二雙珠一世並聯翩。出入朱輪擁後先。暇日共携花底客。風流不讓飮中仙。人間禍難無前古。澤畔分離又幾年。怊悵幽明便永訣。謝池春夢爲誰圓。</text>
<title>挽尹君玉 </title>,<text>靑春黃甲氣昂霄。卿月揚輝際聖朝。寶光纔看良玉琢。急風先遣好花凋。霜㙜舊栢依俙夢。畿輔甘棠蔽芾謠。存沒忍從都尉問。二郞墳草亦蕭蕭。</text>
<title>挽李政丞 代作</title>,<text>少日交情倒肺肝。向來名位絶朝端。踈蹤抱病參尋懶。舊意逢塲禮數寬。昭代羽儀瞻鼎席。暮年心事寄江干。人間屈指同庚盡。一哭公私淚不乹。</text>
<title>挽尹判書 代作</title>,<text>名相門中四弟昆。一時冠冕共騰騫。先朝宿望銀臺峻。聖世殊榮水部尊。十載籌司仍盡瘁。九重醫問㝡便蕃。夫人襄奉纔經月。忍見丹旌復出門。</text>
<title>挽南僉知 季夏</title>,<text>人世稀看八袠尊。一星南極照高門。聯翩丹穴看三鳳。次第滄溟化二鯤。優老殊恩頂玉耀。莅民遺愛口碑存。偏憐孝子終天慟。無復斑衣奉壽樽。</text>
<title>李判書汝省 景曾 大夫人挽</title>,<text>餘百兒孫點頷知。夫人福德古今稀。天王小主調甘旨。參判尙書舞彩衣。九袠遐齡當喜懼。兩都榮養倍光輝。江城半夜林烏血。何處秋山素幔歸。</text>
<title>尹參議 絳 大夫人挽</title>,<text>今子淸朝侍從臣。上游便養聖恩新。趨班鎭擁靑綾被。入室常爲彩服身。欲報春暉寧有極。可憐西日忽無晨。江頭執紼三千乘。泣盡賓筵戀德人。</text>
<title>挽趙監司</title>,<text>先子於公事以兄。賢郞與我又同庚。自憐泣血三霜盡。每憶樞衣一水盈。班序竟遅卿月進。丘園終老野翁盟。立朝言行平生在。看取他時太史評。</text>
<title>將赴北京。寫懷贈諸弟。</title>,<text>遷襄大計至今稽。萬事思量意欲迷。仲父沉綿猶枕席。偏親將攝尙刀圭。吾當暮境身仍倦。爾是芳年面亦黧。相對不禁無限淚。可堪明日又天西。</text>
<title>挽高僉知</title>,<text>堂堂節義日星明。擧世知公有父兄。蓮榜占魁傾士望。蓬山領暇繼家聲。十年潦倒窮愁在。萬事沈冥醉夢驚。怊悵南雲隔千里。祖筵鷄酒負平生。</text>
<title>挽曺監司</title>,<text>公按關東我向燕。臨行一枉尙依然。歸程痛哭初傳訃。別語追思已隔年。宦止亞卿猶宿望。魂招眞境卽仙緣。吳興筆法今難得。碑版惟應處處鐫。</text>
<title>挽閔判書 聖徽</title>,<text>一字題時一涕隨。此懷那盡此哀詞。長途積雪聯鏕役。古館中宵易簀悲。獨伴新春歸故國。忍看星駕作靈輀。楓宸慟惜絲綸切。入地猶爲聖主知。</text>
<title>挽昇平府院君北渚金相公 瑬</title>,<text>河淸千載蔚風雲。天挺英豪翊聖君。五入巖廊三上相。重盟帶礪再元勳。文章經世今誰並。節義傳家古罕聞。看取數行臨絶筆。一心憂國見忠勤。其二逝水滔滔自不停。相公冠冕又玄扃。人間盛業功言德。身後高名日月星。已識去來關氣數。可憐朝野失儀形。仍思十載存亡慟。忍見槐陰只滿庭。其三外祖同公屛逐時。比隣西郭日相隨。趍隅幸作登門客。飽德非惟問字師。高義敢忘生死際。寸心常媿起居遅。靈筵辜負南豊奠。泣檢燕山贈別詩。</text>
<title>挽右議政西華李公 行遠</title>,<text>江老遺風見乃孫。妙年符彩藹孤鶱。靑雲不藉吹噓力。黃閣仍紆眷注恩。國有猶爲存大體。家無機事卽閑門。灣江半夜台星拆。依舊沙堤獨返魂。其二纔聞玉節過西京。㐫訃俄傳夢亦驚。浮世本來同逆旅。深杯豈必誤平生。弱兒扶服將何保。伯氏沉痾近轉嬰。無復高軒揮健筆。獨留篇札篋中盈。其三年輩差先臭味宜。曾陪兩舅共追隨。陳遵好事頻投轄。謝傅風流或進棋。浮世向來惟涕淚。此生何處托襟期。潘南德水俱零落。哭送靑山在一時。</text>
<title>卛家兒榮墳後有感</title>,<text>緋衣畫角引前程。傳馬兼蒙藥榮。稚子小科由積慶。卯君同榜屈高名。墳塋未覺高三尺。涕淚先傾嘯一聲。努力汝曹須展步。早登雲路慰慈情。</text>
<title>挽南政丞 以雄</title>,<text>金天爽氣澈氷壺。卓𣂈風流一代無。三秉銓衡留藻鑑。再膺台鼎協訏謨。交情莫逆吾諸父。淸操相傳士大夫。痛哭世間先執盡。此生何處更趍隅。其二渤海乘槎奏九天。喬山泣血又三年。孤城雨雪思同舍。大漠風沙歎獨賢。幾處險夷臣節盡。向來名位主恩偏。丹旌此去畿湖路。父老猶吟蔽芾篇。</text>
<title>丁正郞大夫人挽</title>,<text>貞夫人貴壽踰耆。一德從三始卒宜。子壻聯翩皆近侍。兒孫羅列捴手姿。人間福祿知無憾。泉下逢迎會有期。多少陶家席上客。白衣如雪送靈輀。</text>
<title>蔡副學 裕後 大夫人挽</title>,<text>官路迢迢旅櫬遅。北堂猶待暮歸兒。人間反面終無日。泉下鍾情倘有知。學士侍郞俱儁望。䟽封榮養又遐期。三從懿德平生事。看取張林特筆碑。</text>
<title>挽李知事 久澄</title>,<text>名祖遺芳萬口傳。家聲爭道乃孫賢。先朝法從三司遍。聖世恩榮八座聯。南極老星方動彩。東床華燭復開筵。駱峯故里耆英盡。喬木悲風倍愴然。</text>
<title>挽林承旨 埬</title>,<text>不是趨朝病見妨。歸心每逐鴈南翔。浮榮久厭鵷鴻列。漫興常誇水竹鄕。錦里仙庄依舊在。銀㙜直被至今香。偏憐白首鴒原慟。生別終爲死別長。</text>
<title>挽沈全州子美</title>,<text>高才儁望好風神。孰不期公遠到人。歷踐雲程摶翼早。重攀桂籍戴貂新。䧺州政化名留石。浮世光陰鬂末銀。忍把㐫音傳澤畔。塞天哀鴈影無隣。</text>
<title>挽兪監司 省曾</title>,<text>魁甲聲名獨冠羣。歷敭華貫際風雲。同朝父子三廵察。曠世尊榮萬石君。贈以貳公恩至渥。年踰七袠古稀聞。欲知臺省遺芳在。看取他時太史文。</text>
<title>挽趙知事</title>,<text>文章卓犖漢西京。稷下高談四座驚。血指侍湯傳至行。濡毫射策擅芳名。年垂九袠知遐筭。跡遍三司到上卿。怊悵風流先輩盡。夕陽喬木不勝情。</text>
<title>見李存吾書。詩以答之。</title>,<text>誰傳尺素自洪陽。顚倒開緘怳對床。薊北行人歸故國。湖西傲吏困彈章。交遊落落心千里。世事悠悠夢一塲。㝡是把樽相憶處。小齋寥落竹風凉。</text>
<title>挽李佐郞 子芳</title>,<text>名譽當時出輩行。筆鋒遒硬欲追王。雲霄志屈摶風翮。省署官遅應宿郞。花縣漫敎留片石。板輿無復奉高堂。春來物色渾閑事。却憶茅齋舊把觴。其二情誼平生骨肉親。貞陵舊巷又比隣。芳塵不隔頻聯榻。大白相酬幾吐茵。芝宇未凋催短景。草心無路報三春。他時諸從團圓會。忍見樽前少一人。</text>
<title>挽李永興 志定</title>,<text>喬木高門七弟兄。滿堂金玉耀簪纓。文章早歲馳芳譽。筆法當今擅盛名。燀爀家聲猶舊日。升沈宦路任平生。明君一語眞華衮。前席丁寧奬老成。其二公罹無妄且經時。愧我踈慵一候遅。關外尺書思遠訊。里中杯酒失前期。玉貂進秧頭仍雪。銅虎分憂口是碑。不復高堂揮健筆。壁間遺墨尙蛟螭。其三判校墻連都尉家。曾題春帖共吟哦。籬邊種菊論長短。燈下持杯較少多。舊事如今渾夢寐。陳▣隔若邈山河。孤舟素幔秋江杳。淚洒西風逐逝波。</text>
<title>挽畸翁鄭大提學 弘溟</title>,<text>名高谷口振京都。氣槩文章望宲俱。半世沉淪公議屈。兩朝遭遇主恩殊。重盟藝苑身光老。一卧鄕山病未蘇。怊悵南雲杳千里。瓣香無路奠生芻。其二摻別城東歲未更。南來消息便幽明。先人早托金蘭契。小子寧殊骨肉情。夢裡風神如宿昔。醉中談笑想平生。書床贈我今猶在。日日摩挲淚滿纓。</text>
<title>趙判書夫人挽</title>,<text>消息茫茫鴨水湄。閨闈末疾已濱危。誰知意外驚心事。竟作天涯隔世悲。望眼空留山上石。覊懷先夢臼中炊。尙書早晩還家日。淚盡蘇州一首詩。望眼空留。一作萬古別懷山上石。覊懷先夢。一作一秋覊夢臼中炊。還家。一作東歸日。</text>
<title>挽李晉州 存吾</title>,<text>靑春魁甲氣昂霄。濶步鵬程萬里遙。良玉合成淸廟器。急風先遣好花凋。鵷班簪笏皆輝爀。鳳閣聲名已寂寥。聞道雙鳧又客路。不知何處旅魂招。其二知州知郡捴無卑。學士今年且一麾。等是嶺湖俱傲吏。任他榮悴異前時。人非薄相宜遐展。天又何心屈短期。怊悵故山埋玉地。定將遺▣寄江籬。其三枯槁形容惜別餘。每憐官况復何如。淸標不隔天涯夢。遠訊纔看嶺外書。幾歲僑居詩榻近。半生行樂酒壚虗。瑤琴獨抱峩洋恨。雪裡孤吟淚滿裾。其四孤櫬何時返故園。纔逢酷似各聲呑。親儕泛愛風流篤。末路誰知行誼存。湖外渾家難寄食。洛中無室可迎魂。襟懷平生在。尙記臨江把臂言。</text>
<title>許判府事 徽 夫人挽</title>,<text>判府當今地上仙。夫人壽福世聞偏。金貂令子頭成雪。蘭玉諸孫膝置玄。南極老星光忽减。西山落照繫無緣。平生懿德通家識。看取他時女史編。其二北堂春滿壽辰巵。參判腰金舞彩時。共享遐齡人世罕。重經醮禮古今誰。三牲榮養應無憾。寸草深誠豈有涯。㝡是暮年欒棘甚。纍然衰絰若爲支。</text>
<title>挽李正厚 基</title>,<text>名祖家庭法訓遺。泮宮聲價士林推。中年未展飛騰志。暮境猶看骯髒姿。官到九卿非薄宦。澤留三邑是豊碑。多公解紱歸來勇。季世高風更有誰。其二庭前不必植三槐。積慶元從厚福來。膝下斑衣聯玉樹。日邊鳴珮兩銀㙜。閑居漫興惟花塢。抱病風流亦酒杯。浮世八旬寧有憾。寸情偏爲棘人哀。其三中秋初八公初度。先子生辰五日先。迭把杯樽拚勝會。叨陪杖屨祝遐年。光陰荏苒惟雙涕。耆舊凋零盡九泉。喬木夕陽無限恨。薤歌凄斷上江舡。</text>
<title>挽李承旨 䅘</title>,<text>銀㙜哀訃徹明光。天語丁寧倍惻傷。朝燭乍違淸禁漏。直被猶襲御爐香。人憐庾衮終罹疫。齒驗何祗舊夢桑。最是西河臨老痛。等閑行路亦摧膓。</text>
<title>挽金僉知 守濂</title>,<text>城南喬水尙依然。相國家聲季子賢。積慶庭趨都御史。遐齡身作老神仙。官閑樞府升三品。贈冠台堦賁九泉。怊悵北堂春寂寞。彩衣塵暗撤華筵。</text>
<title>挽林洪州 塼</title>,<text>尙記臨行枉訪時。憐君羸悴氣低垂。名區縱得湖山勝。暮境其如疾病隨。數月治聲騰百里。十年華譽遍三司。銀㙜直被香猶在。不見雙鳧返玉。</text>
<title>挽張修撰 文哉</title>,<text>昨過靈筵奠一觴。門庭蕪沒已悲凉。年非暮境君何遽。堂有雙親孰更將。恩賵又兼哀詔惜。直衾猶襲御爐香。吾今再哭同庚友。浮世存亡日覺忙。</text>
<title>挽奇順天 晩獻</title>,<text>昇平一別尙依然。歸卧畿庄病已纏。復魄還當泣血日。回膓已自喪明年。薇垣栢府芳名在。關北湖南美績傳。早晩高陽經過地。擬將鷄酒哭新阡。</text>
<title>挽宋典籤 淵</title>,<text>湖海風流骯髒姿。暮途何處托生涯。陶潛向老猶揮筆。賈傅臨終亦把巵。半夜未醒千日醉。八旬纔減一年期。從今中表尊行盡。泣檢新春索酒詩。</text>
<title>挽梁淸風長卿</title>,<text>尺素曾從寒碧樓。聞君病劇爲君憂。雙鳧未返西淸曉。孤櫬先歸故里秋。玉署餘香宮錦在。桐鄕遺澤口碑留。佳城漬酒知無路。回首南天涕泗流。</text>
<title>挽鄭別坐 至和</title>,<text>相門淸議自家聲。雲路飛騰捴列卿。誰使督郵先抱病。獨憐科第未成名。郞僚厚分纔同省。庚契交歡隔此生。最是北堂聞夜哭。季方何語慰慈情。</text>
<title>挽洪寧越 命顯</title>,<text>纔從東峽返雙鳧。一病經秋竟未蘇。每憶昔年趨里社。不堪先輩盡泉途。頹齡剩得踰花甲。美績重看佩竹符。衰絰纍然那忍對。白眉交誼最諸孤。</text>
<title>挽李參議 省身</title>,<text>藥老聲名擧世知。家庭法訓乃孫宜。淸朝宿望三司遍。暮歲卿班一步遅。偃蹇曾分湖外竹。優遊不癈病中巵。相門餘慶今猶古。㙜省聯翩見二兒。</text>
<title>挽韓政丞 興一</title>,<text>詩禮家庭法訓遺。早將名譽際淸時。人推地望常銓席。身代天工卽鼎司。萬里歸來年未換。兩朝勞悴病還隨。偏憐晉接延英日。不見峩冠上玉。</text>
<title>挽李參判 景憲</title>,<text>德水名家盛弟兄。滿床簪笏世皆榮。風流次第歸黃壤。春色凄凉减紫荊。留後間持三輔節。知申迭亞四曹卿。公私碑版題應遍。輝映千秋看筆精。其二通家八誼再連姻。小子平生挹後。每憶昔年陪勝會。卽看前輩有誰人。身先病瘁虧遐筭。兒已飛騰作從臣。喬木夕陽無限淚。薤歌凄斷廣陵春。</text>
<title>挽許判府事 徽</title>,<text>孤城風雪翠華巡。守土周旋賴有人。終始竭誠惟爲國。死生隨處却忘身。尙書曳履刑工並。判府肩輿齒爵均。太史他時應立傳。兩朝淸白更誰倫。其二龜鶴遐齡八袠過。如公福祿世無多。榮騰父子𡱝金帶。喜溢兒孫大小科。衰境飭躬猶少日。暫時乘化亦微痾。偏憐泣血欒欒影。齊斬連年髩盡皤。</text>
<title>挽睦知事 叙欽</title>,<text>玄老家聲有乃孫。一時三璧並騰鶱。鴒原斷影靈光在。鮐背遐齡洛社尊。向日榮華輸子侄。暮年心事寄郊園。從今不踏靑坡路。懷舊那堪過此村。</text>
<title>挽黃驪州 瀡</title>,<text>望子山高只斷魂。逐臣何處阻晨昏。誰知舊抱沈綿病。不待新春放赦恩。宦迹穎川賢路屈。家聲太史盛名存。從今忍向西門過。先輩風流盡九原。</text>
<title>挽延川君 景嚴</title>,<text>相公文彩壓詞垣。有子承家器宇存。淸世升沉先輩惜。暮年班序上卿尊。斜川物色餘三逕。洛社風流盡九原。宦跡只看京兆柳。不堪沾泗望西門。</text>
<title>挽林判書 墰</title>,<text>通才發軔較差遅。一蹴靑雲果有時。八座飛騰猶未老。十年燥濕已忘疲。天心幾許須銓席。地望方期進鼎司。聞道九重哀詔惜。死生終荷聖明知。其二纔聞星駕渡淸川。凶訃俄傳理豈然。浮世本來同逆旅。客程何遽减天年。東華舊宅人誰過。南國新居秋可憐。痛哭臨江成永訣。此懷那盡此哀篇。</text>
<title>洪監司 命耉 夫人挽</title>,<text>按使忠魂何處祠。至今追憶有餘悲。城崩不盡人間痛。劒合惟存地下期。身着彩衣趍學士。手調甘旨降王姬。爭看秘器東園出。前後哀榮捴聖慈。</text>
<title>朴南原 濠 大夫人挽</title>,<text>廣寒樓上壽星輝。紫綬聯翩映綵衣。遐筭近期今罕見。異恩優老古猶稀。居家哲範終無懈。同穴深盟定不違。爲是平生元伯母。六年存沒淚重揮。</text>
<title>尹參判  夫人挽</title>,<text>都憲封塋宿草悲。夫人自恨死隨遅。沉痾已到難醫境。至痛終如在疚時。劉尹志違供旨瀡。大家情迫哭門楣。孀閨血屬差堪慰。一女猶能有二兒。</text>
<title>挽李正 井男</title>,<text>終南纔罷踏靑遊。一病居然萬事休。位截公卿爭許與。性踈杯酒亦風流。圖書滿壁家猶磬。談笑開襟客輒留。仍憶往時床下拜。亂鶯深樹不勝愁。其二前秋喜氣溢高軒。蓮桂交輝子若孫。浮世吉㐫還倚伏。暮年存沒奄朝昏。循良美績曾州府。淸白遺風舊相門。臨挽不禁無限淚。兩家情義夙連婚。</text>
<title>挽權淸河 伉</title>,<text>文章先府禍偏奇。丹穴猶看鸑鷟遺。天必有知應食報。人今止此又堪悲。孟郊心事惟耽句。傅奕生涯不廢巵。最是親朋嗚咽處。數行臨絶托孤詩。</text>
<title>延城君夫人挽</title>,<text>季子當年佩印遅。處窮猶樂室家宜。一朝勳業靑冥逼。二品恩榮紫誥隨。篋有綦巾知儉德。庭留玉樹捴佳兒。泉㙜定抱無涯痛。慈母高堂白髮垂。第一句。一作憶昔梁鴻避世時。家貧猶賴孟光隨。第二句。一作一朝勳業尙書進。三紀榮華命服宜。</text>
<title>挽兵判朴尙之</title>,<text>七歲三超宲驟陞。望隆輿論恰然稱。中兵掌政門寧熱。素業傳家操是氷。小飮豈曾關大限。流星先已報妖徵。殘生閱盡存亡際。痛哭人間失友朋。其二無端㐫訃徹明光。哀詔丁寧降十行。年欲始衰才未展。生應不偶奪何忙。向來夷險惟思分。夙夜勤勞倘有傷。依舊草堂詩滿壁。可堪秋色日荒凉。其三吾生丙午子壬寅。年事纔差老態均。齒豁自憐妨飮啖。鬂衰猶喜見精神。輶車政向殊方路。玉樹將埋底處塵。卽遠又當辭陛日。范卿終負祖筵晨。</text>
<title>李秀才內挽</title>,<text>纔偕椿府作燕行。聽說門楣二竪嬰。嫁未十年胡奄忽。生如春夢不分明。開箱忍見遺衣在。接屋空敎小搆營。早晩郞君登第日。兩家相對若爲情。</text>
<title>挽李同知 行健</title>,<text>淸江遺訓卽家傳。雙璧飛騰步武聯。每惜相公先奄忽。還憐伯氏久沈綿。西樞地散優祠祿。學士朝回敞壽筵。尙憶銀㙜鳴珮處。九門仙漏夢依然。其二貞陵僦屋昔比隣。每侍先人躡後塵。已識胸襟鋤畛域。更看談笑露天眞。飮因無事渾忘病。淸是傳家不厭貧。哭向秋原雙淚逬。薤歌催棹上龍津。</text>
<title>挽海平君</title>,<text>王孫華屋鎖塵埃。依舊黃花寂寞開。劇飮尙嫌千日少。短期其奈五旬催。空留櫪上曾調馬。誰進床頭舊把杯。㝡是北堂無限痛。滿庭瓊樹一枝催。</text>
<title>挽李參議月如</title>,<text>氷雪淸標第一人。早看貂玉映簪紳。登筵蘊藉談經細。補闕尋常袖草頻。萬里雲霄曾熟路。數年田舍卽閑身。懸知病裡猶丹悃。夢趁銀臺聽漏晨。其二童丱交情到白顚。向來衰相較誰偏。病脾喜飮君常戒。豁齒妨餐我亦憐。久廢參尋非坐懶。却驚消渴已經年。春初一訪成千古。泣檢燕山贈別篇。</text>
<title>送郭欽魯赴平山任所</title>,<text>西門孔道是東陽。旁午如今更倍常。故遣㙜臣蘇弊瘼。卽看朝議重關防。味兼山海皆宜養。路過坡湍亦不長。莫恨晨昏違定省。老星楊彩照高堂。</text>
<title>挽趙政丞 翼</title>,<text>平生禮學得專功。歷事三朝望實隆。百行於人皆本孝。一心惟國卽爲忠。希文退亦憂天下。司馬歸仍卧洛中。無復引經承顧問。九重何日不思公。其二相公聲譽自賢關。終始名完進退間。素節豈徒人起敬。淸風能使俗廉頑。輿情共竚黃扉返。晩景仍投綠野閑。讁見中台萬民痛。龍門况絶此生攀。</text>
<title>挽金哨官 廷標</title>,<text>風神秀出萬夫間。百步穿楊世聳觀。幾歲田園拋壯士。一秋京洛繫微官。僑居冷落身仍病。舊壠蕭條骨亦寒。聞道老親携婦泣。等閑行路共悲酸。</text>
<title>別子喬赴燕</title>,<text>夷險何曾入較量。暮途方覺別愁長。錦城縱遠猶吾土。燕塞先寒况異疆。此路驅馳誰得免。頻年辛苦我偏甞。獰風虐雪朝來甚。不待分携已斷膓。</text>
<title>次咸卿寄示韻</title>,<text>孤懷悄悄向誰開。却喜詩筒去又廻。人世不堪風樹痛。鬂毛其奈雪霜催。餘生到底惟雙涕。舊習逢塲強一杯。想得山陰無限興。夜深池閣獨徘徊。</text>
<title>齋舍無聊中。里中諸人來見。詩以謝之。</title>,<text>孤坐山齋意悄然。里中知舊幸聯翩。餘生不死猶今日。衰鬂相看各暮年。雪擁踈籬聞急杵。天寒飢雀下荒田。明朝掩淚尋歸路。苦被人間事故牽。</text>
<title>有感口占</title>,<text>餘生孤露欲誰依。呼母呼爺羡彼兒。晨謁還如問寢地。暮歸空憶倚閭時。人間泣血終何極。夢裏承顔只自疑。回首湍山纔掩土。此身無處不成悲。</text>
<title>挽李參判 子範</title>,<text>太史家聲有典刑。一年三榜一魁星。談間爽韻胸無滯。醉後淸詩筆不停。地望佇看躋峻秩。天公何意嗇遐齡。延英奏事羣英集。尙憶峩冠上紫扃。其二明庭雙鳳共聯翩。出入朱輪看後先。朝退恒携花底客。風流不讓飮中仙。三秋門掩身仍倦。一局棋閑病可憐。最是春來池草綠。惠連孤夢爲誰圓。其三當吾除制荷君尋。握手相看舊意深。行步乍艱猶係念。死生長訣若爲心。新阡未掛延陵劒。故匣俱亡子敬琴。酒賦從遊如昨日。一回追憶一沾襟。</text>
<title>次咸卿臘日寄示韻</title>,<text>誰將佳什慰吾思。錦繡光輝看陸離。臘日寄詩應有意。良辰會面豈無期。殘年一病杯尊廢。永夜孤懷雪月知。回首駱山銀世界。向來豪興未全虧。</text>
<title>又次前韻。呈洪沂川 命夏，曺晦谷 漢英。</title>,<text>閑忙異路謾相思。阻面還嗟數日離。多病半生同沈約。賞音千古遇鍾期。先春冷蘂愁邊盡。未臘寒威雪後知。終夕閉窓無一事。心潛物理看盈虧。</text>
<title>洪承旨大夫人挽</title>,<text>孤露餘生媿獨存。羡他將母奉晨昏。况爲孝子忘形友。久荷慈閨截髮恩。北闕朝回趍彩服。南州天借養魚軒。林烏半夜啼成血。忍見春暉屬上元。</text>
<title>立春</title>,<text>新春鶴禁夢維何。吉叶熊羆讖應多。跛躄小臣同造賀。愚蒙兒子亦登科。光生門戶知殊渥。喜極公私失舊痾。日把深杯娛晩景。任他雙鬢自皤皤。</text>
<title>別湖南伯權子明 堣</title>,<text>淸朝方岳屬時髦。六載三南遞擁旄。兼尹任專須得重。答恩心切敢言勞。銀臺曉漏辭香案。棠路春風拂錦袍。淹病在床違出餞。謾將詩句當尊醪。其二經冬抱病老禪如。萬事人間念已踈。有酒不妨迎好客。閉門惟喜看新書。常思公擇藏千軸。誰遣中郞贈五車。聞道湖南多鏤版。剡藤休惜損營儲。</text>
<title>別朴尙州仲久 長遠</title>,<text>千里孤臣返洛城。三霜草土愧餘生。間關嶺海憐蘇老。邂逅宮門憶晉卿。人事各驚雙鬢改。主恩猶借一麾榮。商山熟路潘輿穩。泥露當時此避兵。</text>
<title>別金靑松 震標</title>,<text>魁星曾照曲江遊。貂玉爭看鬂未秋。水部行裝仍傲吏。島潭風月舊仙舟。應從物外探眞訣。豈識人間有別愁。前後嶺湖淸賞遍。絶勝何遜再楊州。右次沂川韻其二一麾南去又名州。憶昨纔回寒碧樓。豈是全家多道氣。每從眞境作遨頭。商顔地近芝堪採。太白山深仙可求。媿我風塵空老矣。謾勞魂夢在丹丘。</text>
<title>聞兒輩煮艾三淸洞書寄</title>,<text>三淸洞僻絶囂塵。煮艾偏宜二月春。夾路蒼松渾作盖。緣溪細草不須茵。還將勝賞輸兒輩。誰遣沉痾絆此身。寄語座中濡筆客。分留物色屬閑人。</text>
<title>次靑湖寄示韻</title>,<text>兩篇詩思十分淸。吟罷還宜握手迎。京尹向來淹禁直。沂翁何處作閑行。愁邊已覺三春盡。病裏都無一事營。欲把短章酬盛意。誰言擲地響金聲。</text>
<title>別海伯元羣玉 萬石</title>,<text>春天玉節去如飛。三十觀風古亦稀。趁日銀㙜纔密邇。經年綵服又離違。時當候客煩能靜。政尙便民化並威。湖嶺至今棠詠在。好將庭訓繼光輝。第二句。一作爲輟銀㙜新簡擢。敢言萊服又離違。</text>
<title>次遠接使沂川韵</title>,<text>男兒何處不宜遊。苦厭龍灣候客舟。西去使華關外滯。北來塵色望中浮。山河宛是朝天路。皷角翻添出塞愁。欲寄和章題更懶。滿腔悲憤幾時休。</text>
<title>次幼能別沂川韵。贈平壤迎慰使金參議 壽恒。</title>,<text>病卧空齋頭不巾。西郊咫尺隔行塵。追思禮接皇華地。可奈生爲弱國臣。忠信已敎殊俗敬。文章亦爲乃家神。淸風石室遺祠在。怊悵烟花又一春。第三句。一作到處樓㙜應有感。向來騘馬亦勞神。</text>
<title>次李弟長卿 殷相 韵。寄靑湖捴府直廬。</title>,<text>祭酒平生氣槩豪。鉤陳宿衛北辰高。還從禁裡携仙侶。更憶墻頭過濁醪。白首自憐前度客。玄都應有後栽桃。題詩爲寄雲安味。擬待朝回日典袍。</text>
<title>又次前韵。寄趙學士仲初。</title>,<text>玉署詞臣一代豪。花磚緩步五雲高。渴思仙掌金莖露。興在東坡玉色醪。日影漸移溫室樹。春光欲放上林桃。詩來價倍衡陽紙。不數龍門奪錦袍。</text>
<title>次沂川到所串寄示韵</title>,<text>星軺千里又西遊。猶喜詩筒數遞郵。燕鴈差池曾此路。關河跋涉卽新愁。佳辰抱病常懸榻。何處題詩獨倚樓。軟脚逢迎知已近。幾篇歸詑故人不。</text>
<title>贈幼能山所之行</title>,<text>駸駸歸馬指嘉陵。恩暇光輝一倍增。寒食途中吟白雪。直廬天上夢靑綾。濠梁遅日收魚網。蕭寺淸宵點佛燈。回首高峯淹病恨。向來行止付枯藤。</text>
<title>次靑湖韵。兼示趙學士松谷。</title>,<text>窮巷蒼苔客不來。任他花事一春催。誰憐藥愁仍病。只遣詩筒去又迴。遅日愛聞幽鳥語。狂風恐損小桃開。佳辰尙許聯翩過。擬把樽前滿滿盃。</text>
<title>次金久之 壽恒 步靑湖贈沂川韵。寄呈行軒。</title>,<text>度幾山蹊涉幾灣。暫時行役亦間關。催春物色渾無興。過眼樓㙜自在閑。客路可堪寒食近。征驂應趁小桃還。開緘剩得驚人語。多少幽愁賴尒刪。</text>
<title>次金久之到坡山記行韵</title>,<text>西望關河路杳綿。想君何處憶秦川。還憐儐接當今日。政坐飛騰在妙年。舊迹獨尋獜馬窟。淸標肯浼犬羊膻。詩筒莫遣傍人諦。字字無非感慨篇。</text>
<title>聞子喬渡江之報。口占書記。</title>,<text>燕路行人隔歲還。渡江消息喜平安。軺車坐卧猶知倦。鞍馬駈馳倍覺難。客舍何如孤店宿。官厨差勝異鄕餐。春城政値花如海。軟脚逢迎擬罄歡。</text>
<title>踏靑寒食日。應韵戱占。</title>,<text>踏靑寒食節稱佳。士女紛紛政滿街。遠客此時思舊墓。麗人何處試輕鞋。靑楓已覺新烟起。細草爭抽舊色埋。回首高峯霜露感。病中扶杖步虗齋。</text>
<title>次沂川步靑湖韵</title>,<text>庭梅落盡小堂深。時誦傷春杜老吟。千里故人惟有夢。一番驕虜又驚心。回頭關路塵如海。入眼詩篇爽滿襟。題詩和章無限意。夕陽空羡鳥投林。</text>
<title>聞幼能自松楸還。書寄江上。</title>,<text>行盡嘉陵十二灘。櫓聲伊戛到江干。何來太守停鳧舃。爭道中丞戴豸冠。楮島烟花堆錦繡。蓬山雲幕盛杯盤。憐吾抱病門常掩。回首東湖縮地難。稽山太守同舟云。故第三及之。</text>
<title>聞晦谷自松楸還。書寄江上。</title>,<text>松楸恩暇趁淸明。往返纔爲數日行。薇省已聞虗席歎。萱闈應切倚閭情。離披宿草心何忍。歷亂山花眼不晴。想到春江應倚棹。病夫無計佩壺迎。</text>
<title>寄沂川行軒</title>,<text>跋涉關河路幾千。歸時行役亦應然。身心已許艱虞際。顔髩都非少壯年。謾把淸詩何處用。曾敎殊俗盛名傳。懸知會面無多日。欲寄深情又一篇。</text>
<title>又步前韵。寄沂川。</title>,<text>安得春醪斗十千。與君相對醉陶然。天時却恠花仍雪。旅况應愁日抵年。望裏終南知已近。途中尺素喜頻傳。今宵想到坡山舘。點檢奚囊定幾篇。是日洒雪。故第三及之。</text>
<title>次長卿別同春堂宋公 浚吉 韵</title>,<text>堯舜君民庶可期。如何經賦故園歸。方將邃學逢時展。豈有遐心與世違。進退自能全素履。陶甄誰復贊玄機。春堂物色應無𧏮。依舊晴窓對翠微。其二初心豈必混羊裘。勇退非如在急流。已見入朝優禮數。寧同出晝任行休。重宸有待終須起。前席無人是孰憂。怊悵白駒攀不得。謾將筆札篋中留。</text>
<title>謝龜谷老人。自賀七耋之韵。</title>,<text>蓬山瑤草四時靑。不管塵間月變蓂。肯逐眞人探寶訣。能將道氣制頹齡。詩名半世傳黃鶴。仙籍他年訪紫冥。聞說學徒常滿座。伏生標格看亭亭。</text>
<title>別金化李使君 東稷</title>,<text>親朋期待不尋常。志業差池又縣章。僻邑眞同勾漏令。通才曾擅版曹郞。山連楓嶽仍仙境。海變桑田卽戰塲。忠烈祠前須一酹。千秋正氣亘穹蒼。</text>
<title>次伴送使沂川寄靑湖韵</title>,<text>吾儕晩景幸相依。乍別還驚折柳絲。佳節一年淹舊病。故人千里有新詩。天涯物色鶯初囀。關外山川馬亦知。已了王程行役債。莫敎歸旆更遅遅。</text>
<title>寄沂川</title>,<text>皇華舊路接灣城。亂後偏傷此送迎。千里山河空洒淚。一時離合且關情。征軺短夢驚殘角。候舘孤吟聽早鶯。最是客邊燈夕近。不知何處望秦京。</text>
<title>別橫城具使君 鎰</title>,<text>少年才子屈金吾。峽縣分符興不孤。琴鶴隨身書帙並。溪山入眼畫屛紆。民能採藥供丹竈。吏解叉魚趁曉厨。最是綵衣歸覲日。輕舠下瀨疾如鳧。</text>
<title>又次前韵。寄沂川。</title>,<text>病起虗齋藜杖依。謾將離恨寫烏絲。凉州定費慈恩夢。夔後爭傳杜老詩。千里精神渾不隔。百年心事只相知。孤吟別有懷人處。庭畔槐陰午景遅。</text>
<title>次沂川到新安寄示韵</title>,<text>星軺遙指鴨江涯。西塞山川幾度過。節序已從關外變。鬂毛應覺鏡中華。支離客路同前後。點檢奚囊較少多。遙想月明空舘夜。可堪殘堞隱悲笳。</text>
<title>沂川新有弄璋之慶。寄賀行軒。</title>,<text>屈指尙書返洛期。仍思喜氣在雙眉。誰知駟馬臨關日。政値燕羆叶夢時。荀氏八龍今已半。徐卿二子不須奇。高門積慶眞堪賀。愧我猶稽寄一詩。</text>
<title>次趙學士松谷寄示韵</title>,<text>看盡三春尙舊痾。寂寥門巷斷經過。方知暮境親朋少。謾憶佳辰樂事多。詩社酒壚憐我倦。白頭靑瑣奈君何。空齋睡起渾無興。欲和新篇費苦哦。其二簾外微風燕子忙。小園烟樹晩蒼茫。詩情汗漫輸毛穎。酒債尋常付孔方。自分低垂仍伏枕。最憐遅暮尙含香。何時爲辦尊前會。各把衰羸較短長。</text>
<title>又次金學士 壽興 步前韵</title>,<text>悄悄孤懷惱宿痾。任他時序等閑過。經宵嫰竹梢初長。向夕幽禽語更多。憐哉形骸同土木。愛君詞藻逼陰何。炎天忽得陽春勾。徙倚風欞又一哦。其二追隨無賴異閑忙。酒肆騷壇意杳茫。留客謾思行六博。迎醫苦厭試千方。黃鶯選樹飛還囀。紅藥當階暖更香。仍想弼雲山下宅。二難詩興較誰長。</text>
<title>別松留守李子和</title>,<text>雨打虗簷客散歸。獨留殘燭影相依。宸心政軫分司寄。時論還嗟邇列違。曲砌榴花空自艶。淸宵月色爲誰輝。憑君更起山陽感。不復終南醉叩扉。</text>
<title>別龍岡李使君 行道</title>,<text>終朝風雨掩書樓。坐想行人郭外留。欲把蠻牋題別語。獨憑烏几伴牢愁。名從董筆淸班進。喜溢潘輿聖渥優。只是東閣孤眠夜。悼亡餘恨憶蘇州。</text>
<title>次趙學士 龜錫 端午寄示之韵</title>,<text>騷壇酒肆我無緣。靜裡寧容俗慮牽。學士何來佳節是。病夫相對故情偏。風輕曲檻槐陰轉。雨過終南峀色姸。却喜淸詩申後約。擬敎兒輩掃賓筵。</text>
<title>更步前韵。寄趙學士。兼示幼能。</title>,<text>暇日過從亦勝緣。對床隨處動遭牽。靑雲進退諸公在。皓首顚狂老子偏。太白風流憐洒落。倚樓詞藻愛淸姸。尊前却喜佳期近。只恐含香上御筵。</text>
<title>寄圻伯靑湖兼示長卿</title>,<text>嘉陵山色碧參差。夾路棠陰處處宜。玉節行園仍暇日。薇垣展墓又同時。光生楡社隣翁集。興在蘭舟勝友隨。淹病此身無限痛。一年香火付諸兒。</text>
<title>又次緣字韵。寄趙學士 龜錫。</title>,<text>病似維摩謝萬緣。故情猶爲盍簪牽。千竿嫰竹侵階近。百囀流鶯選樹偏。自是交歡無老少。敢將文藻較媸姸。明朝擬辦尊前會。直到氷輪照四筵。其二幽居蕭洒少塵緣。魂夢猶從物外牽。幾處杯尊他輩得。百年湖海此心偏。池荷出水根纔着。簷燕營巢語更姸。近侍卽今俱浪迹。不妨文酒鎭開筵。其三雨餘深院碧苔緣。風過方塘翠帶牽。華髮漸從衰境換。午眠還向靜時偏。三春藥關心苦。五月榴花滿意姸。剩得新詩驚滿座。只憐多病㥘當筵。</text>
<title>又次前韵</title>,<text>仙都紫府是先緣。底事風塵世故牽。一局殘棋長日盡。半簾微雨晩凉偏。霏霏玉露談間爽。藹藹春雲紙上姸。今夕偶然成小會。傍人錯比最高筵。其二浮生何處息諸緣。漫興時從釋子牽。人散小庭禽語閙。夜深高閣月華偏。閑居倍覺光陰促。病起非關景物姸。自此仙凡杳弱水。文星已照玉堂筵。</text>
<title>次久之步緣字韵</title>,<text>僑寓比隣似宿緣。頻從酒席喜攀牽。政宜高閣三庚過。還憶幽居一壑偏。園樹更添今日色。山雲不改舊時姸。應知晨夕趍庭地。花萼交輝舞綵筵。其二北麓參尋悵莫緣。病中惟有寸心牽。春曹薇省居常並。綵服荊花樂更偏。每對淸標氷玉瑩。自憐衰髩▣霜姸。仍聞鳧舃今朝返。奈此低垂阻別筵。</text>
<title>幼能初度日書寄</title>,<text>聞君初度敞華筵。節届榴花五月天。座上逢迎名下士。尊前氣槩飮中仙。三庚避暑追河朔。群從能詩捴惠連。獨伴殘棋消永日。白頭吟病有誰憐。</text>
<title>別新溪姜使君 弘益</title>,<text>課最聲名徹四聦。錯盤游刃見家風。曾携一鶴從湖外。又躡雙鳧向峽中。嶽寺逢僧治謝屐。官齋留客引郫筒。憐吾習氣消磨盡。尙憶呼鷹廣澤東。</text>
<title>別襄陽府伯李野叟 𡐔</title>,<text>名途榮辱儘悠悠。十載栖遑已白頭。每惜虀塩淹國子。還從嶺海刺䧺州。寺臨暘谷先看日。樓爽炎天恰似秋。好是大堤行樂處。未應山簡擅風流。其二鳴沙官路望中悠。關嶺之東大海頭。人是昔年前度客。天敎好事此爲州。洛山把酒偏宜月。楓岳携筇不待秋。莫向離筵愁去國。名區從古着名流。</text>
<title>別平壤李判官 𥠧</title>,<text>綾羅島畔浿江廻。樓閣城池面水開。地重故都掄別駕。官從劇部見通才。休言泉脉成郫病。自有蔘茶當酒杯。只是綵衣離膝下。不妨鳧舃數飛來。</text>
<title>挽平興君 申埈</title>,<text>父子同時帶礪盟。上公遺業上卿榮。籌參帷幄勳兼望。任重鞱鈴世掌兵。病减稀齡曾盡瘁。兒承積慶亦知名。廣陵南畔新阡路。想見桐鄕泣舊氓。</text>
<title>病中錄懷。寄幼能山榻。兼奉心甫希張弼卿。</title>,<text>中丞行止不由人。吏部還爲浪迹身。六月上方眞凈界。二陵齋舍又比隣。連宵積雨能蠲暑。匝岸長流未辨津。悵望湖山文酒會。夢中時與白鷗親。其二長安六月苦炎蒸。江外淸遊亦可矜。欹枕佛堂迎爽籟。隔林漁店見孤燈。金龜換酒寧謀婦。玉樹臨風喜得朋。只是戀君心耿結。五雲深處望觚稜。</text>
<title>走次姜公獻寄示韵</title>,<text>東峽閑人幾日歸。已聞新命下金扉。從看藩翰高才展。莫恨林泉宿計違。池閣可期携玉斝。匣琴還憶理瑤徽。炎天一詠陽春勾。滿袖淸風伴夕暉。</text>
<title>柳汝晦室內挽</title>,<text>交誼平生托鮑宣。少君閨範我知偏。六旬未滿纔三歲。一病無端奄九泉。誰識潘郞悼亡日。還當向子畢婚年。他時杯酒賓宴會。抵處應思主饋賢。</text>
<title>柳汝晦室內挽 代人作</title>,<text>庭梧摵摵送新凉。哭罷靈筵夜已長。半世徽音聞孟耀。暮年孤抱憶潘郞。空將㫌翣歸先壠。忍見衣裳貯舊箱。儂亦向來經此痛。不堪和淚寫哀章。</text>
<title>別北伯鄭禮卿 知和</title>,<text>庭柯颯颯已秋聲。病隔離筵一倍情。人事各憐孤露感。主恩新擢按廉榮。完咸形勝俱豊沛。南北關防孰重輕。文翼百年棠舍化。喜君隨處繼芳名。其二秋窓呼燭爲題詩。坐想征軺欲發時。情在不禁三日惡。別來何耐二年遅。廵臨絶域身應倦。羸卧匡床病獨隨。倘把刀圭思我否。藥爐茶鼎是生涯。</text>
<title>別李淸風 後山</title>,<text>擺脫東華十丈紅。一麾仙郡號淸風。官樓爽倍三秋月。峽水光搖兩岸楓。詠播棠陰尋舊迹。詩成梅閣課新功。憐吾謾費平生夢。安得隨君向此中。</text>
<title>李注書 伯獜 內挽</title>,<text>堂后朝回欵我扉。纔聞一疾侵閨闈。誰言盛歲珠胎損。遽報幽泉玉質歸。癡子何知庭下戱。尊章泣說女中稀。安仁別有逢秋感。九月寒霜未授衣。</text>
<title>省掃松楸。又次咸卿韵。</title>,<text>孝陵西畔樹林開。展墓頻從此路廻。自斷歡悰今已盡。任他衰病日相催。沙川盡處宜休馬。榾柮燒來可煖杯。回首高峯菫十里。雪中行色敢徘徊。</text>
<title>癸巳燕行時。還到義州。贈府尹洪德載 處厚。</title>,<text>秋日征軺雪裡廻。故人相對好開懷。譙樓夜靜宜看月。客舘天寒且把杯。片夢幾回朝北闕。寸心應切咏南陔。明晨欲向秦京去。只爲分携恨未裁。</text>
<title>龍溪夫人挽</title>,<text>孤露餘生百感纏。忽承哀訃倍潸然。可堪中表尊行盡。尙憶閨闈懿範全。海屋添籌仍大耋。延津會劒卽前緣。龍溪遺稿方行世。婦德應同盛業傳。</text>
<title>重陽日。次沂川寄示韵。</title>,<text>經霜百卉捴捐芳。獨伴寒花對夕陽。病後衣冠如縛束。少時裘馬憶淸狂。登臨竟負酬佳節。懶拙猶稽報短章。回首江湖秋興足。一竿漁釣老何妨。</text>
<title>別嶺伯洪君實 葳</title>,<text>萊山美績徹楓宸。方面廵宣屬望新。共賀使君仍按節。却憐游子又離親。風生積案渾如洗。欹遍甘棠自在春。政事文章無不可。早知儒吏餙諸身。其二終朝悄悄對庭柯。詩爲行人費苦哦。九月西風秋事急。二年南國別愁多。每逢酷似懷良友。誰念相如抱舊痾。去住更兼存沒感。暮途其奈此生何。</text>
<title>邊錦山 命益 內挽</title>,<text>知郡延平宅相行。憑聞內範冠閨房。連枝共賀諸郞秀。埋玉曾傷一女亡。五處光陰何奄忽。百年緣業已凄凉。鈴齋秋夜安仁淚。獨送丹㫌返舊鄕。</text>
<title>挽金眞寶 宇仁</title>,<text>廣文官冷鬂霜明。差慰安陽奉檄行。故里歸來貧轉甚。衰年毁戚病先嬰。情深江緫悲中表。兒比徐卿稱弟兄。看取當時師訓在。滿堂葡蔔捴門生。</text>
<title>簡謝北伯禮卿惠海味</title>,<text>尺書前月發愁州。認得熊轓指北陬。都尉向來猶伏枕。故人何處獨登樓。襟懷耿耿無千里。節序駸駸度九秋。爲把短篇酬盛意。冷厨今日錯珍羞。</text>
<title>挽鄭參議 攸</title>,<text>榮陽家世盛簪紳。藉甚淸朝法從臣。謹厚自無修餙地。親踈共許善良人。香含玉署登筵日。夢罷銀㙜聽漏晨。宦迹十年俱寂寞。漫敎儕友各沾巾。其二同庚厚意豈徒然。丱角相隨到白顚。每羡豊姿神尙旺。自憐衰骨病先纏。傷心一夕俄千古。隔面三秋又九泉。最是季方無限痛。夜寒姜被不成眠。</text>
<title>挽密山君</title>,<text>宗班壽福鮮俱存。誰復如君齒爵尊。專對異方曾妙簡。常兼光祿亦殊恩。東床儁望皆華貫。令子巍科已代言。萬事世間寧有憾。秪憐風雪鎖梁園。</text>
<title>挽潛谷金相國 堉</title>,<text>名賢之後又斯人。濁世艱貞早潔身。一蹴靑雲依日月。幾登黃閣任陶匀。謙恭接物常如士。利病經心必在民。臨絶寸忱猶耿耿。數行遺表看精神。其二蒼生係望士林依。名德還兼福履宜。兒比徐卿聯玉樹。天敎周姒配銅闈。門闌日盛心猶小。祠宇晨參禮不衰。前後捴裁皆信史。等閑編簡亦垂輝。其三坐壓耆英洛社筵。白鬚紅頰望神仙。操持不媿尋常處。窮達均分八十年。一老存亡邦運係。兩朝終始主恩偏。佳城不乏牛眠地。遺意丁寧屬舊阡。其四先人同榜盡凋零。獨有台星帶壽星。每憶辱臨勞几舃。還憐病蟄阻門屛。書紳敢忘曾垂誨。滿席猶留舊挹馨。燕路贈行詩尙在。不堪披玩想儀形。</text>
<title>別公献冬至副使之行</title>,<text>雪後獰風欲撼樓。曉來寒氣透重裘。居人密室猶知苦。行客長程可耐愁。殊俗對時徒脉脉。感懷隨處自悠悠。仍思此役吾曾慣。三度驅馳白盡頭。</text>
<title>寄公献行軒</title>,<text>憶曾丁亥仲冬初。遙向燕京逐傳車。行必趁期誠促迫。路須無滯敢虗徐。披荊不耐依氊幕。傾槖何能塞尾閭。今日間關恰相似。客程風雪意何如。</text>
<title>次公献寄示韵</title>,<text>誰從關外寄書來。知是東平舘裡裁。長路駈馳憑傳馬。旅懷排遣賴深杯。天涯令節生陽近。槎上行裝隔歲廻。憐我閉門猶伏枕。憶君空自對寒梅。</text>
<title>李陽川 哲英 內挽</title>,<text>誰將哀挽索吾詩。相國親題外面辭。爲說平生賢婦行。果如當日舊隣知。一言固已逾華衮。片石何須揭色絲。想得使君東閣夜。幾回垂淚撫諸兒。</text>
<title>挽綾川府院君具公 仁垕</title>,<text>投筆當年氣槩殊。早將忠憤際艱虞。手扶日轂安宗社。形入雲㙜再畫圖。睿眷更兼輿望▣。台纏還與壽星俱。平生部曲皆零落。重爲邦家起一吁。</text>
<title>上元夜設酒觀棋。書贈君山高山之行。</title>,<text>孤露餘生雪滿頭。暮途離合轉悠悠。偏憐巷北三年病。又送湖南五馬遊。此夜觀棋緣惜別。上元看月奈添愁。臨分更起幽明感。哭妹于今十四秋。</text>
<title>別李林川 憕</title>,<text>湖西形勝卽林州。聞說官齋物色稠。最是蠻花開萬樹。政當鶯月眩雙眸。芳姿合作人間玩。好事難從俗客謀。莫恠贈詩求一朶。使君爲政本風流。</text>
<title>尹泰安 衡覺 內挽</title>,<text>星駕迢迢浿水湄。閨闈一疾已經時。纔聞驛路行人返。不見熊轓內相隨。向子方期婚嫁畢。蘇州先抱出還悲。東風淚盡荒山草。海曲惟携失母兒。</text>
<title>吉州牧伯李汝休令公。曾占別區於洛東江上。欲爲終老計。上年冬。選部擧汝休牧定州。定卽西關孔道。朝廷之遣汝休彈壓者。豈偶然哉。上仕席未暖。旋又升擢於吉城。抑西北緩急。有殊而然耶。汝休濱行過余。盛言嶠南幽居之勝。頗有形役之歎。仍誦一律。云是古人所作。而詩中情境。若有先獲者然。要余和其韻以爲贐。遂步其韵。奉呈行軒。</title>,<text>憂時雙淚未曾乾。一壑幽栖敢自安。自是聖心徒得重。早從王事不辭難。危譙戍角當宵怨。疊嶺陰雲盡日寒。回首嶠南千里遠。故園松竹夢中看。其二西鎭除書墨未乾。移官要使北門安。聖朝遷擢需材急。老境行休適意難。關路㫌麾新渥耀。洛江𩿨鷺舊盟寒。他時尺一徵黃地。會向明廷拭目看。</text>
<title>別北兵權子明</title>,<text>北門兵馬屬儒臣。曾是三南按節人。共賀淸朝班序進。獨憐衰境別離頻。威宣玉塞翻營日。夢趁銀㙜聽漏晨。斟酌客懷難遣處。白頭山色對嶙峋。</text>
<title>金政丞 堉 夫人挽</title>,<text>相國榜聯先子名。夫人又與妣同庚。自傷寸草春暉短。每賀高門壽曜明。大廈樑摧天不慗。延津劒會歲纔更。經邦盛業儀家範。良史千秋兩美幷。</text>
<title>別咸鏡趙監司 啓遠</title>,<text>驪江之上淸心樓。傲吏行裝纔小舟。從古咸關最雄府。卽今按使須名流。地分遐邇較何似。官有輕重難自由。聞說邊氓已蹈舞。二南棠誦曾聞不。其二旬宣前後幾藩營。關北觀風又此行。要使雪山今日重。不關雲路暫時榮。威風已解貪官印。惠化宜先絶域氓。補弊醫傷能事在。一心憂國鬂絲明。</text>
<title>別安錦山 聖觀</title>,<text>岳老何年宰錦山。詩人從古此爲官。炎天爽氣樓居逈。傲吏高情簿領閑。秋晩石田催釀秫。火殘金鼎報成丹。唯應客舍三更夢。每趁銀㙜聽漏班。</text>
<title>挽閔參議 光勳</title>,<text>水部元非困卯申。郊居每憶廣陵津。自言諸子俱通籍。端合衰翁早乞身。神若福謙須此老。哲能知止更何人。丘園庶遂優游志。遐筭胡然嗇七旬。其二遍敭華貫每周章。名利塲中不作忙。楊震世仍淸白吏。郄詵兒亦壯元郞。銀㙜夢斷曾聞漏。陜路歌傳舊憇棠。此去靜翁如問我。爲言雌甲病淹床。其二公生先我十年多。西郭比隣步屧過。居室何曾形喜怒。接人渾是秉冲和。重聯婚媾情偏篤。共閱悲歡鬂已皤。却憶相隨弄孫日。秪今惟有淚傾何。</text>
<title>李潭陽大夫人挽</title>,<text>大郞於我是尊行。每賀萊衣奉北堂。紗幔幾年貽訓範。板輿隨處爛輝光。誥封貞敬推恩早。庭列曾玄積慶長。浮世九旬寧有憾。寸情偏爲棘人傷。</text>
<title>挽權同知 義中東昌之父</title>,<text>九十遐齡九十孫。如公福祿古誰存。憂分銅虎曾遺愛。階轉金貂卽聖恩。每賀秦樓供禁臠。時從洛社對淸樽。丹㫌曉向湍州路。南極前宵壽曜昏。</text>
<title>贈錦城李使君春長 晩榮</title>,<text>淚盡喬山匠事完。還朝又着惠文冠。雄州此去知非屈。良牧從來得最難。才望却妨身息偃。別懷俱惜鬂摧殘。停車錦里增光彩。貂玉新恩萬目看。</text>
<title>徐豊德室內挽</title>,<text>尙書遺訓及門楣。都尉常誇冢婦宜。積慶已看諸子秀。徽儀幾贊使君治。可憐偕老違成說。終遣沉痾屈短期。最是封胡昆季痛。恐敎凶聞北堂知。</text>
<title>謝丹陽使君洪元九</title>,<text>官路雍容太守車。丹山碧水卽仙居。鈴齋客至杯盤潔。印匣塵生簿領踈。庭畔雪消看曬藥。灘頭火照報叉魚。人間▣意無踰此。又向高㙜喜氣舒。</text>
<title>贈海伯鄭一運 萬和</title>,<text>卿月台星盛弟兄。季方文彩並聲名。貂冠晉秩纔新渥。熊軾觀風又此行。世襲韋丹官按察。人稱孟博志澄淸。褰帷處處尋遺躅。依舊棠陰幾愴情。</text>
<title>挽成察訪 震長</title>,<text>同庚托契幾星霜。病裡來尋尙不忘。旅▣每憐淹歲月。宦遊猶喜近家鄕。魂招客舘緣何𧏮。春晩靈輀返故岡。遙想驛南樓畔路。一時郵卒盡沾裳。</text>
<title>挽延城君李公 時昉</title>,<text>親扶日轂樹奇勳。身歷三朝翊聖君。位逼台階孚望實。憂深王室見忠勤。艱危保障今誰托。哀痛絲綸古罕聞。最是相公無限淚。八旬那忍鴈行分。其二外黨從遊伯仲行。通家厚誼出尋常。郭東共約趍先壠。湖右曾誇闢小堂。白首獨驚寒食節。丹㫌忍送午橋庄。如今萬事都歸幻。存沒人間日覺忙。</text>
<title>挽申參判汝萬</title>,<text>堂堂淸議相門高。人道超宗是鳳毛。射策天庭看在第。揚名雲路亞諸曹。爭推筆法傳神妙。漫使詞壇屬望勞。長我一年先奄忽。白頭浮世歎滔滔。其二聞君新構傍南山。常把玄經靜裡看。世尙浮華惟守質。人皆馳逐獨耽閑。門聯禁掖心逾小。迹倦名途鬂已殘。憶得春華曾見訪。不禁淸淚滿衣斑。</text>
<title>挽羅生 星緯</title>,<text>盛歲無端一病危。長公馳及卧喪時。誰知涕淚相看地。遽把幽明永訣悲。埋沒最憐身後事。典刑惟待腹中兒。憑思先府重泉下。死別悠悠十九朞。</text>
<title>李進士 公著 內挽</title>,<text>冢寄逢人淚輒垂。爲言吾女有徽儀。食貧半世憐生事。抱病三春促短期。兒未免懷魂亦戀。郞雖得意死何知。聽來吊客皆悽感。忍把何辭作挽詩。憐生事。一作生涯苦。促短期。一作夭折悲。忍把何辭作挽詩。一作此語那能盡此詩。</text>
<title>挽懷義君</title>,<text>宗英爲善獨超羣。位列金貂最聖恩。少日才華推翰墨。暮年心事寄郊園。八荀减一兒能仕。大耋虧三齒亦尊。先子同庚今已盡。不堪霑洒送朱轓。</text>
<title>挽延陽府院君</title>,<text>韋布鞱光抱負奇。早師名相托心期。適當世斁彜倫日。快覩功存社稷時。素節已從夷險著。眞淸不愧鬼神知。袁安一念惟王室。說到艱危涕自垂。其二南漢重圍國勢窮。當時泣血洒行宮。登埤已决捐𨈬志。冐矢能成却敵功。天爲扶顚生李晟。士爭加額相溫公。千秋大業光前後。一寸丹衷見始終。其三十年名位冠岩廊。恩禮三朝逈出常。重厚共推周太尉。嫉疑寧到郭汾陽。天敎海屋添籌筭。民倚邦家有棟樑。臨絶一封猶在御。九重人鑑未全亡。其四鴒原死別病纏身。痛結湖中掩壙辰。孰謂㐫音當此日。共驚良佐失斯人。黃膓特出東園秘。彩錦仍頒內府珍。想得飈輪天上返。玉欄重會舊君臣。其五外黨凋零豈忍言。靈光尙喜望中存。芳筵幾侍塤箎會。厚意渾忘齒爵尊。往事至今徒入夢。此生何處更登門。濡毫欲寫公私痛。淚落哀詞字字痕。</text>
<title>挽李判官 時馠</title>,<text>南來尺素墨猶滋。凶訃俄傳夢亦疑。自是浮生同逆旅。最憐微𧏮失遐期。靑門去住仍千古。烏府騰揚亦一時。想得完民嗚咽處。板輿歸路柳車隨。</text>
<title>送吳元徵 斗寅 洪州之任</title>,<text>暘湖芝岳壓詞塲。前後洪陽迭佩章。勝境必須香案吏。邇班今輟壯元郞。天應敎子追諸老。地亦因人擅一方。最是板輿多喜氣。少年雄府亦恩光。</text>
<title>送閔景明 光熽 南原之任</title>,<text>翩翩㫌盖出長安。官路秋晴玉露團。白簡乍敎薇省肅。彩衣還奉板輿歡。地交湖嶺仍都護。樓雲宵卽廣寒。此是惠連留化處。感懷應向峴碑看。</text>
<title>李殷山 憲邦 遷葬挽</title>,<text>曾哭江都返櫬舟。于今三十四回秋。佳城自有天慳處。舊壠非關水嚙憂。花縣絃歌留惠澤。竹林文酒憶風流。休言後事終零替。荀鶴才兼吏績優。</text>
<title>聞榜音戱吟</title>,<text>精華凋謝近何如。短髮蕭蕭白暎梳。縱得期頤猶過半。卽看牙齒已無餘。閑同𡱝首惟耽酒。愁異虞卿且著書。忽有嘯聲來聒耳。北窓驚却夢華胥。</text>
<title>金都憲 德諴 遷葬挽</title>,<text>一語扶倫尙凜然。淸朝褒錄大名傳。云亡忍說風塵際。寄葬今逾二十年。孝子攀號開淺土。賢孫經紀起新阡。誰將都憲平生蹟。並與夫人懿德鐫。</text>
<title>次商谷姜公獻韵</title>,<text>庭樹朝來葉盡空。數叢黃菊亞霜風。年光已届三秋後。世事都拋一病中。愁緖縈心詩不就。寒威逼骨酒無功。東隣幸有源源樂。日夕相携兩禿翁。</text>
<title>次鼎卿在玉堂寄示借酒韵</title>,<text>浮世閑忙苦不齊。誰人役役趁晨鷄。何如老子逢塲醉。獨伴幽禽盡意啼。欹枕夢驚寒雨急。拓窓吟望凍雲低。新詩忽自靑綾直。笑寄郫筒日欲西。</text>
<title>吳判書夫人挽</title>,<text>曾拜尙書慰叩盆。尙書收淚向吾言。婦人所望偕終始。門戶爲榮盛子孫。齒過稀齡斯曰壽。誥從崇品亦云尊。卽知逝者無餘憾。白首其如病獨存。</text>
<title>德恩府夫人挽</title>,<text>系出雙淸毓德尊。榛脩執禮又名門。宗人共說徽儀盛。丞相常誇懿範存。沙麓啓祥家國慶。榴房献祝本支蕃。觀津基業玆爲始。看取千秋福履繁。其二坤極纔瞻正位辰。大名先錫府夫人。躬持蘋藻渾忘貴。心戒芬華不改貧。憂服未收三載淚。沉痾竟負百年因。平生國舅尊榮地。到底追思幾愴神。</text>
<title>貞安翁主挽</title>,<text>簫史乘仙歲幾移。沁園常抱未亡悲。猶將厚福終遐享。爭道諸孫捴絶奇。宮掖更誰傳故事。宗姻無復仰徽儀。孔融自是通家客。追憶平生若喪慈。其二先府從遊都尉偏。南城西郭榻相聯。常陪趁日杯筵會。忍說同時舘舍捐。孝子晨昏差可慰。此身孤露㝡堪憐。今朝又向秦樓哭。情爲承顔淚逬泉。</text>
<title>挽邊錦山 命益</title>,<text>蘆嶺迢迢雪政深。柳車南指故山岑。神君吏績桐鄕在。謝氏家聲玉樹森。一病每憐生趣盡。寸情猶記去年尋。渭陽門舘纔收淚。今向靈筵更不禁。</text>
<title>叔勳外祖母挽</title>,<text>痛結城崩庚子年。星回周甲劒隨緣。慣看浮生悲歡足。猶賀遐齡八十延。婦德應從內則著。家聲堪托外孫傳。仍思季父曾爲贅。存沒如今益愴然。</text>
<title>挽沈中丞汝修</title>,<text>年同丙午仲秋生。數日差先謂我兄。西郭幾成良夜會。暮途猶說少時情。閑忙異路頭俱白。修短關天骨欲驚。㙜省未應終寂寞。妙齡兒已繼芳名。</text>
<title>李參議 慶徽 大夫人挽</title>,<text>䨥鳳聯翩瑞世輝。天曹諫席並銀緋。平居列鼎猶甘旨。公退高堂迭綵衣。名父義方承作範。上卿淸德贊無違。三從禮盡哀榮極。况是人間七十稀。</text>
<title>同題 代人作</title>,<text>訓襲閨闈配上卿。三從一德見平生。迎賓截髮均沾惠。敎子揚名夙享榮。共賀高門明壽曜。卽看神劒會延平。官縻絶塞無由哭。緘淚題詩倍愴情。</text>
<title>別李通川 行源</title>,<text>關東八景較誰優。叢石亭奇造化尤。憐我半生勞遠夢。羡君今日作遨頭。名區吏隱眞堪詑。飢歲民竆獨不憂。病阻河橋瞻送地。任敎離恨惱淸秋。</text>
<title>次沂川諸人賀誕元子之作</title>,<text>佳氣䓗籠繞掖庭。一時歡抃並含生。恭惟宸索祥彌月。爭賀坤闈夢見星。宗社增光綿國祚。元良有托想宸情。微臣獲覩無前慶。只把嵩山祝聖齡。</text>
<title>挽李監司 萬雄</title>,<text>忙辭藩臬倍程馳。歸侍慈闈寢疾時。天必感誠扶此母。鬼胡爲虐奪賢兒。專城乞養心常切。名路趍榮步輒遅。金玉世間那復覩。屋樑殘月夢猶疑。</text>
<title>挽郭執義欽魯</title>,<text>一字題時一涕隨。此懷那盡此哀詞。人非薄相宜遐展。官止中丞豈素期。三世交遊同里閈。百年情義若塤箎。存亡別有驚心處。樞府春秋九耋垂。其二燕路行人返鳳城。忽聞君訃骨堪驚。誰知乍別成千古。已判前期隔九京。勝事有時思宿昔。新交無處說平生。秋來酒賦渾蕭索。每過西州一倍情。</text>
<title>聞長卿兄弟杏州之遊。書寄。</title>,<text>西湖何處放仙舟。一棹蘭橈泝杏州。閏七蟾光當旣望。成三鴈影卽淸遊。雲烟繞筆詩應就。魚蠏登盤興更優。坐想名區今夜會。不堪吟病掩書樓。</text>
<title>別幼能淸風之行</title>,<text>聞君欲發上灘舡。馳到東湖雨滿天。久識榮途羞混俗。卽看飛舃似登仙。依俙禁闥猶歸夢。領略名區定幾篇。最是北行纔返地。不堪離席又秋蟬。</text>
<title>贈幼能還淸風</title>,<text>盡室蕭然不滿舟。使君行色澹於秋。天晴八月越溪峽。地勝千年寒碧樓。行處景從詩上助。靜時功向卷中求。淸宵別有憑欄興。鶴背仙簫響更悠。</text>
<title>挽李潭陽 梣</title>,<text>七十持喪古訓存。公能秉禮孝思敦。驚聞墓栢攀號處。忍續庭蘭涕淚痕。文翰家聲仙籍阻。循良吏績口碑喧。偏憐外黨尊行盡。江捴餘懷可忍論。</text>
<title>次靑湖來寓東郊寄示之韵</title>,<text>十里僑居背郭村。尙書栖息幾朝昏。淸氷不受纖塵累。祥鳳寧容恠鳥喧。病對深尊憐白髮。夢回殘漏隔靑門。三朝閱盡無窮事。前後生成捴聖恩。</text>
<title>寄靑湖</title>,<text>十月霜風落木殘。孤懷悄悄夜將闌。平居密室猶知苦。遷次荒郊可耐寒。世路太行從古險。尊前桑落暫時歡。高軒酒罷街鍾動。醉後黃花脉脉看。</text>
<title>又次前韵</title>,<text>年光忽忽鬂摧殘。病卧深宵睡未闌。十月梅花羞待臘。數枝冬栢喜衝寒。休言物色無新興。自是人情减舊歡。最憐尙書淹郭外。小堂惟許夢中看。</text>
<title>綾豊君具公 仁墍 夫人挽</title>,<text>曾看參判訪醫時。認得夫人寢疾危。藥物定知窮海嶽。天年其奈失期頤。庭留寶樹堪徵慶。日迫慈闈永訣悲。最是叩盆無限痛。暮齡中饋屬之誰。</text>
<title>挽權安城 儆己</title>,<text>先子同庚在世誰。喜公遐筭八旬垂。治優列郡稱循吏。養備專城有令兒。盛事每思中表會。寸心常愧起居遅。餘生痛哭尊行盡。淚落哀詞字字滋。</text>
<title>冬至日寄靑湖</title>,<text>懷人獨坐掩書樓。梅下無因辦一遊。至日陽暉葭琯動。暮年心事驛村留。靑門路阻憐猶病。白雪詞高媿未酬。莫向兔園尋舊築。可堪相憶各回頭。</text>
<title>次廣尹金起之 壽興 別久之藏史行之韵</title>,<text>坐想寒風捲旆㫌。病來無計出春明。先朝寶典詞臣奉。左輔雄州令宰榮。歲暮湖山魂政惱。詩從梅閣骨還淸。懸知此別無多日。猶惜鴒原去住情。</text>
<title>洪元九大人挽</title>,<text>絶意科名不遇時。天敎食報壯元兒。家庭孝友平居樂。酒賦優游暮境宜。幾享專城供旨瀡。每歆高枕到期頤。翛然乘化知無憾。只爲欒欒一倍悲。</text>
<title>挽李參議 後天</title>,<text>不信淸朝政不疵。任公閑住卄載遅。銀緋進秩纔秋部。銅綬分憂幾峴碑。蘭玉雙旌看舞綵。桑楡晩景付彈棋。名途榮悴何須說。剩得遐齡大耋垂。其二先君交誼弟兄親。每憶金陵侍酒辰。孤露自憐餘喘在。襟期久仰丈人眞。纔違新息床前拜。遽作羊曇醉後春。存沒世間無限痛。曉風吹淚送靈輴。</text>
<title>挽姜新溪 弘益</title>,<text>遺訓猶存相國門。佩符前後政聲喧。含杯幾處看眞態。開口平生恥惡言。一齒纔添知命歲。五常仍見滿前孫。城西故里交遊盡。誰向寒溪酹醉魂。</text>
<title>寄靑湖</title>,<text>春明門外卽天涯。歲暮相思鬂雪華。都尉向來常伏枕。尙書幾日定還家。終朝小雨仍微霰。未臘寒梅已落花。聞道倚樓同屛迹。世間行路儘堪嗟。</text>
<title>別湖西伯吳應瑞</title>,<text>淸朝方岳簡名流。命按湖西五十州。任重不遑將母願。年飢政急賑民憂。行春棠舍新謠遍。駐節桐鄕舊迹留。前後福星臨一路。二難爲政較誰優。</text>
<title>李殷山 憲邦 室內挽</title>,<text>相公淸白世爭推。家業惟憑冢婦持。中歲遽違偕老約。半生常抱未亡悲。養隆荀鶴專城日。盟叶延津劒會時。臨挽不須重惻愴。幾人能得享期頤。</text>
<title>次靑湖韵</title>,<text>西湖波漲白鷗洲。想見漁磯繫小舟。阻雨遂停江外駕。納凉頻上雨中樓。極知勝會無遅速。已判閑蹤自去留。邂逅潘南連日醉。竹筒佳句媿稽酬。</text>
<title>次六隱二月初一日有感寄示之韵</title>,<text>龍馭登遐歲幾經。天時依舊仲春蓂。卽今動植皆遺澤。當日兒童捴暮齡。金粟堆前木已拱。樂游原上涕先零。惟餘宸翰人間在。奎璧長瞻處處屛。</text>
<title>挽沈政丞 之源</title>,<text>艱貞濁世際休明。一節三朝仰老成。位冠岩廊符望實。門連禁掖戒芬榮。新春洛社纔聯步。一夕秦舂遽輟聲。最是延英登對地。幾回亡鑑軫宸情。其二新正東閣趁餘閑。乍襲蘭薰几席間。爲賀遐齡兼厚福。尙看華髮暎韶顔。落來蓂葉纔垂盡。騎去箕星已莫攀。淹病在床違一哭。不堪揮涕望坡山。</text>
<title>挽益平尉洪公 得箕</title>,<text>文忠之後相公孫。丹穴爭看彩鳳鶱。弱歲早膺都尉選。一身偏荷兩朝恩。簫聲曉斷秦樓月。花事春殘沁水園。歸侍玉欄何日返。北堂應待去來魂。其二名區主第接雲宵。留客琅玕樂事饒。自是眞長存雅量。更看平叔暎淸標。靑春珂馬常輝爀。白日泉㙜便寂寥。二十一年渾一夢。仰惟哀痛軫東朝。其三周旋僚席十年玆。幾度聯裾對雅儀。各喜開懷忘老少。自慙淹病阻追隨。芝蘭易折眞堪惜。蒲柳先衰尙獨支。想得靑山埋玉地。不禁淸淚滿衣滋。</text>
<title>偶吟寄李元龍 東老</title>,<text>燕行當日共艱辛。終始情如骨肉親。自歎低垂吟病苦。誰知前後被彈均。儀賓屛迹甘隨分。學士居家奈食貧。好是北隣元一里。不妨呼酒往來頻。</text>
<title>挽李君 起英</title>,<text>是父門闌是弟兄。憐君書劒獨無成。初期逸足能千里。謾把深杯負一生。八法共稱傳世業。雙珠佇看繼家聲。經春病脚違趍哭。情爲通家涕自傾。</text>
<title>挽李正 聖淵</title>,<text>孤舟載櫬泝江灘。湖左松楸路杳漫。自古諸司官長重。從今良牧吏才難。稀年剩過神猶旺。喜席纔開興未闌。誰識吉凶俄頃變。寸情偏繫棘人欒。</text>
<title>挽李同知 忻</title>,<text>孝子居憂迫再朞。全家避疫且經時。先台厚德天何報。一月重喪理亦疑。官視亞卿知峻秩。名留列邑看豊碑。新阡卽遠偕賢婦。忍見丹㫌次第隨。</text>
<title>挽郭執義遷葬</title>,<text>埋却中丞已過期。一回追憶一回悲。新阡自有天慳待。舊壠非緣水嚙移。春府祗今如宿昔。夜臺何處閟宮姿。絶絃餘痛重題挽。悵望湖山涕淚垂。</text>
<title>挽金察訪 埴</title>,<text>中歲移家向嶠南。每憐栖息異鄕淹。傳神乃祖丹靑遍。奪法吳興翰墨兼。一胤能敎三子長。八旬羸得四年添。郵亭宦迹渾如夢。追憶平生淚倍霑。</text>
<title>李督郵 昌炫 將赴居山。拜辭後來過。酒席書贈。</title>,<text>明庭戰藝擢龍頭。十載功名四督郵。榮辱莫論浮世事。別離偏作暮年愁。長程草樹連關嶺。大海波濤撼驛樓。想得故園頻入夢。一江魚蠏政宜秋。</text>
<title>走筆贈韓殿中 公億 赴井邑</title>,<text>都門何處駐行騶。凉雨蕭蕭晩不休。乍向殿中知御史。却從湖外作遨頭。梅篁繞砌渾疑畫。魚蠏登盤政得秋。只是惠連同榻久。可堪今日去留愁。</text>
<title>贈別洪監司 子晦</title>,<text>鶴老何年按嶺東。從孫持節又𤅀蓬。乃家文彩都相似。在處功名亦與同。領略海山探舊迹。雕搜物色想遺風。尋眞定得丹砂訣。倘憶塵間抱病翁。</text>
<title>送金自珍三赴松都留後 金南重</title>,<text>韶顔白髮老尙書。三赴分司興有餘。晩景行休宜自適。淸朝用舍果何如。名山似識曾來客。傑搆全勝舊日居。遙想槖駝橋畔路。滿城髫白迓旌車。其二昔向松都辦壯遊。公爲少尹讌南樓。當時季父方聯席。隨處仙區政屬秋。卅載陳蹤渾夢寐。重陽行色又去留。殘生濟勝慙無分。安得相携更縱眸。</text>
<title>陵幸祗送後。有感而作。是日乃重陽</title>,<text>星河耿耿曙光澄。五校分行萬馬騰。佳節卽逢重九日。聖人祗謁健元陵。神明定錫無疆福。誠孝爭欽有道曾。跛躄小臣違扈列。歸途只自望觚稜。</text>
<title>挽李令 哲英</title>,<text>令子今春司馬魁。迷兒同榜唱名回。君陪相國臨門巷。我掃賓筵進酒杯。盛事依然如夢寐。朝言遽爾隔泉㙜。偏憐鏡裡孤鸞影。詠叶于歸半載纔。其二吾弟與君皆癸丑。命途均嗇較誰偏。年非稱夭差堪慰。死不勝喪最可憐。四品爭如三邑養。一兒難比兩郞賢。若爲少抑西河痛。強綴斯言作挽篇。</text>
<title>挽雲平君</title>,<text>寶玦珊瑚獸錦袍。王孫氣槩五陵豪。纔陪仙寢誠哀備。更覩宗班祿位高。鎭日沉冥宜自適。在天脩短有誰逃。可憐投轄留賓地。塵滿華筵酒滴槽。</text>
<title>聞鷺江親臨閱武。口占又用前韵。</title>,<text>江郊物色屬秋澄。帳殿高臨瑞氣騰。陣勢雲屯明組練。砲聲雷動殷岡陵。三軍講武斯爲盛。兩將爭雄罕見曾。抱病未能參盛事。閉窓羸卧骨稜稜。</text>
<title>挽金監司 汝鈺</title>,<text>當君納節返郊田。屬我催車遠赴燕。萬里歸來仍一病。四年離別又重泉。桑鄕定結參差夢。棠舍爭傳蔽芾篇。想得海西宣化地。舊氓迎櫬泣新阡。</text>
<title>贈別睦達夫 來善 赴淸風</title>,<text>近者諸公乞左符。出門多被鬼揶揄。無人不願楊州鶴。有客還乘葉縣鳧。樓閣怳疑他世界。江山如對小蓬壺。仙舟政値西風便。八月秋光已畫圖。聞欲向乘鶴橋。而得寒碧樓云。故三四及之。其二仲父何年此作官。阿咸今領舊江山。一家先後誇相繼。四郡東南占最閑。勝境未應歸俗吏。前身定是綴仙班。踈慵抱病門常掩。上瀨蘭舟悵莫攀。</text>
<title>別承宣鄭一運按嶺南</title>,<text>君家兄弟復誰如。冠冕交輝接屋居。按使新持南嶠節。上公纔戒北庭車。燕山行李經秋遠。鳥道音塵隔歲踈。想得河橋相送處。別懷頻惱仲尙書。其二客歲纔回海臬軺。又看旌節下淸霄。碑連棠棣他時事。人得湖山此日謠。妙簡藩維須宿望。獨賢前後最羣僚。遙知戀闕丹心苦。夢趁銀㙜聽漏宵。才望却別𢙇應妨。身暫息覺鬂先凋。</text>
<title>權都事 斗樞 慈堂挽</title>,<text>賢郞爲養佐圻營。尙羡專城奉檄行。三十七官爭致餉。尋常一邑豈云榮。春暉欲報情何極。神劒相隨歲幾更。婦道母儀應有傳。比隣訟德我平生。</text>
<title>挽沈承旨 光洙</title>,<text>風雨孤城國勢危。滿腔忠憤叫閽時。身名恥作科塲業。𠍶雅曾推代邸師。㙜省十年仍寵擢。郭村餘日卽幽期。前冬邂逅成千古。病阻靈筵一倍悲。</text>
<title>挽金都正 光煥</title>,<text>淸議堂堂相國門。白眉聲譽比璵璠。雲霄縱欠科名進。州府爭稱吏績存。西秩銀緋優大耋。東朝賵賻出殊恩。先人筮仕曾同席。感舊題詞涕自痕。</text>
<title>挽鄭正公愼</title>,<text>鴒原死別奄三年。君又云亡理豈然。少日交遊同隊舊。暮年存沒愴心偏。杯筵尙憶襟懷朗。㙜省空留姓字傳。怊悵峽中氷雪塞。不知何處是新阡。</text>
<title>別李靑山 𢣐</title>,<text>酷似爲吾坦腹郞。知君抱負不尋常。微官屈迹人嗟惜。小邑分符地僻荒。單父鳴琴聞宓子。蒲亭栖棘見仇香。古來才大渾如此。臨別相看更一傷。其二靑山縣裡白雲亭。雲白山靑似畫屛。傲骨此宜紆紫綬。前身應誤讀黃庭。鈴齋晝靜馴麋鹿。松逕春晴劚茯苓。曾與俗離僧有約。自憐塵土已頹齡。</text>
<title>挽沈監役 翼世</title>,<text>每憶燕行歷拜時。池亭秋日把深巵。平居早得丘園趣。暮境還羞爵位卑。共賀遐齡躋大耋。好將遺業托賢兒。先人庚契今誰在。淚落哀詞字字滋。</text>
<title>別海運李判官 光稷</title>,<text>催漕威稜壓兩湖。一時才望輟靑蒲。棠陰便作趍庭地。驛路多從傍海區。落筆篇章官閣遍。沿途物色畫屛紆。衰慵淹病渾無興。孤負沙頭佩玉壺。</text>
<title>別李江陵 東溟</title>,<text>𩣭馬纔從薊北歸。仙鳧又向嶺東飛。海山形勝尋應遍。京洛風塵夢亦稀。嚴府郡齋便省覲。先賢祠宇得瞻依。偏憐歲暮分携恨。病卧匡床雪擁扉。</text>
<title>挽尹都事 趾美</title>,<text>尙書庭下盛諸兒。儒雅雍容最白眉。曾踐栢㙜推譽望。却從蓮幕任栖遅。元朝展墓十纔返。一病經宵訃已隨。他日北堂萊服會。可堪春减紫荊枝。</text>
<title>別海伯姜公獻再赴</title>,<text>牙纛翩翩指首陽。銀㙜直被尙天香。較如嚴武三持節。絶勝何郞再赴楊。眼底山川渾熟路。吟邊物色又甘棠。新春病起偏多感。日向西郊把別觴。</text>
<title>別關西伯鄭禮卿</title>,<text>蓬山家世壯元名。濶步雲霄萬里平。八路藩維持五節。一時才望冠羣英。樓㙜不改登臨地。絲管翻添感慨情。前後惠連皆按此。續題廳壁倍光榮。其二旌盖翩翩浿水涯。驛程春早雪猶埋。偏憐暮景分離數。豈是明時用舍乖。關外風光迎使節。病中心事掩書齋。南樓不淺元䂓興。魂夢惟應我輩偕。</text>
<title>挽郭同知 希泰</title>,<text>不獨吾髫問字頻。先人交誼弟兄親。花簪白首稀前世。金煥豊貂寵老臣。落筆成詩看敏捷。停杯說古想精神。殘年淚盡西河痛。應爲鍾情减九旬。其二自哭中丞歲再移。一回追憶一回悲。高堂八耋崦嵫迫。原壤千秋父子隨。床下漫思承誨地。篋中頻檢送行詩。那堪更過西門路。故宅春光似昔時。</text>
<title>挽閔大司憲 應亨</title>,<text>一生憂國炳丹衷。讜直兼存長孺風。未信明廷無闕事。每從前席啓宸聡。耆英座最三朝舊。淸白家徒四壁空。看取他時言行錄。不渝終始少如公。</text>
<title>挽成韓山 汝櫄</title>,<text>商山阻信幾寒暄。奄忽承㐫倍愴魂。聖世殊榮超郡邑。暮年閑趣寄鄕園。三珠可見充閭慶。八袠纔蒙進秩恩。平日壽藏應自卜。想公含笑就新原。</text>
<title>送金茂叔赴光州</title>,<text>新春官路戒征驂。三度分符儘向南。政出超升榮已極。官因本貫俗應諳。梨花堂逈芳華遍。無等山高秀色含。此是湖中淸絶地。老夫安得共君探。</text>
<title>寄湖南伯趙禹瑞 龜錫</title>,<text>玉節行春遍海汀。揚帆直上碧波亭。猶敎魂夢勞千里。忽得音書變一蓂。兩地精神如有感。百年襟袍共忘形。聞君飽賞名山勝。愧我風塵腋未翎。</text>
<title>吳執義 斗寅 內挽</title>,<text>中丞至養奈淸貧。甘旨常誇賴淑人。詩詠熊蛇祥協夢。樂諧琴瑟敬如賓。沉痾未奏刀圭效。遺服空敎月旦陳。最是悼亡膓斷處。短期三十止三春。</text>
<title>送赴康津</title>,<text>纔辭旋授至于三。不向西關竟向南。誰使一麾如宿債。最憐千里倦征驂。孤城近海波常撼。毒霧漫山日易含。秪是壯遊差可慰。想君詩興恣窮探。其二千里江南地盡頭。使君行色任卑陬。栖遑未展雲霄志。歎惜非惟水土憂。蜃市春晴噓氣逈。橘林秋老噀香浮。衡陽紙價今應倍。千古詩名又倚樓。</text>
<title>挽曺僉知 行立</title>,<text>千里江南驛使來。訃先書後最堪哀。情深手裡新圓扇。淚濕盆中舊送梅。晉秩纔承優老渥。分憂幾頌牧民才。幽居物色今何似。想見秋光橘柚催。</text>
<title>送李星州 東老 之任</title>,<text>每憶燕行趁日隨。暫時相阻亦相思。南州此別偏愁我。北里幽居更待誰。湖縣乍停萊子服。嶺雲常逐使君麾。新秋抱病違瞻送。強寄離篇當一巵。</text>
<title>送安延安 後說 之任</title>,<text>曾封玉署乞麾章。優老殊恩侈太倉。喉舌妙年仍簡擢。股肱名郡倍輝光。行裝已具琴書舫。至養偏宜蠏稻鄕。怊悵別筵拚不得。滿天風雨病淹床。</text>
<title>走筆贈別李正言 世華 赴箕城半刺</title>,<text>八彩頻回記事時。聲名又向騎曹馳。箕城別駕堪榮養。薇省淸班故強辭。古渡晴波停候舫。驛程秋色擁征麾。憑君按使應垂問。爲報相思鬂盡絲。</text>
<title>贈別曺守而 漢英 令公赴春川</title>,<text>淸平山色馬前新。傲吏行裝脫世塵。老去名塲妨病骨。秋來勝境屬詩人。峽田小熟須寬賦。仙府多閑可養神。秪是戀君無限意。五雲西望隔楓宸。其二庭柯摵摵已深秋。病起尊前各白頭。末路行休君自得。暮年離索我偏愁。棠陰歌頌悲先躅。蓮幕風流憶舊遊。早晩興闌投紱日。便將琴鶴載歸舟。</text>
<title>挽朴僉正 世橋</title>,<text>先世交情伯仲間。餘生孤露鬂俱斑。纔經草土憐君病。苟保羸癃恠我頑。窮巷見尋當暑雨。素車催發卽秋山。城南一哭終違計。淚洒黃花獨掩關。</text>
<title>挽朴僉正 代士強作</title>,<text>序戚雖分叔姪名。開襟自有弟兄情。纔看欒棘三霜盡。忍說膏肓二竪嬰。官視少卿兼吏績。庭留七子繼家聲。追惟先府元非壽。减一如今涕又傾。</text>
<title>挽鄭成川 聖瑞○代士強作</title>,<text>䓗竹交情鬂各斑。君先我後躡淸班。詞章半世終何用。西北頻年苦未閑。舊迹銀㙜綾被在。新秋官路柳車還。殘齡遽失平生友。只對諸孤老淚潸。其二我未西時君北行。君方巫峽我先京。誰知燕鴈相違恨。竟抱幽明永訣情。里社每思交步屧。江郊痛哭送歸旌。偏憐白首鴒原慟。忍見嚴霜落紫荊。</text>
<title>贈別金三陟 震標 之任</title>,<text>平生夢想竹西樓。登眺何時一散愁。却羡故人超俗累。又從名府辦淸遊。城臨暘谷先賓日。山聳頭陀已殿秋。先後佩符竆勝賞。嶺東湖左較誰優。其二堂堂北渚相公孫。前後聲名並壯元。漫把文章追緖業。却將榮辱任乾坤。栖遑別墅猶詩興。領略仙區捴聖恩。病卧不堪離思惡。獨留霜菊照淸尊。</text>
<title>挽南永平士重</title>,<text>曾從舅氏慣相隨。豪氣崢嶸自少時。屈迹芹宮憐薄宦。分憂花縣有追思。興來諧謔仍歌曲。老去風流尙酒巵。感舊傷今無限意。白頭垂淚寫哀詞。</text>
<title>挽朴參議 安悌</title>,<text>龍頭聲望世爭傳。歷踐淸班四十年。視草共稱眞學士。積薪偏滯老承宣。籌添海屋仁宜壽。劒合泉㙜歲未遷。痛哭先人同榜盡。抱痾孤負奠靈筵。</text>
<title>挽張僉知 遇漢</title>,<text>先子於公豈偶然。生聯甲乙榜同蓮。自憐孤露餘殘喘。每賀康寧享大年。班視侍郞簪玉耀。才稱良牧口碑傳。人間閱盡西河痛。猶喜賢孫奉几筵。</text>
<title>挽張僉知 代士強作</title>,<text>兩家父子並同庚。世世交情卽弟兄。晩境喪明公豈忍。終天泣血我猶生。僉樞養疾仍遐壽。五邑分憂尙頌聲。感舊傷今無限意。不堪臨挽涕先傾。</text>
<title>挽申正 湸</title>,<text>韶顔白髮近稀年。謂享期頤繼祖先。暮境康强誰復似。朝言奄忽豈其然。治從列邑名仍藉。官長諸司任更專。㝡是二郞纔折桂。雲霄未及看蹁躚。其二都門咫尺似天涯。我病君衰阻幾時。共賀兩家同榜慶。誰知一夕絶絃悲。淸芬篤行追先訓。美玉精金想雅儀。篋裡尙留前後札。不堪披閱淚先滋。</text>
<title>挽慶川君 金南重</title>,<text>風流文彩祖貽孫。淸議從來在相門。早歲飛騰華貫遍。三朝際遇上卿尊。開顔便卽看和氣。出口何曾有惡言。咫尺台階空屬望。履聲今已隔天閽。其二每憶初逢蕭寺辰。公方盛歲我靑春。縱然雲路閑忙異。自是風期許與親。坐襲令君香滿席。行看叔則玉爲人。回頭四十年間事。酒賦周旋似隔晨。其三當君僑寓郭東廬。我往尋公五月初。相對笑談渾似倦。最憐杯勺已全踈。誰知一病差先後。自愧三秋阻起居。痛哭幽明違永訣。祖筵應待巨卿車。</text>
<title>挽羅海州 星斗</title>,<text>先府纔踰知命歲。君今减一益堪悲。人非薄相宜遐福。天又何心促短期。牧伯超陞才暫試。科名蹭蹬數還奇。傳家行誼終無賴。報施茫茫欲問誰。其二辛丑年春我赴燕。當時諸邑候金川。人皆俯仰炎凉視。君獨慇懃悃愊偏。兩歲丘園仍二竪。一秋京洛掩重泉。氷淸入地纔經月。可忍今朝續此篇。</text>
<title>李舍人 敏廸 大夫人挽</title>,<text>學士曾封乞郡章。聳看殊渥溢高堂。欲將寸草春暉報。奄見西山夕照忙。痛結崩城常涕淚。盟尋同穴幾星霜。人間已盡三從道。况是遐齡七袠強。</text>
<title>漢原府院君趙公 昌遠 遷葬挽</title>,<text>國舅何年已返眞。夫人卽遠又今春。龜曾錯食岡嫌舊。馬自悲鳴地納新。緣續九泉尋古劒。禮尊三月會靈輴。恭惟不盡東朝痛。孺慕那堪望哭辰。</text>
<title>次南壺谷 龍翼 韵。贈長卿鶴城之行。</title>,<text>此行爭道政乖宜。只是使君欣得之。最恨池塘仍別夢。可堪梅柳已春姿。勝區尋處誰將伴。羣從携來獨尒思。任是一麾能自判。近臣何地不恩私。</text>
<title>挽金原州 慶恒</title>,<text>當君編配鴨江湄。屬我含綸燕路時。對榻慣聞悲苦語。賜環纔荷聖明慈。魂招旅店應前定。名播諸州捴後思。戴玉班仍回甲壽。承家况有寧馨兒。</text>
<title>挽林延安 葵</title>,<text>前秋投紱自塩州。好向洪陽某水丘。何𧏮何時仍不起。斯生斯世儘如浮。霜㙜白簡留遺草。海甸淸芬憶舊侯。尙記燕山同役日。可堪題挽雪渾頭。</text>
<title>挽閔大憲 應協</title>,<text>都憲年來告病頻。雅心應爲避要津。居無第宅何嫌陋。事不經營只任眞。邇列一孫隨二子。遐齡七袠减三春。他時試檢名臣傳。廉約如公更幾人。</text>
<title>奉送沂川相公赴燕京</title>,<text>二月餘寒不似春。相公軒盖出疆辰。衰年跋涉身應倦。到處登臨迹已陳。自有神明扶往返。早將忠藎任經綸。烏蠻舘裡思歸日。倘憶吾行四度頻。其二輶車此日向燕京。病阻河橋一倍情。曉起忽驚風雨惡。晩來還喜道途晴。殊恩持賜都亭餞。盛事爭誇相國行。軟脚逢迎知不遠。沁園重把別時觥。</text>
<title>送柳龍岡 之發</title>,<text>二月餘寒雪滿山。使君行色出西關。龍城縱擅雄腴地。騎省胡違法從班。邑尙繁華宜務簡。民方凋瘵况多艱。晴川不比瓊雷隔。想見雙鳧好往還。</text>
<title>挽洪之任</title>,<text>名震芹宮策士年。歷敭華貫輒居先。銀㙜近日恩偏渥。玉節觀風化更宣。少我一齡俱白髮。憐君二竪奄黃泉。莊盆叩罷仍尋劒。忍見諸孤哭叫天。</text>
<title>挽尹星州 景先</title>,<text>前秋編配向衿陽。不謂今朝死別忙。龍榜題名違素志。貂冠進秩煥恩光。百年餘慶三珠瑩。九邑遺芳萬口香。隔水新阡無路哭。幾回垂涕對東床。其二漢南曾同執靮隨。君爲參佐守城陴。危衷慷慨忘身地。憤氣崢嶸出涕時。每惜高才淹郡邑。還驚遐筭失短期。從今忍過靑坡路。故宅春光一倍悲。</text>
<title>送鄭一運按湖南</title>,<text>烟雨濛濛晩不收。想君何以戒征輈。頻年仙漏銀㙜直。幾處甘棠玉節遊。千里湖山民頌遍。一身前後主恩優。殘生病負河橋送。門掩東風惱別愁。</text>
<title>送李羅州 </title>,<text>難治從古錦城尤。縱號通才鮮不憂。君自沂州移此地。人稱岩邑得賢侯。臨机定使剛柔濟。游刃寧愁簿牒留。仍想綵衣頻上壽。惠連鳧舃會官樓。</text>
<title>送具南平 鎰</title>,<text>河橋楊柳綠依依。太守雙旌去若飛。行盡湖山仍葉縣。夢回京國卽椿闈。官居似畫樓㙜逈。農務當春薄牒稀。聞說溪牋明勝雪。興來應復彩毫揮。</text>
<title>挽李參議 有謙</title>,<text>剡薦初因行義彰。聖恩前後幾銅章。桐鄕美績思明府。地部通才說侍郞。四子冠聯三獬豸。八旬籌减二星霜。城西耆舊凋零盡。忍見春光鎖小堂。</text>
<title>挽兪參判武仲</title>,<text>徵書湖海赴沉淪。一節三朝寵辱身。博學已看資黼黻。通才端合贊經綸。誰知辰巳云亡痛。更屬庚寅以降春。想得故山歸葬地。素車來哭幾名人。其二磨礱道義友兼師。人謂江湖又四夔。萬務䟽通寧有滯。一時遷擢却憐遅。輿情政爾期爰立。天意如何嗇厥施。盛業定知光簡策。名臣傳裡似公誰。其三重入脩門鬂雪繁。倘來官位亞卿尊。籌司盡瘁身先病。藥物催頒死亦恩。湖外有山仍返櫬。洛中無第可迎魂。尋思半世亨屯際。淚落哀詞字字痕。其四生世差池僅一年。向來衰相各相憐。過從不爲閑忙隔。許與元因氣意偏。醉後吟哦那復聽。病中書札只頻傳。晨星落落朋知盡。獨把牙琴歎絶絃。</text>
<title>挽盧生員 道立</title>,<text>蘇相聲名世共稱。家庭訓法從孫承。連姻仲父爲兄弟。同甲先君托友朋。餘慶可徵三子在。八旬仍見一年增。緘辭遠寄商山去。感舊傷今涕滿膺。</text>
<title>挽兪僉正 汝諧</title>,<text>令子淸朝早蜚英。入司喉舌出專城。肥甘至養知無憾。賜賚殊恩與有榮。班亞九卿非薄宦。年垂大袠厭浮生。桐鄕美績今猶頌。我是高陽舊籍氓。</text>
<title>挽李正 齊衡</title>,<text>年來多病阻追隨。每向城南費夢思。活計任他家四壁。閑情付與酒千巵。飛騰㙜省馳名早。咫尺銀緋進秩遅。六十人間猶是壽。五常仍見桂雙枝。</text>
<title>次靑湖江行韵。寄幼能。</title>,<text>朝來一雨過江城。想見樓居几席淸。閉戶自憐都尉病。聯鏕却羡散人行。銀鱗入網堪乘興。彩鷁隨波亦任情。已識靜中專學力。名途風浪不須驚。</text>
<title>又次前韵。贈康翎之行。</title>,<text>邑經沿革只荒城。官閣還如梵宇淸。爲問离官持被苦。何如僻縣佩符行。盤登海錯宜兼味。案絶文移愜素情。最是暮年分手恨。別來魂夢幾回驚。</text>
<title>次文谷寄示韵。兼謝江魚之惠。</title>,<text>尙書浪迹近何方。世味酸辛此備甞。石室僑居妨久計。玉樓高處阻淸光。籠羅萬象添詩卷。滌蕩千愁賴酒觴。衰病自慙違一訪。幾回魂夢落江鄕。其二沉痾無賴試千方。湯劑朝朝苦厭甞。遺我錦鱗脾覺健。得君珠唾室騰光。濠梁未赴觀魚席。河朔空思避暑觴。聞道南宮新有命。肎敎長卧水雲鄕。</text>
<title>挽徐豊德 貞履</title>,<text>三月尋君病在床。拓窓相對惜春光。誰知奄忽歸泉壤。不復團欒較酒觴。蓮榜早年馳盛譽。桐鄕幾處播遺芳。秦樓舊業渾蕭索。忍把悲懷說五常。</text>
<title>挽鄭高陽 昌徵</title>,<text>猿膓斷盡病隨嬰。半百光陰大夢驚。都尉夜臺應會面。相公衰境奈鍾情。名違桂籍淹郞署。葬返桐鄕泣郡氓。看取沁園雙玉樹。定將餘慶振家聲。</text>
<title>李陽川 哲英 室內挽</title>,<text>幾賦閨闈相紼詞。哀哉此挽若爲辭。劇知人世生無樂。惟願泉㙜死以隨。二紀光陰渾似夢。半年緣業最堪悲。仍思東閣尊章慟。忍對呱呱失乳兒。</text>
<title>挽趙承旨 胤錫</title>,<text>憐君痼疾久纏身。泣血衰麻又一春。天若有知扶孝子。鬼猶爲虐奪斯人。雍容玉署談經地。密邇銀㙜聽漏晨。馬鄧門闌還寂寞。仰惟長樂慟冞新。</text>
<title>挽李進士 公著</title>,<text>延平相國盛曾孫。愛爾才華器宇存。鴈塔聲名傾輩類。鵬程朝暮擬騰鶱。纔聞綵服趍南郡。忍報丹旌返故原。想得使君無限痛。寸膓消盡蜀山猿。</text>
<title>新豊府院君張公 維 永嘉府夫人遷葬挽</title>,<text>伊霍勳兼馬鄧親。慶關昭代是誰因。還嗟騎尾歸眞日。不待飛龍御極辰。燕國文章推大手。魏公名德憶宗臣。賢兒趾美方燀爀。朝夕論思侍紫宸。其二不盡當時殄瘁悲。幾年泉下劒還隨。佳城別有天慳待。舊壠非因水嚙移。丞相大名千古誦。班姑徽範六宮師。恭惟慈聖增新痛。盛事爭瞻御筆碑。</text>
<title>挽沈承旨 𢋡</title>,<text>高才發軔較差遅。雙璧飛騰並一時。每惜卯君先厚夜。猶看伯氏獨遐期。銀㙜玉署渾如夢。酒社詞壇謾有思。仍憶燕行邀我餞。不堪揮涕對孤兒。</text>
<title>別李季周 端夏 赴北幕記室之任</title>,<text>關嶺重重接白頭。誰敎學士此中遊。年非暮境偏多病。地是邊城易覺秋。冷淡宦情憐阮瑀。蕭條物色似凉州。知君掩淚尋先躅。官壁紗籠幾處留。</text>
<title>挺之妻挽</title>,<text>姑氏當時對我言。以吾身世有吾孫。仍誇少婦徽儀備。且喜多男後嗣蕃。慟結崩城惟涕淚。盟尋同穴幾寒暄。郞君若問儂消息。爲報餘生病獨存。</text>
<title>李金溝室內挽</title>,<text>悽切軒台索挽辭。爲言亡嫂戒靈輀。恭惟半世悲㷀獨。猶喜遐齡享袠期。養葬祭仍依令愛。族姻隣共頌徽儀。白頭江捴偏多感。外黨尊行更有誰。</text>
<title>平城府院君遷葬挽 申景禛</title>,<text>將相星沉閱幾年。獨留遺像耀凌烟。人言永宅妨身後。天遣佳城近祖先。肅祀君臣同一體。異恩終始賁重泉。雙龍更向延津會。看取千秋福慶綿。</text>
<title>挽趙正 備</title>,<text>登龍旋見玉堂盛。趁日含香侍邇英。筆勢傳神松雪妙。詩才並駕倚樓名。徘徊散署群情惜。奄忽浮生短夢驚。聞說老親如宿昔。等閑行路亦沾纓。</text>
<title>挽李宣川 性恒</title>,<text>千里宣州一病隨。楚招何處引靈輀。魂尋海曲先山杳。春返城西舊宅悲。㙜省揚名符物望。關防晉秩耀恩私。沉痾愧負臨江哭。淚落哀詞字字滋。</text>
<title>效玉連環</title>,<text>一燈明㓕伴虗堂。土壁虫鳴夜靜凉。小逕踈螢飜柳岸。片雲微雨過蓮塘。口因病渴呼杯急。心爲憂時得句妨。萬事只宜甘契濶。古今榮辱入思量。</text>
<title>趙進士 來陽 遷葬挽 代人作</title>,<text>屈指君亡已十年。一回追憶一潸然。玉棺復見人間日。龍劒還隨海上阡。長吉短期從古惜。倚樓佳句至今傳。靑綾夜伴元方直。泣說悲懷耿不眠。</text>
<title>貞仁翁主挽 代人作</title>,<text>平陽哀訃徹丹。百里官程內使馳。簫斷沁園三紀近。籌添海屋七旬垂。殊恩許殯城中第。餘慶還徵膝下兒。惆悵飈輪何處返。玉欄應待看花時。</text>
<title>挽金判書仲文 代人作</title>,<text>洙泗門闌揔盛名。見君才學繼家聲。享衢濶步尋常事。文柄銓衡次第榮。位望漸高人或忌。精華無减病先嬰。太醫御藥空交道。存沒惟應感聖情。其二交仍三世又連姻。分義平生骨肉親。博學聞來推識見。淸談霏處看精神。儀形永閟何山土。物色空悲故宅春。客歲斯文無限淚。可堪今日重沾巾。</text>
<title>失題 代人作</title>,<text>官路迢迢旅櫬遅。板輿惟見長公隨。分明別語今猶記。惝恍凶音久亦疑。淸白遺風徒四壁。凄凉後事只孤兒。同憐豈但山陽痛。尙憶霜㙜奏直辭。</text>
<title>挽吳佐郞 挺柱</title>,<text>判樞冠冕壓班行。更賀階庭玉樹芳。盛譽乍淹蓮榜士。通才暫試版曹郞。朝來一病仍東首。雪裡孤旌已北邙。年未五旬誠短折。幾回銷盡蜀猿膓。</text>
<title>挽安承旨 後說</title>,<text>鵬翼摶風政妙年。玉堂高步五雲邊。東湖賜暇聲名藉。北斗司喉寵渥偏。汪藻絲綸人共誦。顔回短折世爭憐。泉㙜定結慈闈戀。臨絶遺篇可忍傳。其二憶曾君贅卯君家。最愛淸標玉絶瑕。人事向來那忍說。宦途隨處儘堪誇。分符海甸年纔換。聽漏銀㙜病轉加。老子從今不相士。問誰期短又誰遐。</text>
<title>挽鄭政丞 維城</title>,<text>三朝雅望玉無疵。晩陟黃扉作羽儀。志不諧時唯勇退。言當盡處幾忠䂓。聯姻禁掖心常小。虗座耆筵齒乍虧。看取他年太史筆。名臣傳裡似公誰。其二平居氣味藹春溫。謙挹渾忘地位尊。范老深憂唯爲國。酇侯淸德不治垣。頻年膝下喪何慘。暮景人間病獨存。遺命海山尋舊壠。想應泉壤奉晨昏。</text>
<title>贈高山趙督郵 遠期</title>,<text>西幕歸來又北郵。逐年行役不曾休。偏憐膝下離違恨。更惱閨中疾病憂。波撼驛亭驚客夢。草生關路喚春愁。詩筒想遞氷淸眼。逸響應誇並倚樓。</text>
<title>海豊君鄭 孝俊 夫人挽</title>,<text>膝下登龍五弟昆。雲霄接武又賢孫。享從列邑俱榮養。封視巍班卽聖恩。寶㜈並明南極曜。春暉先謝北堂萱。試看女史揄揚地。一德能爲萬福原。</text>
<title>次李評事 端夏 寄示韵</title>,<text>千里關河地盡頭。元戎幕下侍臣遊。書遅故國來經月。鬂入新年想欲秋。客裡幾回吟白雪。病中須戒對靑州。行看馹騎徵還急。好趁鶯花莫少留。</text>
<title>挽尹掌令 遇丁</title>,<text>每惜高才發軔遅。俄看金榜唱名時。享衢步展身仍倦。圻幕官閑病又隨。㙜栢入春渾舊迹。井桑催夢豈曾期。荀家福祿應無艾。五子盈庭一桂枝。</text>
<title>吳始鳳慈親挽</title>,<text>表弟常誇坦腹郞。仍稱慈範冠閨房。偏憐夙歲違偕老。每把餘生歎未亡。恩荷䟽封曾鳳誥。盟深同穴卽牛岡。憑思八袠尊章慟。可忍年年膝下喪。</text>
<title>挽李同知 時聃</title>,<text>勳盟帶礪弟兄隨。台席卿班並一時。獨向湖山存晩計。猶從州牧有遺思。居閑攝養添遐筭。優老超陞荷聖慈。乘化歸眞無復憾。寸情偏爲棘人悲。</text>
<title>權掌令 格 母夫人挽</title>,<text>近七年當晝哭悲。制除猶似枕苫時。存亡只是人間痛。會合寧非地下期。一子飛騰常法從。諸孫秀發摠丰姿。平生婦德皆堪詑。看取張林大筆碑。</text>
<title>挽趙監司 龜錫</title>,<text>尙書庭下盛諸兒。按使聲華是白眉。早已馳名符儁望。終何淹疾嗇遐期。朝端謾憶飛騰地。湖外猶傳蔽芾詩。從此小樓那復過。夕陽隣笛不勝悲。其二當君蒙宥返京城。我往尋君君未迎。閱歲沈痾猶望起。經冬編配尙堪驚。無論暮境朋儕痛。忍說高堂父子情。聞道丹旌還舊秩。可憐身後亦恩榮。</text>
<title>挽呂判書 爾載</title>,<text>翺翔華貫踐銀㙜。玉節觀風鬂未摧。身歷三朝知宿望。班躋八座見通才。人稱積慶雙兒顯。天靳稀年一病催。親舊暮途零落盡。白頭題挽恨難裁。</text>
<title>病中因兒輩。得見李 藼，徐 文尙 兩上舍醉唱之韻。此是後輩好事。不覺歆歎。遂於其夕。卛爾和之。以寓病懷。</title>,<text>萬事人間已謬悠。一年吟病伴牢愁。忽看秀句聯成軸。斗覺淸風爽滿樓。多爾後生眞可畏。如吾老子敢相酬。向來習氣消磨盡。尙憶論文共玉舟。其二旱餘霖雨一旬仍。深室何由避欝蒸。當午竹林風乍動。向昏荷葉露先凝。沈痾已斷曾耽酒。優渥猶分舊賜氷。欲和新詩兼寓意。老夫才退百無能。其三河淸煕運幾時逢。海內兵塵尙盪洶。北漠長驅思武帝。東韓再造泣神宗。固知興喪關天數。誰献謨猷壯國容。感古傷今無限意。把杯安得滌心胸。其四閴寂重門盡日扃。筭來親舊似晨星。從他鏡裡頭渾白。却喜尊前眼共靑。伏枕自憐玄晏病。斷杯非效屈原醒。傍人莫問吾筋力。無計一憑池上亭。其五流金政屬三庚熱。逃暑思憑百尺㙜。午枕蝶隨殘夢散。暮林鴉帶夕陽廻。緣堦嫰葉抽新竹。近檻濃陰轉古槐。欲向江湖存晩計。幾時閑掃釣磯苔。</text>
<title>送吳留守 挺緯</title>,<text>纔讓西藩施舊京。主恩前後倍光榮。天心似軫程遐邇。地望寧分任重輕。卿月影隨萊服暎。壽星光動板輿明。遙知棣萼連枝會。按使還將彩鷁迎。其二一家三世五分司。兄弟居留况並時。人事固知千古盛。聖恩偏借一家私。芳徽句續籠紗板。舊迹名聯墮淚碑。不待瓜期應有召。槖駝橋畔肎躕踟。</text>
<title>次禮卿韻</title>,<text>此行非爲此花來。都憲纔從陋巷廻。門外尙留司馬騎。堂中猶置次山罍。幾經移席吟眸玩。且喜逢塲笑口開。看取主人題品處。文章自是壯元才。</text>
<title>挽南金城 一星</title>,<text>書從縣慰離情。解紱還家病未迎。浮世本來同逆旅。深杯豈必誤平生。一兒當百薇垣長。半子無雙玉署淸。莫恨年齡差減壽。人間五福孰能幷。</text>
<title>挽金南原 益烈</title>,<text>詩禮名家盛弟昆。長公端愨典刑存。治隣棣萼纔三府。祀趁松楸忽九原。稀筭未盈猶得壽。阿咸爲後可持門。淸和摻別還如昨。緘寄哀詞涕自痕。</text>
<title>送李子喬按節關東</title>,<text>經歲銀㙜兩鬂斑。新秋玉節向東關。人當晩境饒淸福。天借名區輟從班。萬疊峯巒歸脚底。五更鍾漏隔塵間。熊轓試訪桐鄕迹。突兀豊碑是峴山。其二暫時相阻亦生愁。此別何堪歲一周。節序纔經牛女夕。襜帷政趁海山秋。棠花雨過鳴沙路。楓葉霜酣古寺樓。憐我幾年勞夢想。羡君今日辦玆遊。</text>
<title>送江原鄭亞使 載嵩</title>,<text>關東幕佐號仙官。淸坐元無一事干。散帙投壺渾漫興。尋山瞰海捴奇觀。雲端玉立千峯白。霜後楓酣萬樹丹。遊賞了時應有召。會看鳴珮入金鑾。</text>
<title>挽海豊君鄭公 孝俊</title>,<text>五子登龍孫又隨。推恩秩視正卿巍。厨移列邑供甘旨。朝罷三司舞綵衣。厚福固知前古罕。遐齡更賀九旬幾。最憐泣血齊仍斬。可忍晨昏膝下違。</text>
<title>次鷺渚差祭長陵有感之作</title>,<text>欝彼龍騰鳳翥阡。鼎湖餘痛幾經年。微臣尙廁鵷鴻列。盛渥曾叨雨露邊。何日玉欄陪寶座。待時宮醞醉華筵。知君展謁園陵感。輸入新詩淚逬泉。</text>
<title>奉寄慶尙趙亞使</title>,<text>靑油幕况近何如。九月秋光掌試餘。海印寺幽眞勝境。嶺南樓逈卽仙居。名區可以窮登眺。覊恨應知賴發舒。聞說北堂朝暮待。莫敎歸騎暫躊躇。</text>
<title>奉送商谷江陵之任</title>,<text>七十殊非作吏時。臨𤅀此去又天涯。從來別意秋多感。况是人情老易悲。莅任政當憂歲歉。勞心何以救民飢。仙區物色還無賴。應憶比隣鎭日隨。</text>
<title>李仁川大夫人挽</title>,<text>每聽承宣喜惧辭。萱闈夕照迫崦嵫。年踰大耋誠遐壽。養遍雄州捴聖慈。海屋添籌方永祝。泉㙜會劒卽前期。偏憐泣血終天痛。白首衰麻對亦悲。</text>
<title>安稷山 廷煜 大夫人挽</title>,<text>人生七十古無多。况是年垂九耋遐。點頷曾玄那盡卞。持家訓範亦堪誇。䟽封已賀頒恩誥。榮養頻看奉縣衙。爲有千秋同穴願。故山霜月引靈車。</text>
<title>賤降之日。沂川相公及諸友皆來會。實盛事也。翌朝靑湖太學士紀示一律。求余和之。謹次其韻。</title>,<text>病後幽懷欝未開。生辰八月卄三廻。家人爲報新醪熟。相國如憐舊雨來。六袠已盈知是壽。兩兒俱顯愧非才。樽前更覺增憂戒。莫恠先秋鬂雪催。</text>
<title>追寄金一正 佐明 燕京之行</title>,<text>朝來風雪撲簷楹。默想燕山萬里程。日戒征軺愁跋涉。曉呼郵卒問陰晴。客懷無賴羔兒遣。鄕夢多從毳幕驚。此去試甞艱苦况。定憐衰骨四曾行。</text>
<title>挽閔直長 光尹</title>,<text>扶蘇山下亦天涯。消息悠悠幾夢思。書讀五車才未售。官淹一命數還奇。優游晩計仍田里。偃蹇閑情但酒巵。痛哭少時同閈舊。此懷惟有季方知。</text>
<title>挽慶安君 柏</title>,<text>乞暇溫泉賜馹飛。帶醫殊渥倍光輝。誰知客路仍淹病。纔返華堂遽復衣。訃徹紫宸哀轉切。禮隆黃壤事曾稀。春來芳草應依舊。怊悵王孫去不歸。</text>
<title>挽金司藝 克和</title>,<text>新歲同君花甲周。相看筋力較誰優。偏憐國子經年滯。每擬仙區作吏遊。騎省春曹陳迹在。北郵南縣後思留。他時忍過高陽路。宿草荒原淚不收。</text>
<title>挽沈承旨 榥</title>,<text>春來連哭兩同庚。又報君亡夢亦驚。浮世甲周纔下壽。暮途人盡奈餘生。分符玉塞身先病。聽漏銀㙜鬂已明。不復尊前成謔浪。獨留衰骨涕縱橫。</text>
<title>挽尹僉正 勉之</title>,<text>相門遺訓盛孫兒。蓮榜聲名妙歲馳。官至少卿非薄宦。澤留諸邑見追思。行看令子通要路。孰謂遐齡减袠期。季妹昔曾爲冢婦。白頭臨挽有餘悲。</text>
<title>權留守 堣 夫人挽</title>,<text>眞長法訓在門楣。尙記尊章詑婦儀。按使棠謠南北遍。夫人花誥淑貞隨。纔逾知命遐齡缺。猶賀多男積慶遺。最是安仁床簟痛。暮年中饋屬之誰。</text>
<title>次沂川相公步文谷大學士在溫泉寄示之韻</title>,<text>天敎輦路凈無塵。江雨初收麗景新。瑞日影隨龍馭轉。仙韶響雜羽旄陳。縱然病骨違陪蹕。自是微衷不後人。聞道詞臣揚盛事。詩傳字字捴堪珍。其二法駕欣瞻兩殿儀。湖民挾路望鸞旗。靈泉奏效神應佑。好雨知時化並隨。德叶殷盤千古頌。慶添周歷萬年期。徵賢養老斯爲盛。盡入詞臣迭唱詩。</text>
<title>次沂川相公追憶靑湖復用塵字韻</title>,<text>夜㙜冥漠隔音塵。觸處追思愴感新。宗伯詩名傾鮑謝。相公交誼憶當陳。靈泉志喜纔前歲。詞掖論文復幾人。每把遺篇同逬淚。漫敎留作篋中珍。</text>
<title>次沂川相公步李侍郞在溫泉志喜之韵</title>,<text>法駕親陪長樂宮。沿途整理走臣工。至誠實賴神明佑。靈液全勝藥珥功。發策已看多士集。推恩先恤小民窮。更聞巖穴徵招遍。後載何人是太公。</text>
<title>贈南雲卿 龍翼 燕行</title>,<text>男子平生志四方。壯遊寧憚飮氷忙。東臨卉域曾浮海。北走金㙜又趣裝。客意幾驚淹節序。天心應使富篇章。仍思歷覲鈴齋日。更向離筵奉壽觴。</text>
<title>挽姜判官 </title>,<text>世好隣歡各白顚。向來同病倍相憐。還嗟阻隔仍三歲。不謂音容奄九泉。兒已登龍餘慶遠。官曾別駕後思傳。慈闈大耋猶無𧏮。可耐姜衾樂未全。</text>
<title>榮墳後有感。錄示兩兒。兼示趙先達復亨 根。</title>,<text>重參桂籍弟聯兄。擧世皆稱曠世榮。從姪亦登新榜選。老夫偕作故山行。精靈不待香三上。涕淚先傾嘯一聲。寄語汝曹須更勉。各將忠孝仗平生。</text>
<title>挽吳判府事 竣</title>,<text>黑頭冠冕上靑霄。咫尺台階絶百僚。筆法入神驚一代。文衡屬望擅三朝。中宵壽曜還無彩。八耋韶顔尙不凋。幾處公私碑版耀。盛名千古未應消。其二先君情誼弟兄親。小子平生挹後塵。病裡尋常瞻望地。朝端奄忽老成人。遠期且迫懸弧日。和氣追思滿座春。節愼杯觴曾有戒。寸心銘感重書紳。</text>
<title>送忠淸方伯李惠仲 敏廸 令公之行</title>,<text>相公曾按錦江營。令子褰帷又此行。兩世廵宣眞盛事。一時超擢亦殊榮。甘棠豈獨追先躅。黃閣終須繼大名。遙想落花岩畔宅。感增風樹若爲情。</text>
<title>挽金兵使 漢文</title>,<text>名將家庭受射親。早從行陳壯圖伸。分符紫塞聲威振。授鉞黃崗節度新。大夢忽驚孤館夜。六旬纔减一年春。遙知櫬發轅門日。擁路軍民涕滿巾。</text>
<title>挽洪僉知 錫武</title>,<text>龔黃吏績更誰倫。屈指當今最此人。幾邑追思如父母。一時殊奬煥緋銀。魂招旅舍驚新歲。壽近稀齡减數春。仍憶去秋來訪日。不堪臨挽重傷神。</text>
<title>李判官 世華 慈堂挽</title>,<text>早從君子禮無違。共享遐齡古亦稀。况有螟蛉推譽望。卽看門戶倍光輝。北堂方賀春暉永。南極俄驚壽曜微。最是椿庭溫凊地。可堪萊服換縗衣。</text>
<title>挽蔡令 以恒</title>,<text>慷慨孤衷抗䟽時。身幽北窖飽憂危。生還日下眞天幸。仕歷朝端亦聖慈。惠洽湖民馳盛譽。病深覊舍乏良醫。丹旌遠向商山路。曾是郞僚倍覺悲。</text>
<title>挽吳參議仲輔 挺恒</title>,<text>半八荀龍捴蜚英。侍郞純福世稱贏。司喉已賀兒承父。曳履行看弟踵兄。持節二藩民尙頌。積薪西省病先嬰。年逾五十終非壽。忍聽慈闈夜哭聲。其二伯仲之間吾友于。君常較齒弟於吾。從來翰札情冞篤。隨處杯觴興不孤。聚散幾回俱白髮。閑忙相阻奄黃壚。殘生抱病淹床席。愧負靈筵奠束蒭。</text>
<title>挽李參判子和</title>,<text>先府文章壓一時。家傳衣鉢付賢兒。鑾坡世秉波濤筆。㙜省人稱諫諍姿。位遍亞卿猶坎壈。病當衰境轉支離。陽春絶響今誰繼。泣檢郵筒舊遞詩。其二仲氏云亡已十春。一回追憶一沾巾。今君奄忽歸何處。舊友凋零有幾人。庭草砌花催物色。酒壚詩社想精神。憐吾抱病生猶死。孤負靈筵永訣辰。</text>
<title>次南侍郞雲卿次八景韻。寄題纘志堂。</title>,<text>秋晩舟村萬寶成。長郊牧笛兩三聲。迎嵐對雪心偏爽。把釣看花興更淸。隱几山雲添勝槩。携筇野寺作閑行。東陽八詠慙才退。堂號憐君纘志誠。</text>
<title>挽李僉知 尙儉</title>,<text>先子於公序齒聯。兩家情誼豈徒然。自憐孤露餘生在。每賀康寧八袠延。銅虎分憂民望洽。玉貂優老主恩偏。賢郞膝下諸兒盛。佇見它時積慶綿。</text>
<title>李參判一卿 廷夔 大夫人挽</title>,<text>尊章節義日星垂。夫子聲名振一時。中歲遽違偕老約。半生常抱未亡悲。哀榮閱盡人間事。會合還從地下期。臨挽不禁雙淚逬。早將交誼托賢兒。其二令子靑雲早致身。金貂喜溢太夫人。斷機敎著三遷日。舞綵歡承一笑春。孝奉板輿榮養備。恩頒花誥顯封新。同原祔葬應無憾。况是遐齡近八旬。</text>
<title>挽柳參判澄甫 淰</title>,<text>蓮榜爭呼第一名。靑雲濶步早登瀛。曾分二臬棠謠播。纔亞西銓藻鑑淸。人事病中經素鞸。主恩身後換丹旌。秦樓哭吊猶如昨。兩世哀詞不盡情。</text>
<title>李正郞 志雄 慈堂挽</title>,<text>慣聽郞中爲養辭。常嗟百里佩符遅。誰知愛日平生願。遽抱終天永訣悲。淚盡崩城仍幾歲。年逾周甲亦遐期。徽儀豈獨同隣頌。定有張林大筆碑。</text>
<title>奉次文谷投示韻</title>,<text>一首詩傳午睡初。吟來頓覺氣淸蘇。樹頭雨過花全謝。庭畔人稀草欲蕪。自笑病慵當暮境。已將身世聽洪爐。惟思法駕回鑾日。擬逐尙書共泛湖。其二四月長安一雨初。眼看諸品捴昭蘇。詩因懶慢新功乏。學坐遺忘舊業蕪。病後尙思桑落酒。靜中惟對博山爐。何時擺脫塵間事。放浪烟波十里湖。其三詩律沿洄正始初。騷壇赤幟壓歐蘇。應將柑酒聽黃鳥。任遣庭除暢綠蕪。病起匡床拋藥。夢回行殿襯香爐。臣民日望鑾輿返。嫰葉輕陰政滿湖。其四流鶯百囀雨晴初。高卧書齋宿醉蘇。風送微凉來曲檻。烟和暝色起平蕪。閑從鑷髮頻看鏡。靜爲燒香幾擁爐。回首釣磯歸未得。漫敎魂夢繞東湖。其五四月靈泉駐蹕初。黎民蹈舞頌來蘇。恭聞漢詔千村遍。肎使周田一畒蕪。衰病未能陪玉輦。夢魂惟自繞金爐。歡迎庶慰都人望。聽說龍舟已艤湖。其六節届淸和病起初。試褰書幌拂流蘇。望中園樹千重密。夢裡山田一半蕪。乘興幾呼浮白酒。檢方仍對鍊丹爐。憐吾散迹終何事。却羡扁舟泛五湖。</text>
<title>次溫陽長卿韻</title>,<text>湖路重瞻兩殿儀。村氓蹈足豈嚬眉。宸心尙軫三農急。天意寧敎一雨遅。嵩祝賀班思故事。河淸休運自今時。微臣病起郊迎處。扈蹕歸來暝色隨。</text>
<title>挽任參判季方 義伯</title>,<text>通才發軔較差遅。拔擢偏蒙聖主知。栢府彈文先見在。萊山治績後思遺。天恩幾奬褰帷日。地望方期曳履時。追憶上游新卜處。暮年歸計捴堪悲。其二我昔啣綸赴北京。君時按節住箕城。何人不以炎凉視。方伯惟存故舊情。纔長一年先奄忽。獨留餘喘便幽明。新添眩疾淹床席。孤負靈筵哭奠觥。</text>
<title>送李野叟令公赴濟州 李𡐔</title>,<text>耽羅一域海中偏。撫禦難人古亦然。地望共推新牧伯。官銜自是舊承宣。帆檣穩過蛟龍窟。㫌盖行穿橘柚烟。君去試看投甲處。乃家淸白至今傳。</text>
<title>兵判金一正夫人挽 金佐明</title>,<text>眞長法訓在門楣。相國曾誇冢婦儀。貴並尙書膺紫誥。榮看學士侍丹。全家政屬亨豊際。微𧏮還驚奄忽時。最是王程奔哭處。寸情偏爲棘欒悲。其二淮翁下世幾星霜。子女凋零盡北邙。每賀夫人偏福祿。爭稱門戶倍輝光。班姑懿範宮闈敬。申 [缺]</text>
<title>李僉知 澬 及夫人同日發引挽</title>,<text>每賀僉樞九袠幾。夫人偕老禮無違。喪差數月盟應在。葬亦同時事益稀。貂映緋衣優寵渥。鸞回紫誥倍光輝。循良美績柔嘉範。會待揄揚大筆揮。</text>
<title>挽尹判書子駿 絳</title>,<text>三朝宿望際昌期。前後銓衡聖簡時。德厚屢承綸綍奬。淸貧不媿鬼神知。回瞻禁闥風雲隔。勇退郊扉日月遅。最是輿情猶歎惜。羽儀終未上台司。其二一出脩門世念踈。幾年湖海伴樵漁。空煩馹騎隨丹綍。不復衣冠拜玉除。久信和中還有礭。卽知名下果無虗。寒花晩節人誰及。靑史千秋看特書。其三七旬遐筭一添春。崇品班仍鼎席親。有子聯翩皆已顯。如公福祿更誰倫。偏憐近邑趍庭日。奄迫高堂易簀辰。時事漸看邦國瘁。幾回追憶老成人。其四將命殊方共往還。至今猶想夢魂間。開襟已許心肝照。並駕渾忘道路艱。我少十年俱白髮。公歸四載又靑山。泉臺諸友如相問。爲報餘生尙病孱。</text>
<title>歲丁未秋八月。舍弟國卿。以問禮官。纔從鴨綠江而回。未及復命。道拜北評事。乃於冬十月。又向豆滿江而去。數月之內。踏遍西北地盡頭。此實近來縉紳間所未有之行役。豈非數耶。及至辭朝而啓行也。其兄無何翁病淹床席。末由摻別於郭外。益無以爲懷。強搆一律。倩筆書贈。非曰詩也。只示䂓戒之意。</title>,<text>君非盛歲我全衰。每願相依不暫離。塞外忽驚千里別。病中何耐一年思。任敎行役窮西北。肎把幾微見色辭。酒席繁華應有戒。箴䂓豈待老夫詩。</text>
<title>挽李靑松 行源</title>,<text>嶺路迢迢曉雪晴。薤歌悽咽引歸㫌。楓宸訃徹頒哀賵。蔀屋悲纏泣舊氓。白首靑雲常斂迹。烏㙜玉署謾留名。雙兒一已登龍榜。好把書香托後聲。</text>
<title>挽南參判明瑞 老星</title>,<text>淸班邇列遍翺翔。直到西銓左侍郞。老去功名憐坎壈。向來心事任行藏。爭推宿望三朝舊。可奈浮生六耋忙。看取謝庭留玉樹。剩將餘慶托靑箱。其二從遊四十四回春。淸操多君草屋貧。遇事周旋皆敏捷。對人諧謔亦精神。還慙病後參尋懶。漫約花時會晤頻。床席沉綿違永訣。一題哀挽倍沾巾。</text>
<title>漢原府院君，府夫人一時遷葬挽。</title>,<text>國舅封塋屬再移。夫人㫌翣一時隨。新阡自得天慳處。舊壠非關水嚙疑。長樂孝思寧有極。北宸恩禮捴無虧。駒城白日玄扃閑。福慶千秋後嗣遺。</text>
<title>挽沂川洪相公 命夏</title>,<text>亨衢宦迹最騰騫。位陟台階上相尊。范老深憂惟爲國。酇侯淸德不治垣。登筵卽有嘉猷告。遇事先思大義存。一語曾蠲三輔稅。秪今遺澤遍窮村。其二前春去國事堪驚。重入黃扉士望傾。德業共推眞宰相。淸貧終似一書生。台星半夜收光彩。鼎席他時憶老成。良史千秋應有錄。令名忠節弟兄幷。其三纔聞月犯紫微宮。太史皆言厄上公。存沒關天星象應。儀形無地士林恫。忠勤半世成勞瘁。進退三朝見始終。仍想邇英登對處。更誰敷奏罄丹衷。其四論交各許寸心知。序齒纔差一歲期。對榻淸談常戒酒。遞筒華藻幾傳詩。仍思蟠谷投閑日。共說龍灣惜別時。題罷哀詞還自慰。秪應泉路後先隨。其五纔從陋巷枉朱輪。凶訃俄傳夢豈眞。萬事傷心惟一涕。此生知己更誰人。芳徽忍檢瓊琚句。至痛如亡骨肉親。元伯靈車應有待。巨卿淹病哭無因。</text>
<title>謝東州府伯李錫汝令公</title>,<text>東州消息近來踈。嘉貺殷勤帶尺書。橡栗屑和筩裡蜜。辛甘菜勝市中魚。民憂定倍飢荒後。吏事應妨慘痛餘。憐我遍身鍼與灸。一春跌坐病僧如。</text>
<title>挽李參判 翊漢</title>,<text>西來凶訃徹明光。哀敎丁寧降十行。久識浮生元逆旅。最憐長逝又殊方。才猷已著兼廵察。地望曾經左侍郞。歸葬故山魂獨返。可堪賓客哭虗堂。</text>
<title>挽李夏臣</title>,<text>松楸省掃未回鞭。奄忽㐫音倍慘然。得失在人憐薄宦。死生關數缺遐年。承家舊業三兒秀。爲國深誠一䟽傳。姪女早爲君冢婦。可堪喪禍向來偏。</text>
<title>挽金同知 光燦</title>,<text>相門承訓典刑存。迹屈雷封吏績喧。雲路早輸兒輩顯。水曹閑帶侍郞尊。經年攝養仍淹病。優老超陛特荷恩。看取死生榮耀並。爭傳秘器出東園。其二名家積慶看充閭。厚福當今更孰如。膝下承顔三令子。朝端接武兩尙書。新恩未謝沉綿際。哀訃俄驚喜賀餘。金玉世間那復覩。白頭題挽倍沾裾。</text>
<title>挽郭掌令 聖龜</title>,<text>年來漸覺死生忙。痛哭同庚又報亡。幾典雄州留美績。曾從法府振頹綱。浮榮久斷雲霄夢。漫興常誇橘柚鄕。怊悵南天杳千里。一杯無路奠靈床。</text>
<title>奉贈謝使之行</title>,<text>妙簡宗英屬使乎。星軺萬里指燕都。聲名可繼先公子。寵渥新陞上大夫。殊俗聳看人似玉。淸詩爭玩唾成珠。殘生飽喫玆行苦。魂夢今猶㥘遠途。其二病阻河橋別恨新。聊將一語祝行人。天晴曠野休逢潦。風引征軺不漲塵。莫遣蛟蝱侵作苦。寧愁飣餖對無珍。歸期屈指應非遠。好趁淸秋謁紫宸。</text>
<title>挽李呂州 袗</title>,<text>浮生脩短儘難知。攝養如公壽未耆。班阻亞卿應有數。喪因大癘最堪悲。節臨棠舍風謠遍。座壓薇垣地望宜。父子丹㫌同日發。等閑行路亦霑頤。其二將命殊方並駕辰。長程跋涉共艱辛。開襟笑語渾忘倦。對榻團欒轉覺親。離合幾回如夢寐。存亡奄隔愴心神。那堪更過三淸洞。舊宅荒凉不見人。</text>
<title>挽朴參判汝道 世模</title>,<text>龍頭名譽繼家聲。歷踐淸華到亞卿。堂耀壽星眞盛事。孫迎貴主亦殊榮。高門大福人爭艶。數月三喪骨欲驚。魂返春闈纔有日。忍看今發兩丹㫌。其二先子曾從春府親。兩家連世若箎塤。自憐孤露餘生在。每羡晨昏至樂存。喪禍卽今惟涕淚。音容如昨已泉原。經年抱病兼憂戚。日望城南只斷魂。</text>
<title>挽李鎭安 奎明</title>,<text>聞君抱病未經時。凶訃俄傳夢亦疑。堂僅膝容猶可賀。年纔耳順最堪悲。政留花縣稱三異。慶比荀家少二兒。姻黨向來零落盡。白頭題挽涕交頤。</text>
<title>擬贈鄭相聖能 致和 赴燕</title>,<text>蓬山仙籍盛替纓。五世爭傳六相名。試檢靑編今古罕。卽看黃閣弟兄幷。天時政屬三冬節。王事還催萬里行。遙想浿江笳鼓咽。卯君熊軾雪中迎。</text>
<title>挽李司諫 垕</title>,<text>官亞薇垣歎積薪。誰知北塞作遷臣。雷霆旋霽洪恩霈。母子重逢至樂新。一疾便成千古別。六旬猶减二年春。哭君三世眞堪痛。憐我支離抱病身。</text>
<title>送李靜叔 泰淵 平安方伯之行</title>,<text>才猷譽望際淸朝。簡畀天官睿鑒昭。超擢西關新按察。旬宣南服舊風謠。山河不變繁華减。溪壑難充物力凋。報政歸時應有奬。佇看卿月麗層霄。</text>
<title>淑靜公主挽</title>,<text>王姬釐降上公門。爭道天人婦道存。鸞鳳聲和琴瑟樂。熊羆夢協玉蘭繁。徽音遽閟重泉夜。短景還違萬福源。訃徹宮闈哀痛切。庀喪終始捴殊恩。其二朱欄縹緲接雲天。留客琅玕沸管絃。共賀高門多樂事。誰知盛歲失芳緣。簫聲曉斷秦樓月。婺彩秋沉沁水烟。最是端陽爲諱日。可堪佳節自年年。</text>
<title>曺參判 漢英 夫人挽</title>,<text>谷友纔纏喪耦悲。向余多少悼亡辭。誰當祀事蘋蘩薦。無復賓筵酒食宜。老子生涯從可卜。諸兒欒棘若爲支。聽來更對東床戚。忍綴斯言作挽詩。</text>
<title>趙仲初夫人挽</title>,<text>自淑而貞再錫封。夫人德配上卿崇。糟糠已閱同艱苦。氷蘗猶思共始終。慶在三兒名必顯。年當六袠數還窮。安仁觸處應多感。床簟凉生四壁空。</text>
<title>挽鄭掌令晏叔 瀁</title>,<text>嫉惡剛膓骯髒姿。半生湖海歎嶔崎。龍門點額違初志。烏府揚名際盛時。嶺外仙區閑作吏。洛中僑舍病尋醫。秋來縱得開新釀。獨把深盃更勸誰。其二聞君入洛已經時。我病君衰一會遅。遨骨常羞同末俗。曠懷惟憶把深巵。千年永宅明湖近。八月孤舟素幔隨。歸侍畸翁應有問。爲言頭白苦低垂。</text>
<title>申參判汝萬及夫人遷葬挽</title>,<text>參判云亡世共悲。夫人纔後一期隨。舊塋未必非眞宅。餘禍如何及數兒。遂使大郞恒怵惕。還從福地又遷移。立朝言行持家範。看取千秋墓道碑。</text>
<title>次李春長在北營寄示韻</title>,<text>內箑頒時寄鏡城。書回多荷故人情。揮來想有輕風動。披處還疑片月明。莫道音容千里隔。最憐詩律十分淸。應知舍弟南歸日。歧路相携百感生。</text>
<title>挽姜參議公獻</title>,<text>童年我在外家時。公贅比隣早許知。賦獻長楊爭膾炙。身當濁世最操持。城東舊迹渾如夢。巷北聯居亦似期。歸對渭陽如有問。爲言衰骨病支離。其二關防寵擢際昌辰。暮境還憐困積薪。幾入銀㙜推雅望。重臨棠舍頌來旬。病因溽暑仍千古。壽過稀齡又二春。哭送孤舟歸故。上游秋月想精神。</text>
<title>嚴左尹 鼎耉 大夫人挽</title>,<text>膝下賢兒痛早亡。三從賴有白眉良。德宜名閥當時著。養以雄州幾處將。寵溢䟽封留鳳誥。盟深同穴祔牛岡。年踰六袠應無憾。後事爭看福祿昌。</text>
<title>挽李都事 𥆏傳</title>,<text>憶曾丁亥我燕行。公以關西佐幕迎。每恨參尋違宿計。偏憐潦倒送平生。年踰六袠猶稱壽。庭有諸兒並擅名。可忍他時脩禊事。尊前又失一同庚。</text>
<title>挽安大靜 塾</title>,<text>海島茫茫謫官孤。聖恩俄許返京都。高堂恰慰雙親望。盛歲偏驚一病徂。㙜省直聲渾似夢。漢槎浮謗只堪吁。憐吾瘦骨淹床席。愧負靈筵奠束芻。</text>
<title>次雙淸亭，東岳諸公韻。</title>,<text>縹緲朱欄瞰綠灣。何須廣廈萬千間。𩿨波蕩漾東西岸。螺䯻森羅遠近山。風月本來無定主。江湖從古有餘閑。諸公寶唾紗籠護。欲和陽春愧一斑。其二向晩帆檣接漢灣。棹歌相續淼茫間。輕風引籟生高樹。皓月揚輝出遠山。塵土人皆愁局束。菟裘君獨占淸閑。曾陪先府登臨慣。說着當時淚迹斑。</text>
<title>次春長再次寄示韻</title>,<text>沉痾無計破愁城。忽得君書慰我情。九月籬邊霜菊晩。兩鄕天畔月輪明。爭傳細柳軍聲振。更喜靑蓮句法淸。京洛此時秋已盡。想應關北㥘寒生。</text>
<title>淑寧翁主挽</title>,<text>驚心未定舅家喪。貴主如何此際亡。血屬惟存啼乳女。神方無賴返魂香。秦樓落月簫聲斷。沁水淸霜簟色凉。看取幽明殊渥遍。中官執紼向維揚。</text>
<title>李監司 萬雄 大夫人挽</title>,<text>令子云亡閱幾春。孫兒侍奉大夫人。高堂甘旨應難繼。晩境艱辛一任貧。七袠壽纔添海屋。千秋劒又會延津。哀詞欲寫偏多感。曾作陶家席上賓。</text>
<title>故李二相 德泂 夫人挽</title>,<text>貳公名位際淸時。爭道夫人壼範宜。暮境忍違偕老約。餘生常抱未亡悲。齒躋八袠猶無𧏮。劒合重泉自有期。最是賢郞纔酷癘。寢苫號擗若爲支。</text>
<title>贈別弼卿北評之行</title>,<text>舍弟前冬賦北征。誰知君又踵長程。靑油豈是吾家地。白首頻驚絶域行。大海波濤掀客夢。寒宵皷角動邊聲。紗籠處處尋先躅。攀詠應添感舊情。</text>
<title>挽慶林君 李淀</title>,<text>先府殊勳位望尊。承家令子早能文。雲霄志屈寧非命。州郡名傳最出群。聖渥纔推優老典。官銜常帶襲封君。尙書白首無涯戚。存沒那堪鴈序分。</text>
<title>贈別柳蒼老 松齊 族丈永柔之任</title>,<text>關西物力八方優。縣邑雄腴最永柔。海簇魚舡厨錯膳。村多蚕婦戶收紬。須思字撫蠲民瘼。莫泥繁華減吏憂。未及上官應頌德。政聲纔播大同郵。</text>
<title>又次舍弟韻</title>,<text>嚴風急雪杳長程。絶塞纔驚從弟征。北里吾猶淹舊病。西關君又作玆行。地無內外宜隨分。官有升沈豈要名。親戚暮年頻惜別。把杯歧路不勝情。</text>
<title>次龜谷老人韻</title>,<text>尊前久廢玉東西。病卧高齋志氣低。恰似老禪棲古寺。還同嫠婦守空閨。天時政屬凝霜雪。歲律將看換攝提。聞道中原消息惡。憂端一任與山齊。其二端居難得會心人。此老詩筒遞幾廵。僦屋不厭依陋巷。隔墻還喜接芳隣。當冬老栢猶含翠。未臘寒梅欲放春。暖日莫辭頻杖策。小園何待草如茵。</text>
<title>次舍弟韻。贈金晦之赴寧越郡。</title>,<text>騎省潘郞鬂髮踈。一麾行色野僧如。訟庭晝靜馴麋鹿。印匣苔生斷簿書。地産參苓供藥物。山多松桂繞官居。長安歲暮寒威緊。白首那堪又摻裾。</text>
<title>追贈弼卿之行</title>,<text>君家兄弟孰能當。都令中丞選部郞。誰遣長公猶出郭。還憐仲氏久淹床。行從地角違西掖。葬隔天倫夢北邙。榮落存亡皆達理。不堪臨別各摧膓。</text>
<title>挽尹僉知 𣞒</title>,<text>伯父門闌早贅居。情常兄事義相於。才優州牧名仍藉。路阻雲霄志未舒。宦到僉樞當暮境。年踰稀筭奄幽墟。追思從姊徽儀遠。感舊傷今涕滿裾。其二公衰我病廢參尋。近數年間阻盍簪。存沒幾揮中歲淚。遊歡長憶少時心。空敎魂夢頻來往。孰謂音容便古今。伏枕經旬違哭奠。可堪丹向山岑。</text>
<title>送吳元徵赴光州</title>,<text>銀㙜一䟽感宸衷。養許南州地最雄。甘胾美魚供案上。飛樓傑閣擅湖中。潘輿日送慈顔喜。萊服春隨聖渥融。聞說山高號無等。使君名譽想應同。</text>
<title>挽鄭參判一運 萬和</title>,<text>淸朝伯仲迭台衡。季氏趍班亦亞卿。官長薇垣推雅望。政留棠舍頌芳名。家聲共道輝靑簡。春色翻驚减紫荊。泉壤樂如人世否。騎曹應復綵衣迎。</text>
<title>挽盧咸悅 道一</title>,<text>通家分誼出尋常。仲父平生視季方。往事幾揮雙涕淚。稀年剩得八星霜。湖南美績曾爲吏。賓府深情久作郞。歸對卯君應問我。爲言衰白病淹床。</text>
<title>送兪伯圭 瑒 安邊之行</title>,<text>㘅綸日域泛滄溟。又向關東按節行。壯觀已窮天下勝。名區幾入眼中評。猶思國島探驪穴。却佩州符赴鶴城。憐我白頭空夢想。送君偏惱別離情。其二鐵嶺之東第一州。從來出宰摠名流。魚登丙穴供嘉味。梨摘靑田爽渴喉。地近沛豊陵墓在。天低樓閣畫圖浮。公餘定有吟哦興。須寄新篇慰我愁。</text>
<title>挽關西伯李靜叔 泰淵</title>,<text>西來急訃徹楓宸。聖主臨朝八彩顰。官長薇垣思直道。頌騰棠舍失才臣。丹㫌獨返公山下。玉節空留浿水春。尺牘開緘纔數日。一哀題挽倍沾巾。</text>
<title>挽辛判府事 啓榮</title>,<text>享得稀年世幾人。公加二十又三春。芳名早際淸朝進。崇秩重承聖渥新。謝絶榮途仍樂志。優遊故里久頤神。曾陪兩舅同隣會。感舊傷今涕滿巾。</text>
<title>次國卿韻。贈世卿綾州之行。</title>,<text>兄憂弟病弟憂兄。洛下猶稀對榻迎。季氏纔還差慰意。中丞此去若爲情。天時政屬榴花節。地勝元傳竹樹名。柱笏官齋應有詠。遞筒須與老夫評。</text>
<title>送鄭白也 晳 萊山陞擢之行</title>,<text>學士纔經接慰行。旋承超擢向萊城。朝廷已許言忠信。男子須爲國重輕。一點文星隨地耀。三庚瘴霧得秋晴。還憐夜夜趍班梦。每趁譙樓戍角驚。</text>
<title>送洪元九赴靈光</title>,<text>先朝藉甚壯元郞。諫草薇垣筆有霜。十載坦途還坎壈。一麾名郡亦棲遑。行尋漕艦曾催地。更續官樓舊揭章。仍想海山秋色早。滿林黃橘噀淸香。其二生同一歲又同庚。到老交歡卽弟兄。每趁佳辰常對榻。幾憑豪興共傳觥。精華較處憐吾病。篇什酬時待子評。今日忽成湖海別。白頭歧路若爲情。</text>
<title>擬贈嶺伯閔公瑞 蓍重</title>,<text>西關南臬㝡䧺藩。按節同時並弟昆。自是通才膺聖簡。非惟利器試盤根。箕城驛路山河隔。商嶺炎天草樹昏。聞道尙書方告病。別懷前後可堪論。</text>
<title>金參判 光炫 夫人挽</title>,<text>殘年自悼未亡身。尙賀潘輿舞綵頻。神劒竟隨延水會。䟽封猶帶紫泥新。遐齡九袠三歲。餘慶諸孫剩百人。聽說纔開聞喜宴。可堪承訃僅經旬。</text>
<title>挽李判書君美 慶徽</title>,<text>歷遍天曹到上卿。超陞前後捴殊榮。爭稱叔則淸通早。果見山公藻鑑明。翰苑含香兒繼父。樞庭曳履弟聯兄。無端一疾成千古。脩短茫茫骨欲驚。其二漢廷誰似語期期。况是風流篤厚姿。當事共稱持確見。登筵必欲盡忠䂓。爭瞻八座飛騰日。未覩三台進陟時。痛哭公私無限淚。此懷惟有季方知。其三從姊東床早委禽。各忘年事托交深。憐吾畏約關門日。感子頻繁屈駕心。在處閑忙雖異路。向來談笑幾披襟。精神不道幽明隔。宛爾前宵入梦尋。</text>
<title>瀛昌君大夫人挽</title>,<text>早配宗班婦道宜。縣夫人誥荷恩私。貂金兩子仍三女。蘭玉諸孫又七兒。痛結崩城今幾歲。盟深會釗卽前期。秋風伏枕題哀挽。孤負都門執紼隨。</text>
<title>韓海南 翊周 大人挽</title>,<text>令子登龍借一麾。三牲榮養縣厨移。忍言皁盖趍庭日。纔及高堂易簀時。守靜頤神君自得。有才無名世誰知。年踰七十猶堪賀。只爲元方倍覺悲。</text>
<title>挽趙麻田 時馨</title>,<text>前後畿湖幾佩符。年纔六袠奄泉途。門闌燀爀王孫貴。雲路飛騰令子俱。久廢參尋常自愧。忽分幽顯倍堪吁。寒天抱病題哀挽。孤負靈筵奠束蒭。</text>
<title>趙仲初亡子婦沈氏挽</title>,<text>谷老常誇第一兒。仍聞佳婦有徽儀。高才夭逝猶餘慟。幾歲孀居又此悲。葬近舊墳差慰意。盟存同穴豈愆期。庭前玉樹爭稱秀。積慶綿綿定在斯。</text>
<title>趙承旨伯承 胤錫 遷葬挽</title>,<text>國舅移塋已幾年。承宣葬又待時遷。山川自是慳千古。父子終須會一阡。後嗣蕃昌天必報。高門燀爀慶應延。知君感泣冥冥裡。纔過先台賜謚筵。</text>
<title>挽李濟州 𡐔</title>,<text>孤島茫茫杳海程。薤歌悽咽引歸㫌。悲均蔀屋思遺澤。訃徹楓宸軫聖情。客裡哀傷纔哭子。㙜端剛直謾留名。新阡絮酒無由奠。東望何堪淚濯纓。</text>
<title>送春日。贈沈使君久玉 玖 赴靈光。以下。庚戌喪病後。</title>,<text>喪病叢中未死餘。忽聞君促使君車。流光冉冉春纔謝。別恨茫茫鬂各踈。蜃氣晝噓成海市。橘香秋噀繞官居。身淹床席違瞻送。強把離篇當摻裾。</text>
<title>挽閔淮陽景明</title>,<text>元非長孺薄淮陽。恩召差遅訃忽忙。仙舃乍淹楓岳月。皁囊曾凜栢㙜霜。肯將論議隨人變。自信行藏與世妨。悵望丹㫌何處返。一杯無路奠靈床。其二纔見緘詩挽我兒。今朝忍寫哭君辭。浮生倐忽元如此。末路升沉竟止斯。少日同遊唯舊跡。大杯轟飮謾追思。歸逢堂伯如吾問。爲報殘年病轉危。</text>
<title>挽權洪陽 斗樞</title>,<text>鍾情至痛僅經時。忍復題君薤露詞。視若一家同里久。哭仍三世此生遅。爭稱積慶多男子。誰料無年等我兒。淹病老夫朝暮盡。幾何泉路不相隨。</text>
<title>次舍弟韵。贈張晦而 世明 南平之行。</title>,<text>先府同庚修稧偕。舊遊零落思無涯。相逢幾洒存亡淚。此別難堪去住懷。靑竹白梅隨處是。畫樓朱閣望中皆。殘生抱病違瞻送。長夏昏昏晝掩齋。</text>
<title>挽金禮山 宇慶</title>,<text>寧論少我卄年春。敬以尊行睦以親。吏績循良傾漢世。政聲先後頌湖民。無端大梦成千古。最惜浮生减五旬。却憶溫泉隨扈日。客厨偏荷送兼珍。其二吾纔喪子痛無涯。想得慈闈夜哭悲。天若有知寧忍此。鬼還爲虐乃如斯。三牲養備專城日。一境哀纏送櫬時。相對長公猶涕淚。白頭孤影更依誰。</text>
<title>挽李鐵原 天基</title>,<text>名動芹宮策士年。木天簪筆五雲邊。雍容玉署談經地。密邇銀臺奏事筵。州府棲遑緣愛日。䆠途榮落奈關天。生聯午未君先逝。病裡孤懷痛絶絃。其二去年君赴鐵城時。相送都門惜別離。心愜暮途爲隱吏。病愁窮峽乏良醫。曾蒙遠訊情偏在。忽報凶音梦亦疑。外黨向來零落盡。一哀題挽涕交頤。</text>
<title>病中得見弼卿，永叔次申學士寅伯以接慰官。在菜山所寄之詩。遂步其韵。</title>,<text>地是蠻鄕戶是蜒。扶桑𦪑舶日相連。孤城浪蹴千層雪。遠峀峯分一點烟。雅操已敎殊俗敬。客懷時寄好詩傳。思人欲和陽春曲。抱病經年意索然。其二畫角三聲報閉門。燭殘空舘絶囂喧。商飈乍覺絺衣冷。瘴霧猶愁海日昬。語爲樞機摧鴃舌。唾成珠玉落蠻村。覊懷不道敀期近。魂梦尋常繞禁閽。</text>
<title>奉寄長卿，弼卿。兼示成朝昆季。</title>,<text>外祖文章日月懸。至今遺集世爭傳。堪嗟律絶無分別。誰遣編摩錯後先。每謂全書須再校。宜將新板俾重鐫。湖翁已逝吾垂死。只願諸君共勉旃。右奉還祖考遺稿其二兩舅歸眞二紀餘。一回追憶一沾裾。殘生不盡人間痛。遺墨空留篋裡書。想像精神揮洒池。悲酸辭語亂離初。緘封此日輸君去。手澤猶存忍卷舒。右奉還兩舅遺札</text>
<title>寄成朝兄弟</title>,<text>先公死別幾經年。消息茫茫隔九泉。忍說季方隨奄忽。應從仙侶並聯翩。音容每入中宵夢。翰禮兼留舊日篇。逬淚封還吾有意。此生垂盡恐無傳。</text>
<title>挽曺參判守而</title>,<text>三朝宦跡半亨屯。白首風塵骯髒身。已信行藏妨涉世。早將論議不隨人。名傳雪窖餐氊日。望屬騷壇立幟辰。閱盡向來榮辱事。可憐歸葬碧山垠。其二沂台曁我與湖翁。莫逆交期並許公。各結婚姻王謝比。共傾肝膽弟兄同。諸君次第重泉下。老物沉綿宿恙中。縱使回蘓何處向。白頭垂淚哭窮途。</text>
<title>挽李持平 敏采</title>,<text>喪病餘生等死灰。聽人㐫訃不勝哀。君如美草悲先折。我似殘暉覺漸催。謾把直聲留栢府。可堪淸裁閟泉㙜。門閭忍說鍾情痛。猶待王孫日暮廻。</text>
<title>奉贐海泊孟休徵 胄瑞 之行</title>,<text>名相雲孫祖訓貽。早敭華貫際昌期。分符玉塞關防重。聽漏銀㙜出納宜。水部優遊纔暖席。海藩遷擢旋褰帷。通才試展咨詢地。濶步應看趾美時。</text>
<title>挽吳判書斗元 名挺一</title>,<text>重登龍榜擅聲名。歷遍淸華到上卿。乍滯榮途誰不惜。遽承哀訃倍堪驚。年周花甲纔稱壽。日迫萱闈可耐情。把酒開懷渾似夢。風流文彩想平生。其二沉綿床席廢吟詩。見索哀詞可忍辭。齒校行年君乍後。病同衰境我偏危。眞遊天上還先促。殘命人間尙此遅。泉路逢迎應不遠。暫時存沒亦堪悲。</text>
<title>沈校理 煕世 遷葬挽</title>,<text>學士堂封歲幾遷。卽看移葬吉辰涓。憂遑孝子求眞宅。想像亡靈戀舊阡。門大定綿他日慶。劒隨還續昔年緣。向來纔托葭孚義。欲寫哀詞愴感偏。</text>
<title>洪元九令公作書告別。聊寄一律。</title>,<text>新春又哭兩同庚。屈指吾儕幾箇生。病裡形骸憐我蟄。別來懷抱待君傾。詩從夔後尤難及。名在盧前孰敢爭。上黨溪山眞可詑。東風誰挽浩然行。</text>
<title>昨呈拙詩。立伻賜和。其敏速之才。令人敬服。又步前韵以呈者。非敢有相較之意。只報洪子晦令公還洛之期。</title>,<text>淸詩不讓李長庚。雲路吹噓乏友生。此去溪山惟自適。向來奸膽共誰傾。光陰促老渾無奈。梅柳逢春各有爭。聞道唐城明入洛。君應住故故园行。</text>
<title>其翌日。元九令公強疾來訪。謂明將發行。卽要舍弟鼎坐對酌。席上又步前韻。用申別懷。</title>,<text>知是禽語聽倉庚。庭草萋萋雨後生。別恨欲將詩句寫。病懷須惜酒杯傾。偏憐急景愁邊過。可笑浮榮夢裡爭。想得丹溪𩿨𪆽伴。釣磯應待主人行。</text>
<title>挽兪參判方叔 㯙</title>,<text>生世同庚豈偶然。派分家譜幸名聯。閑忙異路過從數。談笑開樽許與偏。望宿三朝違八座。仁宜遐壽缺稀年。兒婚隔日公先逝。天獨無情不少延。</text>
<title>李執義 秞 大夫人挽</title>,<text>不羡荀家有八男。夫人福祿萬人談。中丞舞彩趍晨夕。幾邑移厨奉旨甘。已賀稀年添得七。仍看一德叶從三。盟尋同穴應無憾。欝彼佳城漢水南。</text>
<title>挽趙判書仲初 復陽</title>,<text>銓柄文衡付倘來。自然名位近三台。傳家行誼忠移孝。經世猷爲德勝才。久識姚崇居乏第。最憐懷愼葬無財。知君感泣泉㙜下。震悼絲綸字字哀。其二評人豈以所親阿。悃愊如君見未多。元祐風聲 一作諸賢 還可並。西京篤厚 一作厚俗 亦堪誇。言當論事持堅確。政在寬民滌細苛。國失藎臣私失友。白頭雙淚謾橫斜。其三纔聞承召詣楓宸。忽報㐫音僅隔晨。浮世寓形眞一夢。暮途知己更何人。過從可忍成陳跡。痛惜還如割半身。元伯靈車應有待。巨卿淹病哭無因。其四前春我抱喪明悲。君哭賢郞亦一時。天若有知那忍此。鬼偏爲虐乃如斯。相逢各吐酸辛語。永訣俄驚殄瘁詩。泉下定從諸友會。爲言殘喘尙支離。</text>
<title>次從姪萬宗病中寄示韻</title>,<text>萬事唯隨造化爲。三年枕席此生悲。聞君病自憐身世。顧我憂寧異己兒。節近淸和抽竹笋。雨餘春色殿花枝。加於少愈醫家戒。一念尋常着在 着在一作莫忽 斯。</text>
<title>走筆書贈金晉州 德遠</title>,<text>晉陽從古號䧺州。形勝尤稱矗石樓。學士如何爲太守。饑氓政急得賢侯。離違可耐庭闈戀。少壯非關水土憂。最惜病夫朝暮盡。此生難卜更靑眸。</text>
<title>寅平尉遷葬挽</title>,<text>沁園㙜榭五雲邊。氷簟留人沸管絃。爭賀相門膺厚福。誰知寶樹折芳年。繁華便作悲凉地。脩短難諶與奪天。臨挽當時不盡淚。續題今日又潸然。其二大葬當年賜郡基。堂封宿草十回期。茲山未必非眞宅。餘禍如何及稚兒。貴主含哀恒怵惕。新阡叶吉始遷移。行看一子蕃枝葉。積慶綿綿定在斯。</text>
<title>鄭高陽 昌徵 遷葬挽</title>,<text>都尉之翁丞相兒。一生寒素見操持。西河慘慟天胡忍。下邑栖遅數亦奇。半百光陰渾似夢。九重泉路尙含悲。維楊此日移封處。差慰千秋父子隨。</text>
<title>挽李平昌 𥠋</title>,<text>先儒栗谷從孫行。仕際淸朝令譽彰。治最東南四郡縣。年高七十五星霜。榮看次子飛騰早。痛結元方夭折忙。題罷哀詞偏有感。憶曾賓府屈爲郞。</text>
<title>挽金判書一正 佐明</title>,<text>玉立英姿逈絶倫。䟽通事務更精神。班陞八座諸曹遍。位逼三階衆望新。業繼韋賢宜鼎鼐。嫌同廣國屈經綸。先朝睿奬踰華衮。明敏如公復幾人。其二共惟先相與先君。同榜交情共襲薰。世誼固當兄弟視。朝行休道路歧分。憐君善病如玄晏。愛子工書逼右軍。最是平生銘感處。銀鉤曾賁墓碑文。其三令弟當今國舅尊。平居一樂在箎墳。趍朝並列偕鳴玉。入室連床共對樽。任重只緣諳世務。位高非是荷私恩。人間盛事難圓滿。忍想姜衾淚有痕。其四賢兒聲價壯元郞。子職兼通藥術良。速奪固知關國運。至誠無賴盡神方。乍開淺土從先壠。只奉魂車返舊堂。想得終天號擗痛。五年重哭後前喪。</text>
<title>挽李丹城 碩薰</title>,<text>五馬春歸嶺路漫。靈車忽報返長安。丹城未必非仙境。葉縣還疑落玉棺。遙想舊氓懷惠澤。行看餘慶盛芝蘭。縱遅識面曾同閈。臨挽那堪涕淚汍。</text>
<title>挽洪相 重普</title>,<text>忠臣有子亦名臣。際遇三朝濶步伸。文靖踐台家叔姪。王珪秉禮國婚姻。恢恢度量能容物。欵欵衷情便露眞。早識急人高義在。路中淹駕運停輴。其二卽事驚心已萬端。名卿日逝更悲酸。神功不復調金鼎。仙賞應知侍玉欄。未必命途關壽夭。奈何時運屬艱難。泉臺定有沂翁問。爲報餘生一縷殘。其三叔姪交遊早罄歡。晩從都尉更聯班。深情實出尋常外。和氣頻薰笑語間。數月江居心獨𨓏。百年人事淚偏潸。沉痾竟負靈筵哭。忍送丹㫌向故山。</text>
<title>挽權正 格</title>,<text>鵠立朝端諫諍姿。幾將風彩聳淸時。春坊佇待豊貂揷。太僕還看御馬騎。年過五旬非是夭。慶留三子捴稱奇。靑山底處埋瓊樹。悵望孤舟上瀨遅。</text>
<title>春坊沈學士仲美攸。爲養得鶴城。臨行過余索別語。余卽垂死人也。寧有吟咏之趣。辭以病不能矣。作別後偶閱東岳集咸營錄。見其爲王大監莅鶴城時壽筵稱賀之詩。記事甚詳。令人感歎。遂次其韻。而寄送於門外。豈曰詩哉。以博拄笏時一粲云爾。</title>,<text>辛未于今四十春。祖孫前後綵衣新。恩榮兩世仍玆地。誠孝千秋復幾人。何似尙書曾列鼎。還憐學士久腰銀。從知壽日爭歌頌。盛事重看播搢紳。其二君是當時幾歲兒。揚名今見歷㙜司。親年政屬期頤享。聖代偏蒙雨露私。養備專城榮已極。踵尋先躅事尤奇。頻開壽席承歡處。喜氣爭瞻溢酒巵。</text>
<title>挽白軒李相國 景奭</title>,<text>三朝元老八旬垂。尙齒殊恩几杖隨。早抱文章傾館閣。更看經濟冠台司。輿情望起名逾重。進退關時事益悲。聖主不禁辰日淚。哀榮終始禮無虧。其二平生孝友卽心因。千載椿津更有人。至行早從隣里識。淸芬益見相門貧。沉痾每恨軒屛阻。厚誼如憐骨肉親。先蹟闡揚公潤筆。寸情銘感撫貞珉。</text>
<title>挽朴判書仲久 長遠</title>,<text>欲將何語寫哀詞。仍想高堂八耋慈。天若有知寧忍此。鬼胡爲虐乃如斯。銓曹望宿持衡日。鼎席名遅進秩時。數月分司成奄忽。暮年存沒益堪悲。其二一時模楷孰如君。忠孝元無二致分。爲國深誠今罕見。居家至行古稀聞。常辭栢府投閑久。更守松都乞養勤。去路歷臨猶昨日。白頭垂死淚紛紛。</text>
<title>醉別欽魯</title>,<text>別語吾當說。離杯子莫催。杯傾語了後。愁緖若爲裁。</text>
<title>山僧投以草鞋。口號。</title>,<text>僧來自何處。投我一雙鞋。縱有尋山興。安能與爾偕。</text>
<title>醉席口號</title>,<text>踏盡秋山色。歸途興欲狂。樽前有遺恨。抱病㥘杯觴。</text>
<title>次士謙</title>,<text>花柳渾無興。憐吾抱病深。過門惜一問。可見故人心。</text>
<title>邀子元手談</title>,<text>啓戶迎朝旭。淸香起小鑪。還思手談興。其奈一人無。</text>
<title>喪兒後。書於簡尾。寄子裕。</title>,<text>莫謂生離苦。惟愁會面遅。那堪死別處。會面更無期。</text>
<title>醉別林咸世</title>,<text>花柳淸明節。霏霏小雨天。江南萬里別。把酒却依然。</text>
<title>簡邀子裕</title>,<text>相逢半日話。豈盡隔年思。爲待今宵約。跫音且莫遅。</text>
<title>卽景</title>,<text>庭靜鳥爭下。天晴花欲燃。身閑萬事息。獨坐意悠然。</text>
<title>醉後。步鄭殿中呼韻。</title>,<text>小砌虫聲閙。高樓暝色來。相携不盡興。促席且呼杯。</text>
<title>贈別馨遠兄</title>,<text>慘惔城西別。天寒日欲昏。從今各努力。結舌且忘言。</text>
<title>差祭山陵</title>,<text>雪月明如晝。空山聽子䂓。孤臣滿掬淚。重洒上香時。</text>
<title>鷺梁。次樂全韻。</title>,<text>盈盈隔一水。此別情何已。回棹渡頭風。亂山秋色裏。</text>
<title>玄洲舅氏第。次樂全咏梅韻。</title>,<text>健步移何處。淸香雪裏新。詩仙落筆處。誰復和陽春。</text>
<title>門外酒席。敬次外祖韻。</title>,<text>九老香山會。逢迎捴袠期。今宵置驛處。不羡鄭當時。</text>
<title>月夜。與子喬對坐。乞酒子裕。</title>,<text>竹葉旣無分。生憎黃菊開。那堪滿樓月。悄悄對空杯。</text>
<title>謝</title>,<text>望眼方寒處。人歸笑口開。相携不待暖。先致兩三杯。</text>
<title>寄邀林中書 時林方求南原</title>,<text>旅榻知何事。池亭惜一游。風流本如此。休憶廣寒樓。</text>
<title>次公獻對季淵索酒韻</title>,<text>病蟄違佳客。芳隣未救飢。還慙數杯酒。只帶五言詩。</text>
<title>又寄季淵</title>,<text>我病緣何事。君行去幾時。高樓明月夜。應有待人巵。</text>
<title>至月初七誕日。望闕有感。</title>,<text>雪裏蓬萊殿。䓗䓗瑞氣橫。今朝會慶節。無限小臣情。</text>
<title>謝欽魯惠辛甘菜</title>,<text>一握文無草。新芽別有香。慇懃寢郞意。分寄退蒸甞。</text>
<title>謝靈豊兄弟扇面惠畫</title>,<text>扇面王孫畫。人間直萬金。平生舒卷處。敢忘此時心。</text>
<title>次湖州靑湖賞梅韻</title>,<text>誰把寒梅信。先春到我邊。踈枝冷蘂影。安得借龍眠。</text>
<title>宿醉矇矓中。忽聞有叩門聲。疑是兩兄來過。亟起呼字。夢也非眞也。悵然獨坐。無以爲懷。仍成一絶。仰呈止菴兄弟案下。</title>,<text>不可當兄弟。疑從花底回。北堂春酒滿。恒祝萬年杯。</text>
<title>次止菴</title>,<text>三月旬當二。烟花惱酒人。夢中無限興。誰僞更誰眞。</text>
<title>謝能師</title>,<text>病起驚新歲。孤吟憶遠公。誰將數行語。寄自萬山中。</text>
<title>次子和韻</title>,<text>不待蘭陵酒。宜尋庾嶺梅。春來只有恨。多病㥘深杯。</text>
<title>踏靑寒食日口占</title>,<text>抱病淹三月。尋花負一春。誰知踏靑日。悄悄對三人。</text>
<title>贈堤川倅任 允錫</title>,<text>欲把一杯別。霏微春雪時。平生勝賞計。長在義林池。其二寄語舊監司。西還當幾時。山公本好事。應醉習家池。</text>
<title>醉後贈李生 夏鎭</title>,<text>淚盡亡琴際。心驚把臂前。平生不解理。醉亦怨蒼天。</text>
<title>李子修 正英 第口號</title>,<text>萬里行期迫。杯觴自此休。衰年不戒酒。看取蔡湖洲。</text>
<title>醉中贈羣從諸兒</title>,<text>子弟何能敎。偏慙我父兄。猶將一杯酒。相對語分明。</text>
<title>南陽倅徐汝中 弘履 寄書。副以四味。書於簡尾以謝。</title>,<text>四味皆嘉貺。偏宜病口甞。感君珍重意。分我手中香。</text>
<title>立冬日偶吟</title>,<text>造化皆關數。平生仰德星。回春自今日。倘復賴天靈。</text>
<title>闕下口占 癸亥九月</title>,<text>微風吹送御鑪香。簾外霜寒草樹凉。寶座日邊雲五色。布衣何幸近淸光。</text>
<title>貞陵空舍。次堂叔寄韵。</title>,<text>空舘寥寥睡未成。碧窓惟對曉燈明。衷情欲寫無人會。坐聽庭前落葉聲。</text>
<title>獨坐口占</title>,<text>書劒還慙兩不成。聖朝堪作一廛氓。虗堂半夜殘燈影。似識愁人覔句情。</text>
<title>咏內賜黃橘</title>,<text>金丸尙帶洞庭霜。恩賜朝來滿一筐。頓覺文園蘓渴肺。臨風三嗅更淸香。</text>
<title>差祭太廟。口占示僚員同役。</title>,<text>慙無才德籍朝紳。還羡儒生戴布巾。太廟陪香大臣在。向來唯見屬儀賓。</text>
<title>走次友人寄示韻</title>,<text>纔從紫陌看花回。獨把尊前犀首杯。忽得情緘帶佳句。若爲相對好懷開。</text>
<title>無題</title>,<text>月照虗簷枕簟凉。草間秋露泣寒螿。懸知隔面無多日。此夜相思鬂欲霜。</text>
<title>詠雙飛燕</title>,<text>雨打䟽簾苦日遅。孤懷無語悄然時。簷前愛見雙飛燕。猶勝人生有別離。</text>
<title>漢江。拜送親庭行次還郡。</title>,<text>紛紛木葉下江城。宿雨初收霽景明。最是停舟回首處。海山迢遆海雲橫。</text>
<title>入直捴府。聞拜辭分發口吟。</title>,<text>九門初啓禁鍾晨。多少新恩拜謝人。佇見群工煕庶績。腐儒從作太平民。</text>
<title>差祭穆陵口占</title>,<text>喬山松栢欝蒼蒼。寂寞靈筵奠一觴。惟恨小臣生不早。九原無路拜先王。</text>
<title>走次雙溪覔酒韻 白軒。舊號雙溪。</title>,<text>禁苑天晴淑氣暄。省中岑寂絶囂煩。相思却阻銀㙜路。虗負春風酒一尊。</text>
<title>次許春容覔酒韻</title>,<text>上苑春晴日影遅。直廬寥寂倦眠時。開緘喜得驚人語。只恨壺乾未救飢。</text>
<title>漢上。拜送淮陽叔父之行。</title>,<text>蓬萊山下是交州。嶺路迢迢古木稠。行到官齋無一事。尋僧獨上正陽樓。其二鸎花撩亂攪離情。獨向沙頭倦馬行。想得廣津今夜月。只應同照漢陽城。</text>
<title>奉送水運判官叔父之行</title>,<text>飄飄行色似登仙。挾岸烟花上瀨船。解纜獨歸無限恨。滿江芳草綠芊芊。</text>
<title>次士強山寺見寄之韵</title>,<text>書巢不許俗人知。消息悠悠入夢思。想得山中無限興。杜鵑花下醉吟詩。</text>
<title>月夜携李龍眠。訪劉老枕流㙜。</title>,<text>金門西畔枕流臺。北里閑人步屧來。明月滿庭松影亂。醉吟終夜却忘回。其二淸流回處結茅廬。城市如今隱者居。看取主翁無限興。夜深松月入窓虗。</text>
<title>送韓山南使君</title>,<text>南蠻躑躅最繁華。植物之中第一花。此地尋常行處有。數叢須寄北來槎。</text>
<title>水原客舍。次白洲舅氏韵。</title>,<text>宿雨初收釀早寒。歸程漠漠霧中看。官齋信宿渾無興。只爲樽前待客歡。</text>
<title>挽韓生員 頤命</title>,<text>魂招旅舍最堪憐。浮世生涯五十年。當日喪明無限慟。舊墳春草接新阡。</text>
<title>酒席。次賞梅韻。</title>,<text>春信年年返故枝。最憐氷萼冷侵肥。東風似識尊前興。時帶淸香拂面吹。</text>
<title>次題印上人軸</title>,<text>那將俗累芥靈臺。雲衲飄飄任去來。楓岳又探秋後色。故山歸趁雪中梅。其二憐渠妙法學如來。媿我塵緣撥不開。半日談玄香滿室。恍然身入雨花㙜。</text>
<title>過松都吹笛橋</title>,<text>落日西風吹笛橋。可憐王業此沉銷。停鞭欲問當時事。無語山河歲月遙。</text>
<title>滿月臺</title>,<text>臙脂坡上草離離。玉殿金門處處疑。五百年來歌舞地。夕陽樵牧不勝悲。</text>
<title>善竹橋</title>,<text>千古綱常善竹橋。行人立馬欲魂銷。沙頭篆石無人記。山自岧嶤水自遙。</text>
<title>西華宣慰之行。追寄江頭。</title>,<text>風雨蕭蕭滿洛城。想今何處滯行㫌。河橋咫尺違瞻送。欲寄新詩無限情。</text>
<title>偶吟</title>,<text>階庭瀟洒絶纖塵。睡起高軒興轉新。一陣輕風吹雨過。落花無數點芳茵。</text>
<title>喪兒後。書於簡尾。寄子裕。</title>,<text>那堪縛束向山岡。眉宇森然不可忘。說到存亡惟有淚。傍人且莫說存亡。</text>
<title>送畫杯於畸翁。仍以一尊盛送。</title>,<text>尊前曾破玉東西。醒後追思似夢迷。敢把空杯酬宿債。故敎從事自提携。</text>
<title>寒食齋宮夜坐</title>,<text>空林悽斷子規聲。寂寞禪窓夜月明。洒淚千秋介山事。荒山朽骨已忘情。</text>
<title>發齋宮</title>,<text>黃梅時節雨紛紛。古木蒼藤路不分。多少客懷何處惡。不堪回首別孤墳。</text>
<title>步君山呼韵</title>,<text>霏霏紅雨落桃花。園樹依依夕照斜。欲把羅衣典春酒。柳橋南畔是誰家。</text>
<title>次子晦韵</title>,<text>斗酒逢君興不收。相携還作少年遊。氷壺映座談霏玉。爽氣如登十二樓。其二獨倚高樓咏落花。誰言簫史擅繁華。囊中自有尋常債。欲向新豊問酒家。</text>
<title>卽景</title>,<text>春雨霏霏燕語忙。小庭塵靜落花香。重門晝掩無人到。拋却尊前白玉觴。</text>
<title>謝任實倅惠扇</title>,<text>三伏炎蒸病欲狂。漫膚多汗自成漿。包封寶箑來何所。斗覺淸風滿袖凉。</text>
<title>惠陵復土歸路有感</title>,<text>一聲淸蹕引朱旙。松栢蒼蒼白露繁。天上人間便永訣。忍尋歸路出山門。</text>
<title>魂殿。次樂全留題屛後韵。</title>,<text>殘燈無焰夜遅遅。獨向虗堂坐似癡。自罷千秋傷八月。今宵重咏杜陵詩。</text>
<title>差祭山陵夢罷有感</title>,<text>喬山瞻望白雲間。夢裡依俙拜玉顔。奠罷靈筵尋去路。曉風吹淚濕衣斑。</text>
<title>路遇鄭義州喪柩</title>,<text>人間萬事捴浮雲。薤露聲中夜欲分。莫問丹㫌與粉字。祗今誰識舊將軍。</text>
<title>蕩春㙜小樓。次畸翁韵。</title>,<text>小樓瀟洒俗人稀。水面輕風捲客衣。滿地落花山雨過。一尊相對各忘歸。</text>
<title>過廢苑</title>,<text>歸鴉啞啞鳥爭枝。廢苑蒼蒼日落時。忽見雲邊獨鶴去。碧空寥廓數聲遅。</text>
<title>次汾西韵。送玄洲季舅忠州之行。</title>,<text>春來一會亦蹉跎。此日其如遠別何。向晩江風吹不盡。尊前莫怕醉顔酡。其二江湖波暖樹陰濃。欲挽行人把酒慵。最是回舟分手處。亂山無數隔千重。</text>
<title>鷺梁。次樂全韵。</title>,<text>向夕輕風積雨收。滿江離恨在歸舟。沙邊步步回頭處。無限蟬聲碧樹秋。</text>
<title>重陽日。醉贈李丈 尙伋 赴延安。</title>,<text>黃花纔綻報重陽。燕子辭巢葉走霜。秋後已違同社會。不堪今夕又離觴。</text>
<title>醉中。贈崔亨叔赴關西幕。</title>,<text>樓臺多少浿江湄。方伯雖尊簿牒遅。亞使本來無一事。好輸風月入新詩。</text>
<title>延興第酒席。次思晦。</title>,<text>赤葉黃花歲歲同。喬山千古掩玄宮。尊前莫說無窮事。人世悲歡一夢中。</text>
<title>次思晦</title>,<text>簾垂深院日依依。抱病還愁會面稀。聞說通街開酒肆。不妨乘興典春衣。其二詩筒藥許相依。窮巷寧嫌過客稀。欲向林泉存晩計。何時共拂薜蘿衣。其三竹林深處小堂依。世事如今入夢稀。窮巷閉門終日雨。任敎階上上苔衣。其四獨抱瑤琴無處依。鍾期已去賞音稀。何時了盡塵間累。千仞岡頭一振衣。</text>
<title>齋罷歸家。寄挺之促來。</title>,<text>尊前孤負餞東君。齋罷歸來晝掩門。獨倚小樓無限意。荷花何事又紛紛。其二箴磨黃巷着功深。知子如今惜寸陰。奈此芳菲看易歇。不妨乘興暫來尋。</text>
<title>三淸洞。步許叔呼韻。</title>,<text>暫乘春興作遊人。藉草何須綺席陳。醉後莫愁歸路晩。三淸欲結此生因。其二花如錦處柳如烟。春服初成脫舊綿。路入太淸知不遠。欲隨仙鶴聽鈞天。</text>
<title>公獻邸舍。次白洲舅氏韻。</title>,<text>意氣相看惜暮年。風流捴是飮中仙。今宵共聽窓前雨。明日相思悵各天。</text>
<title>二十八日 時有疫患</title>,<text>喬山東望碧無言。風雨蕭蕭草樹昏。未死又經今日過。掩門終夕只聲呑。</text>
<title>奉謝李東岳 安訥 寄惠簡紙。仍次其韵。</title>,<text>千幅包封楮國公。美人遺我百朋同。丁寧寄語謝歸使。爲報風流東岳翁。其二誰將離合怨天公。千里書傳咫尺同。每過終南山下宅。尊前幾憶主人翁。其三鯫生偏荷相公憐。憶向春江共酒船。媿負溪牋投贈意。向來才盡懶詩篇。其四矯首南天只自憐。夢魂時逐錦江船。朝來驛使門前過。東岳先生寄一篇。</text>
<title>次僧軸韵</title>,<text>空門妙法我何能。慣向禪窓看佛燈。欲把淸詩題卷裏。夏虫安得語於氷。其二飛筇又指洛山東。八月凉生桂樹風。遙想上方秋夜靜。一聲淸磬白雲中。</text>
<title>申進士炅內挽</title>,<text>卄載光陰亦暫時。五年緣業最堪悲。可憐血屬惟兒女。留與衣裳作母儀。其二憶向秦樓忝繞筵。尊章誇我婦儀賢。如何不待乘龍日。遽把芳緣負百年。</text>
<title>挽朴丹城 𢢀 大人</title>,<text>甲子名臣挹翠軒。雲仍喜見有賢孫。卽看門戶俱零替。誰道人間理不昏。其二小子云亡僅閱朞。至今追想亦酸悲。應知暮境鍾情慟。却把餘年减袠期。</text>
<title>次德雨寄韵</title>,<text>孤懷却羡鴈同群。目送終南悵暮雲。階菊欲殘霜似雪。把杯何日不思君。</text>
<title>次咸卿韵</title>,<text>巷絶輪蹄獨閉廬。一秋多病馬相如。門前忽報朱衣過。袖裏應知有諫書。</text>
<title>寄德雨。兼送桃實象戱。</title>,<text>三偸方朔亦堪嗤。我有仙桃子滿枝。分與文園病渴客。異時佳約在瑤池。其二吾於象戱卒無成。眞樂還慙橘叟精。今日贈君知有意。任君閑坐定輸贏。</text>
<title>寄德雨</title>,<text>床頭麯味又非眞。造物應嫌酒入唇。想得君家新釀熟。才傾一盞卽醺人。其二逢君輒醉醉如泥。醒後追思夢亦迷。病裏忽聽簷雨響。尊前却憶玉東西。</text>
<title>次汾西覔花韵</title>,<text>三月風光不似春。園花欲笑轉含嚬。幽居自此無顔色。却恨東君意不伸。其二種樹裁花送此生。靜中方覺俗緣輕。何人解寫閑居趣。都尉文章鬼亦驚。其三千紅萬紫各飄香。開謝紛紛揔一塲。誰似盆中一叢樹。四時嬌艶領春光。</text>
<title>醉別朴尙之赴順天</title>,<text>高城爲吏卽爲仙。底事移符向順天。自是盤根須利器。未應楓岳本無緣。</text>
<title>次僧軸韵</title>,<text>妙香楓岳一筇遊。底事風塵訪俗流。蹔過洛陽春已晩。不知何處更尋秋。</text>
<title>東湖送淮翁歸水上</title>,<text>湖上春風酒一杯。湖邊無數杏花開。孤舟今夜宿何處。指點歸程烟水隈。其二杏花如雪水如烟。一棹行裝望若仙。莫惜▣山分一半。滿江風月浩無邊。</text>
<title>戱書諺書蘇生傳</title>,<text>銀鉤鐵索墨淋漓。玉手何人寫此辭。仍想洞房春政好。若爲飛蝶入羅帷。</text>
<title>奉次伯父韵</title>,<text>秦城物色最今年。花政開時月滿天。好是杖錢何處有。一春行樂酒爐前。其二萬紫千紅壓小齋。月中還訝錦成堆。何人會我此時興。日向花間傾百盃。其三街童笑我酒爲年。載醉歸來欲暮天。又索一杯仍獨飮。滿庭花月小樓前。其四趁日逍遙池上齋。池中荷葉綠錢堆。東風似解閑人興。時送飛花入酒杯。</text>
<title>次白軒韻。贈郭丈。</title>,<text>春愁離恨劇相催。爲向尊前把一杯。亂後村墟非昔日。夕陽芳草捴堪哀。</text>
<title>次沈學士韵。贈林載叔南行。</title>,<text>錦里風光已殿春。竹孫梅子雨中新。君行莫作淹留計。經席如今有幾人。其二雲霓望斷過三春。忽覺今朝雨意新。會見滂沱數千里。離亭恰好挽行人。</text>
<title>奉次仲叔父韵</title>,<text>淸和時節景偏佳。綠樹輕陰蔭小齋。斗酒共傾今夜月。更憐紅藥滿前階。</text>
<title>和東淮韵。送眞西瓜種。</title>,<text>春滿東淮興有餘。河豚入網雨晴初。園丁又索靑門種。莫道閑居活計䟽。</text>
<title>和德甫求西瓜種之韵</title>,<text>林下華虫政蠟衣。滿江魚隊錦鱗肥。如何更憶靑門種。爲遣園丁苦索歸。</text>
<title>次載叔韵</title>,<text>池面輕風枕席凉。春醪㶑灧滿尊香。一枰棋罷客歸去。醉卧朱欄餘興長。</text>
<title>池亭。步一之堂兄呼韻。</title>,<text>向夕輕風漾碧池。穿魚折柳最長枝。滿庭花影月初上。我把杯時君唱詞。其二荷葉初生水滿池。一輪明月在花枝。誰敎兒女樓頭唱。今夜風光捴入詞。</text>
<title>差祭北郊有感</title>,<text>重到郊壇十一年。山川雲物捴依然。吟邊更記當時興。祀罷歸來雨滿天。</text>
<title>載叔家。贈明瑞，子和，子駿。</title>,<text>學士三人已罷官。孤鴻叫侶亦摧殘。何如都尉醉千日。不識世間行路難。</text>
<title>東門外。醉次汾西韵。送元子建謫行。</title>,<text>驚心去住限東城。曠野蒼蒼極望平。自是離懷倍蕭瑟。小階荒菊不關情。</text>
<title>往先塋。見元日上墓人。</title>,<text>哭聲嗚咽徹雲間。元日家家上墓還。仍憶去年兵革慘。幾人能得葬靑山。</text>
<title>醉中。次李士謙 行進 咏屛花韵。</title>,<text>花事今年勝昔年。落英偏惜逐風傳。誰從庭畔移春色。壺裏風光自一天。</text>
<title>次白軒留題</title>,<text>尊前後約小桃前。勝事差池世故牽。昨日又違花下會。一春行樂付誰邊。其二春光無限小堂前。紅杏初開細柳牽。三五更逢今夜月。却思同醉酒爐邊。</text>
<title>又以一絶邀之</title>,<text>小桃纔謝杏花開。又報尊中酒醱醅。想得山公無啓事。佳期須趁罷朝回。</text>
<title>走次朴贅翁 潢</title>,<text>傷離異域幾經春。斗酒今宵爲故人。莫道相如猶抱病。詩來字字捴精神。</text>
<title>醉後訪贅翁。中途而返。曉寄一絶。</title>,<text>淸宵花月一年春。醉後猶爲訪戴人。並馬街頭何意返。曉窓風雨獨馳神。</text>
<title>翌日。冐雨訪子範。次壁上白軒韵。</title>,<text>一簾微雨濕蒼苔。無限山光入酒杯。佳節最憐人卧病。叩門非爲看花來。其二街頭偶醉數杯春。更向終南訪故人。溪水落花無限興。一堂今夕捴佳賓。</text>
<title>醉中謝公献留惠紙墨</title>,<text>佳辰一面足銷愁。臨別還將二友留。仍想異時揮翰處。峽雲東望幾回頭。</text>
<title>豊寧堂叔在刑部。用前韵下示。敬次以呈。</title>,<text>春來勝會興無前。每被高陽酒伴牽。見說尙書忙裏咏。春光亦在簿書邊。其二好懷何處對誰開。政想侯家漲綠醅。倘許花間濡首飮。不辭扶醉擁簑回。</text>
<title>次許承宣叔韵</title>,<text>休言我輩在風塵。淸曉持杯又到申。只恨尊前人易散。落花啼鳥自深春。其二良辰勝友足招邀。春滿長安物色饒。酒肆典衣須盡醉。一年花月最今宵。</text>
<title>醉訪尹樂天 順之 令公。懇求藥物。詩以答之。</title>,<text>一醉昏昏九十春。佳辰更對會心人。病中最好葡萄酒。莫道刀圭可養神。</text>
<title>寄公献</title>,<text>騎曹風采帶霜臺。對客如何惜一杯。若使西隣無此物。好懷今夜賴誰開。</text>
<title>次季淵</title>,<text>仲氏行㫌已杳然。開襟只待季方賢。病中又負今宵會。怊悵高樓月滿天。</text>
<title>次自珍令公蓮亭醉吟韵</title>,<text>池柳依依日欲昏。隔林黃鳥數聲聞。閑人睡起渾無興。新釀初開喜遇君。其二池面輕風雨乍晴。亂鶯啼處夕陽明。尊前忽辨無期會。更喜新詩落筆成。</text>
<title>己卯十月十六日</title>,<text>席藁庭中夢亦驚。上天應照此微誠。薄雲高義惟雙鳳。偏向窮途問死生。</text>
<title>有感</title>,<text>寸心惟有九原通。三夜分明入夢中。推枕悄然驚起坐。滿天寒月入窓櫳。</text>
<title>謝子和夜訪</title>,<text>星斗闌干月滿庭。夜深風露入窓欞。家人莫恠今宵醉。雪裏初開久閉扃。</text>
<title>子和將赴韓山。撥忙來別。口號以贈。</title>,<text>官路迢迢五馬飛。舊遊星散洛中稀。酒壚詩社渾無興。悵望河橋獨掩扉。</text>
<title>聞諸弟姪往會北第。吟寄。</title>,<text>池亭物色畫圖間。只許遊人來倚闌。欹枕北窓成小睡。滿園花柳夢中看。其二夢中春色浩無邊。輸入奚囊問幾篇。把釣看花無恨興。不妨歸向主人傳。其三主人多病掩重關。池柳園花自在閑。遊賞向來皆俗客。草堂從此定無顔。</text>
<title>醉贈咸卿歸覲原塋</title>,<text>飄然行色似登仙。三月烟花上瀨舡。憐我未能聯袂去。閉門竆巷只酣眠。其二前宵一飮醉如泥。萬事乾坤眼欲迷。怊悵小庭人散後。尊前誰共玉東西。</text>
<title>咸卿到木川。次前韵以送。又走次書於簡尾。</title>,<text>不是浮屠不是仙。向來身世似虗舡。傍人莫問吾消息。數月沉冥只醉眠。其二雨餘庭院燕爭泥。簷日遅遅午睡迷。却恠叩門聲剝啄。一封書信自湖西。</text>
<title>立春日。步君山口號。當在上</title>,<text>判校墻連都尉家。新年行樂日相過。滿城花月春如海。閑把深盃較少多。</text>
<title>聞子喬醉卧太常。口占邀之。</title>,<text>誰敎國子太常分。偸取黃封日日醺。最是停雲相憶處。一簾花雨亂紛紛。</text>
<title>西郊。祗送鶴駕北還。</title>,<text>西郊日色暗行塵。問寢龍樓廑二旬。未效白溝河畔死。寸心空羡楚春申。</text>
<title>謝海伯林載叔惠墨之問</title>,<text>尺素書將五墨卿。包封來自海西營。題詩爲謝慇懃意。誰向竆途問死生。其二屛跡經年門不開。故人猶憶舊池㙜。彈棋把酒渾閑事。憂病如今萬念灰。</text>
<title>次咸卿端陽十絶寄子和之作</title>,<text>飄然仙鶴九臯鳴。皎皎氷壺徹底明。最愛對床談笑處。滿顔精彩滿腔誠。其二摶風快鶻得秋晴。九萬雲霄眼底平。榮辱向來關世道。數年西塞楚臣行。其三平生意氣泰山輕。詩律偏慙擲地聲。蛙井百年終底事。滿床書帙任縱橫。其四天恩爲許養專城。數月治聲政自淸。想得使君還旆日。小兒騎竹馬前迎。其五楚臣前歲賜環榮。萬死生還夢亦驚。湖嶺轉蓬今莫恨。少陵夔後長詩名。其六平生活計一尊盈。書劒如何兩不成。敢向騷壇爭得失。怕君堅壁擁千兵。其七人歸湖郡又東營。怊悵詞壇失舊盟。滿地綠陰啼鳥閙。別懷那得不沾纓。其八湖雲漠漠嶺崢嶸。馬首風光取次呈。到底新篇應有助。詩筒倘許遆郵程。其九芳醪不到伯倫塋。須把深杯日日傾。只恨東西人易散。閉門還作可憐生。其十沉冥身世一廛氓。湖嶺行人去國情。行到驛亭回首望。五雲深處是神京。</text>
<title>再次</title>,<text>庭院寥寥鳥不鳴。綠陰如畫夕陽明。蓬萊尺五瞻天近。未死微臣一片誠。其二佳節天中天氣晴。通衢一帶望中平。家家楊柳秋千下。遙見女郞聯袂行。其三簾外淸風陣陣輕。隔林黃鳥兩三聲。東西咫尺還千里。望裏靑山一髮橫。其四飄然行色又原城。鳴玉何時上紫淸。悵望河橋無恨意。向來多病斷將迎。其五玉堂東壁弟兄榮。文彩風流一代驚。莫向湖中兼吏隱。賈生宣室最聲名。其六浮生聚散月盈。離恨撩人勾未成。世事天機渾錯莫。破愁惟有酒爲兵。其七平生踈懶一無營。酒肆詩壇謾結盟。宇宙百年吾輩在。幾時携手謝簪纓。其八蓬萊宮闕聳崢嶸。日下祥雲五色呈。北望前星無限慟。薊門煙雨杳長程。其九高峰南畔是先塋。每遇齋僧意自傾。遙想上方山日夕。木蓮花下晩凉生。其十浪跡如今混庶氓。圖書一室愜幽情。北窓欹枕仍成夢。依舊仙班白玉京。</text>
<title>偶吟</title>,<text>終南山氣曉成霞。雨意漫空蔽日華。睡起小室無一事。曲欄東畔看榴花。</text>
<title>挽金牙山 海壽○代作</title>,<text>湖西一佩使君符。百里疲氓賴子蘇。歸去海山無限興。野翁村老日携壺。其二城西佳會自成三。日與畸翁鼎坐談。離合向來俱老病。舊遊時向夢中探。其三畸翁消息杳南天。聞子如今又九泉。京口閉門秋雨裏。白頭浮世意茫然。其四三月行人返故鄕。臨分戒我愼杯觴。誰知此日君先逝。回首南雲涕自長。其五浮生六十亦遐年。有子頎然業可傳。人哭我歌君識否。亂來誰得葬新阡。</text>
<title>欽魯第醉後走筆</title>,<text>黃花綠蔓映踈籬。微雨簷前細酌宜。只恨隣翁不相待。擁簑何處獨遅遅。</text>
<title>別欽魯歸覲木川酒席走筆</title>,<text>遊子逢秋倍憶鄕。渡江行色着鞭忙。從今陋巷無人過。門掩竆愁一倍長。</text>
<title>走次子梅</title>,<text>應從紫陌看花回。蟄跡無緣共把杯。窓外夕陽啼鳥閙。眼寒惟待故人來。</text>
<title>醉後贈元九</title>,<text>曲欄東畔海榴開。氷簟凉生絶點埃。欹枕北窓無限興。客來還把淺深杯。</text>
<title>次欽魯</title>,<text>望廟樓中夏亦寒。此時端合一憑欄。誰將數朶荷花送。嬌艶偏宜醉裏看。其二池面輕風五月寒。荷花萬朶映朱欄。三千弱水嗟無路。安得同君把酒看。其三曉色依依氷簟寒。幽人早起倚東欄。仍思北第荷花盛。昨夜分明夢裏看。</text>
<title>過樂翁蒼亭</title>,<text>蒼然亭下蹔停舟。挾岸濃陰漾碧流。借問主人何處在。向來消息在丹丘。其二長洲隱映畫中看。草閣臨江五月寒。回首曲欄人不見。櫓聲伊戛下前灘。</text>
<title>挽李太醫</title>,<text>荀鶴之流官太醫。半生行樂太平時。可憐暮境鍾情慟。猶得遐齡享耋期。其二秋山落葉亂紛紛。何處新開數尺墳。最是季方無限慟。白頭那忍鴈行分。其三西來消息捴堪愁。生者何歸死者休。哀挽寫時還欲賀。亂來誰得葬松楸。</text>
<title>謝柳丈惠石花，木瓜，小柿。</title>,<text>木瓜團團石花寒。小柿盈盈共一盤。多荷丈人珍重意。海鄕風味憶同餐。</text>
<title>又贈子裕。時有喉腫。未得會別。</title>,<text>擬把離杯不計巡。小槽催上洞庭春。君行欲發吾猶病。造物應嫌酒入唇。其二離杯到手莫逡廵。抱病猶思麴米春。更想明年團會日。小庭微雨綻桃唇。</text>
<title>謝士謙</title>,<text>五首河豚二首魚。故人多意問閑居。如今莫問吾消息。憂病叢中一息餘。</text>
<title>子和送酒債。奉邀諸公。</title>,<text>鵝城太守寄書存。一斛長腰釀一尊。明日擬拚河朔飮。滿庭荒草始開門。</text>
<title>次咸卿寄韵</title>,<text>歧路分携涕不晴。至今猶結別時情。歸期定在黃花節。擬把芳醪出郭迎。</text>
<title>子晦西行日口吟</title>,<text>咸卿纔去尙之隨。子晦如何又遠馳。獨向路歧偏倀倀。酒壚詩社更依誰。</text>
<title>次尙之韵</title>,<text>逢君莫問北歸期。夢裏猶驚惜別時。雪月滿庭良夜永。不妨乘興把深巵。其二曲裏知音鍾子期。尊前置驛鄭當時。吾儕半世本如此。大笑更傾三兩巵。</text>
<title>挽趙生員 顯陽</title>,<text>得御尙書二十秋。如何終未識荊州。謫來蹔使魁星耀。舊跡還尋白玉樓。其二庭圍無恙弟兄怡。少婦閨中抱二兒。底事遽拋人世樂。獨敀冥漠捴無知。其三王子池邊永宅開。曉天風雪薤歌催。游魂若解新城近。夜夜高堂入夢來。</text>
<title>挽鄭秀才 公達之子斗元之壻</title>,<text>東床華燭委禽時。爭道郞君玉雪姿。遺服忍看猶在桁。典刑留待腹中兒。其二儂亦年前長子亡。秪今追憶但摧膓。吾將持慰君翁意。君旣冠婚不是殤。其三椿府同庚氷岳親。半生情誼兩家均。如何少壯先零落。吾輩年猶未四旬。其四忍將瓊樹委窮塵。浮世生涯十八春。從此兩家無限痛。重陽不復作佳辰。其五薤露歌聲咽曉風。柳車初動祖筵空。游魂不道南天遠。應向庭闈入夢中。</text>
<title>次咸卿口絶</title>,<text>依依落日下山遅。荷葉初浮水滿池。𡱝首平生無事飮。向來多病㥘深巵。</text>
<title>次湖伯子和韵</title>,<text>尺素披來玩再三。故人持節滯江南。方知魂夢無千里。昨夜分明把酒談。</text>
<title>挽愼別坐 英健</title>,<text>海島蒼黃百口巵。當時高義似君誰。平生未效蛇珠報。空把深情作此詩。其二過從無賴作閑人。萬里歸來見未頻。怊悵浮生遽如許。小園桃李爲誰春。其三年踰五十豈遐期。望絶吹噓䆠亦遅。後事螟蛉差慰意。故山猶得返靈輀。</text>
<title>水雷村。粧送三兒娶婦。偶占一絶。</title>,<text>五月田園麥浪翻。綠陰如畫數家村。登臨便覺郊居興。晩計何須待畢婚。</text>
<title>金洪命妻挽</title>,<text>徽儀曾著結褵時。夢叶熊羆抱二兒。忍說鍾情無限痛。永乖偕老百年期。其二餘香猶着嫁時衣。可忍開箱縛束歸。想得郞君悼亡處。小齋燈暗夢依依。其三薤露聲殘素幔移。人間親愛此長辭。可憐血屬惟兒女。留與衣裳作母儀。</text>
<title>寄兵判朴尙之</title>,<text>年踰三十滯公車。母子相看只責渠。薄宦強求緣日迫。較他情勢果何如。</text>
<title>答朴尙之寄詩求叢竹</title>,<text>銓注雖明 缺 若何。早年科業尙蹉跎。從知萬事難容力。還愧尙書用意多。其二一草亭高六月寒。堦邊猶憶竹千竿。幽居更得淇園趣。想見吟哦雨後看。</text>
<title>寄呈銓相</title>,<text>從弟親年迫八旬。西山急景奈家貧。銓曹倘許恢公道。得免平生飮恨人。其二平生夢想落花巖。散跡今如馬脫銜。若使惠連爲地主。春風擬掛錦江帆。</text>
<title>醉中。贈永平倅禹子成 敬錫。</title>,<text>扶服探山記昔年。申家寄宿尙依然。名區幸遇新明府。散跡端宜借一廛。</text>
<title>送春日。綾原大君送酒饌。醉後口占。</title>,<text>公子如憐病蟄人。爲分宮醞餞殘春。山蔬野雉俱珍味。弟姪相携醉飽均。</text>
<title>次子範韵</title>,<text>漢水之南沙峴西。逐臣行色任棲棲。病中孤負河橋別。爲和新詩當赫蹄。其二嚴程不是夜郞西。旅泊還同獨棲棲。京口閉門春雨裏。任他門巷絶輪蹄。</text>
<title>次尙之寄胤之韵</title>,<text>昨向東村載醉歸。覺來紅旭滿窓扉。衿陽一水盈盈隔。安得隨君共拂衣。其二湘潭雷雨逐臣歸。依舊山齋獨掩扉。京洛故人相憶處。小桃如雪撲苔衣。</text>
<title>挽淸陰金相國 尙憲</title>,<text>難將隻手挽斜暉。痛哭人間萬事非。鶴駕山中明日月。淸風不愧首陽薇。其二文山世作本朝臣。蘇武方爲握節人。何似小邦公特立。魯連千載是前身。其三高文大節古人稀。名姓千秋日月輝。雪窖黃扉何㨾地。飈輪好向玉京歸。其四三朝進退世屯亨。一老存亡國重輕。看取數行臨絶筆。愛君衷赤想平生。其五捐軀初計各忘生。宇宙綱常此弟兄。千丈弼雲臨舊宅。二難高節共崢嶸。其六蕭瑟乾坤正氣空。故園松桂自秋風。可憐石室山前水。似解朝宗日夜柬。</text>
<title>擧動日。以守宮入捴府。</title>,<text>淸蹕遅遅出午門。百僚趍走珮聲喧。三庚溽暑人如醉。今日留司亦聖恩。</text>
<title>挽李君美子</title>,<text>雙親具慶弟兄怡。少婦閨中已抱兒。底事遽拋人世樂。獨歸泉下捴無知。其二忍將瓊樹委竆塵。草草生涯十八春。斟酌世間爲父痛。古今何限喪明人。其三儂亦曾遭長子喪。至今追憶但摧膓。較來差慰君翁意。君旣冠婚不是殤。其四湖右靑山永宅開。祖筵微雨薤歌催。幽明不間庭闈戀。倘有游魂入夢來。</text>
<title>挽崔永春 琇</title>,<text>多君談笑自休休。托契忘年十六秋。可惜科名終一縣。峽中遺愛至今留。其二東湖久待博陵舡。忽報音容已九泉。遙想故園秋事晩。滿籬黃菊爲誰鮮。其三曾接賢郞問起㞐。一秋離恨十年如。今朝掩淚題哀挽。不忍重看舊寄書。</text>
<title>別咸卿赴燕 當在上</title>,<text>西郊冠盖想如雲。去住相携日易曛。抱病獨吟梅閣下。別來何處不思君。其二一渡龍灣百感新。滿山風雪逼征輪。羌兒店舍渾如㓒。紙帳圍時倘憶人。</text>
<title>仁城君遷葬挽</title>,<text>王孫春草綠年年。緱嶺簫聲已杳然。看取維楊移葬地。主恩前後賁重泉。</text>
<title>挽金秀才淰</title>,<text>年纔弱冠富文辭。前後名騰解額時。怊悵子安終短折。似君從古使人悲。其二雙親無恙鴈行聯。少婦齊眉禮不愆。浮世死生難別處。薤歌嗚咽上灘舡。</text>
<title>聞趙持謙登第。寄松谷兼送酒。</title>,<text>東城昨醉日西頹。不覺沉眠帶月廻。曉起嘯聲應助興。醒餘倘把故人杯。</text>
<title>西郊。次咸卿韵。贈子喬。</title>,<text>七年三度作燕行。燕館艱辛夢亦驚。弘濟橋頭今日別。滿天風雪若爲情。</text>
<title>正朝有感</title>,<text>經冬一病死生間。北闕今朝阻賀班。伏枕不禁無限淚。只敎兒子祭先山。</text>
<title>口占一絶。追寄朴尙州仲父。</title>,<text>河橋楊柳雨催春。病起離懷一倍新。悵望沙頭瞻送地。遙飛一盞勸行人。</text>
<title>寄金吏部久之</title>,<text>壺山春寄數壺來。病起無心把一杯。爲問瓮間成獨醉。何如對酌好懷開。其二閑將滴露紫葱栽。曲檻東頭數畒開。分與故人同此趣。秋來採採佐深盃。</text>
<title>寄靑湖捴府直廬。兼示趙學士 復陽。</title>,<text>春心已着小桃枝。病起晴窓日政遅。聞健禁中尊酒會。謫仙文采倚樓詩。</text>
<title>踏靑日口占</title>,<text>閑愁還飮醉無醒。北客門砲尙忍聽。最是佳辰勞玉趾。九門斜日散烟靑。</text>
<title>寄公獻</title>,<text>榮辱紛紛孰主司。憐君散迹已經時。春來霈澤蘇枯遍。佇見峩冠入鳳池。其二從來剡薦在台司。起廢催歸會有時。最是盤根須利器。莫耽風景卧仇池。其三身世從他造化司。一年吟病閉門時。春來物色渾無賴。依舊茅亭水滿池。其四小園桃李是吾司。病起晴窓獨坐時。只恨故人千里隔。相携安得酒爲池。</text>
<title>書寄金水部自珍求蓮盆</title>,<text>春深竆巷病支離。已廢參尋又廢巵。從此世間無一念。小庭猶憶對盆池。</text>
<title>簡謝襄陽申使君 恦</title>,<text>尺書千里萬重情。巨口魚兼石決明。遙想峴山春爛熳。若爲飛去共深觥。</text>
<title>寄遠接使沂川</title>,<text>風雨霏霏滿洛城。想君茅店滯行㫌。西郊咫尺猶千里。病裏孤吟一倍情。</text>
<title>謝君山寄魚</title>,<text>誰將珍味寄寒厨。知是饔人進饌餘。對此却思傾一勺。盤中不復歎無魚。</text>
<title>次咸卿韵</title>,<text>庭畔春光對落梅。病 缺 無意把深杯。兒曹莫恠今宵醉。昨日人從萬里來。</text>
<title>寄沂川</title>,<text>淸晨獨倚曲欄東。敎得園丁採綺䓗。分寄故人同此趣。敢云珍味乏盤中。</text>
<title>寄祭酒曺守而</title>,<text>明倫堂下野獐來。驗應還爲祭酒灾。朝著百年分黨患。廟謨偏向腐儒摧。時因儒生食堂分坐之事。大臣收議。大成見罷。</text>
<title>寄沂川</title>,<text>不是尋芳已太遅。美人先抱落花悲。香魂若解星軺過。應作行雲處處隨。其二尙書外似屛紛華。柳絮粘泥句裏誇。堪笑燭殘空館夜。自言惟對未開花。</text>
<title>寄靑湖</title>,<text>榴花欲落雨紛紛。病起虗齋倍憶君。採得紫葱分趣味。亦知盤上足羶葷。</text>
<title>謝趙君献劚送倭躑躅</title>,<text>名花一朶雨中來。起向階前手自栽。待得明春開爛熳。與君同把淺深杯。</text>
<title>駱村返哭日口占</title>,<text>風流公子已靑山。寂寞魂車舊宅還。秋雨解添迎哭淚。一時衣袖盡成斑。其二朱輪翠盖宛移朝。駿馬徐行慘不驕。駱峀秋光虛夜月。不知何處弄仙簫。</text>
<title>重陽日寄公献</title>,<text>苔深窮巷任關扉。滿路輪蹄識者稀。賴有故人居住近。可堪燕塞送將歸。其二終朝悄悄倚虛堂。籬下寒花未着黃。強欲登高猶抱病。不堪孤詠過重陽。</text>
<title>醉中贈幼能</title>,<text>當君醉卧月初生。月欲傾時我亦醒。醒醉向來吾輩事。月輪何意有盈。</text>
<title>次公献</title>,<text>燕行三度備甞艱。老色何堪日上顔。仍憶昔年來去地。憐君又向此中間。</text>
<title>寄金久之</title>,<text>虗庭風雪亂紛紛。落盡梅花不見君。昨日到門題鳳鳥。女奴能使主人聞。</text>
<title>別尹瑞山 𣞒</title>,<text>人間聚散亦依然。死別悠悠隔幾年。每送使君偏易感。不堪回首望牛川。其二河橋楊柳已新春。寂寞書齋抱病身。悵望南郊瞻送地。遙飛一盞挽行人。其三朱欄百尺御風樓。六月炎天爽似秋。此是先君作宰地。白頭孤露又離愁。</text>
<title>醉贈林士誠</title>,<text>燕山行役幾回思。萬死相看鬂各絲。醉向尊前啼又笑。雪中梅蘂對深巵。</text>
<title>別姜公献海伯之行 三十首</title>,<text>髫年詞賦已成章。弱冠聲名擅上庠。看取白圭無點處。▣身當日卽剛膓。其二名騰科甲際休明。脚底靑雲萬里平。珥筆常趍香案下。鳴毫颯颯使人驚。其三明時賢路不嶔崎。底事遅回縣邑卑。騎省版曹名譽在。直聲前後抗章時。其四人間榮悴肎關情。湖嶺棲遑佐幕行。每憶西門飛輓地。暫時從事亦留名。其五誰敎通顯十年遅。晩陟淸班鬂已絲。栢府風稜稱骨鯁。胄筵朝夕侍明离。其六雙鳧忽向降仙樓。十二巫山壓沸流。不是行藏違聖世。侍臣從古亦知州。其七西關孔道是新安。良牧從來得最難。當日移官知有意。使君爲政合蘇殘。其八龍灣鎖鑰國西門。府尹多從位望尊。莫道熊軒頻出塞。暮年貂玉亦殊恩。其九風霜絶域病纏身。解紱東歸要養神。又向受降亭上去。幾年西塞撫邊民。其十靑海城頭細柳營。日邊新命最恩榮。南樓嘯傲心如水。却恠中山謗篋盈。其十一龍喉高選近丹。方面掄村望實宜。誰遣彈文先後發。倘來榮辱捴難知。其十二圻島關防節制䧺。龍驤萬斛擁羆熊。論兵自是書生事。頗牧從來出禁中。其十三移節湖西晝錦如。同朝拭目看除書。從知造物元多劇。匹馬還尋舊草廬。其十四東閑居又一年。抱才虗老有誰憐。纔看散帙新添渥。旋 缺 星槎遠赴燕。其十五長程風雪飽艱辛。越槖蕭然絶點塵。愷悌平生神所勞。歸驂無恙伴靑春。其十六千里歸來席未溫。主恩持節又名藩。玆行始展澄淸志。佇見棠謠萬口喧。其十七襜帷遙指首陽山。王事驅人不暫閑。說盡向來行役苦。暮途離恨欲凋顔。其十八憐君宦迹苦棲棲。非北非南必向西。爲是盤根須利器。好將游刃手中提。其十九黎元愁痛幾時休。歲歉財窮聖主憂。補弊醫傷應有待。莫敎旌節少遅留。其二十營門晝靜簿書稀。孤竹城邊四牡飛。暇日石潭探勝槩。武夷山水捴依俙。其二十一憶曾蓮幕倦遊人。按節重來二十春。試向壁間尋舊詠。碧紗輝映一時新。其二十二觀風原濕乍褰帷。驛路春晴柳嚲絲。歷歷山川如舊識。錦囊輸得幾篇詩。其二十三牙璋玉節倍輝光。百隊軍容夾路長。入眼繁華渾不管。一心憂國鬂添霜。其二十四行到金沙古寺樓。海天無際入吟眸。偏憐萬折朝宗水。遙接靑徐日夜流。其二十五客行如織漲氛埃。郡邑奔忙眼不開。按使雍容談笑地。事當難處看恢恢。其二十六從弟方爲幕裡賓。客中何日不思親。靑油禮數優容地。倘許歸寧舞綵頻。其二十七倚樓孤塚在江陰。埋沒荒山草已深。安得墓前營短碣。行人指點亦傷心。其二十八僑居咫尺幸相依。我往君來鎭日隨。聚散無端頻歲別。可堪携酒又臨歧。其二十九西郊芳草攪離心。立馬橋頭已夕陰。解袂獨歸沙峴路。一春花柳共誰尋。其三十殘生無計鍊金丹。瓊玉仙膏劑亦難。日暖禪關雞犬斷。煑來分與故人餐。</text>
<title>醉贈金文學 萬均</title>,<text>一簾微雨落花天。把酒相看涕泫然。回首錦江千里隔。夜臺消息已三年。</text>
<title>謝丹陽使君洪元九</title>,<text>別後流光逼歲除。故人官况近何如。今朝忽得丹丘信。氷底銀鱗帶尺書。其二月汀遺稿聽曾刊。憐我誠求未得看。自是使君多意氣。春來印惠倘無難。</text>
<title>西郊酒席。贈許弟龍岡之行。</title>,<text>河橋酒盡夕陽低。官路春風送馬蹄。從古關西佳麗地。幾多花月使人迷。</text>
<title>次商谷韵</title>,<text>開筵不待報陽春。寒夜滕廬引近臣。從此吾王無疾病。四方歡抃一時新。</text>
<title>次隋城伯姜公献寄示韵</title>,<text>牢落窮途百計非。半年吟病出門稀。秋來忽憶官齋興。新釀登槽蠏正肥。</text>
<title>寄大哉乞菊</title>,<text>二月行人六月回。政當移菊失栽培。聞君手種千叢盛。倘許雙盆寄我來。</text>
<title>贈靑湖藏史之行</title>,<text>藏史名山古事存。似君行色不曾聞。凝淸閣上連枝會。九月秋光畫未分。</text>
<title>寄金久之</title>,<text>多君一䟽語分明。定使宵人寸膽驚。看取相公伸鶴相。百年瞻仰乃家聲。</text>
<title>謝韓山倅徐汝中惠倭躑躅</title>,<text>南蠻躑躅自何來。千朶花房政欲開。多謝使君珍重意。幾時同玩且含杯。其二知君盛意出尋常。能使黃頭善護將。欲寄謝詩還愧拙。此情都付手中香。</text>
<title>重陽日。示李▣玄 知白 贈寒衣。時兒輩往中興洞。</title>,<text>多少遊人上翠微。老翁相對㥘寒威。偏憐潘岳身仍病。九月霜風未授衣。</text>
<title>次湖洲，玄溪，竹南諸人。</title>,<text>依依醉眼眩西東。更把深盃納晩風。雲外一聲淸蹕下。爭瞻白日麗靑空。</text>
<title>與白軒，湖洲，滄洲禮卿諸人。賞梅共吟。當在上</title>,<text>千里歸來趁臘梅。一尊何處好懷開。今宵紫氣騰門巷。相國催斟滿滿盃。</text>
<title>與伯昌咸卿共賦賞梅</title>,<text>天地竆陰歲律催。故人相對此深盃。寒梅亦解尊前興。爲送淸香細細來。</text>
<title>與咸卿口占</title>,<text>氷簟輕風暑氣微。夕禽棲樹帶殘暉。樽前莫說東湖興。誰把魚竿坐釣磯。</text>
<title>賞梅口占</title>,<text>誰遣寒梅健步移。雪中春色兩三枝。燈前最愛橫斜影。把一盃時卽一詩。</text>
<title>贈元九</title>,<text>少年行樂卽同庚。白髮相携有底情。莫向後雲亭上去。至今薇省有聲名。</text>
<title>與仲玉，鼎卿，國卿共吟。</title>,<text>虫語侵窓夜氣寒。一尊相對二更闌。殘年抱病都休酒。爲尒今宵強作歡。</text>
<title>重陽日。口占示國卿及兩兒。</title>,<text>小堂微月九秋高。客去猶呼滿眼醪。籬下菊花渾漫興。世間何處着吾曹。其二醉後相看氣槩高。重陽秋色一盃醪。平生不乏登臨興。猶媿龍山落帽曹。</text>
<title>口占贈咸卿武仲</title>,<text>尊前此會本無期。淡淡寒梅滿滿巵。醉後却忘都尉病。一堂賓客捴能詩。</text>
<title>答子和</title>,<text>禮法非關酒席前。逢迎捴被主人牽。看花紫陌鳴鞭過。北岳南塘在眼邊。</text>
<title>失題</title>,<text>姪女隨喪向峽中。孤村營葬計應竆。從知匍匐仁人事。倘遣餘波俾送終。</text>
<title>與友人會飮池閣。口占。</title>,<text>楊柳輕風陣陣來。相携強到舊池臺。登龍司馬非無興。最喜逢君把一盃。</text>
<title>池閣。醉中和禮卿韵。</title>,<text>微雨蕭蕭送夕陰。滿庭荒草小塘深。幽人自有閑居興。醉裏誰傳白雪吟。</text>
<title>柳汝中之赴谷山也。濱行枉訪余於病中。不覺顚倒而迎。各說故情。愴感隨至。醉後仍贈二絶。</title>,<text>雪裏梅花燦燦開。尊前忽把送君盃。相携各說亡琴痛。猶羡萊衣捧檄廻。其二童丱才名月字詩。歎君官位卄年遅。白頭駙馬渾無賴。猶把離杯說少時。</text>
<title>醉贈李元龍</title>,<text>紅白梅花相映開。孤懷惴惴久拋盃。忽逢燕路同行客。急走蒼頭買酒來。</text>
<title>謝止庵分惠思菴筆蹟</title>,<text>思庵遺墨止庵分。早識平生義薄雲。自笑病中成一癖。栗鵝松筆又煩君。其二淸江遺墨幸相分。怳帶春空藹藹雲。帖面若添諸老筆。卷舒何日不思君。右謝惠淸江筆。仍促諸老筆。其三烟雨濛濛晝不分。道南回首詠停雲。高門近有陽元慶。安得携壺一賀君。其四先輩詩牋次第分。怳看毫墨動烟雲。閑中集古仍成帖。披玩何時共對君。</text>
<title>禹弘成慈堂挽</title>,<text>霜閨常抱未亡悲。猶望賢兒折桂時。看取平生生計苦。斂無遺服葬無貲。其二魂招寓舍倍堪憐。神劒重尋閱幾年。孑孑孤兒攀櫬哭。滿天風雨泝流舡。</text>
<title>醉後贈春長</title>,<text>快雨如隨好友來。小堂相對把深盃。神功恰慰三農望。且使佳賓盡醉回。</text>
<title>次鄭生之翰寄梅酒韵</title>,<text>何人寄我一枝梅。雪裡瓊葩燦燦開。况帶靑州從事至。病中猶倒兩三盃。其二懶廢吟哦病廢杯。故人詩酒眼初開。知君爲索新年曆。節序還疑未臘梅。</text>
<title>次商谷韵</title>,<text>君於舅氏許心知。樂靜平生是子期。看取絶絃無限恨。獨携遺稿寫新詩。其二簪筆聲名際盛時。向來何事謝瑤。篇中語意誰能和。徙倚寒窓獨撚髭。</text>
<title>次君献韵。寄趙仲初還江都。</title>,<text>潮頭彩鷁去如飛。官路何須四牡騑。忽憶向來生死別。可堪孤詠對朝暉。</text>
<title>贈康翎</title>,<text>昨日新擎內賜囊。贈君非爲詑恩光。官齋暇日吟哦處。輸得瓊琚定幾章。</text>
<title>別洪淸風子晦</title>,<text>仙區邑號又淸風。六月君行向此中。寒碧樓頭高枕卧。好將形勝較關東。</text>
<title>別李堤川 紳夏</title>,<text>平生夢想義林池。每送遨頭作別詩。不待秋風張翰興。採蓴還欲逐旌麾。</text>
<title>春長以原城伯。陞拜按察。非例政也。故舊皆識喜。吾獨不然。只以二絶戱贈。</title>,<text>三載原城鬂髮班。今持玉節領名山。秋來踏盡霜楓色。俟我毗盧萬瀑間。其二簷雨蕭蕭徹曉聲。病人無睡想前程。秋風不待鳴沙路。萬二千峯眼已明。</text>
<title>走筆。贈魚翼之 震翼 分臺掌試之行。</title>,<text>分臺行色馬如飛。千里湖南掌禮圍。聞說長公纔近邑。定將萊服會萱闈。其二康津太守別經年。消息時憑鴈使傳。君去倚樓應有問。爲言相憶鬂絲鮮。</text>
<title>挽益豊君 涑</title>,<text>梁園春色漸芳菲。怊悵王孫幾日敀。聞道老親如宿昔。北堂誰復舞斑衣。</text>
<title>靑平都尉沈公 益顯 將赴燕京也。索別語甚勤。不可以不文爲辭。余甞飽經此行。故歷擧道里山川。演成三十絶。以備路程記云爾。</title>,<text>靑松華閥冠吾東。絓組相傳到相公。令子早膺都尉選。規模自有大家風。其二溫溫風味藹儀容。寶帶猩袍雨露濃。朝罷天香携滿袖。九街春風馬如龍。其三主家陰洞映晴窓。㶑灧香醪列玉缸。日暮笙歌留客處。醉來豪氣筆如杠。其四安能局束老於斯。遊覽殊方且壯時。萬里長程行李穩。內臣將命太醫隨。其五淸晨拜命出彤闈。餞罷西郊已夕暉。最是碧蹄孤館夜。酒醒覊思倍依依。其六坡山路左駐征車。淚盡松楸省掃餘。還有白雲瞻望戀。慈顔日夕倚門閭。其七臨津西去是松都。入眼山川似畫圖。試向槖駝橋上望。夕陽宮樹有棲烏。其八山名䓗秀彩雲迷。玉溜泉通上下溪。怊悵天仙留蹟處。苔痕半蝕舊時題。其九華譙粉堞壓蒼崖。政是黃崗物色佳。應向太虛樓上望。客懷迢遆轉難排。其十獜馬朝天去不廻。浿江形勝只樓㙜。可憐童稚曾遊地。爭覩今乘四牡來。其十一連床安定縣衙春。迭唱塤箎喜氣新。來去想應經此路。暫時分手莫傷神。其十二百祥樓逈大江濆。宴罷華筵倚夕曛。指點香山何處是。一眉晴綠望中分。其十三新安䧺府國西門。歌舞留人勝事繁。行殿昔曾停此地。穆陵遺澤至今存。其十四遼野茫茫鴨水寒。統軍亭上獨憑欄。星槎一渡山川隔。從此鄕書入手難。其十五九連城接鳳凰山。客路蕭條亂樹間。此是行人愁絶處。去來安得不凋顔。其十六三流八渡水洄沿。處處攀援病涉川。路畔王祥孤塚在。祗今猶有姓名傳。其十七冷泉西望是全遼。白塔千尋聳九霄。欲問當時興敗迹。夕陽殘堞只魂消。其十八山高駐蹕俯平郊。從古遼陽戰伐交。靑史竟貽竆黷恥。此行那免後人嘲。其十九叉河以北轉蕭騷。白草黃蘆匝地高。行旅有時驚野火。勖君馳過暫忘勞。其二十征鞭遙指大凌河。沿路城池次第過。十二螺鬟添一箇。完如三角碧嵯峨。其二十一墟落荒凉夕照斜。塔山全沒至今嗟。投文定吊沙塲骨。才調知君似李華。其二十二從來寧遠壯關防。控衛神京接大荒。堪笑祖生何事業。漫敎河岳失金湯。其二十三微茫滄海望中平。百尺亭臨萬里城。關法至今防出入。行人曉發候鷄鳴。其二十四北平名勝國門庭。處處花村酒幔靑。尙憶隴西猿臂將。千秋虎石只留形。其二十五孤竹淸風㙜數層。首陽山色碧崚嶒。春來薇蕨今誰採。猶憶當年二子登。其二十六烟樹微茫是薊州。地連三輔扼咽喉。千秋獨樂知名寺。尙有靑蓮筆蹟留。其二十七樓觀岧嶤枕水潯。通州壯麗試登臨。從來物色分留少。盡入忘軒獨鳥吟。其二十八天下名都不過三。帝京形勢壯崤凾。祗今惟有銅駝在。泥馬何年已渡南。其二十九蠻館愁聞晝漏添。客心何耐暫時淹。遙憐屈指東還日。節序駸駸迫暑炎。其三十王命吾曾四度啣。支離客况備酸醎。君今歷歷經行處。倘把詩篇遠寄緘。</text>
<title>次白軒相公韻</title>,<text>溫泉物色屬鸎花。旗脚飜風日影斜。聞道更收靈液效。佇看宗社慶無涯。其二圻湖一路六龍飛。民庶爭瞻咫尺威。惟有小臣違扈蹕。時隨元老入彤扉。其三佳氣䓗籠道路間。爭將聖壽祝南山。暫時猶切都人望。北闕思瞻翠輦還。其四節届淸和運屬康。恩加湖甸亦非常。竆村儘有欣欣色。萬物爲春競發揚。</text>
<title>大醉後。口占示禮卿。</title>,<text>征軺幾日抵西京。天爲尙書慰遠行。想得浿江停彩舫。惠連應與阿咸迎。</text>
<title>送星州倅。追憶沂川洪相公。以寓存沒之感。</title>,<text>高才最受相公知。佇見超陞按節時。怊悵轉頭人事變。送君重起九原思。</text>
<title>口占。寄呈嶺伯沈文叔 梓。</title>,<text>經歲銀㙜聽漏時。黑頭持節亦恩私。惟應客舍中宵夢。半在萱闈半玉。其二河橋何處駐熊轓。綠樹濃陰霽景繁。怊悵馬卿猶抱病。送君無計出都門。其三宋元綱目板新刊。字畫分明未及剜。按使倘思臨別約。昏眸擬向靜中看。</text>
<title>戱寄仲久大受</title>,<text>山公赴政幸如期。適會銀㙜遆免時。楊牧仁州何敢擇。須將一邑付吾兒。</text>
<title>戱呈兵判遠伯</title>,<text>堂堂張也合吹噓。旅舍飢寒數載餘。聞道宣傳多作闕。可能客許一官除。</text>
<title>寄呈金歸隱 佐明。仍送盆菊。</title>,<text>扈駕溫泉半死回。黃花似待主人開。一盆移送終南下。同病其如未把杯。</text>
<title>寄呈同春。仍送盆菊。</title>,<text>都人加額後車隨。冢宰初辭養病時。分贈黃花知有意。莫敎歸思憶東籬。</text>
<title>次龜谷老人韵</title>,<text>年踰八十尙吟詩。靜坐茅齋幾撚髭。却愧古人周急義。那將斗粟救恒飢。</text>
<title>挽沈生員 廷煕</title>,<text>靑松家世倍光輝。公獨沉淪一布衣。自失鶺鴒原上樂。暮年心事寄郊扉。其二年垂八袠卽遐期。半世田園養靜時。五十兒孫敀點頷。忍言前歲喪明悲。其三先子曾從伯仲親。此生孤露尙爲人。病中忍復題哀挽。感舊傷今涕滿巾。其四沉痾久廢掃先塋。十里江村阻候伻。纔奉蓂書修謝翰。可堪今日便幽明。其五人間萬事劇悲凉。池沼春回草已芳。怊悵新阡何處是。柳車遙指沔陽庄。</text>
<title>元九酒席。口號以贈。</title>,<text>六月炎霖草樹昏。送君猶㥘出都門。尊前莫恠終朝醉。不到河橋已斷魂。</text>
<title>贈衡兒</title>,<text>黃生纔過鄭生期。次第諸醫不後時。從此吾兒無一病。老夫心事爾應知。</text>
<title>贈箕兒</title>,<text>殘生望七本無期。猶把深杯又此時。明月滿庭同一色。百年懷抱我孫知。</text>
<title>庚戌七月初。病卧涔涔中。夢見沂川相公來訪。覺來悲感。朝起寄書於其胤洪敎官碩普。仍送砂糖一圓。時洪方痛癘疫云。以下。庚戌喪病後。</title>,<text>先相前宵夢見臨。覺來追憶只沾襟。仍使令胤今猶病。爲把圓糖寄此心。</text>
<title>病卧無聊中。次舍弟韵。寄呈接慰官申學士寅伯 晸 客館。</title>,<text>秋生海嶠客心催。西望神京首幾回。垂死病夫朝暮盡。好懷猶待與君開。</text>
<title>庭前三色桃全株盡枯。最晩忽開六七朶於枝頭。感其得沾春意。遂咏一絶。</title>,<text>千紅萬紫捴爲茵。着得枯枝數朶新。縱是盛衰殊早晩。韶光均作一般春。</text>
<title>寄送盆菊於金一正。仍呈一絶。</title>,<text>園丁依舊養黃花。節近重陽欲吐葩。垂死病中無意玩。一盆先寄故人家。</text>
<title>寄呈鄭禮卿</title>,<text>春色耽看解語花。秋容還愛傲霜葩。呼杯且對南山勝。不羡潯陽處士家。其二雙鬂如霜兩眼花。病中無興賞寒葩。園丁養菊還多事。分送終南兩友家。</text>
<title>垂死病中。偶閱休紙。得王大監先府君遺墨。逬淚悲吟。何異杜工部追思高蜀州之感也。再拜封還。仍寄一絶於郭參奉昌徵昆季。</title>,<text>遺篇搜得篋中珍。兩世風流似隔晨。今日奉還吾有意。此生能作幾時人。</text>
<title>呂牧權止叔 尙矩 令公。辭朝歷訪。卽席口號。</title>,<text>銀㙜纔謝六仙班。天借名區作吏閑。試向淸心樓上坐。肯敎魂夢到塵間。</text>
<title>以蔡時龜事作此詩。寄呈文谷銓相。</title>,<text>平生托契蔡湖州。死別呑聲已十秋。獨有孤兒棲海曲。吹噓倘許省郞收。其二嵇孤昔被巨源憐。靑史千秋美事傳。蔡子卽今貧到骨。願爲優孟訴君前。</text>
<title>走次洪元九</title>,<text>臨行又寄一篇詩。病後離懷倍覺悲。握手豈無重會日。暮春花柳是前期。</text>
<title>送柳起之 之發 赴關東佐幕</title>,<text>仙區宿債未全償。佐幕還從禮部郞。擺脫世間名利路。春風飛傳向金剛。其二前春哭子慟無涯。君是同庚對輒思。此去蓬萊應歷覽。倘逢仙侶問吾兒。其三經年一病死生關。楓岳猶憑夢想間。安得隨君蠟屐去。寺樓同對萬千山。其四狼川爲邑極凋殘。從弟前冬此作官。君去二天應有惠。簿書期會且須寬。</text>
<title>寄呈吏判金久之</title>,<text>忠貞淸白舊家聲。荀鶴零丁守故塋。紅紙謾敎饑餒坐。政官須記善治名。其二幼能消息隔重泉。十口呼飢更可憐。若使李生除近邑。喪家庶免絶炊烟。</text>
<title>[缺題]</title>,<text>爾之生也最先春。枯薾還憐寂寞辰。七月嫰莖抽似筆。粉紅花發十分新。</text>
<title>詠玉簪花</title>,<text>階前誰種玉簪花。翠葉如盤已可誇。最是闌風伏雨裡。缺 炎獨愛雪霜葩。</text>
<title>重陽日。用上年所寄韵。奉呈谷口鄭尙書。</title>,<text>秋色年年到菊花。病中無意賞寒葩。驚心敀隱敀冥漠。覽物惟思谷友家。其二寄我終南數朶花。新詩一字當天葩。春來若得回蘇日。杖策先尋谷口家。</text>
<title>吟贈海伯金敦美 徽</title>,<text>作隣還似隔幽明。此別如何又海營。垂死病中須藥物。倘分秋採寄深情。</text>
<title>謹步來韻。奉呈李雪海 晩榮 案下。兄有萬里之行。而弟病如此。不敢爲一杯叙別之計。兄乃以行資。有此留贐之與。世間事不可期者如是夫。</title>,<text>誰分油席與雲孫。星使將催薊北軒。吾病倘支公返日。不妨留債酒盈樽。其二須戒西河滯季孫。新春得意返高軒。花前一笑相迎日。軟脚爲名幾置樽。</text>
<title>貞淑翁主挽</title>,<text>釐降名門日。徽儀擧世稱。先朝眷特篤。當代寵偏承。沁水笙歌夜。秦樓錦繡層。尊榮已無比。福祿亦堪矜。淑德宜遐享。微痾遽不興。鸞飛惟古鏡。錦壁只殘燈。舊典廞儀備。新阡異渥增。諸郞捴嶷嶷。餘慶足繩繩。露曲催仙馭。風旌指廣陵。惟應鴦枕夢。獨夜淚塡膺。</text>
<title>挽象村申相公 欽</title>,<text>維岳生申日。淸標映海東。鳳翔丹穴表。氷貯玉壺中。雅量由天賦。文章繼國風。榮光承雨露。際會動昭融。出入華要遍。登庸爵祿崇。危朝久受玦。末路任飄蓬。白日回黃道。靑雲繞紫宮。銓衡推地望。玉燭代天工。政値艱虞際。能成密勿功。經邦屬司馬。鎭物賴韓公。位極三台貴。家徒四壁空。安危仗一節。夷險見孤忠。聖主方加眷。微痾遽正終。摧樑歎已極。亡鑑慟何竆。臨絶諄諄語。憂時惓惓衷。北宸哀敎切。東邸吊儀隆。盛業銘鍾鼎。高名等華蒿。秋風無限淚。香瓣哭南豊。</text>
<title>安典籍 弘量 室內挽</title>,<text>寶牒王孫貴。宗藩小主尊。蘭儀元肅穆。玉質自和溫。早作端人配。仍聞令譽喧。門闌渾喜色。禁掖最殊恩。擧案期偕老。崩城遽抱寃。粧奩惟涕淚。宿草奈丘原。忽罷鸞閨夢。還催月殿魂。延津劒光合。碧落婺精昏。哲範鑱貞石。餘輝裕後昆。梁園舊賓客。緘淚送朱旙。</text>
<title>穆陵遷葬挽</title>,<text>曰若仁明後。恭惟有聖人。千年開景運。萬物入洪匀。舜德如天大。堯文與日新。殫誠謹侯度。虗己接臣隣。璿系重光日。金甌再造辰。憂勤浹四紀。歌頌遍東民。寶曆當屯會。仙遊遽上賓。因山龜錯食。復土宅非眞。劒舃悲長夜。星霜閱幾春。貽謀應有待。眷命豈無因。社稷重回泰。園陵固有神。金堆遺命在。玉匣舊儀陳。永慕纏宸極。餘悲動縉紳。何由覩鳳駕。忍復送龍輴。黼翣移新兆。簫笳戒早晨。凍雲寒靉靆。佳氣暗氳氤。天意看今日。民哀想戊申。揄揚屬太史。輝映換貞氓。跡後風雲會。誠深肺腑親。攀髥已莫及。泣血向蒼旻。</text>
<title>挽延平府院君 李貴</title>,<text>歷數猉獜閣。先推靖社功。人方免禽獸。天始闢昏蒙。同德三千士。元勳一老翁。胷襟本磊落。氣槩更深崇。抗䟽羣兇慴。高談四座空。誰憐棘栖鳳。果見獵非熊。意得風雲會。恩傾雨露融。謀猷參巨細。銓鑑並西東。位絶衣冠右。名高繪畫中。言言皆國耳。懇懇只丹衷。久擬登三事。方期捴百工。如何敀厚夜。不可問蒼穹。忍見痕衣淚。猶存戀闕忠。紫宸哀敎切。靑邸吊儀隆。洛社耆英缺。秦城士庶恫。玆辰又初度。故宅自東風。小子葭莩末。深情骨肉同。時危無限淚。何處不思公。</text>
<title>柳政丞 永慶 夫人挽</title>,<text>配享黃扉貴。恭惟壼範敦。翻思當日禍。幾泣未亡魂。國値重恢運。人無不雪寃。新恩回鳳誥。舊餙復魚軒。法部移仙樂。秦樓置壽尊。方看箕筭永。忽報婺精昏。有慶孫猶子。隨緣劒合原。鈴歌道峰下。風送粉書旙。</text>
<title>挽晉昌君姜公 絪</title>,<text>淸議家聲遠。儒林此老存。專精邵子學。旁達史家言。不待屠龍日。先承裂土恩。持身常有操。作吏幾治煩。陳氏稱元季。姜衾見弟昆。優遊上卿列。康健八旬尊。晩結香山社。常開北海樽。人方地仙仰。天忽老星昏。忍說先亡子。猶能後有孫。遺經是素業。故宅只頹垣。憶却陪游地。頻承笑語溫。登門欣御李。下榻幾留髡。精爽回長夜。風流盡九原。空餘京兆柳。何處次山魂。露曲催前路。春光屬上元。那堪羊季子。日日過西門。</text>
<title>仁烈王后挽章</title>,<text>上黨儲祥遠。中闈正位頻。增光最聖母。贊業自京嬪。家國艱危日。周旋急難辰。儉恭由性得。孝友卽心因。雨露無偏渥。乾坤荷並仁。含飴視漢馬。咏趾頌周獜。悲慶須臾際。竆遐遏密均。叶龜岡是粟。飛鴈海爲銀。紀實宸章煥。揚休史錄新。柔桑看漸綠。𧁥館鎖餘春。</text>
<title>光山府夫人挽 代作</title>,<text>大族光山府。恭惟積慶門。蘭儀元肅穆。玉度自和溫。夙歲歸君子。休徵誕碩媛。[缺] 法訓頌坤元。自有閨門式。渾忘國舅尊。彜倫嗟忽斁。奇禍詎堪言。東市衣冠慘。西宮日月昏。呼天不盡血。隔海未亡魂。家國逢煕運。幽明雪至寃。新恩回鳳誥。舊餙復魚軒。法府移仙樂。華筵置壽樽。餘年差可慰。後嗣喜猶蕃。又見玄宮閉。偏悲白髮存。專城奉潘母。短日事劉孫。時運亨屯際。憂傷疾病根。光沉南極曜。春謝北堂萱。八袠知遐筭。三從在九原。迎輴啓舊隧。執紼走諸藩。雉岳丹旌遠。橋陵白露繁。向來無限淚。臨挽重沾痕。</text>
<title>金修撰文叔慈夫人挽</title>,<text>憶昔基州路。高軒忝作賓。徽儀看酒食。哲範動鄕隣。共享同庚壽。重經合巹春。敀寧從玉署。恩渥自楓宸。盛事無前古。㐫音忽此辰。殘年叩盆慟。中饋屬誰人。</text>
<title>挽姜進士 文井</title>,<text>憶昨迎君日。君年十五纔。昂霄瞻俊采。落筆見奇才。久識家庭訓。皆從禮學來。名登蓮榜早。召自玉樓催。騏驥宜遐展。珊瑚苦易摧。孀閨不忍說。後事亦堪哀。草草驚春夢。冥冥隔夜㙜。仍思相公慟。膓割若爲裁。</text>
<title>挽姜政丞 碩期</title>,<text>仁憲流芳舊。雲仍復有公。謙恭由素性。孝友卽家風。濁世身名㓗。淸朝雨露融。門聯禁掖貴。心與布衣同。早識操存際。皆從禮學中。銓衡推地望。鼎軸代天工。政屬艱虞日。眞成密勿功。憂時添白髮。雪涕戀靑宮。耿耿孤衷在。沉沉一病癃。音容歸厚夜。星斗爛高穹。吾道終安放。明廷望若空。平生瓣香奠。那忍哭南豊。</text>
<title>挽錦陽君朴公 瀰</title>,<text>奕世潘城後。先朝禁臠榮。眞長稱雅量。平叔擅芳名。天近秦樓逈。氷調夏簟淸。逢迎皆勝客。志操卽儒生。麗句成千軸。高文逼兩京。吳興筆法妙。蒼頡篆書精。博學皆推服。奇才孰較爭。襟懷眞樂易。談論最分明。國亂倫將斁。家憂志自貞。淸時蒙奬渥。崇秩襲勳盟。向老神猶旺。經秋病轉嬰。纔看卯君窆。又卜長公塋。修短天難恃。存亡骨欲驚。孤鳴千里鴈。䟽冷一庭荊。賤子情姻婭。嚴君義弟兄。彈棋頻掃榻。侍酒幾傳觥。僚席悲零落。詞林憶老成。仙蹤緱𡽹遠。春色沁園晴。草沒看花塢。塵埋煑藥鐺。追思舊遊▣。何日不霑纓。</text>
<title>挽李參判 楘○代人作</title>,<text>韋布持淸議。推公第一人。明經初發軔。服禮早書紳。遇坎囏貞久。遭時寵渥新。靑雲隨濶步。白日近重宸。位冠三司遍。班隣八座親。儀形長國子。喉舌並知申。剴切登筵語。雍容滿座春。光輝聯父子。洒落契君臣。抱病妨趨列。居閑要養神。行藏全操履。終始任淸貧。學士纔求養。之官僅浹旬。誰知泣風雨。不待返昏晨。遐筭膺龜鶴。諸孫覩鳳獜。跡陳曾御李。香憶舊陪荀。末學將安仰。深情况又姻。公私無限淚。洒盡鷺江濱。</text>
<title>郭正室內挽</title>,<text>判事聲名早。高才久未伸。梁鴻有賢配。杜老任長貧。精白躬蘋藻。勤劬手組紃。窮鄕淹歲月。半世備艱辛。父子登朝並。門闌獻賀頻。烏㙜曾五馬。牲鼎爲雙親。載酒趨庭日。開筵舞彩辰。榮騰西郭里。喜溢北堂春。家運方回泰。閨儀遽返眞。簟床悲白首。苫塊泣蒼旻。七袠應箕筭。諸孫看席珍。風摧萱𡬾慘。雲掩婺星淪。問字林宗宅。銜恩孟母隣。平生截髮地。哭盡舊時賓。</text>
<title>達城尉翁主挽</title>,<text>宣廟猗蘭慶。恭惟誕碩媛。穠華從婦道。釐降卽名門。德自宮闈著。天敎福履繁。三郞並簪笏。二壻早騰騫。錦䋠平陽第。笙歌沁水園。齊眉偕白首。置膝幾玄孫。萬事悲歡足。三霜涕淚痕。簪花辭御宴。禁臠荷殊恩。屢許專城奉。終拘貴主尊。年方當喜懼。劒忽會泉原。鳳去簫聲斷。雲沉婺彩昏。從今松峴路。無復引金根。</text>
<title>永嘉府夫人挽 張谿谷夫人</title>,<text>節義稱名父。柔嘉頌碩媛。居然君子耦。配此相公門。毓慶坤闈正。儲祥貳極尊。殊稱煥鳳誥。至養奉魚軒。豈小陰功贊。端由壼則敦。榴房當日祝。瓜瓞異時蕃。共賀稀年近。俄驚婺彩昬。痛纏中禁邃。喪庀百司奔。終始哀榮備。情文典禮存。牛崗卜新兆。龍劍會同原。自有芳徽著。何煩太史論。曲江門下客。臨挽倍傷魂。</text>
<title>金判書 光煜 夫人挽</title>,<text>從妹高門婦。徽儀得細傳。夙承名父訓。仍贊上卿賢。天享齊眉壽。星回合巹年。孀閨纔盡制。神劒卽隨緣。子姪誰非後。兒孫且滿前。存亡知不憾。喪祭禮無愆。忍見魚軒廢。空留鳳誥聯。恩徵媵御戚。德叶女師編。薤曲催長夜。楊山祔舊阡。終喪旋泣血。情爲棘人偏。</text>
<title>挽鄭判官 時爀</title>,<text>漸覺尊行盡。那堪又哭公。才名早司馬。䆠迹舊乘𩣭。宿昔居停近。尋常笑語同。開襟露悃愊。接物秉謙冲。一縣猶違願。三塲未策功。田園敀去日。儀範夢魂中。路恨京鄕隔。情憑簡札通。幽懷尋野友。春事課村童。大耋宜優渥。微痾遽正終。驚號承惡耗。匍匐媿深衷。姑病憂何已。兒賢慶不竆。題詩當絮酒。洒淚寄西風。</text>
<title>從姑曺宜寧宅挽</title>,<text>尊堂凋零盡。先行有幾人。又當今日哭。如喪大功親。禮縱冠笄異。情猶骨肉均。孀居惟下淚。潔祀不言貧。每憶承顔地。常憐伏枕身。書從前夕枉。訃訝翌朝眞。病已淹三載。籌纔過六旬。一生偏險釁。萬事劇悲辛。舊業螟蛉在。同原馬鬣新。存亡感念處。臨挽重沾巾。</text>
<title>挽西平府院君柳川韓公 浚謙</title>,<text>二百人中擢壯元。鵬程九萬又高騫。妙年昵侍馳芳譽。中歲飛騰荷異恩。一代文章推翰閣。兩朝聲望壓師垣。危時久被湘潭譴。聖世仍居國舅尊。馬氏不曾開甲第。竇侯終未上台軒。年高尙喜仙標爽。國瘁還驚壽曜昏。訃徹竆村舂杵罷。哀纏中壼孝思敦。從知厚德超前輩。定有餘輝裕後昆。雉岳烟雲藏玉匣。龍津風浪送朱旙。仍思先世通家誼。欲寫哀詞淚已痕。</text>
<title>挽延陵府院君</title>,<text>憶昔西關聖駕遷。誰將隻手任扶顚。龍灣草檄軍民泣。獜閣圖形寵渥偏。忠孝已承天語奬。文章共許主盟傳。優遊晩節郊扉靜。禮遇巍班鼎席聯。北海開尊多暇日。張蒼飮乳最高年。秦城忽報停隣杵。南極偏驚晦壽躔。素幔凄凉流水上。黃花寂寞故堂前。應知異日耆英會。座上風流少一仙。</text>
<title>穆陵遷葬挽章 代作</title>,<text>恭惟昭敬我先王。武定文治四紀強。天上仙遊嗟莫及。域中遺澤可能忘。喬山劒舃風烟杳。原廟衣冠歲月忙。玄宅舊封妨地術。靑牛新兆啓天祥。從知聖祖貽謨遠。更見神孫赫業昌。尙憶泮宮沾化久。小臣今日亦龍光。</text>
<title>挽達城尉徐公 景霌</title>,<text>先朝都尉際昇平。一世光輝最達城。接物尋常開悃愊。處身終始絶驕盈。向來憂𥚁堪銷骨。到底周旋亦見誠。昭代乾坤新雨露。崇班父子並聲名。氷調夏簟琅玕冷。天近秦樓玉珮鳴。疾病誰知催暮景。刀圭無賴攝平生。人間七袠年雖靳。膝下三男福則贏。訃徹中宸增軫惻。恩分秘器極哀榮。連枝减影悲棠棣。僚席如空憶老成。往事依俙前歲拜。片言勤欵數杯傾。芳塵已閴長懸榻。古劒猶存欲掛塋。從此沁園那忍過。滿庭春草不勝情。</text>
<title>挽靑松君</title>,<text>靑松華閥擅吾東。近世尤稱冢宰公。位逼台階紆異渥。官兼盟府襲先功。壽踰八袠神猶旺。身歷三朝望益隆。北海淸尊多暇日。平泉別墅有高風。門闌燀爀超今古。福祿哀榮看始終。繞座諸孫皆峙鵠。承家令子早乘𩣭。貞元供奉人誰在。洛社耆英迹已空。仍憶昔年叨盛宴。駱峯春色思無竆。</text>
<title>孝宗大王國挽</title>,<text>纔從賓府進香時。忝首班行上玉。法座怳如臨日表。明庭已覺變朝儀。寸心錯莫難爲狀。危涕縱橫自滿頤。緬憶先王恢大業。恭惟我后纘丕基。休祥早叶眞人誕。睿智咸稱上聖資。凾谷幾年甞險阻。廣平當日服華夷。謳歌夏啓符民望。恭嘿商宗盡孝思。北極風雲瞻負扆。東朝晨夕侍含飴。蒸甞太廟誠彌篤。掃洒喬山禮不。樂在棣華敦友愛。戒深椒掖絶偏私。修齊至化前無比。奮發䧺圖大有爲。禮樂擬回三五盛。䂓模恥倣漢唐卑。丘園束帛徵招遍。氊廈虛襟際遇奇。憂軫旰宵寧自逸。講仍寒暑不曾疲。訓傳舜帝心精一。功就成王學緝煕。表卛宮闈昭儉德。優容㙜閣納忠䂓。茅茹甄拔才無滯。陰雨綢繆筭不遺。正俗旣從敷敎始。恤刑元自好生推。恩覃蔀屋春何限。責切桑林雨輒隨。至矣神功參位育。果然天意欲平治。俄驚厭世違千歲。誰料臨朝僅十朞。昔疾纔瘳神必相。末音何遽夢猶疑。遺弓痛結龍髯墜。寶曆光承燕翼貽。顯彼廟稱原百行。詢玆庭議亦同辭。三陵松栢因山近。五月衣冠復土期。忍想嚴廬方泣血。卽看竆谷盡含悲。親叨肺腑身偏渥。報蔑毫毛鬂已絲。幾度恩波沾御醞。至今珍錫撫臯比。哀詞媿乏摹天筆。微悃惟傾向日葵。未效三良秦穴殉。不堪號擗鼎湖湄。</text>
<title>挽完南府院君李公 厚源</title>,<text>竆阨當年亦盛名。擎天大業出儒生。已從獜閣丹靑煥。俄見鵬程九萬平。歷遍華要孚望實。備甞夷險竭忠貞。銓司藻鑑收才俊。鼎席經綸屬老成。居寵何曾淹歲月。投閑還似謝權衡。尊忘地位謙如士。愛篤天倫敬在兄。跡倦趍朝身已瘁。心緣憂國病先嬰。蒼生尙係東山望。綠野仍聞丙舍營。遽奪宗臣關氣數。卽看台宿晦光晶。重宸震悼加恩賵。遺表丁寧見血誠。無復峩冠登殿陛。可堪飛向江城。新年黃閣纔承誨。今日沙堤涕自傾。</text>
<title>挽全昌君 柳廷亮</title>,<text>王姬釐降穆陵朝。都尉恩榮一代超。中歲禍嬰家國慘。十年遷並嶺湖遙。神人共愍寃宜雪。天日重明理亦昭。卽自炎荒催傳馬。復隨冠冕拜層霄。新居更起秦樓逈。異數時蒙魏闕招。特管醫司兼禁籞。頻從燕路戒征軺。持盈早以謙恭得。接物寧因富貴驕。禮絶巍班聯鼎軸。年垂大耋望松喬。閑情已寄堂名美。懸額爭看筆力饒。范老義庄推睦愛。眞長嘉客盛招邀。平居漫興名園僻。暇日華筵衆樂調。餘百諸孫羅玉樹。成雙令子煥金貂。人間厚福稀當世。病後㐫音奄一朝。欲寫哀詞雙淚逬。追思往事寸膓消。兩家先子曾同榜。四紀儀賓又忝僚。契許忘年仍接武。陪歡盡日或侵宵。均霑內醞傳杯數。幾襲天香滿袖飄。侍玉欄應有樂。病淹塵界獨無聊。尊前物色今非是。座上風流已寂寥。回首緱山仙路杳。不知何處伴吹簫。</text>
<title>趙察訪 遠期 室內挽</title>,<text>相國逢人淚輒隨。爲言吾女備徽儀。閨闈自有柔嘉質。姻戚咸稱婉孌姿。郞已飛騰趍法從。門將昌大享純禧。居因接屋晨昏對。慶叶盈庭子女嬉。豈意沈綿嬰久疾。終敎短折嗇遐期。兒亡至痛猶如昨。婦逝流光未閱朞。七袠又遭今日慘。何時可盡此生悲。皆由老子元多釁。欲把餘年更托誰。吊客聽來無以慰。哀詞題處若爲辭。偏憐驛路催敀地。嬴得安仁兩鬂衰。</text>
<title>尹正孝直挽 代士強作</title>,<text>名父庭前五弟兄。仲公儒雅見平生。顔筋柳骨傳書法。家訓師䂓闡學程。世亂勇拋科第業。年衰益倦宦途情。政留數邑稱三異。官長諸司視九卿。望協烏㙜眞外物。兒魁龍榜亦殊榮。白頭京洛身如寄。靑草池塘夢幾驚。齒過稀齡膺壽筭。魂招寓舍慘丹㫌。知心鮑叔惟吾友。坦腹王郞卽我甥。失子各憐東野痛。送君還作北邙行。孤蹤可耐人間滯。亡女應知地下迎。病劇淹床仍閱歲。情違相紼只呑聲。幽明觸處偏增感。欲寫哀詞淚已傾。</text>
<title>挽李海州叔達 李自延安。纔陞海州。</title>,<text>平遠堂中尺素書。包封藥物帶嘉魚。誰憐至痛餘殘喘。屢荷深情問索居。俄報碧城移管領。豈緣雲路乏吹噓。民懷惠澤淮陰是。威制豪強內史如。政著慈詳稱杜母。地因便近奉潘輿。那知公館招魂日。正屬王程候客初。急訃傳來疑夢寐。親朋哭盡濕衣裾。他時栢府悲遺跡。幾處桐鄕播美譽。自恨床茵淹病骨。難將絮酒奠靈車。人間反面應無日。忍說慈顔尙倚閭。</text>
<title>六月二十日。邀諸人打圖。是日爲大政。</title>,<text>六月二十日。國有大政事。遷擢衆所望。我獨無望耳。誰知紙局上。功名亦一致。風軒盡日閑。叱梟誰同戱。士強昨已約。子壽招則至。子裕豈敢後。白也技所使。此時君若來。志願皆畢矣。政事亦可爲。軍令亦可施。君看世俗人。役役皆可鄙。何如一拳中。得失摠在此。况當離亂際。會面亦不易。寄語莫遅遅。掃席方苦企。</text>
<title>又次思晦</title>,<text>春雨未放晴。春陰結不散。想君此時懷。憐君分鏡半。往事不忍說。節序看易換。存沒自古然。達觀何足歎。其二多病沈東陽。懶癖嵇中散。寂寞竟何事。春序看將半。欲澆磊磈胷。金龜酒可換。何由辦勝會。和詩空自歎。</text>
<title>次芚庵寄韻 癸酉作</title>,<text>春氣日以舒。和風頻動林。此時有所思。悵望南飛禽。忽得一篇詩。恰慰千里心。別後苦無况。自憐憂病侵。每憶城西會。同人何處尋。願言各努力。莫敎魚鴈沉。欲往不可越。回頭雲外岑。</text>
<title>送吳百源赴咸關半刺</title>,<text>吳君由典籤。左遷爲半刺。典籤是右地。半刺卽小吏。我試問銓官。政體無乃異。銓官答我言。子言卽吾志。顧玆大亂餘。所重惟撫字。况此咸興府。吾東豊沛地。按使位望尊。爲政寄佐貳。昔猶難其人。今豈等閑視。吳君夙擅名。訓法知有自。溫溫見美玉。衆期爲國器。如何屈科名。尙未得其位。少年屢作宰。治聲絶比類。邇來處閑局。盤錯宜更試。此府䧺且大。北門爲重寄。頃歲兵戈慘。此府最酷被。村落半丘墟。民生極困悴。必須畀良吏。故使吳君莅。爲官貴得人。何須論職次。我聞銓官言。說與吳君備。吳君向我道。此言吾甚媿。孤露幸生全。甘爲世捐棄。除書姓名頻。一二三至四。於我分已踰。政體君何議。吳君眞可人。率口皆好意。飮啄固有定。去矣莫停轡。五馬戒前途。秋風動鼓吹。笑殺病駙馬。閉門無一事。階前虫語咽。井上梧葉墜。竟負歧路別。漫憶前宵醉。莫惜付一書。秋天多鴈使。</text>
<title>庚辰閏月</title>,<text>庚辰月在閏。卄四日丙午。大塊忽黯慘。急風撼屋宇。陰雲蔽白日。亂雹兼驟雨。紛飛屋上瓦。折拔墻外𡬾。鳥獸揔驚呼。人馬皆顚仆。旣不辨咫尺。何由識道路。時候豈其然。變異良可懼。寄語爕理人。何以回天怒。</text>
<title>挽許砥平走筆</title>,<text>君贅仲父門。歲今三十二。君年少我一。相視卽昆季。多君眞率態。謔浪無所忌。我常向君道。喜人昌後嗣。况配我從姊。享祉君應備。君輒莞爾笑。以我言爲戱。憐君滯儒冠。筮仕亦不易。堂叔守陵日。祠官君執事。喜君官序轉。小邑亦一試。解符浩然敀。江鄕足興致。中年哭從姊。可憐人事異。日月且幾何。相逢各一喟。縱恨會面稀。時寄音書至。去冬君訪我。我敀燕山自。慰我行役苦。留君成一醉。今春賢姪至。憂遑求藥餌。謂君是微恙。遘癘何曾意。遽爾㐫訃傳。驚呼如夢寐。吾儕已半百。生者身如寄。畢竟同敀盡。浮生孰久視。最憐井桑年。奄忽泉㙜閟。五箇丈夫男。頎然俱拔萃。次第成進士。登龍朝暮企。君何不顧戀。棄世如脫屣。秋風昨夜起。井上梧葉墜。田園稻黍熟。浦溆魚蝦膩。物色捴依舊。君今向何地。卽遠已告期。素幔移舡次。望望數舍程。無由奠蕉荔。因思我從姊。臨挽重揮淚。</text>
<title>贈叔美益山之任</title>,<text>叔美初作宰。心如有戚戚。我試問叔美。得郡胡不樂。叔美向我道。淮陽非敢薄。羡彼反哺烏。此痛終何極。我聞叔美言。不覺淚橫臆。可憐我與君。孤露俱衰白。卽今所可勉。移孝忠於國。居官三字義。自有庭訓得。佇看下車日。治聲動南服。病夫纔哭弟。生離又惻惻。不堪題贈行。秋懷已蕭索。</text>
<title>送鶴時。偶有所吟。謹此追呈文谷。</title>,<text>我有一隻鶴。常憐失其伴。蒼蒼北岳下。有聲如相喚。送去俾成雙。端合詩人玩。願得黃庭經。何如白鵝換。</text>
<title>送金正平 萬均 赴鐵原走筆</title>,<text>君有五馬行。我豈無一語。刺史縱云榮。如何離玉署。爲因捧檄誠。宸心感一䟽。皁盖導板輿。好趁春風去。野雉與溪魚。山蔬皆可飫。應知舞綵樂。鎭日竆昬曙。此行望若仙。不啻乘飈馭。老夫病在床。公私集萬慮。無由摻征袂。悵望河橋阻。試看滯獄人。世路猶灧澦。</text>
<title>次季弟韻。贈海西亞使李君 伯獜。</title>,<text>病夫於世朋知少。童稚托契惟春府。四紀人事足悲歡。相看白髮俱遅暮。君是膝上王文度。文追兩京爲鼓吹。頃歲先王親策士。春塘㙜前方寸地。金榜名傳萬口喧。脚底鵬路連穹昊。堂后騎曹若循序。此去奈違高堂老。日者君來告我行。行必有贐寧無詩。幕府雖閑猶是客。公館把酒酬者誰。夢回金沙寺裡鍾。詩成孤竹城邊月。擁傳時作綵衣行。一歲光陰一瞬疾。男兒到底可安命。肯向名途念榮落。▣▣長程雪滿車。幾處孤燈對官璧。佇見新春尺一飛。短篇擬作鸎遷賀。近聞方伯延參佐。莫言世路知音寡。</text>
<title>坡山舘。贈李庇安用錫還京。</title>,<text>伯氏同行役。何憂萬里程。只憐兄弟別。偏惱去留情。謝草春先返。姜衾夢幾驚。歸期二月是。須佩一壺迎。</text>
<title>贈舍弟國卿還京</title>,<text>不死餘生在。扶持賴弟兄。何曾有遠別。忽復戒嚴程。欲起心先折。相看眼不晴。君歸好定省。晨夕慰慈情。</text>
<title>平山路上。見仲父遺愛碑。感而有作。</title>,<text>片石官門左。含悽下馬時。仁明一歲化。父老百年思。姓名長留此。音容宛在玆。曾看碧蹄路。遺愛亦豊碑。</text>
<title>次黃崗有懷柳節度韵</title>,<text>鎖鑰西門最。英豪亦一時。勤勞當日事。節制後人思。莾蒼今如此。綢繆孰念玆。空將過客淚。沾洒峴山碑。</text>
<title>次車輦蟠松枯死韵</title>,<text>車輦松何在。登臨倍愴心。蟠根亦無跡。華使可重尋。最惜凌霜節。還思蔽日陰。榮枯捴如此。感物一悲吟。</text>
<title>松站。次冬至日曉起有感韵。</title>,<text>奉使三千里。思親十二辰。可憐南至日。猶作北行人。令節看殊俗。歸期計仲春。休言陽動▣。天地雪如▣。</text>
<title>又次至日韵</title>,<text>天地窮陰閉。陽生卽此辰。賀班思故國。覊抱說何人。嘿想三更夜。潛回萬物春。侵晨又催駕。山月半鉤銀。</text>
<title>次靑石嶺途中韵</title>,<text>積雪平埋野。層氷亂塞河。亦知王事急。其奈客愁何。古堡人烟少。荒墟戰骨多。何時了行役。隨意坐陽坡。</text>
<title>又次河字韵</title>,<text>曉起駈長長。朝炊傍小河。劇知愁錯莫。安得醉無何。爲客黃金盡。思親白髮多。歸期屈指計。春日草生坡。</text>
<title>遼野</title>,<text>又出遼陽路。茫如不繫舟。天低境欲盡。野濶樹疑浮。城郭空留恨。山河尙帶羞。偏憐百戰地。白骨未全收。</text>
<title>次高坪店舍韵</title>,<text>臘月將旬望。關河尙旅人。愁懷共誰語。形影只相親。短燭明還暗。虛窓夜欲晨。寒梅故國路。遙想雪中春。其二薄晩投孤店。踈林集暮禽。思親游子恨。戀闕小臣心。天地黃塵暗。城池白草深。自然多感慨。今古幾銷沉。</text>
<title>閭陽店。送回還中使東還。</title>,<text>曉起閭陽店。中官自北還。長途四千里。今日十三山。縱得先歸興。應憐此路艱。逢人倘有問。爲報鬂添斑。</text>
<title>次杏山途中韵</title>,<text>旅榻宵無寐。孤懷自不平。月猶千古色。鷄亦故鄕聲。外國方輸幣。中原未解兵。仍思漢飛將。異代不勝情。其二使价眞知忝。驅馳豈敢論。行同漢博望。人異趙平原。道路烟塵色。山河戰代痕。興衰問無處。脉脉恨乾坤。</text>
<title>臘月十五夜。留山海關。對月有感。</title>,<text>山海重關險。舟車萬里通。蟾輪今夜滿。燕路幾時窮。言語他鄕異。杯盤故國同。所親驚我瘦。顔面已衰翁。</text>
<title>夷齊廟感懷</title>,<text>地勝夷齊廟。天寒孤竹城。碑傳千古跡。門揭二難名。薇蕨靑山在。乾坤白日明。精靈若不昧。應笑我曹行。</text>
<title>又次夷齊廟韵</title>,<text>爲拜夷齊廟。驅車經故丘。高標瞻岳立。淸節見江流。舊跡千年在。行人萬里愁。偏憐麥秀曲。當日忍朝周。</text>
<title>副使因病差後。路上不堪悵缺。口占一律。</title>,<text>萬里同行役。何曾有暫離。誰知公忽病。獨使我先馳。數日雖淹滯。千金且護持。相迎定不遠。步步故遅遅。</text>
<title>流河驛行路上。風沙甚苦。令人不可堪。錄記一律。</title>,<text>午憇流河驛。行行信馬蹄。塵沙暗遠近。天地失東西。洶湧身如泛。昏蒙眼亦迷。斜陽幸投店。敀鳥已爭棲。</text>
<title>次夏店有懷副使韵</title>,<text>王事驅人去。須臾豈敢忘。心懷自忽忽。消息漸茫茫。攝理誰醫藥。淹留柰店堂。同行六十日。今日有何忙。</text>
<title>次通州店舍用前人韵</title>,<text>重鎭䧺三輔。譙樓聳九霄。人煙織店肆。壕水應江潮。賈舶南通越。邊峰北接遼。王程苦無暇。不敢暫逍遙。</text>
<title>通州記事</title>,<text>列鎭連京左。繁華最此州。帆檣簇江口。車馬隘街頭。彩錦堆花肆。靑帘颭酒樓。可憐兵革地。今日已忘愁。</text>
<title>臘月二十五日。入玉河舘。</title>,<text>長程六十日。今日入朝陽。已識非吾土。還如返故鄕。歸期亦可卜。客意一何忙。古舘重門掩。寥寥對短墻。</text>
<title>發北京路中口占</title>,<text>十八日燕舘。今朝如脫圍。人方厭北苦。馬亦喜東敀。道里還如近。氛埃故不飛。誰將此消息。先我報慈闈。</text>
<title>十四日。仍留通州。</title>,<text>遠客淹孤店。佳辰逼上元。笙歌九街路。燈火萬家門。遇境都無興。逢人豈解言。終宵自不寐。明日又何村。</text>
<title>豊潤縣臨行。走筆謝王秀才貽淸贈四書心訣。</title>,<text>遠客重經地。依然似舊居。多君欵曲意。贈我聖賢書。別後憑顔面。閑中可卷舒。留詩謝嘉貺。立馬更躊躇。</text>
<title>次沙河追感副使韵</title>,<text>燕路三千里。聯翩並駕時。艱辛當日事。存沒卽今悲。寂寞征軺返。凄凉旅櫬隨。更經淹病處。回首涕雙垂。</text>
<title>永平道中。次追憶夷齊廟韵。</title>,<text>追憶登臨處。遺祠枕故丘。山爭淸節峻。水與大名流。境僻行人少。天寒遠客愁。仍思四海亂。恨未早觀周。</text>
<title>謝撫寧王秀才贈論學二編</title>,<text>一宿非無他。重來亦有緣。渾忘客子苦。幸賴主人賢。厚意分書卷。淸談對酒筵。還慙一詩謝。臨別倍依然。</text>
<title>次撫寧道中韵</title>,<text>行役殊方遠。光陰惱客懷。思親空有淚。報國亦無階。夢獨歸京洛。春應返禁街。何人會此意。御史百篇佳。其二故國無消息。春來亦未聞。投棲日初落。欹枕夜將分。鬂作蕭蕭雪。心隨片片雲。何時鷺梁畔。魚鳥共爲羣。</text>
<title>次出山海關韵</title>,<text>經旬鎖蠻舘。今日出關門。杳杳天連野。茫茫海拆坤。輪蹄簇道路。霜雪滿郊原。兵革何時已。邊城尙列屯。</text>
<title>次復過松山韵</title>,<text>漠漠乾坤老。悠悠歲月過。宋宗悲海港。唐帝想岷峨。太廟烝甞缺。中原戰伐多。何時回泰運。陰谷遍陽和。</text>
<title>追次用杜律韵</title>,<text>重踏來時路。依然長短亭。渚沙如舊白。溪柳欲新靑。店近行尋逕。窓虛卧見星。他時想此境。遼塞隔滄溟。</text>
<title>到三里店。次得家書喜占韵。</title>,<text>遼野今朝過。家書昨日傳。前途近故國。餘事任皇天。古店尋三里。荒城想九連。只愁存沒異。丹獨翩翩。</text>
<title>追次沙河堡韵</title>,<text>倦客愁長路。羸驂㥘斷橋。餘民幸不死。故店幾經燒。白塔猶今古。靑山自暮朝。憑傳華表鶴。能記舊時遼。</text>
<title>次三里店韵</title>,<text>萬里燕山路。相依賴故人。還慙倚玉樹。不敢和陽春。節序催雙鬂。羇棲笑一身。何時返京洛。高卧養心神。</text>
<title>過靑石嶺</title>,<text>嶺路巉巖甚。行艱近却遙。馬愁經石角。人倦過山腰。古樹春猶早。陰崖雪未消。投棲日尙午。客意轉蕭條。</text>
<title>高平</title>,<text>高平是誰地。吾輩向何方。塞草蕭蕭白。邊雲陣陣黃。乾坤猶日月。冠盖任風霜。毳幙無眠處。孤吟感慨長。</text>
<title>盤山</title>,<text>此路一猶苦。如何今至三。思親夢晨省。戀闕憶朝參。使事憂尙在。行裝志不慚。傍人莫勸飯。野水碧於藍。</text>
<title>松山</title>,<text>每過松山路。令人感慨偏。將軍自赴火。士卒共隨烟。天地寃氛結。城池殺氣連。無由酹義魄。空咏國殤篇。</text>
<title>前屯衛</title>,<text>今日前屯衛。艱辛最飽更。華夷三國雜。啼哭一時幷。混室腥膻臭。盈庭鵝鴨聲。還思露宿處。猶得夢魂淸。</text>
<title>山海關</title>,<text>天限華夷界。關防信壯哉。舟車通萬國。財帛擁千堆。地盡滄溟濶。山從靺鞨來。如今屬誰處。落日恨難裁。</text>
<title>永平府。過書狀初度。</title>,<text>御史逢初度。殊方屬遠行。以吾前月感。知子此時情。可耐萱闈戀。偏憐桂魄明。厨人強解事。飣餖引深觥。</text>
<title>豊潤道中</title>,<text>處處皆關廟。村村揔佛堂。人誰無禍福。國亦有興亡。颯爽英風在。慈悲普濟長。何時掃陰翳。日月便回光。</text>
<title>三河道中</title>,<text>已苦經宵雨。如何盡日風。馬衝泥淖路。人雜犬羊叢。主辱唯思死。天高未訴衷。題詩欲自慰。悲憤語難終。</text>
<title>入北京</title>,<text>長程幾千里。今日入朝陽。亦識非吾地。還如返故鄕。歸期從可卜。客意一何忙。記得前宵夢。分明侍北堂。</text>
<title>龍泉舘。夜聞雨雪記懷。</title>,<text>雨雪天何意。風光迫暮春。亂山西去路。孤舘獨眠人。杜宇花無信。官橋柳未匀。明朝泥似海。何處逗征輪。</text>
<title>踏靑日。到晴川江。</title>,<text>不謂重三日。還登薩水舡。草無靑可踏。江欠碧如油。節候邊城異。風光遠客愁。臨行有遺恨。未上百祥樓。</text>
<title>湯站曉起口占</title>,<text>毳幙重經夜。春寒欲逼人。任他身遍粟。便覺鬚成銀。坐愛溪山勝。行愁虎豹鄰。那堪入柵後。極目漲腥塵。</text>
<title>又次記行韵</title>,<text>病骨憑郵騎。行裝仗僕夫。極知愁似海。安得酒盈壺。霧捲山騰旭。沙明渚▣蒲。風和且不雨。何必念前途。</text>
<title>奉次副使韻</title>,<text>此役吾曾慣。偏妨曉睡遅。行如朝後發。衆必日中飢。况報前途惡。應從大嶺知。他時穩寢處。辛苦莫忘斯。</text>
<title>次副使河字韵</title>,<text>厭涉重重嶺。愁逢處處河。烟花看似錦。風幕動生波。長路幾時盡。今春看漸過。客懷憑短律。撚斷數莖皤。</text>
<title>次副使詠白塔韵</title>,<text>白塔遼城畔。兵塵獨保奇。已經千載亘。誰遣六丁移。訶護諸神在。摩挲遠客遅。向來興廢恨。唯有爾偏知。</text>
<title>次涇字韻</title>,<text>地入腥膻窟。何分渭與涇。驚沙連白草。落日數長亭。俗混今華夏。民思舊輯寧。唐宗駐驆處。回首暮山靑。</text>
<title>聞姜譯以車牛疲病。欲令行次留宿沙嶺。使趙東立以下爭之。不勝駭憤。卛爾口占。</title>,<text>到處難堪痛。生爲弱國臣。平居常扼腕。老境又啣綸。闔闢由俘虜。咆哱任彼人。滿腔悲意。羞對舌官嗔。</text>
<title>松山道中</title>,<text>莫向松山去。松山愁殺人。寃魂哭原野。戰骨暴沙塵。世事何須說。天心亦不仁。國殤吟斷處。斜日促征輪。</text>
<title>入接寧遠衛鄕校有感</title>,<text>錯莫看天意。凄凉舊國容。人忘周禮樂。地蹙漢提封。粉堞頹荒野。烟㙜廢夕烽。自經夫子廟。悲憤更塡胷。</text>
<title>到前屯衛路中。始見花色正闌。有感口占。</title>,<text>今日前屯衛。韶光滿眼新。繁華看訝雪。細草愛如茵。異域猶爲客。明朝卽送春。遙知故園會。把酒憶行人。</text>
<title>次副使開字韵</title>,<text>倦馬何須促。行帷且莫開。狂風振大陸。白日響輕雷。洶涌神難定。蒼茫路轉回。雖經萬端苦。壯志不曾摧。</text>
<title>入接山海關察院。登後樓口占。</title>,<text>山海關防壯。樓㙜眺望宜。只憐爲客地。還賦送春詩。落照明花肆。東風颺酒旗。羇懷說無處。屈指計歸期。</text>
<title>到北京</title>,<text>離京五十日。今始入朝陽。亦識非吾土。還如返故鄕。歸期從可卜。客意一何忙。造次須忠信。艱辛屢備甞。</text>
<title>五月初二日。發三河縣。</title>,<text>曉發三河縣。催車過石橋。天時重五近。客路幾千遙。古店槐陰靜。平郊麥浪搖。題詩欲遣悶。詩思轉無聊。</text>
<title>端午日。豊潤路中遇雨。</title>,<text>曉雨晝濛濛。客程東復東。歸心常日下。令節又天中。爽憶金莖露。凉思寶箑風。那將長命縷。献祝大明宮。</text>
<title>向晩雨晴卽發行。口占短律祈晴。</title>,<text>纔出關門外。如何又滯行。衆情天必感。今日雨應晴。漸覺山雲捲。傍看海霧淸。前途不須念。躍馬過高平。</text>
<title>三叉河。接宿家舍卽漁村。腥臭甚苦。</title>,<text>逆鼻皆腥臭。沉沉室似蝸。落泥憎乳燕。依堗怕藏蛇。水濁誠難飮。窓虗亦未遮。玆行慣喫苦。今日最三叉。</text>
<title>牛庄天氣快晴。喜而有作。</title>,<text>一雨經三日。沉䨪便作霖。農家縱滿望。行路最關心。日出騰紅暈。雲收露碧岑。須憐萬里客。莫遣數旬陰。</text>
<title>過虎狼口</title>,<text>崖路重重險。溪流處處聞。行經虎狼口。坐對犬羊羣。雨過雲猶濕。林深路不分。那將縮地𧗱。直到鴨江濆。</text>
<title>又次短律示副使</title>,<text>此役雖堪愧。啣綸幸一時。平生業嗜酒。自笑喜吟詩。齒舌君何損。心肝我獨知。還朝各散後。隨處倘相思。</text>
<title>中和舘寫懷</title>,<text>搖搖心緖似懸㫌。空舘孤吟句未成。歲暮庭闈遊子戀。天寒關塞使臣行。山川寥落人烟冷。雲物凄迷夕照橫。今日盡經豊海路。明朝又向浿江城。</text>
<title>次再用㫌字韻</title>,<text>霜風颯颯動雙㫌。倦倚征軺睡自成。魂夢每尋京洛返。鐃笳猶向塞天行。憐吾悄悄羇懷苦。羡子堂堂筆勢橫。今夜練光亭上宿。不知明日又何城。</text>
<title>登眺百祥樓。夜還有作。</title>,<text>晴川形勝冠西關。領略風光眼未閑。郭外長流通渤海。天邊秀色見香山。浮空樓閣虗無裏。列座笙歌縹渺間。剩得淸宵登眺興。小輿扶醉月中還。</text>
<title>龍灣舘。與府尹子和令公夜酌。</title>,<text>行到龍灣地盡頭。故人相對各靑眸。淸標不改氷霜操。傲骨還憐疾病愁。日落凍雲埋古堞。夜深寒月上譙樓。天涯此會眞如夢。却恐明朝惱去留。</text>
<title>統軍亭登覽後。復用前韵。</title>,<text>西來嬴得雪渾頭。暫向危譙騁遠眸。天地已分夷夏界。山河尙帶古今愁。長流衮衮歸何處。畫角嗚嗚起此樓。明日九連城外路。嚴程無計少奄留。</text>
<title>渡江之日。露宿三江邊寫懷。</title>,<text>仲冬初吉轄初脂。行到龍灣月已虧。苦况備甞爲客日。寸心還斷渡江時。百年蛙井眞吾分。千里燕山豈素期。物色漸殊鄕國異。不須悲處亦生悲。</text>
<title>到柵門外。用前韵寄灣尹子和。</title>,<text>長程十步九回頭。尙憶登臨騁醉眸。魂斷鴨江仍異域。酒醒氊幙倍羇愁。燈前風雪三更夜。夢裡笙歌百尺樓。擬伴靑春歸故國。奚囊物色倘分留。</text>
<title>敬謝副使。用前韵。</title>,<text>多荷淸詩自案頭。風光隨處入吟眸。龍門得御元非分。燕路追陪豈是愁。一夜湖山成貝闕。五更魂夢繞瓊樓。披荊設幙艱辛態。煖堗何時蹔得留。</text>
<title>又用前韵。戱呈書狀。</title>,<text>香滿衣裳雲滿頭。佳人脉脉送星眸。箕城謾咏無花嘆。灣舘渾忘作客愁。舞袖只應沾別淚。朝衫何必掛粧樓。前期好趁靑春返。想見霜㙜處處留。</text>
<title>咏雪。更用前韵。</title>,<text>須臾積雪遍山頭。舞絮飛花競眩眸。灞岸蹇驢騷客興。藍關倦馬逐臣愁。淮西半夜催金皷。澤畔何人念玉樓。最是殊方行役苦。嚴程不得片時留。其二行裝付與老蒼頭。倦倚征軺困睡眸。入店羌兒難解語。渡灘郵卒自生愁。誰將白雪吟詩壘。何處靑帘有酒樓。今日備甞爲客苦。計程猶惜一宵留。</text>
<title>次過遼東舊城感懷韵</title>,<text>崇墉巨壁亘西東。士馬精強物力䧺。控扼三邦稱鎖鑰。威靈萬里迅雷風。冠裳變易須臾際。人代蕭條感慨中。莫向殷墟歌麥秀。向來時運豈終窮。</text>
<title>次高平店舍韵</title>,<text>無端烈火遍郊墟。政是長風捲地餘。多少行人皆已急。蒼黃御史更何如。分㙜只合乘𩣭馬。造物應嫌坐板車。縱迫燃眉寧變色。知君早讀聖賢書。</text>
<title>途中有感。錄呈副使。兼示書狀。</title>,<text>匏繫平生分所甘。殊方受命訝還慚。縱橫乕豹心常戒。混雜華夷語互參。客路幾千猶未半。行年四十又將三。覊懷底處差堪慰。古店懸燈鼎坐談。其二鶴野茫茫望不窮。回頭天地失西東。黃蘆白草驚沙暗。破壁頹埤列戍空。異域光陰行役裡。故鄕消息夢魂中。沿途物色渾蕭瑟。欲寫新詩語未工。</text>
<title>次塔山堡韵</title>,<text>城池莽蒼任耕樵。欝結寃氛上徹霄。可惜男兒千載恨。終隨士卒一時燒。堂堂壯氣山河在。烈烈芳名簡冊昭。怊悵國殤何處吊。斜陽駐馬倍魂銷。</text>
<title>山海關感懷</title>,<text>長城萬里壯崤凾。關外舟車此吐含。山勢逈圍天一半。地形橫截海東南。秦皇舊跡提封遠。成祖神謨造化參。怊悵卽今猶日月。誰敎鐵騎任窮探。</text>
<title>復用前韻</title>,<text>西來眠食共辛甘。行李蕭然意不慙。客裡光陰當歲晏。日邊魂夢趁朝參。殊方從古行人幾。同志如今吾輩三。莫道旅懷難自遣。却將佳什間淸談。其二節序駸駸歲律窮。西來馬首幾時東。山川道路應如舊。城郭人民半已空。曉角初吹星未落。朝炊纔罷日方中。沿途苦况誰能寫。却喜騷翁造語工。</text>
<title>十二月十九日。卽祖妣忌也。千里作客。感懷自倍。錄成一律。</title>,<text>愁人不寐待天明。星斗闌干欲五更。客裡又逢王母忌。天涯猶作使臣行。流光荏苒身如寄。往事思量涕自傾。想得分㙜前月感。旅窓應悉此時情。</text>
<title>次夷齊廟韵</title>,<text>古殿穹崇松桂林。焚香再拜爽塵襟。君臣大義扶持日。兄弟天倫遜讓心。廟建開元隆自昔。扁頒成化揭猶今。灤河不絶西山在。薇蕨年年野老吟。</text>
<title>次香花庵韵 在薊州城西四十里許云。是明朝皇帝願堂。</title>,<text>神宗聖德遍窮村。烽火何曾照塞門。萬水盡朝東海大。衆星爭拱北辰尊。誰將異敎崇諸佛。終見䧺啚覆乃孫。五塔至今無語立。行人駐馬拭苔痕。</text>
<title>東岳廟</title>,<text>城東廟宇聳靑冥。上祀天神配地靈。玉女仙娥供掃洒。雷工道士列階庭。栴檀繚繞迷烟霧。珠璧輝煌錯月星。魂骨凜然塵慮盡。可堪門外捴膻腥。</text>
<title>次馬上口占韵</title>,<text>時危莫道可休官。奉使君猶戴笏冠。異域行裝經幾月。故園歸路隔千巒。春氷已泮灘聲動。曉旭初昇野色寒。堪笑向來防戍地。譙樓依舊樹旗竿。</text>
<title>次追記燕京韵</title>,<text>山河表裡控燕都。成祖神謨壯軌模。禮樂衣冠千載盛。梯航玉帛萬方趍。誰敎鐵馬中原滿。忽報城烏半夜呼。回首殷墟多感慨。漫將興廢問耕夫。其二雲端依舊大明宮。望裡全銷氣欝葱。天地不隨兵革變。山河無語市朝空。園陵寂寞悲殘月。廟社凄凉起夕風。堪媿此行終底事。趍班還與羯胡同。其三朝班非復舊威儀。辮髮羌兒夾路馳。天意未應傾社稷。人心無賴壯城池。南州日月底何處。北極風雲異昔時。最是三韓蒙再造。祗今追憶不勝悲。</text>
<title>次曉發永平韵</title>,<text>遠客羇懷自不平。長程日日戴星行。天邊曉旭金輪湧。雲外遙山翠黛橫。烟嫰已添汀柳色。氷澌渾作浪花聲。轎頭睡味猶能穩。夢裡依俙返漢城。</text>
<title>次望海亭韵</title>,<text>萬里城頭百尺樓。半空飛棟架滄溟。登臨却訝凌霄漢。形勝從知壓洞庭。脚底衆山低似垤。眼中諸品杳如萍。東南指點箕封遠。安得乘風化兩翎。其二粉堞嵳峩地盡頭。海雲低處聳飛樓。城邊雪浪看蛟鱷。天上星文接斗牛。萬里山河依舊壯。百年登眺幾人愁。沙鷗不識興亡恨。領得風光任去留。</text>
<title>次杏山店舍。次杜詩咏懷韵。</title>,<text>君能自致靑雲上。我亦優遊酒肆間。兩世交情同鴈序。一時行役向燕山。歸驂好與新春伴。客夢先尋故國還。何日鷺梁聯袂去。共隨魚鳥絶機關。其二萬里山河擧目悲。城池不改舊京師。可憐戎馬交馳際。忍見衣裳變易時。運自循環終必復。人皆反本久猶思。龍沉古井千年恨。誰奉珠襦葬九疑。其三長路悠悠接塞門。投棲纔得數家村。荒城殺氣春猶慘。大陸驚沙晝亦昏。蠻舘向來頻下淚。驛亭今日倍銷魂。從知天意高難問。勝敗興亡亦莫論。其四去歲仲冬初吉日。啣綸拜出大明宮。層氷積雪驅馳際。長至元宵逆旅中。最恨新春猶作客。更憐衰態捴成翁。花筵酒席渾無興。莫向前途較異同。其五盤山路上行人早。宿霧初收朝日高。客裡弊衣從露絮。鏡中衰鬂任霜毛。殊方屈辱隨流俗。壯志消磨媿我曹。只是國恩猶未報。半年鞍馬敢言勞。</text>
<title>次閭陽途中遇大風韵</title>,<text>春來白草亦蕭蕭。向晩風威倍覺驕。却訝雷師掀地軸。還如海若捲江潮。蒼茫大野黃塵沒。黯淡長天白日搖。此路行人迷所向。漫從轎上首頻翹。</text>
<title>河上夜坐口占</title>,<text>只恨山河異古今。遠游猶可豁胷襟。遼城薊野聯翩過。勝地名區次第尋。春意欲添梅柳色。客懷空費短長吟。何時故國親朋會。共說玆行且細斟。</text>
<title>次三叉河咏雪韵</title>,<text>三千世界遍瓊沙。埋却平原失萬家。半夜忽驚無影月。早春先見不香花。詩情汗漫吟難就。客路艱辛望更賖。仍憶聚星堂上會。何人落筆字如鴉。</text>
<title>到龍灣夜飮贈子和</title>,<text>經歲歸來鴨水涯。故人相對鬂俱華。危樓夜靜宜看月。絶塞春寒未着花。萬里驅馳猶作客。一塲談笑當還家。明朝便向秦京路。驛樹關雲夢裡賖。</text>
<title>高平</title>,<text>鶴野茫茫眼力窮。回頭天地失西東。長程恰似無邊海。行駕還如不繫蓬。曉角初吹星未落。朝炊纔罷日方中。黃昏欲向高平宿。狹路蘆花動朔風。</text>
<title>廣寧</title>,<text>毁堞頹墉落照斜。蓬蒿處處噪昏鴉。可憐碁布星羅鎭。捴是鍾鳴鼎食家。大漠烟塵關內遍。中原消息日邊賖。行人不但羇懷苦。獨夜䧺心看鏌鎁。落句外隻。一作觸處傷心鬂欲華。</text>
<title>大淩河</title>,<text>行役支離笑此身。六年三度此艱辛。投村半是曾經地。對面皆非舊見人。九月寒霜侵短褐。五更殘角動征輪。何時了盡勞生債。穩睡書齋不問晨。</text>
<title>塔山道中</title>,<text>悠悠歸路向燕都。每欲投栖日已晡。鞍馬驅馳憐我輩。飢寒跋涉念征徒。厨人問井先炊飯。郵卒持錢競買蒭。喫盡道途行役苦。鬂毛霜雪便須臾。其二故國迢迢天一涯。西來鞍馬日驅馳。沉冥蛙井眞微分。前後燕京豈素期。望裡山川渾熟路。吟邊物色更新詩。偏憐客枕中宵夢。半在萱闈半玉。渾一作知。更一作入。</text>
<title>夷齊廟</title>,<text>孤竹城中淸節祠。滿庭松栢碧參差。君臣大義扶持處。兄弟天倫遜讓時。香火不隨人代變。姓名長與日星垂。吾儕此役誠堪愧。爲問英靈知不知。</text>
<title>玉田縣。過先祖忌辰。</title>,<text>依依短燭已深更。百感纏胷睡未成。客裡又當王父忌。天涯猶作使臣行。家庭濡染思先訓。鞍馬驅馳愧此生。想得驪江今夜會。兩鄕相憶一般情。</text>
<title>坡山舘記懷</title>,<text>十五䄵間四此行。菁華凋盡鬂霜明。庭闈已絶遊方戀。象魏惟存捧日誠。官壁曉光憑短燭。薊門春色夢長程。朝來喜聽郵人語。驛路風輕宿雨晴。</text>
<title>到松都依幕。醉中走筆寄呈吳留守斗元 挺一。</title>,<text>行到松都眼忽開。故人相對意悠哉。重臨舊國君何事。四赴殊方我亦咍。窄室難容看曉月。官齋安得訪新梅。蒼黃欲就前途去。客裡心懷若死灰。</text>
<title>到平壤。次仲玉贈別韵。</title>,<text>罷酒官樓各散歸。閉門簫皷客眠遅。山河物色非新面。道路憂虞異昔時。聯枕叙懷差可慰。當筵抱病豈曾期。回程擬向慈闈省。此意悠悠短燭知。</text>
<title>肅川路中記懷</title>,<text>朝發箕城暮肅寧。行程百里短長亭。孤村落照烟纔白。曠野春光草未靑。啣命幾多耒又去。逢人直欲醉無醒。明朝又向晴川去。到處羇懷兩鬂星。</text>
<title>寒食日。曉發龍川。有感口占。</title>,<text>官門淸曉角聲殘。倦倚征軺鬂益班。行路每愁經鶴野。客懷猶幸近龍灣。光陰荏苒當寒食。魂梦依俙返故山。想得諸公同此感。滿衣衰淚不禁潸。</text>
<title>次書狀所串所示韻</title>,<text>安得樽醪斗十千。統軍亭上對諸賢。驅馳鞍馬知何事。領略山河記昔年。客路又驚三月暮。家書猶抵萬金傳。孤吟欲和霜㙜句。已㥘騷壇璧壘堅。</text>
<title>初九日。府尹設酌於客舍。醉酒曉起。錄呈府尹案下。</title>,<text>行到龍灣地盡頭。相看一笑擺千愁。同庚大尹今何病。異域征人不敢留。日落陰雲埋古堞。夜深微雨撲譙樓。樽前秉燭渾如夢。說到存亡泪更流。</text>
<title>湯站途中。有感口占。</title>,<text>中原消息近何如。遼左城池百戰餘。遂使邊氓爲異物。終敎驕虜奠新居。山川莾蒼知誰地。樹木依俙認舊墟。從古興衰同一致。不堪西望重唏歔。</text>
<title>松站路中。記懷三月十四日。</title>,<text>五星聯駕古應稀。到處相依不蹔離。頓失客中羇旅苦。肯愁天末道途遅。當春物色他鄕異。入望山川故國疑。今夜又投松站宿。隔窓明月可無詩。</text>
<title>又記客懷</title>,<text>知申掌憲捴英髦。系出天潢地望高。萬里啣綸當此日。一時聯駕愧几曹。頻年行役猶忘病。盛歲驅馳豈憚勞。只恨洛城千里隔。九重春色夢仙桃。</text>
<title>靑石嶺。次外祖記行韵。</title>,<text>層崖絶壁晝常陰。石齒槎牙一徑深。歷盡危道惟信馬。行尋平野始寬心。山容遍黑纔經火。柳色初黃欲嚲金。薄暮催投狼子店。敀鴉啞啞日西沉。</text>
<title>次副使韵</title>,<text>辮髮羌兒挾路馳。出壃行役愧今時。身雖作客猶思酒。語不驚人亦賦詩。當夕暝烟愁滿室。侵晨落月愛窺帷。前途尙覺重關隔。瘦骨稜稜恐未支。</text>
<title>遼東。次外祖記行韵。</title>,<text>形勝關防此最䧺。金湯無賴敵鋒衝。新城萬堞長河畔。古塔千尋大野中。等是乾坤人似蟻。誰敎胡虜馬如龍。平生慷慨傷時淚。更洒褊裨滿月弓。</text>
<title>牛庄路中記懷</title>,<text>征軺自過舊遼東。鶴野茫茫眼力窮。曉角初吹星未落。朝炊纔罷日方中。千般客况何能寫。三國鄕音互不同。今夜牛庄聯枕地。旅窓應對一燈紅。</text>
<title>沙嶺次外祖記行韵。</title>,<text>千里音書隔漢陽。一年春色送他鄕。偏憐白雪添雙鬂。欲典靑錢醉百觴。客路漸看風俗異。羇愁爭似道途長。應知竣事東還日。窮巷依然舊酒狂。</text>
<title>廣寧道中口占</title>,<text>醫巫山色碧參差。下有䧺藩鎭北陲。人自無謀忘戰守。天應有意限華夷。城地莾蒼爲誰地。士馬精強想昔時。欲駐征軺尋古跡。夕陽殘堞不勝悲。</text>
<title>望長城。次外祖記行韵。</title>,<text>秦帝長城計未奇。後人堪笑又堪悲。勞民豈但千金費。築㤪初萌一字疑。莫道隄防由地利。向來興廢恨天時。何人蕩掃腥膻窟。不遣窮荒着醜夷。</text>
<title>四月初一日。副使書狀。偕往角山寺。余雖以曾已登眺辭之。實坐衰憊。不勝羡歎。錄成一律。</title>,<text>携筇曾上角山巓。凈界風光想渺然。北望陰雲連大漠。南臨滄海接長天。偏憐遠役當今日。却把淸遊付少年。物色分留應有待。錦囊收得幾詩篇。</text>
<title>撫寧路中。向夕有似晝晦。口占一律。</title>,<text>撫寧城外晝濛濛。西去燕京幾日窮。人世光陰元逝水。客程時序又薰風。孤城隱約黃塵裡。遠樹蒼茫落照中。何處旅懷差可慰。異鄕花事故鄕同。</text>
<title>永平府路中。次外祖記行韵。</title>,<text>地號曾傳右北平。關防形勝衛神京。樓㙜可見繁華盛。市肆兼將物力爭。天地變時心已折。輶車催處淚還傾。登臨欲向西方望。感慨非惟惜此城。</text>
<title>到夷齊廟。有感記懷。</title>,<text>靑山如畫水粼粼。古廟荒凉草又春。天地綱常扶植處。君臣父子兄弟倫。江河不廢高名在。日月長懸正氣新。想得精靈應笑我。向來何事此行頻。</text>
<title>榛子店。次外祖韵。</title>,<text>薊水燕山尙渺漫。殘紅嫰綠客中看。穿衫每覺腰圍减。對案偏愁口味酸。莫論向來羇旅苦。不妨隨處笑談歡。孤吟欲和陽春句。牽卛尤艱一字安。</text>
<title>眞武廟。次外祖記行韵。</title>,<text>征軺塊坐輒成眠。㙜上登臨意豁然。病眼每愁塵似海。渴喉那得酒如泉。浮雲掩翳三竿日。遠樹蒼茫一抹烟。隨處旅懷難自遣。半年行樂付誰邊。</text>
<title>白澗店口占</title>,<text>香花庵裡乍登臨。金碧輝煌寶殿深。繞榻爐薰烟細細。滿庭松翠影森森。誰將御筆留塵壁。謾把名區作梵林。普濟休言終有賴。卽看胡騎任來侵。</text>
<title>通州</title>,<text>通州佳麗最中原。一帶長江接海門。舸艦迷津分左右。笙笳匝路閙朝昏。冠裳變易何堪說。城郭繁華宛爾存。明日黃金㙜下路。若爲招得望諸魂。</text>
<title>北京。次外祖燕都韵。</title>,<text>行㫌昨日到天津。節序駸駸已殿春。病後羇𢙇難自遣。亂來人事可重陳。何緣去作殊方客。最恨生爲弱國臣。直欲乘風凌九萬。萬端哀怨訴穹旻。</text>
<title>雨後曉發寧遠</title>,<text>雨餘風透葛衣單。五月凉如九月寒。何處雲山天際出。一村烟樹畫中看。支離客路身仍病。迢遆鄕關夢亦難。縱了平生行役債。未歸先被惠文彈。</text>
<title>又次前韵</title>,<text>白簡聯名幸不單。㙜威霜肅夏猶寒。誰知我輩無心擧。竟被傍人側目看。行路較如行世險。責人雖易責躬難。平生流水高山曲。不遇鍾期可更彈。</text>
<title>次副使韵</title>,<text>慙將年齒忝㞐前。到處團欒骨肉然。國子聲名兼御史。知申文彩冠羣仙。開襟已許鋤畦畛。對酒何須擇聖賢。仍想他時軟脚會。醉中同檢記行篇。</text>
<title>閭陽途中</title>,<text>行聯星駕坐聯床。夜亦同分一燭光。相對心肝都不隔。各忘年齒又何妨。談間爽韵霏瓊屑。筆下新篇富錦囊。欲倩龍眠摸此境。自慚叨列姓名香。</text>
<title>奉呈副使書狀</title>,<text>憐吾此役太支離。前後間關並四時。雪虐淫霖偏喫苦。繁華落葉捴添悲。何如漢使浮槎遠。不比蘇卿握節遅。賴有同行諸子在。百年心事許相知。</text>
<title>途中又吟</title>,<text>白身富貴眞堪愧。書釰無成志業乖。到處呼盃惟酩酊。平㞐對客任詼諧。百年蛙井宜吾蟄。千里燕山與子偕。宿債如今知已了。庶幾高枕掩茅齋。</text>
<title>過瓮北河途中</title>,<text>一雨如何八日仍。乍晴還覺倍炎蒸。凉思仙掌金莖露。頒憶宮壺玉井氷。豺虎叢中心每戒。鳳凰城外興堪乘。諸公欲促東歸馬。只恐殘生病未能。</text>
<title>次副使韵</title>,<text>客中何處可寬心。家信初傳喜不禁。異域何須論喫苦。同行最幸得知音。偏憐老馬猶知道。却羡歸鴉早擇林。想得鴨江延候處。小舟搖曳傍繁陰。</text>
<title>到定州。書贈牧伯姜汝垂。</title>,<text>千里敀來雪滿頭。故人相對各靑眸。長程政迫三庚熱。快閣渾忘半日留。檻外濃陰呈爽氣。樽前淸話失羇愁。徵黃尺一應非遠。擬待東還稧事脩。</text>
<title>到平山。書贈延安府伯林子誠。</title>,<text>異域同行記昔年。驛亭相對倍依然。名州偃蹇眞堪詑。此路支離只自憐。畫角戒途人欲起。火雲當午馬難前。仍思平遠堂中勝。安得隨君共玉舡。</text>
<title>撫寧縣</title>,<text>趁日催行處。天連廣野平。山高水重複。知是撫寧城。</text>
<title>夷齊廟</title>,<text>一帶灤河水。淸風萬古長。誰知東海客。七載再焚香。</text>
<title>過臨津有感</title>,<text>又過臨津渡。羇懷問幾何。憑將感舊淚。添作水中波。</text>
<title>到長湍</title>,<text>此路何時盡。吾行亦已多。臨湍萬山色。倘識醉無何。</text>
<title>寄衡兒</title>,<text>爾病今蘇否。吾行且戒程。猶將老夫念。回首不勝情。</text>
<title>獨樂寺口占</title>,<text>獨樂千年寺。靑蓮揭額書。誰知前度客。今日又停車。</text>
<title>薊州路傍。見雙石人口占。</title>,<text>薊州雙石人。宛爾坡山路。觸物偏多感。羇人良獨苦。</text>
<title>三叉河。夜宿店。廢堗無窓。</title>,<text>客裡艱辛態。今宵最備甞。須將此境界。異日莫相忘。</text>
<title>到良策義州。印倍小童告敀。書送簡尾。</title>,<text>我有東還興。猶牽惜別愁。憐君獨歸處。惟對鴨江流。</text>
<title>口占戱贈副使</title>,<text>就路必先後。有如相避然。須催今日駕。聯袂渡晴川。</text>
<title>見劒水站題額口占</title>,<text>劒水爲名地。皇華墨跡存。試看今日事。行客只消魂。</text>
<title>次書狀曉次臨津口號韵</title>,<text>曉天星斗欲闌干。霜露▣▣滿袖寒。不待燕山四千里。今朝行役已辛酸。</text>
<title>次長湍途中望見天摩山口占韵</title>,<text>望裡天摩山萬重。雲開面面揷芙蓉。今朝又向東陽路。回首松京隔亂峯。</text>
<title>次東陽路上見遺愛碑有感之作</title>,<text>遺芳隨處見穹碑。認得州人沒世思。敀卧客堂增百感。計程頻問夜何其。</text>
<title>次馬上遣懷之韵</title>,<text>倦倚征軺信馬蹄。亂山千疊曉雲低。玆行定是多生債。客路悠悠西復西。</text>
<title>過玉溜泉有感</title>,<text>䓗秀山前玉溜泉。天仙舊迹筆如椽。亂來物色渾無賴。空使行人感慨偏。</text>
<title>次洞仙舘咏雪韵</title>,<text>踈踈微雪落庭蕪。頃刻山川入畫圖。媿殺灞橋驢背客。聳肩終夕一詩無。</text>
<title>誕日望闕禮後有感</title>,<text>蓬萊宮闕隔層霄。鳴玉千官想早朝。今夜望宸無限意。鬂邊羸得雪霜凋。</text>
<title>次踰洞仙嶺韵</title>,<text>如何仙嶺久無仙。只有佳名萬古傳。忽見片雲峯上過。却疑笙鶴下中天。</text>
<title>次箕城老妓韵</title>,<text>聲名曾擅女中仙。一曲淸歌世共傳。當日繁華捴寂寞。逢人只說太平年。其二悲辭苦語不成音。往迹如今底處尋。相對客窓增百感。向來人事幾摧心。</text>
<title>次發箕城韵</title>,<text>長路行人欲白頭。練光亭上暫開眸。分㙜御史風流最。醉過官街橘滿輈。</text>
<title>次嬋娟洞韵</title>,<text>荒原多少薛濤墳。魂作陽㙜片片雲。最是春來芳草綠。綺筵猶想舞時裙。</text>
<title>次順安途中韵</title>,<text>嚴程偸得暫時閑。古舘孤吟鬂欲斑。回首洛城千里遠。滿天明月閉重關。其二深幌殘燈睡起餘。角聲三報又催車。吟邊物色皆詩料。無限溪山畫不如。</text>
<title>到安興城。有感南節度。</title>,<text>孤城風雨皷聲衰。南八男兒死國時。二十年來尋古跡。夕陽荒堞不勝悲。</text>
<title>作家書後寫懷</title>,<text>長途日日促行車。髀肉全消氣未舒。却恐慈親憂念切。強稱無恙作家書。</text>
<title>戱呈書狀</title>,<text>風流御史氣翩翩。隨處笙歌擁妓筵。自笑病懷渾索莫。滿天明月閉窓眠。</text>
<title>次嘉陵江雪馬韵</title>,<text>氷江淸澈碧琉璃。欲渡何人謾自疑。堪笑遅回追到客。晴川雪馬復誰知。</text>
<title>次嘉山兄弟峰韵</title>,<text>雲間屹立兩峯連。兄弟爲名問幾年。却恨人生離別苦。向來姜被不成眠。</text>
<title>次納淸亭韵</title>,<text>野色蒼茫雪意寒。納淸亭土凭欄干。吟餘欲向溪邊坐。無柰征驂不解鞍。</text>
<title>次林畔送人還京韵</title>,<text>燈前形影只相依。未渡龍灣已憶敀。怊悵何人先我返。望雲雙淚自沾衣。</text>
<title>龍灣舘。西望寫懷。</title>,<text>胡山漠漠黑雲迷。鶴野茫茫落日低。此時行人西去路。客懷那得不悽悽。</text>
<title>將渡鴨江。贈子和。</title>,<text>離懷慘慘暮江潯。曉雨初收日色陰。今夜客行何處宿。古城荊棘傍山禽。其二驪駒歌闋自生愁。去住相看欲白頭。四日灣城眞勝會。臨歧回望是幷州。</text>
<title>次河水氷合利涉志喜之韵</title>,<text>蒼茫雪意欲終朝。健步含愁馬不驕。前噵喜言氷可渡。怳如魚鱉駕長橋。</text>
<title>通遠堡。戱次咏燭韵。</title>,<text>明暗隨時去又來。夜窓相對眼先開。怜渠似解霜㙜意。故向愁眉淚作堆。</text>
<title>連山關。次諱日有感之作。</title>,<text>知君誠孝卽心因。諱日追思痛迫身。看取詩筒兩絶句。一回披讀一沾巾。其二空敎魂夢返春明。此日憐君未展誠。相對悄然消永夜。故人惟解故人情。</text>
<title>次連山關夢見諸友韵</title>,<text>一夜思人兩處同。薊門歸路杳天東。神交萬里元無隔。故遣音容入夢中。</text>
<title>甜水店。次踰會寧嶺韵。</title>,<text>嶺路巉巖百八盤。山腰立馬北風寒。黃昏古店棲初定。共說人間此路難。其二星漢迢迢雪滿山。五更殘夢客窓間。愁邊細聽郵人語。前路今朝一倍艱。</text>
<title>次冷泉道上望遼野韵</title>,<text>歷盡殊方萬疊山。西臨鶴野杳茫間。今朝欲向沙河宿。使節何時入漢關。其二愁山愁水客愁深。日日覊懷動越吟。曠漠風沙迷兩眼。不知何處可寬心。</text>
<title>次白塔韵</title>,<text>故塔巋然聳百層。行人千古幾攀登。停車欲問興亡恨。石必無言且莫憑。</text>
<title>過白塔有感</title>,<text>遼陽往事問無蹤。故塔千尋大野中。頑物若知興廢恨。定將哀怨訴蒼穹。</text>
<title>次華表鶴韵</title>,<text>遼陽酷被乕狼威。丁鶴千年亦不歸。舊跡莫尋華表柱。向來人世事全非。</text>
<title>過三叉河</title>,<text>燉㙜森列若星羅。廣野茫茫望不遮。西去此行何日盡。計程猶喜過三叉。</text>
<title>次牛庄道中烟㙜韵</title>,<text>烽燧相傳築列㙜。凌霄粉壁聳成堆。傍人錯比星羅狀。却訝雲帆駕海來。</text>
<title>次沙嶺韵</title>,<text>默筭江南千里程。昏投古店又晨行。愁邊已覺腰圍减。頭上霜毛又幾莖。</text>
<title>次坐車甚苦韵</title>,<text>日日驅馳困馬鞍。輕車買得爲身安。知君不羡乘轎客。轎上偏愁轉側難。</text>
<title>次高平道中卒遇野火韵</title>,<text>燎原還似火凾秦。滿地黃蘆化作塵。莫恨車帷延爇盡。焦頭幾誤遠行人。其二氷程已恨馬虺頹。野火還如造物猜。相對旅窓成一笑。剩添詩思莫云灾。</text>
<title>次書狀遇俘奴有感</title>,<text>其生其死信還疑。犬馬誠深舊主思。邂逅大凌河畔路。方音渾似長於斯。其二情深懷土盍歸乎。衣食能如故國無。殊俗豈知名䆠貴。至今猶說正言奴。</text>
<title>到大淩河</title>,<text>行人莫近古城隅。殺氣連雲戰骨枯。養將百年終底事。祖生還作一降俘。</text>
<title>次寧遠城感懷 七絶</title>,<text>連雲粉堞設重扃。控扼山河接廣寧。二百年來防戍地。可憐今日捴羶腥。右寧遠城韵其二撑霄玉柱是牌樓。屹立街頭歲幾周。四世忠貞眞謾語。卽今人世已忘羞。右祖將牌樓韵其三千門萬戶極華奢。別有飛樓世共誇。看取漢朝名將傳。凶奴未滅敢爲家。右祖將家舍韵其四塵埋殿角草連墻。此地由來作戰塲。聖廟未應從此廢。斯文千古日星光。右聖廟頹廢韵其五渤海當年貢路開。星槎幾度此中回。傷心鴨綠朝宗水。日夜滔滔向海來。右途中望海韵其六旅舘寥寥夜向深。琵琶何處送淸音。天涯遠客渾無寐。一片氷輪萬里心。右月下琵琶韵其七羸驂蹄滑滿橋霜。暗路纔分落月光。到底客愁堪白髮。此身何事此行忙。右曉發韵</text>
<title>臘月十五夜。山海關對月有感。</title>,<text>雪盡寒天月政明。九街人靜但鳴鉦。虗堂簟席凉如水。卧聽窓前馬齕聲。</text>
<title>謝主人李植陛餉以酒饌</title>,<text>行盡江南萬里程。居停慣見主人情。今宵爲謝慇懃意。飣餖盈盤酒滿觥。</text>
<title>次謝主人韵</title>,<text>誰遣珍羞滿客盤。旅懷偸得一塲歡。樽前只恨身多病。酒戶非如舊日寬。</text>
<title>永平府次</title>,<text>山勢縱橫接白龍。燕都控扼幾千重。朱家赫業崇禎盡。地下何顔拜祖宗。右盧龍縣其二盧龍縣接永平城。舊跡爭傳李廣名。一片雲根猶似虎。摩挲空想古人情。右射虎石其三乞兒生計劇酸辛。當路搥胷不掩身。萬姓向來皆失所。世間何限似渠人。右矜乞兒</text>
<title>次留別副使韵</title>,<text>衰境驅馳步履輕。松喬異骨卽前生。無端一病差先後。客路還添去住情。其二沙門作別亦依依。客裡分携柰此時。前路團圓應不遠。相迎應復說相離。</text>
<title>次玉田店舍夜坐遣懷韵</title>,<text>殘生草土三霜後。偏母春秋六袠強。異域又看新歲迫。旅窓終夜涕淋浪。其二行行關內猶千里。此距燕京又幾城。落日更催羸馬去。薊門迢遆夕烟生。其三王事渾忘跋涉勞。塵沙日日暗征袍。仍思季子觀周日。此路驅馳笑我曹。</text>
<title>次有懷副使台丈韵</title>,<text>沙河消息若爲傳。一日離懷似一年。已信微痾終勿藥。不堪憂思客中偏。</text>
<title>次別山店韵</title>,<text>去留隨處幾臨歧。黯結無如昨日離。店號別山應偶爾。到今懷抱不堪悲。</text>
<title>次獨樂寺韵</title>,<text>非關世界陷風塵。依舊觀音自在身。普濟一方猶有賴。滿城閭店似魚鱗。</text>
<title>次薊州韵</title>,<text>關防處處見崇墉。千里山河壯國容。二百年來全盛地。至今空想舊提封。其二無復都人望翠華。卽今天下是誰家。腰間只有防身釰。馬上空愁滿眼沙。</text>
<title>除夕。次唐絶。</title>,<text>燈前何事不成眠。死別驚心倍慘然。獨倚旅窓無限意。可堪明日是新年。</text>
<title>元日</title>,<text>車馬喧闐紫陌塵。九門初啓禁鍾晨。當時簪笏歸何處。鵷列惟看辮髮人。</text>
<title>聞南州新建年號</title>,<text>存亡鼎革柰蒼天。宮闕城池捴宛然。聞道福州猶一旅。可能重見中興年。</text>
<title>次追悼副使韵</title>,<text>並駕燕山亦夙緣。開心遇我許忘年。無端旅舘存亡慟。不忍重看舊和篇。其二寒風吹動粉書㫌。千里歸魂已漢京。想得浿江傳訃日。一時舂杵捴無聲。其三同行莫逆我三人。死別驚心又一春。今日忍尋東去路。淚行空洒柳車塵。其四魂招古舘憶中宵。移殯僧廊咫尺遙。最是元春上旬日。可堪初度卽今朝。</text>
<title>到通州遇雪</title>,<text>歸心無限伴新春。燕舘淹留近二旬。天意似憐行役苦。故敎滕六凈腥塵。</text>
<title>通州贈主人李秀才永耘</title>,<text>窓前微霰響踈踈。客店重尋似舊㞐。已識主人情不淺。願看天下未看書。</text>
<title>通州示諸秀才</title>,<text>憐君眉目捴超倫。底事今爲辮髮人。相對客窓無眼意。可堪天下政風塵。</text>
<title>謝李秀才贈易經</title>,<text>羲經一帙荷深情。臨別慇懃贈我行。仍憶異鄕披閱處。卷中顔面卽平生。</text>
<title>到三河。仍留一日。</title>,<text>三宿三河亦一緣。客懷無語轉悽然。那堪並駕同來地。日與丹㫌相後先。</text>
<title>曉發薊州</title>,<text>家家爭唱五更鷄。星斗闌干月欲低。行到別山回首望。薊門烟樹夢中迷。</text>
<title>次薊州路中雙石佛韵</title>,<text>雕琢當時有底情。看來還似解將迎。依俙並立坡山佛。只恨歸程杳漢京。</text>
<title>戱次玉田咏黃白二朶花韵</title>,<text>誰家先占一年春。黃白交輝艶色新。若使此花能解語。霜㙜應作玉田人。</text>
<title>聞書狀玩花戱。呈一絶。</title>,<text>風流御史領繁華。處處耽看解語花。店主不曾知客意。一枝春色謾相誇。</text>
<title>玉田買得書籍。戱書一絶。</title>,<text>百金買得書千卷。書卷其如我老何。寄語一家諸子弟。願將餘力日箴磨。</text>
<title>次灤河韵</title>,<text>平沙如雪水粼粼。春色初添柳眼新。淸節遺祠知不遠。凈散還似隔風塵。</text>
<title>次河上咏美人韵</title>,<text>何處紅粧入眼明。便敎羇客不勝情。三千弱水應無路。未必風流爲惜名。</text>
<title>到山海關。贈鄭裨先還。</title>,<text>燕山萬里共辛艱。此日先吾故國還。東閣倘蒙丞相問。爲言行役鬂毛斑。</text>
<title>次盧龍道中韵</title>,<text>春日初暄淑氣舒。農人在野事菑畬。平生不識田家苦。試向原頭少駐車。其二蒼茫雪意遍郊坰。雲外遙山半露形。明日不知何處宿。計程郵卒語丁寧。</text>
<title>次望角山韵</title>,<text>登眺終違上角山。禪宮指點白雲間。歸途客恨差堪慰。望海亭中幸一攀。</text>
<title>次送先來韵</title>,<text>光陰倐忽改年華。千里羇人倍憶家。却羡君行先我返。一旬應到鴨江涯。</text>
<title>次寧遠途中。靑春作伴好還鄕分韵七絶。</title>,<text>千里風霜兩鬂星。關河歷盡短長亭。歸驂好伴新春色。岸柳依依草欲靑。其二異域光陰已返春。客中歸思十分新。遙知故里親朋會。應憶遼西逆旅人。其三經歲關河爲遠客。沿途物色輸新作。此身行役幾何休。歸侍慈闈有至樂。其四轎頭盡日睡爲伴。習習東風天氣暖。魂夢時時返故國。依然洛下春光滿。其五多君敏捷詩皆好。夔後淸新似老杜。日日奚囊富百篇。客愁忘却燕山道。其六客中愁緖易凋顔。萬里行人隔歲還。屈指牛庄知不遠。雲端已見十三山。其七至樂無如返故鄕。夢魂先入舊池塘。經旬可抵龍灣上。更覺歸心一倍忙。</text>
<title>高坪道中。大雨欲下。催發口占。</title>,<text>雨意蒼茫接塞天。行人歇馬更催鞭。今宵欲渡三叉宿。爲問河水堅未堅。</text>
<title>次三叉河韵</title>,<text>誰把深盃解我憂。望鄕無處可登樓。凌晨又向前途去。氷泮長河水亂流。</text>
<title>暮投店舍口占</title>,<text>行人每趁暮禽棲。古店重尋路不迷。昨夜夢魂歸故國。覺來形影尙遼西。</text>
<title>到張家墩。遇京來宣傳官。始得家書。仍次前韵。</title>,<text>無賴歸心日日催。亂山低野水縈回。茲行閱盡人間苦。此路何如灧澦堆。其二日邊消息到遼陽。顚倒開緘手自忙。戀▣▣▣差慰意。百壺安得醉爲鄕。其三悠悠客路已經年。遼塞寒威尙未蠲。已識此行人易老。鏡中華髮日盈顚。其四草土餘生命已奇。離親行役亦堪悲。憐君永感無涯痛。一首詩成兩涕垂。其五今朝喜得兩家書。晨鵲査査信不虗。歸去故園春事好。閉門高卧舊相如。</text>
<title>過沙嶺。見鞍山口占。</title>,<text>纔經沙嶺又鞍山。地號依然故國還。弘濟院邊何日到。客行猶未渡龍灣。</text>
<title>次望白塔韵</title>,<text>荒城古店望依俙。前度劉郞此日歸。舊跡千年惟白塔。可憐無語對殘暉。</text>
<title>三里店。聞書狀醉酒戱呈。</title>,<text>春醪難得潤饑膓。獨坐虗堂對夕陽。聞道主人能醉客。殊方亦解有炎凉。</text>
<title>次三里店韵</title>,<text>看君彩筆映烏絲。欲遞詩筒媿我遅。欹枕客堂吟更苦。古城殘照鳥歸時。其二遼塞何年路更通。可憐民俗捴移風。行人處處偏多感。強對胡兒笑語同。其三長川屈曲抱村流。倦客停驂意轉幽。仍憶湖庄鷗鷺▣。▣▣▣▣▣▣▣</text>
<title>十三山</title>,<text>獰風何事漲氛埃。滿路行人眼未開。忽見雲間靑似染。十三山色望中來。</text>
<title>大淩河</title>,<text>征驂曉指大淩河。關外行程次第過。最愛氷淸沙白地。九秋風日更溫和。其二風和日暖路塵淸。天意如憐遠客行。竣事燕京應不滯。庶幾陽月返灣城。</text>
<title>塔山道中</title>,<text>曉色蒼茫雨意催。行人欲發故遅回。須臾捲盡陰雲翳。敢恨風埃拂面來。</text>
<title>寧遠衛</title>,<text>牌樓千尺起通衢。金牓輝煌姓字俱。四世忠貞渾謾語。至今唯作一降俘。</text>
<title>重陽</title>,<text>黃沙白草路茫茫。行役渾忘節序忙。忽見女郞頭上菊。始知今日是重陽。其二佳辰無意強登㙜。客裡何人送酒來。遙想故園兄弟會。菊花應傍小階開。</text>
<title>中後所。宿田姓人家。</title>,<text>前後玆行幾歲年。爾家三宿亦前緣。鄕音不改衣冠變。知是松都舊姓田。</text>
<title>前屯衛</title>,<text>禮房裨將眼應盲。擇店如何太不明。今日備甞千萬苦。女巫張樂又堪驚。</text>
<title>山海關</title>,<text>招提縹緲白雲間。萬里城頭萬仞山。天下壯觀今日最。不知何處是塵寰。</text>
<title>永平府。過書狀初度。</title>,<text>淸宵明月滿前墀。遠客愁多着睡遅。風外忽聞錚皷響。宛如京路報更時。</text>
<title>薊州滯雨</title>,<text>古店寥寥滯雨時。客懷無語坐如癡。行人一日停行處。却恐歸程一日遅。</text>
<title>通州</title>,<text>長江一帶簇帆檣。江上譙樓萬丈長。城郭人民渾似舊。日邊消息杳何方。</text>
<title>到碧蹄舘。逢着鼎卿問禮回還之行。醉中口吟以贈。</title>,<text>西郊別酒曉初醒。卧聽村鷄喔喔鳴。來去驛程何事業。各言辛苦愧平生。</text>
<title>釰水路中口吟</title>,<text>二月陰雲雪滿山。天敎我輩飽辛艱。獨吟西出陽關句。到處人▣可解顔。</text>
<title>書於簡尾。寄謝關西方伯任季方。</title>,<text>殊方行役更誰隣。厚薄炎凉擧世然。爲向關西方伯謝。百年交義死生邊。</text>
<title>踏靑日。到晴天江。</title>,<text>踏靑佳節渡晴川。芳草空吟崔顥篇。回首洛陽千里隔。不知誰醉小桃前。</text>
<title>戱呈副使</title>,<text>陽㙜消息有誰知。每說▣陵謫宦時。公舘燭殘無限意。鬂毛應爲一宵衰。</text>
<title>到新安。戱呈副使。</title>,<text>佳人何處掩粧㙜。倘識嘉平火賊來。公舘寂寥微月夜。謾敎春夢蝶爲媒。其二塵蹤無路近瑤㙜。脉脉芳心去又來。莫道風流隨處在。祗今靑鳥亦難媒。其三虗勞雲雨夢陽㙜。神女無蹤豈復來。可笑行人膓獨斷。若爲招得舊時媒。</text>
<title>戱呈副使</title>,<text>安興佳麗較新安。一代名傳二色難。醉過楊州車滿橘。舍人風彩世爭看。其二酒謗聞來敢自安。吾儕隨處處身難。盃中物豈蒼生血。沂友書辭一笑看。其三征軺幾日返長安。鶴野燕山道路難。遙想故園春事好。小桃花入夢中看。其四王程有限敢求安。千里秦京夢到難。三月邊城花信杳。數枝宦柳不堪看。</text>
<title>車輦舘。贈尹學海。</title>,<text>同庚齒髮較誰衰。病渴偏憐㥘一巵。及我東還君必返。洛陽梅雨是前期。其二棲遑楚澤已堪哀。行役燕山又幾回。邂逅驛亭無限意。對君何事廢深杯。</text>
<title>鴨綠江上。口占別懷。</title>,<text>歸路茫茫鴨水西。亂山無數夕陽低。平生慣作臨江別。今日離懷倍覺悽。其二鴨水西頭馬耳山。去留心事此中間。傍人只說今行苦。不識年前三往還。其三江水滔滔夕照明。別懷無賴一盃傾。歸期好趁梅黃雨。須向沙頭候我行。</text>
<title>通遠堡道中</title>,<text>風埃滿目眩東西。倦倚征軺信馬蹄。處處頹垣增客感。野禽如㤪向人啼。</text>
<title>過王祥墓</title>,<text>靑山無語自朝曛。宿草離離數尺墳。寂寞荒原人不到。祗今誰識舊將軍。</text>
<title>駐蹕山口占</title>,<text>千古名傳駐蹕山。唐宗䧺畧想威顔。如何天子親征地。不見全師奏凱還。</text>
<title>鞍山口占</title>,<text>鞍山鞍嶺偶同名。惹起行人故國情。獨倚旅窓看曉月。想應分照漢陽城。</text>
<title>次書狀牛庄道中韵</title>,<text>羇思茫茫苦不平。客中無計破愁城。還將道里題便面。豈必逢人問去程。</text>
<title>牛庄。方物改結出給後。雨夜口占。</title>,<text>晴亦愁塵雨亦愁。客中愁緖幾時休。盡將禮幣輸車輛。從此長程减一憂。</text>
<title>早發牛庄道中口占</title>,<text>野曠天低渾一色。恰如滄海濶無津。多情一夜廉纖雨。應爲行人▣浥塵。</text>
<title>又用愁字韵</title>,<text>人間無地可埋愁。西望中原痛未休。莫說暫時行役苦。范公天下是先憂。</text>
<title>盤山道中。遇雨口占。</title>,<text>廣野蒼茫雨脚寒。行人愁緖集眉端。可憐郵卒偏沾濕。深坐征軺敢自安。</text>
<title>見路傍杏花有感</title>,<text>一雨經宵春意催。荒墟無數杏花開。不知當日誰爲主。應是辛勤手自栽。</text>
<title>閭陽道中。望十三山口占。</title>,<text>征軺難得暫時閑。日日黃沙白草間。今夜▣行何處宿。路人遙指十三山。</text>
<title>小凌河道中口占。次瓮北河韵。</title>,<text>大凌河接小凌河。河水滔滔咽晩波。萬折必東如有意。感懷偏爲此行多。</text>
<title>望寧遠衛口占</title>,<text>行人苦厭北風來。恰似舟行大海中。寧遠譙樓纔入望。山頭已見夕陽紅。</text>
<title>入接寧遠衛鄕校有感</title>,<text>狂風動地響如雷。大野黃塵撲面來。沙嶺豈無留宿意。王程不敢暫遅回。</text>
<title>又次外祖淸節祠韵</title>,<text>淸節祠中松栢陰。客來參拜爽塵心。西山薇蕨年年長。空使行人淚滿襟。</text>
<title>燈夕到邦均店中火口占</title>,<text>邦均店外駐征鞍。嫰綠輕陰四月寒。遙想故園今夜會。滿▣燈燭共誰看。</text>
<title>四月。連喫柑子葡萄等物戱吟。</title>,<text>交梨何似洞庭柑。四月葡萄馬乳甘。更把醍醐調水飮。肯愁胸膈滯頑痰。</text>
<title>離發北京日。遇雨喜作。</title>,<text>行裝仿彿脫重圍。馬亦知敀疾若飛。天意似憐行客苦。浥塵微雨故霏霏。</text>
<title>次副使離北京韵</title>,<text>心隨飛鳥向東天。跡滯烏蠻日抵年。今曉着鞍無限興。不妨呼我作神仙。</text>
<title>玉田縣。與登極使一行。曉行望哭禮。</title>,<text>人間萬事極悲凉。處處山河百戰塲。最是腥塵埋聖廟。祗今誰復薦馨香。</text>
<title>中後所。被擄人李鳴朝。卽副使族姪也。與副使同坐招見。有感口占。</title>,<text>殊方身陷犬羊羣。誰識天潢一派分。相對谷翁多少說。不知窓外夕▣曛。</text>
<title>在牛庄。寄書於曺郞書於簡尾。</title>,<text>長程無處駐征軺。行到牛庄兩鬂凋。不道故鄕千里隔。夢中時見喜兒嬌。</text>
<title>沙嶺道中。口占以示不可留宿之意。</title>,<text>龍馭賓天已再期。小臣含命出疆時。今宵望哭無窮痛。惟有窮山蜀魄知。</text>
<title>端午日。豊潤路中遇雨。</title>,<text>駸駸節序届端陽。異域羇懷一倍長。仍憶故山香火地。空敎將事雨中妨。</text>
<title>永平府。買得輞川圖。口占一絶。擬贈曺郞。</title>,<text>傾金買得輞川啚。庶副東床宿約無。只是丹靑爲玩具。願將經籍着功夫。</text>
<title>出山海關。喜占一絶。</title>,<text>人間快樂無踰此。初出朝陽再出關。若過柵門應一倍。鎭江東畔卽龍灣。</text>
<title>初十日。遭雨羅城。又用前韵。以寓悶欝之懷。</title>,<text>人間悶欝無踰此。滯雨壕邊晝掩關。欹枕旅窓成小睡。夢魂先到鴨江灣。</text>
<title>寧遠衛途中。遇雷電驟雨。</title>,<text>須臾天地入蒼茫。殷殷雷聲閃電光。一陣狂風驟雨過。夕陽螺䯻似新粧。</text>
<title>寧遠城中。見祖大壽牌樓。</title>,<text>城中樓閣壓通衢。城外新阡草已枯。四世忠貞渾謾語。暮年甘作一降俘。</text>
<title>次副使韵</title>,<text>行盡江南萬疊山。十三峯下始開顔。何時躍馬西郊路。望見終南壓漢灣。</text>
<title>早發廣寧</title>,<text>赤憎殘角報三吹。政是行人睡熟時。仍憶小齋常晏起。卧看窓隙射朝曦。</text>
<title>高平道中</title>,<text>蚊蝱不見路無艱。歷盡高平始解顔。行到鴨江應一嘯。替郵方可計程還。其二來時曠野綠初萌。敀日蒹葭不辨程。爲謝天公多餉我。雨中無恙過高平。</text>
<title>咏路傍水上黃花</title>,<text>水面黃花燦燦鮮。看來恰似疊金錢。憑思一架亭前沼。雨後新開幾朶蓮。</text>
<title>早發筆管鋪</title>,<text>微雨霏霏洒曉窓。羇懷悄悄對殘釭。前途尙隔千里嶺。一葦何時過鴨江。</text>
<title>途中偶吟</title>,<text>酗酒從他謗與嘲。身命老境已全拋。還朝可怕臺威肅。直向隆中可結茅。</text>
<title>早發遼東</title>,<text>長川脉脉遶荒城。廣野蒼蒼極目平。遠客不堪興廢恨。水禽何事又飛鳴。</text>
<title>過會寧嶺</title>,<text>嶺路縈回草樹陰。晩來風雨又何心。須臾走馬平郊路。一陣淸風爽滿襟。</text>
<title>鳳凰山</title>,<text>途中遙見鳳凰山。秀似芙蓉翠似鬟。恍若西郊催馬日。望中三角出雲間。</text>
<title>所串與灣尹臨別書贈</title>,<text>千里歸來半死生。一宵聯枕又催程。還憐絶塞君猶滯。幾送行人向洛城。</text>
<title>坐聽流堂口占</title>,<text>昔年曾宿此溪堂。正値秋風木葉黃。白首劉郞重到日。綠陰如畫水風凉。</text>
<title>林畔送沈李兩行先向前路</title>,<text>千里相依骨肉同。渡江歸思各怱怱。懸知入洛差先後。去住偏愁客路中。</text>
<title>曉發林畔。副使稱以眼病。約以追到。途中口占。</title>,<text>纔與隣行分路歧。谷翁何事又遅遅。還如天際離行鴈。處處孤飛叫侶時。</text>
<title>到大定江。見路左有副使去思牌。</title>,<text>嘉平路左有豊碑。認得邊氓沒世思。看取髦倪攀拜處。故敎征駕暫遅遅。</text>
<title>到平壤▣仲玉</title>,<text>知君冐暑到晴川。爲迓吾行萬里還。只恨化翁多戱劇。若爲團會北堂前。</text>
<title>又贈大同督郵</title>,<text>憐君汩沒馬蹄間。延送行人幾往還。聞說戀親仍喪耦。客中愁緖鬂應斑。</text>
<title>劒水途中口占</title>,<text>雲蔽驕陽不雨陰。好風吹我爽塵襟。休言天意高難感。應爲行人默禱忱。</text>
<title>到瑞興益損堂。次懸板芝峯韵。</title>,<text>公舘寥寥日抵年。北窓欹枕旋成眠。三聲畫角催行色。午熱還思浴冷泉。</text>
<title>葱秀路中。聞客行已到平山。明將到此。</title>,<text>二月征驂指北京。歸途節序届三庚。如何葱秀山前路。往返俱逢客使行。</text>
<title>行到松都。發向前路。戱吟一絶。</title>,<text>行役三千里外遙。歸來一百日餘消。今朝又向坡山路。歸拜丹只隔宵。</text>
<title>次記行長律韵</title>,<text>尙書妙歲已英聲。學士淸朝又大鳴。一代風稜推勁節。四藩遺愛播芳名。分㙜此日催星駕。副价如今揀月卿。異域啣綸應有數。同時廁跡亦云榮。追惟分誼爲先執。較以年嶺卽我兄。夷險不須論道路。扶持終亦賴神明。層氷積雪凌晨發。八渡三流計日行。佳什剩看囊裡富。荒詞還愧案頭呈。新亭忍制千行淚。故國猶存一片誠。京洛他時應夢想。向來辛苦若前生。</text>
<title>次早發沙河店韵</title>,<text>孤懷悄悄坐聞鷄。催發征軺又向西。異域行裝關外遠。故園歸路夢中迷。經尋古壘皆虛店。歷盡危灘又小溪。積雪堆銀平野濶。頑雲潑墨亂山低。間關每怕車摧軸。躑躅偏憐馬脫蹄。華表空傳仙鶴去。遺墟時聽恠禽啼。荒村冷落烟光薄。廣漠蒼茫朔氣凄。啣命息慙時▣變。將身思與昔人齊。跡同泛梗飄何處。心似覊禽戀舊棲。旅榻苦無吟咏興。強將枯筆撚髭題。</text>
<title>次書狀金川站別子韵</title>,<text>昨朝坡山舘。吾別弟與兒。今日金川路。令胤又何之。豈無解携情。去去猶疾馳。願言各努力。萬一答恩私。趁日戴星發。長路苦多歧。耿耿此時心。只有孤燭知。</text>
<title>次靑石嶺韵</title>,<text>異域客路遠。悠悠西復西。關河歲又暮。北風雲日迷。驅車過長坂。歇馬臨小溪。凌晨踰大嶺。嶺高天似低。危逕露石角。倦馬難着蹄。深林虎自吼。古木鴉亂啼。僕夫指欲墮。衣裳霜雪凄。旅懷殊不樂。憂端山與齊。薄晩投古店。怳若歸舊棲。有誰會此意。孤吟聊自題。</text>
<title>次松山堡韵</title>,<text>客行松山道。愁雲暗舊堡。此地不忍說。白骨纏衰草。天運豈其然。綢繆恐未早。可憐曩時路。▣言今日好。撫釰一悲吟。壯氣彌穹昊。</text>
<title>連山關道中。奉次外祖記行錄中和杜甫赤谷詩韵。</title>,<text>客路日以西。去去何所之。曉發通遠堡。更與徒侶期。連山雖不遠。馬疲難過玆。况聞畓洞險。我車宜且脂。郵卒最可憐。爲我忘渴飢。赤憎辮髮兒。挾路如相追。空吟外祖詩。重爲今日思。寄語同志人。此役良可嗤。</text>
<title>次玉溜泉韵</title>,<text>曉發東陽過寶山 寶山驛名。山號葱秀溪之灣。屛風九疊外周環。中有翠壁難躋攀。石竇靈泉瀉其間。萬古不絶聲𣹏湲。應知造物破天慳。故敎世人爭來覸。雕鎪豈待倕與般。巧若有意非石頑。自經風塵勝地閑。擧目物色渾無顔。屬我馳傳向西關。摩挲舊迹莓苔斑。欲寫新詩却催▣。還見落日低螺鬟。</text>
<title>早發豊潤。次外祖記行韵。</title>,<text>早發豊潤縣西門。城外小河流屈曲。路傍觀者爭指點。此是年前累度客。其中或有舊主人。恠我衰形鬂盡白。平生未了行役債。日日長程信馬足。昨夜分明夢故園。嫰綠殘紅繞小屋。嗚呼豈獨夢故園。耿耿一念常拱北。</text>
